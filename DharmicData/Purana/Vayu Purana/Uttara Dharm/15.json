[
  {
    "text": "।।बृहस्पतिरुवाच।।\nसकृदभ्यर्चिताः प्रीता भवन्ति पितरोऽन्ययाः।\nयोगात्मानो महात्मानो विपाप्मानो महौजसः ।। १५.१ ।।\nप्रेत्य च स्वर्गलाभाय कामैश्वर्यं सुविस्तरम् ।\nयेषां चाप्यनुगृह्णन्ति मोक्षप्राप्तिक्रमेण तु ।। १५.२ ।।\nतानि वक्ष्याम्यहं सौम्याः सरांसि सरितस्तथा।\nतीर्थानि चैव पुण्यानि देशाञ्जैलांस्तथाश्रमान् ।। १५.३ ।।\nपुण्यो यस्त्रिषु लोकेष्वमरकण्टकपर्वतः।\nपर्वतः प्रवरः पुण्यः सिद्धचारणसेवितः ।। १५.४ ।।\nयत्र वर्षसहस्राणि प्रयुतान्यर्बुदानि च।\nतपः सुदुश्चरं तेपे भगवानङ्गिराः पुरा ।। १५.५ ।।\nयत्र मृत्योर्गतिर्नास्ति तथैवासुररक्षसाम्।\nन भयं चैव वाऽलक्ष्मीर्यावद्भूमिर्धरिष्यति ।। १५.६ ।।\nतेजसा यशसा चैव भ्राजते स नगोत्तमः।\nश्रृङ्गमाल्यवतो नित्यं वह्निः संवर्तको यथा ।। १५.७ ।।\nमृदवश्च सुगन्धाश्च हेमाभाः प्रियदर्शनाः ।\nशान्ताः कुशा इति ख्याताः पिबन्दक्षिणनर्मदाम् ।। १५.८ ।।\nदृष्टवान् स्वर्गसोपानं भगवानङ्गिराः पुरा।\nअग्निहोत्रे महातेजाः प्रस्तरार्थकुशोत्तमान् ।। १५.९ ।।\nतेषु दर्भेषु यः पिण्डानमरकण्टकपर्वते।\nदद्यात्सकृदपि प्राज्ञस्तस्य वक्ष्यामि यत्फलम् ।। १५.१० ।।\nतद्भवत्यक्षयं श्राद्धं पितॄणां प्रीतिवर्द्धनम् ।\nअन्तर्द्धानं च गच्छन्ति क्षेत्रमासाद्य तत्सदा ।। १५.११ ।।\nतत्र ज्वालारसः पुण्यो दृश्यतेऽद्यापि सर्वशः।\nसशल्यानां च सत्त्वानां विशल्यकरणी नदी ।। १५.१२ ।।\nप्राग्दक्षिणा तु सावर्त्ता वापी सा पर्वतोत्तमे।\nकलिङ्गदेशपार्श्वार्द्धे पितॄणां प्रीतिवर्द्धनम् ।। १५.१३ ।।\nसिद्धक्षेत्रमृषिश्रेष्टा यदुक्तं परमं भुवि।\nसम्मतो देवदैत्यानां श्लोकमप्युशना जगौ ।। १५.१४ ।।\nधन्यास्ते पुरुषा लोके ये प्राप्यामरकण्टकम्।\nपितॄन्सन्तर्पयिष्यन्ति श्राद्धे पितृपरायणाः ।। १५.१५ ।।\nअल्पेन तपसा सिद्धिं गमिष्यन्ति न संशयः।\nसकृदेवार्चितास्तत्र स्वर्गममरकण्टके ।। १५.१६ ।।\nमहेन्द्रपर्वते रम्ये पुण्यं शक्रनिषेवितम्।\nतत्रारुह्य भवेत् प्रीतिः श्राद्धं चैव महत्फलम् ।। १५.१७ ।।\nबिल्वाधःशिखरे युक्ता दिव्यं चक्षुः प्रवर्त्तते।\nअदृश्यं चैव भूतानां देववच्चरते महीम् ।। १५.१८ ।।\nसप्तगोदावरे चैव गोकर्णे च तपोवने।\nअश्वमेधफलं तत्र स्नात्वा च लभतेनरः ।। १५.१९ ।।\nधूतपापस्थलं प्राप्य पूतः स्नात्वा भवेन्नरः।\nरुद्रस्तत्र तपस्तेपे देवदेवो महेश्वरः ।। १५.२० ।।\nगोकर्णे वर्णितं विप्रैर्नस्तिकानां निदर्शनम्।\nअब्राह्मणस्य सावित्री पठतः सम्प्रणश्यति ।। १५.२१ ।।\nदेवर्षिभवने श्रृङ्गे सिद्धचारणसेविते।\nआरुह्य तं तु नियमात्ततो यान्ति त्रिविष्टपम् ।। १५.२२ ।।\nदिव्यैश्वन्दनवृक्षैश्च पादपैरुपशोभितम्।\nआपः स्वादनसम्पृक्ता वहन्ति सततंयतः ।। १५.२३ ।।\nनदी प्रवर्त्तते ताभ्यस्ताम्रपर्णीति नामतः।\nयोषेव समहाखेदा दक्षिणं याति सागरम् ।। १५.२४ ।।\nनद्यास्तस्यास्तु या आपो मूर्च्छमाना महोदधौ।\nशङ्खा भवन्ति मुक्ताश्च जायन्ते शङ्खमुक्तिकाः ।। १५.२५ ।।\nउदकानयनं कृत्वा शङ्खमौक्तिकसंयुतम्।\nआधिभिर्व्याधिभिश्चैव मुक्ता यान्त्यमरावतीम् ।। १५.२६ ।।\nचन्दनेभ्यः प्रयुक्तानां शङ्खानां मौक्तिकस्य च।\nपाप कर्तॄनपि पितॄंश्तारयन्ति यथा श्रुतिः ।। १५.२७ ।।\nचन्द्रतीर्थे कुमार्य्यान्तु कावेर्य्यां प्रभवेऽक्षये।\nश्रीपर्वतस्य तीर्थेषु वैकृते च तथा गिरौ ।। १५.२८ ।।\nएकस्था यत्र दृश्यन्ते वृक्षा ह्योशिरपर्वते।\nपालाशाः खादिरा बिल्वा प्लक्षाश्वत्थविकङ्कताः ।। १५.२९ ।।\nएतद्धि मण्डलं सिद्धं यज्ञीयं द्विजसत्तमाः।\nअस्मिन् मुक्त्वा जनोऽङ्गानि क्षिप्रं यात्यमरावतीम् ।। १५.३० ।।\nकर्माणि स्वप्रयुक्तानि सिध्यन्ति प्रभवात्यये ।\nदुष्प्रसक्तानि पितृषु प्रयुक्तानि भवन्त्युत ।। १५.३१ ।।\nपितॄणां दुहिता पुण्या नर्मदा सरितां वरा।\nतत्र श्राद्धानि दत्तानि अक्षयाणि भवन्त्युत ।। १५.३२ ।।\nमाठरस्य वने पुण्ये सिद्धचारणसेविते।\nअन्तर्द्धानं न गच्छन्ति सत्तास्तस्मिन्महागिरौ ।। १५.३३ ।।\nविन्ध्ये चैव गिरौ पुण्ये धर्माधर्मनिदर्शनम्।\nपापधारां न पश्यन्ति धारां पश्यन्ति साधवः ।। १५.३४ ।।\nतस्यां न दृश्यते पापं केषाञ्चित् पापकर्मणाम्।\nस्पष्टा भवति सा धारा प्रायशः शुभकर्मणाम् ।। १५.३५ ।।\nकौशलायां मतङ्गस्य वापी पापनिषूदनी।\nस्नातास्तस्यां दिवं यान्ति कामचारविहङ्गमाः ।। १५.३६ ।।\nकुमारकोशलातीर्थे पर्वते पालपञ्जरे।\nपाण्डु कूले समुद्रान्ते पण्डारकवने तथा ।। १५.३७ ।।\nविमले च विपापे च सत्कृत्य प्रभवेऽभये।\nभीवृक्षे गृध्रकूटे च जम्बूमार्गे च नित्यशः ।। १५.३८ ।।\nअसितस्य गुरोः पुण्ये योगाचार्यस्य धीमतः।\nतत्रापि श्राद्धमानन्त्यमसितायाञ्च नित्यशः ।। १५.३९ ।।\nपुष्करेष्वक्षयं श्राद्धं तपश्चैव महाफलम्।\nमहोदधौ प्रभासे च तस्मादेवं विनिर्द्दिशेत् ।। १५.४० ।।\nदेविकायां वृषो नाम कूपः सिद्धनिषेवितः।\nसमुत्पतन्ति तस्यापो गवां शब्देन नित्यशः ।। १५.४१ ।।\nयोगेश्वरैः सदा जुष्टः सर्वपापबहिष्कृतैः।\nदद्याच्छ्राद्धन्तु यस्तस्मिंस्तस्य वक्ष्यामि यत्फलम् ।। १५.४२ ।।\nअक्षयं सार्वकामीयं श्राद्धं प्रीणाति वै पितॄन्।\nजातवेदः शिला तत्र साक्षादग्नेः सनातनी ।। १५.४३ ।।\nयस्त्वाग्निं प्रविशेत्तत्र नाकपृष्ठे स मोदते।\nअग्निः शान्तः पुनर्जातस्तस्मिन्दत्तं तदक्षयम् ।। १५.४४ ।।\nदशाश्वमदिके तीर्थे तीर्थे पञ्चाश्वमेधिके।\nयथोद्दिष्टं फलं तेषां क्रतूनां नात्र संशयः ।। १५.४५ ।।\nख्यातं हयशिरो नाम तीर्थं सद्यो वरप्रदम्।\nश्राद्धं तत्र तदाक्षय्यं दत्त्वा स्वर्गे च मोदते ।। १५.४६ ।।\nश्राद्धं कुम्भे विमुच्यन्ति ज्ञेयं पापनिषूदनम्।\nश्राद्धं तत्राक्षयं प्रोक्तं जप्यहोमतपांसि च ।। १५.४७ ।।\nअझतुङ्गे शुभे तीर्थे तर्पयेत्सततं पितॄन्।\nदृश्यते पर्वसु च्छाया यत्र नित्यं दिवौकसाम्।\nपृथिव्यामक्षयं दत्तं निरुजा यत्र पाण्डवाः ।। १५.४८ ।।\nयोगेश्वरैः सदा जुष्टं सर्वपापबहिष्कृतैः।\nदद्याच्छ्राद्धन्तु यस्तस्मिस्तस्य वक्ष्यामि यत्फलम् ।। १५.४९ ।।\nअर्चितास्तेन वै साक्षाद्भवन्ति पितरः सदा।\nअस्मिँल्लोके वशी यः स्यात्प्रेत्य स्वर्गे स मोदते ।। १५.५० ।।\nप्रायशः प्रवरः पुण्यः शिवो नाम ह्रदस्तथा।\nतत्र व्याससरः पुण्यं दिव्यं ब्रह्मसरस्तथा ।। १५.५१ ।।\nउज्जन्तः पर्वतः पुण्यो वसिष्ठस्य महात्मनः।\nऋग्यजुःसामशिरसः कापोतः पुष्पसाह्वयः।\nआख्यातः पञ्चमो वेदः सृष्ट्वा ह्येतेषु ब्रह्मणा ।। १५.५२ ।।\nगत्वैतान् मुच्यते पापाद्द्विजो वह्निः सनातनः ।।\nश्राद्धञ्चानन्त्यमेतेषु जप्य होमतपांसि च ।। १५.५३ ।।\nपुण्डरीके महातीर्थे पुण्डरीकसमं फलम्।\nब्रह्मतीर्थे महातीर्थे अश्वमेधफलं लभेत् ।। १५.५४ ।।\nसिन्धुसागरसम्भेदे तदा पञ्चनदेऽक्षयम् ।\nकीरकात्मा ततः पुण्यो मण्डवायां च पर्वते ।। १५.५५ ।।\nदेयं सप्तह्रदे श्राद्धं मानसे च विशेषतः।\nमहाकूटे च वन्दे च गिरौ त्रिरौ त्रिककुदे तथा ।। १५.५६ ।।\nसन्ध्यायां च महावेद्यां दृश्यते महदद्भुतम्।\nअश्रद्दधानान्नाभ्येति साभ्येति च धृतव्रतान् ।। १५.५७ ।।\nजातवेदः शिला तत्र साक्षादग्नेः सनातनी।\nश्राद्धानि चाग्निकार्यं च तत्र कुर्यात् सदाक्षयम् ।। १५.५८ ।।\nसंश्रयित्वैकमेकेन सायाह्नं प्रति नित्यशः।\nतस्मिन्देयं सदा श्राद्धं पितॄणामक्षयार्थिना ।। १५.५९ ।।\nकृतात्मा वाऽकृतात्मा वा यत्र विज्ञायते नरः।\nस्वर्ग्यमार्गप्रदं नाम तीर्थं सद्यो वरप्रदम्।\nवैराण्युत्सृज्य तस्मिस्तु दिवं सप्तर्षयो गताः ।। १५.६० ।।\nअद्यापि तानि दृश्यन्ते वैराण्येव गतानि तु।\nस्नात्वा स्वर्गमवाप्नोति तस्मिस्तीर्थोत्तमे नरः ।। १५.६१ ।।\nख्यातमायतनं तत्र नन्दिसिद्ध निषेवितम्।\nनन्दीश्वरस्य या मूर्त्तिर्दुराजारैर्न दृश्यते ।। १५.६२ ।।\nदृश्यन्ते काञ्चना यूपाः सञ्चिष्ये भास्करोदये।\nकृत्वा प्रदक्षिणं ते तु गच्छन्त्यन्तर्हिता दिवम् ।। १५.६३ ।।\nसर्वतश्च कुरुक्षेत्रं सुतीर्थञ्च विशेषतः।\nपुण्यं सनत्कुमारस्य योगेशस्य महात्मनः।\nकीर्त्त्यते च तिलान्दत्त्वा पितॄणां वै सदाऽक्षयम् ।। १५.६४ ।।\nओजसे चाक्षयं श्राद्धं धर्मराजनिवेशने।\nश्राद्धं दत्तममावस्यां विधिना च यथाक्रमम् ।। १५.६५ ।।\nपुनः सन्निहितानां वै कुरुक्षेत्रे विशेषतः।\nअर्चयेद्वा पितॄंस्तत्र सत्पुत्रस्त्वनृणो भवेत् ।। १५.६६ ।।\nविनशने सरस्वत्यां प्लक्षप्रश्रवणे तथा।\nव्यासतीर्थे सरस्वत्यां ब्रह्मक्षेत्रे विशेषतः ।। १५.६७ ।।\nदेयमोङ्कारपठनैः श्राद्धमक्षयमिच्छता।\nसर्वतश्चैव गङ्ग्यां मैनाके च नगोत्तमे ।। १५.६८ ।।\nयमुनाप्रभवे चैव सर्वपापैः प्रमुच्यते ।\nअत्युष्णाश्चातिशीताश्च आपस्तत्र निदर्शनम् ।। १५.६९ ।।\nयमस्य भगिनी पुण्या मार्त्तण्डदुहिता तथा।\nतत्राक्षयं तदा श्राद्धं पितृभिः पूर्वकीर्त्तितम् ।। १५.७० ।।\nब्रह्मानुगह्रदे स्नात्वा सद्यो भवति ब्राह्मणः।\nतस्मिन् हि श्राद्धमानन्त्यं जपहोमतपांसि च ।। १५.७१ ।।\nस्थाणुभूतश्चरंस्तत्र वसिष्ठो वै महातपाः।\nअद्यापि यत्र दृश्यन्ते पादपा मणिचर्च्चिताः ।। १५.७२ ।।\nतुला तु दृश्यते यत्र धर्माधर्मप्रदर्शिनी।\nयया वै तुलितं विप्रैस्तीर्थानां फलमुत्तमम् ।। १५.७३ ।।\nपितॄणां दुहिता योगा गन्धकालीति विश्रुता।\nचतुर्थो ब्रह्मणश्चांशः पराशरकुलोद्वहः ।। १५.७४ ।।\nव्यस्य त्वेकं चतुर्द्धा तु वेदं धीमान् महामुनिः।\nमहायोगं महात्मानं यो व्यासं जनयिष्यति ।। १५.७५ ।।\nअच्छोदकं नाम सरो यत्राच्छोदा समुच्छ्रिता ।\nमत्स्ययोनौ पुनर्जाता नियोगाद्वारणेन तु ।। १५.७६ ।।\nतस्या यत्राश्रमः पुण्यः पुण्यकृद्भिर्निषेवितः।\nसकृद्दत्तं तु वै श्राद्धमक्षयं समुदाहृतम्।\nतस्यां योग समाधाने दत्तं युगपदुद्भवेत् ।। १५.७७ ।।\nकुबेरतुङ्गे व्यामोच्चे व्यासतीर्थे तथैव च।\nपुण्यः स ब्राह्मणो दद्याछ्राद्धमानन्त्यमक्षयम् ।। १५.७८ ।।\nसिद्धैस्तु सेविता नित्यं दृश्यते नाकृतात्मभिः।\nअनिवर्त्तनं तु नन्दायां वेद्यां प्रागुत्तरे दिशि ।। १५.७९ ।।\nसिद्धक्षेत्रं तु वै जुष्टं यत्प्राप्य न निवर्त्तते।\nमहालये पदं न्यस्तं महादेवेन धीमता ।। १५.८० ।।\nदेव्यालये तपस्तप्त्वा एकपादेन ईश्वरः।\nनीहारश्च युगं दिव्यमुमातुङ्गे स्थितं जलम् ।। १५.८१ ।।\nउमा तुङ्गे भृगोस्तुङ्गे ब्रह्मतुङ्गे महालये।\nकाद्रवत्यां च शाण्डिल्यां गुहायां वामनस्य च ।। १५.८२ ।।\nगत्वा चैतानि पूतः स्याच्छ्राद्धमक्षयमेव च।\nजपो होमस्तथा ध्यानं यत्किचित्सुकृतं भवेत् ।। १५.८३ ।।\nब्रह्मचर्यं यजन्ते वै गुरुभक्ताः शतं समाः ।\nएवमादीनि सद्यस्तां स्नात्वा प्राप्नोति सत्फल्म् ।। १५.८४ ।।\nकुमारधारा तत्रैव दृष्टा पापप्रणाशनी।\nयानासनं च तत्रैव सद्यः स्याद्यत् प्रदृश्यते ।। १५.८५ ।।\nशैलकीर्त्तिपुराभ्याशे कामानाप्नोति पुष्कलान्।\nअदृश्यः सर्वभूतानां देववच्चरते महीम् ।। १५.८५ ।।\nकाश्यपस्य महातीर्थं कालसर्पिरिति श्रुतम्।\nतत्र श्राद्धानि देयानि नित्यमक्षयमिच्छता ।। १५.८६ ।।\nकाश्यपस्य महातीर्थं कालसर्पिरिति श्रुतम्।\nतत्र श्राद्धानि देयानि नित्यमक्षयमिच्छता ।। १५.८७ ।।\nअक्षयं तु भवेच्छ्राद्धं शालग्रामसमन्ततः।\nदृष्ट्या न दृश्यते तत्र प्रत्यक्षमकृतात्मना ।। १५.८८ ।।\nप्रत्यादेशो ह्यशिष्टानां शिष्टानां च निवेशनम् ।\nतत्र चैव ह्रदे पुण्ये दिव्यो वै नागराड् यतः ।। १५.८९ ।।\nपिण्डं गृह्णाति हिसतां न गृह्णात्यसतां हि सः।\nअतिप्रदीप्तैर्भुजगैर्भोक्तुमन्नं न शक्यते ।। १५.९० ।।\nप्रत्यक्षं दृश्यते धर्मस्तीर्थयोरनयोर्द्वयोः।\nदेवदारुवने चापि चारयेस्तं निदर्शनम् ।। १५.९१ ।।\nविधूतानि तु पापानि दृश्यन्ते सुकृतात्मना ।\nभागीरथ्यां प्रयागे च नित्यमक्षय्यमुच्यते ।। १५.९२ ।।\nकालञ्जरे दशार्णायां नैमिषे कुरुजाङ्गले।\nवाराणस्यां नगर्यां तु देयं श्राद्धं तु यत्नतः ।। १५.९३ ।।\nतस्यां योगेश्वरो नित्यं तत्तस्यां दत्तमक्षयम्।\nदत्त्वा चैतेषु पूतः स्याच्छ्राद्धमानन्त्यमेव च ।। १५.९४ ।।\nतपो होमस्तथा ध्यानं यत् किञ्चित्सुकृतं भवेत्।\nलौहित्ये वैतरण्यां वै स्वर्णवेद्यां तथैव च ।। १५.९५ ।।\nसकृदेव समुद्रान्ते दृश्यते पुण्यकर्मभिः।\nगयायां धर्मपृष्ठे च सरसि ब्रह्मणस्तथा ।। १५.९६ ।।\nगयायां गृध्रकूटे च श्राद्धं दत्तं महाफलम्।\nहिमञ्च पतते तत्र समन्तात् पञ्चयोजनम् ।। १५.९७ ।।\nभरतस्याश्रमे पुण्येऽरण्यं पुण्यतमं स्मृतम् ।\nमतङ्गस्य पदं तत्र दृश्यते मांस चक्षुषा ।। १५.९८ ।।\nख्यापितं धर्म्मसर्व्वस्वं लोकस्यास्य निदर्शनम्।\nएवं पञ्चवनं पुण्यं पुण्यकृद्भिर्निषेवितम्।\nयस्मिन्पाण्डुविशालेति तीर्थं सद्यो निदर्शनम् ।। १५.९९ ।।\nतुलामानैस्तथा चापैः शास्त्रैश्च विविधैस्तथा।\nउन्मज्जन्ति तथा लग्ने ये वै पापकृतो जनाः ।। १५.१०० ।।\nतृतीयायां तथा पादे निःस्वरे पावमण्डले।\nमहाह्रदे वै कौशिक्यां दत्तं श्राद्धं महाफलम् ।। १५.१०१ ।।\nमुण्डपृष्ठे पदं न्यस्तं महादेवेन धीमता।\nबहून्दवेयुगांस्तप्त्वा तपस्तीव्रं सुदुश्चरम् ।। १५.१०२ ।।\nअल्पेनाप्यत्र कालेन नरो धर्म्मपरायणः।\nपाप्मानमुत्सृजत्याशु जीर्णत्वचमिवोरगः ।। १५.१०३ ।।\nसिद्धानां प्रीतिजननैः पापा नाञ्च भयङ्करैः।\nलेलिहानैर्महाभोगै रक्षितन्तु दिवानिशम् ।। १५.१०४ ।।\nनाम्ना कनकनन्दीति तीर्थं त्रैलोक्यविश्रुतम्।\nउदीच्यां मुण्डपृष्ठस्य देवर्षि गणसेवितम्।\nतत्र स्रात्वा दिवं यान्ति कामचारा विहङ्गमाः ।। १५.१०५ ।।\nदत्तं चापि तथा श्राद्धमक्षयं समुदाहृतम्।\nऋणैस्त्रिभिस्तदा स्नात्वा निक्षिणोति नरोत्तमः ।। १५.१०६ ।।\nतीरे तु सरसस्तत्र देवस्यायतनं महत्।\nआरुह्य तज्जपंस्तत्र सिद्धो याति दिवं ततः ।। १५.१०७ ।।\nउत्तरं मानसं गत्वा सिद्धिं प्राप्नोत्यनुत्तमाम् ।\nतत्र गत्वा पुरश्रेष्ठं दृश्यते महदद्भुतम् ।। १५.१०८ ।।\nतस्मिन्निर्वर्त्तयेच्छ्राद्धं यथाशक्ति यथाबलम्।\nकामान् स लभते दिव्यान् मोक्षोपायं च नित्यशः ।। १५.१०९ ।।\nमानसे सरसि श्रेष्ठे दृश्यते महदद्भुतम्।\nदिवश्च्युता महाभागा ह्यन्तरिक्षे विराजते ।। १५.११० ।।\nगङ्गा त्रिपथगा देवी सोमपादाच्च्युता भुवि।\nआकाशे दृश्यते तत्र तोरणं सूर्य्यसन्निभम् ।। १५.१११ ।।\nजाम्बूनदमयं दिव्यं स्वर्गद्वारमिवायतम्।\nयतः प्रवर्त्तते भूयः पूर्व्वसागरमन्तिमम् ।। १५.११२ ।।\nपावनी सर्व्वभूतानां धर्मज्ञानां विशेषतः।\nचन्द्रभागा च सिन्धुश्च उभौ मानससन्निभौ।\nसागरं पश्चिमं याति दिव्यसिन्धुर्नदीवरः ।। १५.११३ ।।\nपर्व्वतो हिमवान्नाम नानाधातुविभूषितः।\nयोजनानां सहस्राणि आयतोऽशीतिरुच्यते ।। १५.११४ ।।\nसिद्धचारणसङ्कीर्णः सिद्धचारणसेवितः।\nतत्र पुष्करिणी रम्या सुषुम्ना नाम विश्रुता ।। १५.११५ ।।\nदशवर्षसहस्राणि तत्र जातस्तु जीवति।\nश्राद्धं भवति चानन्त्यं तस्यां दत्तं महोदयम्।\nतारयेच्च यदा श्राद्धं दशपूर्व्वान्दशापरान् ।। १५.११६ ।।\nसर्व्वं पुण्यं हिमवतो गङ्गा पुण्या च सर्व्वतः।\nसमुद्रगाः समुद्राश्च सर्व्वे पुण्याः समन्ततः ।। १५.११७ ।।\nएवमादिषु सर्व्वेषु श्राद्धं निर्वर्त्तयेद्बुधः ।\nपूतो भवति स्नात्वा नु दत्त्वा दत्त्वा तथैव च ।। १५.११८ ।।\nशैलसानुषु तुङ्गेषु कन्दरेषु गुहासु च।\nउपह्वरनितम्बेषु तथा प्रस्रवणेषु च ।। १५.११९ ।।\nपुलिनेष्वापगानां च तथैव प्रभवे युगे।\nमहोदधौ गवां गोष्ठे सङ्गमेषु वनेषु च ।। १५.१२० ।।\nअसंसृष्टोपलिप्तासु हृद्यासु सुरभीषु च।\nगोमयेनोपलिप्तेषु विविक्तेषु गृहेषु च ।। १५.१२१ ।।\nकुर्य्याच्छ्राद्धमथैतेषु नित्यमेव यथाविधि।\nप्रदक्षिणं दिशं गत्वा सर्व्वकामचिकीर्षवः ।। १५.१२२ ।।\nएवमेतेषु सर्व्वेषु श्राद्धं कुर्य्यादतन्द्रितः।\nएवमेव तु मेधावी ब्राह्मीं सिद्धिमवाप्नुयात् ।। १५.१२३ ।।\nत्रैवर्ण्ये विहिते स्थाने धर्म्मवर्णाश्रमे तथा।\nकोपस्थानस्य संत्यागात्प्राप्यते पितृपूजनम् ।। १५.१२४ ।।\nतीर्थान्यनुसरन् धीरः श्रद्दधानो जितेन्द्रियः।\nकृतपापश्च शुद्ध्येत किं पुनः शुभकर्म्मकृत् ।। १५.१२५ ।।\nतिर्यग्योनिं न गच्छेच्च कुदेशे न च जायते।\nस्वर्गी भवति वै विप्रो मोक्षोपायं च विन्दति ।। १५.१२६ ।।\nअश्रद्दधानाः पाप्मानो नास्तिकाः स्थितसंशयाः।\nहेतुद्रष्टा च पञ्चैते न तीर्थफलमश्र्नुते ।। १५.१२७ ।।\nगुरुतीर्थे परा सिद्धिस्तीर्थानां परमं पदम् ।\nध्यानं तीर्थपरं तस्माद्ब्रह्मतीर्थं सनातनम् ।। १५.१२८ ।।\nउपवासात्परं ध्यानमिन्द्रियाणां निवर्त्तनम्।\nउपवासनिबद्धा हि प्राणैरिह पुनः पुनः ।। १५.१२९ ।।\nप्राणापानौ समौ कृत्वा विषयाणीन्द्रियाणि च ।\nबुद्धिं मनसि संयम्य सर्व्वेषां तु निवर्त्तनम् ।। १५.१३० ।।\nप्रत्याहारं पुनर्विद्धि मोक्षोपायमसंशयम्।\nइन्द्रियाणां मनो घोरं बुद्ध्यादीनां प्रवर्त्तनम् ।। १५.१३१ ।।\nअनाहारात्क्षयं याति विद्यादनशनं तपः।\nनिग्रहाद्बुद्धिमनसो रम्या बुद्धिस्तु जायते ।। १५.१३२ ।।\nक्षीणेषु सर्व्वपापेषु क्षीणेष्वेवेन्द्रियेषु च।\nपरिनिर्वाति शुद्धात्मा यथा वह्निर्निरिन्धनः ।। १५.१३३ ।।\nकारणेभ्यो गुणेभ्योऽथ व्यक्ताव्यक्तस्य कृत्स्नशः।\nवियोजयति क्षेत्रज्ञं तेभ्यो योगेन योगवित् ।। १५.१३४ ।।\nतस्य नास्ति गतिस्थानं व्यक्ताव्यक्तं न संशयः।\nआसन्नः सदसन्नैव नैव किञ्चित् स्थित इति ।। १५.१३५ ।।\nइति श्रीमहापुराणे वायुप्रोक्ते श्राद्धकल्पे तीर्थयात्रा नाम पञ्चदशोऽध्यायः ।। १५ ।। *"
  }
]
[
  {
    "text": "।।सूत उवाच।\nदेवाश्च पितरश्चैव तेभ्योऽन्ये पितरस्तथा।\nआथर्वणविधिर्ह्येष प्रत्युवाच बृहस्पतिः ।। १४.१ ।।\nपूजयेच्च पितृन् पूर्व्वं देवाश्चापि विशेषतः।\nदेवेभ्योऽपि पितृन् पूर्वमर्चयन्तीह यत्नतः ।। १४.२ ।।\nदक्षस्य दुहिता ख्याता लोके विश्वेति नामतः।\nविधिना सा तु धर्म्मज्ञ दत्ता धर्म्माय धर्म्मतः।\nतस्याः पुत्रा महात्मानो विश्वेदेवा इति श्रुतिः ।। १४.३ ।।\nप्रख्यातास्त्रिषु लोकेषु सर्व्वलोकनमस्कृताः।\nसमस्तास्ते महात्मानश्वेरुरुग्रं महत्तपः ।। १४.४ ।।\nहिमवच्छिखरे रम्ये देवगन्धर्वसेविते।\nसर्व्वाप्सरोभिश्चरितं देवगन्धर्व्वसेवितम् ।। १४.५ ।।\nशुद्धेन मनसा प्रीताः पितरस्तानथाब्रुवन्।\nवरं वृणीध्वं प्रीताःस्म कं कामं करवामहे ।। १४.६ ।।\nएवमुक्ते तु पितृभिस्तदा त्रैलोक्यभावनः।\nप्रजानामधिपो ब्रह्मा विशवानितीदमब्रवीत् ।। १४.७ ।।\n।।ब्रह्मोवाच।।\nमहातेजा महादेवस्तपसा तैस्तु तापितः।\nतपसा तेन सुप्रीतः कं कामं विदधामि वः ।। १४.८ ।।\nएवमुक्तास्तदा विश्वे ब्रह्मणा लोककर्तृणा।\nऊचुस्ते सहिताः सर्व्वे ब्रह्माणं लोकभाविनम् ।। १४.९ ।।\nश्राद्धेऽस्माकं भवेदंशो ह्येष नः कांक्षितो वरः ।\nप्रत्युवाच ततो ब्रह्मा तान्वै त्रिदिवपूजितान् ।। १४.१० ।।\nभविष्यत्येवमेवेति कांक्षितो वो वरस्तु यः।\nपितृभिस्तु तथेत्युक्त्वा एवमेतन्न संशयः ।। १४.११ ।।\nसहास्माभिस्तु वो भाव्यं यत्किञ्चित् क्रियते त्विह।\nअस्माकं कल्पिते श्राद्धे युष्मानग्रासनं ह वै ।। १४.१२ ।।\nभविष्यति मनुष्येषु सत्यमेतद्ब्रवीमि ते।\nमाल्यैर्गन्धैस्तथान्नेन युष्मानग्रेर्जयिष्यति ।। १४.१३ ।।\nप्रदाता चेति युष्माकमस्माकं दास्यते ततः।\nविसर्जनमथास्माकं पूर्व्वं पश्चात्तु देवताः ।। १४.१४ ।।\nरक्षणञ्चैव श्राद्धस्य आतिथ्यञ्च विधिद्वयम्।\nभूतानां देवतानाञ्च पितॄणां श्राद्ध कर्मणि।\nएवं विधिकृतः सम्यक् सर्व्वमेतद्भविष्यति ।। १४.१५ ।।\nएवं दत्त्वा वरं तेषां ब्रह्मा पितृगणैः सह।।\nभूतानुग्रहकृद्देवः सञ्चचार यथासुखम् ।। १४.१६ ।।\nवेदे पञ्च महायज्ञा नराणां समुदाहृताः ।\nएतान्पञ्च महायज्ञान्निर्वपेत्सततं नरः ।। १४.१७ ।।\nयत्र यास्यन्ति दातारः संस्थानं वै निभोधत।\nनिर्भयं निरहङ्कारं निःशोकं निर्व्यथक्लमम्।\nब्रह्मस्थानमवाप्नोति सर्वकामपुरस्कृतम् ।। १४.१८ ।।\nशूद्रेणापि प्रकर्त्तव्याः पञ्चैते मन्त्रवर्जिताः।\nअतोऽन्यथा तु यो भुङ्क्ते स ऋणं नित्यमश्नुते ।। १४.१९ ।।\nऋणञ्च भुङ्क्ते पापात्मा यः पचेदात्मकारणात्।\nतस्मान्निर्वर्त्तयेत्पञ्च महायज्ञान्सदा बुधः ।। १४.२० ।।\nनैवेद्यं केचिदिच्छन्ति जीवत्यपि प्रयत्नतः।\nउदक्पूर्व्वं बलिं कुर्यादुदकुम्भं तथैव च ।। १४.२१ ।।\nबलिं सुविदितं कुर्यादुच्चादुच्चतरं क्षिपेत् ।\nपरश्रृङ्गगवां पूर्व्व बलिं सूक्ष्मं समुत्क्षिपेत् ।। १४.२२ ।।\nन विनेद्यो भवेत् पिण्डः पितॄणां यस्तु जीवति।\nइष्टेनान्नेन भक्ष्यैश्च भोजयेत यथाविधि।\nविधानं वेदविहितमेतद्वक्ष्यामि यत्नतः ।। १४.२३ ।।\nदेवदेवा महात्मानो ह्येतेपि पितरो ह्युत।\nइच्छन्ति किञ्चिदाचार्य्याः पश्चात् पिण्डनिवेदनम् ।। १४.२४ ।।\nपूजनञ्चैव विप्राणां सर्व्वमेव हि नित्यशः।\nतद्धि धर्मार्थकुशलानित्युवाच बृहस्पतिः ।। १४.२५ ।।\nपूर्व्वं निवेदयेत्पिण्डं पश्चाद्विप्रांश्च भोजयेत्।\nयोगात्मानो महात्मानः पितरो योग सम्भवाः।\nसोममाप्याययन्त्येते पितरो योगमास्थिताः ।। १४.२६ ।।\nतस्माद्दद्याच्‌छुचिः पिण्डान् योगिभ्यस्तत्परायणः ।\nपितॄणां हि भवेदेतत्साक्षादिव हुतं हविः ।। १४.२७ ।।\nब्राह्मणानां सहस्रेभ्यो योगी चाग्रासने यदि।\nयजमानञ्च भोक्तॄंश्च नौरिवाम्भसि तारयेत् ।। १४.२८ ।।\nअसतां प्रग्रहो यत्र सताञ्चैव विमानना।\nदण्डो देवकृतस्तत्र सद्यः पतति तारुणः ।। १४.२९ ।।\nहित्वागमं सधर्माणं बालिशं यत्र भोजयेत्।\nआदिकर्म समुत्सृज्य दाता तत्र विनश्यति ।। १४.३० ।।\nपिण्डमग्नौ सदा दद्याद्भोगार्थी तु प्रयत्नतः ।\nप्रजार्थी पत (त्न)ये दद्यान्मध्यमं तत्र पूर्वकम् ।। १४.३१ ।।\nउत्तमां द्युतिमन्विच्छन् गोषु नित्यं प्रयच्छति।\nप्रज्ञां पूजां यशः कीर्त्तिं गोषु नित्यं प्रयच्छति ।। १४.३२ ।।\nप्रार्थयन्दीर्घमायुश्च वायसेभ्यः प्रयच्छति।\nसौकुमार्यमथान्विच्छन् कुक्कुटेभ्यः प्रयच्छति ।। १४.३३ ।।\nएवमेतत्समुद्दिष्टं पिण्डनिर्वपणात् फलम्।\nआकाशं शमयेद्वापि स्थितौ सुदक्षिणामुखः।\nपितॄणां स्थानमाकाशं दक्षिणा चैव दिग्भवेत् ।। १४.३४ ।।\nएकं विप्राः पुनः प्राहुः पिण्डोद्धरणमग्रतः।\nअनुज्ञाते तु तैर्विप्रैर्वानमुद्वियतामिति ।। १४.३५ ।।\nपुष्पाणां चफलानां च भक्ष्याणामन्नतस्तथा।\nअग्रमुद्धृत्य सर्वेषां जुहुयाज्जातवेदसि ।। १४.३६ ।।\nभक्ष्यमन्नं तथा पेयमनुत्तमफलानि च।\nहुत्वा चाग्नौ ततः पिण्डान्निर्वपेद्दक्षिणामुखः ।। १४.३७ ।।\nस्निग्धैर्भक्ष्यैः सुगन्धैश्च तर्पयेत रसैस्तथा।\nएकाग्रः पर्युपासीत प्रयतः प्राञ्जलिः स्थितः।\nतत्परः श्रद्दधानश्च कामानाप्नोति मानवः ।। १४.३८ ।।\nअक्षुद्रत्वं कृतज्ञत्वं दाक्षिण्यं सत्कृतञ्च यत्।\nततो यज्ञञ्च दानञ्च प्रयच्छन्ति पितामहाः ।। १४.३९ ।।\nअतः परं विधिं सौम्यं भुक्तवत्सु द्विजातिषु।\nआनुपूर्व्येण विधिना तन्मे निगदतः श्रृणु ।। १४.४० ।।\nप्रोक्ष्य भूमिमथोद्धृत्य पूर्वं पितृपरायणः।\nततोऽत्र विकिरं कुर्यात् विधिदृष्टेन कर्मणा ।। १४.४१ ।।\nस्वधां वाच्य ततो विप्रा विधिवद्भूरि दक्षिणान्।\nअन्नशेषमनुज्ञाप्य सत्कृत्य द्विजसत्तमान् ।\nप्राञ्जलिः प्रयतश्चैव अनुगम्य विसर्जयेत् ।। १४.४२ ।।\nइति श्रीमहापुराणे वायुप्रोक्ते श्राद्धकल्पो नाम चतुर्दशोऽध्यायः ।। १४ ।। *"
  }
]
[
  {
    "text": "नारद उवाच।।\nगयासुरः कथं जातः किंप्रभावः किमात्मकः ।\nतपस्तप्तं कथं तेन कथं देहपवित्रता ।। ४४.१ ।।"
  },
  {
    "text": "सनत्कुमार उवाच।।\nविष्णोर्नाभ्यम्बुजाज्जातो ब्रह्मा लोकपितामहः।\nप्रजाः ससर्ज संप्रोक्तः पूर्व्वं देवेन विष्णुना ।। ४४.२ ।।"
  },
  {
    "text": "आसुरेणैव भावेन ह्यसुरानसृजत्पुरा।\nसौमनस्येन भावेन देवान्सुमनसोऽसृजत् ।। ४४.३ ।।"
  },
  {
    "text": "गयासुरोऽसुराणाञ्च महाबलपराक्रमः।\nयोजनानां सपादञ्च शतं तस्योच्छ्रयः स्मृतः ।। ४४.४ ।।"
  },
  {
    "text": "स्थूलः षष्टिर्योजनानां श्रेष्ठोऽसौ वैष्णवः स्मृतः।\nकोलाहलगिरिवरे तपस्तेपे सुदारुणम् ।। ४४.५ ।।"
  },
  {
    "text": "बहुवर्षसहस्राणि निरुच्छ्वासं स्थिरोऽभवत्।\nतत्तपस्तापिता देवाः संक्षोभं परमं गताः ।। ४४.६ ।।"
  },
  {
    "text": "ब्रह्मलोकं गता देवाः प्रोचुस्तेऽथ पितामहम्।\nगयासुराद्रक्ष देव ब्रह्मा देवांस्ततोऽब्रवीत् ।। ४४.७ ।।"
  },
  {
    "text": "व्रजामः शङ्करं देवा ब्रह्माद्याश्च गताः शिवम्।\nकैलासे चाब्रुवन्नत्वा रक्ष देव महासुरात् ।। ४४.८ ।।"
  },
  {
    "text": "ब्रह्माद्यानब्रवीच्छम्भुर्व्रजामः शरणं हरिम्।\nक्षीराब्धौ देवदेवेशः स नः श्रेयो विधास्यति।\nब्रह्मा महेश्वरो देवा विष्णुं नत्वा प्रतुष्टुवुः ।। ४४.९ ।।"
  },
  {
    "text": "देवा ऊचुः ।।"
  },
  {
    "text": "ॐ नमो विष्णवो भर्त्रे सर्व्वेषां प्रभविष्णवे।\nरोचिष्णवे जिष्णवे च राक्षसादिग्रसिष्णवे ।। ४४.१० ।।"
  },
  {
    "text": "धरिष्णवेऽखिलस्यास्य योगिनां पारयिष्णवे ।\nवर्द्धिष्णवे ह्यनन्ताय नमो भ्राज्ष्णिवे नमः ।। ४४.११ ।।"
  },
  {
    "text": "सनत्कुमार उवाच।।\nएवं स्तुतो वासुदेवः सुराणां दर्शनं ददौ।\nकिमर्थमागता देवा विष्णुनोक्तास्तमब्रुवन् ।। ४४.१२ ।।"
  },
  {
    "text": "गयासुरभयाद्देव रक्षास्मानब्रवीद्धरिम्।\nब्रह्माद्या यान्तु तं दैत्यमागमिष्याम्यहं ततः ।। ४४.१३ ।।"
  },
  {
    "text": "केशवे गरुडारूढो वरं दातुं गयासुरे।\nसर्व्वे स्वं स्वं समास्थाय ययुर्वाहनमुत्तमम् ।। ४४.१४ ।।"
  },
  {
    "text": "ऊचुस्तं वासुदेवाद्याः किमर्थं तप्यते त्वया।\nसन्तुष्टाः स्वागताः सर्वे वरं ब्रूहि गयासुर ।। ४४.१५ ।।"
  },
  {
    "text": "गयासुर उवाच।।\nयदितुष्टाः स्थ मे देवा ब्रह्मविष्णुमहेश्वराः।\nसर्व्वदेवद्विजातिभ्यो यज्ञतीर्थशिलोच्चयात् ।। ४४.१६ ।।"
  },
  {
    "text": "देवेभ्योऽतिपवित्रोऽहमृषिभ्योऽपि शिवाव्ययात्।\nमन्त्रेभ्यो देवदेवेभ्यो योगिभ्यश्चापि सर्व्वशः ।। ४४.१७ ।।"
  },
  {
    "text": "न्यासिभ्यश्चापि कर्म्मिभ्यो धर्म्मिभ्यश्च तथा पुनः।\nज्ञातिभ्योऽतिपवित्रेभ्यः पवित्रः स्यां सदा सुराः ।। ४४.१८ ।।"
  },
  {
    "text": "पवित्रमस्तु तं देवा दैत्यमुक्त्वा ययुर्दिवम्।\nदैत्यं दृष्ट्वा च स्पृष्ट्वा च सर्व्वे हरिपुरं ययुः ।। ४४.१९ ।।"
  },
  {
    "text": "शून्यं लोकत्रयं जातं शून्या यमपुरी ह्यभूत्।\nयम इन्द्रादिभिः सार्द्धं ब्रह्मलोकं ततोऽगमत् ।। ४४.२० ।।"
  },
  {
    "text": "ब्रह्माणमूचिरे देवा गयासुरविलोपिताः।\nत्वया दत्तोऽधिकारो वै गृहाण त्वं पितामह ।। ४४.२१ ।।"
  },
  {
    "text": "ब्रह्माब्रवीत्ततो देवान्व्रजामो विष्णुमव्ययम्।\nब्रह्मादयोऽब्रुवन्विष्णुं त्वया दत्तवरेऽसुरे ।। ४४.२२ ।।"
  },
  {
    "text": "तद्दर्शनाद्ययुः स्वर्गं शून्यं लोक त्रयं ह्यभूत्।\nदेवैरुक्तो वासुदेवो ब्रह्माणं स वचोऽब्रवीत् ।। ४४.२३ ।।"
  },
  {
    "text": "गत्वासुरं प्रार्थयस्व यज्ञार्थं देहि देहकम्।\nविष्णूक्तः ससुरो ब्रह्मा गत्वाऽपश्यन्महासुरम् ।। ४४.२४ ।।"
  },
  {
    "text": "गयासुरोऽब्रवीद्दृष्ट्वा ब्रह्माणं त्रिदशैः सहः।\nसंपूज्योत्थाय विधिवत्प्रण्तः श्रद्धयान्वितः ।। ४४.२५ ।।"
  },
  {
    "text": "।।गयासुर उवाच।।\nअद्य मे सफलं जन्म अद्य मे सफलं तपः।\nयदागतोऽतिथिर्ब्रह्मा सर्व्वं प्राप्तं मयाद्य वै ।। ४४.२६ ।।"
  },
  {
    "text": "योगिन्योगाङ्गवित्सर्व्वलोकस्वामिन्पितर्गुरो।\nयदर्थमा गतो ब्रह्मन्स्तत्कार्य्यं करवाण्यहम् ।। ४४.२७ ।।"
  },
  {
    "text": "।।ब्रह्मोवाच।।\nपृथिव्यां यानि तीर्थानि दृष्टानि भ्रमता मया।\nयज्ञार्थं न तु ते तानि पवित्राणि शरीरतः ।। ४४.२८ ।।"
  },
  {
    "text": "त्वया देहे पवित्रत्वं प्राप्तं विष्णुप्रसादतः।\nअतः पवित्रं देहं त्वं यज्ञार्थं देहिमेऽसुर ।। ४४.२९ ।।"
  },
  {
    "text": "।।गयासुर उवाच।।\nधन्योऽहं देव देवेश यद्देहं प्रार्थ्यते त्वया।\nपितृवंशः कृतार्थो मे देहे यागं करोषि चेत् ।। ४४.३० ।।"
  },
  {
    "text": "त्वयैवोत्पादितो देहः पवित्रस्तु त्वया कृतः।\nसर्व्वेषामुपकाराय यागोऽवश्यं भवत्विति ।। ४४.३१ ।।"
  },
  {
    "text": "इत्युक्त्वा सोऽपतद्भूमौ श्वेतकल्पे गयासुरः।\nनैऋतीं दिशमाश्रित्य तदा कोलाहले गिरौ ।। ४४.३२ ।।"
  },
  {
    "text": "शिरः कृत्वोत्तरे दैत्यः पादौ कृत्वा तु दक्षिणे।\nब्रह्मा सम्भृतसम्भारो मानसानृत्विजोऽसृजत् ।। ४४.३३ ।।"
  },
  {
    "text": "अग्निशर्माणम्मृतं शौनकं याञ्जलिं मृदुम्।\nकुमुथिं वेद कौण्डिल्यं हारीतं काश्यपं कृपम् ।। ४४.३४ ।।"
  },
  {
    "text": "गर्गं कौशिकवासिष्ठौ मुनिं भार्गवमव्ययम्।\nवृद्धं पाराशरं कण्वं माण्डव्यं श्रुतिकेवलम् ।। ४४.३५ ।।"
  },
  {
    "text": "श्वेतं सुतालं दमनं सुहोत्रं कङ्कमेव च।\nलौकाक्षिञ्च महाबाहुं जैगीषव्यं तथैव च ।। ४४.३६ ।।"
  },
  {
    "text": "दधिपञ्चमुखं विप्रमृषभं कर्कमेव च।\nकात्यायनं गोभिलञ्च मुनिमुग्रमगाव्रतम् ।। ४४.३७ ।।"
  },
  {
    "text": "सुपालकं गौतमञ्च तथा वेदशिरोव्रतम्।\nजटामालिनमव्यग्रं चाटुहासञ्च दारुणम् ।। ४४.३८ ।।"
  },
  {
    "text": "आत्रेयं चाप्यङ्गिरसमौपमन्युं महा व्रतम्।\nगोकर्णञ्च गुहावासं शिखण्डिनमुमाव्रतम् ।। ४४.३९ ।।"
  },
  {
    "text": "एतानन्यांश्च विप्रेन्द्रान्वेधा लोकपितामहः ।\nपरिकल्प्याकरोद्यागं गयासुरशरीरके ।। ४४.४० ।।"
  },
  {
    "text": "अग्निशर्मापि पञ्चाग्नीन्मुखादेतानथासृजत्।\nदक्षिणाग्निं गार्हपत्याहवनीयौ तपोऽव्ययः ।। ४४.४१ ।।"
  },
  {
    "text": "सत्यावसथ्यौ देवर्षे येषु यज्ञाः प्रतिष्ठिताः।\nयज्ञस्य च प्रतिष्ठार्थं विप्रेभ्यो दक्षिणां ददौ ।। ४४.४२ ।।"
  },
  {
    "text": "हुत्वा पूर्णाहुतिं ब्रह्ना स्नात्वा चावभृथेन तु।\nयज्ञयूपं सुरैः सार्द्धं समानीय व्यरोपयत् ।। ४४.४३ ।।"
  },
  {
    "text": "ब्रह्मणः सहसा श्रेष्ठे सरस्येवाश्रितं शुभम्।\nचलितश्चकितो ब्रह्मा धर्म्मराजमभाषत ।। ४४.४४ ।।"
  },
  {
    "text": "जाता गृहे तव शिला समानीयाविचारयन्।\nदैत्यस्य शीघ्रं शिरसि तां धारय ममाज्ञया ।। ४४.४५ ।।"
  },
  {
    "text": "निश्चलार्थं यमः श्रुत्वा धारयन्मस्तके शिलाम्।\nशिलायां धारितायान्तु सशिलश्चासुरोऽचलत् ।। ४४.४६ ।।"
  },
  {
    "text": "देवानूचेऽथ रुद्रादीञ्छिलायां निश्चलाः किल।\nतिष्ठन्तु देवाः सकलास्तथेत्युक्त्वा च ते स्थिताः ।। ४४.४७ ।।"
  },
  {
    "text": "देवाः पादैर्लक्षयित्वा तथापि चलितोऽसुरः।\nब्रह्माथ व्याकुलो विष्णुं गतः क्षीराब्धिशायिनम्।\nतुष्टाव प्रणतो भूत्वा नत्वा चादृत्य तं प्रभुम् ।। ४४.४८ ।।"
  },
  {
    "text": "।.ब्रह्मोवाच।।\nब्रह्माण्डस्य पते नाथ नमामि जगतां पतिम्।\nकतिं कीर्त्तिमतां नॄणां बुक्तिमुक्तिप्रदायकम् ।। ४४.४९ ।।"
  },
  {
    "text": "विष्वक्सेनोऽब्रवीद्विष्णुं देव त्वां स्तौति पद्मजः।\nहरिराहानय त्वं तं विष्णूक्तः स तमानयत्।\nअजमूचे हरिः कस्मादागतोऽसि वदस्व तत् ।। ४४.५० ।।"
  },
  {
    "text": "।।ब्रह्मोवाच।।\nदेवदेव कृते योगे प्रचचाल गयासुरः।\nशिलायां देवरूपिण्यां न्यस्तायां तस्य मस्तके ।। ४४.५१ ।।"
  },
  {
    "text": "रुद्रादिषु च देवेषु संस्थितेष्वसुरोऽचलत्।\nइदानीं निश्चलार्थं हि प्रसादं कुरु माधव ।। ४४.५२ ।।"
  },
  {
    "text": "ब्रह्मणो वचनं श्रुत्वा ह्याकृष्य स्वशरीरतः ।\nमूर्त्तिं ददौ निश्चलार्थं ब्रह्मणे भगवान्हरिः ।। ४४.५३ ।।"
  },
  {
    "text": "आनीय मूर्त्तिं ब्रह्मापि शिलायां समधारयत्।\nतथापि चलितं वीक्ष्य पुनर्देवमथाह्वयत् ।। ४४.५४ ।।"
  },
  {
    "text": "आगत्य विष्णुः क्षीराब्धेः शिलायां संस्थितोऽभवत्।\nजनार्द्दनाभिधानेन पुण्डरीकेति नामतः।\nशिलायांनिश्चलार्थं हि स्वयमादिगदाधरः ।। ४४.५५ ।।"
  },
  {
    "text": "निश्चलार्थं पञ्चधासीच्छिलायां प्रपितापहः।\nपितामहोऽथ फल्ग्वीशः केदारः कनकेश्वरः ।। ४४.५६ ।।"
  },
  {
    "text": "ब्रह्मा स्थितः स्वयं तत्र गजरूपी विनायकः।\nगयादित्यश्चोत्तरार्को दक्षिणार्कस्त्रिधा रविः ।। ४४.५७ ।।"
  },
  {
    "text": "लक्ष्मीः सीताभिधानेन गौरी च मङ्गलाह्वया।\nगायत्री चैव सावित्री त्रिसन्ध्या च सरस्वती ।। ४४.५८ ।।"
  },
  {
    "text": "इन्द्रो बृहस्पतिः पूषा वसवोऽष्टौ महाबलाः।\nविश्वेदेवाश्चाश्विनेयौ मारुतो विश्वनायकः।\nसयक्षोरगगन्धर्व्वास्तस्थुर्देवाः स्वशाक्तिभिः ।। ४४.५९ ।।"
  },
  {
    "text": "आद्यया गदया चासौ यस्माद्दैत्यः स्थिरीकृतः।\nस्थित इत्येव हरिणा तस्मादादिगदाधरः ।। ४४.६० ।।"
  },
  {
    "text": "ऊचे गयासुरो देवान्किमर्थं वञ्चितो ह्यहम्।\nयज्ञार्थं ब्रह्मणे दत्तं शरीरममलं मया।\nविष्णोर्वचनमात्रेण किं न स्यां निश्चलो ह्यहम् ।। ४४.६१ ।।"
  },
  {
    "text": "यत्सुरैः पीडितोऽत्यर्थं गदया हरिणा तथा।\nपीडितो यद्यहं देवाः प्रसन्नाः सन्तु सर्वदा ।। ४४.६२ ।।"
  },
  {
    "text": "गदाधरादयस्तुष्टाः प्रोचुः सार्द्धं गयासुरम्।\nवरं ब्रूहि प्रसन्नाः स्मो देवानूचे गयासुरः ।। ४४.६३ ।।"
  },
  {
    "text": "यावत्पृथ्वी पर्वताश्च यावच्चन्द्रार्कतारकाः।\nतावच्छिलायां तिष्ठन्तु ब्रह्मविष्णुमहेश्वराः।\nअन्ये च सकला देवा मन्नाम्ना क्षेत्रमस्तु वै ।। ४४.६४ ।।"
  },
  {
    "text": "पञ्चक्रोशं गयाक्षेत्रं क्रोशमेकं गयाशिरः ।\nतन्मध्ये सर्वतीर्थानि प्रयच्छन्तु हितं नृणाम् ।। ४४.६५ ।।"
  },
  {
    "text": "स्नानादितर्पणं कृत्वा पिण्डदानात्फलाधिकम्।\nमहात्मा वै सहस्रञ्च कुलानां चोद्धरेन्नरः ।। ४४.६६ ।।"
  },
  {
    "text": "व्यक्ताव्यक्तस्वरूपेण यूयं तिष्ठत सर्वदा।\nगदाधरः स्वयं लोकाद्भूयात्सर्वाघनाशनात् ।। ४४.६७ ।।"
  },
  {
    "text": "श्राद्धं सपिण्डकं येषां ब्रह्मलोकं प्रयान्तु ते।\nब्रह्महत्यादिकं पापं विनश्यतु च सेविनाम् ।। ४४.६८ ।।"
  },
  {
    "text": "नैमिषं पुष्करं गङ्गा प्रयागश्चाविमुक्तिकम्।\nएतान्यन्यानि तीर्थानि दिवि भुव्यन्तरिक्षतः।\nसमायान्तु सदा नॄणां प्रयच्छन्तु हितं सुराः ।। ४४.६९ ।।"
  },
  {
    "text": "किं बहूक्त्या सुरगणा युष्मास्वेकापि देवता।\nचेन्न तिष्ठेदहं चापि समयः प्रतिपाल्यताम् ।। ४४.७० ।।"
  },
  {
    "text": "गयासुरवचः श्रुत्वा प्रोचुर्विष्ण्वादयःसुराः।\nत्वया यत्प्रार्थितं सर्व्वं तद्भविष्यत्यसंशयम् ।। ४४.७१ ।।"
  },
  {
    "text": "अस्मत्पादानर्च्चयित्वा यास्यन्ति परमां गतिम्।\nदेवैर्दत्तवरो दैत्यो हर्षितो निश्चलोऽभवत् ।। ४४.७२ ।।"
  },
  {
    "text": "स्थितेषु चैव देवेषु ब्राह्मणेभ्यो ददावजः।\nग्रामांश्च पञ्चपञ्चाशत्पञ्चक्रोशीं गयां तथा।\nगृहान्कृत्वा ददौ दिव्यान्सर्व्वोपस्करसंयुतान् ।। ४४.७३ ।।"
  },
  {
    "text": "कामधेनुं कल्पवृक्षं पारिजातादिकांस्तरून्।\nमहानदीं क्षीरवहां घृतकुल्यास्तथैव च ।। ४४.७४ ।।"
  },
  {
    "text": "मधुश्रवां मधुकुल्यां दध्याद्याढ्यसरांसि च।\nसुवर्णदीर्घिकां चैव बहूनन्नादिपर्व्वतान् ।। ४४.७५ ।।"
  },
  {
    "text": "भक्ष्यभोज्यफलादींश्च सर्व्वं ब्रह्मा सृजन्ददौ।\nन याचयध्वं विप्रेन्द्रा अन्यानुक्त्वा ददावजः ।। ४४.७६ ।।"
  },
  {
    "text": "दत्त्वा ययौ ब्रह्मलोकं नत्वा ह्यादिगदाधरम् ।\nधर्म्मारण्ये तत्र धर्म्मं याजयित्वा ययाचिरे ।। ४४.७७ ।।"
  },
  {
    "text": "धर्म्मयागे च लोभाद्वै प्रतिगृह्य धनादिकम्।\nततो ब्रह्मा समागत्य ब्राह्मणांस्ताञ्छशाप ह ।। ४४.७८ ।।"
  },
  {
    "text": "कृतवन्तो यतो लोभं मद्दत्तेष्वखिलेष्वपि।\nतस्मादृणाधिका यूयं भविष्यन्ति सदा द्विजः ।। ४४.७९ ।।"
  },
  {
    "text": "युष्माकं स्याद्वारिवहा नदी पाषाणपर्व्वताः।\nनद्यादयो वारिवहा मृन्मयाश्च यथा गृहाः ।। ४४.८० ।।"
  },
  {
    "text": "कामधेनुः कल्पवृक्षो मल्लोकमुपतिष्ठताम्।\nएवं शप्ता ब्रह्मणा ते प्रार्थयन्तोऽब्रुवन्नजम् ।। ४४.८१ ।।"
  },
  {
    "text": "त्वया यद्दत्तमखिलं तत्सर्वं शापतो गतम्।\nजीवनार्थं प्रसादं नो भगवान्कर्त्तुमर्हसि ।। ४४.८२ ।।"
  },
  {
    "text": "तच्छ्रुत्वा ब्राह्मणान्ब्रह्मा प्रोवाचेदं दयान्वितः।\nतीर्थोपजीविका यूयमाचन्द्रार्कं भविष्यथ ।। ४४.८३ ।।"
  },
  {
    "text": "लोकाः पुण्या गयायां ये श्राद्धिनो ब्रह्मलोकगाः।\nयुष्मान्ये पूजयिष्यन्ति तैरहं पूजितः सदा ।। ४४.८४ ।।"
  },
  {
    "text": "आक्रान्तं दैत्यजठरं धर्म्मेण विरजाद्रिणा।\nनाभिकूपसमीपे तु देवी या विरजा स्थिता।\nतत्र पिण्डादिकं कृत्वा त्रिःसप्तकुलमुद्धरेत् ।। ४४.८५ ।।"
  },
  {
    "text": "महेन्द्रगिरिणा तस्य कृतौ पादौ सुनिश्चलौ।\niतत्र पिण्डादिकृत्सप्त कुलान्युद्धरते नरः ।। ४४.८६ ।।"
  },
  {
    "text": "इति श्रीमहापुराणे वायुप्रोक्ते गयामाहात्म्यं नाम चतुश्चत्वारिंशोऽध्यायः ।। ४४ ।। * ।। *"
  }
]
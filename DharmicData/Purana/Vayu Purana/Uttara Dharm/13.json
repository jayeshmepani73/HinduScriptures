[
  {
    "text": "बृहस्पतिरुवाच।।\nपालाशं ब्रह्मवर्चस्यमश्वत्थे राज्यभावना।\nसर्वभूताधिपत्यं च प्लक्षे नित्यमुदाहृतम् ।। १३.१ ।।\nपुष्टिकामं च न्यग्रोधं बुद्धिं प्रज्ञां धृतिं स्मृतिम्।\nरक्षोघ्नं च यशस्यं च काश्मर्य्यं पात्रमुच्यते ।। १३.२ ।।\nसौभाग्यमुत्तमं लोके मधुके समुदाहृतम्।\nफल्गुपात्रे च कुर्वाणः सर्वान्कामानवाप्नुयात् ।। १३.३ ।।\nपरा द्युतिरथो कर्त्तुः प्राकाश्यं च विशेषतः ।\nबिल्वे लक्ष्मीस्तथा मेधा नित्यमायुष्यमेव च ।। १३.४ ।।\nक्षेत्रारामतडागेषु सर्वसस्येषु चैव हि।\nवर्षेदजस्रं पर्जन्यो वेणुपात्रेषु कुर्व्वतः ।। १३.५ ।।\nएतेष्वेव सुपात्रेषु ये चैवाग्रयणं ददुः।\nसकृदप्यत्र यज्ञानां सर्वेषां फलमुच्यते ।। १३.६ ।।\nपितृभ्यो यस्तु माल्यानि सुगन्धीनि च सर्वशः ।\nसदा दद्याच्छ्रिया युक्तः स विभाति दिवाकरः ।। १३.७ ।।\nगुग्गुलादींस्तथा धूपान् पितृभ्यो यः प्रयच्छति।\nसंयुक्तान्मधुसर्पिर्भ्यां सोऽश्वमेधफलं लभेत् ।। १३.८ ।।\nधूपं गन्धगुणोपेतं कान्तं पितृपरायणम्।\nलभते स्त्रीष्वपत्यानि इह चामुत्र चोभयोः।\nदद्यादेव पितृभ्यस्तु नित्यमेव ह्यतन्द्रितः ।। १३.९ ।।\nदीपं पितृभ्यः प्रयतः सदा यस्तु प्रयच्छति।\nस लोकेऽप्रतिमं चक्षुः सदा च लभते शूभम् ।। १३.१० ।।\nतेजसा यशमा चैव कान्त्या चैव बलेन च।\nभुवि प्रकाशो भवति भ्राजते च त्रिविष्टपे।\nअप्सरोभिः परिवृतो विमानाग्रे स मोदते ।। १३.११ ।।\nगन्धान्पुष्पाणि धूपांश्च दद्यादाज्यादुतीश्च वै।\nफलमूलनमस्कारैः पिदॄणां प्रयतः शुचिः।\nपूर्व कृत्वा द्विजान्पश्वात्पूजयेदन्नसम्पदा ।। १३.१२ ।।\nश्राद्धकाले तु सततं वायुभूताः पितामहाः।\nआविशन्ति द्विजान्दृष्ट्वा तस्मादेतद्ब्रवीमि ते ।। १३.१३ ।।\nवस्त्रैरन्नैः प्रदानैस्तैर्भक्ष्यपेयैस्तथैव च।\nगोभिरश्वैस्तथा ग्रामैः पूजयित्वा द्विजोत्तमान् ।। १३.१४ ।।\nभवन्ति पितरः प्रीताः पूजितेषु द्विजातिषु।\nतस्मादन्नेन विधिवत् पूजयेद्द्विजसत्तमान् ।। १३.१५ ।।\nसव्योत्तराभ्यां पाणिभ्यां कुर्य्यादुल्लेखनं द्विजः।\nप्रोक्षणञ्च तथा कुर्याच्छ्राद्धकर्म्मण्यतन्द्रितः ।। १३.१६ ।।\nदर्भान्पिण्डांस्तथा भक्ष्यान्पुष्पाणि विविधानि च।\nगन्धदानमलङ्कारमेकैकं निर्वपेद्वुधः ।। १३.१७ ।।\nपोषयित्वा जनं सम्यग्वैश्वः स्यादुत्तरो द्विजः।\nअभ्यङ्ग दर्भपिञ्जालैस्त्रिभिः कुर्याद्यथाविधि ।। १३.१८ ।।\nअपसव्यं पितृभ्यश्च दद्यादन्नमनुत्तमम्।\nतमुच्चार्य्याथ सर्वेषां वस्त्रार्थं सूत्रमेव च ।। १३.१९ ।।\nखण्डनं पोषणं चैव तथैवोल्लेखनं तथा।\nसकृदेव हि देवानां पितॄणां त्रिभिरुच्यते ।। १३.२० ।।\nएकं पवित्रं हस्तेन पितॄन्सर्वान्सकृत्सकृत्।\nचैलमन्त्रेण पिण्डेभ्यो दत्त्वा दर्शनजं हितम् ।। १३.२१ ।।\nसदा सर्पिस्तिलैर्युक्तां स्त्रीन् पिण्डान्निर्वपेद्भुवि।\nजानुं कृत्वा तथा सव्यं भूमौ पितृपरायणः ।। १३.२२ ।।\nपितॄन् पितामहांश्चैव तथैव प्रपितामहान्।\nआहूय च पितॄन् प्राञ्चान् पितृतीर्थेन यत्नतः।\nपिण्डान्परिक्षिपेत्सम्यगपसव्यमतन्द्रितः ।। १३.२३ ।।\nअन्नेनाद्भिश्च पुष्पैश्च भक्ष्यैश्चैव पृथग्विधैः।\nपृथग् मातामहानान्तु केचिदिच्छन्ति मानवाः ।। १३.२४ ।।\nत्रीन् पिण्डानानुपूर्व्व्येण साङ्गुष्ठान्पुष्टिवर्द्धनान् ।\nजान्वन्तराभ्यां यत्नेन पिण्डान् दद्याद्यथाक्रमम् ।। १३.२५ ।।\nसव्योत्तराभ्यां पाणिभ्यां धर्मे मन्त्रे च पर्य्ययः।\nनमो वः पितरः सूक्ष्मैः सदा ह्येवमतन्द्रितः ।। १३.२६ ।।\nदक्षिणस्यान्तु पाणिभ्यां प्रथमं पिण्डमुत्सृजेत्।\nनमो वः पितरः सौम्याः पठन्नित्यमतन्द्रितः ।। १३.२७ ।।\nसव्योत्तराभ्यां पाणिभ्यां धर्मे सर्व्वमतन्द्रितः।\nउलूखलस्य लेखाया मुदपात्राच्च सेवनम् ।। १३.२८ ।।\nक्षौमसूत्रं नवं दद्याच्छोणं कार्पासिकं तथा।\nपत्रोर्णं पितृसूत्रञ्च कौशेयं परिवर्जयेत् ।। १३.२९ ।।\nवर्जयेत्तद्दशां यज्ञे यदप्यहतवस्त्रजाम्।\nन प्रीणन्ति तथैतानि दातुराप्यायतो भवेत् ।। १३.३० ।।\nश्रेष्ठमाहुस्त्रिककुदमञ्जनं नित्यमेव च।\nकृष्णेभ्यश्च तिलेभ्यश्च यत्तैलं परिरक्षितम् ।। १३.३१ ।।\nचन्दनागुरुणी चोभे तमालोशीरपझकम्।\nधूपं च गुग्गुलश्रेष्ठं तुरुष्कं धूपमेव च ।। १३.३२ ।।\nशुक्लाः सुमनसः श्रेष्ठास्तथा पझोत्पलानि च।\nगन्धवन्त्युपपन्नानि यानि चान्यानि कृत्स्नशः ।। १३.३३ ।।\nजवासुमनसो भण्डीरूपकामकुरण्डकाः।\nपुष्पाणि वर्जनीयानि श्राद्धकर्मणि नित्यशः ।। १३.३४ ।।\nयानि गन्धादपेतानि उपगन्धीनि यानि च।\nवर्जनीयानि पुष्पाणि भूतिमन्विच्छता तदा ।। १३.३५ ।।\nद्विजातयस्तथान्विष्ठा नियताः स्युरुदङ्मुखाः।\nपूजयेद्यजमानस्तु विधिवद्दक्षिणामुखः ।। १३.३६ ।।\nतेषामभिमुखो दद्याद्दर्भान्पिण्डांश्च यत्नतः।\nअनेन विधिना साक्षादर्च्चयेत् स्वान् पितामहान् ।। १३.३७ ।।\nहरिता वै सपिञ्जल्याः पुष्पस्निग्धाः समाहिताः।\nरत्निमात्रप्रदानेन पितृतीर्थेन संस्थिताः ।। १३.३८ ।।\nउपमूले तथा नीलाः प्रस्तराद्यकुलोद्यमाः ।\nतथा श्मामाकनीवारा दुर्वाराः समुदाहृताः ।। १३.३९ ।।\nपूर्व्वंकीर्त्तितवाञ्छ्रेष्ठो बभूवाथ प्रजापतिः ।\nतस्य वाला निपतिता भूमौ चाकाशमार्गतः ।। १३.४० ।।\nतस्मान्मेध्या समाकाशाः श्राद्धकर्मणि पूजिताः ।\nपिण्डनिर्वपणं तेषु कर्त्तव्यं भूतिमिच्छता ।। १३.४१ ।।\nप्रजापुष्टिर्द्युतिः कीर्त्तिः प्रजाकान्तिसमन्विता।\nभवन्ति रुचिरा नित्यं विपाप्मानोऽघवर्जिताः ।। १३.४२ ।।\nसकृदेवास्तरेद्दर्भान् पिण्डार्थं दक्षिणामुखः।\nप्राग्दक्षिणाग्रनियतो विधिञ्चाप्यनुवक्ष्यति ।। १३.४३ ।।\nन दीनो वापि वा क्रुद्धो न चैवान्यमना नरः।\nएकाग्रमाधाय मनः श्राद्धं कुर्य्यात्सदा बुधः ।। १३.४४ ।।\nनिहन्मि सर्व्वं यदमेध्यवद्भवेद् हताश्च सर्व्वे सुरदानवा मया।\nरक्षांसि यक्षाश्च पिशाचसङ्घा हता मया यातुधानाश्च सर्व्वे ।। १३.४५ ।।\nएवं पित्रे दृष्टमन्नं हि यस्य तस्यासुरा वर्जयन्तीह सर्व्वे।\nयस्मिन्देशे पठ्यते एष मन्त्रस्तं वै देशं राक्षसा वर्जयन्ति ।। १३.४६ ।।\nअनेन विधिना नित्यं श्राद्धं कुर्य्याद्द्विजः सदा।\nमनसा काङ्क्षितं यद्यत्तत्तद्दद्युः पितामहाः ।। १३.४७ ।।\nपितरो हृष्टमनसो रक्षांसि विमनांसि च।\nभवन्त्येव कृते श्राद्धे नित्यमेव प्रयत्नतः ।। १३.४८ ।।\nशूद्राः श्राद्धे क्षीरवाशु बल्वजास्तरवस्तथा।\nवारणाश्च लवाश्चैव लववर्षाश्च नित्यशः।\nएवमादीन्यथान्यानि तृणानि परिवर्जयेत् ।। १३.४९ ।।\nअञ्जनाभ्यञ्जनागन्धामानुप्रलयनं तथा ।\nकाशैः पुनर्भवैः कार्य्यं सर्व्वमेव फलं भवेत् ।। १३.५० ।।\nकाशाः पुनर्भवा ये च बर्हणा उपबर्हणाः।\nअथ ते पितरो देवा देवाश्च पितरः पुनः ।। १३.५१ ।।\nपुष्पगन्धादिधूपानामेष मन्त्र उदाहृतः।\nआहृत्य दक्षिणायान्तु होमार्थे विप्रयत्नतः ।। १३.५२ ।।\nसोमाय वै पितृमते स्वधा अङ्गिरसे नमः।\nअस्वर्ग्यं लौकिकं वापि जुहुयात्कर्म्मसिद्धये ।। १३.५३ ।।\nअन्तराधाय समिधं तथा होमो विधीयते।।\nसमाहितेन मनसा प्रयताग्निः प्रयत्नतः ।। १३.५४ ।।\nअग्नये कव्यवाहाय स्वधा अङ्गिरसे नमः।\nयमाय चैवाङ्गिरसे स्वधा नम इति ब्रुवन् ।। १३.५५ ।।\nइत्येते वै होममन्त्रा मन्त्राणामनु पूर्व्वशः।\nदक्षिणातोऽग्नये नित्यं सोमायान्तरतस्तथा ।। १३.५६ ।।\nएतयोरन्तरं नित्यं जुहुयाद्वै विवस्वते।\nउपचारं स्वधाकारं तथैवोल्लेखनञ्च यत् ।। १३.५७ ।।\nहोमजप्ये नमस्कारः प्रोक्षणञ्च विशेषतः।\nअञ्जनाभ्यञ्जने चैव पिण्डसंवपनं तथा ।। १३.५८ ।।\nअश्वमेधफलेनैव तत्स्मृतं मन्त्रपूर्व्वकम्।\nक्रियाः सर्व्वा यथो द्दिष्टाः प्रयत्नेन समाचरेत् ।। १३.५९ ।।\nबहुहव्यत्वमेवाग्नौ सुसमिद्धे विशेषतः।\nविधूमे लेलिहाने च होतव्यं कर्मसिद्धये ।। १३.६० ।।\nअप्रबुद्धे सधूमे च जुहुयाद्यो हुताशने।\nयजमानो भवेदन्धः सोऽपुत्र इति नः श्रुतम् ।। १३.६१ ।।\nअल्पेन्धनो वा रूक्षो वा विस्फुलिङ्गश्च सर्व्वशः ।\nज्वाला धूमोपसेव्यश्च स तु वह्निर्न सिद्धये ।। १३.६२ ।।\nदुर्गन्धश्चैव नीलश्च कृष्णश्चैव विशेषतः।\nभूमिं विगाहते यत्र तत्र विद्यात्पराभवम् ।। १३.६३ ।।\nअर्चिष्मान् पिण्डितशिखः सर्पिःकाञ्चनसम्भवः।\nस्निग्धः प्रदक्षिणश्चैव वह्निः स्यात्कार्य्यसिद्धये ।। १३.६४ ।।\nनरनारीगणेभ्यश्च पूजां प्राप्नोति शाश्वतीम्।\nअक्षयाः पूजितास्तेन भवन्ति पितरोऽव्ययाः ।। १३.६५ ।।\nस्थाल्युदुम्बरपात्राणि फलानि समिधस्तथा।\nश्राद्धे चातिपवित्राणि मेध्यानीति विशेषतः ।। १३.६६ ।।\nपवित्रं वा द्विजश्रेष्ठ शुद्धये जन्मकर्म्मसु।\nपात्रेषु फलमुद्दिष्टं यन्मया श्राद्धकर्मणि ।। १३.६७ ।।\nतदेव कृत्स्नं विज्ञेयं समित्सु च यथाक्रमम्।\nकृत्वा समाहितं चित्तमग्रये वै करोम्यहम् ।। १३.६८ ।।\nअनुज्ञातः कुरुष्वेति तथैव द्विजसत्तमैः।\nपत्नीमादाय पुत्रांश्च जुहुयाद्धव्यवाहनम् ।। १३.६९ ।।\nसमानप्लक्षन्यग्रोधप्लक्षाश्वत्थविकङ्कताः।\nउदुम्बरास्तथा बिल्वचन्दना यज्ञियाश्च ते ।। १३.७० ।।\nसरलो देवदारुश्च शालश्च खदिरस्तथा।\nसमिदर्थं प्रशस्ताः स्युरेते वृक्षा विशेषतः ।। १३.७१ ।।\nग्राम्याः कम्टकिनश्चैव यज्ञिया येन केन च।\nपूजिताः समिदर्थे तु पितॄणां वचनं तथा ।। १३.७२ ।।\nसमिद्भिः कल्कलेयाभिर्ज्जुहुयाद्यो हुताशनम् ।\nफलं यत् कर्मणस्तस्य तन्मे निगदतः श्रृणु ।। १३.७३ ।।\nआयसं सर्व्वकामीयमश्वमेधफलं हि तत्।\nश्लेष्मातको नक्तमालः कपित्थः शाल्मलिस्तथा ।। १३.७४ ।।\nनीपो विभी तकश्चैव वल्लीभिश्च तथैव च।\nशकुनानां निवासश्च वर्जयेच्च महीरुहान्।\nअयज्ञीयाः स्मृता ये च वृक्षांश्चैव तु वर्जयेत् ।। १३.७५ ।।\nस्वधेति चैव मन्त्रान्ते पितॄणां वचनं तथा।\nस्वाहेति चैव देवानां यज्ञकर्मण्युदाहृतम् ।। १३.७६ ।।\nइति श्रीमहापुराणे वायुप्रोक्ते श्राद्धकल्पो नाम त्रयोदशोऽध्यायः ।। १३ ।। *"
  }
]
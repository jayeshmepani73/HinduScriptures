[
  {
    "text": "श्रुत्वा पादं तृतीयन्तु क्रान्तं सूतेन धीमता।\nततश्चतुर्थं पप्रच्छुः पादं वै ऋषिसत्तमाः ।। ३८.१ ।।\nऋषय ऊचुः।।\nपादः क्रान्तस्तृतीयोऽयमनुषङ्गेण यस्त्वया।\nचतुर्थं विस्तरात्पादं संहारं परिकीर्त्तय ।। ३८.२ ।।\nमन्वन्तराणि सर्वाणि पूर्वाण्येवापरैः सह।\nसप्तर्षीणामथैतेषां साम्प्रतस्यान्तरे मनोः ।। ३८.३ ।।\nविस्तरावयवञ्चैव निसर्गस्य महात्मनः।\nविस्तरेणानुपूर्व्या च सर्वमेव ब्रवीहि मे ।। ३८.४ ।।\nसूत उवाच।।\nभवतां कथयिष्यामि सर्वमेतद्यथातथम्।\nपादं त्विमं ससंहारं चतुर्थं मुनिसत्तमाः ।। ३८.५ ।।\nमनोर्वैवस्वतस्येमं सांप्रतस्य महात्मनः।\nविस्तरेणानुपूर्व्या च निसर्गं श्रृणुत द्विजाः ।। ३८.६ ।।\nमन्वन्तराणां संक्षेपं भविष्यैः सह सप्तभिः।\nप्रलयञ्चैव लोकानां ब्रुवतो मे निबोधत ।। ३८.७ ।।\nएतान्युक्तानि वै सम्यक् सप्तसप्तसु वै मया।\nमन्वन्तराणि संक्षेपाच्छृणुतानागतानि मे ।। ३८.८ ।।\nसावर्णस्य प्रवक्ष्यामि मनोर्वैवस्वतस्य ह।\nभविष्यस्य भविष्यन्ति समासात्तु निबोधत ।। ३८.९ ।।\nअनागताश्च सप्तैव स्मृतास्त्विह महर्षयः।\nकौशिको गातवश्चैव जामदग्न्यश्च भार्गवः ।। ३८.१० ।।\nद्वैपायनो वसिष्ठश्च कृपः शारद्वतस्तथा।\nआत्रेयो दीप्तिमांश्चैव ऋष्यश्रृङ्गस्तु काश्यपः ।। ३८.११ ।।\nभारद्वाजस्तथा द्रौणिरश्वत्थामा महायशाः।\nएते सप्त महात्मानो भविष्याः परमर्षयः ।। ३८.१२ ।।\nसुतपा श्चामिताभाश्च सुखाश्चैव गणास्त्रयः।\nतेषां गणास्तु देवानां एकैको विंशकः स्मृतः ।। ३८.१३ ।।\nनामतस्तु प्रवक्ष्यामि निबोधध्वं समाहिताः।\nरितस्तपश्च शुक्रश्च द्युतिर्ज्योतिः प्रभाकरौ ।। ३८.१४ ।।\nप्रभासो भासकृद्धर्म्मस्तेजोरश्मिऋतुर्विराट्।\nअर्चिष्मान् द्योतनो भानुर्यशकीर्त्तिर्बुधो धृतिः।\nविंशतिः सुतपा ह्येते नामभिः परिकीर्तिताः ।। ३८.१५ ।।\nप्रभुर्विभुर्विभासश्च जेता हन्ताऽरिहा रितुः।\nसुमतिः प्रमतिर्दीप्तिः समाख्यातो महोमहान् ।। ३८.१६ ।।\nदेहो मुनिर्नयो ज्येष्ठः समः सत्यश्च विश्रुतः।\nइत्येते ह्यमिताभास्तु विंशतिः परिकीर्त्तिताः ।। ३८.१७ ।।\nदमो दाता विदः सोमो वित्तवैद्यौ यमो निधिः।\nहोमं हव्यं हुतं दानं देयं दाता तपः शमः ।। ३८.१८ ।।\nध्रुवं स्थानं विधानञ्च नियमश्चेति विंशतिः।\nमुख्या ह्येते समाख्याताः सावर्णे प्रथमेऽन्तरे ।। ३८.१९ ।।\nमारीचस्यैव ते पुत्राः कश्यपस्य महात्मनः।\nसाम्प्रतस्य भविष्यन्ति सावर्णस्यान्तरे मनोः ।। ३८.२० ।।\nतेषामिन्द्रो भविष्यस्तु बलिर्वैरोचनः पुरा।\nवीरवांश्चावरीयांश्च निर्मोहः सत्यवाक् कृती ।। ३८.२१ ।।\nचरिष्णुराज्यो विष्णुश्च वाचः सुमतिरेव च।\nसावर्णस्य मनोः पुत्रा भविष्यन्ति नवैव तु ।। ३८.२२ ।।\nनव चान्येषु वक्ष्यामि सावर्णेश्चान्तरेषु वै।\nसावर्णमनवश्चान्ये भविष्या ब्रह्मणः सुताः ।। ३८.२३ ।।\nमेरुसावर्णिनस्ते वै दृष्टा ये दिव्यदृष्टिभिः।\nदक्षस्य ते हि दौहित्राः प्रियाया दुहितुः सुताः ।। ३८.२४ ।।\nमहता तपसा युक्ता मेरुपृष्ठे महौजसः।\nब्रह्मादिभिस्ते जनिता दक्षेणैव च धीमता ।। ३८.२५ ।।\nमहर्लोकगतावृत्य भविष्या मेरुमाश्रिताः।\nमहाभावात्तु ते पूर्वं जज्ञिरे चाक्षुषेऽन्तरे ।। ३८.२६ ।।\nऋषय ऊचुः।।\nदक्षेण जनिताः पुत्राः कन्यायामात्मनः कथम्।\nभवेत्तु ब्रह्मणश्चैव धर्मेण च महात्मनः ।। ३८.२७ ।।\nसूत उवाच।।\nअतो भविष्यान् वक्ष्यामि सावर्णमनवस्तु ये।\nतेषां जन्म प्रभावञ्च नमस्कृत्य प्रचेतसे ।। ३८.२८ ।।\nवैवस्वते ह्युपस्पृष्टे किञ्चिच्छिष्टे च चाक्षुषे।\nजज्ञिरे मनवस्ते हि भविष्यानागतान्तरे ।। ३८.२९ ।।\nप्राचेतसस्य दक्षस्य दौहित्रा मनवस्तु ये।\nसावर्णा नामतः पञ्च चत्वारः परमर्षिजाः ।। ३८.३० ।।\nसंज्ञापुत्रस्तु सावर्ण एको वैवस्वतस्तथा।\nज्येष्ठः संज्ञासुतो नाम मनुर्वैवस्वतः प्रभुः ।। ३८.३१ ।।\nवैवस्वतेऽन्तरे प्राप्ते समुत्पत्तिस्तयोः शुभा।\nचतुर्द्दशैते मनवः कीर्त्तिताः कीर्त्तिवर्द्धनाः ।। ३८.३२ ।।\nवेदे श्रुतौ पुराणे च सर्वे ते प्रभविष्णवः।\nप्रजानां पतयः सर्वे भूतानां पतयः स्थिताः ।। ३८.३३ ।।\nतैरियं पृथिवी सर्वा सप्तद्वीपा सपर्वता।\nपूर्णं युगसहस्रं वै परिपाल्या नरेश्वरैः ।। ३८.३४ ।।\nप्रजाभिस्तपसा चैव विस्तरं तेषु वक्ष्यते।\nचतुर्द्दशैव ते ज्ञेयाः सर्गाः स्वायम्भुवादयः ।। ३८.३५ ।।\nमन्वन्तराधिकारेषु वर्तन्ते च सकृत् सकृत्।\nविनिवृत्ताधिकारास्ते महर्लोकं समाश्रिताः ।। ३८.३६ ।।\nसमतीतास्तु ये तेषामष्टौ षष्ठास्तथापरे।\nपूर्वेषु साम्प्रतश्चायं शान्तिर्वैवस्वतः प्रभुः ।। ३८.३७ ।।\nये शिष्टास्तान् प्रवक्ष्यामि सह देवर्षिदानवैः।\nसह प्रजानिसर्गेण सर्व्वांस्त्वनागतान् द्विजान् ।। ३८.३८ ।।\nवैवस्वतनिसर्गेण तेषां ज्ञेयस्तु विस्तरः।\nअन्यूना नातिरिक्तास्ते यस्मात् सर्व्वे विवस्वतः ।। ३८.३९ ।।\nपुनरुक्ता बहुत्वात्तु वक्ष्ये न तेषु विस्तरम्।\nमन्वन्तरेषु भाव्येषु भूतेष्वपि तथैव च ।। ३९.४० ।।\nकुले कुले निसर्गांस्तु तस्माद्भूयो विभागशः ।\nतेषामेव हि शिष्टार्थं विस्तरेण क्रमेण च ।। ३९.४१ ।।\nदक्षस्य कन्या धर्मिष्ठा सुव्रता नाम विश्रुता।\nसर्वकन्यावशिष्टा तु श्रेष्ठा धर्मपरा सुता।\nगृहीत्वा तां पिता कन्यां जगाम ब्रह्मणोऽन्तिके ।। ३९.४२ ।।\nवैराजस्तमुपासीनं धर्मेण च भवेन च।\nभवधर्मसमीपस्थं दक्षं ब्रह्माभ्यभाषत ।। ३९.४३ ।।\nदक्ष कन्या तवेयं वै जनयिष्यति सुव्रता।\nचतुरो वै मनून् पुत्रांश्चातुर्वर्ण्यकराञ्छुभान् ।। ३८.४४ ।।\nब्रह्मणो वचनं श्रुत्वा दक्षो धर्मो भवस्तदा।\nतां कन्यां मनसा जग्मुस्त्रयस्ते ब्रह्मणा सह ।। ३८.४५ ।।\nसत्याभिध्यायिनां तेषां सद्यः कन्या व्यजायत।\nसदृशानुरूपांस्तेषां चतुरो वै कुमारकान् ।। ३८.४६ ।।\nसंसिद्धाः कार्यकरणे सम्भूतास्ते श्रियान्वितः।\nउपभोगसमर्थैश्च सद्योजातैः शरीरकैः ।। ३८.४७ ।।\nते दृष्ट्वा तान् स्वयम्बुद्ध्वा ब्रह्मा व्याहाहिणस्तदा।\nसंरब्धा वै व्यकर्षन्त मम पुत्रो ममेत्युत ।। ३८.४८ ।।\nअभिध्यानान्मनोत्पन्नानूचुर्वै ते परस्परम्।\nयो यस्य वपुषा तुल्यो भजतां स तु तं सुतम् ।। ३८.४९ ।।\nयस्य यः सदृशश्चापि रूपे वीर्य च नामतः।\nतं गृह्णातु सुभद्रं वो वर्णतो यस्य यः समः ।। ३८.५० ।।\nध्रुवं रूपं पितुः पुत्रः सोऽनुरुध्यति सर्वदा।\nतस्मादात्मसमः पुत्रः पितुर्मातुश्च जायते ।। ३८.५१ ।।\nएवं ते समयं कृत्वा सवर्णान् जगृहुः सुतान्।\nयस्मात् सवर्णास्तेषां वै ब्रह्मादीनां कुमारकाः ।। ३८.५२ ।।\nसवर्णा मनवस्तस्मात् सवर्णत्वं हि ते यतः।\nमननान्माननाच्चैव तस्मात्ते मनवः स्मृताः ।। ३८.५३ ।।\nचाक्षुषस्यान्तरेऽतीते प्राप्ते वैवस्वतस्य ह।\nरुचेः प्रजापतेः पुत्रो रौच्यो नामाभवत्सुतः ।। ३८.५४ ।।\nभूत्यामुत्पादितो यस्तु भौत्यो नामाभवत्सुतः।\nवैवस्वतेऽन्तरे राजा द्वौ मनू तु विवस्वतोः ।। ३८.५५ ।।\nवैवस्वतो मनुर्यश्च सावर्णो यश्च विश्रुतः।\nज्येष्ठः संज्ञासुतो विद्वान् मनुर्वैवस्वतः प्रभुः ।। ३८.५६ ।।\nसवर्णायाः सुतश्चान्यः स्मृतो वैवस्वतो मनुः ।\nसवर्णा मनवो ये च चत्वारस्तु महर्षिजाः ।। ३८.५७ ।।\nतपसा सम्भृतात्मानः स्वेषु मन्वन्तरेषु वै।\nभविष्येषु भविष्यन्ति सर्वकार्यार्थसाधकाः ।। ३८.५८ ।।\nप्रथमं मेरुसावर्णेर्दक्षपुत्रस्य वै मनोः।\nपुत्रा मरीचिगर्भाश्च सुशर्माणश्च ते त्रयः ।\nसम्भूताश्च महात्मानः सर्वे वैवस्वतेऽन्तरे ।। ३८.५९ ।।\nदक्षपुत्रस्य पुत्रास्ते रोहितस्य प्रजापतेः।\nभविष्यस्य भविष्यस्तु एकैको द्वादशो गणः ।। ३८.६० ।।\nऐश्वर्यसंग्राहो राहो बाहुवशस्तथैव च।\nपारा द्वादश विज्ञेया उत्तरांस्तु निबोधत ।। ३८.६१ ।।\nवाजियो वाजिजिच्चैव प्रभृतिश्च ककुद्यथ।\nदधिक्रावायपक्वाश्च प्रणीतो विजयो मधुः ।। ३८.६२ ।।\nतेजस्मान्नथवो द्वौ तु द्वादशैते मरीचयः।\nसुशर्म्माणस्तु वक्ष्यामि नामतस्तु निबोधत ।। ३८.६३ ।।\nवर्णस्तथाप्यङ्गविश्वौ मुरण्यो व्रजनो मतः।\nअमितो द्रवकेतुश्च जम्भोस्थाजस्रशक्रकाः ।। ३८.६४ ।।\nसुनेमिर्द्युतपाश्चैव सुशर्म्माणः प्रकीर्त्तिताः।\nतेषामिन्द्रस्तदा भाव्यो ह्यद्भुतो नाम नामतः ।। ३८.६५ ।।\nस्कन्दः सोमप्रतीकाशः कार्तिकेयस्तु पावकः।\nमाघातिथिश्च पौलस्त्यो वसुः काश्यप एव च ।। ३८.६६ ।।\nज्योतिष्मान् भार्गवश्चैव द्युतिमानङ्गिरास्तथा।\nवसितश्चैव वासिष्ठ आत्रेयो हव्यवाहनः ।। ३८.६७ ।।\nसुतपाः पौलवश्चैव सप्तैते रोहितान्तरे।\nधृतिकेतुदीप्तिकेतुशापहस्ता निरामयः ।। ३८.६८ ।।\nपृथुश्रवास्तथा नाको भूरिद्युम्नो बृहद्रथः।\nप्रथमस्य तु सावर्णेर्नव पुत्राः प्रकीर्तिताः ।। ३८.६९ ।।\nदशमे त्वथ पर्याये धर्मपुत्रस्य वै मनोः।\nद्वितीयस्य तु सावर्णेर्भाव्यस्यैवान्तरे मनोः ।। ३८.७० ।।\nसुखामना विरुद्धाश्च द्वावेव तु गणौ स्मृतौ।\nत्विषिवन्तश्च ते सर्वे शतसङ्ख्याश्च ते समाः ।। ३८.७१ ।।\nप्राणा नायच्छतः प्रोक्त ऋषिभिः पुरुषेषु वै।\nदेवास्ते वै भविष्यन्ति धर्मपुत्रस्य वै मनोः ।। ३८.७२ ।।\nतेषामिन्द्रस्तथा विद्वान् भविष्यः शान्तिरुच्यते।\nहविष्मान् पौलहः श्रीमान् सुकीर्तिश्चापि भार्गवः ।। ३८.७३ ।।\nआपोमूर्तिस्तथात्रेयो वसिष्ठश्चापि यः स्मृतः।\nपौलस्त्यः प्रतिपश्चापि नाभागश्चैव काश्यपः।\nअभिमन्युश्चाङ्गिरसः सप्तैते परमर्षयः ।। ३८.७४ ।।\nसुक्षेत्रश्चोत्तमौजाश्च भूरिषेणश्च वीर्यवान्।\nशतानीको निरामित्रो वृषसेनो जयद्रथः ।। ३८.७५ ।।\nभूरिद्युम्नः सुवर्च्चाश्च दशैते मानवाः स्मृताः।\nएकादशे तु पर्य्याये सावर्णे वै तृतीयके ।। ३८.७६ ।।\nनिर्म्माणरतयो देवाः कामजा वै मनोजवाः।\nगणास्त्वेते त्रयः ख्याता देवतानां महात्मनाम् ।। ३८.७७ ।।\nएकैकं त्रिंशतस्तेषां गणास्तु त्रिदिवौकसाम्।\nमासस्याहानि त्रिंशत्तु यानि वै कवयो विदुः ।। ३८.७८ ।।\nनिर्म्माणरतयो देवा रात्रयस्तु विहङ्गमाः।\nगणास्ते वै त्रयः प्रोक्ता देवतानां भविष्यति ।। ३८.७९ ।।\nमनोजवा मुहूर्त्तास्तु इति देवाः प्रकीर्त्तिताः ।\nएते हि ब्रह्मणः पुत्रा भविष्या मनवः स्मृताः ।। ३८.८० ।।\nतेषामिन्द्रो वृषो नाम भविष्यः सुरराट् ततः।\nतेषां सप्तर्षयश्चापि कीर्त्त्यमानान्निबोधत ।। ३८.८१ ।।\nहविष्मान् काश्यपश्चापि वपुष्मान् यश्च भार्गवः।\nवारुणिश्चैव चात्रेयो वासिष्ठो भग एव च ।। ३८.८२ ।।\nपुष्टिश्चाङ्गिरसो ज्ञेयः पौलस्त्यो निश्चरस्तथा।\nपौलहो ह्यग्नितेजाश्च देवा ह्येकादशेऽन्तरे ।। ३८.८३ ।।\nसर्व्ववेगः सुधर्म्मा च देवानीकः पुरोवहः।\nक्षेमधर्मा गृहेषुश्च ह्यादर्शः पौण्ड्रको मनः ।। ३८.८४ ।।\nसावर्णस्य तु ते पुत्राः प्राजापत्यस्य वै मनोः।\nद्वादशे त्वथ पर्याये रुद्रपुत्रस्य वै मनोः ।। ३८.८५ ।।\nचतुर्थे ऋतुसावर्णे देवास्तस्यान्तरे श्रृणु।\nपञ्चैव तु गणाः प्रोक्ता देवतानामनागताः ।। ३८.८६ ।।\nहरिता रोहिताश्चैव देवाः सुमनसस्तथा।\nसुकर्म्माणः सुपाराश्च पञ्च देवगणाः स्मृताः ।। ३८.८७ ।।\nब्रह्मणो मानसा ह्येते एकैको दशको गणः।\nअरुन्तिजो हरिश्चैव विद्वान् यश्च सहस्रशः ।। ३८.८८ ।।\nपर्वतानुचरश्चैव ह्यपोंऽशुश्च मनोजवः।\nउर्ज्जा स्वाहा स्वधा तारा दशैते रोहिताः स्मृताः ।। ३८.८९ ।।\nतपोजानिर्भृतिश्चैव वाचा बन्धुश्च यः स्मृतः ।\nरजश्चैव तु राजश्च स्वर्णपादस्तथैव च ।। ३८.९० ।।\nव्युष्टिर्विधिश्च वै देवो दशैते रोहिताः स्मृताः ।\nउषिताद्यास्तु ये देवास्त्रयस्त्रिशत्प्रकीर्तिताः ।। ३८.९१ ।।\nदेवान् सुमनसो विद्धि सुकर्माणो निबोधत।\nसुपर्वा वृषभः पृष्टः कृपिद्युम्नौ विपश्चितः ।। ३८.९२ ।।\nविक्रमश्च क्रमश्चैव निभृतः कान्त एव च।।\nएते सुकर्मणो देवाः सुतांश्चैषां निबोधत ।। ३८.९३ ।।\nवर्य्योदितस्तथा जिष्टो वर्चस्वी द्युतिमान् हविः।\nशुभो हविकृतात्प्राप्तिर्व्यापृथो दशमस्तथा ।। ३८.९४ ।।\nसुपारा मानसास्त्वेते देवा वै सम्प्रकीर्त्तिताः।\nतेषामिन्द्रस्तु विज्ञेय ऋतधामा महायशाः ।। ३८.९५ ।।\nकृतिर्वसिष्ठपुत्रस्तु ह्यात्रेयः सुतपास्तथा।\nतपोमूर्तिश्चाङ्गिरसस्तपस्वी काश्यपस्तथा ।। ३८.९६ ।।\nतपोऽशयानः पौलस्त्यः पुलहश्च तपोरतिः।\nभार्गवः सप्तमस्त्वेषां विज्ञेयस्तु तपोमतिः ।। ३८.९७ ।।\nएते सप्तर्षयः सिद्धा अन्ये सावर्णिकेऽन्तरे।\nदेववानुपदेवश्च देवश्रेष्ठो विदूरथः ।। ३८.९८ ।।\nमित्रवान् मित्रबिन्दुश्च मित्रसेनो ह्यमित्रहा।\nमित्रबाहुः सुवर्चाश्च द्वादशैते मनोः सुताः ।। ३८.९९ ।।\nत्रयो दशे तु पर्याये भाव्या रौच्यान्तरे पुनः।\nत्रय एव गणाः प्रोक्ता देवानान्तु स्वयम्भुवा ।। ३८.१०० ।।\nब्रह्मणो मानसाः पुत्रास्ते हि सर्वे महात्मनः।\nसुत्रामाणः सुधर्म्माणः सुकर्म्माणश्च ते त्रयः ।। ३८.१०१ ।।\nत्रिदशानां गणाः प्रोक्ता भविष्याः सोमपायिनः।\nत्रयस्त्रिंशद्देवता याः प्राभविष्यन्त याज्ञिकैः ।। ३८.१०२ ।।\nआज्येन पृषदाज्येन ग्रहश्रेष्ठेन चैव हि।\nदेवैर्देवास्त्रयस्त्रिंशत्पृथक्त्वेन निबोधत ।। ३८.१०३ ।।\nसुत्रामाणः प्रयाज्यास्तु ह्याद्याज्यास्तु साम्प्रतम्।\nसुकर्मणोऽनुयाज्यास्तु पृषदाज्याशिनस्तु ये ।। ३८.१०४ ।।\nउपयाज्याः सुधर्माण इति देवाः प्रकीर्त्तिताः ।\nदिवस्पतिर्महासत्त्वस्तेषामिन्द्रो भविष्यति ।। ३८.१०५ ।।\nपुलहात्मजपुत्रास्ते विज्ञेयास्तु रुचेः सुताः ।\nअङ्गिराश्चैव धृतिमान् पौलस्त्यः पथ्यवांस्तु सः ।। ३८.१०६ ।।\nपौलहस्तत्त्व दर्शी च भार्गवश्च निरुत्सकः।\nनिष्प्रकम्पस्तथात्रेयो निर्मोहः कश्यपस्तथा ।। ३८.१०७ ।।\nस्वरूपश्चैव वासिष्ठः सप्तैते तु त्रयोदशे।\nचित्रसेनो विचित्रश्च तपो धर्मधृतो भवः ।। ३८.१०८ ।।\nअनेकक्षत्रबद्धश्च सुरसो निर्भयः पृथः।\nरौच्यस्यैते मनोः पुत्रा ह्यन्तरे तु त्रयोदशे ।। ३८.१०९ ।।\nचतुर्द्दशे तु पर्याये भौतस्याप्यन्तरे मनोः ।\nदेवतानां गणाः पञ्च प्रोक्ता येतु भविष्यति ।। ३८.११० ।।\nचाक्षुषाश्च कनिष्ठाश्च पवित्रा भाजरास्तथा।\nवाचावृद्धाश्च इत्येते पञ्च देवगणाः स्मृताः ।। ३८.१११ ।।\nसप्तैव तांस्तान् भागांश्च विद्धि चाक्षुषसंज्ञकान्।\nबृहदाद्यानि सामानि कनिष्ठान् सप्त तान् विदुः।\nसप्त लोकाः परित्रास्ते भाजिराः सप्त सिन्धवः ।। ३८.११२ ।।\nवाचावृद्धानृषीन् विद्धि मनोः स्वायम्भुवस्य वै।\nसर्वे मन्वन्तरेन्द्राश्च विज्ञेयास्तुल्यलक्षणाः ।। ३८.११३ ।।\nतेजसा तपसा बुद्ध्या बलश्रुतपराक्रमैः।\nत्रैलोक्ये यानि सत्त्वानि गतिमन्ति ध्रुवाणि च।\nसर्वशः स्वैर्गुणैस्तानि इन्द्रास्तेऽभिभवन्ति वै ।। ३८.११४ ।।\nभूतापवादिनो हृष्टा मध्यस्था भूतवादिनः।\nभूतानुवादिनः सक्तास्त्रयो वेदाः प्रवादिनाम् ।। ३८.११५ ।।\nअग्निध्रः काश्यपश्चैव पौलस्त्यो मागधश्च यः।\nभार्गवो ह्यग्निबाहुश्च शुचिराङ्गिरसस्तथा।\nओजस्वी सुबलश्चैव भौत्यस्यैते मनोः सुताः ।। ३८.११६ ।।\nसवर्णा मनवो ह्येते चत्वारो ब्रह्मणः सुताः।\nएको वैवस्वतश्चैव सावर्णो मनुरुच्यते ।। ३८.११७ ।।\nरौच्यो भौत्यश्च यौ तौ तु मनोः पौलहभार्गवौ।\nभौत्यस्यैवाधिपत्ये तु पूर्णः कल्पस्तु पूर्य्यते ।। ३८.११८ ।।\nसूत उवाच।।\nनिःशेषेषु च सर्वेषु तदा मन्वन्तरेष्विह।\nअन्तेऽनेकयुगे तस्मिन् क्षीणे संहार उच्यते ।। ३८.११९ ।।\nसप्तैते भार्गवा देवा अन्ते मन्वन्तरे तदा।\nभुक्त्वा त्रैलोक्यमध्यस्था युगाख्यां ह्येकसप्ततिम् ।। ३८.१२० ।।\nपितृभिर्मनुभिश्चैव सार्द्धं सप्तर्षिभिस्तु ये।\nयज्वानश्चैव तेऽप्यन्ये तद्भाक्ताश्चैव तैः सह ।। ३८.१२१ ।।\nमहर्लोकं गमिष्यन्ति त्यक्त्वा त्रैलोक्यमीश्वराः।\nततस्तेषु गतेषूर्द्ध्वं क्षीणे मन्वन्तरे तदा।\nअनाधारमिदं सर्वं त्रैलोक्यं वै भविष्यति ।। ३८.१२२ ।।\nततः स्थानानि शून्यानि स्थानिनां तानि वै द्विजाः।\nप्रभ्रश्यन्ति विमुक्तानि ताराऋक्षग्रहैस्तथा ।। ३८.१२३ ।।\nततस्तेषु व्यतीतेषु त्रैलोक्यस्येश्वरेष्विह।\nसेन्द्राष्टेषु महर्लोकं यस्मिंस्ते कल्पवासिनः ।। ३८.१२४ ।।\nजिताद्याश्च गणा ह्यत्र चाक्षुषान्ताश्चतुर्दश।\nमन्वन्तरेषु सर्व्वेषु देवास्ते वै महौजसः ।। ३८.१२५ ।।\nततस्तेषु गतेषूर्द्ध्वं सायोज्यं कल्पवासिनाम्।\nसमेत्य देवास्ते सर्वे प्राप्ते संकलने तदा ।। ३८.१२६ ।।\nमहर्लोकं परित्यज्य गणास्ते वै चतुर्द्दश।\nसशरीराश्च श्रूयन्ते जनलोकं सहानुगाः ।। ३८.१२७ ।।\nएवं देवेष्वतीतेषु महर्लोकाज्जनं प्रति।\nभूतादिष्ववशिष्टेषु स्थावरान्तेषु चाप्युत ।। ३८.१२८ ।।\nशून्येषु लोकस्थानेषु महान्तेषु भूरादिषु।\nदेवेषु च गतेषूर्द्ध्वं सायोज्यं कल्पवासिनाम् ।। ३८.१२९ ।।\nसंहृत्य तांस्ततो ब्रह्मा देवर्षिपितृदानवान्।\nसंस्थापयति वै सर्गं महदॄष्ट्या युगक्षये ।। ३८.१३० ।।\nतत्र युगसहस्रान्तमहर्यर्द्ब्रह्मणो विदुः।\nरात्रिं युगसहस्रान्तामहोरात्रविदो जनाः ।। ३८.१३१ ।।\nनैमित्तिकः प्राकृतिको यश्चैवात्यन्तिकोऽर्थतः।\nत्रिविधः सर्व्वभूतानामित्येष प्रतिसञ्चरः ।। ३८.१३२ ।।\nब्राह्मो नैमित्तिकस्तस्य कल्पदाहः प्रसंयमः।\nप्रतिसर्गे तु भूतानां प्राकृतः करणक्षयः ।। ३८.१३३ ।।\nज्ञानाच्चात्यन्तिकः प्रोक्तः कारणानामसम्भवः ।\nततः संहृत्य तान् ब्रह्मा देवांस्त्रैलोक्यवासिनः ।। ३८.१३४ ।।\nअहरन्ते प्रकुरुते सर्गस्य प्रलयं पुनः।\nसुषुप्सुर्भगवान् ब्रह्मा प्रजाः संहरते तदा ।। ३८.१३५ ।।\nततो युगसहस्रान्ते संप्राप्ते च युगक्षये।\nतत्रात्मस्थाः प्रजाः कर्त्तुं प्रपेदे स प्रजापतिः ।। ३८.१३६ ।।\nतदा भवत्यनावृष्टिस्तदा सा शत वार्षिकी।\nतथा यान्यल्पसाराणि सत्त्वानि पृथिवीतले ।। ३८.१३७ ।।\nतान्येवात्र प्रलीयन्ते भूमित्वमुपयान्ति च।\nसप्तरश्मिरथो भूत्वा ह्युदतिष्ठद्विभावसुः ।। ३८.१३८ ।।\nअसह्यरश्मिर्भगवान् पिबन्नम्भो गभस्तिभिः।\nहरिता रश्मयस्तस्य दीप्यमानास्तु सप्तभिः ।। ३८.१३९ ।।\nभूय एव विवर्तन्ते व्याप्नुवन्तो वनं शनैः।\nभौमं काष्ठं धनं तेजो भृशमद्भिस्तु दीप्यते ।। ३८.१४० ।।\nतस्मादुदकं सूर्य्यस्य तपतोऽति हि कथ्यते।\nनावृष्ट्या तपते सूर्यो नावृष्ट्या परिविष्यते ।। ३८.१४१ ।।\nनावृष्ट्या परिचिन्वन्ति वारिणा दीप्यते रविः।\nतस्मादपः पिबन् या वै दीप्यते रविरम्बरे ।। ३८.१४२ ।।\nतस्य ते रश्मयः सप्त पिबन्त्यम्भो महार्णवात्।\nतेनाहारेण सन्दीप्तः सूर्य्यः सप्त भवत्युत ।। ३८.१४३ ।।\nततस्ते रश्मयः सप्त सूर्य्यभूताश्चतुर्दिशम्।\nचतुर्लोकमिमं सर्वं दहन्ति शिखिनस्तदा ।। ३८.१४४ ।।\nप्राप्नुवन्ति च भाभिस्तु ह्यूर्द्धं चाधश्च रश्मिभिः।\nदीप्यन्ते भास्कराः सप्त युगान्ताग्निः प्रतापिनः ।। ३८.१४५ ।।\nते वारिणा च संदीप्ता बहुसाहस्ररश्मयः।\nखं समावृत्य तिष्ठन्ति निर्दहन्तो वसुन्धराम् ।। ३८.१४६ ।।\nततस्तेषां प्रतापेन दह्यमाना वसुन्धरा।\nसाद्रिनद्यर्णवा पृथ्वी विस्नेहा समपद्यत ।। ३८.१४७ ।।\nदीप्ताभिः सन्तताभिश्च चित्राभिश्च समन्ततः।\nअधश्चोर्ध्वश्च तिर्यक् च संरुद्धं सूर्यरश्मिभिः ।। ३८.१४८ ।।\nसूर्य्यग्नीनां प्रवृद्धानां संसृष्टानां परस्परम्।\nएकत्वमुपयातानामेकज्वालं भवत्युत ।। ३८.१४९ ।।\nसर्वलोकप्रणाशञ्च सोऽग्निर्भूत्वा तु मण्डली।\nचतुर्लोकमिदं सर्वं निर्दहत्याशु तेजसा ।। ३८.१५० ।।\nततः प्रलीयते सर्व्वं जङ्गमं स्थावरं तदा।\nनिर्वृक्षा निस्तृणा भूमिः कूर्मपृष्ठसमा भवेत् ।। ३८.१५१ ।।\nअम्बरीषमिवाभाति सर्वं मारिषितं जगत्।\nसर्वमेव तदार्चिर्भिः पूर्णं जज्वाल्यते नभः ।। ३८.१५२ ।।\nपाताले यानि भूतानि महोतधिगतानि च ।\nततस्तानि प्रलीयन्ते भूमित्वमुपयान्ति च ।। ३८.१५३ ।।\nद्वीपाश्च पर्वताश्चैव वर्षाण्यथ महोदधिः।\nसर्व्वं तद्भस्मसाच्चक्रे सर्व्वात्मा पावकस्तु सः ।। ३८.१५४ ।।\nसमुद्रेभ्यो नदीभ्यश्च पातालेभ्यश्च सर्वतः।\nपिबन्नपः समिद्धोऽग्निः पृथिवीमाश्रितो ज्वलन् ।। ३८.१५५ ।।\nततः संवर्त्तकः शैलानतिक्रम्य महांस्तथा।\nलोकान् संहरते दीप्तो घोरः संवर्त्तकोऽनलः ।। ३८.१५६ ।।\nततः स पृथिवीं भित्त्वा रसातलमशोषयत्।\nनिर्दह्य तांस्तु पातालान्नागलोकमथादहत् ।। ३८.१५७ ।।\nअधस्तात्पृथिवीं दग्ध्वा ह्यूर्द्ध्वं स दहते दिवम्।\nयोजनानां सहस्राणि ह्ययुतान्यर्बुदानि च ।। ३८.१५८ ।।\nउदतिष्ठञ्छिखास्तस्य बह्वयः संवर्त्तकस्य तु।\nगन्धर्वांश्च पिशाचांश्च समहोरगराक्षसान् ।\nतदा दहति सन्दीप्तो गोलकं चैव सर्व्वशः ।। ३८.१५९ ।।\nभूर्लोकन्तु भुवर्लोकं स्वर्लोकञ्च महस्तथा।\nघोरं दहति कालाग्निरेवं लोकचतुष्टयम् ।। ३८.१६० ।।\nव्याप्तेषु तेषु लोकेषु तिर्यगूर्द्ध्वमथाग्निना।\nतत्तेजः समनुप्राप्तं कृत्स्नं जगदिदं शनैः।\nअयोगुडनिभं सर्व्वं तदा ह्येवं प्रकाशते ।। ३८.१६१ ।।\nततो गजकुलाकारास्तडिद्भि समलंकृताः।\nउत्तिष्ठन्ति तदा घोरा व्योम्नि संवर्त्तका घनाः ।। ३८.१६२ ।।\nकेचिन्नीलोत्पलश्यामाः केचित्कुमुदसन्निभाः।\nकेचिद्वैढूर्यसंकाशा इन्द्रनीलनिभाऽपरे ।। ३८.१६३ ।।\nशङ्खकुन्दनिभाश्चान्ये जात्यञ्जननिभास्तथा ।\nधूम्र वर्णा घनाः केचित्केचित्पीताः पयोधराः ।। ३८.१६४ ।।\nकेचिद्रासभवर्णाभा लाक्षारक्तनिभास्तथा।\nमनःशिलाभास्त्वपरे कपोताभास्तथाम्बुदाः ।। ३८.१६५ ।।\nइन्द्रगोपनिभाः केचिदुत्तिष्ठन्ति घना दिवि।\nकेचित्पुरधराकाराः केचिद्गजकुलोपमाः ।। ३८.१६६ ।।\nके चित्पर्वतसंकाशाः केचित्स्थलनिभा घनाः।\nकुण्डागारनिभाः केचित्केचिन्मीनकुलोपमाः ।। ३८.१६७ ।।\nबहुरूपा घोररूपा घोरस्वरनिनादिनः।\nतदा जलधराः सर्वे पूरयन्ति नभःस्थलम् ।। ३८.१६८ ।।\nततस्ते जलदा घोरा नवीना भास्करात्मिकाः।\nसप्तधा संवृतात्मानस्तमग्निं शमयन्त्युत ।। ३८.१६९ ।।\nततस्ते जलदा वर्षं मुञ्चन्ति च महोद्यमम्।\nसुघोरमशिवं सर्व्वं नाशयन्ति च पावकम् ।। ३८.१७० ।।\nप्रवृष्टैश्च तथात्यर्थं वारिभिः पूर्य्यते जगत्।\nअद्भिस्तेजोऽभिभूतञ्च तदाग्निः प्राविशत्यपः ।। ३८.१७१ ।।\nनष्टे चाग्नौ वर्षशते पयोदाः पाकसम्भवाः।\nप्लावयन्ति जगत्सर्वं बृहज्जालपरिस्रवैः ।। ३८.१७२ ।।\nधाराभिः पूरयन्तीमं चोद्यमानाः स्वयम्भुवा।\nअन्ये तु सलिलौघैस्तु वेलामभिभवन्त्यपि।\nसाद्रिर्द्वीपान्तरं पृथ्वी ह्यद्भिः संछाद्यते तदा ।। ३८.१७३ ।।\nतस्य वृष्ट्या च तोयं तत्सर्व्वं हि परिमण्डितम्।\nप्रविशत्युदधौ विप्राः पीतं सूर्य्यस्य रश्मिभिः ।। ३८.१७४ ।।\nआदित्यरश्मिभिः पीतं जलमभ्रेषु तिष्ठति।\nपुनः पतति तद्भूमौ तेन पूर्य्यन्ति चार्णवाः ।। ३८.१७५ ।।\nततः समुद्राः स्वां वेलां परिक्रामन्ति सर्व्वशः।\nपर्व्वताश्च विशीर्य्यन्ते मही चाप्सु निमज्जति ।। ३८.१७६ ।।\nततस्तु सहसोद्भ्रान्तः पयोदांस्तान्नभस्तले।\nसंवेष्टयति घोरात्मा दिवि वायुः समन्ततः ।। ३८.१७७ ।।\nतस्मिन्नेकार्णवे घोरे नष्टे स्थावरजङ्गमे।\nपूर्णे युगसहस्रे वै निःशेषः कल्प उच्यते ।। ३८.१७८ ।।\nअथाम्भसा वृते लोके प्राहुरेकार्णवं बुधाः।\nअथ भूमितलं खञ्च वायुश्चैकार्णवे तदा।\nनष्टे भावेऽवलीनं तत्प्राज्ञायत न किञ्चन ।। ३८.१७९ ।।\nपार्थिवास्त्वथ सामुद्रा आपो हैमाश्च सर्व्वशः।\nप्रसरन्त्यो व्रजन्त्येकं सलिलाख्यां भजन्त्युत ।। ३८.१८० ।।\nआगतागतिकं चैव तदा तत्सलिलं स्मृतम्।\nप्रच्छाद्य तिष्ठति महीमर्णवाख्यं च तज्जलम् ।। ३८.१८१ ।।\nआभान्ति यस्मात्ता भाभिर्भाशब्दव्याप्तिदीप्तिषु।\nभस्म सर्व्वमनुप्राप्य तस्मादम्भो निरुच्यते ।। ३८.१८२ ।।\nनानात्वे चैव शीघ्रे च धातुर्वै अर उच्यते।\nएकार्णवे तदा यो वै न शीघ्रास्तेन ता नराः ।। ३८.१८३ ।।\nतस्मिन् युगसहस्रान्ते दिवसे ब्रह्मणो गते।\nतावन्तं कालमेवं तु भवत्येकार्णवं जगत्।\nतदा तु सर्व्वव्यापारा निवर्त्तन्ते प्रजापतेः ।। ३८.१८४ ।।\nएवमेकार्णवे तस्मिन्नष्टे स्थावर जङ्गमे।\nतदा स भवति ब्रह्मा सहस्राक्षः सहस्रपात् ।। ३८.१८५ ।।\nसहस्रशीर्षा सुमनाः सहस्रपात् सहस्रचक्षुर्वदनः सहस्रवाक्।\nसहस्रबाहुः प्रथमः प्रजापतिस्त्रीयपथे यः पुरुषो निरुच्यते ।। ३८.१८६ ।।\nआदित्यवर्णो भुवनस्य गोप्ता ह्यपूर्व्व एकः प्रथमस्तुराषाट् ।\nहिरण्यगर्भः पुरुषो महान् वै संपद्यते वै तमसः परस्तात् ।। ३८.१८७ ।।\nचतुर्युगसहस्रान्ते सर्वतः सलिलप्लुते।\nसुषुप्सुरप्रकाशां स्वां रात्रिं तु कुरुते प्रभुः ।। ३८.१८८ ।।\nचतुर्विधा यदा शेते प्रजाः सर्व्वाण्डमण्डिताः।\nपश्यन्ते तं महात्मानं कालं सप्त महर्षयः ।। ३८.१८९ ।।\nजनलोकविवर्त्तन्तस्तपसा लब्धचक्षुषः।\nभृग्वादयो महात्मानः पूर्व्वे व्याख्यातलक्षणाः ।। ३८.१९० ।।\nसत्यादीन् सप्तलोकान् वै ते हि पश्यन्ति चक्षुषा।\nब्रह्माणं ते तु पश्यन्ति महाब्राह्मीषु रात्रिषु ।। ३८.१९१ ।।\nसप्तर्षयः प्रपश्यन्ति सप्तकालं स्वरात्रिषु।\nकल्पानां परमेष्ठित्वात्तस्मादाद्यः स पठ्यते ।। ३८.१९२ ।।\nस यष्टा सर्वभूतानां कल्पादिषु पुनः पुनः।\nएवमावेशयित्वा तु स्वात्मन्येव प्रजापतिः ।। ३८.१९३ ।।\nअथात्मनि महातेजाः सर्वमादाय सर्वकृत्।\nततस्ते वसते रात्रिं तमस्येकार्णवे जले ।। ३८.१९४ ।।\nततो रात्रिक्षये प्राप्ते प्रतिबुद्धः प्रजापतिः।\nमनः सिसृक्षया युक्तं सर्गाय निदधे पुनः ।। ३८.१९५ ।।\nएवं सलोके निर्वृत्ते उपशान्ते प्रजापतौ।\nब्रह्मनैमित्तिके तस्मिन् कल्पिते वै प्रसंयमे ।। ३८.१९६ ।।\nदेहैर्वियोगः सत्वानां तस्मिन् वै कृत्स्नशः स्मृतः।\nततो दग्धेषु भूतेषु सर्व्वेष्वादित्यरश्मिभिः।\nदेवर्षिमनुवर्य्येषु तस्मिन् सङ्कलने तदा ।। ३८.१९७ ।।\nगन्धर्वादीनि सत्वानि पिशाचान्तानि सर्व्वशः।\nकल्पादावप्रतप्तानि जनमेवाश्रयन्ति वै ।। ३८.१९८ ।।\nतिर्यग्योनीनि सत्वानि नारकेयानि यान्यपि।\nतदा तान्यपि दग्धानि धुतपापानि सर्व्वशः।\nजने तान्युपपद्यन्ते यावत्संप्लवते जगत् ।। ३८.१९९ ।।\nव्युष्टायान्तु रजन्यां तु ब्रह्मणेऽव्यक्तयोनये।\nजायन्ते हि पुनस्तानि सर्व्वभूतानि कृत्स्नशः ।। ३८.२०० ।।\nऋषयो मनवो देवाः प्रजाः सर्व्वश्चतुर्विधाः।\nतेषामपीह सिद्धानां निधनोत्पत्तिरुच्यते ।। ३८.२०१ ।।\nयथा सूर्यस्य लोकेऽस्मिन्नुदयास्तमनं स्मृतम्।\nतथा जन्मनिरोधश्च भूतानामिह दृश्यते ।। ३८.२०२ ।।\nआभूतसंप्लवात्तस्माद्भवः संसार उच्यते ।\nयथा सर्व्वाणि भूतानि जायन्ते हि वर्षास्विह ।। ३८.२०३ ।।\nस्थावरादीनि सत्त्वानि कल्पे कल्पे तथा प्रजाः।\nयथार्त्तावृतुलिङ्गानि नानारूपाणि पर्य्यये ।। ३८.२०४ ।।\nदृश्यन्ते तानि तान्येव तथा ब्रह्मात्तरात्रिषु ।\nप्रत्याहारे च सर्गे च गतिमन्ति ध्रुवाणि च ।। ३८.२०५ ।।\nनिष्क्रमन्ते विशन्ते च प्रजाकारं प्रजापतिम्।\nब्रह्माणं सर्वभूतानि महायोगं महेश्वरम् ।। ३८.२०६ ।।\nसंस्रष्टा सर्वभूतानां कल्पादिषु पुनः पुनः।\nव्यक्ता व्यक्तो महादेवस्तस्य सर्वमिदं जगत् ।। ३८.२०७ ।।\nयेनैव सृष्टाः प्रथमं प्रयाता आपो हि मार्गेण महीतलेऽस्मिन्।\nपूर्वप्रयातेन तथा ह्यपोऽन्यास्तेनैव तेनैव तु संव्रजन्ति ।। ३८.२०८ ।।\nयथा शूभेन त्वशुभेन चैव तत्रैव तत्रैव विवर्त्तमानाः।\nमर्त्यास्तु देहान्तरभावितत्त्वाद्रवेर्वशादूर्द्ध्वमधश्चरन्ति ।। ३८.२०९ ।।\nये चापि देवा मनवः प्रजेशा अन्येऽपि ये स्वर्गगताश्च सिद्धाः।\nसद्भाविताख्यातिवशाच्च धर्म्म्याः पुनर्निसर्गेण भवन्ति सत्त्वाः ।। ३८.२१० ।।\nअत ऊर्द्ध्वं प्रवक्ष्यामि कालमाभूतसंप्लवम्।\nमन्वन्तराणि यानि स्युर्व्याख्यातानि मया द्विजाः।\nसह प्रज्ञानिसर्गेण सह देवैश्चतुर्द्दश ।। ३८.२११ ।।\nस युगाख्या सहस्रं तु सर्वाण्येवान्तराणि वै ।\nअस्याः सहस्रे द्वे पूर्णे निःशेषः कल्प उच्यते ।। ३८.२१२ ।।\nएतद्ब्राह्ममहो ज्ञेयं तस्य संख्यां निबोधत।\nनिमेषस्तुल्य मात्रा हि कृतो लघ्वक्षरेण तु ।। ३८.२१३ ।।\nमानुषाक्षिनिमेषास्तु काष्ठा पञ्चदश स्मृता।\nलवः क्षणास्तु पञ्चैव विंशत्काष्ठा तु ते त्रयः ।। ३८.२१४ ।।\nप्रस्थः सप्तोदकाश्चैव साधिकास्तु लवः स्मृतः।\nलवास्त्रिंशत्कला ज्ञेयै मुहूर्तस्त्रिंशतः कलाः ।। ३८.२१५ ।।\nमुहूर्त्तास्तु पुनस्त्रिंशदहोरात्रमिति स्थितिः।\nअहोरात्रं कलानान्तु व्यधिकानि शतानि षट् ।। ३८.२१६ ।।\nताश्चैव संख्याया ज्ञेयं चन्द्रादित्यगतिर्यथा।\nनिमेषा दश पञ्चैव काष्ठास्तास्त्रिंशतः कला ।। ३८.२१७ ।।\nत्रिंशत्कला मुहूर्त्तस्तु दशभागः कला स्मृता।\nचत्वारिंशत्कलानान्तु मुहूर्त्त इति संज्ञतः ।। ३८.२१८ ।।\nमुहूर्त्ताश्च लवाश्चापि प्रमाणज्ञैः प्रकल्पिताः।\nतत्स्थाने नाम्भसाश्चापि पलान्यथ त्रयोदश ।। ३८.२१९ ।।\nमागधेनैव मानेन जलप्रस्थो विधीयते।\nएते चाप्युदकप्रस्थाश्चत्वारो नालिको धटः ।। ३८.२२० ।।\nहेममाषैः कृतच्छिद्रै श्चतुर्भिश्चतुरङ्गुलैः.\nसमाहनि च रात्रौ च मुहूर्त्तो वै द्विनालिकौ ।। ३८.२२१ ।।\nरवेर्गतिविशेषेण सर्वेषु नृषु नित्यशः।\nअधिकं षट् शतं पञ्चैव काष्ठास्तास्त्रिंशतः कला ।। ३८.२२२ ।।\nतदहर्मानुषं ज्ञेयं नाक्षत्रन्तु दशाधिकम्।\nसावनेन तु मासेन ह्यब्दोऽयं मानुषः स्मृतः ।। ३८.२२३ ।।\nएतद्दिव्यमहोरात्रमिति शास्त्रविनिश्चयः।\nअह्नाऽनेन तु या संख्या मासर्त्वयनवार्षिकी ।। ३८.२२४ ।।\nतदा बद्धमिदं ज्ञानं संज्ञा या ह्युपलक्ष्यताम्।\nकलानां सुपरीमाणात्काल इत्यभिधीयते ।। ३८.२२५ ।।\nयदहर्ब्रह्मणः प्रोक्तं दिव्या कोटी तु तत् स्मृत।\nशतानाञ्च सहस्राणि दशद्विगुणतानि च।\nनवतिञ्च सहस्राणि तथैवान्यानि यानि तु ।। ३८.२२६ ।।\nएतच्छ्रुत्वा तु ऋषयो विस्मयं परमाद्भुतम्।\nसंस्थासम्भजनं ज्ञानमपृच्छन्नन्तरन्तदा ।। ३८.२२७ ।।\n।।ऋषय ऊचुः ।।\nसंप्लावनस्य कालन्तु मानुषेणैव सम्मतम्।\nमानेन श्रोतुमिच्छामः संक्षेपार्थपदाक्षरम् ।। ३८.२२८ ।।\nतेषां श्रुत्वा स देवस्तु वायुर्लोकहिते रतः।\nसंक्षेपाद्दिव्यचक्षुष्मान् प्रोवाच भगवान् प्रभुः ।। ३८.२२९ ।।\nएते रात्र्यहनी पूर्वं कीर्त्तिते त्विह तौकिके।\nतासां सङ्ख्याय वर्षाग्रं ब्राह्यं वक्ष्याम्यहःक्षये ।। ३८.२३० ।।\nकोटिशतानि चत्वारि वर्षाणि मानुषाणि तु।\nद्वात्रिंशच्च तथा कोट्यः सङ्ख्याताः सङ्ख्यया द्विजैः ।। ३८.२३१ ।।\nतथा शतसहस्राणि एकोननवतिः पुनः।\nआशीतिश्च सहस्राणि एष कालः प्लवस्य तु ।। ३८.२३२ ।।\nमानुषाख्येण सङ्ख्यातः कालो ह्याभूतसंप्लवः।\nसप्त सूर्य्यास्तदाऽग्रेषु तदा लोकेषु तेषु वै ।। ३८.२३३ ।।\nमहाभूतेषु लीयन्ते प्रजाः सर्व्वाश्चतुर्विधाः ।\nसलिलेनाप्लुते लोके नष्टे स्थावरजङ्गमे ।। ३८.२३४ ।।\nविनिवृत्ते च संहारे उपशान्ते प्रजापतौ।\nनिरालोके प्रदग्धे तु नैशेन तु समावृते ।\nईश्वराधिष्ठिते ह्यस्मिंस्तदा ह्येकार्णवे तदा ।। ३८.२३५\nतावदेकार्णवो ज्ञेयो यावदासीदहः प्रभोः ।\nरात्रिस्तु सलिलावस्था निवृत्तौ चाप्यहः समृतम् ।। ३८.२३६ ।।\nअहोरात्रस्तथैवास्य क्रमेण परिवर्त्तते।\nआभूतसंप्लवो ह्येष अहोरात्रः स्मृतः प्रभोः ।। ३८.२३७ ।।\nत्रैलोक्ये यानि सत्वानि गतिमन्ति ध्रुवाणि च।\nआभूतेभ्यः प्रलीयन्ते तस्मादाभूतसंप्लवः ।। ३८.२३८ ।।\nअग्रे भूतः प्रजानान्तु तस्माद्भूतः प्रजापतिः।\nआभूतः प्लवते चैव तस्मादाभूतसंप्लवः ।। ३८.२३९ ।।\nशाश्वते चामृतत्वे च शब्दे चाभूतसंप्लवः।\nअतीता वर्त्तमानाश्च तथैवानागताः प्रजाः।\nदिव्यसङ्ख्या प्रसङ्ख्याता ह्यपरार्धगुणीकृता ।। ३८.२४० ।।\nपरार्धद्विगुणञ्चापि परमायुः प्रकीर्त्तितम्।\nएतावान् स्थितिकालस्तु ह्यजस्येह प्रजामतेः।\nस्थित्यन्ते प्रतिसर्गस्य ब्रह्मणः परमेष्ठिनः ।। ३८.२४१ ।।\nयथा वायुप्रवेगेन दीपार्चिरुपशाम्यति।\nतथैवं प्रतिसर्गेण ब्रह्मा समुपशाम्यति ।। ३८.२४२ ।।\nतथा ह्यप्रतिसंसृष्टे महदादौ महेश्वरे ।।\nमहत्प्रलीयतेऽव्यक्ते गुणसाम्यं ततो भवेत् ।। ३८.२४३ ।।\nइत्येष च समाख्यातो मया ह्याभूतसंप्लवः।\nब्रह्मनैमित्तिको ह्येष संप्रक्षालनसंयमः ।। ३८.२४४ ।।\nसमासेन समाख्यातो भूयः किं वर्त्तयामि वः।\nय इदं धारयेन्नित्यं श्रृणुयाद्वाप्यभीक्ष्णशः ।\nकीर्त्तनाच्छ्रवणाच्चापि महतीं सिद्धिमाप्नुयात् ।। ३८.२४५ ।।\nइति श्रीमहापुराणे वायुप्रोक्ते मन्वन्तरकथनं नाम अष्टत्रिंशोऽध्यायः ।। ३८ ।। *"
  }
]
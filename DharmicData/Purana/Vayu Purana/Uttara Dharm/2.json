[
  {
    "text": "।।सूत उवाच ।।\nआसीदियं समुद्रान्ता मेदिनीति परिश्रुता।\nवसु धारयते यस्माद्वसुधा तेन चोच्यते ।। २.१ ।।\nमधुकैटभयोः पूर्वं मेदसा संपरिप्लुता।\nततोऽभ्युपगमाद्राज्ञः पृथोर्वैन्यस्य धीमतः ।। २.२ ।।\nइयञ्चासीत् समुद्रान्ता मेदिनीति परिश्रुता।\nदुहितृत्वमनुप्राप्ता पृथिवीत्युच्यते ततः ।। २.३ ।।\nप्रथिता प्रविभक्ता च शोभिता च वसुन्धरा।\nसस्याकरवती राज्ञा पत्तनाकरमालिनी।\nचातुर्वर्ण्यसमाकीर्णा रक्षिता तेन धीमता ।। २.४ ।।\nएवंप्रभावो राजासीद्वैन्यः स नृपसत्तमः।\nनमस्यश्चैव पूज्यश्च भूतग्रामेण सर्वशः ।। २.५ ।।\nब्राह्मणैश्च महाभागैर्वेदवेदाङ्गपारगैः।\nपृथुरेव नमस्कार्यो ब्रह्मयोनिः सनातनः ।। २.६ ।।\nपार्थिवैश्च महाभागैः प्रार्थयद्भिर्महद्यशः।\nआदिराजा न मस्कार्यः पृथुर्वैन्यः प्रतापवान् ।। २.७ ।।\nयोधैरपि च संग्रामे प्रार्थयानैर्जयं युधि।\nआदिकर्त्ता नराणां वै नमस्यः पृथुरेव हि ।। २.८ ।।\nयो हि योद्धा रणं याति कीर्त्तयित्वा पृथुं नृपम्।\nस घोररूपे संग्रामे क्षेमी तरति कीर्तिमान् ।। २.९ ।।\nवैश्यैरपि च राजर्षिर्वैश्यवृत्तिसमास्थितैः।\nपृथुरेव नमस्कार्यो वृत्तिदाता महायशाः ।। २.१० ।।\nएते वत्सविशेषाश्च दोग्धारः क्षीरमेव च।\nपात्राणि च मयोक्तानि सर्वाण्येव यथाक्रमम् ।। २.११ ।।\nब्रह्मणा प्रथमं दुग्धा पुरा पृथ्वी महात्मना।\nवायुं कृत्वा तदा वत्सं बीजानि वसुधातले ।। २.१२ ।।\nततः स्वायम्भुवे पूर्वन्तदा मन्वन्तरे पुनः।\nवत्सं स्वायम्भुवं कृत्वा दुग्धा ग्रीष्मेण वै मही ।। २.१३ ।।\t*\nमनौ स्वारोचिषे दुग्धा मही चैत्रेण धीमता।\nमनुं स्वारोचिषं कृत्वा वत्सं सस्यानि वै पुरा ।। २.१४ ।।\nउत्तमेऽनुत्तमेनापि दुग्धा देवभुजेन तु ।\nमनुं कृत्वोत्तमं वत्सं सर्वसस्यानि धीमता ।। २.१५ ।।\nपुनश्च पञ्चमे पृथ्वी तामसस्यान्तरे मनोः।\nदुग्धेयं तामसं वत्सं कृत्वा तु बलबन्धुना ।। २.१६ ।।\nचारिष्णवस्य देवस्य संप्राप्ते चान्तरे मनोः।\nदुग्धा मही पुराणेन वत्सञ्चारिष्णवं प्रति ।। २..१७ ।।\nचाक्षुषेऽपि च सम्प्राप्ते तदा मन्वन्तरे पुनः।\nदुग्धा मही पुराणेन वत्सं कृत्वा तु चाक्षुषम् ।। २.१८ ।।\nचाक्षुषस्यान्तरेऽतीते प्राप्ते वैवस्वते पुनः ।\nवैन्येनेयं मही दुग्धा यथा ते कीर्तितं मया ।। २.१९ ।।\nएतैर्दुग्धा पुरा पृथ्वी व्यतीतेष्वन्तरेषु वै।\nदेवादिभिर्मनुष्यैश्च तथा भूतादिभिश्च या ।। २.२० ।।\nएवं सर्वेषु विज्ञेया ह्यतीतानागतेष्विह।\nदेवा मन्वन्तरेष्वस्य पृथोस्तु श्रृणुत प्रजाः ।। २.२१ ।।\nपृथोस्तु पुत्रौ विक्रान्तौ जज्ञातेऽन्तर्द्धिपालिनौ।\nशिखण्डिनी हविर्द्धानमन्तर्द्धानाद्व्यजायत ।। २.२२ ।।\nहविर्द्धानात्षडाग्नेयी धिषणाऽजनयत्सुतान्।\nप्राचीनबर्हिषं शुक्रं गयं कृष्णं व्रजाजिनौ ।। २.२३ ।।\nप्राचीनबर्हिर्भगवान् महानासीत् प्रजापतिः।\nबलुश्रुततपोवीर्यैः पृथिव्यामेकराढसौ।\nप्राचीनाग्राः कुशास्तस्य तस्मात्प्राचीन बर्ह्यसौ ।। २.२४ ।।\nसमुद्रतनयायान्तु कृतदारः स वै प्रभुः।\nमहतस्तमसः पारे सवर्णायां प्रजापतेः।\nसवर्णाऽऽधत्त सामुद्री दश प्राचीन बर्हिषः ।। २.२५ ।।\nसर्वे प्रचेतसो नाम धनुर्वेदस्य पारगाः।\nअपृथग्धर्मचरणास्तेऽतप्यन्त महत्तपः।\nदशवर्षसहस्राणि समुद्रसलिलेशयाः ।। २.२६ ।।\nतपश्चरत्सु पृथिवीं प्रचेतःसु महीरुहाः।\nअरक्ष्यमाणामाववृर्बभूवाथ प्रजाक्षयः ।। २.२७ ।।\nप्रत्याहते तदा तस्मिंश्चाक्षुषस्यान्तरे मनोः ।\nनाशकन् मारुतो वातुं वृतं खमभवद्द्रुमैः।\nदशवर्षसहस्राणि न शेकुश्चेष्टितुं प्रजाः ।। २.२८ ।।\nतदुपश्रुत्य तपसा सर्वे युक्ताः प्रचेतसः।\nमुखेभ्यो वायुमग्निञ्च ससृजुर्ज्जातमन्यवः ।। २.२९ ।।\nउन्मूलानथ तान् वृक्षान् कृत्वा वायुरशोषयत्।\nतानग्निरदहद्वोर एवमासीद् द्रुमक्षयः ।। २.३० ।।\nद्रुमक्षयमथो बुद्ध्वा किञ्चिच्छेषेषु शाखिषु।\nउपगम्याब्रवीदेतान् राजा सोमः प्रचेतसः ।। २.३१ ।।\nदृष्ट्वा प्रयोजनं सर्वं लोकसन्तानकारणात्।\nकोपन्त्यजत राजानः सर्वं प्राचीनबर्हिषः ।। २.३२ ।।\nवृक्षाः क्षित्यां जनिष्यन्ति शाम्येतामग्निमारुतौ।\nरत्नभूता तु कन्येयं वृक्षाणां वरवर्णिनी ।। २.३३ ।।\nभविष्यं जानता ह्येषा मया गोभिर्विवर्द्धिता।\nमारिषा नाम नाम्नैषा वृक्षैरेव विनिर्मिता।\nभार्या भवतु वो ह्येषा सोमगर्भविवर्द्धिता ।। २.३४ ।।\nयुष्माकं तेजसोऽर्द्धेन मम चार्द्धेन तेजसः।\nअस्यामुत्पत्स्यते विद्वान् दक्षो नाम प्रजापतिः ।। २.३५ ।।\nस इमां दग्धभूयिष्ठां युष्मत्तेजोमयेन वै।\nअग्निनाग्निसमो भूयः प्रजाः संवर्द्धयिष्यति ।। २.३६ ।।\nततः सोमस्य वचनाज्जगृहुस्ते प्रचेतसः।\nसंहृत्य कोपं वृक्षेभ्यः पत्नीं धर्मेण मारिषाम् ।। २.३७ ।।\nमारिषायां ततस्ते वै मनसा गर्भमादधुः।\nदशभ्यस्तु प्रचेतोभ्यो मारिषायां प्रजापतिः ।। २.३८ ।।\nदक्षो जज्ञे महातेजाः सोमस्यांशेन वीर्यवान् ।\nअसृजन्मानसानादौ प्रजा दक्षोऽथ मैथुनात् ।। २.३९ ।।\nअचरांश्च चरांश्चैव द्विपदोऽथ चतुष्पदान्।\nविसृज्य मनसा दक्षः पश्चादसृजत स्त्रियः ।। २.४० ।।\nददौ स दश धर्माय कश्यपाय त्रयोदश।\nकालस्य नयने युक्ताः सप्तविंशतिमिन्दवे ।। २.४१ ।।\nएभ्यो दत्त्वा ततोऽन्या वै चतस्रोऽरिष्टनेमिने ।\nद्वे चैव बाहुपुत्राय द्वे चैवाङ्गिरसे तथा।\nकन्यामेकां कृशाश्वाय तेभ्योऽपत्यं निबोधत ।। २.४२ ।।\nअन्तरं चाक्षुषस्यात्र मनोः षष्ठन्तु हीयते।\nमनोर्वैवस्वतस्यापि सप्तमस्य प्रजापतेः ।। २.४३ ।।\nतासु देवाः खगा गावो नागा दितिजदानवाः।\nगन्धर्वोप्सरसश्चैव जज्ञिरेऽन्याश्च जातयः ।। २.४४ ।।\nततः प्रभृति लोकेऽस्मिन् प्रजा मैथुनसम्भवाः।\nसङ्कल्पाद्दर्शनात्स्पर्शात्पूर्वेषां सृष्टिरुच्यते ।। २.४५ ।।\n।।ऋषय ऊचुः।।\nदेवानां दानवानाञ्च देवर्षीणाञ्च ते शुभः।\nसम्भवः कथितः पूर्वं दक्षस्य च महात्मनः ।। २.४६ ।।\nप्राणात्प्रजापतेर्जन्म दक्षस्य कथितं त्वया।\nकथं प्रचेतसत्वञ्च पुनर्लेभे महातपाः ।। २.४७ ।।\nएतन्नः संशयं सूत व्याख्यातुं त्वमिहार्हसि।\nस दौहित्रश्च सोमस्य कथं श्वशुरताङ्गतः ।। २.४८ ।।\n।।सूत उवाच।।\nउत्पत्तिश्च निरोधश्च नित्यं भूतेषु सत्तमाः।\nऋषयोऽत्र न मुह्यन्ति विद्यावन्तश्च ये नराः ।। २.४९ ।।\nयुगे युगे भवन्त्येते सर्वे दक्षादयो द्विजाः ।\nपुनश्चैव निरुध्यन्ते विद्वांस्तत्र न मुह्यति ।। २.५० ।।\nज्यैष्‌ठ्यं कानिष्ठ्यमप्येषां पूर्वं नासीद् द्विजोत्तमाः।\nतप एव गरीयोऽभूत् प्रभावश्चैव कारणम् ।। २.५१ ।।\nइमां विसृष्टिं यो वेद चाक्षुषस्य चराचरम्।\nप्रजानामायुरुत्तीर्णः स्वर्गलोके महीयते ।। २.५२ ।।\nएष सर्गः समाख्यातश्चाक्षुषस्य समा सतः।\nइत्येते षढविसर्गा हिक्रान्ता मन्वन्तरात्मकाः।\nस्वायम्भुवाद्या- संक्षेपाच्चाक्षुषान्ता यथाक्रमम् ।। २.५३ ।।\nएते सर्गा यथाप्रज्ञं प्रोक्ता वै द्विजसत्तमाः।\nवैवस्वतनिसर्गेण तेषां ज्ञेयस्तु विस्तरः ।। २.५४ ।।\nअनन्ता नातिरिक्ताश्च सर्वे सर्गा विवस्वतः।\nआरोग्यायुष्प्रमाणेन धर्मतः कामतोऽर्थतः।\nएतानेव गुणानेति यः पठत्यनसूयकः ।। २.५५ ।।\nवैवस्वतस्य वक्ष्यामि साम्प्रतस्य महात्मनः।\nसमासाद्व्यासतः सर्गं ब्रुवतो मे निबोधत ।। २.५६ ।।\nइतिश्रीमहापुराणे वायुप्रोक्ते पृथुवंशानुकीर्त्तनं नाम द्वितीयोऽध्यायः ।। २ ।।"
  }
]
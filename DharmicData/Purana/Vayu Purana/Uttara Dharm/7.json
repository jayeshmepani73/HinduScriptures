[
  {
    "text": "।।सूत उवाच।।\nअत ऊर्द्ध्वं प्रवक्ष्यामि दनुपुत्रान्निबोधत।\nअभवन् दनुपुत्रास्तु वंशे ख्याता महासुराः ।। ७.१ ।।"
  },
  {
    "text": "विप्रचित्तिप्रधानास्ते शतं तीव्रपराक्रमाः।\nसर्वे लब्धवराश्चैव सुतप्ततपसस्तथा ।। ७.२ ।।"
  },
  {
    "text": "सत्यसन्धाः पराक्रान्ताः क्रूरा मायाविनश्च ते ।\nमहाबला अयज्वानो ह्यब्रह्मण्याश्च दानवाः ।\nकीर्त्त्यमानान्मया सर्वान् प्राधान्येन निबोधत ।। ७.३ ।।"
  },
  {
    "text": "द्विमूर्द्धा शङ्कुवर्णश्च तथा शङ्कुनिरामयः।\nशङ्कुकर्णो महाविश्वो गवेष्ठिर्दुन्दुभिस्तथा ।। ७.४ ।।"
  },
  {
    "text": "अजामुखोऽथ भगवान् शिलो वामनसस्तथा।\nमरीचिरक्षकश्चैव महागार्ग्योऽङ्गिरावृतः ।। ७.५ ।।"
  },
  {
    "text": "विक्षोभ्यश्च सुकेतुश्च सुवीर्यः सुहृदस्तथा।\nइन्द्रजिद्विश्वजिच्चैव तथासुर विमर्द्दनः ।। ७.६ ।।"
  },
  {
    "text": "एकचक्रः सुबाहुश्च तारकश्च महाबलः।\nवैश्वानरः पुलोमा च प्रवीणोऽथ महाशिराः ।। ७.७ ।।"
  },
  {
    "text": "स्वर्भानुर्वृषपर्वा च मुण्डकश्च महासुरः।\nधृतराष्ट्रश्च सूर्यश्च चन्द्र इन्द्रश्च तापिनः ।। ७.८ ।।"
  },
  {
    "text": "सूक्ष्मश्चैव निचन्द्रश्च ऊर्णनाभो महागिरिः।\nअसिलोमा सुकेशश्च सदश्च बलको दश ।। ७.९ ।।"
  },
  {
    "text": "तथा गगनमूर्द्धा च कुम्भनाभा महोदरः।\nप्रमोदाहश्च कुपथो हयग्रीवश्च वीर्यवान् ।। ७.१० ।।"
  },
  {
    "text": "असुरश्च विरुपाक्षः सुपथोऽथ महासुरः।\nअजो हिरण्मयश्चैव शतमायुश्च शम्बरः ।। ७.११ ।।"
  },
  {
    "text": "शरभः शलभश्चैव सूर्याचन्द्रमसावुभौ।\nअसुराणां सुरावेतौ सुराणां साम्प्रताविमौ ।। ७.१२ ।।"
  },
  {
    "text": "इति पुत्रा दनोर्वंशाः प्रधानाः परिकीर्तिताः।\nतेषामपरिसङ्ख्येयं पुत्रपौत्राद्यनन्तकम् ।। ७.१३ ।।"
  },
  {
    "text": "इत्येते त्वसुराः प्रोक्ता दैतेया दानवाश्च ये।\nस्वर्भानुस्तु स्मृतो दैत्यो ह्यनुभानुर्दनोः सुतः।\nइमे तु वंशानुगता दनोः पुत्रास्तु ये स्मृताः ।। ७.१४ ।।"
  },
  {
    "text": "एकाक्ष ऋषभोऽरिष्टः प्रबन्धनरकावपि।\nइन्द्रबाधनकेशी च मेरुः शम्बोऽथ धेनुकः ।। ७.१५ ।।"
  },
  {
    "text": "गवेष्ठिश्च गवाक्षश्च तालकेतुश्च वीर्यवान्।\nएते मनुष्यधर्मास्तु दनोः पुत्रा मया स्मृताः ।। ७.१६ ।।"
  },
  {
    "text": "दैत्यदानवसंहर्षे जाता भीमपराक्रमाः।\nसिंहिकायामथोत्पन्ना विप्रचित्तिसुतास्त्विमे ।। ७.१७ ।।"
  },
  {
    "text": "सैंहिकेया इति ख्याताश्चतुर्द्दश महासुराः।\nशतगालश्च बलवान्न्यासः शाम्बस्तथैव च । ७.१८ ।।"
  },
  {
    "text": "अनुलोमः शुचिश्चैव वातापिश्च सितांशुकः।\nहरः कल्पः कालनाभो भौमश्च नरकस्तथा ।। ७.१९ ।।"
  },
  {
    "text": "राहुर्ज्यष्ठस्तु तेषां वै चन्द्रसूर्यप्रमर्दनः।\nइत्येते सिंहिकापुत्रा देवैरपि दुरासदाः ।। ७.२० ।।"
  },
  {
    "text": "दारुणाभिजनाः क्रूराः सर्वे ब्रह्मद्विषश्च ते।\nदशान्यानि सहस्राणि सैंहिकेयो गणः स्मृतः ।। ७.२१ ।।"
  },
  {
    "text": "निहतो जामदग्न्येन भार्गवेण बलीयसा।\nस्वर्भानोस्तु प्रभा कन्या पुलोम्नोऽथ शची तथा ।। ७.२२ ।।"
  },
  {
    "text": "उपदानवी यमस्यापि शर्मिष्ठा वार्ष पर्वणी।\nपुलोमा कालिका चैव वैश्वानरसुते उभे ।। ७.२३ ।।"
  },
  {
    "text": "प्रभाया नहुषः पुत्रो जयन्तश्च शचीसुतः।\nपुरुंजज्ञेऽथ शर्मिष्ठा दुष्मन्तमुपदानवी ।। ७.२४ ।।"
  },
  {
    "text": "वैश्वानरसुते ह्येते पुलोमा कालिका उभे ।\nउभे ह्यपि तु ते कन्ये मारीचस्य परिग्रहे । ७.२५ ।।"
  },
  {
    "text": "ताभ्यां पुत्रसहस्राणि षष्टिर्दानवपुङ्गवाः।\nचतुर्दश तथान्यानि हिरण्यपुरवासिनाम् ।। ७.२६ ।।"
  },
  {
    "text": "पौलोमाः कालकेयाश्च दानवाः सुमहाबलाः।\nअवध्या दानवानां ते निहताः सव्यसाचिना ।। ७.२७ ।।"
  },
  {
    "text": "मयस्य जाता ये पुत्राः सर्वे वीरपराक्रमाः।\nमायावी दुन्दुभिश्चैव वृषश्च महिषस्तथा ।। ७.२८ ।।"
  },
  {
    "text": "बालिको वज्रकर्णश्च कन्या मन्दोदरी तथा।\nदैत्यानां दानवानाञ्च सर्ग एष प्रकीर्त्तितः ।। ७.२९ ।।"
  },
  {
    "text": "दनायुषायाः पुत्रास्तु स्मृताः पञ्च महाबलाः।\nअरूरुर्बालिजम्भौ च विरक्षश्च विषस्तथा ।। ७.३० ।।"
  },
  {
    "text": "अरुरो स्तनयः क्रूरो धुन्धुर्नाम महासुरः।\nनिहतः कुवलाश्वेन उत्तङ्कवचनात् किल ।। ७.३१ ।।"
  },
  {
    "text": "बलेः पुत्रौ महावीर्यौ तेजसाप्रतिमावुभौ।\nकुम्भिलश्चक्रवर्मा च स कर्णः पूर्वजन्मनि ।। ७.३२ ।।"
  },
  {
    "text": "विरक्षस्यापि पुत्रौ द्वौ कालकश्च वरश्च तौ।\nविषस्य त्वभवन् पुत्राश्चत्वारः क्रूरकर्मणः।\nश्राद्धहा यज्ञहा चैव ब्रह्महा पशुहा तथा ।। ७.३३ ।।"
  },
  {
    "text": "क्रान्ता दनायुषापुत्रा वृत्रस्यापि निबोधत।\nजज्ञिरे श्वसनाद्धोराद्वृत्रस्येन्द्रेण युध्यतः ।। ७.३४ ।।"
  },
  {
    "text": "भर्त्तारो मनसा ख्याता राक्षसाः सुमहाबलाः ।\nशतं तानि सहस्राणि महेन्द्रानुचराः स्मृताः ।। ७.३५ ।।"
  },
  {
    "text": "सर्वे ब्रह्मविदः सौम्या धार्मिकाः सूक्ष्ममूर्त्तयः।\nप्रजास्वन्तर्गताः सर्वे निवसन्ति सुधार्मिकाः ।। ७.३६ ।।"
  },
  {
    "text": "दैत्यानां दानवानाञ्च सर्ग एष प्रकीर्त्तितः।\nप्रवाह्यजनयत् पुत्रान् यज्ञे वै गायनोत्तमान् ।। ७.३७ ।।"
  },
  {
    "text": "सत्त्वनः सत्वात्मकश्चैव कलापश्चैव वीर्यवान् ।\nकृतवीर्यो ब्रह्मचारी सुपाण्डुश्चैव सप्तमः ।। ७.३८ ।।"
  },
  {
    "text": "पनश्चैव तरण्यश्च सुचन्द्रो दशमस्तथा।\nइत्येते देवगन्धर्वा विज्ञेयाः परिकीर्त्तिताः ।। ७.३९ ।।"
  },
  {
    "text": "इति श्रीमहापुराणे वायुप्रोक्ते कश्यपीयप्रजासर्गो नाम सप्तमोऽध्यायः ।। ७ ।। *"
  }
]
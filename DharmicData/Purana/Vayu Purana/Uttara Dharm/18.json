[
  {
    "text": "बृहस्पतिरुवाच।।\nअतः परं प्रवक्ष्यामि दानानि च फलानि च।\nतारणं सर्व्वभूतानां स्वर्गमार्गं सुखावहम् ।। १८.१ ।।"
  },
  {
    "text": "लोके श्रेष्ठतमं स्वर्ग्यमात्मन् श्चापि यत् प्रियम्।\nसर्व्वं पितॄणां दातव्यं तेषामेवाक्षयार्थिना ।। १८.२ ।।"
  },
  {
    "text": "जाम्बूनदमयं दिव्यं विमानं सूर्य्यसन्निभम्।\nदिव्याप्सरोभिः सङ्कीर्णमन्नदो लभते फलम् ।। १८.३ ।।"
  },
  {
    "text": "आच्छादनन्तु यो दद्यादाहतं श्राद्धकर्म्मणि।\nआयुः प्रकाममैश्वर्य्यं रूपञ्च लभते सुतम् ।। १८.४ ।।"
  },
  {
    "text": "उपवीतन्तु यो दद्याच्छ्राद्धकालेषु धर्मवित् ।\nपानञ्च सर्वविप्राणां ब्रह्मदानस्य यत् फलम् ।। १८.५ ।।"
  },
  {
    "text": "कृतं विप्रेषु यो दद्याछ्राद्धकाले कमण्डलुम्।\nमधुक्षीरस्रवा धेनुर्दातारमुपतिष्ठति ।। १८.६ ।।"
  },
  {
    "text": "चक्राविद्धं तु यो दद्याच्छ्राद्धकाले कमण्डलुम्।\nधेनुं स लभते दिव्यां पयोदां काम्यदोहिनीम् ।। १८.७ ।।"
  },
  {
    "text": "पूर्णसय्यां तु यो दद्यात् पुष्पमालाविभूषिताम्।\nप्रासादो ह्युत्तमो भूत्वा गच्छन्तमनुगच्छति ।। १८.८ ।।"
  },
  {
    "text": "भवनं रत्नसम्पूर्णं सशय्यासनभोजनम्।\nश्राद्धे दत्त्वा यतिभ्यस्तु नाकपृष्ठे स मोदते ।। १८.९ ।।"
  },
  {
    "text": "मुक्ता वैढूर्य्यवासांसि रत्नानि विविधानि च।\nवाहनानि च दिव्यानि अयुतान्यर्ब्बुदानि च ।। १८.१० ।।"
  },
  {
    "text": "सुमहज्ज्वलनप्रख्यं रत्नकामसमन्वितम् ।\nसूर्य्यचन्द्र प्रभं दिव्यं विमानं लभतेऽक्षयम् ।। १८.११ ।।"
  },
  {
    "text": "अप्सरोभिः परिवृतं कामगं तु मनोजवम्।\nवसते स विमानाग्रे स्तूयमानः समन्ततः ।। १८.१२ ।।"
  },
  {
    "text": "दिव्यैर्गन्धैः प्रसिञ्चन्ति पुष्पवृष्टिभिरेव च।\nगन्धर्वाप्सरसस्तत्र गायन्ते वादयन्ति च ।। १८.१३ ।।"
  },
  {
    "text": "कन्या युवतयो मुख्याः सहिताश्चाप्सरोगणैः।\nसुस्वरैस्तं विबुध्यन्ते सततं हि मनोरमैः ।। १८.१४ ।।"
  },
  {
    "text": "अश्वदानसहस्रेण रथदानशतेन च।\nदन्तिनां च सहस्रेण योगिन्या वसते नरः ।। १८.१५ ।।"
  },
  {
    "text": "दद्यात् पितृभ्यो योगिभ्यो यस्तूज्ज्वलनमम्भसि।\nअथ निष्कसहस्राणां फलं प्राप्नोति मानवः ।। १८.१६ ।।"
  },
  {
    "text": "जीवितस्य प्रदानाद्धि नान्यद्दानं विशिष्यते।\nतस्मात् सर्वप्रयत्नेन देयं प्राणाभिरक्षणम् ।। १८.१७ ।।"
  },
  {
    "text": "अहिंसा सर्व्वदेवेभ्यः पवित्रा सर्व्वदायिनी।\nदानं हि जीवितस्याहुः प्राणिनां परमं बुधाः ।। १८.१८ ।।"
  },
  {
    "text": "लक्षणानि सुवर्णानि श्राद्धे पात्राणि दापयेत्।\nरसास्तमुपतिष्ठन्ति गवां पुष्टिस्तथैव च ।। १८.१९ ।।"
  },
  {
    "text": "पात्रं वै तैजसं दद्यान्मनोज्ञं श्राद्धभोजने।\nपात्रं भवति कामानां रूपस्य च धनस्य च ।। १८.२० ।।"
  },
  {
    "text": "राजतं काञ्चनं वापि दद्याच्छ्राद्धे तु कर्म्मणि।\nदत्त्वा तु लभते दाता प्रकामं धर्म्ममेव च ।। १८.२१ ।।"
  },
  {
    "text": "धेनुं श्राद्धे तु यो दद्यात् वृष्टि कुम्भोपदोहनाम्।\nगावस्तमुपतिष्ठन्ति गवां पुष्टिस्तथैव च ।। १८.२२ ।।"
  },
  {
    "text": "शिशिरेषु तथा त्वग्निं बहुकाष्ठं तथैव च।\nइन्धनानि तु यो दद्याद्द्विजेभ्यः शिशि रागमे ।। १८.२३ ।।"
  },
  {
    "text": "नित्यं जयति संग्रामे श्रिया युक्तश्चदीप्यते।\nसुरभीणि च माल्यानि गन्धवन्ति तथैव च ।। १८.२४ ।।"
  },
  {
    "text": "पूजयित्वा तु पात्राणि श्राद्धे सत्कृत्य दापयेत्।\nगन्धवाहा महानद्यः सुखानि विविधानि च ।। १८.२५ ।।"
  },
  {
    "text": "दातारमुपतिष्ठन्ति युवत्यश्च मनोरमाः।\nशयनासनानि रम्याणि भूमयो वाहनानि च ।। १८.२६ ।।"
  },
  {
    "text": "श्राद्धेऽप्येतानि यो दद्यादश्वमेधफलं लभेत्।\nश्राद्धकालेनिवेद्यं च दर्शश्राद्ध उपस्थिते ।। १८.२७ ।।"
  },
  {
    "text": "विप्राणां गुणयुक्तानां स्मृतिं मेधां च विन्दति।\nसर्पिष्पूर्णानि पात्राणि श्राद्धे सत्कृत्य दापयेत् ।। १८.२८ ।।"
  },
  {
    "text": "कुम्भदोहनधेनूनां बह्वीनां च फलं लभेत्।\nअस्मिस्तु मोदते लोके स्यन्दनैश्च सुवाहनैः ।। १८.२९ ।।"
  },
  {
    "text": "श्राद्धे यथेप्सितं दत्त्वा पुण्डरीकस्य यत्फलम्।\nरम्यमावसथं दत्त्वा राजसूयफलं लभेत् ।। १८.३० ।।"
  },
  {
    "text": "वनं पुष्पफलोपेतं दत्त्वा सौरभमश्नुते।\nकूपारामतडागानि क्षेत्रघोषगृहाणि च ।। १८.३१ ।।"
  },
  {
    "text": "दत्त्वैतान् मोदते स्वर्गे नित्यमाचन्द्रतारकम्।\nआस्तीर्णशयनं दत्त्वा श्राद्धे रत्नविभूषितम् ।। १८.३२ ।।"
  },
  {
    "text": "पितरस्तस्य तुष्यन्ति स्वर्गं चानन्त्यमश्नुते।\nराजभिः पूज्यते चापि धनधान्यैश्च वर्द्धते ।। १८.३३ ।।"
  },
  {
    "text": "ऊर्णाकौशेयवस्त्राणि तथा प्रवरकम्बलौ।\nअजिनं काञ्चनं पट्टं प्रवेणी मृगलोमकम् ।। १८.३४ ।।"
  },
  {
    "text": "दानान्यतानि विप्रेभ्यो भोजयित्वा यथाविधि।\nप्राप्नोति श्रद्दधानस्तु वाजपेयशतं फलम् ।। १८.३५ ।।"
  },
  {
    "text": "बह्वयो नार्य्यः सुरूपास्तु पुत्रा भृत्याश्च किङ्कराः।\nवशे तिष्ठन्ति भूतानि अस्मिँल्लोके त्वनामयम् ।। १८.३६ ।।"
  },
  {
    "text": "कौशेयं क्षौमकार्पासं दुकूलसहितं तथा।\nश्राद्धेष्वेतानि यो दद्यात् कामानाप्नोति पुष्कलान् ।। १८.३७ ।।"
  },
  {
    "text": "अलक्ष्मीं विनुदत्याशु तमः सूर्य्योदये यथा।\nभ्राजते स विमानाग्रे नक्षत्रेष्विव चन्द्रमाः ।। १८.३८ ।।"
  },
  {
    "text": "वासो हि सर्वदैवत्यं सर्वदेवैस्त्वभिष्टुतम्।\nवस्त्राभावे क्रिया नास्ति यज्ञा वेदास्तपांसि च ।। १८.३९ ।।"
  },
  {
    "text": "तस्माद्वस्त्राणि देयानि श्राद्धकाले विशेषतः।\nतानि सर्वाण्यवाप्नाप्नोति यज्ञवेदतपांसि च ।। १८.४० ।।"
  },
  {
    "text": "नित्यं श्राद्धेषु यो दद्यात् प्रयतस्तत्परायणः ।\nसर्वान् कामानवाप्नोति सर्वं राज्यं तथैव च ।। १८.४१ ।।"
  },
  {
    "text": "सर्वकामसमृद्धस्य यज्ञस्य फलमश्नुते।\nभक्ष्यान् धानाः करम्भांश्च पिष्टकान् घृतशर्कराः ।। १८.४२ ।।"
  },
  {
    "text": "कृशरान्मधु कर्कञ्च पयः पायसमेव च।\nस्निग्धांश्च पूपान् यो दद्यादग्निष्टोमस्य यत् फलम् ।। १८.४३ ।।"
  },
  {
    "text": "दधि गव्यमसंसृष्टं भक्ष्या नानाविधास्तथा।\nतदन्नं शोचति श्राद्धे वर्षासु च मघासु च ।। १८.४४ ।।"
  },
  {
    "text": "घृतेन भोजयेद्विप्रान् घृतं भूमौ समुत्सृजेत्।\nगयायां हस्तिनश्चैव दत्त्वा श्राद्धे न शोचति ।। १८.४५ ।।"
  },
  {
    "text": "ओदनं पायसं सर्पिर्मधुमूलफलानि च।\nभक्ष्यांश्च विविधान्दत्त्वा प्रेत्य चेह च मोदते ।। १८.४६ ।।"
  },
  {
    "text": "शर्कराक्षीरसंयुक्तं पृथुकं नित्यमक्षयम्।\nयश्च संवत्सरं प्रीत्या कृसरैर्मसुरेण च ।। १८.४७ ।।"
  },
  {
    "text": "सक्तुलाजास्तथा पूपाः कुल्माषव्यञ्जनैस्तथा।\nसार्पेःस्निग्धानि हृद्यानि दध्ना सक्तूंस्तु भोजयेत्।\nश्राद्धेष्वेतानि यो दद्यात् पझानि लभते निधिम् ।। १८.४८ ।।"
  },
  {
    "text": "नवसस्यानि यो दद्याच्छ्राद्धे सत्कृत्य यत्नतः।\nसर्वभोगानवाप्नोति पूज्यते च दिवं गतः ।। १८.४९ ।।"
  },
  {
    "text": "भक्ष्यभोज्यानि चोष्याणि पेयलेह्यवराणि च।\nसर्वश्रेष्ठानि यो दद्यात् सर्व्वश्रेष्ठो भवेन्नरः ।। १८.५० ।।"
  },
  {
    "text": "वैश्वदेवं च सौम्यं च खाड्गमांसं परं हविः।\nविषाणं वर्ज्जयेत् खाड्गमसूयां नाशयामहे ।। १८.५१ ।।"
  },
  {
    "text": "भोजनेऽग्रासनं दद्यादतिथिभ्यः कृताञ्जलिः ।\nसर्वयज्ञक्रियाणां स फलं प्राप्नोत्यनुत्तमम् ।। १८.५२ ।।"
  },
  {
    "text": "क्षिप्रमत्युष्ण मक्लिष्टं दद्याच्चान्नं बुभुक्षते।\nवयञ्जनं च तथा स्निग्धं भक्त्या सत्कृत्य यत्नतः ।। १८.५३ ।।"
  },
  {
    "text": "तरुणादित्यसङ्काशं विमानं हंसवाहनम्।\nअन्नदो लभते तिस्रः कल्पकोटीस्तथैव च ।। १८.५४ ।।"
  },
  {
    "text": "अन्नदानात्परं दानं विद्यते नेह किञ्चन।\nअन्नाद्भूतानि जायन्ते जीवन्ति च न संशयः ।। १८.५५ ।।"
  },
  {
    "text": "जीवदानात् परं दानं न किञ्चिदिह विद्यते।\nअन्नैर्जीवति त्रैलोक्यमन्नस्यैव हि तत्फलम् ।। १८.५६ ।।"
  },
  {
    "text": "अन्ने लोकाः प्रतिष्ठन्ति लोकदानस्य तत्फलम् ।\nअन्नं प्रजापतिः साक्षात्तेन सर्व्वमिदं ततम्।\nतस्मादन्नसमं दानं न भूतं न भविष्यति ।। १८.५७ ।।"
  },
  {
    "text": "यानि रत्नानि मेदिन्यां वाहनानि स्त्रियस्तथा।\nक्षिप्रं प्राप्नोति तत् सर्वं पितृभक्तो हि मानवः ।। १८.५८ ।।"
  },
  {
    "text": "प्रतिश्रयं सदा दद्यादतिथिभ्यः कृताञ्जलिः।\nदेवास्ते संप्रतीक्षन्ते दिव्यातिथ्यैः सहस्रशः ।। १८.५९ ।।"
  },
  {
    "text": "सर्वाण्येतानि यो दद्यात् पृथिव्यामेकराड् भवेत्।\nत्रिभिर्द्वाभ्यामथैकेन दानेन तु सुखी भवेत् ।। १८.६० ।।"
  },
  {
    "text": "दानानि परमो धर्म्मः सद्भिः सत्कृत्य पूजितः।\nत्रैलोक्यस्याधिपत्यं हि दानादेव व्यवस्थितम् ।। १८.६१ ।।"
  },
  {
    "text": "राजा तु लभते राज्यमधनश्चोत्तमं धनम्।\nक्षीणायुर्लभते चायुः पितृभक्तः सदा नरः।\nयान् कामान् मनसाऽर्थेत तांस्तस्य पितरो विदुः ।। १८.६२ ।।"
  },
  {
    "text": "इति श्रीमहापुराणे वायुप्रोक्ते श्राद्धकल्पे दानफलं नामाष्टादशोऽध्यायः ।। १८ ।। *"
  }
]
[
  {
    "text": "<font size=\"4.9\">\n।।सूत ऊवाच।।\nप्रत्याहारं प्रवक्ष्यामि परस्यान्ते स्वयम्भुवः।\nब्रह्मणः स्थितिकाले तु क्षीणे तस्मिंस्तदा प्रभोः ।। ४०.१ ।।"
  },
  {
    "text": "यथेदं कुरुतेऽध्यात्मं सुसूक्ष्मं विश्वमीश्वरः ।\nअव्यक्तान्ग्रसते व्यक्तं प्रत्याहारे च कृत्स्नशः ।। ४०.२ ।।"
  },
  {
    "text": "परं तदनुकल्पानामपूर्णे कल्पसङ्क्षये।\nउपस्थिते महाघोरे ह्यप्रत्यक्षे तु कस्यचित् ।। ४०.३ ।।"
  },
  {
    "text": "अन्ते द्रुमस्य यम्प्राप्ते पश्चिमस्य मनोस्तदा ।\nअन्ते कलियुगे तस्मिन्क्षीणे संहार उच्यते ।। ४०.४ ।।"
  },
  {
    "text": "सम्प्रक्षाले तदा वृत्ते प्रत्याहारे ह्युपस्थिते।\nप्रत्याहारे तदा तस्मिन् भूततन्मात्रसंक्षये ।। ४०.५ ।।"
  },
  {
    "text": "महदादेर्विकारस्य विशेषान्तस्य संक्षये।\nस्वभावकारिते तस्मिन्प्रवृत्ते प्रतिसञ्चरे ।। ४०.६ ।।"
  },
  {
    "text": "आपो ग्रसन्ति वै पूर्व्वं भूमेर्गन्धात्मकं गुणम्।\nआत्तगन्धा ततो भूमिः प्रलयत्वाय कल्पते ।\nप्रविष्टे गन्धतन्मात्रे तोयावस्था धरा भवेत् ।। ४०.७ ।।"
  },
  {
    "text": "आपस्तदा प्रनष्टा वै वेगवत्यो महास्वनाः।\nसर्वमापूरयित्वेदं तिष्ठन्ति विचरन्ति च ।। ४०.८ ।।"
  },
  {
    "text": "अपामस्ति गुणो यस्तु ज्योतिषे लीयते रसः।\nनश्यन्त्यापस्तदान्ते च रसतन्मात्रसङ्क्षयात् ।। ४०.९ ।।"
  },
  {
    "text": "तेजसा संहृतरसा ज्योतिष्ट्वं प्राप्नुवन्त्युत ।\nग्रस्ते च सलिले तेजः सर्व्वतोमुखमीक्ष्यते ।। ४०.१० ।।"
  },
  {
    "text": "अथाग्निः सर्वतो व्याप्त आदत्ते तज्जलन्तदा।\nसर्वमापूर्य्यतेऽर्चिर्भिस्तदा जगदिदं शनैः ।। ४०.११ ।।"
  },
  {
    "text": "अर्चिर्भिः सन्तते तस्मिंस्तिर्यगूर्द्ध्वमधस्ततः ।\nज्योतिषोऽपि गुणं रूपं वायुरन्ति प्रकाशकम्।\nप्रलीयते तदा तस्मिन्दीपार्चिरिव मारुते ।। ४०.१२ ।।"
  },
  {
    "text": "प्रनष्टे रूपतन्मात्रे हृतरूपो विभावसुः।\nउपशाम्यति तेजो हि वायुना धूयते महत् ।। ४०.१३ ।।"
  },
  {
    "text": "निरालोके तदा लोके वायुभूते च तेजसि।\nततस्तु मूलमासाद्य वायुः सम्भवमात्मनः ।। ४०.१४ ।।"
  },
  {
    "text": "ऊर्द्ध्वं चाधश्च तिर्यक्च दोधवीति दिशो दश ।\nवायोरपि गुणं स्पर्शमाकाशं ग्रसते च तत् ।। ४०.१५ ।।"
  },
  {
    "text": "प्रशाम्यति तदा वायुः खन्तु तिष्ठत्यनावृतम्।\nअरूपमरसस्पर्घमगन्धं न च मूर्तिमत् ।। ४०.१६ ।।"
  },
  {
    "text": "सर्वमापूरयन्नादैः सुमहत्तत्प्रकाशते।\nपरिमण्डलन्तत्सुषिरमाकाशं शब्दलक्षणम् ।। ४०.१७ ।।"
  },
  {
    "text": "शब्दमात्रं तदाकाशं सर्वमावृत्य तिष्ठति।\nतन्तु शब्दगुणन्तस्य भूतादिं ग्रसते पुनः ।। ४०.१८ ।।"
  },
  {
    "text": "भूतेन्द्रियेषु युघपद्भूतादौ संस्थितेषु वै।\nअभिमानात्मको ह्येष भूतादिस्तामसः स्मृतः ।। ४०.१९ ।।"
  },
  {
    "text": "भूतादिं ग्रसते चापि महान्वै बुद्धिलक्षणः।\nमहानात्मा तु विज्ञेयः संकल्पो व्यवसायकः ।। ४०.२० ।।"
  },
  {
    "text": "बुद्धिर्मनश्च लिङ्गश्च महानक्षर एव च।\nपर्यायवाचकैः शब्दैस्तमाहुस्तत्त्वचिन्तकाः ।। ४०.२१ ।।"
  },
  {
    "text": "सम्प्रलीनेषु भूतेषु गुणसाम्ये तमोमये।\nस्वात्मन्येव स्थिते चैव कारणे लोककारणे ।। ४०.२२ ।।"
  },
  {
    "text": "विनिवृत्ते तदा सर्गे प्रकृत्यावस्थितेन वै ।\nतदाद्यन्तपरोक्षत्वा ददृष्टत्वाच्च कस्यचित् ।। ४०.२३ ।।"
  },
  {
    "text": "अनाख्यानादबोधत्वादज्ञानाज्ज्ञानिनामपि।\nआगतागतिकत्वाच्च ग्रहणं तन्न विद्यते ।। ४०.२४ ।।"
  },
  {
    "text": "भावग्राह्यानुमानाच्च चिन्तयित्वेदमुच्यते।\nस्थिते तु कारणे तस्मिन्नित्ये सदसदात्मिके ।। ४०.२५ ।।"
  },
  {
    "text": "अनिर्द्देश्या प्रवृत्तिर्वै स्वात्मिका कारणे न तु।\nएवं सप्तादयोऽभ्यस्तात्क्रमात्प्रकृतयस्तु वै ।। ४०.२६ ।।"
  },
  {
    "text": "प्रत्याहारे तदा सर्गे प्रविश्यन्ति परस्परम्।\nयेनेदमावृतं सर्वं मण्डलन्तु प्रलीयते ।। ४०.२७ ।।"
  },
  {
    "text": "सप्तद्वीपसमुद्रान्तं सप्तलोकं सपर्वतम्।\nउदकावरणं यच्च ज्योतिषां लीयते तु तत् ।। ४०.२८ ।।"
  },
  {
    "text": "यत्तैजसं चावरणमाकाशं ग्रसते तु तत्।\nयद्वायव्यं चावरणमाकाशं ग्रसते तु तत् ।। ४०.२९ ।।"
  },
  {
    "text": "आकाशावरणं यच्च भूतादिर्ग्रसते तु तत्।\nभूतादिं ग्रसते चापि महान्वै बुद्धि लक्षणः ।। ४०.३० ।।"
  },
  {
    "text": "महान्तं ग्रसतेऽव्यक्तं गुणसाम्यं ततः परम्।\nएतौ संहारविस्तारौ ब्रह्माव्यक्तौ ततः पुनः ।। ४०.३१ ।।"
  },
  {
    "text": "सृजते ग्रसते चैव विकारान्सर्गसंयमे।\nसंहारकार्यकरणाः संसिद्धा ज्ञानिनस्तु ये ।। ४०.३२ ।।"
  },
  {
    "text": "गत्वा जवञ्जवीभावे स्थानेष्वेषु प्रसंयमान्।\nप्रत्याहारे वियुज्यन्ते क्षेत्रज्ञाः करणैः पुनः ।। ४०.३३ ।।"
  },
  {
    "text": "अव्यक्तं क्षेत्रमित्याहुर्ब्रह्म क्षेत्रज्ञ उच्यते।\nसाधर्म्यवैधर्म्मकृतसंयोगोऽनादिमांस्तयोः ।। ४०.३४ ।।"
  },
  {
    "text": "एवं सर्गेषु विज्ञेयं क्षेत्रज्ञेष्विह ब्राह्मणाः ।\nब्रह्मविच्चैव विज्ञेयः क्षेत्रज्ञानात्पृथक्पृथक् ।। ४०.३५ ।।"
  },
  {
    "text": "विषयाविषयत्वञ्च क्षेत्रक्षेत्रज्ञयोः स्मृतम्।\nब्रह्मा तु विषयो ज्ञेयोऽविषयः क्षेत्रमुच्यते ।। ४०.३६ ।।"
  },
  {
    "text": "क्षेत्रज्ञाधिष्ठितं क्षेत्रं क्षेत्रज्ञार्थं प्रचक्षते।\nबहुत्वाच्च शरीराणां शरीरी बहुधा स्मृतः ।। ४०.३७ ।।"
  },
  {
    "text": "अव्यूहा शङ्कराच्चैव ज्योतिर्वच्च व्यवस्थितः।\nयस्मात्प्रतिशरीरं हि सुखदुःखोपलब्धिता।\nतस्मात्पुरुषनानात्वं विज्ञेयं तु विजानता ।। ४०.३८ ।।"
  },
  {
    "text": "यदा प्रवर्त्तते चैषां भेदानां चैव संयमाः।\nस्वभावकारिताः सर्वे कालेन महता तदा ।। ४०.३९ ।।"
  },
  {
    "text": "निवर्त्तते तदा तस्य स्थितिरागः स्वयम्भुवः।\nसहसा योज्यकैः सर्वैर्ब्रह्मलोक निवासिभिः ।। ४०.४० ।।"
  },
  {
    "text": "विनिवृत्ते तदा रागे स्थितावात्मनिवासिनाम्।\nतत्कालवासिनां तेषां तदा तद्दोषदर्शिनाम् ।। ४०.४१ ।।"
  },
  {
    "text": "उत्पद्यतेऽथ वैराग्यमात्मवाद प्रणाशनम्।\nभोज्यभोक्तृत्वनानात्वे तेषां तद्भवदर्शिनाम् ।। ४०.४२ ।।"
  },
  {
    "text": "पृथग्ज्ञानेन क्षेत्रज्ञास्ततस्ते ब्रह्मलौकिकाः।\nप्रकृतौ करणा नीताः सर्वे नानाप्रदर्शिनः ।। ४०.४३ ।।"
  },
  {
    "text": "स्वात्मन्येवावतिष्ठन्ते प्रशान्ता दर्शनात्मकाः।\nशुद्धा निरञ्जनाः सर्वे चेतनाचेतनास्तथा ।। ४०.४४ ।।"
  },
  {
    "text": "तत्रैव परिनिर्वाणाः स्मृता नागामिनस्तु ते।\nनिर्गुणत्वानिरात्मानः प्रकृत्यन्ते व्यतिक्रमात् ।। ४०.४५ ।।"
  },
  {
    "text": "इत्येवं प्राकृतः प्रोक्तः प्रतिसर्गः स्वयम्भुवः।\nभिद्यन्ते सर्वभूतानां करणानि प्रसंयमे ।। ४०.४६ ।।"
  },
  {
    "text": "इत्येष संयमश्चैव तत्त्वानां करणैः सह।\nतत्त्वप्रसंयमो ह्येष स्मृतो ह्यावर्त्तको द्विजाः ।। ४०.४७ ।।"
  },
  {
    "text": "सूत उवाच।।\nधर्माधर्मौ तपो ज्ञानं शुभे सत्यानृते तथा।\nऊर्द्ध्व भावो ह्यधोभावो सुखदुःखे प्रियाप्रिये ।। ४०.४८ ।।"
  },
  {
    "text": "सर्वमेतत्प्रयातस्य गुणमात्रात्मकं स्मृतम्।\nनिरिन्द्रियाणां च तदा ज्ञानिनां यच्छुभाशुभम् ।। ४०.४९ ।।"
  },
  {
    "text": "प्रकृत्यां चैव तत्सर्वं पुण्यं पापं प्रतिष्ठति।\nयोन्यवस्था स्वभावे च देहिनां तु निषिच्यते ।। ४०.५० ।।"
  },
  {
    "text": "जन्तूनां पापपुण्यन्तु प्रकृतौ यत्प्रतिष्ठितम् ।\nअव्यक्त स्थानि तान्येव पुण्यपापानि जन्तवः।\nये जयन्ति पुनर्देहे देहान्यत्वे तथैव च ।। ४०.५१ ।।"
  },
  {
    "text": "धर्माधर्मौ तु जन्तूनां गुणमात्रात्मकावुभौ ।\nकरणैः स्वैः प्रचीयेते कायत्वेनेह जन्तुभिः ।। ४०.५२ ।।"
  },
  {
    "text": "सुचेतनाः प्रलीयन्ते क्षेत्रज्ञाधिष्ठिता गुणाः।\nसर्गे च प्रतिसर्गे च संसारे चैव जन्तवः।\nसंयुज्यन्ते वियुज्यन्ते करणैः सञ्चरन्ति च ।। ४०.५३ ।।"
  },
  {
    "text": "राजसी तामसी चैव सात्विकी चैव वृत्तयः।\nगुणमात्राः प्रवर्त्तन्ते पुरुषाधिष्ठितास्त्रिधा ।। ४०.५४ ।।"
  },
  {
    "text": "ऊर्द्ध्वं देवात्मकं सत्त्वमधोभागात्मकं तमः।\nतयोः प्रवर्त्तकं मद्ये इहैवावर्त्तकं रजः ।। ४०.५५ ।।"
  },
  {
    "text": "इत्येवं परिवर्त्तन्ते त्रयः स्रोतोगुणात्मकाः।\nलोकेषु सर्वभूतानां तन्न कार्यं विजानता ।। ४०.५६ ।।"
  },
  {
    "text": "अविद्याप्रत्ययारम्भा आरभ्यन्ते हि मानवैः ।\nएतास्तु गतयस्तिस्रः शुभाः पापात्मिकाः स्मृताः ।। ४०.५७ ।।"
  },
  {
    "text": "तम साभिभवाज्जन्तुर्याथातथ्यं न विन्दति।\nअतत्द्दर्शनात्सोऽथ त्रिविधं बध्यते ततः ।। ४०.५८ ।।"
  },
  {
    "text": "प्राकृतेन च बन्धेन तथा वैकारिकेन च।\nदक्षिणाभिस्तृतीयेन बद्धोऽत्यन्तं विवर्त्तते ।। ४०.५९ ।।"
  },
  {
    "text": "इत्येते वै त्रयः प्रोक्ता बन्धा ह्यज्ञानहेतुकाः।\nअनित्ये नित्यसंज्ञा च दुःखे च सुखदर्शनम् ।। ४०.६० ।।"
  },
  {
    "text": "अस्वे स्वमिति च ज्ञानमशुचौ शुचिनिश्चयः।\nयेषामेते मनोदोषा ज्ञानदोषा विपर्य्ययात् ।। ४०.६१ ।।"
  },
  {
    "text": "रागद्वेषनिवृत्तिश्च तज्ज्ञानं समुदाहृतम्।\nअज्ञानं तमसो मूलं कर्म्मद्वयफलं रजः।\nकर्म्मजस्तु पुनर्देहो महादुःखं प्रवर्त्तते ।। ४०.६२ ।।"
  },
  {
    "text": "श्रोत्रजा नेत्रजा चैव त्वग्जिह्वाघ्राणतस्तथा।\nपुनर्भवकरी दुःखा कर्म्मणां जायते तु सा ।। ४०.६३ ।।"
  },
  {
    "text": "सतृष्णोऽभिहितो बालः स्वकृतैः कर्म्मणः फलैः।\nतैलपालीकवज्जीवस्तत्रैव परि वर्त्तते ।। ४०.६४ ।।"
  },
  {
    "text": "तस्मात्स्थूलमनर्थानामज्ञानमुपदिश्यते ।\nतं शक्तमवधार्य्यैकं ज्ञाने यत्नं समाचरेत् ।। ४०.६५ ।।"
  },
  {
    "text": "ज्ञानाद्विजयते सर्वं त्यागाद्‌बुद्धिर्विरज्यते।\nवैराग्याच्छुद्ध्यते चापि शुद्धः सत्त्वेन मुच्यते ।। ४०.६६ ।।"
  },
  {
    "text": "अत ऊर्द्ध्वं प्रवक्ष्यामि रागं भूतापहारिणम्।\nअभिषङ्गाय यो यस्माद्विषयोऽप्यवशात्मनः ।। ४०.६७ ।।"
  },
  {
    "text": "अनिष्टमभिषङ्गं हि प्रीतितापविषादनम्।\nदुःखलाभे न तापञ्च सुखानुस्मरणं तथा ।। ४०.६८ ।।"
  },
  {
    "text": "इत्येष वैषयो रागः सम्भूत्याः कारणं स्मृतम्।\nब्रह्मादौ स्थावरान्ते वै संसारे ह्याधिभौतिके।\nअज्ञानपूर्वकं तस्मादज्ञानन्तु विवर्जयेत् ।। ४०.६९ ।।"
  },
  {
    "text": "यस्य चार्षं न प्रमाणं शिष्टाचारं तथैव च।\nवर्णाश्रमविरोधी यः शिष्टशास्त्रविरोधकः ।। ४०.७० ।।"
  },
  {
    "text": "एष मार्गो हि निरधितिर्यग्योनौ च कारणम्।\nतिर्यग्योनिगतञ्चैव कारणं स निरुच्यते ।। ४०.७१ ।।"
  },
  {
    "text": "विविधा यातना स्थाने तिर्यग्योनौ च षड्विधे।\nकारणे विषये चैव प्रतिघातस्तु सर्वशः ।। ४०.७२ ।।"
  },
  {
    "text": "अनैश्वर्य्यन्तु तत्सर्वं प्रतिघातात्मकं स्मृतम् ।\nइत्येषा तामसी वृत्तिर्भूतादीनां चतुर्विधा ।। ४०.७३ ।।"
  },
  {
    "text": "सत्त्वस्थमात्रकं चित्तं यथा सत्त्वप्रदर्शनात्।\nतत्त्वानाञ्च तथा तत्त्वं दृष्ट्वा वै तत्त्वदर्शनात् ।। ४०.७४ ।।"
  },
  {
    "text": "सत्त्वक्षेत्रज्ञनानात्वमेतज्ज्ञानार्थदर्शनम्।\nनानात्वदर्शनं ज्ञानं ज्ञानाद्वै योगमुच्यते ।। ४०.७५ ।।"
  },
  {
    "text": "तेन बद्धस्य वै बन्धो मोक्षो मुक्तस्य तेन च ।\nसंसारे विनिवृत्ते तु मुक्तो लिङ्गेन मुच्यते ।। ४०.७६ ।।"
  },
  {
    "text": "निःसम्बन्धो ह्यचैतन्यः स्वात्मन्येवावतिष्ठते।\nस्वात्मव्यवस्थितश्चापि विरूपाख्येन लिख्यते ।। ४०.७७ ।।"
  },
  {
    "text": "इत्येतल्लक्षणं प्रोक्तं समासाज्ज्ञानमोक्षयो।\nस चापि त्रिविधः प्रोक्तो मोक्षो वै तत्त्वदर्शिभिः ।। ४०.७८ ।।"
  },
  {
    "text": "पूर्वं वियोगो ज्ञानेन द्वितीयो रागसंक्षयात्।\nलिङ्गाभावात्तु कैवल्यं कैवत्यात्तु निरञ्जनम् ।। ४०.७९ ।।"
  },
  {
    "text": "निरञ्जनत्वाच्छुद्धस्तु ततो नेता न विद्यते।\nतृष्णाक्षयात्तृतीयस्तु व्याख्यातं मोक्षकारणम् ।। ४०.८० ।।"
  },
  {
    "text": "निमित्तमप्रतीघाते इष्टशब्दादिलक्षणे।\nअष्टावेतानि रूपाणि प्राकृतानि यथाक्रमम् ।। ४०.८१ ।।"
  },
  {
    "text": "क्षेत्रज्ञेष्ववसज्यन्ते गुणमात्रात्मकानि तु।\nअत उर्द्ध्वं प्रवक्ष्यामि वैराग्यं दोषदर्शनात् ।। ४०.८२ ।।"
  },
  {
    "text": "दिव्ये च मानुषे चैव विषये पञ्चलक्षणे।\nअप्रद्वेषोऽनभिष्वङ्गः कर्त्तव्यो दोषदर्शनात् ।। ४०.८३ ।।"
  },
  {
    "text": "तापप्रीतिविषादानां कार्य्यन्तु परिवर्जनम्।\nएवं वैराग्यमास्थाय शरीरी निर्ममो भवेत् ।। ४०.८४ ।।"
  },
  {
    "text": "अनित्यमशिवं दुःखमिति बुद्ध्यानुचिन्त्य च।\nविशुद्धं कार्य्यकरणं सत्वाभ्येति तरान्तु यः ।। ४०.८५ ।।"
  },
  {
    "text": "परिपव्ककषायो हि कृत्स्नान्दोषान्प्रपश्यति।\nततः प्रयाणकाले हि दोषैर्नैमित्तिकैस्तथा ।। ४०.८६ ।।"
  },
  {
    "text": "ऊष्मा प्रकुपितः काये तीव्रवायुसमीरितः।\nस शरीरमुपाश्रित्य कृत्स्नान्दोषान्रुणद्धि वै ।। ४०.८७ ।।"
  },
  {
    "text": "प्राणस्थानानि भिन्दन्हि छिन्दन्मर्माण्यतीत्य च।\nशैत्यात्प्रकुपितो वायुरूर्द्ध्वन्तु क्रमते ततः ।। ४०.८८ ।।"
  },
  {
    "text": "स चायं सर्वभूतानां प्राणस्थानेष्ववस्थितः।\nसमासात्संवृते ज्ञाने संवृतेषु च कर्म्मसु ।। ४०.८९ ।।"
  },
  {
    "text": "स जीवोऽनभ्यधिष्टानः कर्म्मभिः स्वैः पुराकृतैः।\nअष्टाङ्गप्राणवृत्तीर्वै स विच्यावयते पुनः ।। ४०.९० ।।"
  },
  {
    "text": "शरीरं प्रजहंसो वै निरुच्छ्वासस्ततो भवेत्।\nएवं प्राणैः परित्यक्तो मृत इत्यभिधीयते ।। ४०.९१ ।।"
  },
  {
    "text": "यथेह लोके खद्योतं नीयमानमितस्ततः ।\nरञ्जनं तद्वधे यत्तु नेता नेता न विद्यते ।। ४०.९२ ।।"
  },
  {
    "text": "तृष्णाक्षयस्तृतीयस्तु व्याख्यातं मोक्षलक्षणम्।\nशब्दाद्ये विषये दोषविषये पञ्चलक्षणे ।। ४०.९३ ।।"
  },
  {
    "text": "अप्रद्वेषोऽनभिष्वङ्गः प्रीतितापविवर्जनम् ।\nवैराग्यकारणं ह्येते प्रकृतीनां लयस्य च ।। ४०.९४ ।।"
  },
  {
    "text": "अष्टौ प्रकृतयो ज्ञेयाः पूर्वोक्ता वै यथाक्रमम्।\nअव्यक्ताद्यस्तु विज्ञेया भूतान्ताः प्रकृतेर्लयाः ।। ४०.९५ ।।"
  },
  {
    "text": "वर्णाश्रमाचारयुक्ताः शिष्टाः शास्त्राविरोधिनः।\nवर्णाश्रमाणां धर्म्मोऽयं देवस्थानेषु कारणम् ।। ४०.९६ ।।"
  },
  {
    "text": "ब्रह्मादीनि पिशाचान्तान्यष्टौ स्थानानि देवता।\nऐश्वर्य्यमणिमाद्यं हि कारणं ह्यष्टलक्षणम् ।। ४०.९७ ।।"
  },
  {
    "text": "निमित्तमप्रतीघात इष्टे शब्दादिलक्षणे।\nअष्टावेतानि रूपाणि प्राकृतानि यथाक्रमम् ।। ४०.९८ ।।"
  },
  {
    "text": "क्षेत्रज्ञेष्वनुसज्यन्ते गणमात्रात्मकानि तु।\nप्रावृट्‌काले पृथक्त्वेन पश्यन्तीह न चक्षुषा ।। ४०.९९ ।।"
  },
  {
    "text": "पश्यन्त्येवंविधं सिद्धा जीवं दिव्येन चक्षुषा।\nश्वाविति श्वानपानश्च योनीः प्रविशतस्तथा ।। ४०.१०० ।।"
  },
  {
    "text": "तिर्य्यगूर्द्ध्वमधस्ताच्च धावतोऽपि यथाक्रमम्।\nजीवप्राणास्तथा लिङ्गं कारणञ्च चतुष्टयम् ।।. ४०.१०१ ।।"
  },
  {
    "text": "पर्य्यायवाचकैः शब्दैरेकार्थैः सोऽभिलिख्यते।\nव्यक्ताव्यक्ते प्रमाणोऽयं स वै रूपं तु कृत्स्नशः ।। ४०.१०२ ।।"
  },
  {
    "text": "अव्यक्तान्त गृहीतं च क्षेत्रज्ञाधिष्ठितञ्च यत् ।\nएवं ज्ञात्वा शुचिर्भूत्त्वा ज्ञानाद्वै विप्रमुच्यते ।। ४०.१०३ ।।"
  },
  {
    "text": "नष्टञ्चैव यथा तत्त्वं तत्त्वानां तत्त्वदर्शनम्।\nयथेष्टं परिनिर्य्याति भिन्ने देहे सुनिर्वृते ।। ४०.१०४ ।।"
  },
  {
    "text": "भिद्यते करणञ्चापि ह्यव्यक्ताज्ञानिनस्ततः।\nमुक्तो गुणशरीरेण प्राणाद्येन तु सर्वशः ।। ४०.१०५ ।।"
  },
  {
    "text": "नान्यच्छरीरमादत्ते दग्धे बीजे यथाङ्कुरः।\nजीविकः सर्वसंसाराद्बीजशारीरमानसः ।। ४०.१०६ ।।"
  },
  {
    "text": "ज्ञानाच्चतुर्द्दशाच्छुद्धः प्रकृतिं सोऽनुवर्त्तते।\nप्रकृतिं सत्यमित्याहु र्विकारोऽनृतमुच्यते ।। ४०.१०७ ।।"
  },
  {
    "text": "तत्सद्भावोऽनृतं ज्ञेयं सद्भावः सत्यमुच्यते।\nअनामरूपक्षेत्रज्ञनामरूपं प्रचक्षते ।। ४०.१०८ ।।"
  },
  {
    "text": "यस्मात्क्षेत्रं विजानाति तस्मात्क्षेत्रज्ञ उच्यते।\nक्षेत्रप्रत्ययतो यस्मात्क्षेत्रज्ञः शुभ उच्यते ।। ४०.१०९ ।।"
  },
  {
    "text": "क्षेत्रज्ञः स्मर्य्यते तस्मात्क्षेत्रं तज्ज्ञैर्विभाष्यते।\nक्षेत्रत्वप्रत्ययं दृष्टं क्षेत्रज्ञः प्रत्ययी सदा ।। ४०.११० ।।"
  },
  {
    "text": "क्षयणात् करणाच्चैव क्षतत्राणात्तथैव च।\nभोज्यत्वाद्विषयत्वाच्च क्षेत्रं क्षेत्रविदो विदुः ।। ४०.१११ ।।"
  },
  {
    "text": "महदाद्यं विशेषान्तं सवैरूप्यं विलक्षणम्।\nविकारलक्षणं तद्वै साक्षरक्षरमेव च ।। ४०.११२ ।।"
  },
  {
    "text": "तमेव च विकारन्तु यस्माद्वै क्षरते पुनः।\nतस्माच्च कारणाच्चैव क्षरमित्यभिधीयते ।। ४०.११३ ।।"
  },
  {
    "text": "सुखदुःखमोहभावा भोज्यमित्यभिधीयते।\nअचेतत्वाद्धि विषयस्तद्धि धर्म्मविभुः स्मृतः ।। ४०.११४ ।।"
  },
  {
    "text": "न क्षीयते न क्षरति विकारप्रसृतन्तु तत्।\nअक्षरं तेन चाप्युक्तमक्षीणत्वात्तथैव च ।। ४०.११५ ।।"
  },
  {
    "text": "यस्मात्पुर्य्यनुशेते च तस्मात्पुरुष उच्यते।\nपुरप्रत्ययिको यस्मात्पूरुषेत्यभिधीयते ।। ४०.११६ ।।"
  },
  {
    "text": "पुरुषं कथयस्वाथ कथन्तज्ज्ञैर्विभाष्यते।\nशुद्धो निरञ्जनाभासो ज्ञानाज्ञानविवर्जितः ।। ४०.११७ ।।"
  },
  {
    "text": "अस्ति नास्तीति सोऽन्यो वा बद्धो मुक्तो गतः स्थितः।\nनैर्हेतिकान्तनिर्द्देश्यसूक्तस्तस्मिन्न विद्यते ।। ४०.११८ ।।"
  },
  {
    "text": "शुद्धत्वान्न तु देश्यो वै दृष्टत्वात्समदर्शनः।\nआत्मप्रत्ययकारी सारनूनञ्चापि हेतुकम्।\nभावग्राह्यमनुमान्यं चिन्तयन्न प्रमुह्यते ।। ४०.११९ ।।"
  },
  {
    "text": "यदा पश्यति ज्ञातारं शान्तार्थं दर्शनात्मकम्।\nदृश्यादृश्येषु निर्द्देश्यं तदा तदुद्धरं वरम् ।। ४०.१२० ।।"
  },
  {
    "text": "एवं ज्ञात्वा स विज्ञाता ततः शान्तिं नियच्छति।\nकार्य्ये च कारणे चैव बुद्ध्यादौ भौतिके तदा ।। ४०.१२१ ।।"
  },
  {
    "text": "संप्रयुक्तो वियुक्तो वा जीवतो वा मृतस्य च।\nविज्ञाता न च दृश्येत पृथक्त्वेनेह सर्व्वशः ।। ४०.१२२ ।।"
  },
  {
    "text": "स्वेनात्मानं तमात्मानं कारणात्मा नियच्छति।\nप्रकृतौ कारणे चैव स्वात्मन्येवोपतिष्ठति ।। ४०.१२३ ।।"
  },
  {
    "text": "अस्ति नास्तीति सोऽन्यो वा इहामुत्रेति वा पुनः।\nएकत्वं वा पृथक्त्वं वा क्षेत्रज्ञपुरुषेति वा ।। ४०.१२४ ।।"
  },
  {
    "text": "आत्मवान् स निरात्मा वा चेतनोऽचेतनोऽपि वा।\nकर्त्ता वा सोऽप्यकर्त्ता वा भोक्ता वा भोज्यमेव वा ।। ४०.१२५ ।।"
  },
  {
    "text": "यज्ज्ञात्वा न निवर्त्तन्ते क्षेत्रज्ञे तु निरञ्जने।\nअवाच्यं तदनाख्यानादग्राह्यत्वादहेतुनि ।। ४०.१२६ ।।"
  },
  {
    "text": "अप्रतर्क्यमचिन्त्यत्वादवाप्यत्वाच्च सर्वशः।\nनाभिलिम्पति तत्तत्त्वं सम्प्राप्य मनसा सह ।। ४०.१२७ ।।"
  },
  {
    "text": "क्षेत्रेज्ञे निर्गुणे शुद्धे शान्ते क्षीणे निरञ्जने।\nव्यपे(ये)तसुखदुःखे च निरुद्धे शान्तिमागते ।। ४०.१२८ ।।"
  },
  {
    "text": "निरात्मके पुनस्तस्मिन्वाच्यावाच्यो न विद्यते।\nएतौ संहारविस्तारौ व्यक्ताव्यक्तौ ततः पुनः ।। ४०.१२९ ।।"
  },
  {
    "text": "सृजते ग्रसते चैव ग्रस्तः पर्यवतिष्ठते।\nक्षेत्रज्ञाधिष्ठितं सर्वं पुनः सर्वं प्रवर्त्तते ।। ४०.१३० ।।"
  },
  {
    "text": "अधिष्ठानप्रवृत्तेन तस्य ते बुद्धिपूर्वकम्।\nसाधर्म्यवैधर्म्यकृतसंयोगो विधितस्तयोः।\nअनादिमान् स संयोगो महापुरुषजः स्मृतः ।। ४०.१३१ ।।"
  },
  {
    "text": "यावच्च सर्गप्रतिसर्गकालस्तावच्च तिष्ठति सुसन्निरुध्य।\nपूर्वं हितव्ये तदबुद्धिपूर्वं प्रवर्त्तते तत्पुरुषार्थमेव ।। ४०.१३२ ।।"
  },
  {
    "text": "एषा निसर्गप्रतिसर्गपूर्वं प्रधानिकी चेश्वरकारिता च।\nअनाद्यनन्ता ह्यभिमानपूर्वकं वित्रासयन्ती जगदभ्युपैति ।। ४०.१३३ ।।"
  },
  {
    "text": "इत्येष प्राकृतः सर्गस्तृतीयो हेतुलक्षणः।\nउक्तो ह्यस्मिंस्तदात्यन्तं कविभिस्तत्प्रमुच्यते ।। ४०.१३४ ।।"
  },
  {
    "text": "इत्येष प्रतिसर्गोवस्त्रिविधः कीर्त्तितो मया।।\nविस्तरेणानुपूर्व्या च भूयः किं वर्त्तयाम्यहम् ।। ४०.१३५ ।।"
  },
  {
    "text": "इति श्रीमहापुराणे वायुप्रोक्ते चत्वारिंशोऽध्यायः ।। ४० ।। *"
  },
  {
    "text": "</font>"
  }
]
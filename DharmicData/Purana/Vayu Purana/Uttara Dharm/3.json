[
  {
    "text": "सूत उवाच।।\nसप्तमे त्वथ पर्याये मनोर्वैवस्वतस्य ह।\nमारीचात्कश्यपाद्देवा जज्ञिरे परमर्षयः ।। ३.१ ।।"
  },
  {
    "text": "आदित्या वसवो रुद्राः साध्या विश्वे मरुद्गणाः।\nभृगवोऽङ्गिरसश्चैव ह्यष्टौ देवगणाः स्मृताः ।। ३.२ ।।"
  },
  {
    "text": "आदित्या मरुतो रुद्रा विज्ञेयाः कश्यपात्मजाः।\nसाध्याश्च वसवो विश्वे धर्मपुत्रास्त्रयो गणाः ।। ३.३ ।।"
  },
  {
    "text": "भृगोस्तु भार्गवो देवो ह्यङ्गिरोऽङ्गिरसः सुतः ।\nवैवस्वतेऽन्तेरे ह्यस्मिन् नित्यं ते छन्दजाः सुराः ।। ३.४ ।।"
  },
  {
    "text": "एष सर्गस्तु मारीचो विज्ञेयः साम्प्रतः शुभः।\nतेजस्वी साम्प्रतस्तेषामिन्द्रो नाम्ना महाबलः ।। ३.५ ।।"
  },
  {
    "text": "अतीतानागता ये च वर्त्तन्ते ये च साम्प्रतम्।\nसर्वे मन्वन्तरेन्द्रास्तु विज्ञेयास्तुल्यलक्षणाः ।। ३.६ ।।"
  },
  {
    "text": "भूतभव्यभवन्नाथः सहस्राक्षः पुरन्दरः ।\nमघवन्तश्च ते सर्वे श्रृङ्गिणो वज्रपाणयः।\nसर्वैः क्रतुशतेनेष्टं पृथक् शतगुणेन तु ।। ३.७ ।।"
  },
  {
    "text": "त्रैलोक्ये यानि सत्त्वानि गतिमन्त्यबलानि च।\nअभिभूयावतिष्ठन्ते धर्माद्यैः कारणैरपि ।। ३.८ ।।"
  },
  {
    "text": "तेजसा तपसा बुद्ध्या बलश्रुतपराक्रमैः।\nभूतभव्यभवन्नाथा यथा ते प्रभविष्णवः।\nएतत्सर्वं प्रवक्ष्यामि ब्रुवतो मेनिबोधत ।। ३.९ ।।"
  },
  {
    "text": "भूतं भव्यं भविष्यं तत् स्मृतं लोकत्रयं द्विजैः।\nभूर्लोकोऽयं स्मृतो भूमिरन्तरिक्षं भुवं स्मृतम् ।\nभव्यं स्मृतं दिवं ह्येतत्तेषां वक्ष्यामि साधनम् ।। ३.१० ।।"
  },
  {
    "text": "ध्यायता पुत्रकामेन ब्रह्मणाग्रे विभाषितम्।\nभूरिति व्याहृतं पूर्वं भूर्लोकोऽयमभूत्तदा ।। ३.११ ।।"
  },
  {
    "text": "भूतेऽस्मिन् भवदित्युक्तं द्वितीयं ब्रह्मणा पुनः।\nभवत्वाद्दर्शनत्वाच्च भूर्लोकोऽयमभूत्ततः।\nअतोऽयं प्रथमो लोको भूतत्वाद्भूर्द्विजैः स्मृतः ।। ३.१२ ।।"
  },
  {
    "text": "भूतेऽस्मिन् भवदित्युक्तं द्वितीयं ब्रह्मणा पुनः।\nभवत्युत्पद्यमानेन कालशब्दोऽयमुच्यते ।। ३.१३ ।।"
  },
  {
    "text": "भवनात्तु भुवर्लोको निरुक्तज्ञैर्निरुच्यते।\nअन्तरिक्षं भुवस्तस्माद् द्वितीयो लोक उच्यते ।। ३.१४ ।।"
  },
  {
    "text": "उत्पन्ने तु भुवर्लोके तृतीयं ब्रह्मणा पुनः ।\nभव्येति व्याहृतं यस्माद्भव्यो लोकस्तदाऽभवत् ।। ३.१५ ।।"
  },
  {
    "text": "अनागते भव्य इति शब्द एष विभाव्यते।\nतस्माद्भव्यो ह्यसौ लोको नामतस्तु दिवं स्मृतम् ।। ३.१६ ।।"
  },
  {
    "text": "स्वरित्युक्तं तृतीयोऽन्यो भाव्यो लोकस्तदाभवत्।\nभाव्य इत्येष धातुर्वै भाव्ये काले विभाव्यते ।। ३.१७ ।।"
  },
  {
    "text": "भूरितीयं स्मृता भूमिरन्तरिक्षं भुवं स्मृतम्।\nदिवं स्मृतं तथा भाव्यं त्रैलोक्यस्यैष संग्रहः ।। ३.१८ ।।"
  },
  {
    "text": "त्रैलोक्ययुक्तैर्व्याहारैस्तिस्रो व्याहृतयोऽभवन्।\nनाथ इत्येष धातुर्वै धातुज्ञैः पालने स्मृतः ।। ३.१९ ।।"
  },
  {
    "text": "यस्माद्भूतस्य लोकस्य भव्यस्य भवतस्तदा।\nलोकत्रयस्य नाथास्ते तस्मादिन्द्रा द्विजैः स्मृताः ।। ३.२० ।।"
  },
  {
    "text": "प्रधानभूता देवेन्द्रा गुण भूतास्तथैव च।\nमन्वन्तरेषु ये देवा यज्ञभाजो भवन्ति हि ।। ३.२१ ।।"
  },
  {
    "text": "यक्षगन्धर्वरक्षांसि पिशाचोरगदानवाः।\nमहिमानः स्मृता ह्येते देवन्द्राणान्तु सर्वशः ।। ३.२२ ।।"
  },
  {
    "text": "देवेन्द्रा गुरवो नाथा राजानः पितरो हि ते ।\nरक्षन्तीमाः प्रजाः सर्वा धर्मेणेह सुरोत्तमाः ।। ३.२३ ।।"
  },
  {
    "text": "इत्येतल्लक्षणं प्रोक्तं देवेन्द्राणां समासतः।\nसप्तर्षीन् सम्प्रवक्ष्यामि साम्प्रतं ये दिवि स्थिताः ।। ३.२४ ।।"
  },
  {
    "text": "गाधिजः कौशिको धीमान् विश्वामित्रो महातपाः।\nभार्गवो जमदग्निश्च ऊरुपुत्रः प्रतापवान् ।। ३.२५ ।।"
  },
  {
    "text": "बृहस्पतिसुतश्चापि भारद्वाजो महातपाः।\nऔतथ्यो गौतमो विद्वाञ्छरद्वान्नाम धार्मिकः ।। ३.२६ ।।"
  },
  {
    "text": "स्वायम्भुवोऽत्रिर्भगवान् ब्रह्मको शस्तु पञ्चमः।\nषष्ठो वासिष्ठपुत्रस्तु वसुमान् लोकविश्रुतः ।। ३.२७ ।।"
  },
  {
    "text": "वत्सारः काश्यपश्चैव सप्तैते साधुसम्मताः।\nएते सप्तर्षयः सिद्धा वर्त्तन्ते साम्प्रतेऽन्तरे ।। ३.२८ ।।"
  },
  {
    "text": "इक्ष्वाकुश्चैव नाभागो धृष्टः शर्यातिरेव च।\nनरिष्यन्तश्च विख्यातो नाभ उद्दिष्ट एव च ।। ३.२९ ।।"
  },
  {
    "text": "करुषश्च पृषध्रश्च वसुमान्नवमः स्मृतः।\nमनोर्वैवस्तस्यैते नव पुत्राः प्रकीर्त्तिताः ।\nकीर्त्तिता वै मया ह्येते सप्तमञ्चैतदन्तरम् ।। ३.३० ।।"
  },
  {
    "text": "इत्येष वै मया पादो द्वितीयः कथितो द्विजाः।\nविस्तरेणानुपूर्व्या च भूयः किं वर्णयाम्यहम् ।। ३.३१ ।।"
  },
  {
    "text": "इति श्रीमहापुराणे वायुप्रोक्ते वैवस्वतसर्गवर्णनं नाम तृतीयोऽध्यायः ।। ३ ।। इत्युपोद्वातपादः ।।*।।"
  }
]
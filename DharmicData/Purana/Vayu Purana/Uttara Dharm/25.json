[
  {
    "text": "पूर्व्वाचार्य्यमतं बुद्ध्वा प्रवक्ष्याम्यनुपूर्व्वशः।\nत्रिंशतं वै अलङ्कारांस्तान् मे निगदतः श्रृणु ।। २५.१ ।।"
  },
  {
    "text": "अलङ्कारास्तु वक्तव्याः स्वैःस्वैर्वर्णैः प्रहेतवः।\nसंस्थानयोगैश्च तथा पादानां चान्ववेक्षया ।। २५.२ ।।"
  },
  {
    "text": "वाक्यार्थपदयोगार्थैरलङ्कारस्य पूरणम्।\nपदानि गीतकस्याहुः पुरस्तात् पृष्ठतोऽथवा ।। २५.३ ।।"
  },
  {
    "text": "स्थानानि त्रीणि जानीयादुरःकण्ठशिरस्तथा।\nएतेषु त्रिषु स्थानेषु प्रवृत्तो विधिरुत्तमः ।। २५.४ ।।"
  },
  {
    "text": "चत्वारः प्रकृतौ वर्णाः प्रविचारश्चतुर्विधः।\nविकल्पमष्टधा चैव देवाः षोडशधा विदुः ।। २५.५ ।।"
  },
  {
    "text": "स्थायी वर्णः प्रसंचारी तृतीयमवरोहणम्।\nआरोहणं चतुर्थन्तु वर्णं वर्णविदो विदुः ।। २५.६ ।।"
  },
  {
    "text": "तत्रैकः संचरस्थायी सचरास्तचरीभवन्।\nअथ रोहणवर्णानामवरोहं विनिर्दिशेत् ।। २५.७ ।।"
  },
  {
    "text": "आरोहणेन चारोहवर्णं वर्णविदो विदुः।\nएतेषामेव वर्णानामलङ्कारान्निबोधत ।। २५.८ ।।"
  },
  {
    "text": "अलङ्कारास्तु चत्वारः स्थापनी क्रमरेजिनः।\nप्रमादश्चाप्रमादश्च तेषां वक्ष्यामि लक्षणम् ।। २५.९ ।।"
  },
  {
    "text": "विस्वरोष्ट्रकलाश्चैव स्थानादेकान्तरं गताः।\nआवर्त्तस्याक्रमोत्पत्ती द्वे कार्य्ये परिमाणतः ।। २५.१० ।।"
  },
  {
    "text": "कुमारमपरं विद्याद्विस्तरं वमनं गतम्।\nएष वै चाप्यपाङ्गस्तु कुतारेकः कलाधिकः ।। २५.११ ।।"
  },
  {
    "text": "श्येनस्त्वेकान्तरे जातः कलामात्रान्तरे स्थितः।\nतस्मिंश्चैव स्वरे वृद्धिस्तिष्ठते तद्विलक्षणा ।। २५.१२ ।।"
  },
  {
    "text": "श्येनस्तु अपरोहस्तु उत्तरः परिकीर्त्तितः।\nकलाकलप्रमाणाच्च स बिन्दुर्नाम चायते ।। २५.१३ ।।"
  },
  {
    "text": "बिन्दुरेककला कार्या वर्णान्तस्थायिनी भवेत्।\nविपर्ययस्वरोऽपि स्याद्यस्य दुर्घटितोऽपि न ।। २५.१४ ।।"
  },
  {
    "text": "एकान्तरा तु वाद्यन्तु षड्जतः परमः स्वरः।\nआक्षेपास्कन्दनं कार्य्यं काकस्येवोच्चपुष्कलम् ।। २५.१५ ।।"
  },
  {
    "text": "सन्तारौ तौ तु सञ्चार्यौ कार्यं वा कारणं तथा।\nआक्षिप्तमवरोह्यापि प्रोक्षमद्यन्तथैव च ।। २५.१६ ।।"
  },
  {
    "text": "द्वादशञ्च कलास्थानमेकान्तरगतन्ततः।\nप्रेङ्खोलितमलङ्कारमेवं स्वरसमन्वितम् ।। २५.१७ ।।"
  },
  {
    "text": "स्वरसंक्रामकाच्चैव ततः प्रोक्तन्तु पुष्कलम्।\nप्रक्षिप्तमेव कलया पादानीतरयोर्भवेत् ।। २५.१८ ।।"
  },
  {
    "text": "द्विकलं वा यथा भूतं यत्तद् ह्रासितमुच्यते।\nउच्चाराद्विस्वरारूढा तथा चाष्टस्वरान्तरम् ।। २५.१९ ।।"
  },
  {
    "text": "यस्तु स्यादवरोहो वा तारतो मन्द्रतोऽपि वा।\nएकान्तरहिता ह्येते तमेव स्वरमन्ततः ।। २५.२० ।।"
  },
  {
    "text": "मक्षिप्रच्छेदनो नाम चतुष्कलगणः स्मृतः।\nअलङ्कारा भवन्त्येते त्रिंशद्ये वै प्रकीर्त्तिताः।\nवर्णस्थानप्रयोगेण कलामात्रा प्रमाणतः ।। २५.२१ ।।"
  },
  {
    "text": "संस्थानञ्च प्रमाणं च विकारो लक्षणन्तथा।\nचतुर्विधमिदं ज्ञेयमलङ्कारप्रयोजनम् ।। २५.२२ ।।"
  },
  {
    "text": "यथात्मनो ह्यलङ्कारो विपर्यस्तोऽतिगर्हितः।\nवर्णमेवाप्यलंकर्त्तुं विषमं ह्यात्मसम्भवात् ।। २५.२३ ।।"
  },
  {
    "text": "नानाभरणसंयोगाद्यथा नार्या विभूषणम्।\nवर्णस्य चैवालङ्कारो विपर्यस्तोऽतिगर्हितः ।। २५.२४ ।।"
  },
  {
    "text": "न पादे कुण्डले दृष्टे न कण्ठे रसना यथा।\nएवमेव ह्यलङ्कारो विपर्यस्तो विगर्हितः ।। २५.२५ ।।"
  },
  {
    "text": "क्रियमाणोऽप्यलङ्कारो रागं यश्चैव दर्शयेत्।\nयथोद्दिष्टस्य मार्गस्य कर्त्तव्यस्य विधीयते ।। २५.२६ ।।"
  },
  {
    "text": "लक्षणं पर्य्यवस्थापि वर्णिकाभिः प्रवर्त्तनम्।\nयाथातथ्येन वक्ष्यामि मासेद्भवमुखोद्भवे ।। २५.२७ ।।"
  },
  {
    "text": "त्रयोविंशत्यशीतिस्तु तेषामेतद्विपर्ययः।\nषड्जपक्षोऽपि तत्त्वादौ मध्यो हीनस्वरो भवेत् ।। २५.२८ ।।"
  },
  {
    "text": "षड्जमध्यमयोश्चैव ग्रामयोः पर्य्यपस्तथा।\nमानोयोत्तरमन्द्रस्य षडेवात्राविकस्य च ।। २५.२९ ।।"
  },
  {
    "text": "स्वरालंप्रत्ययश्चैव सर्व्वेषां प्रत्ययः स्मृतः।\nअनुगम्य बहिर्गीतं विज्ञातं पञ्चदैवतम् ।। २५.३० ।।"
  },
  {
    "text": "गोरूपाणां पुरस्तात्तु मध्यमांशस्तु पर्य्ययः।\nतयोर्विभागो गीतानां लावण्यमार्गसंस्थितः ।। २५.३१ ।।"
  },
  {
    "text": "अनुषङ्गं मयोद्दिष्टं स्वसारञ्च स्वरान्तरम्।\nपर्य्ययः संप्रवर्त्तेत सप्तस्वरपदक्रमम् ।। २५.३२ ।।"
  },
  {
    "text": "गान्धारांशेन गीयन्ते चत्वारि मन्द्रकाणि च।\nपञ्चमो मध्यमश्चैव धैवते तु निषादजैः।\nषड्जर्षभैश्च जानीमो मन्द्रकेष्वेव नान्तरे ।। २५.३३ ।।"
  },
  {
    "text": "द्वे चापरान्तिके विद्याद्धयशुल्लाष्टकस्य तु।\nप्राकृते वैणवैश्चैव गान्धारांशे प्रयुज्यते ।। २५.३४ ।।"
  },
  {
    "text": "पदस्य तु त्रयं रूपं सप्तरूपन्तु कौशिकम्।\nगान्धारांशेन कार्त्स्न्येन पर्ययस्य विधिः स्मृतः ।\nएवञ्चैव क्रमोद्दिष्टो मध्यमांशस्य मध्यमः ।। २५.३५ ।।"
  },
  {
    "text": "यानि गीतानि प्रोक्तानि रूपेण तु विशेषतः।\nतत्तु सप्तस्वरं कार्य्यं सप्तरूपञ्च कौशिकम् ।। २५.३६ ।।"
  },
  {
    "text": "अङ्गदर्शनमित्याहुर्माने द्वे समके तथा।\nद्वितीयभावाचरणा मात्रा नाभिप्रतिष्ठिता ।। २५.३७ ।।"
  },
  {
    "text": "उत्तरे च प्रकृत्येवं मात्रा तल्लीयते तथा ।\nहन्तारः पिण्डको यत्र मात्रायां नातिवर्त्तते ।। २५.३८ ।।"
  },
  {
    "text": "पादेनैकेन मात्रायां पादोनामति वीरणा।\nसंख्यायाश्चोपहननं तत्र यानमिति स्मृतम् ।। २५.३९ ।।"
  },
  {
    "text": "द्वितीयं पादभङ्गञ्च ग्रहेणाभिप्रतिष्ठितम्।\nपूर्व्वमष्टतृतीये तु द्वितीयं चापरीतके ।। २५.४० ।।"
  },
  {
    "text": "अर्द्धेन पादसाम्यस्य पादभागाच्च पञ्चके।\nपादभागं सपादं तु प्रकृत्यामपि संस्थितम् ।। २५.४१ ।।"
  },
  {
    "text": "चतुर्थमुत्तरे चैव मद्रवत्यां च मद्रके।\nमद्रके दक्षिणस्यापि यथोक्ता वर्त्तते कला ।। २५.४२ ।।"
  },
  {
    "text": "पूर्व्वमेवानुयोगन्तु द्वितीया बुद्धिरिष्यते।\nपादौ चाहरणं चास्मत् पारं नात्र विधीयते ।। २५.४३ ।।"
  },
  {
    "text": "एकत्वमुपयोगस्य द्वयोर्यद्धि द्विजोत्तम।\nअनेकसमवायस्तु पताकाहरिणं स्मृतम् ।। २५.४४ ।।"
  },
  {
    "text": "तिसॄणां चैव वृत्तीनां वृत्तौ वृत्ता च दक्षिणा।\nअष्टौ तु समवायास्ते सौवीरा मूर्च्छना तथा।\nकुशत्यनुत्तरः सत्यं सप्त सत्त्वस्वरं तु यः ।। २५.४५ ।।"
  },
  {
    "text": "इति श्रीमहापुराणे वायुप्रोक्ते गीतालङ्कारनिर्द्देशो नाम पंचविंशोऽध्यायः ।। २५ ।। *"
  }
]
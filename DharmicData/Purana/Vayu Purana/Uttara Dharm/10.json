[
  {
    "text": "एतच्छ्रुत्वा वचस्तस्य सुतस्य विदितात्मनः।\nउत्तरं परिपप्रच्छुः सूतपुत्रं द्विजातयः ।। १०.१ ।।\n।।शांशपायन उवाच।।\nकथं द्वितीयमुत्पन्ना भवानी प्राक्सती तु या।\nआसीद्दाक्षायणी पूर्वमुमा कथम जायत ।। १०.२ ।।\nमेनायां पितृकन्यायां जनयामास शैलरुट्।\nकेचैते पितरश्चैव येषां मेना तु मानसी ।। १०.३ ।।\nमैनाकश्चैव दौहित्रो दौहित्री च तथा ह्युमा।\nएकपर्णा तथा चैव तथा या चैकपाटला ।। १०.४ ।।\nगङ्गा चैव सरिच्छ्रेष्ठा सर्वासां पूर्वजा तथा।\nपूर्वमेव मयोद्दिष्टं श्रृणुध्वं मम सर्वशः ।। १०.५ ।।\nअनेके पितरश्चैव वर्त्तन्ते व्क च वा पुनः।\nश्रोतुमिच्छामि भद्रन्ते श्राद्धस्य च परं विधिम् ।। १०.६ ।।\nपुत्राश्च ते स्मृताः केषां कथञ्च पितरस्तु ते ।\nपितरः कथमुत्पन्नाः कस्य पुत्राः किमात्मकाः ।। १०.७ ।।\nस्वर्गे तु पितरोऽन्ये ये देवानामपि देवताः।\nएवं वै श्रोतुमिच्छामि पितॄणां सर्गमुत्तमम्।\nयथावद्दत्तमस्माभिः श्राद्धं प्रीणाति वै पितॄन् ।। १०.८ ।।\nयदर्थं तेन दृश्यन्ते तत्र किं कारणं स्मृतम्।\nस्वर्गे हि के तु वर्त्तन्ते पितरो नरके तु के ।। १०.९ ।।\nअभिसन्धाय पितरं पितुश्च पितरं तथा।\nपितुः पितामहञ्चैव त्रिषु पिण्डेषु नामतः ।। १०.१० ।।\nकानि श्राद्धानि देयानि कथं गच्छन्ति वै पितॄन् ।\nकथञ्च शक्तास्ते दातुं नरकस्थाः फलं पुनः ।। १०.११ ।।\nके चेह पितरो नाम कान् यजामो वयं पुनः ।\nदेवा अपि पुतॄन् स्वर्गे यजन्तीति हि नः श्रुतम् ।। १०.१२ ।।\nएतदिच्छामि वै श्रोतुं विस्तरेण बहुश्रुत।\nस्पष्टाभिधानमर्थं वै तद्भवान्वक्तुमर्हति ।। १०.१३ ।।\nऋषीणान्तु वचः श्रुत्वा सूतस्तत्त्वार्थदर्शिवान्।\nआचचक्षे यथाप्रश्रं ऋषीणां मानसं ततः ।। १०.१४ ।।\n।।सूत उवाच।।\nअत्र वो वर्णयिष्यामि यथाप्रज्ञं यथाश्रुतम्।\nमन्वन्तरेषु जायन्ते पितरो देवसूनवः ।। १०.१५ ।।\nअतीतानागते ज्येष्ठाः कनिष्ठाः क्रमशस्तु ते।\nदेवैः सार्द्धं पुरातीताः पितरो येऽन्तरेषु वै।\nवर्त्तन्ते साम्प्रतं ये तु तान्वै वक्ष्यामि निश्चयात् ।। १०.१६ ।।\nश्राद्धञ्चैषां मनुष्याणां श्राद्धमेव प्रवर्त्तते।\nदेवानसृजन् ब्रह्मा नायक्षन्निति वै पुनः ।\nतमुत्सृज्य तदात्मानमसृजंस्ते फलार्थिनः ।। १०.१७ ।।\nते शप्ता ब्रह्मणा मूढा नष्टसंज्ञा भविष्यथ।\nन स्म किञ्चिद्विजानन्ति ततो लोके ह्यमुह्यत ।। १०.१८ ।।\nते भूयः प्रणताः सर्वे याचन्ति स्म पितामहम्।\nअनुग्रहाय लोकानां पुनस्तानब्रवीत्प्रभुः ।। १०.१९ ।।\nप्रायश्चित्तं चरध्वं वै व्यभिचारो हि यः कृतः ।\nपुत्रान्स्वान्परिपृच्छध्वं ततो ज्ञानमवाप्स्यथ ।। १०.२० ।।\nततस्ते स्वान्सुतांश्चैव प्रायश्चित्तजिघृक्षवः।\nअपृच्छन् संयतात्मानो विधिवच्च मिथो मिथः ।। १०.२१ ।।\nतेभ्यस्ते नियतात्मानः पुत्राः शंसुरनेकधा।\nप्रायश्चित्तानि धर्मज्ञा वाङ्मनः कर्म्मजानि तु ।। १०.२२ ।।\nते पुत्रानब्रुवन्प्रीता लब्धसंज्ञा दिवौकसः।\nयूयं वै पितरोऽस्माकं ये वयं प्रतिबोधिताः।\nधर्मज्ञानञ्च कामश्च को वरो वः प्रदीयताम् ।। १०.२३ ।।\nपुनस्तानब्रवीद्ब्रह्मा यूयं वै सत्यवादिनः।\nतस्माद्यदुक्तं युष्माभिस्तत्तथा न तदन्यथा ।। १०.२४ ।।\nउक्तञ्च पितरोऽस्माकमिति वै तनयाः स्वकाः।\nपितरस्ते भविष्यन्ति तेभ्योऽयं दीयतां वरः ।। १०.२५ ।।\nतेनैव वचसा पुत्रा ब्रह्मणः परमेष्ठिनः।\nपुत्राः पितृत्त्वमाजग्मुः पुत्रत्वं पितरः पुनः ।। १०.२६ ।।\nतस्मात्ते पितरः पुत्राः पितृत्वे तेषु तत्स्मृतम् ।\nएवं स्मृत्वा पितॄन् पुत्रान्पुत्राश्च पितरस्तथा।\nव्याजहार पुनर्ब्रह्मा पिदॄनात्मविवृद्धये ।। १०.२७ ।।\nयो ह्यनिष्ट्वा पितॄञ्छ्राद्धे क्रियां काञिचित्करिष्यति।\nराक्षसा दानवाश्चैव फलं प्राप्स्यन्ति तस्य तत् ।। १०.२८ ।।\nश्राद्धैराप्यायिताश्चैव पितरः सोममव्ययम्।\nआप्याय्यमाना युष्माभिर्वर्द्धयिष्यन्ति नित्यशः ।। १०.२९ ।।\nश्राद्धैराप्यायितः सोमो लोकानाप्याययिष्यति ।\nकृत्स्रं सपर्वतवनं जङ्गमाजङ्गमैर्वृतम् ।। १०.३० ।।\nश्राद्धानि पुष्टिकामाश्च ये करिष्यन्ति मानवाः।\nतेभ्यः पुष्टिं प्रजाश्चैव दास्यन्ति पितरः सदा ।। १०.३१ ।।\nश्राद्धे येभ्यः प्रदास्यन्ति त्रीन् पिण्डान् नामगोत्रतः।\nसर्वत्र वर्त्तमानास्ते पितरः प्रपितामहम्।\nतेषामाप्याययिष्यन्ति श्राद्धदानेन वै प्रजाः ।। १०.३२ ।।\nएवमाज्ञा कृता पूर्वं ब्रह्मणा परमेष्ठिना।\nतेनैतत्सर्वथा सिद्धं दानमध्ययनं तपः ।। १०.३३ ।।\nते तु ज्ञानप्रदातारः पितरो वो न संशयः।\nइत्येते पितरो देवा देवाश्च पितरः पुनः ।\nअन्योन्यं पितरो ह्येते देवाश्च पितरश्च ह ।। १०.३४ ।।\nएतद्ब्रह्मवचः श्रुत्वा सूतस्य विहितात्मनः ।\nपप्रच्छुर्मुनयो भूयः सूतं तस्माद्यदुत्तरम् ।। १०.३५ ।।\n।।ऋषय ऊचुः ।।\nकियन्तो वै पितृगणाः कस्मिन्काले च ते गणाः ।\nवर्त्तन्ते देवप्रवरा देवानां सोमवर्द्धनाः ।। १०.३६ ।।\n।।सूत उवाच।।\nएतद्वोऽहं प्रवक्ष्यामि पितृसर्गमनुत्तमम्।\nशंयुः पप्रच्छ यत्पूर्वं पितरं वै बृहस्पतिम् ।। १०.३७ ।।\nबृहस्पतिमुपासीनं सर्वज्ञानार्थकोविदम्।\nपुत्रः शंयुरिमं प्रश्नं पप्रच्छ विनयान्वितः ।। १०.३८ ।।\nक एते पितरो नाम कियन्तः के च नामतः।\nसमुद्भूताः कथञ्चैते पितृत्वं समुपागताः ।। १०.३९ ।।\nकस्माच्च पितरं पूर्वं यज्ञे युज्यन्ति नित्यशः।\nक्रियाश्च सर्वा वर्त्तन्ते श्राद्धपूर्वा महात्मनाम् ।। १०.४० ।।\nकस्मै श्राद्धानि देयानि किञ्च दत्तं महाफलम्।\nकेषु वाप्यक्षयं श्राद्धं तीर्थेषु च नदीषु च ।। १०.४१ ।।\nकेषु वै सर्वमाप्नोति श्राद्धं कृत्वा द्विजोत्तमः।\nकश्च कालो भवेच्च्राद्धे विधिः कश्चानुवर्त्तते ।। १०.४२ ।।\nएतदिच्छामि भगवन् विस्तरेण यथातथम्।\nव्याख्यातुमानुपूर्व्येण यत्र चोदाहृतं मया ।। १०.४३ ।।\nबृहस्पतिरिदं सम्यगेवं पृष्टो महामतिः।\nव्याजहारानुपूर्व्येण प्रश्नं प्रश्नविदां वरः ।। १०.४४ ।।\n।।बृहस्पतिरुवाच।।\nकथयिष्यामि ते तात यन्मां त्वं परिपृच्छसि।\nविनयेन यथान्यायं गम्भीरं प्रश्नमुत्तमम् ।। १०.४५ ।।\nद्यौरन्तरिक्षं पृथिवी नक्षत्राणि दिशस्तथा।\nसूर्याचन्द्रमसौ चैव तथाहोरात्रमेव च ।। १०.४६ ।।\nन बभूवुस्तदा तात तमोभूतमिदं जगत्।\nब्रह्मैको दुश्चरं तत्र चचार परमं तपः ।। १०.४७ ।।\nशंयुस्तमब्रवीद्भूयः पितरं ब्रह्मवित्तमम्।\nसर्वदैव व्रतस्नातं सर्वज्ञानविदांवरम् ।। १०.४८ ।।\nकीदृशं सर्वभूते शस्तपस्तेपे प्रजापतिः।\nएवमुक्तो बृहत्तेजा बृहस्पतिरुवाच तम् ।। १०.४९ ।।\nसर्वेषां तपसां युक्तिस्तपोयोगमनुत्तमम्।\nध्यायंस्तदा तद्भगवांस्तेन लोकनवासृजत् ।। १०.५० ।।\nभूतभव्यानि ज्ञानानि लोकान्वेदांश्च कृत्स्नशः।\nयोगमाविश्य तत्सृष्टं ब्रह्मणा योगचक्षुषा ।। १०.५१ ।।\nलोकाः सान्तानिका नाम यत्र तिष्ठन्ति भास्वराः।\nते वैराजा इति ख्याता देवानां दिवि देवताः ।। १०.५२ ।।\nयोगेन तपसा युक्तः पूर्वमेव तदा प्रभुः।\nदेवानसृजत ब्रह्मा योगं युक्त्वा सनातनम् ।। १०.५३ ।।\nआदिदेवा इति ख्याता महासत्त्वा महौजसः।\nसर्वकामप्रदाः पूज्या देवदानवमानवैः ।। १०.५४ ।।\nतेषां सप्त समाख्याता गणास्त्रैलोक्यपूजिताः ।\nअमूर्त्तयस्त्रयस्तेषां चत्वारस्तु सुमूर्त्तयः ।। १०.५५ ।।\nउपरिष्टात्रयस्तेषां वर्त्तन्ते भावमूर्त्तयः।\nतेषामधस्ताद्वर्त्तन्ते चत्वारः सूक्षममूर्त्तयः ।। १०.५६ ।।\nततो देवास्ततो भूमिरेषा लोकपरम्परा।\nलोके वर्त्तन्ति ते ह्यस्मिंस्तेभ्यः पर्जन्यसम्भवः ।\nवृष्टिर्भवति तैर्वृष्ट्या लोकानां सम्भवः पुनः ।। १०.५७ ।।\nआप्याययन्ति ते यस्मात्सोमञ्चान्नञ्च योगतः।\nऊचुस्तान्वै पितॄंस्तस्माल्लोकानां लोकसत्तमाः ।। १०.५८ ।।\nमनोजवाः स्वधाभक्षाः सर्वकामपरिच्छदाः।\nलोभमोहभयापेता निश्चिताः शोकवर्जिताः ।। १०.५९ ।।\nएते योगं परित्यज्य प्राप्ता लोकान्सुदर्शनान्।\nदिव्याः पुण्या महात्मानो विपाप्मानो भवन्त्युत ।। १०.६० ।।\nततो युगसहस्रान्ते जायन्ते ब्रह्मवादिनः।\nप्रतिलभ्य पुनर्योगं मोक्षं गच्छन्त्यमूर्त्तयः ।। १०.६१ ।।\nव्यक्ताव्यक्तं परित्यज्य महायोगबलेन वा ।\nनश्यन्त्युल्केव गगने क्षीणविद्युत्प्रभेव च ।। १०.६२ ।।\nउत्सृज्य देहजातानि महायोगबलेन च।\nनिराख्योपाख्यतां यान्ति सरितः सागरे यथा ।। १०.६३ ।।\nक्रियया गुरुपूजाभिर्ये च कुर्वन्ति नित्यशः।\nताभिराप्याययन्त्येते पितरो योगवर्द्धनाः ।। १०.६४ ।।\nश्राद्धे प्रीताः पुनः सोमं पितरो योगमास्थिताः।\nआप्याययन्ति योगेन त्रैलोक्यं येन जीवति ।। १०.६५ ।।\nतस्माच्छ्राद्धानि देयानि योगिभ्यो यत्नतः सदा।\nपितॄणां हि बलं योगो योगात्सोमः प्रवर्त्तते ।। १०.६६ ।।\nसहस्रशस्तु विप्रान्वै भोजयेद्यावदागतान् ।।\nएकस्तु योगवित्प्रीतः सर्वानर्हति तच्छृणु ।। १०.६७ ।।\nकल्पितानां सहस्रेण स्नातकानां शतेन च।\nयोगाचार्येण यद्भुक्तं त्रायते महतो भयात् ।। १०.६८ ।।\nगृहस्थानां सहस्रेण वानप्रस्थशतेन च।\nब्रह्मचारिसहस्रेण योगी ह्येको विशिष्यते ।। १०.६९ ।।\nनास्तिको वा विकर्मा वा सङ्कीर्णस्तस्करोऽपि वा।\nनान्यत्र कारणं दानं योगेष्वाह प्रजापतिः ।। १०.७० ।।\nपितरस्तस्य तुष्यन्ति सुवृष्टेनेव कर्षकाः।\nपुत्रो वाप्यथ वा पौत्रो ध्यानिनं भोजयिष्यति ।। १०.७१ ।।\nअलाभे ध्यानिभिक्षूणां भोजयेद्ब्रह्मचारिणौ ।\nतदलाभेप्युदासीनं गृहस्थमपि भोजयेत् ।। १०.७२ ।।\nयस्तिष्ठेदेकपादेन वायुभक्षः शतं समाः ।\nध्यानयोगी परस्तस्मादिति ब्रह्मानुशासनम् ।। १०.७३ ।।\nसिद्धा हि विप्ररूपेण चरन्ति पृथिवीमिमाम्।\nतस्मादतिथिमायान्तमभिगच्छेत्कृताञ्जलिः ।। १०.७४ ।।\nपूजयेच्चार्घ्यपात्रेण वेश्मना भोजनेन च।\nऊर्वोः सागरपर्यन्तां देवा योगेश्वराः सदा।\nनानारूपैश्चरन्त्येते प्रजा धर्मेण पालयन् ।। १०.७५ ।।\nतस्माद्दद्याच्च वै दानं विप्रायातिथये नरः।\nप्रदानानि प्रवक्ष्यामि फलञ्चैषां तथैव च ।। १०.७६ ।।\nअश्वमेधसहस्रेण राजसूयशतेन च।\nपुण्डरीकसहस्रेण योगिष्वावसथो वरम् ।। १०.७७ ।।\nआद्य एष गणः प्रोक्तः पितॄणाममितौजसाम्।\nभावयन्सप्तकालान्वै स्थित एष गणस्तदा ।। १०.७८ ।।\nअत ऊरद्ध्वं प्रवक्ष्यामि सर्वान् पितृगणान्पुनः ।\nसन्ततिं संस्थितिञ्चैव भावनाञ्च यथाक्रमम् ।। १०.७९ ।।\nइति श्रीमहापुराणे वायुप्रोक्ते श्राद्धप्रक्रियारम्भो नाम दशमोऽध्यायः ।। १० ।। *"
  }
]
[
  {
    "text": "।।नारद उवाच।।\nकथं शिला समुत्पन्ना ययाक्रान्तो गयासुरः ।\nकिं रूपं किं च माहात्म्यं तस्याः किं वद नाम च ।। ४५.१ ।।"
  },
  {
    "text": "।.सनत्कुमार उवाच।।\nआसीद्धर्म्मो महातेजाः सर्व्वविज्ञानपारगः।\nविश्वरुपा च तत्पत्नी भर्त्तृव्रतपरायणा ।। ४५.२ ।।"
  },
  {
    "text": "तस्यां धर्म्मव्रतायास्तु कन्या धर्म्मव्रता सती।\nसर्व्व लक्षणसम्पन्ना लक्ष्मीरिव गुणाधिका ।। ४५.३ ।।"
  },
  {
    "text": "तस्यां ये तु गुणा ह्यासंस्ते तिष्ठन्ति जगत्र्त्रये।\nधर्म्मो धर्म्मव्रतायास्तु त्रिषु लोकेषु मार्गयन् ।। ४५.४ ।।"
  },
  {
    "text": "नानु रूपं वरं लेभे धर्म्मोऽथ वरसिद्धये।\nतपः कुरु वरार्थं त्वं तथेत्युक्त्वा वनं ययौ ।। ४५.५ ।।"
  },
  {
    "text": "कन्या सा च तपस्तेपे सर्व्वेषां दुष्करञ्च यत्।\nवायुभक्षा श्वेतकल्पे युगानामयुतं पुरा ।। ४५.६ ।।"
  },
  {
    "text": "ब्रह्मणो मानसः पुत्रो मरीचिर्नाम विश्रुतः ।\nपर्य्यटन्पृथिवीं सर्व्वां कन्यारत्नं ददर्श सः ।। ४५.७ ।।"
  },
  {
    "text": "रूपयौवनसम्पन्नां परमे तपसि स्थिताम्।\nपप्रच्छाथ मरीचिस्तां का त्वं कस्यापि तद्वद ।। ४५.८ ।।"
  },
  {
    "text": "रूपेणानेन मां भीरु विमोहयसि सुव्रते ।\nब्रह्मात्मजोऽहं विख्यातो मरीचिर्व्वेदपारगः ।। ४५.९ ।।"
  },
  {
    "text": "मरीचेर्व्वचनं श्रुत्वा कन्या प्रोवाच तं मुनिम्।\nअहं धर्म्मव्रता नाम धर्म्मपुत्री तपोऽन्विता ।। ४५.१० ।।"
  },
  {
    "text": "पतिव्रतार्थं विप्रेन्द्र चरामि परमं तपः।\nधर्म्मव्रतां मरीचिस्तामुवाच प्रीतिपूर्व्व्कम् ।। ४५.११ ।।"
  },
  {
    "text": "पतिव्रता दर्शनान्मे भविष्यसि शुभव्रते।\nपतिव्रतेच्छया पृथ्वीं विचरामि ह्यहर्निशम् ।। ४५.१२ ।।"
  },
  {
    "text": "त्वञ्चेत्पतिव्रता जाता भजे त्वां भज मां वरम्।\nलोके न त्वादृशी कन्या मम तुल्यो न ते वरः ।। ४५.१३ ।।"
  },
  {
    "text": "धर्म्मव्रते धर्म्मपत्नी तस्मात्त्वं भव मेऽधुना।\nधर्म्मव्रता मुनिं प्राह धर्म्मं याचय सुव्रत ।। ४५.१४ ।।"
  },
  {
    "text": "तच्छ्रुत्वा धर्म्ममगमन्मुनिं धर्मो ददर्श ह।\nतेजःपुञ्जं वरं नत्वा आसनार्घ्यादिनार्च्चयत् ।। ४५.१५ ।।"
  },
  {
    "text": "किमर्तमागतः पृष्टो मरीचिर्धर्म्ममब्रवीत्।\nकन्यार्थं भ्रमता पृथ्वी दृष्टा ते कन्यका वरा ।\nमह्यं कन्याञ्च तां देहि श्रेयस्तव भविष्यति ।। ४५.१६ ।।"
  },
  {
    "text": "अर्घ्यादिना समभ्यर्च्य धर्म्मं प्रोचे तथेति तम्।\nधर्म्मव्रतां समानीय दत्तवांस्तां मरीचये ।। ४५.१७ ।।"
  },
  {
    "text": "वरं च दत्तवांस्तस्मै तद्वाक्यं यत्तथा कृतम्।\nअग्निहोत्रेण सहितां स्वाश्रमं तां द्विजोऽनयत् ।। ४५.१८ ।।"
  },
  {
    "text": "रेमे मुनिस्तया सार्द्धं यथा विष्णुः श्रिया सह।\nपार्व्वत्या च यथा शम्भुः सरस्वत्या यथा ह्यजः ।। ४५.१९ ।।"
  },
  {
    "text": "जज्ञे पुत्रशतं तस्यां मरीचेर्विष्णुनोपमम्।\nमरीचिः फलपुष्पार्थं वनं गत्वा समागतः ।। ४५.२० ।।"
  },
  {
    "text": "श्रान्तः कदाचित्तां पत्नीमुवाचेति पतिव्रताम्।\nभुक्त्वा तु शयनस्थस्य पादसंवाहनं कुरु ।। ४५.२१ ।।"
  },
  {
    "text": "धर्म्मव्रता तथेत्युक्त्वा शयनस्थस्य सा मुनेः।\nपादसंवाहनं चक्रे घृते नाभ्यज्य तत्परा ।। ४५.२२ ।।"
  },
  {
    "text": "निद्रायमाणेऽथ मुनौ ब्रह्मा तं देशमागतः।\nइत्येष दृष्ट्वा ब्रह्माणं मनसार्च्चयितुं प्रभुम् ।। ४५.२३ ।।"
  },
  {
    "text": "पादसंवाहनं कुर्य्यां किं पूज्योऽयं जगद्गुरुः।\nइत्याकुला समुत्तस्थौ मत्वा सा तं गुरोर्गुरुम् ।। ४५.२४ ।।"
  },
  {
    "text": "अर्घ्यपाद्यादिकं दत्त्वा ब्रह्माणं समपूजयत्।\nसत्कृतायान्तु शय्यायां विश्राममकरोदजः ।। ४५.२५ ।।"
  },
  {
    "text": "एतस्मिन्नन्तरे भर्त्ता समुत्तस्थौ च तल्पतः।\nधर्म्मव्रतामपश्यन्स विप्रः क्रुद्धः शशाप ताम् ।। ४५.२६ ।।"
  },
  {
    "text": "पादसंवाहनं त्यक्त्वायस्मादाज्ञां विहाय मे ।\nगतान्यत्र ततः पापाच्छापदग्धा शिला भव ।। ४५.२७ ।।"
  },
  {
    "text": "भर्त्रा धर्म्मव्रता शप्ता मरीचिं प्राह सा रुषा।\nशयाने त्वयि संप्राप्ते ब्रह्मा त्वज्जनको गुरुः ।। ४५.२८ ।।"
  },
  {
    "text": "त्वयोत्थाय हि कर्त्तव्यं स्वगुरोः पूजनं सदा।\nमया तु धर्म्मचारिण्या तव कार्य्ये कृते मुने ।। ४५.२९ ।।"
  },
  {
    "text": "अदोषाहं यतः शप्ता तस्माच्छापं ददामि ते।\nत्वञ्च शापं महादेवाद्भर्त्तः प्राप्स्यस्यसंशयम् ।। ४५.३० ।।"
  },
  {
    "text": "व्याकुलं तं पतिं दृष्ट्वा व्याकुलागात्प्रजापतिम्।\nनत्वा शयानं ब्रह्माणमग्निं प्रज्वाल्य चेन्धनैः ।। ४५.३१ ।।"
  },
  {
    "text": "गार्हपत्ये स्थिता चक्रे तपः परमदुष्करम्।\nतथा शप्तो मरीचिश्च तपस्तेपे सुदारुणम् ।। ४५.३२ ।।"
  },
  {
    "text": "पतिव्रतायास्तपसा मरीचेस्तपसा यथा।\nइन्द्रादयश्च सन्तप्ता गतास्ते शरणं हरिम् ।। ४५.३३ ।।"
  },
  {
    "text": "ऊचुः क्षीराम्बूदौ सुप्तं सन्तप्तास्तपसा हरे।\nपतिव्रतायाश्च मुनेस्त्रैलोक्यं रक्ष केशव ।। ४५.३४ ।।"
  },
  {
    "text": "इन्द्रादीनां वचः श्रुत्वा विष्णुर्धर्म्मव्रतां ययौ।\nएतस्मिन्नेव काले तु प्रबुद्धो भगवानजः।\nऊचुर्धर्म्मर्वतां देवा अग्निस्थां तां सकेशवाः ।। ४५.३५ ।।"
  },
  {
    "text": "अग्निमध्ये तपः कर्त्तुं कस्य शक्तिः पतिव्रते।\nत्वया कृतं तत्परमं सर्व्वलोकभयङ्करम् ।। ४५.३६ ।।"
  },
  {
    "text": "वरं वरय धर्म्मज्ञे अस्मत्तो यदभीप्सितम्।\nविष्ण्वादीनां वचः श्रुत्वा देवान्धर्म्मव्रताब्रवीत् ।। ४५.३७\nभर्तृशापमशक्ताहं निवर्त्तयितुमोजसा।\nदत्तो मरीचिना शापो मह्यं स ह्यपगच्छतु ।। ४५.३८ ।।"
  },
  {
    "text": "धर्म्मव्रतावचः श्रुत्वा प्रोचुरेतां सुराः पुनः ।\nधर्म्मव्रते धर्म्मपुत्रि शापोऽयं परमर्षिणा ।। ४५.३९ ।।"
  },
  {
    "text": "दत्तस्ते न निराकर्त्तुं शक्यो देवद्विजातिभिः।\nतस्मादन्यं वरं ब्रूहि यतो धर्म्मस्य संस्थितिः ।। ४५.४० ।।"
  },
  {
    "text": "भवेद्वै त्रिषु लोकेषु वेदोक्तस्य शुभव्रते।\nदेवानां वचनं श्रुत्वा देवान्धर्म्मव्रताब्रवीत् ।। ४५.४१ ।।"
  },
  {
    "text": "भर्त्तुः शापान्मोचयितुं न शक्ताश्च यदामराः।\nमह्यं वरं प्रयच्छध्वमेवंविधमनुत्तमम् ।। ४५.४२ ।।"
  },
  {
    "text": "शिलाहं हि भविष्यामि ब्रह्माण्डे पावनी शुभा।\nनदीनदसरस्तीर्थदेवादिभ्योऽतिपावनी ।। ४५.४३ ।।"
  },
  {
    "text": "ऋष्यादिभ्यो मुनुभ्यश्च मुख्यदेवेभ्य एव च।\nत्रैलोक्ये यानि लिङ्गानि व्यक्ताव्यक्तात्मकान्यपि।\nतानि तिष्ठन्तु मद्देहे तीर्थरूपेण सर्व्वदा ।। ४५.४४ ।।"
  },
  {
    "text": "तीर्थान्यपि च सर्व्वाणि नक्षत्रप्रमुखास्तथा।\nतिष्ठन्तु देवाः सकला देव्यश्च मुनयस्तथा ।। ४५.४५ ।।"
  },
  {
    "text": "ब्रह्मा विष्णुश्च रुद्रश्च लक्षयित्वा पदं मयि।\nपञ्चाग्नयः कुमाराद्या बहुरुपेण संस्थिताः ।। ४५.४६ ।।"
  },
  {
    "text": "मूर्त्तामूर्त्तस्वरूपेण पदरूपेण देवताः।\nशिलायां क्रोशमात्रेण मूर्त्तिरूपाः स्थिता भुवि ।। ४५.४७ ।।"
  },
  {
    "text": "तां दृष्ट्वा सर्व्वलोकश्च महापातकनाशिनीम्।\nपूतो धर्म्माधिकारी च श्राद्धकृद्ब्रह्मलोकभाक् ।। ४५.४८ ।।"
  },
  {
    "text": "शिलास्थितेषु तीर्थषु स्नात्वा कृत्वाथ तर्पणम्।\nश्राद्धं सपिण्डकं येषां ब्रह्मलोकं प्रयान्तु ते ।। ४५.४९ ।।"
  },
  {
    "text": "गदाधरो दृश्यतीर्थं सर्व्वतीर्थोत्तमोत्तमम्।\nस्थास्यन्ति च मरिष्यन्ति यान्तु ब्रह्मपुरीं नराः।\nवाराणसी प्रयागश्च पुरुषोत्तमसंज्ञकम् ।। ४५.५० ।।"
  },
  {
    "text": "गङ्गासागरसंज्ञञ्च नित्यं तिष्ठतु फल्गुनि।\nगदाधराधिष्ठितं तत्सर्व्वतीर्थोत्तमोत्तमम्।\nमुक्तिर्भवेत् पितॄणां च मृतानां श्राद्धतः सदा ।। ४५.५१ ।।"
  },
  {
    "text": "जरायुजाण्डजा वापि स्वेदजा वापि चोद्भिदः।\nत्यक्त्वा देहं शिलायान्ते यान्तु विष्णुस्वरूपताम् ।। ४५.५२ ।।"
  },
  {
    "text": "यथार्च्चिते हरौ सर्व्वे यज्ञाः पूर्णा भवन्ति हि।\nतथा श्राद्धं तर्पणञ्च स्नानं चाक्षयमस्त्विह ।। ४५.५३ ।।"
  },
  {
    "text": "मम देहे सुरेशानां ये जपन्ति श्रुतादिकम्।\nअचिरेणापि ते सिद्धाः सिद्धिभाजो भवन्तु वै ।। ४५.५४ ।।"
  },
  {
    "text": "पितॄणां कुलसाहस्रमात्मना सहितं नरः।\nश्राद्धादिना समुद्धृत्य विष्णुलोकं नयेद्‌ध्रुवम् ।। ४५.५५ ।।"
  },
  {
    "text": "यावत्यो हि सरिच्छ्रेष्ठा गङ्गाद्याश्च ह्रदाः शुभाः।\nसमुद्राद्याः सरोमुख्या मानसाद्याः सुरेश्वराः।\nनृणां श्राद्धं विदधतो मुक्तये निवसन्तु मे ।। ४५.५६ ।।"
  },
  {
    "text": "शरीरेण समायान्तु क्वचिन्नो यान्तु देवताः।\nएको विष्णुस्त्रिधामूर्त्तिर्यावत्सङ्कीर्त्यते बुधैः ।। ४५.५७ ।।"
  },
  {
    "text": "तावच्छिलायां सर्व्वाणि तीर्थानि सह दैवतैः।\nसदा तिष्ठन्तु मुनयो गन्धर्व्वाणां गणाश्च ये ।। ४५.५८ ।।"
  },
  {
    "text": "सर्व्वदेवस्वरूपा च नामेयं देवरूपिणी।\nयावत्तिष्ठति ब्रह्माण्डं तावत्तिष्ठतु वै शिला।\nमम देहेऽश्मरूपे च ये जपन्ति तपन्ति च ।। ४५.५९ ।।"
  },
  {
    "text": "जुहोत्यग्नौ च तेषां वै तदक्षय्योपतिष्ठताम् ।\nअक्षयन्तु भवेच्छ्राद्धं जपहोमतपांसि च।\nशिलापर्व्वतरूपेण मयि तिष्ठतु सर्व्वदा ।। ४५.६० ।।"
  },
  {
    "text": "पतिव्रतावचः श्रुत्वा देवाः प्रोचुः पतिव्रताम्।\nत्वया यत्प्रार्थितं सर्व्वं तद्भविष्यत्यसंशयम् ।। ४५.६१ ।।"
  },
  {
    "text": "गयासुरस्य शिरसि भविष्यसि यदा स्थिरा।\nतदा पादादिरूपेण स्थास्यामस्त्वयि सुस्थिराः।\nवरं शिलायै दत्त्वैवं तत्रैवान्तर्द्दधुः सुराः ।। ४५.६२ ।।"
  },
  {
    "text": "इति श्रीमहापुराणे वायुप्रोक्ते गयामाहात्म्यं नाम पञ्चचत्वारिंशोऽध्यायः ।। ४५ ।। *"
  }
]
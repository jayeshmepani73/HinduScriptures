[
  {
    "text": "।।शौनकादिऋषय ऊचुः।।\nसूत सूत महाभाग त्वया भगवता सता।\nव्यासप्रसादाधिगतशास्त्रसम्बोधनेन च ।। ४२.१ ।।\nअष्टादशपुराणानि सेतिहासानि चानघ।\nउपक्रमोपसंहार विधिनोक्तानि कृत्स्नशः ।। ४२.२ ।।\nचतुर्दशसहस्रं च मात्स्यं प्रोक्तमतिस्फुटम्।\nतत्संख्यकं भविष्यञ्च प्रोक्तं पञ्चशताधिकम् ।। ४२.३ ।।\nमार्कण्डेयं महारम्यं प्रोक्तं नवसहस्रकम्।\nकथितं ब्रह्मवैवर्त्तमष्टादशसहस्रकम् ।। ४२.४ ।।\nशतोत्तरञ्च ब्रह्माण्डं सूर्यसंख्यासहस्रकम् ।\nअथ भागवतं दिव्यमष्टादशसहस्रकम् ।। ४२.५ ।।\nसहस्राणि दशैवोक्तं पुराणं ब्रह्मनामकम्।\nअयुतश्लोकघटितं पुराणं वामनाभिधम् ।। ४२.६ ।।\nतथैवायुत संख्यातं षट्शताधिकमादिकम्।\nत्रयोविंशतिसाहस्रमनिलं तद्गतं शुभम् ।। ४२.७ ।।\nत्रयोविंशतिसाहस्रं नारदीयमुदाहृतम् ।\nएकोनविंशसाहस्रं वैनतेयमुदाहृतम् ।। ४२.८ ।।\nसहस्रपञ्चपञ्चाशत्प्रोक्तं पाद्मं सुविस्तरम्।\nसप्तदशसहस्रन्तु कूर्मं प्रोक्तं मनोहरम् ।। ४२.९ ।।\nचतुर्विंशति साहस्रं सौकरं परमाद्भुतम्।\nएकाशीतिसहस्राणि स्कान्दमुक्तं सुविस्तृतम् ।। ४२.१० ।।\nएवमष्टादशोक्तानि पुराणानि बृहन्ति च।\nपुराणेष्वेषु बहवो धर्मास्ते विनिरूपिताः ।। ४२.११ ।।\nरागिणाञ्च विरागाणां यतीनां ब्रह्मचारिणाम्\nगृहस्थानां वनस्थानां स्त्रीशूद्राणां विशेषतः ।। ४२.१२ ।।\nब्राह्मणक्षत्रियविशां ये च सङ्करजातयः।\nगङ्गाद्या या महानद्यो यज्ञव्रततपांसि च ।। ४२.१३ ।।\nअनेकविधदानानि यमाश्च नियमैः सह।\nयोगधर्मा बहुविधाः सांख्या भागवतास्तथा ।। ४२.१४ ।।\nभक्तिमार्गा ज्ञानमार्गा वैराग्यानिलनीरजाः।\nउपासनविधिश्चोक्तः कर्मसंशुद्धिचेतसाम् ।। ४२.१५ ।।\nब्राह्मं शैवं वैष्णवं च सौरं शाक्तं तथार्हतम्।\nषड्दर्शनानि चोक्तानि स्वभावनियतानि च ।। ४२.१६ ।।\nएतदन्यच्च विविधं पुराणेषु निरुपितम्।\nअतः परं किमप्यस्ति न वा बोद्धव्यमुत्तमम् ।। ४२.१७ ।।\nन ज्ञायेत यदि व्यासो गोपयेदथ वा भवान् ।\nअत्र नः संशयं छिन्धि पूर्णः पौराणिको यतः ।। ४२.१८ ।।\nसूत उवाच।।\nश्रृणु शौनक वक्ष्यामि प्रश्रमेनं सुदुर्लभम्।\nअतिगोप्यतरं दिव्यमनाख्येयं प्रचक्षते ।। ४२.१९ ।।\nपराशरसुतो व्यासः कृत्वा पौराणिकीं कथाम्।\nसर्ववेदार्थघटितां चिन्तयामास चेतसि ।। ४२.२० ।।\nवर्णाश्रमवतां धर्मो मया सम्यगुदाहृतः।\nमुक्तिमार्गा बहुविधा उक्ता वेदाविरोधतः ।। ४२.२१ ।।\nजीवेश्वरब्रह्मभेदो निरस्तः सूत्रनिर्णये।\nनिरूपितं परं ब्रह्म श्रुतियुक्तविचारतः ।। ४२.२२ ।।\nअक्षरं परमं ब्रह्म परमात्मा परं पदम्।\nयदर्थं ब्रह्मचर्यादिवानप्रस्थयतिव्रतम् ।। ४२.२३ ।।\nआचरन्ति महाप्राज्ञा धारणाञ्च पृथग्विधाम्।\nआसनं प्राणरोधश्च प्रत्याहारश्च धारणा ।। ४२.२४ ।।\nध्यानं समाधिरेतानि यमैश्च नियमैः सह।\nअष्टाङ्गानि यदर्थञ्च चरन्ति मुनिपुङ्गवाः ।। ४२.२५ ।।\nयदर्थं कर्म कुर्वन्ति वेदाज्ञामात्रतत्पराः।\nपरार्पणधिया सम्यग् निष्कामाः कलिलोज्झिताः ।। ४२.२६ ।।\nयज्ज्ञप्तये निराकर्त्तुं पापाचरणमात्मनः।\nगङ्गादितीर्थचर्याणि निषेवन्ते शुचिव्रताः ।। ४२.२७ ।।\nतद्ब्रह्म परमं शुद्धमनाद्यन्तमनामयम्।\nनित्यं सर्वगतं स्थाणु कूटस्थं कूटविर्जितम् ।। ४२.२८ ।।\nसर्वेन्द्रियचराभासं प्राकृतेन्द्रियवर्जितम्।\nदिक्कालाद्यनवच्छिन्नं नित्यं चिन्मात्रमव्ययम् ।। ४२.२९ ।।\nअध्यास्तं सर्पवद्यत्र विश्वमेतत्प्रकाशते।\nविश्वस्मिन्नपि चान्वेति निर्विकारश्च रज्जुवत् ।। ४२.३० ।।\nसम्यग्विचारितं यद्वत्फेनोर्मिबुद्बुदोदकम्।\nतथा विचारितं ब्रह्म विश्वस्मान्न पृथग्भवेत् ।। ४२.३१ ।।\nसर्वं ब्रह्मैव नानात्वं नास्तीति निगमा जगुः।\nयस्माद्भवन्ति ब्रह्माण्ड कोटयो न भवन्ति च ।। ४२.३२ ।।\nयदुन्मेषनिमेषाभ्यां जगतां प्रलयोदयौ।\nभवेतां या परा शक्तिर्यदाधारतया स्थिता ।। ४२.३३ ।।\nयस्मिन्निदं यतश्चेदं येनेदं यदिदं स्मृतम्।\nयदज्ञानाज्जगद्भाति यस्मिन् ज्ञाते जगन्न हि ।। ४२.३४ ।।\nअसत्यं यज्जडं दुःखमवस्त्विति निरूपितम्।\nविपरीतमतो यद्वै सच्चिदानन्दमूर्त्तिकम् ।। ४२.३५ ।।\nजीवे जाग्रति विश्वाख्यं स्वप्ने यत्तैजसं स्मृतम् ।\nसुषुप्तौ प्राज्ञसंज्ञं तत्सर्वावस्थासु संस्मृतम् ।। ४२.३६ ।।\nयच्चक्षुषां चक्षुरथ श्रोत्राणां श्रोत्रमस्ति च।\nत्वक् त्वचां रसनं तस्य प्राणं प्राणस्य यद्विदुः ।। ४२.३७ ।।\nबुद्धिर्ज्ञानेन च प्राणाः क्रियाशक्त्या निरन्तरम्।\nयन्नेशिरि समभ्येतुं ज्ञातुं च परमार्थतः ।। ४२.३८ ।।\nरज्जावहिर्मरौ वारि नीलिमा गगने यथा।\nअसद्विश्वमिदं भाति यस्मिन्नज्ञानकल्पितम् ।। ४२.३९ ।।\nघटावच्छिन्न एवायं महाकाशो विभिद्यते।\nकार्योपाधिपरिच्छिन्नं तद्वद्यज्जीवसंज्ञिकम् ।। ४२.४० ।।\nमायया चित्रकारिण्या विचित्रगुणशीलया ।\nब्रह्माण्डं चित्रमतुलं यस्मिन् भित्ताविवार्पितम् ।। ४२.४१ ।।\nधावतोऽन्यानतिक्रान्तं वदतो वागगोचरम् ।\nवेदवेदान्तसिद्धान्तैर्विनिर्णीतं तदक्षरम् ।। ४२.४२ ।।\nअक्षरान्न परं किञ्चित्सा काष्ठा सा परा गतिः ।\nइत्येवं श्रूयते वेदे बहुधापि विचारिते ।। ४२.४३ ।।\nअक्षरस्यात्मनश्चापि स्वात्मरूपतया स्थितम्।\nपरमानन्दसन्दोहरूपमानन्द विग्रहम् ।। ४२.४४ ।।\nलीलाविलासरसिकं बल्लवीयूथमध्यगम्।\nशिखिपिच्छकिरीटेन बास्वद्रत्नचितेन च ।। ४२.४५ ।।\nउल्लसद्विद्युदाटोपकुण्डलाभ्यां विराजितम्।\nकर्णोपान्तचरन्नेत्रखञ्जरीटमनोहरम् ।। ४२.४६ ।।\nकुञ्जकुञ्जप्रियावृन्दविलासरतिलम्पटम्।\nपीताम्बरधरं दिव्यं चन्दनालेपमण्डितम् ।। ४२.४७ ।।\nअधरामृत संसिक्तवेणुनादेन वल्लवीः।\nमोहयन्तञ्चिदानन्दमनङ्गमदभञ्जनम् ।। ४२.४८ ।।\nकोटिकामकलापूर्णं कोटिचन्द्रांशुनिर्मलम्।\nत्रिरेखकम्ठविलसद्रत्नगुञ्जामृगा कुलम् ।। ४२.४९ ।।\nयमुनापुलिने तुङ्गे तमालवनकानने।\nकदम्बचम्पकाशोकपारिजातमनोहरे ।। ४२.५० ।।\nशिखिपारावतशुकपिककोलाहलाकुले।\nनिरोधार्थं गवामेव धावमानमितस्ततः ।। ४२.५१ ।।\nराधाविलासरसिकं कृष्णाख्यं पुरुषं परम्।\nश्रुतवानस्मि वेदेभ्यो यतस्तद्गोचरोऽभवत् ।। ४२.५२ ।।\nएवं ब्रह्मणि चिन्मात्रे निर्गुणे भेदवर्जिते।\nगोलोकसंज्ञिके कृष्णो दीव्यतीति श्रुतं मया ।। ४२.५३ ।।\nनातः परतरं किञ्चिन्निगमागमयोरपि।\nतथापि निगमो वक्ति ह्यक्षरात् परतः परः ।। ४२.५४ ।।\nगोलोकवासी भगवानक्षरात्पर उच्यते।\nतस्मादपि परः कोऽसौ गीयते श्रुतिभिः सदा ।। ४२.५५ ।।\nउद्दिष्टो वेद वचनैर्विशेषो ज्ञायते कथम्।\nश्रुतेर्वार्थोऽन्यथा बोध्यः परतस्त्वक्षरादिति ।। ४२.५६ ।।\nश्रुत्यर्थे संशयापन्नो व्यासः सत्यवतीसुतः।\nविचारयामास चिरं न प्रपेदे यथातथम् ।। ४२.५७ ।।\nसूत उवाच।।\nविचारयन्नपि मुनिर्नाप वेदार्थनिश्चयम्।\nवेदो नारायणः साक्षाद्यत्र मुह्यन्ति सूरयः ।। ४२.५८ ।।\nतथापि महतीमार्त्तिं सतां हृदयतापिनीम्।\nपुनर्विचारयामास कं व्रजामि करोमि किम् ।। ४२.५९ ।।\nपश्यामि न जगत्यस्मिन्सर्वज्ञं सर्वदर्शनम्।\nअज्ञात्वाऽन्यतमं लोके सन्देहविनिवर्त्तकम् ।। ४२.६० ।।\nमेरोः कुहरिणीं गत्वा चचार परमं तपः।\nयत्र कार्त्तस्वरक्फूर्जज्ज्योत्स्नाजालैर्निरन्तरम् ।। ४२.६१ ।।\nसदा प्रबाधते विष्वक्तमःस्तोमं दृशन्तुदम्।\nचकास्ते यत्र परमं कान्तारमतिसुन्दरम् ।। ४२.६२ ।।\nनानाद्रुमलत ---त्पक्षिनिनादितम्।\nक्षुत्पिपासाभयक्रोधतापग्लानिविवर्जितम् ।। ४२.६३ ।।\nजलाशयैर्बहुविधैः पद्मिनीखण्डमण्डितैः ।\nजातरूपशिलानद्धतटसञ्चारपाक्ष ।। ४२.६४ ।।\nयुक्तमम्भोज पवनैः सेव्यमानं समन्ततः।\nशिवैरध्यासितम्भावैर्हिंस्रैः सत्त्वैः समुज्झितम् ।। ४२.६५ ।।\nनिर्जनं दिव्यलतिकाप्रियखण्डवराजितम्।\nशूकैः पारावतै र्हृद्यैरुन्मदन्मत्तकोकिलम् ।। ४२.६६ ।।\nउत्पतत्पद्मरजसां पटलामोददिङ्‌मुखम्।\nतत्रापि काञ्चिनी दिव्या गुहा परमशोभना ।। ४२.६७ ।।\nतां प्रविश्य जिता हारो जितचित्तो जितासनः।\nसस्मार वेदांश्चतुरस्तदेकाग्रमना मुनिः ।। ४२.६८ ।।\nत्रयी जगाम शरदां शतस्य स्मरतोऽस्य हि ।\nप्रादुरासंस्ततो वेदाश्चत्वारश्चारुदर्शनाः ।। ४२.६९ ।।\nस्फुरत्पद्मपलाशाक्षा जटामुकुटधारिणः।\nकुशमुष्टिकराम्भोजा मृगत्वङ्मण्डितांसकाः ।। ४२.७० ।।\nस्वरैः षोडशभिः क्लृप्त वदनाः प्रणवान्तराः।\nकचवर्गोद्भवैर्वर्णैः पञ्चावयवपाणयः ।। ४२.७१ ।।\nपवर्गदक्षचरणा वामपादास्तवर्गतः।\nआतरन्त्यन्तवर्णाश्च येषां कुक्षिद्वयात्मकौ ।। ४२.७२ ।।\nनाभिनिद्राः कान्तपृष्ठा मोदरा यरलवोत्कचाः।\nअग्निदक्षांशरुचिरा धराग्रीवा भृतासकाः ।। ४२.७३ ।।\nअन्तस्थसन्धिसंस्थाना वैखरीवाग्विजृम्भिताः।\nअपश्यन्मथुरामेषां हृदयाम्भोजकल्पिताम् ।। ४२.७४ ।।\nहरेर्भगवतः साक्षादाविर्भावस्थली हि सा।\nकाशीमपश्यद्भ्रूमध्ये मायामाधारसंस्थिताम् ।। ४२.७५ ।।\nलिङ्गदेशे ततः काञ्चीमवन्तीं नाभिमण्डले ।\nकण्ठस्थां द्वारकामेषां प्रयागं प्राणगं तथा ।। ४२.७६ ।।\nसव्यापसव्ययोस्तेषां गड्गाऽपि यमुना नदी ।\nमध्ये सरस्वती साक्षाद्गयाक्षेत्रं तथानने ।। ४२.७७ ।।\nहनुग्रीवामध्यगतं प्रभासक्षेत्रमुत्तमम्।\nबदर्य्याश्रममेतेषां ब्रह्मरन्ध्रे ददर्श ह ।। ४२.७८ ।।\nपौण्ड्रवर्धननेपालपीठं नयनयोर्युगे।\nपीठं पूर्णगिरिंनाम ललाटे समदृश्यत ।। ४२.७९ ।।\nकण्ठे च मथुरापीठं काञ्चीपीठं कटिस्थितम्।\nजालन्धरं तथा पीठं स्तनदेशेष्वदृश्यत ।। ४२.८० ।।\nभृगुपीठं कर्णदेशे ह्ययोध्यां नासिकापुटे।\nब्रह्मरन्ध्रे स्थितं ब्राह्यं शैवं सीमन्तसीमनि ।। ४२.८१ ।।\nशाक्तं जिह्वाग्र धिषणं वैष्णवं हृदयाम्बुजे।\nसौरं चक्षुःप्रदेशस्थं बौद्धञ्छायासु सङ्गतम् ।। ४२.८२ ।।\nसौत्रामणिं कण्ठदेशे पशुबन्धमथोरसि।\nवाजपेयं कटितटे ह्यग्निहोत्रं तथानने ।। ४२.८३ ।।\nअश्वमेधं कटितटे नरमेधमथोदरे।\nराजसूयं शिरोदेशे आवसथ्यं तथाऽधरे ।। ४२.८४ ।।\nऊर्द्ध्वोष्ठे दक्षिणाग्निञ्च गार्हपत्यं मुखान्तरे।\nहव्यं श्रुतौ मन्त्रभेदांस्तथा रोमस्ववस्थितान्।\nभृत्यैरिव महाराजं पुराणैर्न्यायमिश्रितैः ।। ४२.८५ ।।\nसंहिताभिश्च तन्त्रैश्च पृथक्पृथगुपासितान्।\nकर्म ज्ञानोपासनाभिर्जनानुग्रहकारकान् ।। ४२.८६ ।।\nदृष्ट्वा सुविस्मितमना मुनिः कृष्णो बभूव तान् ।\nब्रह्मतेजोमयान्दिव्यांस्तपतोऽर्कानिवच्युतान्।\nज्लतोऽग्नी निवोदर्कान्कोटीन्दुसमदर्शनान् ।। ४२.८७ ।।\nववन्दे सहसोत्थाय दण्डवत्पतितो मुनिः।\nकृतार्थोऽहं कृतार्थोऽहं कृतार्थोऽहमितीरयन् ।। ४२.८८ ।।\nअद्य मे सफलं जन्म अद्य मे सफलं मनः।\nअद्य मे सफलञ्चायुर्यद्भवन्तोऽक्षिगोचराः ।। ४२.८९ ।।\nअलौकिकंलौकिकञ्च यत् किञ्चिदपि विद्यते।\nन तद्वोऽविदितं वेद्यं भूत भव्यं भवच्च यत् ।। ४२.९० ।।\nन प्रवृत्तिफला यूयं दर्शयन्तोऽपि तान्सदा।\nयदृच्छाकरसङ्कोचविधानायेह रागिणाम् ।। ४२.९१ ।।\nप्रपञ्चस्यापि मिथ्यात्वे ब्रह्मत्वे वा निधीतरौ।\nन मृषारागविषयौ तत्सङ्कोचविधिक्षयौ ।। ४२.९२ ।।\nअतो लोकहितैर्नूनं परमार्थनिरूपणे।\nस्वोक्ताः स्वर्गादिविषयाः नश्वरा इति निन्दिताः ।। ४२.९३ ।।\nअधिकारिविभेदेन कर्मज्ञानोपदेशतः।\nत्रातं सर्वं जगन्नूनं शब्दब्रह्मात्ममूर्त्तिभिः ।। ४२.९४ ।।\nअतोऽहं प्रष्टुमिच्छमि भवन्तश्चेत्कृपालवः ।\nकर्मणां फलमादिष्टं सर्गः कामैकचेतसाम् ।। ४२.९५ ।।\nईशार्पितधियां पुंसां कृतस्यापि च कर्मणः।\nचित्तशुद्धिस्ततो ज्ञानं मोक्षश्च तदनन्तरम् ।। ४२.९६ ।।\nमोक्षो ब्रह्मैक्यमित्येवं सच्चिदानन्दमेव यत्।\nसर्वं समाप्यते तस्मिञ्ज्ञाते यद्धि कृताकृतम् ।। ४२.९७ ।।\nयन्निःसङ्गं चिदाकाशं ज्ञानरूपमसंवृतम्।\nनिरीहमचलं शुद्धमगुणं व्यापकं स्मृतम् ।। ४२.९८ ।।\nविकारेषु विनश्यत्सु निर्विकारं न नश्यति।\nयथान्धतमसा व्याप्तलोकस्य रविरोजसा ।। ४२.९९ ।।\nलोहस्येव मणिस्तद्वदरणिश्चानले यथा।\nयदाभासेन सा सत्तां प्रतिपद्य विजृम्भते ।। ४२.१०० ।।\nजीवेश्वरादिरूपेण विश्वाकारेण चाप्यहो।\nतस्यामपि प्रलीनायां कूटस्थञ्च यदेकलम् ।। ४२.१०१ ।।\nभवद्भिरेवं निर्णीतं तत्तथैव न संशयः।\nतथापि मम जिज्ञासा वर्त्तते केवलं हृदि ।। ४२.१०२ ।।\nअतोऽपि परमं किञ्चिद्वर्त्तते किल वा न वा।\nतद्वदन्तु महाभागा भवन्तस्तत्त्वदर्शनाः ।। ४२.१०३ ।।\nयच्छ्रवः फलमेवेह जनुषो मे कृतार्थता।\nएवं ब्रुवन्तमनघं व्यासं सत्यवतीसुतम्।\nसाधु साध्विति सङ्कीर्त्य प्रत्यूचु र्निगमा वचः ।। ४२.१०४ ।।\nवेदा ऊचुः ।।\nसाधु साधु महाप्राज्ञा विष्णुरात्मा शरीरिणाम्।\nअजोऽपि जन्म सम्पद्य लोकानुग्रहमीहसे ।। ४२.१०५ ।।\nअन्यथा ते न घटते संसारकर्म्मबन्दनम्।\nअस्पृष्टो मायया देव्या कदाचिज्ज्ञानगूहया ।। ४२.१०६ ।।\nबिभर्षि स्वेच्छया रूपं स्वेच्छयैव निगूहसे।\nअस्मत्सम्मत एवार्थो भवता सम्प्रदर्शितः ।। ४२.१०७ ।।\nपुराणेष्वितिहासेषु सूत्रेष्वपि च नैकधा।\nअक्षरं ब्रह्म परमं सर्वकारणकारणम् ।। ४२.१०८ ।।\nतस्यात्मनोऽप्यात्म भावतया पुष्पस्य गन्धवत्।\nरसवद्वा स्थितं रूपमवेहि परमं हि तत् ।। ४२.१०९ ।।\nअनुभूतं तदस्माभिर्जाते प्राकृतिके लये।\nअक्षरात्परतस्तस्माद्यत्परं केवलो रसः ।\nन च तत्र वयं शक्ताः शब्दातीते तदात्मकाः ।। ४२.११० ।।\nइति श्रीमहापुराणे वायुप्रोक्ते व्याससंशयापनोदनं नाम द्विचत्वारिंशोऽध्यायः ।। ४२ ।।"
  }
]
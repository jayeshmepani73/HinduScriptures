[
  {
    "text": "शंयुरुवाच।।\nकिञ्चिद्दत्तं पितॄणां तु धिनोति वदतां वर ।\nकिं हि स्विच्चिररात्राय किञ्चानन्त्याय कल्पते ।। २१.१ ।।"
  },
  {
    "text": "बृहस्पतिरुवाच।\nहवींषि श्राद्धकाले तु यानि श्राद्धविदो विदुः।\nतानि मे श्रृणु सर्वाणि फलं चैषां यथाबलम् ।। २१.२ ।।"
  },
  {
    "text": "तिलैर्व्रीहियवैर्माषैरद्भिर्मूलफलेन च।\nदत्तेन मासं प्रीयन्ते श्राद्धेन तु पितामहाः ।। २१.३ ।।"
  },
  {
    "text": "मत्स्यैः प्रीणन्ति द्वौ मासौ त्रीन्मासान्हारिणेन तु।\nशाशन्तु चतुरो मासान् पञ्च प्रीणाति शाकुनम् ।। २१ .४ ।।"
  },
  {
    "text": "वाराहेण तु षण्मासाञ्छागलं साप्तमासिकम्।\nअष्टमासिकमित्युक्तं यच्च पार्षतकं भवेत् ।। २१.५ ।।"
  },
  {
    "text": "रौरवेण तु प्रीयन्ते नवमासान् पितामहाः।\nगवयस्य तु मांसेन तृप्तिः स्याद्दशमासिकी ।। २१.६ ।।"
  },
  {
    "text": "कूर्मस्य चैव मांसेन मासानेकादशैव तु ।\nश्राद्धमेव विजानीयाद्गव्यं संवत्सरं भवेत् ।। २१.७ ।।"
  },
  {
    "text": "तथा गव्यसमायुक्तं पायसं मधुसर्पिषा।\nवध्रीणसस्य मांसेन तृप्तिर्द्वादशवार्षिकी ।। २१.८ ।।"
  },
  {
    "text": "आनन्त्याय भवेद्युक्तं खाड्गमांसैः पितृक्षये।\nकृष्णच्छागस्तथा गोधा आनन्त्यायैव कल्पते ।। २१.९ ।।"
  },
  {
    "text": "अत्र गाथाः पितृगीताः कीर्त्तयन्ति पुराविदः।\nतास्तेऽहं संप्रवक्ष्यामि यथावत्सन्निबोधत ।। २१.१० ।।"
  },
  {
    "text": "अपि नः स्वकुले जायाद्योऽन्नं दद्यात्र्त्रयोदशीम्।\nपायसं मधुसर्पिर्भ्यां छायायां कुञ्जरस्य तु ।। २१.११ ।।"
  },
  {
    "text": "आजेन सर्वलोहेन वर्षासु च मघासु च।\nएष्टव्या बहवः पुत्रा यद्येकोऽपि गयां व्रजेत्।\nगौरीं वाप्युद्वहेद्भार्य्यां नीलं वा वृषमुत्सृजेत् ।। २१.१२ ।।"
  },
  {
    "text": "शंयुरुवाच।।\nगयादीनां फलं तात प्रब्रूहि समपृच्छतः।\nपितॄणां चैव यत्पुण्यं निखिलेन ब्रवीहि मे ।। २१.१३ ।।"
  },
  {
    "text": "बृहस्पतिरुवाच।।\nगयायामक्षयं श्राद्धं जपहोमतपांसि च।\nपितृङयाहे ते पुत्र तस्मात्तत्राक्षयं स्मृतम् ।। २१.१४ ।।"
  },
  {
    "text": "पुनीयादेकविंशन्तु गौर्यामुत्पादितः सुतः।\nमातामहांस्तु षड्‌भूय इति तस्याः फलं स्मृतम् ।। २१.१५ ।।"
  },
  {
    "text": "फलं वृषस्य वक्ष्यामि गदतो मे निबोधत।\nवृषोत्स्रष्टा पुनात्येव दशातीतान् दशावरान् ।। २१.१६ ।।"
  },
  {
    "text": "यत्किञ्चित् स्पृश्यते तोयैरुत्तीर्णेन जलान्महीम्।\nवृषोत्सर्गे पितॄणां तु ह्यक्षयं स मुदाहृतम् ।। २१.१७ ।।"
  },
  {
    "text": "यद्यद्धि संस्पृशेत्तोयं लांगूलादिभिरन्ततः।\nसर्वं तदक्षयं तस्य पितॄणां नात्र संशयः ।। २१.१८ ।।"
  },
  {
    "text": "श्रृङ्गैः खुरैर्वा यद्भूमिमिल्लिखत्य निशं वृषः।\nमधुकुल्याः पितॄंस्तस्य अक्षयास्ता भवन्ति वै ।। २१.१९ ।।"
  },
  {
    "text": "सहस्रनल्वमात्रेण तडागेन यथा श्रुतिः।\nतृप्तिस्तृप्तिः पितॄणां वै तद्वृषस्याधिकोच्यते ।। २१.२० ।।"
  },
  {
    "text": "यो ददाति गुढैर्मिश्रांस्तिलान् वै श्राद्धकर्मणि।\nमधुना मधुमिश्रान् वा अक्षयं सर्वमेव तत् ।। २१.२१ ।।०\nबृहस्पतिरुवाच।।\nन ब्राह्मणान् परीक्षेत सदा देये तु मानवः।\nदैवे कर्मणि पित्र्ये च श्रूयते वै परीक्षणम् ।। २१.२२ ।।"
  },
  {
    "text": "सर्ववेदव्रतस्नाताः पङ्क्तीनां पावना द्विजाः।\nये च भाष्य विदो मुख्या ये च व्याकरणे रताः ।। २१.२३ ।।"
  },
  {
    "text": "अधीयते पुराणं च धर्म्मशास्त्रं तथैव च।\nत्रिणाचिकेतपञ्चाग्निस्त्रिसुपर्णः षडङ्गवित् ।। २१.२४ ।।"
  },
  {
    "text": "ब्रह्मदेय सुतश्चैव छन्दोगो ज्येष्ठसामगः।\nपुण्येषु येषु तीर्थेषु अभिषेककृतव्रताः ।। २१.२५ ।।"
  },
  {
    "text": "मुख्येषु येषु सत्रेषु भवन्त्यवभृथश्रुताः।\nये च सद्योव्रता नित्यं स्वकर्मनिरताश्च ये ।। २१.२६ ।।"
  },
  {
    "text": "अक्रोधनाः शान्तिपरास्तान् वै श्राद्धे निमन्त्रयेत्।\nये चापि नित्यं दशसु सुकृतेषु व्यवस्थिताः ।। २१.२७ ।।"
  },
  {
    "text": "एतेषु दत्तमक्षय्यमेते वै पङ्क्तिपावनाः।\nश्रद्धेया ब्राह्मणा ये तु योगधर्म्ममनुव्रताः ।। २१.२८ ।।"
  },
  {
    "text": "धर्माश्रमवरिष्ठास्ते हव्यकव्येषु ते वराः।\nत्रयोऽपि पूजितास्तेन ब्रह्मविष्णु महेश्वराः ।। २१.२९ ।।"
  },
  {
    "text": "पितृभिः सह लोकाश्च यो ह्येतान् पूजयेन्नरः।\nपवित्राणा पवित्रञ्च मङ्गलानां च मङ्गलम् ।। २१.३० ।।"
  },
  {
    "text": "प्रथमः सर्वधर्माणां योगधर्मो निगद्यते ।\nअपाङ्क्तेयांस्तु वक्ष्यामि गदतो मे निबोधत ।। २१.३१ ।।"
  },
  {
    "text": "कितवो मद्यपो यक्ष्मी पशुपालो निराकृतिः।\nग्रामप्रेष्यो वार्द्धुषिको गायनो वणिजस्तथा ।। २१.३२ ।।"
  },
  {
    "text": "अगारदाही गरदः कुण्डाशी सोमविक्रयी।\nसमुद्रयायी दुश्चर्मा तैलिकः कूटकारकः ।। २१.३३ ।।"
  },
  {
    "text": "पित्रा विवदमानश्च यस्य चोपपतिर्गृहे।\nअभिशस्तस्तथा स्तेनः शिल्पैर्यश्चोपजीवति ।। २१.३४ ।।"
  },
  {
    "text": "सूजकः पर्वकारी च यस्तु मित्रेषु द्रुह्यति।\nगणयाचनकश्चैव नास्तिको वेदवर्जितः ।। २१.३५ ।।"
  },
  {
    "text": "उन्मत्तः षण्डकशठौ भ्रूणहा गुरुतल्पगः ।\nभिषक्‌जीवः प्रैषणिकः परस्त्रीं यश्च गच्छति ।। २१.३६ ।।"
  },
  {
    "text": "विक्रीणाति च यो ब्रह्म व्रतानि च तपांसि च।\nनष्टं स्यान्नास्तिके दत्तं कृतघ्ने चैव शंसके ।। २१.३७ ।।"
  },
  {
    "text": "यच्च वाणिजके चैव नेह नामुत्र तद्भवेत्।\nनिक्षेपहारिणे चैव कितवे वेदनिन्दके ।। २१.३८ ।।"
  },
  {
    "text": "तथा वाणिजके चैव कारुके धर्म्मवर्जिते।\nनिन्दन् क्रीणाति पण्यानि विक्रीणंश्च प्रशंसति ।। २१.३९ ।।"
  },
  {
    "text": "अनृतस्य समावासो न वणिक् श्राद्धमर्हति।\nभस्म नीव हुतं हव्यं दत्तं पौनर्भवे द्विजे ।। २१.४० ।।"
  },
  {
    "text": "षष्टिं काणः शतं षण्डः श्वित्री यावत् प्रपश्यति।\nपापरोगी सहस्रस्य दातुर्नाशयते फलम् ।। २१.४१ ।।"
  },
  {
    "text": "भ्रश्यते सत्फलात्तस्माद्दाता यस्य तु बालिशः।\nयो वेष्टितशिरा भुङ्क्ते यो भुङ्क्ते दक्षिणामुखः ।। २१.४२ ।।"
  },
  {
    "text": "सोपानत्कश्च यो भुङ्क्ते यच्च दद्यात्तिरस्कृतम् ।\nसर्वं तदसुरेन्द्राणां ब्रह्मा भागमकल्पयत् ।। २१.४३ ।।"
  },
  {
    "text": "श्वानश्च यातुधानाश्च नावेक्षेरन् कथञ्चन।\nतस्मात्परिवृतिं दद्यात्तिलैश्चान्ववकीरयन् ।। २१.४४ ।।"
  },
  {
    "text": "राक्षसानां तिलाः प्रोक्ताः शुनां परिवृतिस्तथा।\nदर्शनात्सूकरो हन्ति पक्षपातेन कुक्कुटः ।। २१.४५ ।।"
  },
  {
    "text": "रजस्वलानुस्पर्शेन क्रुद्धो यश्च प्रयच्छति।\nयस्य मित्रप्रदे यानि श्राद्धानि च हवींषि च।\nन प्रीणाति पितॄन् देवान् स्वर्गं न च स गच्छति ।। २१.४६ ।।"
  },
  {
    "text": "नदीतीरेषु रम्येषु सरित्सु च सरस्सु च।\nविविक्तेषु च प्रीयन्ते दत्तेनेह पितामहाः ।। २१.४७ ।।"
  },
  {
    "text": "न चाश्रुं पातयेज्जातु न युक्तो वाचमीरयेत्।\nन च कुर्वीत भुञ्जानो ह्यन्योऽन्यं मत्सरस्तदा ।। २१.४८ ।।"
  },
  {
    "text": "अपसव्ये कृते तेन विधिवद्दर्भपाणिना ।\nपित्र्यमानिधनं कार्यमेवं प्रीणाति वै पितॄन् ।। २१.४९ ।।"
  },
  {
    "text": "अनुमत्यादितो विप्रानग्नौ कुर्याद्यथाविधि।\nपितॄणां निर्व्वपेद्भूमौ शूर्पे वा दर्भसंस्तरे ।। २१.५० ।।"
  },
  {
    "text": "शुक्लपक्षस्य पूर्व्वाह्ने श्राद्धं कुर्याद्विचक्षणः।\nकृष्णपक्षेऽपराह्ने तु रौहिणं न विलङ्घयेत् ।। २१.५१ ।।"
  },
  {
    "text": "एवमेते महात्मानो महा योगा महौजसः।\nसदा वै पितरः पूज्या द्रष्टारो देशकालयोः ।। २१.५२ ।।"
  },
  {
    "text": "पितृभक्तिरतो नित्यं योगं प्राप्नोत्यनुत्तमम्।\nध्यानेन मोक्षं गच्छन्ति हित्वा कर्म शुभाशुभम् ।। २१.५३ ।।"
  },
  {
    "text": "यज्ञहेतोर्यदुद्धृत्य मोहयित्वा जगत्तदा।\nगुहायां निहतं योगं कश्यपेन महात्मना ।। २१.५४ ।।"
  },
  {
    "text": "अमृतं गुह्यमृद्धृत्य योगं योगविदां वर।\nप्रोक्तं सनत्कुमारेण महत्तद्धर्म्मशाश्वतम् ।। २१.५५ ।।"
  },
  {
    "text": "देवानां परमं गुह्यमृषीणां च परायणम्।\nपितृभक्त्या प्रयत्नेन पितृभक्तैश्च नित्यशः ।। २१.५६ ।।"
  },
  {
    "text": "तञ्च योगं समासेन पितृभक्तस्तु कृत्स्नशः।\nप्रयत्नात्प्राप्नुयात्तत्र सर्वमेव न संशयः ।। २१.५७ ।।"
  },
  {
    "text": "यस्मै श्राद्धानि देयानि यच्च दत्तं महाफलम्।\nयेषु वाप्यक्षयं श्राद्धं तीर्थषु च नदीषु च ।\nयेषु च स्वर्गमाप्नोति तत्ते प्रोक्तं ससंग्रहम् ।। २१.५८ ।।"
  },
  {
    "text": "बृहस्पतिरुवाच।।\nश्रुत्वैवं श्राद्धकल्पं तु योऽसूयां कुरुते नरः।\nस मज्जेन्नरके घोरे नास्तिकस्तमसावृतः ।। २१.५९ ।।"
  },
  {
    "text": "महारोगावसायस्तु स यः संयतमानसः।\nवेदाश्रमान्मुक्तचित्तः कुम्भीका नधिगच्छति।\nजिह्वाच्छेदं स्तेनमेत्य प्राप्नुयुस्तेन चैव ह ।। २१.६० ।।"
  },
  {
    "text": "सीदन्ति ते सागरे लोष्टभूता योगद्विषः स्थास्यन्ते यावदुर्व्वी ।\nतस्माच्छ्राद्धे धर्म्म उद्दिष्ट एष नित्यं कार्यः श्रद्दधानेन पुंसा ।। २१.६१ ।।"
  },
  {
    "text": "परिवादो न कर्त्तव्यो योगिनां च विशेषतः।\nपरिवादात् कृमिर्भूत्वा तत्रैव परिवर्त्तते ।। २१.६२ ।।"
  },
  {
    "text": "योगं परिवदेद्यस्तु ध्यानिनां मोक्षकारणम्।\nस गच्छेन्नरकं घोरं श्रोता यश्च न संशयः ।। २१.६३ ।।"
  },
  {
    "text": "आवृतं तमसा सर्वं नरकं घोरदर्शनम्।\nयोगीश्वरपरी वादान्निश्चयं याति मानवः ।। २१.६४ ।।"
  },
  {
    "text": "योगेश्वराणामाक्रोशं श्रृणुयाद्यो यतात्मनाम्।\nस हि कालं चिरं मज्जेत् कुम्भीपाके न संशयः ।। २१.६५ ।।"
  },
  {
    "text": "मनसा कर्मणा वाचा द्वेषं योगिषु वर्ज्जयेत्।\nप्रेत्यान्यं तत्फलं भुङ्क्ते इह चैव न संशयः ।। २१.६६ ।।"
  },
  {
    "text": "न पारगो विन्दति पारमात्मनस्त्रिलोकमध्ये चरति स्वकर्मभिः।\nऋचो यजुःसामतदङ्गपारगो विकारमेव ह्यनवाप्य सीदति ।। २१.६७ ।।"
  },
  {
    "text": "विकारपारः प्रकृतेश्च पारगस्त्रयी गुणानां त्रिगुणान्तपारगा।\nतत्त्वञ्चतुर्विंशतियो गपारगं स पारगो यस्त्वयनान्तपारगः ।। २१.६८ ।।"
  },
  {
    "text": "कृत्स्नं यथा तत्त्वविसर्गमात्मनस्तथैव भूयः प्रलयं सदात्मनः।\nप्रत्याहरेद्योगबलेन योगवित् स सर्वपारक्रमयानगोचरः ।। २१.६९ ।।"
  },
  {
    "text": "वेदस्य वेदिता यो वै वेद्यं विन्दति योगवित्।\nतं वै वेदविदं प्राहुस्तं प्राहुर्वेदपारगम् ।। २१.७० ।।"
  },
  {
    "text": "वेद्यं च वेदितव्यं च विदित्वा वै यथाविधि।\nएवं वेदविदं प्राहुस्ततोऽन्ये वेदचिन्तकाः ।। २१.७१ ।।"
  },
  {
    "text": "यज्ञान् वेदांस्तथा कामाञ्ज्ञानानि विविधानि च।\nप्राप्नोत्यायुः प्रजाश्चैव पितृभक्तो धनानि च ।। २१.७२ ।।"
  },
  {
    "text": "श्राद्धे यः श्राद्धकल्पं वै पश्चिमं नियतं पठेत्।\nसर्वाप्येतान्यवाप्नोति तीर्थे दानफलानि च ।। २१.७३ ।।"
  },
  {
    "text": "स पङ्क्तिपावनश्चैव द्विजानामग्रभुग् भवेत्।\nअध्याप्य वा द्विजान् सर्वान् सर्वान् कामानवाप्नुयात् ।। २१.७४ ।।"
  },
  {
    "text": "यश्चैव श्रृणुयान्नित्यमानन्त्यं स्वर्गमश्नुते।\nअनसूयो जितक्रोधो लोभमोहविवर्जितः ।। २१.७५ ।।"
  },
  {
    "text": "तीर्थानां च फलं कृत्स्नं दानादीनां तथैव च।\nमोक्षोपायो ह्ययं श्रेष्ठः स्वर्गोपायो ह्ययं परः ।\nइह चापि परा तुष्टिस्तस्मात्कुर्वीत यत्नतः ।। २१.७६ ।।"
  },
  {
    "text": "इमं विधिं यो हि पठेदतन्द्रितः समाहितः संसदि पर्वसन्धिषु ।\nअपत्यभाग्भवति परेण तेजसा दिवौ कसां स व्रजते सलोकताम् ।। २१.७७ ।।"
  },
  {
    "text": "येन प्रोक्तस्त्वयं कल्पो नमस्तस्मै स्वयम्भुवे।\nमहायोगेश्वरेभ्यश्च सदा च प्रणतो ह्यहम् ।। २१.७८ ।।"
  },
  {
    "text": "इत्येतेपितर स्तात देवानामपि देवताः।\nसप्तस्वेतेषु ते नित्यं स्थानेषु पितरोऽव्यथाः ।। २१.७९ ।।"
  },
  {
    "text": "प्रजापतिसुता ह्येते सर्वे चैव महात्मनः।\nआद्यो गणस्तु योगानां स नित्यो योगवर्द्धनः ।। २१.८० ।।"
  },
  {
    "text": "द्वितीयो देवतानां तु तृतीयो देवताऽरिणाम्।\nशेषास्तु वर्णिनां ज्ञेया इति सर्वे प्रकीर्तिताः ।। २१.८१ ।।"
  },
  {
    "text": "देवास्त्वेतान् यजन्ते वै सर्वेष्वेतेष्ववस्थिताः।\nआश्रमास्तु यजन्त्येतांश्चत्वारस्तु यथाक्रमम् ।। २१.८२ ।।"
  },
  {
    "text": "वर्णाश्चापि यजन्त्येतांश्चत्वारस्तु यथाविधि।\nतथा सङ्करजाताश्च म्लेच्छाश्चैव यजन्ति वै ।। २१.८३ ।।"
  },
  {
    "text": "पितॄंश्च यो यजेद्भक्त्या पितरः पूजयन्ति तम्।\nपितरः पुष्ठिकामस्य प्रजाकामस्य वा पुनः।\nपुष्ठिं प्रजाश्च स्वर्गं च प्रयच्छन्ति पितामहाः ।। २१.८४ ।।"
  },
  {
    "text": "देवकार्यादपि सूनोः पितृकार्यं विशिष्यते।\nदेवतानां हि पितरः पूर्वमाप्यायनं स्वयम् ।। २१.८५ ।।"
  },
  {
    "text": "न हि योगगतिः सूक्ष्मा पितॄणां च परा गतिः।\nतपसा विप्रकृष्टेन दृश्यते मांसचक्षुषा ।। २१.८६ ।।"
  },
  {
    "text": "सर्वेषां राजतं पात्रमथवा रजतान्वितम्।\nपावनं ह्युत्तमं प्रोक्तं देवानां पितृभिः सह ।। २१.८७ ।।"
  },
  {
    "text": "येषां दास्यन्ति पिण्डांस्त्रीन् बान्धवा नामगोत्रतः।\nभूमौ कुशोत्तरायाञ्च अपसव्यविधानतः ।। २१.८८ ।।"
  },
  {
    "text": "सर्वत्र वर्त्तमानास्ते पिण्डाः प्रीणन्ति वै पितॄन्।\nयदाहारो भवेज्जन्तुराहारः सोऽस्य जायते ।। २१.८९ ।।"
  },
  {
    "text": "यथा गोष्ठे प्रनष्टां वै वत्सो विन्दति मातरम् ।\nतथा तं नयते मन्त्रो जन्तुर्यत्रावतिष्ठते ।। २१.९० ।।"
  },
  {
    "text": "मान गोत्रं च मन्त्रश्च दत्तमन्नं नयन्ति तम्।\nअपि योनिशतं प्राप्तां स्तृप्तिस्ताननुगच्छति ।। २१.९१ ।।"
  },
  {
    "text": "एवमेषा स्थिता संस्था ब्रह्मणा परमेष्ठिना ।\nपितॄणामादिसर्गस्तु लोकानामक्षयार्थिनाम् ।। २१.९२ ।।"
  },
  {
    "text": "इत्येते पितरो देवा देवाश्च पितरः पुनः।\nदौहित्रा यजमानाश्च प्रोक्ताश्चैव मयाऽनघाः ।। २१.९३ ।।"
  },
  {
    "text": "लोका दुहितरश्चैव दौहित्राश्च सुतास्तथा।\nदानानि सह शौचेन तीर्थानि च फलानि च ।। २१.९४ ।।"
  },
  {
    "text": "अक्षयत्वं द्विजाश्चैव यायावरविधिस्तथा ।\nप्रोक्तं सर्वं यथान्यायं यथा ब्रह्माऽब्रवीत् पुरा ।। २१.९५ ।।"
  },
  {
    "text": "बृहस्पतिरुवाच।।\nइत्येतदङ्गिराः प्राह ऋषीणां श्रृण्वतां तदा।\nपृष्टस्तु संशयं सर्वं पितॄणां प्राह संसदि ।। २१.९६ ।।"
  },
  {
    "text": "सत्रे वै वितते पूर्वं तदा वर्षसहस्रिके ।\nयस्मिन् गृहपतिर्ह्यासीद्ब्रह्मा वै देवता प्रभुः ।। २१.९७ ।।"
  },
  {
    "text": "संवत्सरशतान्यं च तत्रोपेता इति श्रुतिः।\nश्लोकाश्चात्र पुरा गीता ऋषिभिर्ब्रह्मवादिभिः ।। २१.९८ ।।"
  },
  {
    "text": "दीक्षितस्य तदा सत्रे ब्रह्मणः परमात्मनः।\nतत्रैव जातमत्युग्रं पितॄणामक्षयार्थिना।\nलोकानां च हितार्थाय ब्रह्मणा परमेष्टिना ।। २१.९९ ।।"
  },
  {
    "text": "सूत उवाच।।\nएवं बृहस्पतिः पूर्वं पृष्टः पुत्र्त्रेण धीमता।\nप्रोवाच पितृवंशन्तु यत्तद्वैसमुदाहृतम् ।\nअत ऊर्द्ध्वं प्रवक्ष्यामि वरुणस्य निबोधत ।। २१.१०० ।।"
  },
  {
    "text": "इति श्रीमहापुराणे वायुप्रोक्ते श्राद्धकल्पे भिन्नकालिकतृप्तिसाधनद्रव्यविशेषगया श्राद्धादिफलब्राह्मणपरीक्षादिकथनं नामैकविंशोऽध्यायः ।। २१ ।। *"
  }
]
[
  {
    "text": "सूत उवाच।।\nततो मन्वन्तरेऽतीते चाक्षुषे दैवतैः सह।\nवैवस्वताय महते पृथिवीराज्यमादिशत् ।। २३.१ ।।"
  },
  {
    "text": "तस्य वैवस्वतो वक्ष्ये साम्प्रतस्य महात्मनः।\nआनुपूर्व्येण वै विप्राः कीर्त्त्यमानं निबोधत ।। २३.२ ।।"
  },
  {
    "text": "मनोर्वैवस्वतस्येह सर्गमादाय साम्प्रतम् ।\nमनोः प्रथमजस्यासन् नवपुत्रास्तु तत्समाः ।। २३.३ ।।"
  },
  {
    "text": "इक्ष्वाकुर्नहुषश्चैव धृष्टः शर्यातिरेव च।\nनरिष्यन्तस्तथा प्रांशु र्नाभागोऽरिष्ट एव च।\nकरूषश्च पृषध्रश्च नवैते मानवाः स्मृताः ।। २३.४ ।।"
  },
  {
    "text": "ब्रह्मणा तु मनुः पूर्वं चोदितस्तु निबोधत।\nस्रष्टुं प्रचक्रमे कामं निष्फलं समवर्त्तत ।। २३.५ ।।"
  },
  {
    "text": "अथाकरोत्पुत्रकामः परामिष्टिं प्रजापतिः।\nमित्रावरुणयोरंशे मनुराहुतिमावपत् ।। २३.६ ।।"
  },
  {
    "text": "तत्र दिव्याम्बरधरा दिव्याभरणभूषिता।\nदिव्यसन्नहना चैव इडा जज्ञे इति श्रुतिः ।। २३.७ ।।"
  },
  {
    "text": "तामिलेत्यथ होवाच मनुर्द्दण्डधरः स्मृतः।\nअनुगच्छामि भद्रन्ते तमिला प्रत्युवाच ह ।। २३.८ ।।"
  },
  {
    "text": "धर्म्मयुक्तमिदं वाच्यं पुत्रकामं प्रजापतिम्।\nमित्रावरुणयोरंशे जातास्मि वदतां वर ।। २३.९ ।।"
  },
  {
    "text": "तयोः सकशं यास्यामि मा नो धर्मो हतोऽवधीत्।\nसैवमुक्त्वा पुनर्द्देवी तयोरन्तिकमागमत् ।। २३.१० ।।"
  },
  {
    "text": "गत्वान्तिकं वरारोहा प्राञ्जलिर्वाक्यमब्रवीत् ।\nअंशेऽस्मिन्युवयोर्जाता देवौ किं करवाणि च ।। २३.११ ।।"
  },
  {
    "text": "मनुनैवाहमुक्तास्मि अनुगच्छस्व मामिति।\nतथा तु वदतीं साध्वीमिडामाश्रित्य तावुभौ ।। २३.१२ ।।"
  },
  {
    "text": "देवौ च मित्रावरुणाविदं वचनमूचतुः ।\nअनेन तव धर्मज्ञे प्रश्रयेण दमेन च ।। २३.१३ ।।"
  },
  {
    "text": "सत्येन चैव सुश्रोणि प्रीतौ स्वो वरवर्णिनि।\nआवयोस्त्वं महाभागे ख्यातिं कन्या प्रयास्यसि ।। २३.१४ ।।"
  },
  {
    "text": "सुद्युम्न इति विख्यातस्त्रिषु लोकेषु पूजितः।\nजगत्प्रियो धर्म्मशीलो मनोर्वंश विवर्द्धनः ।। २३.१५ ।।"
  },
  {
    "text": "मानवः स तु सुद्युम्नः स्त्रीभावमगमत् प्रभुः।\nसा तु देवी वरं लब्ध्वा निवृत्ता पितरं प्रति ।। २३.१६ ।।"
  },
  {
    "text": "बुधेनान्तरमासाद्य मैथुनायोपमन्त्रिता।\nसोमपुत्राद्बुधाच्चास्या ऐलो जज्ञे पुरूरवाः ।। २३.१७ ।।"
  },
  {
    "text": "बुधात् सा जनयित्वा तु सुद्युम्नं पुनरागता।\nसुद्युम्नस्य च दायादास्त्रयः परमधार्म्मिकाः ।। २३.१८ ।।"
  },
  {
    "text": "उत्कलश्च गयश्चैव विनताश्वस्तथैव च।\nउत्कलस्योत्कलं राष्ट्रं विनताश्वस्य पश्चिमम् ।\nदिक्षु वातस्य राजर्षेर्गयस्य तु गया पुरी ।। २३.१९ ।।"
  },
  {
    "text": "प्रविसृष्टे मनौ तस्मिन् प्रजाः सृष्ट्वा दिवाकरः।\nदशधा तद्दधत् क्षेत्रमकरोत् पृथिवीमिमाम् ।। २३.२० ।।"
  },
  {
    "text": "इक्ष्वाकुरेव दायादानन्यान् दश समाप्नुयात्।\nकन्याभावात्तु सुद्युम्नो नैनं भागमवाप्नुयात् ।। २३.२१ ।।"
  },
  {
    "text": "वसिष्ठवचनाच्चासीत् प्रतिष्ठानो महाद्युतिः।\nप्रतिष्ठा धर्मराजस्य सुद्युम्नस्य महात्मनः ।। २३.२२ ।।"
  },
  {
    "text": "तत् पुरूरवसे प्रादाद्राष्ठ्रं प्राप्य महायशाः।\nमानवेभ्यो महाभागा स्त्रीपुंसोर्लक्षणं प्रति।\nमानवः स तु सुद्युम्नः स्त्रीभावमगमत् पुनः ।। २३.२३ ।।"
  },
  {
    "text": "एतच्छ्रुत्वा तु ऋषयः पप्रच्छुस्तदनन्तरम् ।\nमानवः स तु सुद्युम्नः स्त्रीभावमगमत् कथम् ।। २३.२४ ।।"
  },
  {
    "text": "सूत उवाच।।\nप्रोवाच वचनं देवी प्रियहेतोः प्रियं प्रिया ।\nस मे ममाश्रमे देव यः पुमान् संप्रवेक्ष्यति।\nभविष्यति ध्रुवं नारी सा तुल्याप्सरसां शुभा ।। २३.२५ ।।"
  },
  {
    "text": "तत्र सर्वाणि भूतानि पिशाचाः पशवश्च ये।\nस्त्रीभूताः सह रुद्रेण क्रीडन्त्यप्सरसो तथा ।। २३.२६ ।।"
  },
  {
    "text": "उमावनं प्रविष्टस्तु स राजा मृगयां गतः।\nसह पिशाचैर्भूतैस्तु रुद्रैः स्त्रीभावमास्थितः ।। २३.२७ ।।"
  },
  {
    "text": "तस्मात् स राजा सुद्युम्नः स्त्रीभावं लब्धवान् पुनः ।\nमहादेवप्रसादाच्च गाणपत्य मवाप्नुयात् ।। २३.२८ ।।"
  },
  {
    "text": "इति श्रीमहापुराणे वायुप्रोक्ते वैवस्वतमनोः सृष्टिकथनं नाम त्रयोविंशोऽध्यायः ।। २३ ।। *"
  }
]
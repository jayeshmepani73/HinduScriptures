[
  {
    "text": "ऋषयश्चैवमुक्तास्तु परं हर्षमुपागताः।\nपरं शुश्रूषवो भूयः पप्रच्छुस्तदनन्तरम् ।। २२. १ ।।"
  },
  {
    "text": "ऋषय ऊचुः ।।"
  },
  {
    "text": "वंशानामानुपूर्व्येण राज्ञाञ्चामिततेजसाम्।\nस्थितिञ्चैषां प्रभावञ्च ब्रूहि नः परिपृच्छताम् ।। २२.२ ।।"
  },
  {
    "text": "एवमुक्तस्ततः सूतस्तथाऽसौ लोमहर्षणः।\nशुश्रूषामुत्तराख्याने ऋषीणां वाक्यकोविदः ।। २२.३ ।।"
  },
  {
    "text": "आख्यानकुशलो भूयः परं वाक्यमुवाच ह ।\nब्रुवतो मे निबोधस्व ऋषिराह यथा मम ।। २२.४ ।।"
  },
  {
    "text": "वंशानामानुपूर्व्येण राज्ञाञ्चामिततेजसाम्।\nस्थितिं चैषां प्रभावञ्च ब्रुवतो मे निबेधत ।। २२.५ ।।"
  },
  {
    "text": "वरुणस्य पत्नी सामुद्री शुनोदेवीत्युदाहृता ।\nतस्याः पुत्रौ कलिर्वैद्यः सुता च सुरसुन्दरी ।। २२.६ ।।"
  },
  {
    "text": "कलि पुत्रौ महावीर्यौ जयश्च विजयश्च ह।\nवैद्यपुत्रौ घृणिश्चैव मुनिश्चैव महाबलौ ।। २२.७ ।।"
  },
  {
    "text": "प्रजानामत्तुकामानामन्योन्यस्य प्रभक्षिणौ।\nभक्षयित्वा तावन्योन्यं विनाशं समवापतुः ।। २२.८ ।।"
  },
  {
    "text": "कलिः सुरायां सञ्जज्ञे तस्य पुत्रो मदः स्मृतः ।\nत्वाष्ट्री हिंसा कलेर्भार्य्या ज्येष्ठा या निकृतिः स्मृता ।। २२.९ ।।"
  },
  {
    "text": "असूतान्यान् कलेः पुत्रांश्चतुरः पुरुषादकान्।\nनाकं विघ्नं च विख्यातं सद्रमं विधमन्तथा ।। २२.१० ।।"
  },
  {
    "text": "अशिरस्कस्तयोर्विघ्नो नाकश्चैवाशरीरवान्।\nसद्रमश्चैक हस्तोऽभूद्विधमश्चैकपात्स्मृतः ।। २२.११ ।।"
  },
  {
    "text": "सद्रमस्य तथा पत्नी तामसी पूतना स्मृता ।\nरेवती विधमस्यापि तयोः पुत्राः सहस्रशः ।। २२.१२ ।।"
  },
  {
    "text": "नाकस्य शकुनिः पत्नी विघ्नस्य च अयोमुखी।\nराक्षसास्तु महाशीर्षाः सन्ध्याद्वयविचारिणः ।। २२.१३ ।।"
  },
  {
    "text": "रेवतीपूतनापुत्रा नैऋता नामतः स्मृताः।\nग्रहास्ते राक्षसाः सर्वे बालानान्तु विशेषतः।\nस्कन्दस्तेषामधिपतिर्ब्रह्मणोऽनुमते प्रभुः ।। २२.१४ ।।"
  },
  {
    "text": "बृहस्पतेर्या भगिनी वरस्त्री ब्रह्मचारिणी।\nयोगसिद्धा जगत्कृत्स्नमसक्ता चरते सदा ।। २२.१५ ।।"
  },
  {
    "text": "प्रभासस्य तु सा भार्या वसूनामष्टमस्य तु।\nविश्वकर्मा सुतस्तस्या जातः शिल्पिप्रजापतिः ।। २२.१६ ।।"
  },
  {
    "text": "त्वष्टा विराजो रूपाणां धर्म्मपौत्र उदारधीः।\nकर्त्ता शिल्पसहस्राणां त्रिदशानाञ्च वास्तुकृत् ।। २२.१७ ।।"
  },
  {
    "text": "यः सर्वेषां विमानानि देवतानाञ्चकार ह।\nमानुषाश्चोपजीवन्ति यस्य शिल्पं महात्मनः ।। २२.१८ ।।"
  },
  {
    "text": "प्रह्लादी विश्रुता तस्य त्वष्टुः पत्नी विरोचना।\nविरोचनस्य भगिनी माता त्रिशिरसस्तु सा ।। २२.१९ ।।"
  },
  {
    "text": "देवाचार्यस्य महतो विश्वकर्मस्य धीमतः।\nविश्वकर्मात्मजश्चैव विश्वकर्ममयः स्मृतः ।। २२.२० ।।"
  },
  {
    "text": "सुरेणुरिति विख्याता स्वसा तस्य यवीयसी।\nत्वाष्ट्री सा सवितुर्भार्य्या पुनः संज्ञेति विश्रुता ।। २२.२१ ।।"
  },
  {
    "text": "असूत तपसा सा तु मनुं ज्येष्ठं विवस्वतः।\nयमौ पुनरसूतासौ यमञ्च यमुनाञ्च ह ।। २२.२२ ।।"
  },
  {
    "text": "सा तु गत्वा कुरून् देवी वडवारूपधारिणी।\nसवितुश्चाश्वरूपस्य नासिकाभ्यां तु तौ स्मृतौ ।। २२.२३ ।।"
  },
  {
    "text": "असूत सा महाभागा त्वन्तरिक्षेऽश्विनौ किल।\nनासत्यञ्चैव दस्रञ्च मार्त्तण्डस्यात्मजावुभौ ।। २२.२४ ।।"
  },
  {
    "text": "ऋषय ऊचुः।।\nकस्मान्मार्त्तण्ड इत्येष विवस्वानुच्यते बुधैः।\nकिमर्थं साऽश्वरूपा वै नासिकाभ्यामसूयत।\nएतद्वेदितुमिच्छामस्तत्त्वं विब्रूहि पृच्छताम् ।। २२.२५ ।।"
  },
  {
    "text": "सूत उवाच।।\nचिरोत्पन्नमतिर्भिन्नमण्डं त्वष्ट्रा विदारितम्।\nदृष्ट्वा गर्भवधाद्भीतः कश्यपो दुःशितोऽभवत् ।। २२.२६ ।।"
  },
  {
    "text": "अण्डे द्विधाकृते त्वण्डं दृष्ट्वा त्वष्टारमब्रवीत्।\nनैतदण्डं भवान्नूनं मार्त्तण्डस्त्वं भवानघ ।। २२.२७ ।।"
  },
  {
    "text": "न खल्वयं मृतोऽण्डे च इति स्नेहात् पिताऽब्रवीत्।\nतस्य तद्वचनं श्रुत्वा नामान्वर्थमुदाहरत् ।। २२.२८ ।।"
  },
  {
    "text": "यन्मार्त्तण्डो भवेत्युक्तः पित्राऽण्डे वै द्विधा कृते।\nतस्माद्विवस्वान्मार्त्तण्डः पुराणज्ञैर्विभाष्यते ।। २२.२९ ।।"
  },
  {
    "text": "ततः प्रजाः प्रवक्ष्यामि मार्त्तण्डस्य विवस्वतः।\nविजज्ञे सवितुः संज्ञाभार्यायान्तु त्रयं पुरा ।। २२.३० ।।"
  },
  {
    "text": "मनुर्यवीयान् सावर्णिः संज्ञायाञ्च तथाश्विनौ।\nशनैश्चरश्च सप्तैते मार्त्तण्डस्यात्मजाः स्मृताः ।। २२.३१ ।।"
  },
  {
    "text": "विवस्वान् कश्यपाज्जज्ञे दाक्षायण्यां महायशाः।\nतस्य भार्याऽभवत्त्वाष्ट्री महादेवी विवस्वतः।\nसुरेणुरिति विख्याता पुनः संज्ञेति विश्रुता ।। २२.३२ ।।"
  },
  {
    "text": "सा तु भार्या भगवतो मार्त्तण्डस्यातितेजसः।\nनातुष्यद्भर्तृरूपेण रूपयौवनशालिनी ।। २२.३३ ।।"
  },
  {
    "text": "आदित्यस्य हि तद्रूपं मार्त्तण्डस्य हि तेजसा।\nगोत्रेषु प्रतिरुद्धं वै नाति कान्तमिवाभवत् ।। २२.३४ ।।"
  },
  {
    "text": "न खल्वयं मृतो ह्यण्डे इति स्नेहात्तमब्रवीत् ।\nअज्ञानः कश्यपः स्नेहान्मार्त्तण्ड इति चोच्यते ।। २२.३५ ।।"
  },
  {
    "text": "तेजस्त्वभ्यधिकं तस्य नित्यमेव विवस्वतः।\nयेनापि तापयामास त्रील्लोँकान् कश्यपात्मजः ।। २२.३६ ।।"
  },
  {
    "text": "त्रीण्यपत्यानि संज्ञायां जनयामास वै रविः ।\nद्वौ सुतौ तु महावीर्यौ कन्यां कालिन्दिमेव च ।। २२.३७ ।।"
  },
  {
    "text": "मनुर्विवस्वतो ज्येष्ठः श्राद्धदेवः प्रजापतिः।\nततो यमो यमी चैव यमजौ संबभूवतुः ।। २२.३८ ।।"
  },
  {
    "text": "शान्तवर्णन्तु तद्रूपं दृष्ट्वा संज्ञा विवस्वतः।\nअसहन्ती स्वकां जायां सवर्णां निर्ममे पुनः ।। २२.३९ ।।"
  },
  {
    "text": "महीमयी तु सा नारी तस्याश्छायासमुद्गता।\nप्राञ्जलिः प्रयता भूत्वा पुनः संज्ञामभाषत ।। २२.४० ।।"
  },
  {
    "text": "वदस्व किं मया कार्यं सा संज्ञा तामथाब्रवीत्।\nअहं यास्यामि भद्रन्ते स्वमेव भवनं पितुः ।। २२.४१ ।।"
  },
  {
    "text": "त्वयेह भवने मह्यं वस्तव्यं निर्विशङ्कया।\nइमौ च बालकौ मह्यं कन्या च वरवर्णिनी ।। २२.४२ ।।"
  },
  {
    "text": "भर्त्रे वै नैवमाख्येयमिदं भगवते त्वया।\nएवमुक्ताब्रवीत् संज्ञां संज्ञायाः पार्थिवी तु सा ।। २२.४३ ।।"
  },
  {
    "text": "आकाशग्रहणाद्देवि आशयं नैव कर्हिचित्।\nआख्यास्यामि मतं तुभ्यं गच्छ देवि स्वमालयम् ।। २२.४४ ।।"
  },
  {
    "text": "समाधाय च तां संज्ञा तथेत्युक्ता तया च सा।\nत्वष्टुः समीपमगमद्व्रीडितेव तपस्विनी ।। २२.४५ ।।"
  },
  {
    "text": "पिता तामागतां दृष्ट्वा क्रुद्धः संज्ञामथाब्रवीत्।\nभर्तुः समीपं गच्छ त्वं मा जुगुप्स दिवाकरम् ।। २२.४६ ।।"
  },
  {
    "text": "सैवमुक्ता तदा पित्रा नियुक्ता च पुनः पुनः।\nवर्षाणान्तु सहस्रं वै वसति स्म पितुर्गृहे ।। २२.४७ ।।"
  },
  {
    "text": "भर्तुः समीपं गच्छ त्वं नियुक्ता च पुनः पुनः।\nअगमद्वडवा भूत्वाच्छाद्य रूपमनिन्दिता।\nउत्तरान् सा कुरून् गत्वा तृणान्यथ चचार सा ।। २२.४८ ।।"
  },
  {
    "text": "द्वितीयायान्तु संज्ञायां संज्ञेयमिति चिन्त्यताम्।\nआदित्यो जनयामास पुत्रावादित्यवर्चसौ ।। २२.४९ ।।"
  },
  {
    "text": "पूर्वजस्य मनोस्तुल्यौ सादृश्येन तु तौ प्रभू ।\nश्रुतश्रवं तु धर्म्मज्ञं श्रुतकर्म्माणमेव च ।। २२.५० ।।"
  },
  {
    "text": "श्रुतश्रवा मनुः सोऽपि सावर्णिर्वैभविष्यति।\nश्रुतकर्म्मा तु विज्ञेयो ग्रहो वै यः शनैश्चरः ।। २२.५१ ।।"
  },
  {
    "text": "मनुरेवाभवत्सो वै सावर्ण्य इति बुध्यते।\nसंज्ञा तु पार्थिवी सा वै स्वस्य पुत्रस्य वै तदा ।। २२.५२ ।।"
  },
  {
    "text": "चकाराभ्यधिकं स्नेहं न तथा पूर्वजेषु वै।\nमनुस्तच्चाक्षमत्सर्वं यमस्तद्वै न चाक्षमत् ।। २२.५३ ।।"
  },
  {
    "text": "बहुशो यस्यमानस्तु सापत्न्यादतिदुःखितः।\nतां वै रोषाच्च बाल्याच्च भाविनोऽर्थस्य वै बलात् ।। २२.५४ ।।"
  },
  {
    "text": "पदा सन्तर्जयामास संज्ञां चैव स्वतो यमः।\nसा शशाव ततः क्रोधात् सवर्णा जननी यमम् ।। २२.५५ ।।"
  },
  {
    "text": "पदा तर्जयसे यस्मात् पितृभार्यां यशस्विनीम्।\nतस्मात्तवैष चरणः पतिष्यति न संशयः ।। २२.५६ ।।"
  },
  {
    "text": "यमस्तु तेन शापेन भृशं पीडितमानसः।\nमनुना सह धर्म्मात्मा पितुः सर्व्वं न्यवेदयत् ।। २२.५७ ।।"
  },
  {
    "text": "भृशं शापभयोद्विग्नः संज्ञावाक्यैर्विनिर्जितः।\nबाल्याद्वा यदि वा मोहान्मां भवांस्त्रातुमर्हति ।। २२.५८ ।।"
  },
  {
    "text": "शप्तोऽहमस्मिँल्लोकेश जनन्या तपतां वर।\nतव प्रसादो नस्त्रातुं ह्येतस्मान्महतो भयात् ।। २२.५९ ।।"
  },
  {
    "text": "विवस्वानेवमुक्तस्तु यमं प्रोवाच वै प्रभुः।\nअसंशयं पुत्र महद्भविष्यं तत्र कारणम् ।। २२.६० ।।"
  },
  {
    "text": "येन त्वामाविशत्क्रोधो धर्म्मज्ञं सत्यवादिनम्।\nन शक्यमेतन्मिथ्या तु कर्त्तुं मातुर्वचस्तव ।। २२.६१ ।।"
  },
  {
    "text": "कृमयो मांसमादाय यास्यन्ति तु महीं तव।\nततः पादं महाप्राज्ञ पुनः संप्राप्स्यसे सुखम् ।। २२.६२ ।।"
  },
  {
    "text": "कृतमेवं वचः सत्यं मातुस्तव भविष्यति।\nशापस्य परिहारेण त्वं च त्राता भविष्यसि ।। २२.६३ ।।"
  },
  {
    "text": "आदित्यस्त्वब्रवीत् संज्ञां किमर्थं तनयेषु वै।\nतुल्येष्वप्यधिकः स्नेह एकस्मिन् क्रियते त्वया ।। २२.६४ ।।"
  },
  {
    "text": "सा तत्परिहरन्ती वै नाचचक्षे विवस्वतः।\nआत्मना स समाधाय योगन्तथ्यमपश्यत ।। २२.६५ ।।"
  },
  {
    "text": "तां शप्तुकामो भगवान् नाशाय कुपितः प्रभुः ।\nसा तत्सर्वं यथातत्त्वमाचचक्षे विवस्वतः ।। २२.६६ ।।"
  },
  {
    "text": "विवस्वानथ तच्छ्रुत्वा क्रुद्धस्त्वष्टारमभ्ययात्।\nत्वष्टा तु तं यथान्यायमर्चयित्वा विभावसुम् ।। २२.६७ ।।"
  },
  {
    "text": "निर्द्दग्धुकामं रोषेण सान्त्वयामास वै शनैः।\nतवातितेजसा युक्तमिदं रूपं न शोभते ।। २२.६८ ।।"
  },
  {
    "text": "असहन्ती तु तत् संज्ञा वने चरति शाद्वले।\nद्रक्ष्यते तां भवानद्य स्वां भार्यां शुभचारिणीम् ।। २२.६९ ।।"
  },
  {
    "text": "श्लाघ्यां यौवनसम्पन्नां योगमास्थाय गोपते।\nअनुकूलं भवेदेवं यदि स्यात् समयो मतः ।। २२.७० ।।"
  },
  {
    "text": "रूपं विवर्त्तयेदन्ते आद्यं श्रेष्ठमरिन्दम।\nरूपं विवस्वतस्त्वासीत्तिर्यगूर्ध्वमधस्तथा ।। २२.७१ ।।"
  },
  {
    "text": "तेनासौ व्रीडितो देवो रूपेण तु दिवस्पतिः।\nतस्मात्त्वष्टा स चक्रं तु बहुमेने महातपाः ।। २२.७२ ।।"
  },
  {
    "text": "अनुज्ञातस्ततस्त्वष्टा रूपनिर्वर्त्तनाय तु।\nततोऽभ्युपगमात्त्वष्टा मार्त्तण्डस्य विवस्वतः ।। २२.७३ ।।"
  },
  {
    "text": "भ्रमिमारोप्य तत्तेजः शातयामास तस्य वै।\nतत्तु निर्भासितन्तेजस्तेजसापहृतेन तु ।। २२.७४ ।।"
  },
  {
    "text": "कान्तात् कान्ततरं द्रष्टुमशुभं शुशुभे ततः।\nददर्श योगमास्थाय स्वाम्भार्यां वडवां तथा ।। २२.७५ ।।"
  },
  {
    "text": "अदृश्यां सर्वभूतानां तेजसा नियमेन च।\nअश्वरूपेण मार्त्तण्डस्तां मुखे समभावयत् ।। २२.७६ ।।"
  },
  {
    "text": "मैथुनाय विचेष्टन्ती परपुंसोपशङ्कया।\nसा तन्निरधमच्छुक्रं नासिकाभ्यां विवस्वतः ।। २२.७७ ।।"
  },
  {
    "text": "देवौ तस्मादजायेतामश्विनौ भिषजां वरौ ।\nनासत्यश्चैव दस्रश्च स्मृतौ द्वावश्विनाविति ।। २२.७८ ।।"
  },
  {
    "text": "मार्त्तण्डस्य सुतावेतावष्टमस्य प्रजापतेः।\nतान्तु रूपेण कान्तेन दर्शयामास भास्करः ।। २२.७९ ।।"
  },
  {
    "text": "सा तं दृष्ट्वात्तदा भार्या तुतोष च मुमोह च।\nयमस्तु तेन शापेन भृशम्पीडितमानसः ।। २२.८० ।।"
  },
  {
    "text": "धर्म्मेण रञ्जयामास धर्म्मराजस्ततस्तु सः ।\nसोऽलभत् कर्मणा तेन शुभेन परमद्युतिः ।। २२.८१ ।।"
  },
  {
    "text": "पितॄणामाधिपत्यञ्च लोकपालत्वमेव च।\nमनुः प्रजापतिश्चैव सावर्णिः स महायशाः ।। २२.८२ ।।"
  },
  {
    "text": "भाव्यसौ नागते तस्मिन् मनुः सावर्णिकेऽन्तरे।\nमेरुपृष्ठे सुरम्ये वै अद्यापि चरते प्रभुः ।। २२.८३ ।।"
  },
  {
    "text": "भ्राता शनैश्चरस्तत्र ग्रहत्वं स तु लब्धवान्।\nत्वष्टाऽनु तेन रूपेण विष्णोश्चक्रमकल्पयत्।\nमहाऽप्रतिहतं युद्धे दानव प्रतिवारणे ।। २२.८४ ।।"
  },
  {
    "text": "यवीयसी तयोर्या तु यमुना च यशस्विनी।\nअभवत् सा सरिच्छ्रेष्ठा यमुना लोकभाविनी ।। २२.८५ ।।"
  },
  {
    "text": "यस्तु ज्येष्ठो महातेजाः सर्गो यस्य तु साम्प्रतम्।\nविस्तरं तस्य वक्ष्यामि मनोर्वैवस्वतस्य ह ।। २२.८६ ।।"
  },
  {
    "text": "इदं तु जन्म देवानां श्रृणुयाद्वा पठेत वा।\nवैवस्वतस्य पुत्राणां सप्तानान्तु महौजसाम्।\nआपदं प्राप्य मुच्येत प्राप्नुयाच्च महद्यशः ।। २२.८७ ।।"
  },
  {
    "text": "इति श्रीमहापुराणऐ वायुप्रोक्ते श्राद्धकल्पे वरुणवंशवर्णनं नाम द्वाविंशोऽध्यायः ।। २२ ।। *"
  }
]
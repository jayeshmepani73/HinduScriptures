[
  {
    "text": "॥बृहस्पतिरुवाच॥\nसौवर्णं राजतं ताम्रं पितॄणां पात्रमुच्यते।\nरजतं रजताक्तं वा पितॄणां पात्रमुच्यते ॥ १२.१ ॥\nरजतस्य तथा चापि दर्शनं दानमेव च।\nअनन्तमक्षयं स्वर्ग्यं पितॄणां दानमुच्यते।\nपितॄनेतेन दानेन सत्पुत्रास्तारयन्त्युत ॥ १२.२ ॥\nराजते हि स्वधा दुग्धा पात्रेऽस्मिन्पितृभिः पुरा।\nस्वधादायार्थिभिस्तात तस्मिन्दत्ते तदक्षयम् ॥ १२.३ ॥\nकृष्णाजिनस्य सान्निध्यं दर्शनं दानमेव वा।\nरक्षोघ्नं ब्रह्मवर्च्चस्यं पितॄंस्तत्तद्वितारयेत् ॥ १२.४ ॥\nकाञ्चनं राजतं ताम्रं दौहित्रं कुतपस्तिलाः।\nवस्त्रञ्च पावनीयानि त्रिदण्डो योगमेव च ॥ १२.५ ॥\nश्राद्धकर्मण्ययं श्रेष्ठो विधिर्ब्राह्यः सनातनः।\nआयुः कीर्त्तिः प्रजाश्चैव प्रज्ञासन्ततिवर्द्धनः ॥ १२.६ ॥\nदिशि दक्षिणपूर्वस्यां विदिकूस्थानं विशेषतः।\nसर्वतोरत्निमात्रन्तु चतुरस्रं सुसंहितम् ॥ १२.७ ॥\nवक्ष्यामि विधिवत्स्थानं पितॄणामनुशासनात्।\nधन्यमारोग्यमायुष्यं बलवर्णविवर्द्धनम् ॥ १२.८ ॥\nतत्र गर्त्तास्त्रयः कार्य्यास्त्रयो दण्डाश्च खादिराः।\nरत्निमात्रास्तु ते कार्य्या रजतेन विभूषिताः।\nतेवितस्त्यायताः कार्य्याः सर्व्वतश्चतुरङ्गुलाः ॥ १२.९ ॥\nप्राग्दक्षिणमुखान्भूमौ स्थितानसुषिरंस्तथा।\nअद्भिः पवित्रपूताभिः प्लावयेत्सततं शुचिः ॥ १२.१० ॥\nपयसा ह्याजगव्येन शोधनं वाग्भिरेव तु।\nतर्पणात्सततं ह्येवं तृप्तिर्भवति शाश्वती ॥ १२.११ ॥\nइह चामुत्र च श्रीमान्सर्वकर्मसमन्वितः।\nएवं त्रिषवणस्नातो योऽर्चयेत पितॄन्सदा ।\nमन्त्रेण विधिवत्सम्यगश्वमेधफलं लभेत् ॥ १२.१२ ॥\nतत्स्थापयेदमावास्यां गर्त्ते भूचतुरङ्गुले ।\nत्रिःसप्तसंज्ञास्ते यज्ञास्त्रैलोक्यं धार्य्यते तु वै ॥ १२.१३ ॥\nतस्य पुष्टिरथैश्वर्य्यमायुः सन्ततिरेव च।\nविचित्रा भजते लक्ष्मीर्मोक्षं च लभते क्रमात् ॥ १२.१४ ॥\nपाप्मापहं पावनीयमश्वमेधफलं तथा।\nअश्वमेधफलं ह्येतद्द्विजैः सत्कृत्य पूजितम्।\nमन्त्रं वक्ष्याम्यहं तस्मादमृतं ब्रह्मनिर्मितम् ॥ १२.१५ ॥\nदेवताभ्यः पितृभ्यश्च महायोगिभ्य एव च।\nनमः स्वधायै स्वाहायै नित्यमेव भवन्त्युत ॥ १२.१६ ॥\nआद्यावसाने श्राद्धस्य त्रिरावर्त्तं जपेत्सदा।\nपिण्डनिर्वपणे चैव जपेदेतत्समाहितः।\nपितरः क्षिप्रमायान्ति राक्षसाः प्रद्रवन्ति च ॥ १२.१७ ॥\nपितॄंस्तत्र्त्रिषु लोकेषु मन्त्रोऽयं तारयत्युत।\nपठ्यमानः सदा श्राद्धे नियतं ब्रह्‌मवादिभिः ॥ १२.१८ ॥\nराज्यकामो जपेदेनं सदा मन्त्रमतन्द्रितः।\nवीर्य्यशौचार्थसत्त्वञ्च श्रीरायुर्बलवर्द्धनम् ॥ १२.१९ ॥\nप्रीयन्ते पितरो येन जप्येन नियमेन च।\nसप्तार्च्चिषं प्रवक्ष्यामि सर्वकामप्रदं शुभम् ॥ १२.२० ॥\nअमूर्तानां समूर्तानां पितॄणां दीप्त तेजसाम्।\nनमस्यामि सदा तेभ्यो ध्यानिभ्यो योगचक्षुषा ॥ १२.२१ ॥\nइन्द्रादीनां जनयितारो भृगुमारीचयोस्तथा।\nसप्तर्षीणां पितॄणाञ्च तान्नमस्यामि कामदान् ॥ १२.२२ ॥\nमन्वादीनां सुरेशानां सूर्य्याचन्द्रमसोस्तथा।\nतान्नमस्कृत्य सर्वान्वै पितॄन्कुशलदायकान् ॥ १२.२३ ॥\nनक्षत्राणां चरादीनां पितॄनथ पितामहान्।\nद्यावापृथिव्योश्च तथा नमस्यामि कृताञ्जलिः ॥ १२.२४ ॥\nदेवर्षीणाञ्जनयितॄंश्च सर्वलोकनमस्कृतान्।\nअभयस्य सदा दातॄन्नमस्येऽहं कृताञ्जलिः ॥ १२.२५ ॥\nप्रजा पतेः कश्यपाय सोमाय वरुणाय च।\nयोगयोगेश्वरेभ्यश्च नमस्यामि कृताञ्जलिः ॥ १२.२६ ॥\nपितृगणेभ्यः सप्तभ्यो नमो लोकेषु सप्तसु।\nस्वयम्भुवे नमश्चैव ब्रह्मणे योगचक्षुषे ॥ १२.२७ ॥\nएतदुक्तं ससप्तर्षिब्रह्मर्षिगणपूजितम् ।\nपवित्रं परमं ह्येतच्छ्रीमद्रक्षोविनाशनम् ॥ १२.२८ ॥\nअनेन विधिना युक्तस्त्रीन्वरान् लभते नरः।\nअन्नमायुः सुतांश्चैव ददते पितरो भुवि ॥ १२.२९ ॥\nभक्त्या परमया युक्तः श्रद्दधानो जितेन्द्रियः।\nसप्तार्च्चिषं जपेद्यस्तु नित्यमेव समाहितः।\nसप्तद्वीपसमुद्रायां पृथिव्यामेकराड्भवेत् ॥ १२.३० ॥\nयत्किंचित्पच्यते गेहे भक्ष्यं वा भोज्यमेव च।\nअनिवेद्य न भोक्तव्यं तस्मिन्नायतने सदा ॥ १२.३१ ॥\nक्रमशः कीर्त्तयिष्यामि बलिपात्राण्यतः परम्।\nयेषु यच्च फलं प्रोक्तं तन्मे निगदतः श्रृणु ॥ १२.३२ ॥\nइति श्रीमहापुराणे वायुप्रोक्ते श्राद्धकल्पो नाम द्वादशोऽध्यायः ॥ १२ ॥ *"
  }
]
[
  {
    "text": "।।बृहस्पतिरुवाच।।\nअतः परं प्रवक्ष्यामि दानानि च फलानि च।\nश्राद्धकर्म्माणि मेध्यानि वर्जनीयानि यानि च ।। १६.१ ।।"
  },
  {
    "text": "हिमप्रपतने कुर्य्यादाहरेद्वा हिमन्ततः।\nअग्निहोत्रमतः पुण्यं परमं हि ततः स्मृतम् ।। १६.२ ।।"
  },
  {
    "text": "नक्तन्तु वर्जयेच्छ्राद्धं राहोरन्यत्र दर्शनात्।\nसर्व्वस्वेनापि कर्त्तव्यं क्षिप्रं वै राहुदर्शने ।। १६.३ ।।"
  },
  {
    "text": "उपरागे न कुर्य्याद्यः पङ्के गौरिव सीदति।\nकुर्वाणस्तूद्धरेत्पापान्मग्नान्नौरिव सागरे ।। १६.४ ।।"
  },
  {
    "text": "विश्वदेवञ्च सौम्यञ्च बहुमांसपरं हविः ।\nविषाणं वर्जयेत्खाड्गमसूयानाशनाय वै ।। १६.५ ।।"
  },
  {
    "text": "त्वष्टा वै वार्य्यमाणस्तु देवेशेन महात्मना।\nपिबञ्छचीपतेः सोमं पृथिव्यामपतत्पुरा ।। १६.६ ।।"
  },
  {
    "text": "श्यामाकास्तु तथोत्पन्नाः पित्रर्थमपि पूजिताः।\nविप्रुषस्तस्य नासाभ्यामसक्ताभ्यां तथैव च ।। १६.७ ।।"
  },
  {
    "text": "श्लेष्माणः शीतला हृद्या मधुराश्च तथेक्षवः।\nश्यामाकैरिक्षुभिश्चैव पितॄणां सार्व्वकामिकम्।\nकुर्य्यादाग्रयणं यस्तु स शीघ्रं सिद्धिमाप्नुयात् ।। १६.८ ।।"
  },
  {
    "text": "श्यामाका हस्तिनामा च पटोलं बृहतीफलम्।\nअगस्त्यस्य शिखा तीव्रा कषायाः सर्व्व एव च ।। १६.९ ।।"
  },
  {
    "text": "एवमातीनि चान्यानि स्वादूनि मधुराणि च ।\nनागरं चात्र वै देयं दीर्घमूलकमेव च ।। १६.१० ।।"
  },
  {
    "text": "वंशीकरीराः सुरसाः सर्ज्जकं भूस्तृणानि च।\nवर्जनीयानि वक्ष्यामि श्राद्धकर्म्मणि नित्यशः ।। १६.११ ।।"
  },
  {
    "text": "लशुनं गृञ्जनञ्चैव पलाण्डुः पिण्डमूलकम्।\nकरम्भाद्यानि चान्यानि हीनानि रसगन्धतः ।। १६.१२ ।।"
  },
  {
    "text": "श्राद्धकर्म्मणि वर्ज्यानि कारणञ्चात्र वक्ष्यते।\nपुरा देवासुरे युद्धे निर्जितस्य बलेः सुरैः ।। १६.१३ ।।"
  },
  {
    "text": "व्रणेभ्यो विस्फुरन्तो वै पतिता रक्तबिन्दवः।\nतत एतानि वर्ज्यानि श्राद्धकर्म्मणि नित्यशः ।। १६.१४ ।।"
  },
  {
    "text": "अथ वेदोक्तनिर्यासान् लवणान्यूषरणानि च।\nश्राद्ध कर्म्मणि वर्ज्यानि याश्च नार्यो रजस्वलाः ।। १६.१५ ।।"
  },
  {
    "text": "दुर्गन्धं फेनिलं चैव तथा वै पल्वलोदकम्।\nन लभेद्यत्र गौस्तृप्तिं नक्तं यच्चैव गृह्यते ।। १६.१६ ।।"
  },
  {
    "text": "आविकं मार्गमौष्ट्रं च सर्व्वमेकशफं च यत्।\nमाहिषञ्चामरञ्चैव पयो वर्ज्यं विजानता ।। १६.१७ ।।"
  },
  {
    "text": "अतः परं प्रवक्ष्यामि वर्ज्यान् देशान् प्रयत्नतः।\nन द्रष्टव्यं च यैः श्राद्धं शौचाशौचं च कृत्स्नशः ।। १६.१८ ।।"
  },
  {
    "text": "वन्यमूलफलाहारैः श्राद्धं कुर्य्यात्तु श्रद्धया।\nराष्ट्रमिष्टमवाप्नोति स्वर्गं मोक्षं यशस्करम् ।। १६.१९ ।।"
  },
  {
    "text": "अनिष्ट शब्दसङ्कीर्णं जन्तुव्याप्तमथापि वा।\nपूतिगन्धां तथा भूमिं श्राद्धकर्म्मणि वर्जयेत् ।। १६.२० ।।"
  },
  {
    "text": "नद्यः सागरपर्य्यन्ता द्वारं दक्षिणपूर्व्वतः ।\nत्रिशङ्कुं वर्जयेद् देशं सर्व्वं द्वादशयोजनम् ।। १६.२१ ।।"
  },
  {
    "text": "उत्तरेण महानद्या दक्षिणेन च कैकटात्।\nदेशस्त्रैशङ्कवो नाम वर्जितः श्राद्धकर्म्मणि ।। १६.२२ ।।"
  },
  {
    "text": "कारङ्कराः कलिङ्गाश्च सिन्धोरुत्तरमेव च।\nप्रनष्टाश्रमधर्म्माश्च वर्ज्या देशाः प्रयत्नतः ।। १६.२३ ।।"
  },
  {
    "text": "नग्नादयो न पश्येयुः श्राद्धमेव व्ययस्थितम्।\nगच्छन्ति तैस्तैर्दृष्टानि न पितॄन्न पितामहान् ।। १६.२४ ।।"
  },
  {
    "text": "।।शंयुरुवाच।।\nनग्नादीन् भगवन् सम्यङ्ममाद्य परिपृच्छतः।\nकथय द्विजमुख्याग्र विस्तरेण यथातथम् ।। १६.२५ ।।"
  },
  {
    "text": "एवमुक्तो महातेजा बृहस्पतिरुवाच तम्।\nसर्वेषामेव भूतानां त्रयीसंवरणं स्मृतम् ।। १६.२६ ।।"
  },
  {
    "text": "परित्यजति यो मोहात्ते वै नग्ना द्विजोत्तमाः।\nप्रलीयते नरो यः स्यान्निरालम्बश्च यो वृषः ।। १६.२७ ।।"
  },
  {
    "text": "वृषं यश्च परित्यज्य मोक्षमन्यत्र मार्गति ।\nवृषो वेदसमस्तस्मिन् यो वै सम्यङ्न पश्यति ।। १६.२८ ।।"
  },
  {
    "text": "ब्राह्मणाः क्षत्रिया वैश्या वृषलाश्चैव सर्व्वशः।\nपुरा देवासुरे युद्धे निर्जितैरसुरैस्तदा ।। १६.२९ ।।"
  },
  {
    "text": "पाषण्डवैकृतस्थाने नैषा सृष्टिः स्वयम्भुवा।\nद्विश्राद्धकश्च निर्ग्रन्थाः शाक्या पुष्टिकलंशकाः ।। १६.३० ।।"
  },
  {
    "text": "ये धर्म्मं नानुवर्त्तन्ते ते वै नग्नादयो जनाः।\nवृथाजटी वृथामुद्री वृथानग्नश्च यो द्विजः ।। १६.३१ ।।"
  },
  {
    "text": "वृथाव्रती वृथा जापी ते वै नग्नादयो जनाः।\nकुलन्धमा निषादाश्च तथा पुष्टिविनाशकाः ।। १६.३२ ।।"
  },
  {
    "text": "कृतकर्म्माक्षितास्त्वेते कुपथाः परिकीर्त्तिताः।\nएभिर्निर्वृत्तं दृष्टं वा श्राद्धं गच्छन्ति मानवाः ।। १६.३३ ।।"
  },
  {
    "text": "ब्रह्मघ्नश्च कृतघ्नश्च नास्तिका गुरुतल्पगाः।\nदस्यवश्च नृशंसाश्च दर्शनेनैव वर्जिताः ।। १६.३४ ।।"
  },
  {
    "text": "ये चान्ये पाप कर्म्माणः सर्व्वांस्तान् परिवर्जयेत्।\nदेवदेवर्षिनिन्दायां रतांश्चैव विशेषतः ।। १६.३५ ।।"
  },
  {
    "text": "असुरान् यातुधानांश्च दृष्टमेभिर्व्रजन्त्युत।\nब्राह्मं कृतयुगं प्रोक्तं त्रेता तु क्षत्रियं स्मृतम् ।। १६.३६ ।।"
  },
  {
    "text": "वैश्यं द्वापरमित्याहुः शूद्रं कलियुगं स्मृतम् ।।"
  },
  {
    "text": "।।पितर ऊचुः ।।"
  },
  {
    "text": "वेदाः कृतयुगे पूज्यास्त्रेतायां तु सुरास्तथा ।। १६.३७ ।।"
  },
  {
    "text": "युद्धानि द्वापरे नित्यं पाषण्डाश्च कलौ युगे।\nअपमानापवित्रश्च कुक्कुटो ग्रामसूकरः ।। १६.३८ ।।"
  },
  {
    "text": "श्वा चैव दर्शनादेव हन्ति श्राद्धं न संशयः।\nशावसूतकसंस्पृष्टो दीर्घरोगिभिरेव च ।। १६.३९ ।।"
  },
  {
    "text": "मलिनैः पतितैश्चैव न द्रष्टव्यं कथञ्चन।\nअन्नं पश्येयुरेते वै नैतत्स्याद्धव्यकव्ययोः ।। १६.४० ।।"
  },
  {
    "text": "तत्संस्पृष्टं प्रधानार्थं संस्कारश्वापदो भवेत्।\nहविषां संहतानां तु पूर्व्वमेव विवर्जितम्।\nमृत्संयुक्ताभिरद्भिश्च प्रोक्षणं च विधीयते ।। १६.४१ ।।"
  },
  {
    "text": "सिद्धार्थकैः कृष्णतिलैः कार्य्यं वाप्यवकीरणम्।\nगुरुसूर्य्याग्निवस्तूनां दर्शनं वापि यत्नतः ।। १६.४२ ।।"
  },
  {
    "text": "आसनारूढमानेषु पादोपहतमेव च।\nअमेध्यैर्जङ्गमैर्दृष्टं शुष्कं पर्युषितं च यत् ।। १६.४३ ।।"
  },
  {
    "text": "असितं परिदुष्टं च तथैवाग्रावलेहितम्।\nशर्कराकेशपाषाणैः कीटैर्यच्चाप्युपद्रुतम् ।। १६.४४ ।।"
  },
  {
    "text": "पिण्याकमथितं चैव तथा तिलयवादिषु।\nसिद्धाक्षताश्च ये भक्ष्याः प्रत्यक्षलवणीकृताः ।। १६.४५ ।।"
  },
  {
    "text": "वाससा चावधूतानि वर्ज्यानि श्राद्धकर्मणि।\nसन्ति वेदविरोधेन केचिद्विज्ञानमानिनः ।। १६.४६ ।।"
  },
  {
    "text": "अजज्ञपतयो नाम ते श्राद्धस्य यथा रजः।\nदधि शाकं तथाऽभक्ष्याः शुक्तं चैव विवर्जितम् ।। १६.४७ ।।"
  },
  {
    "text": "वार्ताकुं वर्जयेद्दद्यात्सर्वानभिषवानपि।\nसैन्धवं लवणं यच्च तथा मानससम्भवम् ।। १६.४८ ।।"
  },
  {
    "text": "पवित्रं परमं ह्येतत् प्रत्यक्षमपि वर्त्तते।\nअग्नौ निक्षिप्य बध्नीयाद्धस्तौ प्रक्षिप्य यत्नतः ।। १६.४९ ।।"
  },
  {
    "text": "गमयेन्मस्तकं चैव ब्रह्मतीर्थं हि तत्स्मृतम्।\nद्रव्याणां प्रोक्षणं कार्य्यं तथैवावपनं पुनः ।। १६.५० ।।"
  },
  {
    "text": "निधाय चाद्भिः सिञ्चेत तथैवाप्सु निवेशनम्।\nअरिष्टतुमुले बिल्वं त्विङ्गुदश्वदनान्यपि ।। १६.५१ ।।"
  },
  {
    "text": "विदलानाञ्च सर्व्वेषां धर्मवच्छौचमिष्यते।\nतथा दन्तास्थिदारूणां श्रृङ्गाणाञ्चावलेखनम् ।। १६.५२ ।।"
  },
  {
    "text": "सर्वेषां मृन्मयानान्तु पुनर्दाह उदाहृतः।\nमणिवज्रप्रवालानां मुक्ताशङ्खमणेस्तथा ।। १६.५३ ।।"
  },
  {
    "text": "सिद्धार्थकानां कल्केन तिलकल्केन वा पुनः ।\nस्याच्छौचं सर्ववालानामाविकानाञ्च सर्वशः ।। १६.५४ ।।"
  },
  {
    "text": "आवि कानाञ्च सर्व्वेषां मृद्भिरद्भिर्विधीयते।\nआद्यन्तयोस्तु शौचानामद्भिः प्रक्षालनं पुनः ।। १६.५५ ।।"
  },
  {
    "text": "तथा कार्प्पासिकानाञ्च भस्मना समुदाहृतम्।\nफलपुष्प शलाकानां प्लावनञ्चाद्भिरिष्यते ।। १६.५६ ।।"
  },
  {
    "text": "संमार्जनं प्रोक्षणञ्च भूमेश्चैवोपलेपनम्।\nनिष्क्रम्य बाह्यतो ग्रामाद्वायुपूता वसुन्धरा ।। १६.५७ ।।"
  },
  {
    "text": "धनुष्मत्पक्षिणाञ्चैव मृद्भिः शौचं विधीयते।\nएवमेष समुद्दिष्टः शौचानां विधिरुत्तमः।\nअतः परं प्रवक्ष्यामि तन्मे निगदतः श्रृणु ।। १६.५८ ।।"
  },
  {
    "text": "प्रातर्गृहात्पश्चिमदक्षिणेन इषुक्षेपञ्चाक्षमात्रं पदञ्च।\nकुर्य्यात्पुरीषं शिरोवगुण्ठ्य न च स्पृशेत्तत्र शिरः करेण ।। १६.५९ ।।"
  },
  {
    "text": "शुष्कैस्तृणैर्वा काष्ठैर्वा पत्रैर्वेणुदलेन वा।\nमृण्मयैर्भाजनैर्वापि तिरोधाय वसुन्धराम् ।। १६.६० ।।"
  },
  {
    "text": "उद्धृतोदकमादाय मृत्तिकाञ्चैव वाग्यतः।\nदिवा उदङ्मुखः कुर्य्याद्रात्रौ वै दक्षिणामुखः ।। १६.६१ ।।"
  },
  {
    "text": "दक्षिणेन च हस्तेन गृह्णीयाद्वै कमण्डलुम्।\nशौचञ्च वामहस्तेन गुदे तिस्रस्तु मृत्तिकाः ।। १६.६२ ।।"
  },
  {
    "text": "दश चापि पुनर्दद्याद्वामहस्तक्रमेण तु ।\nद्वाभ्यां वापि पुनर्दद्याद्धस्तानां पञ्च मृत्तिकाः ।। १६.६३ ।।"
  },
  {
    "text": "मृदा प्रक्षाल्य पादौ च आचम्य च यथाविधि।\nआपस्त्याज्यास्त्रयश्चैव सूर्य्याग्निपवनाम्भसाम् ।। १६.६४ ।।"
  },
  {
    "text": "कुर्य्यात् सन्निहितं नित्यं प्राज्ञस्तीर्थे कमण्डलुम्।\nअसत्कार्यं कार्यमेतैर्यथावत्पादधावनम् ।। १६.६५ ।।"
  },
  {
    "text": "आचमनं द्वितीयेन देवकार्यं ततः परम्।\nउपवास स्त्रिरात्रन्तु दुष्टहस्ते ह्युदाहृतः ।। १६.६६ ।।"
  },
  {
    "text": "विप्रकृष्टेन कृच्छ्रेण प्रायश्चित्तमुदाहृतम्।\nस्पृष्ट्वा श्वानं श्वपाकं वा तप्तकृच्छ्रं समाचरेत् ।। १६.६७ ।।"
  },
  {
    "text": "मानुषास्थीनि संस्पृश्य उपोष्यं शुद्धिकारणम् ।\nत्रिरात्रमुक्तं सस्नेहमेकरात्रमतोऽन्यथा ।। १६.६८ ।।"
  },
  {
    "text": "कारस्कराः पुलिन्दाश्च तथान्धशबरादय।\nपीत्वा चापोभूतिलये गत्वा चैव युगन्धराम् ।। १६.६९ ।।"
  },
  {
    "text": "सिन्धोरुत्तरपर्य्यन्तं तथा दिव्यन्तरे शतम्।\nपापदेशाश्च ये केचित्पापरध्युषिता जनैः ।। १६.७० ।।"
  },
  {
    "text": "शिष्टैश्च वर्जिता ये च ब्राह्मणैर्वेदपारगैः।\nगत्वा देशानपुण्यांस्तु कृत्स्नं पापं समश्नुते ।। १६.७१ ।।"
  },
  {
    "text": "मनोव्यक्तिरथाग्निश्च काले चैवोपलेपनम्।\nविख्यापनञ्च शौचानां नित्यमज्ञानमेव च ।। १६.७२ ।।"
  },
  {
    "text": "अतोन्यथा तु यः कुर्य्यान्मोहाच्छौचस्य सङ्करम्।\nपिशाचान् यातुधानांश्च फलं गच्छत्यसंशयम् ।। १६.७३ ।।"
  },
  {
    "text": "शौचमश्रद्दधानश्च म्लेच्छजातिषु जायते।\nअयज्ञाश्चैव पापो वा तिर्य्यग्योनिगतोऽपि वा ।। १६.७४ ।।"
  },
  {
    "text": "शौचेन मोक्षं कुर्वाणः स्वर्गवासी भवेन्नरः।\nशुचिकामा हि देवा वै देवैरेतदुदाहृतम् ।। १६.७५ ।।"
  },
  {
    "text": "बीभत्समशुचिञ्चैव वर्जयन्ति सुराः सदा।\nत्रीणि शौचानि कुर्वन्ति न्यायतः शुभकर्मणः ।। १६.७६ ।।"
  },
  {
    "text": "ब्रह्मण्यायातिथेयाय शौचयुक्ताय धीमते।\nपितृभक्ताय दान्ताय सानुक्रोशाय च द्विजाः ।। १६.७७ ।।"
  },
  {
    "text": "तैस्तैः प्रीताः प्रयच्छन्ति पितरो योगवर्द्धनाः।\nमनसा कांक्षितान् कामांस्त्रैलोक्यप्रभवानिति ।। १६.७८ ।।"
  },
  {
    "text": "इति श्रीमहापुराणे वायुप्रोक्ते श्राद्धकल्पो नाम षोडशोऽध्यायः ।। १६ ।। *"
  }
]
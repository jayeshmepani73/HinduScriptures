[
  {
    "text": "।।ऋषय उचुः ।।\nएतच्छ्रुत्वा वचस्तस्य नैमिषेयास्तपस्विनः।\nपप्रच्छुऋषयः श्रेष्ठं वचनस्य यथाक्रमम् ।। ६.१ ।।\nसप्तस्विह कथं देवा जाता मन्वन्तरेष्विह।\nइन्द्रविष्णुप्रधानास्ते आदित्यास्तु महौजसः।\nएतत् प्रब्रूहि नः सर्वं विस्तराद्रोमहर्षण ।। ६.२ ।।\nएव मुक्तस्तदा सूतो विनयी ब्रह्मवादिभिः।\nउवाच वदतां श्रेष्ठो यथा पृष्टो महर्षिभिः ।। ६.३ ।।\n।।सूत उवाच।।\nव्रह्मणो वै मुखात् सृष्टा यथा देवाः प्रजेप्सया।\nसर्व मन्त्रशरीरास्ते स्मृता मन्वतरेष्विह ।। ६.४ ।।\nदर्शश्च पौर्णमासश्च बृहद्यच्च रथन्तरम्।\nआकूतः प्रथमस्तेषां ततस्त्वाकूतिरेव च ।। ६.५ ।।\nवित्तिश्चैव सुवित्तिश्च आकूतिः कूतिरेव च।\nअधीष्टस्तु ततो ज्ञेयः अधीतिश्चैव तत्त्वतः।\nविज्ञातिश्चैव विज्ञातो मानवो ये च द्वादश ।। ६.६ ।।\nज्ञेयो द्वादशपुत्रश्च यश्चाब्देन समाजयेत्।\nतं दृष्ट्वा चाब्रवीद्ब्रह्मा जया देवानसूयत ।। ६.७ ।।\nदारा ग्रिहोत्रसंयोगे मिथ्यामारभतेति च।\nएवमुक्त्वा तु तं व्रह्मा तत्रैवान्तरधीयत ।। ६.८ ।।\nततस्ते नाभ्यनन्दन्त तद्वाक्यं परमेष्ठिनः।\nसत्यस्येह तु कर्माणि वाङ्मनः कर्मजानि तु ।। ६.९ ।।\nय एवाप्यवतिष्ठन्ते दोषं दृष्ट्वा तु कर्मसु।\nक्षयातिशययुक्तन्तु ते दृष्ट्वा कर्मणां फलम् ।। ६.१० ।।\nजुगुप्सन्तः प्रसूतिञ्च निस्तन्द्रा निर्ममाभवन्।\nअजस्रं कांक्षमाणास्ते विरक्ता दोषदर्शिनः ।। ६.११ ।।\nअर्थं धर्मञ्च कामञ्च हित्वा ते वै व्यवस्थिताः।\nपौरुषं ज्ञानमास्थाय तेजः संक्षिप्य चास्थिताः ।। ६.१२ ।।\nतेषाञ्च तमभिप्रायं ज्ञात्वा ब्रह्मा चुकोप ह।\nतानब्रवीत्तदा ब्रह्मा निरुत्साहात् सुरानथ ।। ६.१३ ।।\nप्रजार्थमिह यूयं वै प्रजास्रष्टाऽस्मि नान्यथा।\nप्रसूयध्वं जयघ्वञ्चेत्युक्तवानस्मि यत् पुरा ।। ६.१४ ।।\nयस्माद्वाक्यमनादृत्य मम वैराग्यमास्थिताः।\nजुगुप्समानाः स्वं जन्म सन्ततिं नाभि नन्दथ ।। ६.१५ ।।\nकर्मणाञ्च कृतो न्यासो ह्यमृतत्त्वाभिकांक्षया।\nतस्माद्यूयमनादृत्य सप्तकृत्वस्तु यास्यथ ।। ६.१६ ।।\nते शप्ता ब्रह्मणा देवा जयास्तं वै प्रसादयन्।\nक्षमास्माकं महादेव यदज्ञानात् कृतं विभो ।। ६.१७ ।।\nप्रणिपत्य सानुनयं ब्रह्मा तानब्रवीत् पुनः।\nलोके मयाननुज्ञातः कः स्वातन्त्र्यमिहार्हसि ।। ६.१८ ।।\nमया परिगतं सर्वं कथमच्छन्दतो मम।\nप्रतिपत्स्यन्ति भूतानि शुभं वा यदि वाऽशुभम् ।। ६.१९ ।।\nलोके यदस्ति किञ्चिद्वै सत्त्वासत्त्वव्यवस्थितम्।\nबुद्ध्यात्मना मया व्याप्तं को मां लोकेऽतिसन्धयेत् ।। ६.२० ।।\nभूतानां तर्कितं यच्च यच्चाप्येषां विधारितम्।\nतथा विचारितं यच्च तत्सर्वं विदितं मम ।। ६.२१ ।।\nमया स्थितमिदं सर्वं जगत् स्थावरजङ्गमम्।\nआशामयेन तत्त्वेन कथं छेत्तुमिहोत्सहे ।। ६.२२ ।।\nयस्माच्चाहं विवृत्तो वै सर्गार्थमिह नान्यथा।\nइह कर्माण्यनारभ्य को मे छन्दाद्विमोक्ष्यते ।। ६.२३ ।।\nपरिभाष्य ततो देवान् जयान् वै नष्टचेतसः।\nअब्रवीत्स पुनस्तान् वै धृतान् दण्डे प्रजापतिः ।। ६.२४ ।।\nयस्मान्ममाभिसन्धाय सन्न्यासो वः कृतः पुरा।\nयस्मात्स विफलोऽयन्नो ह्यपारस्त्वेष यः कृतः।\nभविताऽतः सुखोदर्को देवा भावेषु जायताम् ।। ६.२५ ।।\nआत्मच्छन्देन वो जन्म भविष्यति सुरोत्तमाः।\nमन्वन्तरेषु संमूढाः षट्‌सु सर्वे गमिष्यथ ।। ६.२६ ।।\nवैवस्वतान्तेषु सुरास्तथा स्वायम्भुवादिषु।\nतान् ज्ञात्वा ब्रह्मणा तत्र श्लोको गीतः पुरातनः ।। ६.२७ ।।\nत्रयीं विद्यां ब्रह्मचर्यं प्रसूतिं श्राद्धमेव च ।\nयज्ञञ्चैव तु दानञ्च एषामेव तु कुर्वताम्।\nस हि  स्म विरजा भूत्वा वसतेऽन्यप्रशंसया ।। ६.२८ ।।\nस एवं स्लोकं दृष्ट्वा तु जया देवानथाब्रवीत्।\nवैवस्वतेऽन्तरेऽतीते मत्समीपमिहेष्यथ ।। ६.२९ ।।\nततो यूयं मया सार्द्धं सिद्धिं प्राप्स्यथ शाश्वतीम्।\nएवमुक्त्वा तु तान् ब्रह्मा तत्रैवान्तरधीयत ।। ६.३० ।।\nततो देवास्तिरोभूते ईश्वरे ह्यकुतोभयम्।\nप्रपन्ना अणिमाद्यैश्च युक्ता योगबलान्विताः ।। ६.३१ ।।\nततस्तेषान्तु यास्तन्वस्ताऽभवन् द्वादश ह्रदाः।\nजया इति समाख्याता जाता श्चोदधिसन्निभाः ।। ६.३२ ।।\nततः स्वायम्भुवे तस्मिन् सर्गेते जज्ञिरे सुराः।\nअजितायां रुचेः पुत्रा अजिता द्वादशात्मकः ।। ६.३३ ।।\nविधिश्च मुनयश्चैव क्षेमो नन्दोऽव्ययस्तथा।\nप्राणोऽपानः सुधामा च क्रतुशक्तिव्यवस्थिताः ।\nइत्येते मानसाः सर्वे अजिता द्वादश स्मृताः ।। ६.३४ ।।\nते च यज्ञे सुरैः सार्द्धं यज्ञभाजस्तदा स्मृताः।\nस्वायम्भुवेऽन्तरे पूर्वे ततः स्वारोचिषे पुनः।\nतुषितायां समुत्पन्नाः पुनः पुत्राः स्वरोचिषः ।। ६.३५ ।।\nतुषिता नाम ते ह्यासन् प्राणाख्या यात्रिकाः सुराः।\nपुनस्ते तुषिता देवा उत्तमे त्वन्तरे स्वयम् ।। ६.३६ ।।\nउत्तमस्य तु ते पुत्राः सत्यायां जज्ञिरे शुभाः।\nततः सत्याः स्मृता देवा उत्तमे चान्तरे तदा ।। ६.३७ ।।\nअभजन् यज्ञभाजस्ते तृतीये द्वापरान्तरे।\nते तु सत्याः पुनर्द्देवाः सम्प्राप्ते तामसेऽन्तरे ।। ६.३८ ।।\nहर्षा ये तमसः पुत्रा जज्ञिरे द्वादशैव तु ।\nहरयो नाम ते देवा यज्ञभाजस्तथाऽभवन् ।। ६.३९ ।।\nततस्ते हरयो देवाः प्राप्ते चारिष्णवेऽन्तरे।\nवैकुण्ठायां ततस्ते वै चरिष्णोर्जज्ञिरे सुराः।\nवैकुण्ठा नाम ते देवाः पञ्चमस्यान्तरे मनोः ।। ६.४० ।।\nततस्ते वै पुनर्द्देवा वैकुण्ठाः प्राप्य चाक्षुषम्।\nसाध्यायां द्वादश सुता जज्ञिरे धर्मसूनवः ।। ६.४१ ।।\nततस्ते वै पुनः साध्याः संक्षीणे चाक्षुषेऽन्तरे ।\nउपस्थिते मनोः सर्गे पुनर्वैवस्वतस्य ह ।। ६.४२ ।।\nआद्ये त्रेतायुगमुखे प्राप्ते वैवस्वतस्य तु ।\nअंशेन साध्यास्तेऽदित्यां मारीचात् कश्यपात् पुनः ।। ६.४३ ।।\nजज्ञिरे द्वादशादित्या वर्त्तमानेऽन्तरे पुनः।\nयदा त्वेते समुत्पन्नाश्चाक्षुषस्यान्तरे मनोः ।। ६.४४ ।।\nततः स्वायम्भुवे साध्या जज्ञिरे द्वादशामराः।\nएवमाद्या जयास्ते वै शापात्समभवंस्तदा ।। ६.४५ ।।\nय इमां सप्तसम्भूतिं देवानां देवशासनात् ।\nपठेद्यः श्रद्धया युक्तः प्रत्वायं न गच्छति ।। ६.४६ ।।\nइत्येते भूतयः सप्त जयानां सप्तलक्षणाः।\nपरिक्रान्ता मया चाद्य किम्भूयः श्रोतुमिच्छथ ।। ६.४७ ।।\n।।ऋष ऊचुः ।।\nदैत्यानां दानवानाञ्च गन्धर्वोरगरक्षसाम्।\nसर्वभूतपिशाचानां पशूनां पक्षिवीरुधाम्।\nउत्पत्तिं निधनञ्चैव विस्तरात् कथयस्व नः ।। ६.४८ ।।\nएवमुक्तस्तदा सूत उवाच ऋषिसत्तमान् ।\nदितेः पुत्रद्वयं जज्ञे कश्यपादिति नः श्रुतम् ।। ६.४९ ।।\nकश्यपस्यात्मजौ तौ वै सर्वेभ्यः पूर्वजौ स्मृतौ।\nसूत्येऽहन्यतिरात्रस्य कश्यपस्याश्वमेधिके ।। ६.५० ।।\nहिरण्यकशिपुर्नाम प्रथमं ऋत्विगासनम्।\nदित्या गर्भाद्विनिःसृत्य तत्रासीनोच्चसंसदि।\nहिरण्यकशिपुस्तस्मात् कर्मणा तेन स स्मृतः ।। ६.५१ ।।\n।।ऋषय ऊचुः ।।\nहिरण्यकशिपोर्नाम जन्म चैव महात्मनः।\nप्रभाव़ञ्चैव दैत्यस्य विस्तराद्ब्रूहि नः प्रभो ।। ६.५२ ।।\n।।सूत उवाच।।\nकश्यपस्याश्वमेधोऽभूत् पुण्यो वै पुष्करे पुरा।\nऋषिभिर्द्देवताभिश्च गन्धर्वै रुपशोभितः ।। ६.५३ ।।\nउत्कृष्टेनैव विधिना आख्यानादौ यथाविधि।\nआसनान्युपक्लृप्तानि काञ्चनानि तु पञ्च वै ।। ६.५४ ।।\nकुशपूतानि त्रीण्यत्र कूर्चफलकमेव च।\nमुख्यार्त्विजश्च चत्वारस्तेषान्तान्युपकल्पयेत् ।। ६.५५ ।।\nशुभं तत्रासनं यत्तु होतुरर्थे प्रकल्पितम्।\nहिरण्मयं तथा दिव्यं दिव्यास्तरणसंस्तृतम् ।। ६.५६ ।।\nअन्तर्वत्नी दितिश्चैव पत्नीत्वं स्मुपागता।\nदश वर्षसहस्राणि गर्भस्तस्या अवर्तत ।। ६.५७ ।।\nस तु गर्भाद्विनिःसृत्य मातुर्वै उदरात्तदा।\nउपक्लृप्तासनं यत्तु होतुरर्थे हिरण्मयम्।\nनिषसाद सगर्भोऽत्र तत्रासीनः शशंस च ।। ६.५८ ।।\nआक्यानपञ्चमान् वेदान् महर्षिः काश्यपो यथा।\nतं दृष्ट्वा मुनयस्तस्य नामाकुर्वंस्तु तद्विधम् ।। ६.५९ ।।\nहिरण्यकशिपुस्तस्मात् कर्मणा तेन विश्रुतः।\nहिरण्याक्षोऽनुजस्तस्य सिंहिका तस्य चानुजा।\nराहोः सा जननी देवी विप्रचित्तेः परिग्रहात् ।। ६.६० ।।\nहिरण्यकशिपुर्द्दैत्यश्चचार परमं तपः।\nशतं वर्षसहस्राणां निराहारो ह्यधःशिराः ।। ६.६१ ।।\nतं ब्रह्मा छन्दयामास दैत्यं तुष्टो वरेण तु।\nसर्वामरत्वं विप्रेभ्यः सर्वभूतेभ्य एव च।\nयोगाद्देवान् विनिर्जित्य सर्वदेवत्वमास्थितः ।। ६.६२ ।।\nदानवाश्चासुराश्चैव देवाः समा भवन्तु वै।\nमारुतेर्यन्महैश्वर्यमेष मे दीयतां वरः ।। ६.६३ ।।\nएवमुक्तोऽथ ब्रह्मा तु तस्मै दत्त्वा यथेप्सितम्।\nदत्त्वा तस्मै वरान् दिव्यान् तत्रैवान्तरधीयत।\nहिरण्यकशिपुर्दैत्यः श्लोकैर्गीतः पुरातनैः ।। ६.६४ ।।\nराजा हिरण्यकशिपुर्यां यामाशां निषेवते।\nतस्यास्तस्या दिशो देवा नमश्चक्रुर्महर्षिभिः ।। ६.६५ ।।\nएवंप्रभावो दैत्येन्द्रो हिरण्यकशिपु र्द्विजाः।\nतस्यासीन्नरसिंहः स विष्णुर्मृत्युः पुरा किल।\nनखैस्तु तेन निर्भिन्नस्ततः शुद्धा नखाः स्मृताः ।। ६.६६ ।।\nहिरण्याक्षसुताः पञ्च विक्रान्ताः सुमहा बलाः।\nउत्कुरः शकुनिश्चैव कालनाभस्तथैव च ।। ६.६७ ।।\nमहानाभश्च विक्रान्तो भूतसन्तापनस्तथा।\nहिरण्याक्षसुताः ह्येते देवैरपि दुरासदाः ।। ६.६८ ।।\nतेषां पुत्राश्च पौत्राश्च बाडेयः सगणः स्मृतः।\nशतन्तानि सहस्राणि निहतास्तारकामये ।। ६.६९ ।।\nहिरण्यकशिपोः पुत्राश्चत्वारस्तु महाबलाः।\nप्रह्लादः पूर्वजस्तेषामनुह्लादस्तथैव च।\nसंह्रादश्च ह्रदश्चैव ह्रदपुत्रान्निबोधत ।। ६.७० ।।\nह्रादो निसुन्दश्च तता ह्रदपुत्रौ बभूवतुः।\nसुन्दोपसुन्दौ विक्रान्तौ निसुन्दतन यावुभौ ।। ६.७१ ।।\nब्रह्मघ्नस्तु महावीर्यो मूकस्तु ह्रददायिनः।\nमारीचः सुन्दपुत्रस्तु ताडकामुपपद्यते ।। ६.७२ ।।\nताडका निहता साऽथ राघवेण बलीयसा।\nमूको विनिहतश्चापि किराते सव्यसाचिना ।। ६.७३ ।।\nउत्पन्ना महता चैव तपसा भाविताः स्वयम्।\nतिस्रः कोट्यस्तु तेषां वै मणिवर्त्तनिवासिनाम्।\nअवध्या देवतानां वै निहताः सव्यसाचिना ।। ६.७४ ।।\nअनुह्लादसुतो वायुः शिनीवाली तथैव च ।\nतेषान्तु शतसाहस्रो गणो हालाहलः स्मृतः ।। ६.७५ ।।\nवैरोचनस्तु प्राह्लादिः पञ्च तस्यात्मजाः स्मृताः।\nगवेष्ठी कालनेमिश्च जम्भो बाष्कल एव च।\nशम्भुस्तु अनुजस्तेषां स्मृताः प्राह्लादिसूनवः ।। ६.७६ ।।\nयथाप्रधानं वक्ष्यामि तेषां पुत्रान् दुरासदान्।\nशुम्भश्चैव निशुम्भश्च विष्वक्सेनो महौजसः ।। ६.७७ ।।\nगवेष्ठिनः सुता ह्येते जम्भस्य शतदुन्दुभिः।\nतथा दक्षश्च खण्डश्च त्रयस्तु जम्भसूनवः ।। ६.७८ ।।\nविरोधश्च मनुश्चैव वृक्षायुः कुशलीमुखः।\nबाष्कलस्य सुता ह्येते कालनेमिसुतान् श्रृणु ।। ६.७९ ।।\nब्रह्मजित् क्षत्रजिच्चैव देवान्तकनरान्तकौ ।\nकालनेमिसुता ह्येते शम्भोस्तु श्रृणुत प्रजाः ।। ६.८० ।।\nधनुको ह्यसिलोमा च नाबलश्च सगोमुखः।\nगवाक्षश्चैव गोमांश्च शम्भोः पुत्राः प्रकीर्त्तिताः ।। ६.८१ ।।\nविरोचनस्य पुत्रस्तु बलिरेकः प्रतापवान्।\nबलेः पुत्रशतं जज्ञे राजानः सर्व एव ते ।। ६.८२ ।।\nतेषां प्रधानाश्चत्वारो विक्रान्ताः सुमहाबलाः।\nसहस्रबाहुर्ज्येष्ठस्तु बाणो द्रविणसम्मतः।\nकुम्भनाभो गर्द्दभाक्षः कुशिरित्येवमादयः ।। ६.८३ ।।\nशकुनी पूतना चैव कन्ये द्वे तु बलेः सुते।\nबलेः पुत्राश्च पौत्राश्च शतशोऽथ सहस्रशः ।। ६.८४ ।।\nबलिर्यो नामविख्यातो गणो विक्रान्तपौरुषः।\nबाणस्य चन्द्र मनसो लौहित्यमुपपद्यते ।। ६.८५ ।।\nदितिर्विनष्टपुत्रा वै तोषयामास कश्यपम्।\nस कश्यपः प्रसन्नात्मा सम्यगाराधितस्तया ।\nवरेण च्छन्दयामास सा च वव्रे वरं ततः ।। ६.८६ ।।\nस तु तस्यै वरं प्रादात् प्रार्थितं भगवन् प्रभुः।\nकिमिच्छसि मयि शुभ्रे मारीचस्तामभाषत ।। ६.८७ ।।\nमारीचं कश्यपं तुष्टं भर्तारं प्राञ्जलिस्तथा।\nहतपुत्रास्मि भगवान् आदित्यैस्तव सूनुभिः ।। ६.८८ ।।\nशक्रहन्तारमिच्छेयं पुत्रं दीर्घतपोऽन्वितम्।\nअहं तपश्चरिष्यामि गर्भ माधातुमर्हसि ।। ६.८९ ।।\nतस्यास्तद्वचनं श्रुत्वा मारीचः कश्यपस्तथा।\nप्रत्युवाच महातेजा दितिं परमदुःखिताम् ।। ६.९० ।।\nएवं भवतु भद्रन्ते शुचिर्भव तपोधने।\nजनयिष्यसि सत्पुत्रं शक्रहन्तारमाहवे ।। ६.९१ ।।\nपूर्णं वर्षशतं तावत् शुचिर्यदि भविष्यसि ।\nपुत्रं त्रिलोकप्रचरमथत्वं जनयिष्यसि ।। ६.९२ ।।\nएवमुक्त्वा महातेजास्तया समवसत् प्रभुः ।\nतामालिङ्ग्य त्रिभुवनं जगाम भगवानृषिः ।। ६.९३ ।।\nगते भर्त्तरि सा देवी दितिः परमहर्षिता।\nकुशलं वनमासाद्य तपस्तेपे सुदारुणम् ।। ६.९४ ।।\nतपस्तस्यान्तु कुर्वन्त्यां परिचर्याञ्चकार ह।\nसहस्राक्षः सुरश्रेष्ठः परया गुणसम्पदा ।। ६.९५ ।।\nअग्निं समित्कुशं काष्ठं फलं मूलं तथैव च।\nन्यवेदयत् सहस्राक्षो यच्चान्यदपि किञ्चन ।। ६.९६ ।।\nगात्रसंवाहनैश्चैव श्रमापनयनैस्तथा।\nशक्रः सर्वेषु (लोकेषु) कालेषु दितिं परिचचार ह ।\nएवमाराधिता शक्रमुवाचाथ दितिस्तथा ।। ६.९७ ।।\n।।दितिरुवाच।।\nप्रीता तेऽहं सुरश्रेष्ठ दशवर्षाणि पुत्रक।\nअवशिष्टानि भद्रान्ते भ्रातरं द्रक्ष्यसे ततः ।। ६.९८ ।।\nजयलिप्सां समाधास्ये लब्ध्वाहं तादृशं सुतम्।\nत्रैलोक्यविजयं पूत्र प्राप्स्यामि सह तेन वै ।। ६.९९ ।।\nएवमुक्त्वा दितिः शक्रं मध्यं प्राप्ते दिवाकरे ।\nनिद्रयापहृता देवी जान्वोः कृत्वा शिरस्तदा ।। ६.१०० ।।\nदृष्ट्वा तामशुचिं शक्रः पादयोर्गतमूर्द्धजाम् ।\nतस्यास्तदन्तरं लब्ध्वा जहास च मुमोद च ।। ६.१०१ ।।\nतस्याः शरीरं विवृतं विवेशाथ पुरन्दरः।\nप्रविश्य चामितं दृष्ट्वा गर्भमिन्द्रो महौजसम्।\nअभिनत्स प्रधानन्तु कुलिशेन महायशाः ।। ६.१०२ ।।\nभिद्यमानस्तदा गर्भो वज्रेण शतपर्वणा।\nरुरोद सस्वरं भीमं वेपमानः पुनः पुनः ।\nमारोदीरिति तं गर्भं शक्रः पुनरभाषत ।। ६.१०३ ।।\nतं गर्भं सप्तधाभूतं ह्येकैकं सप्तधा पुनः।\nकुलिशेन बिभेदेन्द्रस्ततो दितिरबुध्यत ।। ६.१०४ ।।\nन हन्तव्यो न हन्तव्य इत्येवं दितिरब्रवीत् ।\nनिष्पपातोदराद्वज्री मातुर्वचनगौरवात्।\nप्राञ्जलिर्वज्रसहितो दितिं शक्रोऽभ्यभाषत ।। ६.१०५ ।।\nअशुचिर्देवि सुप्तासि पादयोर्गतमूर्द्धजा।\nतदन्तरमहं लब्ध्वा शक्रहन्तारमाहवे।\nभिन्नवान् गर्भमेतन्ते बहुधा क्षन्तुमर्हसि ।। ६.१०६ ।।\nतस्मिस्तु विफले गर्भे दितिः परमदुःखिता।\nसहस्राक्षं ततो वाक्यं मातुर्नयनमब्रवीत् ।। ६.१०७ ।।\nममापराधाद्गर्भोऽयं यदि ते विफलीकृतः।\nनापराधोऽस्ति देवेश ऋषिपुत्र महाबल ।। ६.१०८ ।।\nशत्रोर्वधे न दोषोऽस्ति तेन त्वां न शपामि भोः।\nप्रियन्तु कर्त्तुमिच्छामि श्रेयो गर्भस्य मे कुरु ।। ६.१०९ ।।\nभवन्तु मम पुत्राणां सप्त स्थानानि वै दिवि।\nवातस्कन्धानिमान् सप्त चरन्तु मम पुत्रकाः।\nमरुतश्चेति विख्याता गणास्ते सप्त सप्तकाः ।। ६.११० ।।\nपृथिव्यां प्रथमस्कन्धो द्वितीयश्चैव भास्करे।\nसोमे तृतीयो विज्ञेयश्चतुर्थो ज्योतिषां गणे ।। ६.१११ ।।\nग्रहेषु पञ्चमश्चैव षष्ठः सप्तर्षिमण्डले।\nध्रुवे तु सप्तमश्चैव वातस्कन्धः परस्तु सः ।। ६.११२ ।।\nतान्येते विचरन्त्वद्य काले काले ममात्मजाः।\nवातस्कन्धानिमान् भूत्वा चरन्तु मम पुत्रकाः ।। ६.११३ ।।\nपृथिव्यां प्रथमस्कन्धो अमेध्येभ्यो य आवहः।\nचरन्तु मम पुत्रास्ते प्रथमश्चरताङ्गणः ।। ६.११४ ।।\nद्वितीयश्चापि मेध्येभ्य आसूर्यात् प्रवहस्तु यः।\nवातस्कन्धं द्वितीयन्तु द्वितीयश्चरताङ्गणः ।। ६.११५ ।।\nसूर्योर्द्ध्वन्तु ततः सोमादुद्वहो यस्तु वै स्मृतः।\nवातस्कन्धन्तु तं प्राहुस्तृतीयश्चरताङ्गणः ।। ६.११६ ।।\nसोमादूर्द्ध्वं तथर्क्षेभ्यश्चतुर्थः सुवहस्तु यः।\nचतुर्थो मम पुत्राणां गणस्तु चरतां विभो ।। ६.११७ ।।\nयक्षेभ्यश्च तथैवोर्द्ध्वमाग्रहाद्विवहस्तु यः।\nपञ्चमं पञ्चमः सौम्यः स्कन्धस्तु चरताङ्गणः ।। ६.११८ ।।\nऊर्द्ध्वं ग्रहादृषिभ्यस्तु षष्ठो यो वै पराहतः ।\nचरन्तु मम पुत्रास्तु तत्र षष्ठे गणे तु ये ।। ६.११९ ।।\nसप्तर्षयस्तथैवोर्द्ध्वमाध्रुवात् सप्तमस्तु यः।\nवात स्कन्धः परिवहस्तत्र तिष्ठन्तु मे सुताः ।। ६.१२० ।।\nएतत् सर्वं चरन्त्वेते काले काले ममात्मजाः।\nतत्र तेन च नाम्ना वै भवन्तु मरुतस्त्विमे ।। ६.१२१ ।।\nततस्तेषान्तु नामानि मातापुत्रौ प्रचक्रतुः।\nतत्कृते कर्मभिश्चैव मरुतो वै पृथक् पृथक् ।। ६.१२२ ।।\nसत्त्वज्योतिस्तथादित्यः सत्यज्योतिस्तथाऽपरः।\nतिर्यग्ज्योतिश्च सज्योतिर्ज्ज्योतिष्मानपरस्तथा ।। ६.१२३ ।।\nप्रथमस्तु गणः प्रोक्तो द्वितीयं मे निबोधत।\nऋतजित्सत्यजिच्चैव सुषेणः सेनजित्तथा ।। ६.१२४ ।।\nसत्मित्रोऽभिमित्रश्च हरिमित्रस्तथाऽपरः।\nगण एष द्वितीयस्तु तृतीयं मे निबोधत ।। ६.१२५ ।।\nकृतः सत्यो * * * * ध्रुवो धर्त्ता विधारयः ।\nध्वान्तश्चैव धुनिश्चैव ह्युग्रो भीमस्तथैव च।\nअभियुः सक्षिपश्चैवमाह्वयश्च गणः स्मृतः ।। ६.१२६ ।।\nईदृकू चैव तथान्यादृक् यादृक् च प्रतिकृत्तथा।\n(?) समितिश्चैव संरम्भश्च तथा गणः ।। ६.१२७ ।।\nईदृक् च पुरुषश्चैव अन्यादृक्षाच्च चेतसः।\nसमितासमितदृक्षाच्च प्रतिदृक्षाच्च वै गुणाः ।। ६.१२८ ।।\nएते ह्येको नपञ्चाशन्मरुतो नामतः स्मृताः।\nप्रसंख्यातास्तथा ताभ्यां दित्या चन्द्रेण चैव हि ।। ६.१२९ ।।\nश्रुत्वा तेषान्तु नामानि दितिरिन्द्रमुवाच ह।\nवात स्कन्धं चरन्त्वेते मम पुत्राश्च पुत्रक।\nविचरन्तु च भद्रन्ते देवैः सह ममात्मजाः ।। ६.१३० ।।\nतस्यास्तद्वचनं श्रुत्वा सहस्राक्षः पुरन्दरः।\nउवाच प्राञ्जलिर्भूत्वा मातर्भवतु तत्तथा ।। ६.१३१ ।।\nसर्वमेतद्यथोक्तन्ते भविष्यति न संशयः।\nदेवभूता महात्मानः कुमारा देवसंमताः।\nदेवैः सह भविष्यन्ति यज्ञ भाजस्तथात्मजाः ।। ६.१३२ ।।\nतस्मात्ते मरुतो देवाः सर्वे चेन्द्रानुजामराः।\nविज्ञेयाश्चामराः सर्वे दितिपुत्रास्तपस्विनः ।। ६.१३३ ।।\nएवं तौ निश्चयं ज्ञात्वा मातापुत्रौ तपोधनौ।\nजग्मतुस्त्रिदिवं हृष्टौ शक्रोऽपि त्रिदिवं गतः ।। ६.१३४ ।।\nमरुतां हि शुभं जन्म श्रृणुयाद्यः पठेत वा।\nनावृष्टिभयमाप्नोति बह्वायुश्च भवेत्ततः ।। ६.१३५ ।।\nइति श्रीमहापुराणे वायुप्रोक्ते कश्यपीयप्रजासर्गो नाम षष्ठोऽध्यायः ।। ६ ।।"
  }
]
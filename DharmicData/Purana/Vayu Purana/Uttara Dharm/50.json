[
  {
    "text": "।।सनत्कुमार उवाच।।\nयज्ञञ्चक्रे गयो राजा बह्वन्नं बहुदक्षिणम्।\nयत्र द्रव्यसमूहानां संख्या कर्त्तुं न शक्यते ।। ५०.१ ।।"
  },
  {
    "text": "स्थिता गयायामन्नादिपर्व्वताः पञ्चविंशतिः।\nप्रशंसन्ति द्विजास्तत्र देशे देशे सुपूजिताः ।। ५०.२ ।।"
  },
  {
    "text": "नैव पूर्व्वं केप्यकुर्व्वन्न करिष्यन्ति चापरे।\nसिकता वा यथा लोके यथा च दिवि तारकाः ।। ५०.३ ।।"
  },
  {
    "text": "तथा बहुसुवर्णाद्यैरसङ्ख्यातास्तु दक्षिणाः ।\nनैवेह पूर्वे ये केचिन्न करिष्यन्ति चापरे ।। ५०.४ ।।"
  },
  {
    "text": "प्रशंसन्ति द्विजास्तृप्ता देशे देशे सुपूजिताः।\nगयं विष्ण्वादयस्तुष्टा वरं ब्रूहीति चाब्रुवन् ।। ५०.५ ।।"
  },
  {
    "text": "गयस्तान्प्रार्थयामास ह्यभिशप्ताश्च चे पुरा।\nब्रह्मणा ते द्विजाः पूता भवन्तु क्रतुपूजिताः ।। ५०.६ ।।"
  },
  {
    "text": "गयाश्राद्धविधानाय द्विजा मूर्त्ताश्चदुर्द्दश।\nतेषां वाक्यं प्रकुर्व्वीत यदि ब्रह्मा स्वयं भवेत् ।। ५०.७ ।।"
  },
  {
    "text": "गौतमं काश्यपं कौत्सं कौशिकं कण्वमेव च।\nभारद्वाजं ह्यौशनसं वात्स्यं पाराशरं तथा ।। ५०.८ ।।"
  },
  {
    "text": "हरित्कुमारमाण्डव्यं लोकाक्षिं लोकसंमहत्।\nवासिष्ठञ्च तथात्रेयं गोत्राण्येषां चतुर्द्दश ।। ५०.९ ।।"
  },
  {
    "text": "गयापुरीति मन्नाम्ना ख्याता ब्रह्म पुरी यथा।\nएवमस्तु वरं दत्त्वा तथा चान्तर्दधुः सुराः ।। ५०.१० ।।"
  },
  {
    "text": "गयश्च भोगान्सम्भुज्य विष्णुलोकं परं ययौ।\nविशालायां विशालोऽभूद्राजाऽपुत्रो ऽब्रवीद्द्विजान् ।। ५०.११ ।।"
  },
  {
    "text": "कथं पुत्रादयो मे स्युर्विशालं चाब्रुवन्द्विजाः।\nगयायां पिण्डदानेन तव सर्व्वं भविष्यति ।। ५०.१२ ।।"
  },
  {
    "text": "विशालोऽपि गयाशीर्ष पिण्डदः पुत्रवानभूत्।\nदृष्ट्वाकाशे सितं रक्तं कृष्णं पुरुषमब्रवीत् ।। ५०.१३ ।।"
  },
  {
    "text": "के यूयं तेषु चैवैकः सितः प्रोचे विशालकम्।\nअहं सितस्ते जनक इन्द्रलोकादिहागतः ।। ५०.१४ ।।"
  },
  {
    "text": "मम पुत्र पिता रक्तो ब्रह्महा पापकृत्तमः ।\nअयं पितामहः कृष्ण ऋषयो येन घातिताः ।। ५०.१५ ।।"
  },
  {
    "text": "अवीचिनरकं प्राप्तौ मुक्तौ त्वत्पिण्डदानतः।\nपितॄन्पितामहांश्चैव तथैव प्रपितामहान् ।। ५०.१६ ।।"
  },
  {
    "text": "प्रीणयामीति यत्तोयं त्वया दत्तमरिन्दम।\nतेनास्मद्युगपद्योगो जातो वाक्येन सत्तम ।। ५०.१७ ।।"
  },
  {
    "text": "मुक्तिः कृता त्वया पुत्र व्रजामः स्वर्गमुत्तमम्।\nएवं पुत्रैः पितॄणां च कर्तव्या मुक्तिरुत्तमा ।। ५०.१८ ।।"
  },
  {
    "text": "त्वञ्च राज्यं चिरं कृत्वा भुक्त्वा भोगांश्च दुर्ल्लभान्।\nयज्ञान्सदक्षिणान्कृत्वा यायाद्विष्णुपुरं ततः ।। ५०.१९ ।।"
  },
  {
    "text": "एवं लब्धवरो राजा राज्यं कृत्वा दिवंगतः।\nप्रेतराजः सह प्रेतैर्गयाश्राद्धाद्दिवं गतः ।। ५०.२० ।।"
  },
  {
    "text": "प्रेतः कश्चिद्विमुक्त्यर्थं वणिजं कञ्चिदब्रवीत्।\nमम नाम्ना गयाशीर्षे पिण्डनिर्व्वापणं कुरु ।। ५०.२१ ।।"
  },
  {
    "text": "प्रेतभावविमुक्त्यर्थं त्वं गृहाण धनं मम।\nतद्वनं सर्व्वमादाय गयाश्राद्धव्ययं कुरु ।। ५०.२२ ।।"
  },
  {
    "text": "षोडशपञ्चभागांश्च तुभ्यं वै दत्तवानहम्।\nस्वनामानि यथान्यायं सम्यगाख्यातवानहम् ।। ५०.२३ ।।"
  },
  {
    "text": "गत्वा गयां गयाशीर्ष प्रेतराजाय पिण्डकम्।\nसमदाद्बन्धुभिः सार्द्धं स्वपितृभ्यस्ततो ददौ ।। ५०.२४ ।।"
  },
  {
    "text": "प्रेतः प्रेतत्वनिर्म्मुक्तो वणिक् स्वगृहमागतः ।\nएवं गयस्य शम्भोश्च क्षेत्रं विष्णो रवेस्तथा ।। ५०.२५ ।।"
  },
  {
    "text": "उपोषितोऽथ गायत्रीतीर्थे महानदीस्थिते।\nगायत्र्याः पुरतः स्नात्वा प्रातःसन्ध्यामुपासयेत् ।। ५०.२६ ।।"
  },
  {
    "text": "श्राद्धं सपिण्डकं कृत्वानयेद्ब्रह्मण्यतां कुलम्।\nतीर्थे समुदिते स्नात्वा सावित्र्याः पुरतो नरः ।। ५०.२७ ।।"
  },
  {
    "text": "सन्ध्यामुपास्य मध्याह्ने नयेत्कुलशतन्दिवम्।\nपिण्डदानं ततः कुर्य्यात्पितॄणां मुक्तिकाम्यया ।। ५०.२८ ।।"
  },
  {
    "text": "प्राचीसरस्वतीतीर्थे स्नात्वा चापि यथाविधि।\nसन्ध्यामुपास्य सायाह्ने विष्णुलोकं नयेत्पितॄन् ।। ५०.२९ ।।"
  },
  {
    "text": "बहुजन्मकृतात्सन्ध्यालोपान्मुक्तस्त्रिसन्ध्य कृत्।\nविशालायां लेलिहाने तीर्थे च भरताश्रमे ।। ५०.३० ।।"
  },
  {
    "text": "पादाङ्किते मुण्डपृष्ठे गदाधरसमीपतः।\nतीर्थे चाकाशगङ्गायां गिरिकर्णमुखेषु च ।। ५०.३१ ।।"
  },
  {
    "text": "स्नातोऽथ पिण्डदो ब्रह्मलोकं कुलशतं नयेत्।\nदेवनद्यां वैतरण्यां स्नातः स्वर्गं नयेत्पितॄन् ।। ५०.३२ ।।"
  },
  {
    "text": "स्नातो गोदो वैतरण्यां त्रिःसप्तकुलमुद्धरेत्।\nसत्यं सत्यं पुनः सत्यं वैतरण्यां तु नारद ।। ५०.३३ ।।"
  },
  {
    "text": "एकविंशतिकुलान्याहुस्तारयेन्नात्र संशयः।\nया सा वैतरणी नाम नदी त्रैलोक्यविश्रुता ।। ५०.३४ ।।"
  },
  {
    "text": "सावतीर्णा गयाक्षेत्रे पितॄणां तरणाय वै।\nगोदावर्य्यां वैतरण्यां यमुनायां तथैव च ।। ५०.३५ ।।"
  },
  {
    "text": "देवनद्यां गोप्रचारे श्राद्धदः स्वर्नयेत्पितॄन्।\nपुष्करिण्यां घृतकुल्यां मधुकुल्यां तथैव च ।। ५०.३६ ।।"
  },
  {
    "text": "कोटितीर्थे रुक्मिणीये पिण्डदः स्वर्नयेत्पितॄन्।\nत्रिरात्रोपोषणेनैव तीर्थाभिगमनेन च ।। ५०.३७ ।।"
  },
  {
    "text": "अदत्त्वा काञ्चनङ्गाश्च दरिद्रो जायते नरः।\nघृतकुल्या मधुकुल्या देविका च महानदी ।। ५०.३८ ।।"
  },
  {
    "text": "शिलायाः सङ्गमो यत्र मधुस्रवा प्रकीर्तिता।\nअयुतं चाश्वमेधानां स्नानकृल्लभते नरः ।। ५०.३९ ।।"
  },
  {
    "text": "श्राद्धं सपिण्डकं कृत्वा पिण्डदानं तथैव च।\nकुलानां शतमुद्धृत्य विष्णुलोकं नयेन्नरः ।। ५०.४० ।।"
  },
  {
    "text": "दशाश्च मेधिके हंसतीर्थे चामरकङ्कटे।\nकोटितीर्थे रुक्मकुण्डे पिण्डदः स्वर्नयेत्पितॄन् ।। ५०.४१ ।।"
  },
  {
    "text": "वैतरण्यां घृतकुल्यां मधुकुल्यां तथैव च।\nकोटितीर्थे नरः स्नात्वा दृष्ट्वा कोटीश्वरञ्च यः ।। ५०.४२ ।।"
  },
  {
    "text": "कोटिजन्म भवेद्विप्रो धनाढ्यो वेदपारगः ।\nमार्कण्डेयेशकोचीशौ नत्वा स्यात्पितृतारकः ।। ५०.४३ ।।"
  },
  {
    "text": "रुक्म पारिजातवने पार्व्वत्या सह शङ्करः।\nरहस्ये संस्थितो रेमे युगानामयुतं पुरा ।। ५०.४४ ।।"
  },
  {
    "text": "मरीचिः फलपुष्पार्थं पारिजातवनं गतः।\nदृष्ट्वा शप्तो महेशेन यस्मात्सुखविघातकः ।। ५०.४५ ।।"
  },
  {
    "text": "दुःखी भवेति तद्भीतो मरिचिस्तुष्टुवे शिवम्।\nतुष्टः प्रोवाच तं शम्भुर्वृणीष्व वरमुत्तमम् ।। ५०.४६ ।।"
  },
  {
    "text": "शापाद् भवतु मुक्तिर्म्मे मरीचिः प्राह शङ्करम्।\nभवेद्गयायां मुक्तिस्ते शिवोक्तः प्रययौ गयाम् ।। ५०.४७ ।।"
  },
  {
    "text": "शिलास्थितस्तपस्तेपे सर्व्वेषां दुष्करञ्च यत्।\nमरीचिरीश्वराच्छप्तः कृष्णत्वमगमत्पुरा ।। ५०.४८ ।।"
  },
  {
    "text": "तपसा दारुणेनेह स विप्रः शुक्लतां गतः ।\nहरिरूचे मरीचिञ्च वरं वृणुहि पुत्रक ।। ५०.४९ ।।"
  },
  {
    "text": "किमलभ्यं त्वयि तुष्टे मरीचिः प्राह माधवम्।\nहरशापाद्विमुक्तोऽहं शिला भवतु पावनी ।। ५०.५० ।।"
  },
  {
    "text": "पितृमुक्तिकरी च स्यात्तथेत्युक्त्वा दिवं गतः।\nदिवौकसां पुष्करिणीं समासाद्य नरः शुचिः ।। ५०.५१ ।।"
  },
  {
    "text": "यत्र दत्तं पितृभ्यस्तु भवत्यक्षयमित्युत।\nतत्र स्नातो दिवं याति स्वशरीरेण मानवः ।। ५०.५२ ।।"
  },
  {
    "text": "पाप्मानं प्रजहात्येष जीर्णत्वचमिवोरगः।\nतत्पङ्गजवनं पुण्यं पुण्यकृद्भिर्निषेवितम् ।। ५०.५३ ।।"
  },
  {
    "text": "पाण्डुशिला वै तत्रास्ते श्राद्धं यत्राक्षयं भवेत्।\nयुधिष्ठिरस्तु तस्यां हि श्राद्धं कर्त्तुं ययौ मुने ।। ५०.५४ ।।"
  },
  {
    "text": "तत्र काले पाण्डुनोक्तं मद्धस्ते देहि पिण्डकम्।\nहस्तं त्यक्त्वा शिलायाञ्च पिण्डदानञ्चकार सः ।। ५०.५५ ।।"
  },
  {
    "text": "शिलायां पिण्डदानेन प्रहृष्टो व्यासनन्दनः।\nवरं ददौ स्वपुत्राय राज्यं कुरु महीतले ।। ५०.५६ ।।"
  },
  {
    "text": "अकण्टकन्तु सम्पूर्णं त्वं मे त्राता हि पुत्रक।\nस्वर्गं व्रज शरीरेण भ्रातृभिः परिवारितः ।। ५०.५७ ।।"
  },
  {
    "text": "दृष्टिमात्रेण सम्पूतान्नरकस्थान्दिवं नय।\nइत्युक्त्वा प्रययौ पाण्डुः शाश्वतं पदमव्ययम् ।। ५०.५८ ।।"
  },
  {
    "text": "उद्भिज्जाः स्वेदजा वापि ह्यण्डजा ये जरायुजाः।\nमधुस्रवां समासाद्य मृताः स्वर्गपुरं ययुः ।। ५०.५९ ।।"
  },
  {
    "text": "दशाश्वमेधिके हंसतीर्थे श्राद्धाद्दिवं व्रजेत्।\nदशाश्वमेधहंसौ च नत्वा शिवपुरं व्रजेत् ।। ५०.६० ।।"
  },
  {
    "text": "भरतस्याश्रमे श्राद्धान्नयेद्ब्रह्मालयं पितॄन्।\nमतङ्गस्य पदे श्राद्धी ब्रह्मलोकं नयेत्पितॄन् ।। ५०.६१ ।।"
  },
  {
    "text": "निर्म्मथ्याग्निं शमीगर्भे विधिर्विष्ण्वादिभिः सह।\nलेभे तीर्थन्तु यज्ञार्थं त्रिषु लोकेषु विश्रुतम् ।। ५०.६२ ।।"
  },
  {
    "text": "मखसंज्ञन्तु तत्तीर्थं पितॄणां मुक्ति दायकम्।\nस्नात्वा च तर्पणं कृत्वा पिण्डदो मुक्तिमाप्नुयात् ।। ५०.६३ ।।"
  },
  {
    "text": "पितॄन्स्वर्गं नयेन्नत्वा सङ्गमेऽङ्गारकेश्वरौ।\nगयाकूटे पिण्डदानादश्वमेधफलं लभेत् ।। ५०.६४ ।।"
  },
  {
    "text": "भस्मकूटे भस्मनाथं नत्वा च तारयेत्पितॄन् ।\nत्यक्तपापो भवेन्मुक्तः सङ्गमे स्नानमाचरेत् ।। ५०.६५ ।।"
  },
  {
    "text": "इष्टिं चक्रेऽश्वमेधाख्यं वसिष्ठो मुनिसत्तमः।\nइष्टितो निर्गतः शम्भुर्वरं वृणु वसिष्ठकम् ।। ५०.६६ ।।"
  },
  {
    "text": "प्राहेति तं वसिष्ठोऽपि शिव तुष्ठोऽसि मे यदि।\nवस्तव्यं चात्र देवेश तथेत्युक्त्वा शिवः स्थितः ।। ५०.६७ ।।"
  },
  {
    "text": "पिण्डदो धेनुकारण्ये कामधेनुपदेषु च।\nस्नात्वा नत्वाथ सम्पूज्य ब्रह्मलोकं नयेत्पितॄन् ।। ५०.६८ ।।"
  },
  {
    "text": "कर्द्दमाले गयानाभौ मुण्डपृष्ठसमीपतः।\nस्नात्वा श्राद्धादिकं कृत्वा पितॄणामनृणो भवेत् ।। ५०.६९ ।।"
  },
  {
    "text": "फल्गुचण्डीश्मशानाक्षीमङ्गलाद्याः समर्च्चयेत्।\nगयायाञ्च वृषोत्सर्गात्रिः सप्तकुलमुद्धरेत् ।। ५०.७० ।।"
  },
  {
    "text": "यत्र तत्र स्थिता देवा ऋषयोऽपि जितेन्द्रियाः ।\nआद्यं गदाधरं ध्यायञ्छ्राद्धपिण्डादिदानतः ।। ५०.७१ ।।"
  },
  {
    "text": "कुलानां शतमुद्धृत्य ब्रह्मलोकं नयेत् पितॄन्।\nगया गयो गया दित्यो गायत्री च गदाधरः ।। ५०.७२ ।।"
  },
  {
    "text": "गया गयासुरश्चैव षङ्गया मुक्तिदायकाः।\nगयाख्यानमिदं पुण्यं यः पठेत्सततं नरः ।। ५०.७३ ।।"
  },
  {
    "text": "श्रृणुयाच्छ्रद्धया यस्तु स याति परमां गतिम्।\nपाठयेद्वा गयाख्यानं विप्रेभ्यः पुण्यकृन्नरः ।। ५०.७४ ।।"
  },
  {
    "text": "गयाश्राद्धं कृतं तेन कृतं तेन सुनिश्चितम्।\nगयाया महिमानञ्च ह्यभ्यसेद्यः समाहितः ।। ५०.७५ ।।"
  },
  {
    "text": "तेनेष्टं राजसूयेन अश्वमेधेन नारद।\nलिखेद्वा लेखयेद्वापि पूजयेद्वापि पुस्तकम् ।। ५०.७६ ।।"
  },
  {
    "text": "तस्य गेहे स्थिरा लक्ष्मीः सुप्रसन्ना भविष्यति।\nउपाख्यानमिदं पुण्यं गृहे तिष्ठति पुस्तकम् ।। ५०.७७ ।।"
  },
  {
    "text": "सर्पाग्निचौरजनितं भयं तत्र न विद्यते।\nश्राद्धकाले पठेद्यस्तु गयामाहात्म्यमुत्तमम् ।। ५०.७८ ।।"
  },
  {
    "text": "विधिहीनन्तु तत्सर्वं पितॄणान्तु गयासमम्।\nयानि तीर्थानि त्रैलोक्ये तानि दृष्टानि तत्र वै।\nयेन ज्ञातं गयाख्यानं श्रुतं वा पठितं मुने ।। ५०.७९ ।।"
  },
  {
    "text": "।।सूत उवाच।।\nसनत्कुमारो मुनिपुङ्गवाय पुण्यां कथाञ्चाथ निवेद्य भक्त्या।\nस्वमाश्रमं पुण्यवनैरुपेतं विसृज्य संगीतगुरुं जगाम ।। ५०.८० ।।"
  },
  {
    "text": "इति श्रीमहापुराणे वायुप्रोक्ते गयामहात्म्यं नाम पञ्चाशत्तमोऽध्यायः ।। ५० ।। समाप्तमिदं वायुपुराणम् ।। * ।।"
  }
]
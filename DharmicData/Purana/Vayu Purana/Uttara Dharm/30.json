[
  {
    "text": "सूत उवाच।।\nएते पुत्रा महात्मानः पञ्चैवासन् महाबलाः।\nस्वर्भानुतनया विप्राः प्रभायां जज्ञिरे नृपाः ।। ३०.१ ।।"
  },
  {
    "text": "नहुषः प्रथमस्तेषां पुत्रधर्म्मा ततः स्मृतः।\nधर्म्मवृद्धात्मजश्चैव सुतहोत्रो महायशाः ।। ३०.२ ।।"
  },
  {
    "text": "सुतहोत्रस्य दायादास्त्रयः परमधार्म्मिकाः।\nकाशः शलश्च द्वावेतौ तथा गृत्समदः प्रभुः ।। ३०.३ ।।"
  },
  {
    "text": "पुत्रो गृत्समदस्यापि शुनको यस्य शौनकः।\nब्राह्मणाः क्षत्रियाश्चैव वैश्याः शूद्रास्तथैव च ।। ३०.४ ।।"
  },
  {
    "text": "एतस्य वंशे सम्भूता विचित्रैः कर्म्मभिर्द्विजाः।\nशलात्मजो ह्यार्ष्टिषेणश्चरन्तस्तस्य चात्मजः ।। ३०.५ ।।"
  },
  {
    "text": "शौनकाश्चार्ष्टिषेणाश्च क्षात्रोपेता द्विजातयः।\nकाशस्य काशयो राष्टः पुत्रो दीर्घतपास्तथा ।। ३०.६ ।।"
  },
  {
    "text": "धर्म्मश्च दीर्घतपसो विद्वान् धन्वन्तरिस्ततः।\nतपसा सुमहातेजा जातो वृद्धस्य धीमतः।\nअथैनमृषयः प्रोचुः सूतं वाक्यमिमं पुनः ।। ३०.७ ।।"
  },
  {
    "text": "ऋषय ऊचुः ।।"
  },
  {
    "text": "कथं धन्वन्तरिर्द्देवो मानुषेष्विह जज्ञिवान्।\nएतद्वेदितुमिच्छामस्ततो ब्रूहि प्रियं तथा ।। ३०.८ ।।"
  },
  {
    "text": "सूत उवाच।।\nधन्वन्तरेः सम्भवोऽयं श्रूयतामिह वै द्विजाः।\nस सम्भूतः समुद्रान्ते मथ्यमानेऽमृते पुरा ।। ३०.९ ।।"
  },
  {
    "text": "उत्पन्नः सकलात् पूर्व्वं सर्व्वतश्च श्रियावृतः।\nसर्व्वसंसिद्धकायं तं दृष्ट्वा विष्टम्भितः स्थितः।\nअजस्त्वमिति होवाच तस्मादजस्तु सः स्मृतः ।। ३०.१० ।।"
  },
  {
    "text": "अजः प्रोवाच विष्णुं तं तनयोऽस्मि तव प्रभो।\nविधत्स्व भागं स्थानञ्च मम लोके सुरोत्तम ।। ३०.११ ।।"
  },
  {
    "text": "एवमुक्तः सुदृष्ट्वा तु तथा प्रोवाच स प्रभुः ।\nकृतो यज्ञविभागस्तु यज्ञियौर्हे सुरैस्तथा ।। ३०.१२ ।।"
  },
  {
    "text": "वेदेषु विधियुक्तञ्च विधिहोत्रं महर्षिभिः।\nन शक्यमिह होमो वै तुल्यं कर्त्तुं कदाचन ।। ३०.१३ ।।"
  },
  {
    "text": "अर्वाक्सुतोऽसि हे देव नाममन्त्रोऽसि वै प्रभो।\nद्वितीयायान्तु सम्भूत्यां लोके ख्यातिङ्गमिष्यसि ।। ३०.१४ ।।"
  },
  {
    "text": "अणिमादियुता सिद्धिर्गर्भस्थस्य भविष्यति।\nतेनैव च शरीरेण देवत्वं प्राप्स्यसि प्रभो।\nचारुमन्त्रैर्घृतैर्गन्धैर्यक्ष्यन्ति त्वां द्विजातयः ।। ३०.१५ ।।"
  },
  {
    "text": "अथ च त्वं पुनश्चैव आयुर्वेदं विधास्यसि।\nअवश्यम्भावी ह्यर्थोऽयं प्राग्दिष्टस्त्वब्जयोनिना ।। ३०.१६ ।।"
  },
  {
    "text": "द्वितीयं द्वापरं प्राप्य भविता त्वं न संशयः।\nतस्मात् तस्मै वरं दत्त्वा विष्णुरन्तर्दघे ततः ।। ३०.१७ ।।"
  },
  {
    "text": "द्वितीये द्वापरे प्राप्ते सौनहोत्रः स काशिराट्।\nपुत्रकाम स्तपस्तेपे नृपो दीर्घतपास्तथा ।। ३०.१८ ।।"
  },
  {
    "text": "अजं देवन्तु पुत्रार्थे ह्यारिराधयिषुर्नृपः।\nवरेण च्छन्दयामास प्रीतो धन्वन्तरिर्नृपम् ।। ३०.१९ ।।"
  },
  {
    "text": "नृप उवाच।।\nभगवन् यदि तुष्टस्त्वं पुत्रो मे धृतिमान् भव।\nतथेति समनुज्ञाय तत्रैवान्तरधीयत ।। ३०.२० ।।"
  },
  {
    "text": "तस्य गेहे समुत्पन्नो देवो धन्वन्तरिस्तदा।\nकाशिराजो महाराजः सर्व्वरोगप्रणाशनः ।। ३०.२१ ।।"
  },
  {
    "text": "आयुर्वेदं भरद्वाजश्चकार सभिषक्क्रियम्।\nतमष्टधा पुनर्व्यस्य शिष्येभ्यः प्रत्यपादयत् ।। ३०.२२ ।।"
  },
  {
    "text": "धन्वन्तरिसुतश्चापि केतुमानिति विश्रुतः।\nअथ केतुमतः पुत्रो विभो भीमरथो नृपः।\nदिवोदास इति ख्यातो वाराणस्यधिपोऽभवत् ।। ३०.२३ ।।"
  },
  {
    "text": "एतस्मिन्नेव काले तु पुरीं वाराणसीं पुरा।\nशून्यां विवेशयामास क्षेणको नाम राक्षसः ।। ३०.२४ ।।"
  },
  {
    "text": "शप्ता हि सा पुरी पूर्व्वं निकुम्भेन महात्मना।\nशून्या वर्षसहस्रं वै भवित्रीति पुनः पुनः ।। ३०.२५ ।।"
  },
  {
    "text": "तस्यान्तु शप्तमात्रायां दिवोदासः प्रजेश्वरः।\nविषयान्ते पुरीं रम्यां गोमत्यां सन्न्यवेशयत् ।। ३०.२६ ।।"
  },
  {
    "text": "ऋष ऊचुः।।\nवाराणसीं किमर्थन्तां निकुम्भः शप्तवान् पुरा।\nनिकुम्भश्चापि धर्म्मात्मा सिद्धक्षेत्रं शशाप यः ।। ३०.२७ ।।"
  },
  {
    "text": "सूत उवाच।।\nदिवोदासस्तु राजर्षिर्नगरीं प्राप्य पार्थिवः।\nवसते स महातेजाः स्फीतायां वै नराधिपः ।। ३०.२८ ।।"
  },
  {
    "text": "एतस्मिन्नेव काले तु कृतदारो महेश्वरः।\nदेव्याः स प्रियकामस्तु वसानश्च सुरान्तिके ।। ३०.२९ ।।"
  },
  {
    "text": "देवाज्ञया पारिषदा विश्वरूपास्तपोधनाः।\nपूर्वोक्तै रूपविशेषस्तोषयन्ति महेश्वरीम् ।। ३०.३० ।।"
  },
  {
    "text": "हृष्यति तैर्महादेवो मेना नैव तु हृष्यति।\nजुगुप्सते सा नित्यञ्च देवं देवीं तथैव च ।। ३०.३१ ।।"
  },
  {
    "text": "मम पार्श्वे त्वनाचारस्तव भर्त्ता महेश्वरः।\nदरिद्रः सर्व एवेह अक्लिष्टं लडतेऽनघे ।। ३०.३२ ।।"
  },
  {
    "text": "मात्रा तथोक्ता वचसा स्त्रीस्वबावान्नचाक्षमत्।\nस्मितं कृत्वा तु वरदा हरपार्श्वमथागमत् ।। ३०.३३ ।।"
  },
  {
    "text": "विषण्णवदना देवी महादेवमभाषत।\nनेह वत्स्याम्यहं देव नय मां स्वं निवेशनम् ।। ३०.३४ ।।"
  },
  {
    "text": "तथोक्तस्तु महादेवः सर्वांल्लोकानवेक्ष्य ह।\nवासार्थं रोचयामास पृथिव्यां तु द्विजोत्तमाः।\nवाराणसीं महातेजाः सिद्धक्षेत्रं महेश्वरः ।। ३०.३५ ।।"
  },
  {
    "text": "दिवो दासेन तां ज्ञात्वा निविष्टान्नगरीं भवः।\nपार्श्वास्थं स समाहूय गणेशं क्षेमकं ब्रवीत् ।। ३०.३६ ।।"
  },
  {
    "text": "गणेश्वर पुरीङ्गत्वा सून्यां वाराणसीं कुरु।\nमृदुना चाब्युपायेन अतिवीर्यः स पार्थिवः ।। ३०.३७ ।।"
  },
  {
    "text": "ततो गत्वा निकुम्भस्तु पुरीं वाराणसीं पुरा ।\nस्वप्ने सन्दर्शयामास मङ्कनं नाम नापितम् ।। ३०.३८ ।।"
  },
  {
    "text": "श्रेयस्तेऽहं करिष्यामि स्थानं मे रोचयानघ।\nमद्रूपां प्रतिमां कृत्वा नगर्य्यन्ते निवेशय ।। ३०.३९ ।।"
  },
  {
    "text": "तथा स्वप्ने यथा दृष्टं सर्वं कारितवान् द्विजाः।\nनगरीद्वार्यनुज्ञाप्य राजानन्तु यथाविधि ।। ३०.४० ।।"
  },
  {
    "text": "पूजा तु महती चैव नित्यमेव प्रयुज्यते।\nगन्धैर्धूपैश्च माल्यैश्च प्रेक्षणीयैस्तथैव च ।। ३०.४१ ।।"
  },
  {
    "text": "अन्नप्रदानयुक्तैश्च अत्यद्भुतमिवाभवत्।\nएवं सम्पूज्यते तत्र नित्यमेव गणेश्वरः ।। ३०.४२ ।।"
  },
  {
    "text": "ततो वरसहस्राणि नगराणां प्रयच्छति ।\nपुत्रान् हिरण्यमायूंषि सर्व्वकामांस्तथैव च ।। ३०.४३ ।।"
  },
  {
    "text": "राज्ञस्तु महिषी श्रेष्ठा सुयशा नाम विश्रुता।\nपुत्रार्थमागता साध्वी राज्ञा देवी प्रचोदिता ।। ३०.४४ ।।"
  },
  {
    "text": "पूजान्तु विपुलां कृत्वा देवी पुत्रानयाचत।\nपुनः पुनरथागम्य बहुशः पुत्रकारणात् ।। ३०.४५ ।।"
  },
  {
    "text": "न प्रयच्छति पुत्रांस्तु निकुम्भः कारणेन तु।\nराजा यदि तत् क्रुध्येत ततः किञ्चित् प्रवर्त्तते ।। ३०.४६ ।।"
  },
  {
    "text": "अथ दीर्घेण कालेन क्रोधो राजानमाविशत्।\nभूतं त्विदं महाद्वारि नगराणां प्रयच्छति ।। ३०.४७ ।।"
  },
  {
    "text": "प्रीत्या वरांश्च शतशो न किञ्चित्तु प्रवर्त्तते।\nमामकैः पूज्यते नित्यं नगर्यां मम चैव तु ।। ३०.४८ ।।"
  },
  {
    "text": "तत्रार्च्चितश्च बहुशो देव्या मे तत्र कारणात् ।\nन ददाति च पुत्रं मे कृतघ्नो बहुभोजनः ।। ३०.४९ ।।"
  },
  {
    "text": "अतो नार्हति पूजान्तु मत्सकाशात् कथञ्चन।\nतस्मात्तु नाशयिष्यामि तस्य स्थानं दुरात्मनः ।। ३०.५० ।।"
  },
  {
    "text": "एवं तु सविनिश्चित्य दुरात्मा राज किल्बिषी।\nस्थानं गणपतेस्तस्य नाशयामास दुर्मतिः ।। ३०.५१ ।।"
  },
  {
    "text": "भग्नमायतनं दृष्ट्वा राजानमगमत् प्रभुः।\nयस्मादृतेऽपराधं मे त्वया स्थानं विना शितम् ।। ३०.५२ ।।"
  },
  {
    "text": "अकस्मात् तु पुरी शून्या भवित्री ते नराधिप।\nततस्तेन तु शापेन शून्या वाराणसी तथा ।। ३०.५३ ।।"
  },
  {
    "text": "शप्तां पुरीं निकुम्भस्तु महादेवमथानयत्।\nशून्यां पुरीं महादेवो निर्म्ममे परमात्मना ।। ३०.५४ ।।"
  },
  {
    "text": "तुल्यां देवविभूत्यास्तु देव्याश्चैव महात्मनः।\nरमते तत्र वै देवी रममाणे महेश्वरः ।। ३०.५५ ।।"
  },
  {
    "text": "न रतिं तत्र वै देवी लभते गृहविस्मयात्।\nदेव्याः क्रीडार्थमीशानो देवो वाक्यमथाब्रवीत् ।। ३०.५६ ।।"
  },
  {
    "text": "नाहं वेश्म विमोक्ष्यामि अविमुक्तं हि मे गृहम्।\nप्रहस्यैनामथोवाच अविमुक्तं हि मे गृहम् ।। ३०.५७ ।।"
  },
  {
    "text": "नाहं देवि गमिष्यामि गच्छस्वेह रमाम्यहम्।\nतस्मात्तदविमुक्तं हि प्रोक्तं देवेन वै स्वयम् ।। ३०.५८ ।।"
  },
  {
    "text": "एवं वाराणसी शप्ता अविमुक्तं च कीर्त्तितम्।\nयस्मिन् वसति वै देवः सर्वदेवनमस्कृतः।\nयुगेषु त्रिषु धर्मात्मा सह देव्या महेश्वरः ।। ३०.५९ ।।"
  },
  {
    "text": "अन्तर्द्धानं कलौ याति तत्पुरन्तु महात्मनः।\nअन्तर्हिते पुरे तस्मिन् पुरी सा वसते पुनः ।। ३०.६० ।।"
  },
  {
    "text": "एवं वाराणसी शप्ता निवेशं पुनरागता।\nभद्रश्रेण्यस्य पुत्राणां शतमुत्तमधन्विनाम् ।। ३०.६१ ।।"
  },
  {
    "text": "हत्वा निवेशयामास दिवोदासो नराधिपः।\nभद्रश्रेण्यस्य राज्यन्तु हृतन्तेन बलीयसा ।। ३०.६२ ।।"
  },
  {
    "text": "भद्रश्रेण्यस्य पुत्रस्तु दुर्दमो नाम नामतः।\nदिवोदासेन बालेति घृणया स विवर्जितः ।। ३०.६३ ।।"
  },
  {
    "text": "दिवोदासादॄषद्वत्यां वीरो जज्ञे प्रतर्द्दनः।\nतेन पुत्रेण बालेन प्रहृतं तस्य वै पुनः ।। ३०.६४ ।।"
  },
  {
    "text": "वैरस्यान्तं महाराज्ञा तदा तेन विधत्सता।\nप्रतर्द्दनस्य पुत्रौ द्वौ वत्सो गर्गश्च विश्रुतः ।। ३०.६५ ।।"
  },
  {
    "text": "वत्सपुत्रो ह्यलर्कस्तु सन्नतिस्तस्य चात्मजः ।\nअलर्कं प्रति राजर्षिर्गीतश्लोकौ पुरातनौ ।। ३०.६६ ।।"
  },
  {
    "text": "षष्टिवर्षसहस्राणि षष्टिवर्षशतानि च।\nयुवा रूपेण सम्पन्नो ह्यलर्कः काशिसत्तमः ।। ३०.६७ ।।"
  },
  {
    "text": "लोपामुद्रा प्रसादेन परमायुरवाप्तवान् ।। ३०.६८ ।।"
  },
  {
    "text": "शापस्यान्ते महाबाहुर्हत्वा क्षेमकराक्षसम्।\nरम्यामावासयामास पुरीं वाराणसीं नृपः ।। ३०.६९ ।।"
  },
  {
    "text": "सन्नतेरपि दायादः सुनीथो नाम धार्मिकः।\nसुनीथस्य तु दायादः सुकेतुर्नाम धार्म्मिकः ।। ३०.७० ।।"
  },
  {
    "text": "सुकेतुतनयश्चापि धर्मकेतुरिति श्रुतिः।\nधर्मकेतोस्तु दायादः सत्यकेतुर्महारथः ।। ३०.७१ ।।"
  },
  {
    "text": "सत्यकेतुसुतश्चापि विभुर्नाम प्रजेश्वरः।\nसुविभुस्तु विभोः पुत्रः सुकुमारस्ततः स्मृतः ।। ३०.७२ ।।"
  },
  {
    "text": "सुकुमारस्य पुत्रस्तु धृष्टकेतुः स धार्म्मिकः।\nधुष्टकेतोस्तु दायादो वेणुहोत्रः प्रजेश्वरः ।। ३०.७३ ।।"
  },
  {
    "text": "वेणुहोत्रसुतश्चापि गार्ग्यो वै नाम विश्रुतः।\nगार्ग्यस्य गर्गभूमिस्तु वात्स्यो वत्सस्य धीमतः ।। ३०.७४ ।।"
  },
  {
    "text": "ब्राह्मणाः क्षत्रियाश्चैव तयोः पुत्राः सुधार्म्मिकाः।\nविक्रान्ता बलवन्तश्च सिंहतुल्यपराक्रमाः ।। ३०.७५ ।।"
  },
  {
    "text": "इत्येते काश्यपाः प्रोक्ता रजेरपि निबोधत।\nरजेः पुत्रशतान्यासन् पञ्च वीर्यवतो भुवि।\nराजेयमिति विख्यातं क्षत्रमिन्द्रभयावहम् ।। ३०.७६ ।।"
  },
  {
    "text": "तदा दैवासुरे युद्धे समुत्पन्ने सुदारुणे।\nदेवाश्चैवासुराश्चैव पितामहमथाब्रुवन् ।। ३०.७७ ।।"
  },
  {
    "text": "आवयोर्भगवान् युद्धे विजेता को भविष्यति।\nब्रूहि नः सर्व्वलोकेश श्रोतुमिच्छामहे वयम् ।। ३०.७८ ।।"
  },
  {
    "text": "ब्रह्मोवाच।।\nयेषामर्थाय संग्रामे रजिरात्तायुधः प्रभुः।\nयोत्स्यते ते विजेष्यन्ति त्रील्लोँकान्नात्र संशयः ।। ३०.७९ ।।"
  },
  {
    "text": "रजिर्यतस्ततो लक्ष्मीर्यतो लक्ष्मीस्ततो धृतिः।\nयतो धृतिस्ततो धर्मो यतो धर्मस्ततो जयः ।। ३०.८० ।।"
  },
  {
    "text": "तद्देवा दानवाः सर्वे ततः श्रुत्वा रजेर्जयम्।\nअभ्ययुर्जयमिच्छन्तः स्तुवन्तो राजसत्तमम् ।। ३०.८१ ।।"
  },
  {
    "text": "ते हृष्टमनसः शर्वे राजानं देवदानवाः।\nऊचुरस्मज्जयाय त्वं गृहाण वरकार्मुकम् ।। ३०.८२ ।।"
  },
  {
    "text": "रजिरुवाच।।\nअहञ्जेष्यामि नो युद्धे देवान् शक्रपुरोगमान्।\nइन्द्रो भवामि धर्मात्मा ततो योत्स्यामि संयुगे ।। ३०.८३ ।।"
  },
  {
    "text": "दानवा ऊचुः।।\nअस्माकमिन्द्रः प्रह्लादस्तस्यार्थे विजयामहे।\nअस्मिस्तु समये राजंस्तिष्ठेथादेव नोऽदितेः ।। ३०.८४ ।।"
  },
  {
    "text": "स तथेति ब्रुवन्नेव देवैरप्यभिचोदितः।\nभविष्यसीन्द्रो जित्वेति देवैरपि निमन्त्रितः ।। ३०.८५ ।।"
  },
  {
    "text": "जघान दानवान् सर्व्वान् समक्षं वज्रपाणिनः।\nस विप्रनष्टां देवानां परमश्रीः श्रियं वशी ।। ३०.८६ ।।"
  },
  {
    "text": "निहत्य दानवान् सर्व्वान् व्याजहार रजिः प्रभुः।\nतं तथा तु रझिं तत्र देवैस्सह शतक्रतुः ।। ३०.८७ ।।"
  },
  {
    "text": "रजिपुत्रोऽहमित्युक्त्वा पुनरेवाब्रवीद्वचः।\nईन्द्रोऽसि राजन् देवानां सर्वेषान्नात्र संशयः।\nयस्याहमिन्द्रपुत्रस्ते ख्यातिं यास्यामि शत्रुहन् ।। ३०.८८ ।।"
  },
  {
    "text": "स तु शक्रवचः श्रुत्वा वञ्चितस्तेन मायया।\nतथेत्येवाब्रवीद्राजा प्रीयमाणः शतक्रतुम् ।। ३०.८९ ।।"
  },
  {
    "text": "तस्मिंस्तु देवसदृशे दिवं प्राप्ते महीपतौ।\nदायाद्यमिन्द्रादाजह्रुराचारं तनया रजेः ।। ३०.९० ।।"
  },
  {
    "text": "तानि पुत्रशतान्यस्य तच्च स्थानं शचीपतेः।\nसमक्रामन्त बहुधा स्वर्गलोकं त्रिविष्टपम् ।। ३०.९१ ।।"
  },
  {
    "text": "ततः काले बहुतिथे सतीते महाबलः।\nहृतराज्योऽब्रवीच्छक्रो हृतभागो बृहस्पतिम् ।। ३०.९२ ।।"
  },
  {
    "text": "बदरीफलमात्रं वै पुरोडाशं विधत्स्व मे।\nब्रह्मर्षे येन तिष्ठेयं तेजसाप्यायितस्ततः ।। ३०.९३ ।।"
  },
  {
    "text": "ब्रह्मन् कृशोऽयं विमना हृतराज्यो हृताशनः।\nहतौजा दुर्बलो मूढो रजिपुत्रैः प्रसीद मे ।। ३०.९४ ।।"
  },
  {
    "text": "बृहस्पतिरुवाच।।\nयद्येवं चोदितः शक्र त्वया स्यां पूर्व्वमेव हि।\nनाभविष्यत् त्वत्प्रियार्थं नाकर्त्तव्यं ममानघ ।। ३०.९५ ।।"
  },
  {
    "text": "प्रयतिष्यामि देवेन्द्र तद्धितार्थं महाद्युते।\nयथा भागञ्च राज्यञ्च अचिरात् प्रतिपत्स्यसे ।। ३०.९६ ।।"
  },
  {
    "text": "तथा शक्र गमिष्यामि माभूत्ते विक्लवं मनः।\nततः कर्म्म चकारास्य तेजःसंवर्द्धनं महत् ।। ३०.९७ ।।"
  },
  {
    "text": "तेषाञ्च बुद्धिसंमोहमकरोद्बुद्धिसत्तमः।\nते यदा ससुता मूढा रागोत्पन्न विधर्म्मिणः ।। ३०.९८ ।।"
  },
  {
    "text": "ब्रह्मद्विषश्च संवृत्ता हतवीर्य्यपराक्रमाः।\nततो लेभे सुरैश्वर्यमैन्द्रस्थानं तथोत्तमम् ।। ३०.९९ ।।"
  },
  {
    "text": "हत्वा रजिसुतान् सर्वान्कामक्रोधपरायणान्।\nय इदं पावनं स्थानं प्रतिष्ठानं शतक्रतोः।\nश्रृणुयाद्वा रजेर्वापि न स दौरात्म्यमाप्नुयात् ।। ३०.१०० ।।"
  },
  {
    "text": "इति श्रीमहापुराणे वायुप्रोक्ते रजियुद्धं नाम त्रिंशोऽध्यायः ।। ३० ।। *"
  }
]
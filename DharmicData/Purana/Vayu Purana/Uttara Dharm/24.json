[
  {
    "text": "सूत उवाच।।\nनिसर्गं मनु पुत्राणां विस्तरेण निबोधत।\nपृषध्रो हिसयित्वा तु गुरोर्गावमभक्षयत् ।। २४.१ ।।"
  },
  {
    "text": "शापाच्छूद्रत्वमापन्नश्च्यवनस्य महात्मनः।\nकरूषस्य तु कारूषः क्षत्रियो युद्धदुर्मदः ।। २४.२ ।।"
  },
  {
    "text": "सहस्रक्षत्रियगणविक्रान्तः संबभूव ह।\nनाभागारिष्टपुत्रस्तु विद्वानासीद्भलन्दनः ।। २४.३ ।।"
  },
  {
    "text": "भलन्दनस्य पुत्रोऽभूत् प्रांशुर्नाम महाबलः।\nप्रांशोरेकोऽभवत् पुत्रः प्रजानिरिति विश्रुतः ।। २४.४ ।।"
  },
  {
    "text": "प्रजानेरभवत् पुत्रः खनित्रो नाम वीर्यवान्।\nतस्य पुत्रोऽभवच्छ्रीमान् क्षुपो नाम महायशाः ।। २४.५ ।।"
  },
  {
    "text": "क्षुपस्य विंशः पुत्रस्तु प्रतिमा न बभूव ह।\nविंशपुत्रस्तु कल्याणो विविंशो नाम धार्मिकः ।। २४.६ ।।"
  },
  {
    "text": "विविंशपुत्रो धर्मात्मा खनिनेत्रः प्रतापवान्।\nकरन्धमस्तस्य पुत्रस्त्रेतायुगमुखेऽभवत् ।। २४.७ ।।"
  },
  {
    "text": "करन्धमसुतश्चापि आविक्षिन्नाम वीर्यवान्।\nआविक्षितो व्यतिक्रामत् पितरं गुणवत्तया ।। २४.८ ।।"
  },
  {
    "text": "मरुत्तो नाम धर्मात्मा चक्रवर्त्तिसमो नृपः।\nसंवर्त्तेन दिवं नीतः ससुहृत् सह बान्धवैः ।। २४.९ ।।"
  },
  {
    "text": "विवादोऽत्र महानासीत् संवर्त्तस्य बृहस्पतेः।\nऋद्धिं दृष्ट्वा तु यज्ञस्य क्रुद्धस्तस्य बृहस्पतिः ।। २४.१० ।।"
  },
  {
    "text": "संपर्त्तेन हृते यज्ञे चुकोप सुभृशन्तदा।\nलोकानां स हि नाशय दैवतैर्हि प्रसादितः ।। २४.११ ।।"
  },
  {
    "text": "मरुत्तश्चक्रवर्त्ती स नरिष्यन्तमवाप्तवान्।\nनरिष्यन्तस्य दायादो राजा दण्डधरो दमः ।। २४.१२ ।।"
  },
  {
    "text": "तस्य पुत्रस्तु विक्रान्तो राजासीद्राष्ट्रवर्द्धनः ।\nसुधृती तस्य पुत्रस्तु नरः सुधृतिनः सुतः ।। २४.१३ ।।"
  },
  {
    "text": "केवलस्तस्य पुत्रस्तु बन्धुमान् केवलात्मजः।\nअथ बन्धुमतः पुत्रो धर्मात्मा वेगवान् नृपः ।। २४.१४ ।।"
  },
  {
    "text": "बुधो वेगवतः पुत्र स्तृणबिन्दुर्बुधात्मजः।\nत्रेतायुगमुखे राजा तृतीये संबभूव ह ।। २४.१५ ।।"
  },
  {
    "text": "कन्या तु तस्य द्रविडा माता विश्रवसो हि सा।\nपुत्रश्चास्य विशालोऽभूद् राजा परमधार्मिकः ।। २४.१६ ।।"
  },
  {
    "text": "विशालस्य समुत्पन्ना विशाला नयनिर्मिता।\nविशालस्य सुतो राजा हेमचन्द्रो महाबलः ।। २४.१७ ।।"
  },
  {
    "text": "सुचन्द्र इति विख्यातो हेमचन्द्रादनन्तरम्।\nसुचन्द्रतनयो राजा धूम्राश्च इति विश्रुतः ।। २४.१८ ।।"
  },
  {
    "text": "धूम्राश्वतनयो विद्वान् सृञ्जयः समपद्यत।\nसृञ्जयस्य सुतः श्रीमान् सहदेवः प्रतापवान् ।। २४.१९ ।।"
  },
  {
    "text": "कृशाश्वः सहदेवस्य पुत्रः परमधार्मिकः।\nकृशाश्वस्य महातेजाः सोमदत्तः प्रतापवान् ।। २४.२० ।।"
  },
  {
    "text": "सोमदत्तस्य राजर्षेः सुतोभूज्जनमेजयः।\nजनमेजयात्मजश्चैव प्रमतिर्नाम विश्रुतः ।। २४.२१ ।।"
  },
  {
    "text": "तृणबिन्दुप्रसादेन सर्वे वैशालका नृपाः ।\nदीर्घायुषो महात्मानो वीर्यवन्तः सुधार्मिकाः ।। २४.२२ ।।"
  },
  {
    "text": "शर्यातेर्मिथुनं त्वासीदानार्तो नाम विश्रुतः।\nपुत्रः सुकन्या कन्या न भार्याया च्यवनस्य तु ।। २४.२३ ।।"
  },
  {
    "text": "आनार्त्तस्य तु दायादो रेवो नाम्ना तु वीर्यवान्।\nआनर्त्तो विषयो यस्य पुरी चापि कुशस्थली ।। २४.२४ ।।"
  },
  {
    "text": "रेवस्य रैवतः पुत्रः ककुझी नाम धार्मिकः।\nज्येष्ठो भ्रातृशतस्यासीद्राजा प्राप्य कुशस्थलीम् ।। २४.२५ ।।"
  },
  {
    "text": "कन्यया सह श्रुत्वा च गन्धर्वं ब्रह्मणोऽन्तिके।\nमुहूर्त्तं देवदेवस्य मार्त्यं बहुयुगं विभोः ।। २४.२६ ।।"
  },
  {
    "text": "आजगाम युवा चैव स्वां पुरीं यादवैर्वृताम्।\nकृतां द्वारवतीं नाम बहुद्वारां मनोरमाम् ।। २४.२७ ।।"
  },
  {
    "text": "भोजवृष्ट्यन्धकैर्गुप्तां वसुदेवपुरोगमैः।\nताङ्कथां रैवतः श्रुत्वा यथातत्त्वमरिन्दमः ।। २४.२८ ।।"
  },
  {
    "text": "कन्या तु बलदेवाय सुव्रतां नाम रेवतीम्।\nदत्त्वा जगाम शिखरं मेरोस्तपसि संस्थितः ।। २४.२९ ।।"
  },
  {
    "text": "रेमे रामश्च धर्मात्मा रेवत्या सहितः किल।\nतां कथामृषयः श्रुत्वा पप्रच्छुस्तदनन्तरम् ।। २४.३० ।।"
  },
  {
    "text": "ऋष्य ऊचुः ।।"
  },
  {
    "text": "कथं बहुयुगे काले व्यतीते सूतनन्दन।\nन जरां रेवती प्राप्ता पलितञ्च कुतः प्रभो ।। २४.३१ ।।"
  },
  {
    "text": "मेरुं गतस्य वा तस्य शर्य्यातेः सन्ततिः कथम्।\nस्थिता पृथिव्यामद्यापि श्रोतुमिच्छामि तत्त्वतः ।। २४.३२ ।।"
  },
  {
    "text": "कियन्तो वा सुरगणा गन्धर्व्वास्तत्र कीदृशाः।\nयच्छ्रुत्वा रैवतः कालान् मुहूर्त्तमिव मन्यते ।। २४.३३ ।।"
  },
  {
    "text": "सूत उवाच।।\nन जरा क्षुत्पिपासा वा न च मृत्युभयं ततः।\nन च रोगः प्रभवति ब्रह्मलोकगतस्य हि ।। २४.३४ ।।"
  },
  {
    "text": "गान्धर्व्वं प्रति यच्चापि पृष्टस्तु मुनिसत्तमाः।\nततोऽहं संप्रवक्ष्यामि याथातथ्येन सुव्रताः ।। २४.३५ ।।"
  },
  {
    "text": "सप्त स्वरास्त्रयो ग्रामा मूर्च्छनास्त्वेकविंशतिः।\nतालाश्चैकोनपञ्चाशदित्येतत् स्वरमण्डलम् ।। २४.३६ ।।"
  },
  {
    "text": "षड्जर्षभौ च गान्धारो मध्यमः पञ्चमस्तथा।\nधैवतश्चापि विज्ञेयस्तथा चापि निषादवान् ।। २४.३७ ।।"
  },
  {
    "text": "सौवीरी मध्यमग्रामो हरिणास्या तथैव च।\nस्यात्कलोपबलोपेता चतुर्थी शुद्धमध्यमा ।। २४.३८ ।।"
  },
  {
    "text": "शार्ङ्गी च पावनी चैव दृष्टाका च यथाक्रमम्।\nम्ध्यमग्रामिकीः ख्याताः षड्जग्रामं निबोधत ।। २४.३९ ।।"
  },
  {
    "text": "उत्तरमन्द्रा रजनी तथा या चोत्तरायता।\nशुद्धषड्जा तथा चैव जानीयात् सप्तमां च ताम् ।। २४.४० ।।"
  },
  {
    "text": "गान्धारग्रामि कांश्चान्यान् कीर्त्यमानान् निबोधत।\nआग्निष्टोमिकमाद्यन्तु द्वितीयं वाजपेयिकम् ।। २४.४१ ।।"
  },
  {
    "text": "तृतीयं पौण्ड्रकं प्रोक्तं चतुर्थं चाश्वमेधिकम्।\nपञ्चमं राजसूयं व षष्ठं चक्रसुवर्णकम् ।। २४.४२ ।।"
  },
  {
    "text": "सप्तमं गोसवं नाम महावृष्टिकमष्टमम्।\nब्रह्मदानञ्च नवमं प्राजापत्यमनन्तरम् ।। २४.४३ ।।"
  },
  {
    "text": "नागपक्षाश्रयं विद्याद्गोतरञ्च तथैव च।\nहयक्रान्तं मृगक्रान्तं विष्णुक्रान्तं मनोहरम् ।। २४.४४ ।।"
  },
  {
    "text": "सूर्य्यक्रान्तं वरेण्यञ्च मत्तकोकिलवादिनम्।\nसावित्रमर्द्धसावित्रं सर्व्वतो मद्रमेव च ।। २४.४५ ।।"
  },
  {
    "text": "सुवर्णञ्च सुतन्द्रञ्च विष्णुवैष्णुवरावुभौ।\nसागरं विजयञ्चैव सर्वभूतमनोहरम् ।। २४.४६ ।।"
  },
  {
    "text": "हंसं ज्येष्ठं विजानीमस्तुम्बुरुप्रियमेव च।\nमनोहरमधात्र्यञ्च गन्धर्वानुगतश्च यः ।। २४.४७ ।।"
  },
  {
    "text": "अलम्बुषेष्टश्च तथा नारदप्रिय एव च।\nकथितो भीमसेनेन नागराणां यथा प्रियः ।। २४.४८ ।।"
  },
  {
    "text": "करोपनीत विनता श्रीराख्यो भार्गवप्रियः।\nविंशतिर्मध्यमग्रामः षड्जग्रामश्चतुर्द्दश ।। २४.४९ ।।"
  },
  {
    "text": "तथा पञ्चदशेच्छन्ति गान्धारग्रामसंस्थितान् ।\nससौवीरा तु गान्धारी ब्रह्मणा ह्युपगीयते ।। २४.५० ।।"
  },
  {
    "text": "उत्तरादिस्वरस्यैव ब्रह्मा वै देवताऽत्र च।\nहरिदेशसमुत्पन्ना हरिणास्या व्यजायत।\nमूर्च्छना हरिणास्यैव अस्या इन्द्रोऽधिदैवतम् ।। २४.५१ ।।"
  },
  {
    "text": "करोपनीतवितता मरुद्भिः स्वरमण्डले।\nसा कलोपनता तस्मान्मारुतश्चात्र दैवतम् ।। २४.५२ ।।"
  },
  {
    "text": "मनुदेशसमुत्पन्ना मूर्च्छना शुद्धमध्यम्।\nमध्यमोऽत्र स्वरः शुद्धो गन्धर्व्वश्चात्र देवता ।। २४.५३ ।।"
  },
  {
    "text": "मृगैः सह सञ्चरते सिद्धानां मार्गदर्शने।\nयस्मात्तस्मात् स्मृता मार्गी मृगेन्द्रोऽस्याश्च देवता ।। २४.५४ ।।"
  },
  {
    "text": "सा चाश्रमसमायुक्ता अनेकान् पौरवान् रवान्।\nमूर्च्छना योजना ह्येषा रजसा रजनी ततः ।। २४.५५ ।।"
  },
  {
    "text": "ताल उत्तरमन्द्रांशः षड्जदैवतकां विदुः।\nतस्मादुत्तरतालञ्च प्रथमं स्वायतं विदुः।\nतस्मादुत्तरमन्द्रोऽयं देवतास्य ध्रुवो ध्रुवम् ।। २४.५६ ।।"
  },
  {
    "text": "अपानादुत्तरत्वाच्च धैवतस्योत्तरायणः।\nस्यादियं मूर्च्छना ह्येवं पितरः श्राद्धदेवताः ।। २४.५७ ।।"
  },
  {
    "text": "शुद्धषड्जस्वरं कृत्वा यस्मादग्निं महर्षयः।\nउपतिष्ठन्ति तस्मात्तं जानीयाच्छुद्धषड्‌जिकम् ।। २४.५८ ।।"
  },
  {
    "text": "यः सतां मूर्च्छनां कृत्वा पञ्चमस्वरको भवेत् ।\nयक्षीणां मूर्च्छना सा तु याक्षिका मूर्च्छना स्मृता ।। २४.५९ ।।"
  },
  {
    "text": "नागदृष्टिर्विषा गीता नोपसर्पन्ति मूर्च्छनाम्।\nभवन्तीव हृता ह्येते ब्रह्मणा नागदेवताः।\nअहीनां मूर्च्छना ह्येषा वरुणश्चात्र देवता ।। २४.६० ।।"
  },
  {
    "text": "शकुन्तकानां कृत्वा च उपमां यान्ति किन्नराः ।\nउत्तमां मूर्च्छना तस्मात् पक्षिराजोऽत्र देवता ।। २४.६१ ।।"
  },
  {
    "text": "गान्धाररागशब्देन गां च धारयतेऽर्थतः।\nतस्माद्विशुद्धगान्धारी गन्धर्वश्चाधिदैवतम् ।। २४.६२ ।।"
  },
  {
    "text": "गान्धारानन्तरं गत्वा सृष्टेयं मूर्च्छना यतः।\nतस्मादुत्तरगान्धारी वसवश्चात्र देवताः ।। २४.६३ ।।"
  },
  {
    "text": "सेयं खलु महाभूता पितामह मुपस्थिता।\nषड्जेयं मूर्च्छना तस्मात् स्मृता ह्यनलदेवता ।। २४.६४ ।।"
  },
  {
    "text": "दिव्येयं चायता तेन मन्दषष्ठा च मूर्च्छने।\nनिवृत्तगुणनामानं पञ्चमञ्चात्र धैवतम् ।। २४.६५ ।।"
  },
  {
    "text": "पूर्णाः सप्तस्वरा ह्येवं मूर्च्छनाः संप्रकीर्त्तिताः।\nनानासाधारणाश्चैव षडेवानुविदस्तथा ।। २४.६६ ।।"
  },
  {
    "text": "इति श्रीमहापुराणे वायुप्रोक्ते वैवस्वत मनुवंशगान्धर्व्वमूर्च्छनालक्षणकथनं नाम चतुर्विंशोऽध्यायः ।। २४ ।। *"
  }
]
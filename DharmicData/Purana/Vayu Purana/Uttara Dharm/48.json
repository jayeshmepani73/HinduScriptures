[
  {
    "text": "।।सनत्कुमार उवाच।।\nगयायात्रां प्रवक्ष्यामि श्रृणु नारद मुक्तिदाम्।\nनिष्कृतिः श्राद्धकर्तॄणां ब्रह्मणा गीयते पुरा ।। ४८.१ ।।"
  },
  {
    "text": "उद्यतश्चेद्गयां गन्तुं श्राद्धं कृत्वा विधानतः।\nविधाय कार्पटीवेशं कृत्वा ग्रामं प्रदक्षिणम् ।। ४८.२ ।।"
  },
  {
    "text": "ततो ग्रामान्तरं गत्वा श्राद्धशेषस्य भोजनम्।\nततः प्रतिदिनं गच्छेत्प्रतिग्रहविवर्जितः ।। ४८.३ ।।"
  },
  {
    "text": "प्रतिग्रहादुपावृत्तः सन्तुष्टो नियतः शुचिः।\nअहङ्कारविमुक्तो यः स तीर्थफलमश्नुते ।। ४८.४ ।।"
  },
  {
    "text": "यस्य हस्तौ च पादौ च मनश्चापि सुसंयतम्।\nविद्या तपश्च कीर्तिश्च स तीर्थफलमश्नुते ।। ४८.५ ।।"
  },
  {
    "text": "ततो गयाप्रवेशे च पूर्वतोऽस्ति महानदी ।\nतत्र तोयं समुत्पाट्य स्नातव्यं निर्मले जले ।। ४८.६ ।।"
  },
  {
    "text": "देवादींस्तर्पयित्वाथ श्राद्धं कृत्वा यथाविधिः ।\nस्ववेदशाखागदितमर्घ्यावाहनवर्जितम् ।। ४८.७ ।।"
  },
  {
    "text": "अपरेऽह्नि शुचिर्भूत्वा गच्छेद्वै प्रेतपर्वते ।\nब्रह्मकुण्डे ततः स्नात्वा देवादींस्तर्पयेत्सुधीः ।। ४८.८ ।।"
  },
  {
    "text": "कुर्य्याच्छ्राद्धं सपिण्डानां प्रयतः प्रेतपर्वते।\nप्राचीनावीतिना भाव्यं दक्षिणाभिमुखः सुधीः ।। ४८.९ ।।"
  },
  {
    "text": "कव्यबालोऽनलः सोमो यमश्चैवार्य्यमा तथा।\nअग्निष्वात्ता बर्हिषदः सोमपाः पितृदेवताः ।। ४८.१० ।।"
  },
  {
    "text": "आगच्छन्तु महाभागा युष्माभी रक्षितास्त्विह।\nमदीयाः पितरो ये च कुले जाताः सनाभयः ।। ४८.११ ।।"
  },
  {
    "text": "तेषां पिण्डप्रदानार्थमागतोऽस्मि गयामिमाम्।\nते सर्वे तृप्तिमायान्तु श्राद्देनानेन शाश्वतीम् ।। ४८.१२ ।।"
  },
  {
    "text": "आचम्योक्ताव च पञ्चाङ्गं प्राणायामं प्रयत्नतः।\nपुनरावृत्तिरहितब्रह्मलोकाप्तिहेतवे ।। ४८.१३ ।।"
  },
  {
    "text": "एवञ्च विधिवच्छ्राद्धं कृत्वा पूर्वं यताक्रमम्।\nपितॄनावाह्य चाभ्यर्च्य मन्त्रैः पिण्डप्रदो भवेत् ।। ४८.१४ ।।"
  },
  {
    "text": "तीर्थे प्रेतशिलादौ च चरुणा सघृतेन वा ।\nप्रक्षाल्य पूर्वं तत्स्थानं पञ्चगव्यैः पृथक्पृथक्।\nतैर्मन्त्रैरथ संपूज्य पञ्चगव्यैश्च देवताम् ।। ४८.१५ ।।"
  },
  {
    "text": "यावत्तिला मनुष्यैश्च गृहीता पितृकर्मसु।\nगच्छन्ति तावदसुराः सिंहत्रस्ता यथा मृगाः ।। ४८.१६ ।।"
  },
  {
    "text": "अष्टकासु च वृद्धौ च गयायां च मृतेऽहनि ।\nमातुः श्राद्धं पृथक्कुर्यादन्यत्र पतिना सह ।। ४८.१७ ।।"
  },
  {
    "text": "वृद्धिश्राद्धे तु मात्रादि गयायां पितृपूर्वकम्।\nपाद्यपूर्वं समारभ्य दक्षिणाग्रकुशैः क्रमात्।\nपित्रादीनां समास्तीर्य शेषं गृह्योक्तमाचरेत् ।। ४८.१८ ।।"
  },
  {
    "text": "दद्युः श्राद्धं सपिण्डानां तेषां दक्षिणभागतः।\nकुशानास्तीर्यं विधिना सकृद्दत्वा तिलोदकम् ।। ४८.१९ ।।"
  },
  {
    "text": "गृहीत्वाञ्जलिना तेभ्यः पितृतीर्थेन यत्नतः।\nसक्तुना मुष्टिमात्रेण दद्यादक्षय्यपिण्डकम्।\nसम्बन्धिनस्तिलाद्भिश्च कुशेष्वावाहयेत्ततः ।। ४८.२० ।।"
  },
  {
    "text": "आब्रह्मस्तम्बपर्यन्तं देवर्षिपितृमानवाः।\nतृप्यन्तु पितरः सर्वे मातृमातामहादयः ।। ४८.२१ ।।"
  },
  {
    "text": "अतीतकुलकोटीनां सप्तद्वीपनिवासिनाम्।\nआब्रह्मभुवनाल्लोकादिदमस्तु तिलोदकम् ।। ४८.२२ ।।"
  },
  {
    "text": "पिता पितामह श्चैव तथैव प्रपितामहः।\nमाता पितामही चैव तथैव प्रपितामही ।। ४८.२३ ।।"
  },
  {
    "text": "मातामहस्तत्पिता च प्रमातामहकादयः।\nतेषां पिण्डो मया दत्तो ह्यक्षय्यमुपतिष्ठताम् ।। ४८.२४ ।।"
  },
  {
    "text": "मुष्टिमात्रप्रमाणञ्च ह्यार्द्रामलकमात्रकम्।\nशमीफत्रप्रमाणं वा पिण्डं दद्याद्गयाशिरे।\nउद्धरेत्सप्तगोत्राणि कुलानि शतमुद्धरेत् ।। ४८.२५ ।।"
  },
  {
    "text": "पितुर्मातुः स्वभार्याया भगिन्या दुहितुस्तथा।\nपितृष्वसुर्मातृष्वसुः सप्त गोत्राः प्रकीर्त्तिताः ।। ४८.२६ ।।"
  },
  {
    "text": "चतुर्विंशतिविंशश्च षोडश द्वादशैव हि।\nरुद्रादिवसवश्चैव कुलान्येकोत्तरं शतम् ।। ४८.२७ ।।"
  },
  {
    "text": "नावाहनं न दिग्बन्धो न दोषो दृष्टिसम्भवः।\nन कारुण्येन कर्त्तव्यं तीर्थश्राद्धं विचक्षणैः ।। ४८.२८ ।।"
  },
  {
    "text": "पिण्डासनं पिण्डदानं पुनः प्रत्यवनेजनम्।\nदक्षिणा चान्नसङ्कल्पं तीर्थश्राद्धेष्वयंविधिः ।। ४८.२९ ।।"
  },
  {
    "text": "अस्मत्कुले मृता ये च गतिर्येषां न विद्यते।\nआवाहयिष्ये तान्सर्वान्दर्भपृष्ठे तिलोदकैः ।। ४८.३० ।।"
  },
  {
    "text": "बन्धुवर्गकुले ये च गतिर्येषां न विद्यते।\nआवाहयिष्ये तान्त्सर्वान् दर्भपृष्ठे तिलोदकैः ।। ४८.३१ ।।"
  },
  {
    "text": "इत्येतैर्मन्त्रैः सजलैस्तिलैर्दर्भेषु ध्यानवान्।\nआवाह्याभ्यर्च्य तेभ्यश्च पिण्डान्दद्याद्यथाक्रमम् ।। ४८.३२ ।।"
  },
  {
    "text": "अस्मत्कुले मृता ये च गतिर्येषां न विद्यते।\nतेषामुद्धरणार्थाय इमं पिण्डं ददाम्यहम् ।। ४८.३३ ।।"
  },
  {
    "text": "मातामहकुले ये च गतिर्येषां न विद्यते।\nतेषामुद्धरणार्थाय इमं पिण्डं ददाम्यहम् ।। ४८.३४ ।।"
  },
  {
    "text": "बन्धुवर्गकुले ये च गतिर्येषां न विद्यते।\nतेषामुद्धरणार्थाय इमं पिण्डं ददाम्यहम् ।। ४८.३५ ।।"
  },
  {
    "text": "अजातदन्ता ये केचिद्ये च गर्भे प्रपीडिताः ।\nतेषामुद्धरणार्थाय इमं पिण्डं ददाम्यहम् ।। ४८.३६ ।।"
  },
  {
    "text": "अग्निदग्धाश्च ये केचिन्नाग्निदग्धास्तथा परे।\nविद्युच्चोरहता ये च तेभ्यः पिण्डं ददाम्यहम् ।। ४८.३७ ।।"
  },
  {
    "text": "दावदाहे मृता ये च सिंहव्याग्रहताश्च ये।\nदंष्ट्रिभिः श्रृङ्गिभिर्वापि तेभ्यः पिण्डं ददाम्यहम् ।। ४८.३८ ।।"
  },
  {
    "text": "उद्बन्धनमृता ये च विषशस्त्रहताश्च ये।\nआत्मापघातिनो ये च तेभ्यः पिण्डं ददाम्यहम् ।। ४८.३९ ।।"
  },
  {
    "text": "अरण्ये वर्त्मनि वने क्षुधया तृषया हताः।\nभूतप्रेतपिशाचाद्यैस्तेभ्यः पिण्डं ददाम्यहम् ।। ४८.४० ।।"
  },
  {
    "text": "रौरवे चान्धतामिस्रे कालसूत्रे च ये गताः।\nतेषामुद्धरणार्ताय इमं पिण्डं ददाम्यहम् ।। ४८.४१ ।।"
  },
  {
    "text": "असिपत्रवने घोरे कुम्भीपाकेषु ये गताः।\nतेषामुद्धरणार्थाय इमं पिण्डं ददाम्यहम् ।। ४८.४२ ।।"
  },
  {
    "text": "अनेकयातनासंस्थाः प्रेतलोकञ्च ये गताः।\nतेषामुद्धरणार्थाय इमं पिण्डं ददाम्यहम् ।। ४८.४३ ।।"
  },
  {
    "text": "अनेकयातनासंस्था ये नीता यमकिङ्करैः।\nतेषामुद्धरणार्थाय इमं पिण्डं ददाम्यहम् ।। ४८.४४ ।।"
  },
  {
    "text": "नरकेषु समस्तेषु यातनासु च ये स्थिताः ।\nतेषामुद्धरणार्थाय इमं पिण्डं ददाम्यहम् ।। ४८.४५ ।।"
  },
  {
    "text": "पशुयोनि गता येच पक्षिकीटसरीसृपाः।\nअथवा वृक्षयोनिस्थास्तेभ्यः पिण्डं ददाम्यहम् ।। ४८.४६ ।।"
  },
  {
    "text": "जात्यन्तरसहस्रेषु भ्रमन्तः स्वेन कर्म्मणा।\nमानुष्यं दुर्ल्लभं येषां तेभ्यः पिण्डं ददाम्यहम् ।। ४८.४७ ।।"
  },
  {
    "text": "दिव्यन्तरिक्षभूमिष्ठाः पितरो बान्धवादयः।\nमृता असंस्कृता ये च तेब्यः पिण्डं ददाम्यहम् ।। ४८.४८ ।।"
  },
  {
    "text": "ये केचित्प्रेतरूपेण वर्त्तन्ते पितरो मम।\nते सर्व्वे तृप्तिमायान्तु पिण्डेनानेन सर्व्वदा ।। ४८.४९ ।।"
  },
  {
    "text": "येऽबान्धवा बान्धवा वा येऽन्यजन्मनि बान्धवाः।\nतेषां पिण्डो मया दत्तो ह्यक्षय्यमुपतिष्ठताम् ।। ४८.५० ।।"
  },
  {
    "text": "पितृवंशे मृता ये च मातृवंशे च ये मृताः।\nगुरुश्वशुरबन्धूनां ये चान्ये बान्धवा मृताः ।। ४८.५१ ।।"
  },
  {
    "text": "ये मे कुले लुप्तपिण्डाः पुत्रदारविवर्जिताः।\nक्रियालोपगता ये च जात्यन्धाः पङ्गवस्तथा ।। ४८.५२ ।।"
  },
  {
    "text": "विरूपा आमगर्भाश्च ज्ञाताज्ञाताः कुले मम।\nतेषां पिण्डो मया दत्तो ह्यक्षय्यमुपतिष्ठताम् ।। ४८.५३ ।।"
  },
  {
    "text": "आ ब्रह्मणो ये पितृवंशजाता मातुस्तथा वंशभवा मदीयाः।\nकुलद्वये ये मम दासभूता भृत्या स्तथैवाश्रितसेवकाश्च ।। ४८.५४ ।।"
  },
  {
    "text": "मित्राणि शिष्याः पशवश्च वृक्षा दृष्टा ह्यदृष्टाश्च कृतोपकाराः।\nजन्मान्तरे ये मम सङ्गताश्च तेभ्यः स्वधा पिण्डमहं ददामि ।। ४८.५५ ।।"
  },
  {
    "text": "एतैश्च सर्व्वमन्त्रैस्तु स्त्रीलिङ्गान्तं समूह्य च।\nपिण्डान्दद्याद्यथापूर्व्वं स्त्रीणां मात्रादिकक्रमात् ।। ४८.५६ ।।"
  },
  {
    "text": "स्वगोत्रे परगोत्रे वा दम्पत्योः पिण्डपातनम्।\nअपृथङ् निष्फलं श्राद्धं पिण्डञ्चोदकतर्पणम् ।। ४८.५७ ।।"
  },
  {
    "text": "पिण्डपात्रे तिलान्क्षिप्त्वा पूरयित्वा शुभोदकैः।\nपरिषिच्य त्रिधा सर्वान् प्रणिपत्य समापयेत् ।। ४८.५८ ।।"
  },
  {
    "text": "पितॄन्विसृज्य चाचम्य साक्षिणः श्रावयेत्सुरान् ।\nसाक्षिणः सन्तु मे देवा ब्रह्मेशानादयस्तथा।\nमया गयां समासाद्य पितॄणां निष्कृतिः कृता ।। ४८.५९ ।।"
  },
  {
    "text": "आगतोऽस्मि गयां देव पितृकार्य्ये गदाधर।\nत्वमेव साक्षी भगवन्ननृणोऽहमृणत्रयात् ।। ४८.६० ।।"
  },
  {
    "text": "सर्व्वस्थानेषु चैवं स्यात् पिण्डदानन्तु नारद।\nप्रेतपर्व्वतमारभ्य कुर्य्यात्तीर्थेषु च क्रमात् ।। ४८.६१ ।।"
  },
  {
    "text": "तिलमिश्रांस्ततः सक्तून्निःक्षिपेत्प्रेतपर्व्वते।\nअपसव्येन देवर्षे दक्षिणाभिमुखेन च ।। ४८.६२ ।।"
  },
  {
    "text": "ये केचित्प्रेतरूपेण वर्त्तन्ते पितरो मम।\nते सर्व्वे तृप्तिमायान्तु सक्तुभिस्तिलमिश्रितैः ।। ४८.६३ ।।"
  },
  {
    "text": "आब्रह्मस्तम्बपर्य्यन्तं यत्किञ्चित्सचराचरम्।\nमया दत्तेन तोयेन तृप्तिमायान्तु सर्व्वशः ।। ४८.६४ ।।"
  },
  {
    "text": "प्रेतत्वाच्च विमुक्ताः स्युः पितरस्तस्य नारद।\nप्रेतत्वं तस्य माहात्म्यात्कुले चापि न जायते ।। ४८.६५ ।।"
  },
  {
    "text": "नाम्ना प्रेतशिला ख्याता गयाशिरसि मुक्तये।\nतीर्थमन्त्रादिरूपेण स्थित श्चादिगदाधरः ।। ४८.६६ ।।"
  },
  {
    "text": "इति श्रीवायुपुराणे वायुप्रोक्ते गयामाहात्म्यं नामाष्टचत्वारिंशोऽध्यायः ।। ४८ ।। *"
  }
]
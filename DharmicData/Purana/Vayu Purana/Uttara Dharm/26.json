[
  {
    "text": "सूत उवाच।।\nककुद्मिनस्तु तं लोकं रैवतस्य गतस्य ह।\nहताः पुण्यजनैः सर्व्वा राक्षसैः सा कुशस्थली ।। २६.१ ।।\nतद्वै भ्रातृशतं तस्य धार्म्मिकस्य महात्मनः।\nनिबध्यमाना रक्षोभिर्दिशः संप्राद्रवन् भयात् ।। २६.२ ।।\nतेषान्तु ते भयाक्रान्ताः क्षत्रियास्तत्र तत्र हि।\nअन्ववायस्तु सुमहान् महांस्तत्र द्विजोत्तमाः ।। २६.३ ।।\nप्रयता इति विख्याता दिक्षु सर्व्वासु धार्म्मिकाः।\nधृष्टस्य धार्ष्टकं क्षत्रं रणधृष्टं बभूव ह ।। २६.४ ।।\nत्रिसाहस्रन्तु सगणं क्षत्रियाणां महात्मनाम्।\nनभगस्य च दायादो नाभागो नाम वीर्य्यवान् ।। २६.५ ।।\nअम्बरीषस्तु नाभागिर्विरूपस्तस्य चात्मजः।\nपृषदश्वो विरूपस्य तस्य पुत्रो रथीतरः ।। २६.६ ।।\nएते क्षत्रप्रसूता वै पुनश्चाङ्गिरसः स्मृताः ।\nरथीतराणां प्रवराः क्षात्रोपेता द्विजातयः ।। २६.७ ।।\nक्षुवतस्तु मनोः पूर्व्वमिक्ष्याकुरभिनिःसृतः ।\nतस्य पुत्रशतं त्वासीदिक्ष्वाकोर्भूरिदक्षिणम् ।। २६.८ ।।\nतेषां ज्येष्ठो विकुक्षिश्च नेमिर्दण्डश्च ते त्रयः।\nशकुनिप्रमुखास्तस्य पुत्राः पंचाशतस्तु ते ।। २६.९ ।।\nउत्तरापथदेशस्य रक्षितारो महीक्षितः।\nचत्वारिंशत्तथाष्टौ च दक्षिणस्याञ्च ते दिशि ।। २६.१० ।।\nविंशतिप्रमुखास्ते तु दक्षिणापथरक्षिणः।\nइक्ष्वाकुस्तु विकुक्षिं वै अष्टकायामथादिशेत् ।। २६.११ ।।\nराजोवाच।।\nमांसमानय श्राद्धेयं मृगान् हत्वा महाबल।\nश्राद्धमद्य नु कर्तव्यमष्टकायां न संशयः ।। २६.१२ ।।\nस गतस्तु मृगव्यां वै वचनात्तस्य धीमतः।\nमृगान् सहस्रशो हत्वा परिश्रान्तश्च वीर्य्यवान्।\nभक्षयच्छशकन्तत्र विकुक्षिर्मृगयाङ्गतः ।। २६.१३ ।।\nआगते स विकुक्षौ तु समांसे सहसैनिके।\nवसिष्ठञ्चोदयामास मांसं प्रोक्षयतामिति ।। २६.१४ ।।\nतथेति चोदितो राज्ञा विधिवत्समुपस्थितः।\nस दृष्ट्वोपहतं मांसं क्रुद्धो राजानमब्रवीत् ।। २६.१५ ।।\nशूद्रेणोपहतं मांसं पुत्रेण तव पार्थिव।\nशशभक्षादभोज्यं वै तव मांसं महाद्युते ।। २६.१६ ।।\nशशो दुरात्मना पूर्वमरण्ये भक्षितोऽनघ।\nतेन मांसमिदं दुष्टं पितॄणां नृपसत्तम ।। २६.१७ ।।\nइक्ष्वाकुस्तु ततः क्रुद्धो विकुक्षिमिदमब्रवीत्।\nपितृकर्म्मणि निर्द्दिष्टो मया त्वं मृगयाङ्कतः।\nशशं भक्षयसेऽरण्ये निर्घृणः पूर्व्वमद्य नु ।। २६.१८ ।।\nतस्मात्परित्यजामि त्वां गच्छ त्वं स्वेन कर्म्मणा।\nएवमिक्ष्वाकुना त्यक्तो वसिष्ठवचनात् सुतः ।। २६.१९ ।।\nइक्ष्वाकौ संस्थिते तस्मिञ्छशी स पृथिवीमिमाम् ।\nप्राप्तः परमधर्म्मात्मा स चायोध्याधिपोऽभवत् ।। २६.२० ।।\nतदाकरोत्स राज्यं वै वसिष्ठपरिनोदितः।\nततः स्तेनेन सा पूर्णो राज्यावस्था महीपतेः ।। २६.२१ ।।\nकालेन गतवांस्तत्र स च न्यूनतराङ्गतिम्।\nज्ञात्वैवमेतदाख्यानं ना विधिर्भक्षयेत्तु वै ।। २६.२२ ।।\nमां सभक्षयितामुत्र यस्य मांसमिहाज्यहम्।\nएतन्मांसस्य मांसत्वं प्रवदन्ति मनीषिणः ।। २६.२३ ।।\nशशादस्य तु दायादः ककुत्स्थो नाम वीर्य्यवान्।\nइन्द्रस्य वृषभूतस्य ककुत्स्थो जायते पुरा ।। २६.२४ ।।\nपूर्व्वमाडीबके युद्धे ककुत्स्थस्तेन स स्मृतः ।\nअनेनास्तु ककुत्स्थस्य पृथुरोमा च स स्मृतः ।। २६.२५ ।।\nवृषदश्वः पृथोः पुत्रस्तस्मादन्ध्रस्तु वीर्य्यवान् ।\nआन्ध्रस्तु यवनाश्वस्तु श्रावस्तस्तस्य चात्मजः ।। २६.२६ ।।\nजज्ञे श्रावस्तको राजा श्रावस्ती येन निर्मिता।\nश्रावस्तस्य तु दायादो बृहदश्वो महायशाः ।। २६.२७ ।।\nबृहदश्वसुतश्चापि कुबलाश्च इति श्रुतिः।\nयः स धुन्धुवधाद्राजा धुन्धुमारत्वमागतः ।। २६.२८ ।।\nऋषय ऊचुः ।।\nधुन्धुवधं महाप्राज्ञ श्रोतुमिच्छमि विस्तरात्।\nयदर्थं कुबलाश्वः स धुन्धुमारत्वमागतः ।। २६.२९ ।।\nसूत उवाच।।\nबृहदश्वस्य पुत्राणां सहस्राण्येकविंशतिः ।\nसर्वे विद्यासु निष्णाता बलवन्तो दुरासदाः ।। २६.३० ।।\nबभूवुर्द्धार्मिकाः सर्वे यज्वानो भूरिदक्षिणाः।\nकुबलाश्वं महावीर्यं शूरमुत्तमधार्मिकम् ।। २६.३१ ।।\nबृहदश्वोऽभ्यषिञ्चत्तं तस्मिन् राष्ट्रे नराधिपः।\nपुत्रसंक्रामितश्रीस्तु वनं राजा विवेश ह ।। २६.३२ ।।\nबृहदश्वं महाराजं शूरमुत्तमधार्म्मिकम् ।\nप्रयातं तमुत्तङ्कस्तु ब्रह्मर्षिः प्रत्यवारयत् ।। २६.३३ ।।\nउत्तङ्क उवाच।।\nभवतो रक्षणं कार्य्यं तत्तावत् कर्तुमर्हति।\nनिरुद्विग्नस्तपः कर्तुं न हि शक्नोमि पार्थिव ।। २६.३४ ।।\nममाश्रमसमीपेषु समेषु मरुधन्वसु।\nसमुद्रो वालुकापूर्णस्तत्र तिष्ठति भूपते ।। २६.३५ ।।\nदेवतानामवध्यस्तु महाकायो महाबलः।\nअन्तर्भूमिगतस्तत्र वालुकान्तर्हितो महान् ।। २६.३६ ।।\nस मनोस्तनयः क्रूरो धुन्धुर्नाम सुदारुणः।\nशतं लोकविनाशाय तप आस्थाय दारुणम् ।। २६.३७ ।।\nसंवत्सरस्य पर्य्यन्ते स निःश्वासं प्रमुञ्चति।\nयदा तदा मही तत्र चलिता स्म सकानना ।। २६.३८ ।।\nतस्य निःश्वासवातेन रज उद्धूयते महत्।\nआदित्यपथमावृत्य सप्ताहं भूमिकम्पनम् ।। २६.३९ ।।\nसविस्फुलिङ्गं सज्वालं सधूममतिदारुणम् ।\nतेन राजन्न शक्नोमि तस्मिन् स्थातुं स्व आश्रमे ।। २६.४० ।।\nतं वारय महाबाहो लोकानां हितकाम्यया।\nतेजस्ते सुमहाविष्णुस्तेजसाप्याययिष्यति ।। २६.४१ ।।\nलोकाः स्वस्था भवन्त्वद्य तस्मिन् विनिहतेऽसुरे ।\nत्वं हि तस्य वधायाद्य समर्थः पृथिवीपते ।। २६.४२ ।।\nविष्णुना च वरो दत्तो मम पूर्व्वं ततोऽनघ।\nन हि धुन्धुर्महावीर्य्यस्तेजसाल्पेन शक्यते ।। २६.४३ ।।\nनिर्द्दग्धुं पृथिवीपाल अपि वर्ष शतैरिह।\nवीर्य्यं हि सुमहत्तस्य देवैरपि दुरासहम् ।। २६.४४ ।।\nएवमुक्तस्तु राजर्षिरुत्तङ्केन महात्मना।\nकुबलाश्वं सुतं प्रादात्तस्मिन् धुन्धुनिवारणे ।। २६.४५ ।।\nराजा संन्यस्तशस्त्रोऽहमयन्तु तनयो मम।\nभविष्यति द्विजश्वेष्ठ धुन्धुमारो न संशयः ।। २६.४६ ।।\nस तं व्यादिश्य तनयं धुन्धुमारणमुद्यतम्।\nजगाम पर्व्वतायैव तपसे शंसितव्रतः ।। २६.४७ ।।\nकुबलाश्वस्तु धर्म्मात्मा पितुर्वचनमास्थितः।\nसहस्रैरेकविंशत्या पुत्राणां सह पार्थिवः।\nप्रायादुत्तङ्क सहितो धुन्धोस्तस्य निवारणे ।। २६.४८ ।।\nतमाविशत्ततो विष्णुर्भगवान् स्वेन तेजसा।\nउत्तङ्कस्य नियोगात्तु लोकानां हितकाम्यया ।। २६.४९ ।।\nतस्मिन् प्रयाते दुर्द्धर्षे दिवि शब्दो महानभूत्।\nअद्यप्रुभृत्येष नृपो धुन्धुमारो भविष्यति ।। २६.५० ।।\nदिव्यैः पुष्पैश्च तं देवाः सममंसत अद्भुतम्।\nसगत्वा पुरुष व्याघ्रस्तनयैः सह वीर्य्यवान् ।। २६.५१ ।।\nसमुद्रं खनयामास वालुकार्णवमव्ययम्।\nनारायणेन राजर्षिस्तेजसाप्यायितो हि सः ।। २६.५२ ।।\nबभूवातिबलो भूय उत्तङ्कस्य वशे स्थितः।\nतस्य पुत्रैः खनद्भिश्च वालुकान्तर्हितस्तदा ।। २६.५३ ।।\nधुन्धुरासादितस्तत्र दिशमाश्रित्य पश्चिमाम्।\nमुखजेनाग्निना क्रुद्धो लोकानुद्वर्त्तयन्निव ।। २६.५४ ।।\nवारि शुश्राव योगेन महोदधिरिवोदये।\nसोमस्य सोमपश्रेष्ठ धारोर्मिकलिलो महान् ।। २६.५५ ।।\nतस्य पुत्रास्तु निर्द्दग्धास्त्रिभिरूनास्तु राक्षसाः।\nततः स राजातिबलो धुन्धुबन्धुनिबर्हणः ।। २६.५६ ।।\nतस्य वारिमयं वेगमपिबत् स नराधिपः।\nयोगी योगेन वह्निं वा शमयामास वारिणा ।। २६.५७ ।।\nनिरस्यत्तं महाकायं बलेनोदकराक्षसम्।\nउत्तङ्कं दर्शयामास कृतकर्म्मा नराधिपः ।। २६.५८ ।।\nउत्तङ्कश्च वरं प्रादात्तस्मै राज्ञे महात्मने।\nअदात्तस्याक्षयं वित्तं शत्रुभिश्चाप्यधृष्यताम् ।। २६.५९ ।।\nधर्म्मे रतिञ्च सततं स्वर्गे वासं तथाक्षयम्।\nपुत्राणां चाक्षयाँल्लोकान् स्वर्गे ये राक्षसा हताः ।। २६.६० ।।\nतस्य पुत्रास्त्रयः शिष्टा दृढाश्वो ज्येष्ठ उच्यते।\nभद्राश्वः कपिलाश्वश्च कनीयासौ तु तौ स्मृतौ ।। २६.६१ ।।\nधौन्धुमारिर्दृढाश्वस्तु हर्यश्वस्तस्य चात्मजः।\nहर्यश्वस्य निकुम्भोऽभूत् क्षत्रधर्मरतः सदा ।। २६.६२ ।।\nसंहताश्वो निकुम्भस्य श्रुतो रणविशारदः ।\nकृशाश्वश्चाक्षयाश्वश्च संहताश्च सुतावुभौ ।। २६.६३ ।।\nतस्य पत्नी हैमवती सतां मतिदृषद्वती।\nविख्याता त्रिषु लोकेषु पुत्रस्तस्याः प्रसेनजित् ।। २६.६४ ।।\nयुवनाश्वः सुतस्तस्य त्रिषु लोकेष्वतिद्युतिः।\nअत्यन्तधार्मिको गौरी तस्य पत्नी पतिव्रता ।। २६.६५ ।।\nअभिशस्ता तु सा भर्त्रा नदी सा बाहुदा कृता ।\nतस्यास्तु गौरिकः पुत्र श्चक्रवर्त्ती बभूव ह ।। २६.६६ ।।\nमान्धाता यौवनाश्वो वै त्रैलोक्यविजयी नृपः।\nअत्राप्युदाहरन्तीमौ श्लोकौ पौराणिकी द्विजाः ।। २६.६७ ।।\nयावत्सूर्य उदयति यावच्च प्रतितिष्ठति।\nसर्वं तद्यौवनाश्वस्य मान्धातुः क्षेत्रमुच्यते ।। २६.६८ ।।\nअत्राप्युदाहरन्तीमं श्लोकं वंशविदो जनाः ।\nयौवनाश्वं महात्मानं यज्वान ममितौजसम्।\nमान्धाता तु तनुर्विष्णोः पुराणज्ञाः प्रजक्षते ।। २६.६९ ।।\nतस्य चैत्ररथी भार्य्या शशबिन्दोः सुताऽभवत्।\nसाध्वी बिन्दुमती नाम रूपेणाप्रतिमा भुवि ।। २६.७० ।।\nपतिव्रता च ज्येष्ठा च भ्रातॄणामयुतस्य सा।\nतस्यामुत्पादयामास मान्धाता त्रीन् सुतान् प्रभुः ।। २६.७१ ।।\nपुरुकुत्समम्बरीषं मुचुकुन्दञ्च विश्रुतम्।\nअम्बरीषस्य दायादो युवनाश्वोऽपरः स्मृतः ।। २६.७२ ।।\nहरितो युवनाश्वस्य हारिताः शूरयः स्मृताः ।\nएते ह्यङ्गिरसः पुत्राः क्षात्रोपेता द्विजातयः ।। २६.७३ ।।\nपुरुकुत्सस्य दायादस्त्रसद्दस्युर्महायशाः।\nनर्मदायां समुत्पन्नः सम्भूतस्तस्य चात्मजः ।। २६.७४ ।।\nसम्भूतस्यात्मजः पुत्रो ह्यनरण्यः प्रतापवान्।\nरावणेन हतो येन त्रिलोकीविजये पुरा ।। २६.७५ ।।\nत्रसदश्वोऽनरण्यस्य हर्य्यश्वस्तस्य चात्मजः ।\nहर्य्यश्वात्तु दृषद्वत्यां जज्ञे वसुमतो नृपः ।। २६.७६ ।।\nतस्य पुत्रोऽभवद्राजा त्रिधन्वा नाम धार्म्मिकः।\nआसीत् त्रैधन्वनश्चापि विद्वांस्त्रय्यां रणप्रभुः ।। २६.७७ ।।\nतस्य सत्यव्रतो नाम कुमारोऽभून्महाबलः।\nतेन भार्य्या विदर्भस्य हृता हत्वा दिवौकसः ।। २६.७८ ।।\nपाणिग्रहणमन्त्रेषु निष्ठां सम्प्रापितोष्विह।\nविष्णुवृद्धः सुतस्तस्य विष्णु वृद्धो यतः स्मृतः ।\nएते ह्यङ्गिरसः पुत्राः क्षात्रोपेताः समाश्रिताः ।। २६.७९ ।।\nकामाद्बलाच्च मोहाच्च सङ्कर्षणबलेन च।\nभाविनोऽर्थस्य च बलात् तत्कृतं तेन धीमता ।। २६.८० ।।\nतमधर्म्मेण संयुक्तं पिता त्रयीगुणोऽत्यजत्।\nअपध्वंसेति बहुशोऽवदत् क्रोधसमन्वितः ।। २६.८१ ।।\nपितरं सोऽब्रवीदेकः क्व गच्छामीति वै मुहुः।\nपिता चैनमथोवाच श्वपाकैः सह वर्त्तय ।। २६.८२ ।।\nनाहं पुत्रेण पुत्रार्थी त्वयाद्य कुलपांसन।\nइत्युक्तः स निराक्रामन्नगराद्वचनाद्विभो ।। २६.८३ ।।\nन चैनं धारयामास वसिष्ठो भगवानृषिः।\nस तु सत्यव्रतो धीमाञ्छ्वपाकावसथान्तिकम्।\nपित्रा मुक्तोऽवसद्वीरः पिता चास्य वनं ययौ ।। २६.८४ ।।\nतस्मिंस्तु विषये तस्य नावर्षत् पाकशासनः।\nसमा द्वादश संपूर्णास्तेनाधर्म्मेण वै तदा ।। २६.८५ ।।\nदारांस्तु तस्य विषये विश्वामित्रो महातपाः।\nसंन्यस्य सागरानूपे चचार विपुलं तपः ।। २६.८६ ।।\nतस्य पत्नी गले बद्ध्वा मध्यमं पुत्रमौरसम्।\nशिखया भरणार्थाय व्यक्रीणाद्घोशतेन वै ।। २६.८७ ।।\nतं तु बद्धं गले दृष्ट्वा विक्रीतं तं नरोत्तमः।\nमहर्षिपुत्रं धर्म्मात्मा मोक्षयामास सुव्रतः ।। २६.८८ ।।\nसत्यव्रतो महाबुद्धिर्भरणं तस्य चाकरोत् ।\nविश्वामित्रस्य तुष्ट्यर्थमनुकम्पार्थमेव च ।। २६.८९ ।।\nसोऽभवद्घालवो नाम गले बद्धो महातपाः।\nमहर्षिः कौशिकस्तातस्तेन वीर्येण मोक्षितः ।। २६.९० ।।\nतस्य व्रतेन भक्त्या च कृपया च प्रतिज्ञया।\nविश्वामित्रकलत्रञ्च बभार विनये स्थितः ।। २६.९१ ।।\nहत्वा मृगान् वराहांश्च महिषांश्च वनेचरान्।\nविश्वामित्राश्रमाभ्याशे तन्मांसमपचत्ततः ।। २६.९२ ।।\nउपांशुव्रतमास्थाय दीक्षां द्वादशवार्षिकीम्।\nपितुर्नियोगातभजन्नृपे तु वनमास्थिते ।। २६.९३ ।।\nअयोध्याञ्चैव राज्यञ्च तथैवान्तःपुरं मुनिः।\nयाज्योपाध्यायसंयोगाद्वसिष्ठः परिरक्षितः ।। २६.९४ ।।\nसत्यव्रतस्तु बाल्यात्तु भाविनोऽर्थस्य वै बलात्।\nवसिष्ठेऽभ्याधिकं मन्युं धारयामास मन्युना ।। २६.९५ ।।\nपित्रा रुदंस्तदा राष्ट्रात् परित्यक्तं स्वमात्मजम्।\nन वारयामास मुनिर्वसिष्ठः कारणेन वै ।। २६.९६ ।।\nपाणिग्रहणमन्त्राणां निष्ठा स्यात् सप्तमे पदे।\nएवं सत्यव्रतस्तान् वै कृतवान् सप्तमे पदे ।। २६.९७ ।।\nजानन् धर्म्मान् वसिष्ठस्तु न च मन्त्रानिहेच्छति।\nइति सत्यव्रते रोषं वसिष्ठो मनसाकरोत् ।। २६.९८ ।।\nगुरुर्बुद्ध्या तु भगवान् वसिष्ठः कृतवांस्तदा।\nन तु सत्यव्रतो बुद्ध्या उपांशुव्रतमस्य वै ।। २६.९९ ।।\nतस्मिंश्चोपरते यो यत्पितुरासीन्महामनाः।\nतेन द्वादशवर्षाणि नावर्षत् पाकशासनः ।। २६.१०० ।।\nतेन त्विदानीं बहुधा दीक्षां तां दुर्बलां भुवि।\nकुलस्य निष्कृतिः स्वस्य कृतेयञ्च भवेदिति ।। २६.१०१ ।।\nततो वसिष्ठो भगवान् पित्रा त्यक्तं न्यवारयत्।\nअभिषेक्ष्याम्यहं राज्ये पश्चादेनमिति प्रभुः ।। २६.१०२ ।।\nस तु द्वादशवर्षाणि दीक्षान्तामुद्वहन् बली।\nअविद्यमाने मांसे तु वसिष्ठस्य महात्मनः ।। २६.१०३ ।।\nसर्व्वकामदुघां धेनुं संददर्श नृपात्मजः।\nतां वै क्रोधाच्च मोहाच्च श्रमाच्चैव क्षुधान्वितः ।। २६.१०४ ।।\nदस्युधर्म्मं गतो दृष्ट्वा जघान बलिनां वरः।\nस तु मांसं स्वयं चैव विश्वामित्रस्य चात्मजान् ।। २६.१०५ ।।\nभोजयामास तच्छ्रुत्वा वसिष्ठस्तं तदात्यजत्।\nप्रोवाच चैव भगवान् वसिष्ठस्तं नृपात्मजम् ।। २६.१०६ ।।\nपातये क्रूर हे क्रूर तव शंकुमयोमयम् ।\nयदि ते त्रीणि शंकूनि न स्युर्हि पुरुषाधम ।। २६.१०७ ।।\nपितुश्चापरितोषेण गुरोर्दोग्ध्रीवधेन च।\nअप्रोषितोपयोगाच्च त्रिविधस्ते व्यतिक्रमः ।। २६. १०८ ।।\nएवं स त्रीणि शंकूनि दृष्ट्वा तस्य महा तपाः।\nत्रिशङ्कुरिति होवाच त्रिशङ्कुस्तेन स स्मृतः ।। २६.१०९ ।।\nविश्वामित्रस्तु दाराणामागतो भरणे कृते।\nततस्तस्मै वरं प्रादात्तदा प्रीतस्त्रिशङ्कवे ।। २६.११० ।।\nछन्द्यमानो वरेणाथ गुरुं व्रवे नृपात्मजः।\nअनावृष्टिभये तस्मिन् गते द्वादशवार्षिके ।। २६.१११ ।।\nअभिषिच्य राज्ये पित्र्ये याजयामास तं मुनिः।\nमिषतां दैवतानाञ्च वसिष्ठस्य च कौशिकः।\nसशरीरं तदा तं वै दिवमारोपयत् प्रभुः ।। २६.११२ ।।\nमिषतस्तु वसिष्ठस्य तदद्भुतमिवाभवत्।\nअत्राप्युदाहरन्तीमौ श्लोकौ पौराणिका जनाः ।। २६.११३ ।।\nविश्वामित्रप्रसादेन त्रिशङ्कुर्दिवि राजते ।\nदेवै सार्द्धं महातेजानुग्रहात्तस्य धीमतः ।। २६.११४ ।।\nशनैर्यात्यबला रम्या हेमन्ते चन्द्रमण्डिता।\nअलंकृता त्रिभिर्भावैस्त्रिशङ्कुग्रहभूषिता ।। २६.११५ ।।\nतस्य सत्यरता नाम भार्य्या केकयवंशजा।\nकुमारं जनयामास हरिश्चन्द्रमकल्मषम् ।। २६.११६ ।।\nस तु राजा हरिश्चन्द्रस्त्रैशङ्कव इति श्रुतः ।\nआहर्त्ता राजसूयस्य सम्राडिति परिश्रुतः ।। २६.११७ ।।\nहरिश्चन्द्रस्य तु सुतो रोहितो नाम वीर्य्यवान्।\nहरितो रोहितस्याथ चंचुहारीत उच्यते ।। २६.११८ ।।\nविजयश्च सुदेवश्च चंचुपुत्रौ बभूवतुः।\nजेता सर्व्वस्य क्षत्रस्य विजयस्तेन स स्मृतः ।। २६.११९ ।।\nरुरुकस्तनयस्तत्र राजा धर्म्मार्थकोविदः।\nरुरुकाद्धृतकः पुत्रस्तस्माद्बाहुश्च जज्ञिवान् ।। २६.१२० ।।\nहैहयैस्तालजङ्घैश्च निरस्तो व्यसनी नृपः।\nशकैर्यवनकाम्बोजैः पारदैः पह्लवैस्तथा ।। २६.१२१ ।।\nनात्यर्थं धार्म्मिकोऽभूत् स धर्म्म्ये सत्ययुगे तथा।\nसगरस्तु सुतो बाहोर्जज्ञे सह गरेण वै।\nभृगोराश्रममासाद्य तुर्वेण परिरक्षितः ।। २६.१२२ ।।\nआग्नेयमस्त्रं लब्ध्वा तु भार्गवात् सगरो नृपः।\nजघान पृथिवीङ्गत्वा तालजंघान् सहैहयान् ।। २६.१२३ ।।\nशकानां पह्लवानाञ्च धर्म्मान्निरसदच्युतः।\nक्षत्रियाणां तथा तेषां पारदानाञ्च धर्म्मवित् ।। २६.१२४ ।।\nऋषय ऊचुः।।\nकथं स सगरो राजा गरेण सह जज्ञिवान्।\nकिमर्थञ्च शकादीनां क्षत्रियाणां महौजसाम्।\nधर्म्मान् कुलोचितान् क्रुद्धो राजा निरसदच्युतः ।। २६.१२५ ।।\nसूत उवाच।।\nबाहोर्व्यसनिनस्तस्य हृतं राज्यं पुरा किल।\nहैहयैस्तालजंवैश्च शकैः सार्द्धं समागतैः ।। २६.१२६ ।।\nयवनाः पारदाश्चैव काम्बोजाः पह्लवास्तथा।\nहैहयार्थं पराक्रान्ता एते पञ्चगणास्तदा ।। २६.१२७ ।।\nहृतं राज्यं बलीयोभिरेभिः क्षत्रियपुङ्गवैः ।\nहृतराज्यस्तदा बाहुः संन्यस्य नु तदा नृपः।\nवनं प्रविश्य धर्म्मात्मा सह पत्न्या तपोऽचरत् ।। २६.१२८ ।।\nकस्यचित्त्वथ कालस्य तोयार्थं प्रस्थितो नृपः।\nवृद्धत्वाद्दुर्ब्बलत्वाच्च अन्तरा स ममार च ।। २६.१२९ ।।\nपत्नी तु यादवी तस्य सगर्भा पृष्ठतोऽन्वगात् ।\nसपत्न्या तु गरस्तस्यै दत्तो गर्भजिघांसया ।। २६.१३० ।।\nसा तु भर्तुश्चितां कृत्वा वह्नौ तं समरोहयत्।\nऔर्वस्तां भार्गवो दृष्ट्वा कारुण्याद्विन्यवर्त्तयत् ।। २६.१३१ ।।\nतस्याश्रमे तु तङ्गर्भं सागरेण तदा सह।\nव्यजायत महाबाहुं सगरं नाम धार्मिकम् ।। २६.१३२ ।।\nऔर्वस्तु जातकर्मादीन् कृत्वा तस्य महात्मनः।\nअध्याप्य वेदशास्त्राणि ततोऽस्त्रं प्रत्यपादयत् ।। २६.१३३ ।।\nजामदग्न्यात्तदाग्नेयमसुरैरपि दुःसहम्।\nस तेनास्त्रबलेनैव बलेन च समन्वितः ।\nजघान हैहयान् क्रुद्धो रुद्रः पशुगणानिव ।। २६.१३४ ।।\nततः शकान् सयवनान् काम्बोजान् पारदांस्तथा।\nपह्लवांश्चैव निःशेषान् कर्तुं व्यवसितो नृपः ।। २६.१३५ ।।\nते वध्यमाना वीरेण सगरेण महात्मना।\nवसिष्ठं शरणं सर्व्वे प्रपन्नाः शरणैषिणः ।। २६.१३६ ।।\nवसिष्ठस्तान् तथेत्युक्त्वा समयेन महामुनिः ।\nसगरं वारयामास तेषान्दत्त्वाऽभयन्तदा ।। २६.१३७ ।।\nसगरः स्वाम्प्रतिज्ञाञ्च गुरोर्वास्यं निशम्य च।\nधर्म्मं जघान तेषां वै वेषान्यत्वं चकार ह ।। २६.१३८ ।।\nअर्द्धं शकानां शिरसो मुण्डयित्वा व्यसर्जयत्।\nयवनानां शिरः सर्वं काम्बोजानान्तथैव च।। २६.१३९ ।।\nपारदा मुक्तकेशाश्च पह्लवाः श्मश्रु धारिणः।\nनिःस्वाध्यायवषट्काराः कृतास्तेन महात्मना ।। २६.१४० ।।\nशका यवनकाम्बोजाः पह्लवाः पारदैः सह।\nकेलिस्पर्शा माहिषिका दार्वाश्चोलाः खसास्तथा ।। २६.१४१ ।।\nसर्व्वे ते क्षत्रियगणा धर्म्मस्तेषां निराकृतः।\nवसिष्ठवचनात्पूर्वं सगरेण महात्मना ।। २६.१४२ ।।\nस धर्मविजयी राजा विजित्येमां वसुन्धराम्।\nअश्वं विचारयामास वाजिमेधाय दीक्षितः ।। २६.१४३ ।।\nतस्य चारयतः सोऽश्वः समुद्रे पूर्वदक्षिणे।\nवेलासमीपेऽपहृतो भूमिञ्चैव प्रवेशितः ।। २६.१४४ ।।\nस तन्देशं सुतैः सर्वैः खनयामास पार्थिवः।\nआसेदुश्च ततस्तस्मिंस्तदन्तस्ते महार्णवे ।। २६.१४५ ।।\nतमादिपुरुषं देवं हरिं कृष्णं प्रजापतिम्।\nविष्णुं कपिलरूपेण हंसं नारायणं प्रभुम् ।। २६.१४६ ।।\nतस्य चक्षुः समासाद्य तेजस्तत् प्रतिपद्यते।\nदग्धाः पुत्रास्तदा सर्वे चत्वारस्त्ववशेषिताः ।। २६.१४७ ।।\nबर्हिकेतुः सकेतुश्च तथा धर्म्मरतस्त्रयः।\nशूरः पञ्चवनश्चैव तस्य वंशकराः प्रभो ।। २६.१४८ ।।\nप्रादाच्च तस्य भगवान् हरिर्नारायणो वरान्।\nअक्षयत्वं स्ववंशस्य वाजिमेधशतं तथा।\nविभुं पुत्रं समुद्रञ्च स्वर्गे वासं तथाक्षयम् ।। २६.१४९ ।।\nस समुद्रोऽश्वमादाय वन्ददे (?) सरितांपतिः।\nसागरत्वं च लेभे स कर्मणा तेन तस्य वै ।। २६.१५० ।।\nतं चाश्वमेधिकं सोऽश्वं समुद्रात् प्राप्य पार्थिवः।\nआजहाराश्वमेधानां शतं चैव पुनः पुनः ।। २६.१५१ ।।\nषष्टिपुत्रसहस्राणि दग्धान्यश्वानुसारिणाम्।\nतेषां नारायणं तेजः प्रविष्टानां महात्मनाम्।\nपुत्राणान्तु सहस्राणि षष्टिस्तु इति नः श्रुतम् ।। २६.१५२ ।।\nऋषय ऊचुः।.\nसगरस्यात्मजा राज्ञः कथं जाता महाबलाः।\nविक्रान्ताः षष्टिसाहस्रा विधिना केन वा वद ।। २६.१५३ ।।\nसूत उवाच।।\nद्वे पत्न्यौ सगरस्यास्तां तपसा दग्धकिल्बिषे।\nज्येष्ठा विदर्भदुहिता केशिनी नाम नामतः ।। २६.१५४ ।।\nकनीयसी तु या तस्य पत्नी परमधर्मिणी।\nअरिष्टनेमिदुहिता रूपेणाप्रतिमा भुवि ।। २६.१५५ ।।\nऔर्वस्ताभ्यां वरं प्रादात् तपसाराधितः प्रभुः।\nएका जनिष्यते पुत्रं वंशकर्त्तारमीप्सितम्।\nषष्टिपुत्रं सहस्राणि द्वितीया जनयिष्यति ।। २६.१५६ ।।\nमुनेस्तु वचनं श्रुत्वा केशिनी पुत्रमेककम्।\nवंशस्य कारणं श्रेष्ठा जग्राह नृपसंसदि ।। २६.१५७ ।।\nषष्टिपुत्रसहस्राणि सुपर्णभगिनी तथा।\nमहात्मनस्तु जग्राह सुमतिः पोषणे नृपः ।। २६.१५८ ।।\nअथ काले गते ज्येष्ठा ज्येष्ठं पुत्रं व्यजायत।\nअसमञ्ज इति ख्यातं काकुत्स्थं सगरात्मजम् ।। २६.१५९ ।।\nसुमतिस्त्वपि जज्ञे वै गर्भन्तुम्बं यशस्विनी।\nषष्टिपुत्रसहस्राणि तुम्बमध्याद्विनिःसृताः ।। २६.१६० ।।\nघृतपूर्णेषु कुम्भेषु तान् गर्भान् न्यदधत्ततः।\nधात्रीश्चैकैकशः प्रादात् तावतीः पोषणे नृपः ।। २६.१६१ ।।\nततो नवसु मासेषु समुत्तस्थुर्यथासुखम्।\nकुमारास्ते महाभागाः सगरप्रीतिवर्द्धनाः ।। २६.१६२ ।।\nकालेन महता चैव चौवनं प्रतिपेदिरे।\nषष्टिपुत्रसहस्राणि तेषामश्वानुसारिणाम् ।। २६.१६३ ।।\nस तु ज्येष्ठो नरव्याघ्रः सगरस्यात्मसम्भवः।\nअसमञ्ज इति ख्यातो बर्हिकेतुर्महाबलः ।। २६.१६४ ।।\nपौराणामहिते युक्तः पित्रा निर्वासितः पुरा।\nतस्य पुत्रोंऽशुमान्नाम असमञ्जस्य वीर्यवान् ।। २६.१६५ ।।\nतस्य पुत्रस्तु धर्मात्मा दिलीप इति विश्रुतः।\nदिलीपात्तु महातेजा वीरो जातो भगीरथः ।। २६.१६६ ।।\nयेन गङ्गा सरिच्छ्रेष्ठा विमानैरुपशोभिता ।\nईजाऽनेन समुद्राद्वै दुहितृत्वेन कल्पिता।\nअत्राप्युदाहरन्तीमं श्लोकं पौराणिका जनाः ।। २६.१६७ ।।\nभगीरथस्तु तां गङ्गामानयामास कर्मभिः ।\nतस्माद्भागीरथी गङ्गा कथ्यते वंशवित्तमैः ।। २६.१६८ ।।\nभगीरथसुतश्चापि श्रुतो नाम बभूव ह।\nनाभागस्तस्य दायादो नित्यं धर्मपरायणः ।। २६.१६९ ।।\nअम्बरीषः सुतस्तस्य सिन्धुद्वीपस्ततोऽभवत्।\nएवं वंशपुराणज्ञा गायन्तीति परिश्रुतम् ।। २६.१७० ।।\nनाभागेरम्बरीषस्य भुजाभ्यां परिपालिता।\nबभूव वसुधात्यर्थं तापत्रयविवर्जिता ।। २६.१७१ ।।\nअयुतायुः सुतस्तस्य सिन्धुद्वीपस्य वीर्यवान्।\nअयुतायोस्तु दायाद ऋतुपर्णो महायशाः ।। २६.१७२ ।।\nदिव्याक्षहृदज्ञोऽसौ राजा नलसखो बली।\nनलौ द्वाविति विख्यातौ पुराणेषु दृढव्रतौ ।। २६.१७३ ।।\nवीरसेनात्मजश्चैव यश्चेक्ष्वाकुकुलोद्वहः।\nऋतुपर्णस्य पुत्रोऽभूत् सर्व्वकामो जनेश्वरः ।। २६.१७४ ।।\nसुदासस्तस्य तनयो राजा हंसमुखोऽभवत्।\nसुदासस्य सुतः प्रोक्तः सौदासो नाम पार्थिवः ।। २६.१७५ ।।\nख्यातः कल्माषपादो वै नाम्ना मित्रसहश्च सः ।\nवसिष्ठस्तु महातेजाः क्षेत्रे कल्माषपादके।\nअश्मकं जनयामास इक्ष्वाकुकुलवृद्धये ।। २६.१७६ ।।\nअश्मकस्योरकामस्तु मूलकस्तत्सुतोऽभवत्।\nअत्राप्युदाहरन्तीमं मूलकं वै नृपं प्रति ।। २६.१७७ ।।\nस हि रामभयाद्राजा स्त्रीभिः परिवृतोऽवसत्।\nविवस्त्रस्त्राणमिच्छन् वै नारीकवचमीश्वरः ।। २६.१७८ ।।\nमूलकस्यापि धर्मात्मा राजा शतरथः स्मृतः।\nतस्माच्छतरथाज्जज्ञे राजा चैडिविडो बली ।। २६.१७९ ।।\nआसीत्त्वैडिविडः श्रीमान् कृतशर्मा प्रतापवान्।\nपुत्रो विश्वमहत्तस्य पुत्रीकस्य व्यजायत ।। २६.१८० ।।\nदिलीपस्तस्य पुत्रोऽभूत् खट्वाङ्ग इति विश्रुतः।\nयेन स्वर्गादिहागम्य मुहूर्त्तं प्राप्य जीवितम्।\nत्रयोऽभिसंहिता लोका बुद्ध्या सत्येन चैव हि ।। २६.१८१ ।।\nदीर्गबाहुः सुतस्तस्य रघुस्तस्मादजायत।\nअजः पुत्रो रघोश्चापि तस्माज्जज्ञे स वीर्यवान्।\nराजा दशरथो नाम इक्ष्वाकुकुलनन्दनः ।। २६.१८२ ।।\nरामो दाशरथिर्वीरो धर्मज्ञो लोकविश्रुतः।\nभरतो लक्ष्मणश्चैव शत्रुघ्नश्च महाबलः ।। २६.१८३ ।।\nमाधवं लवणं हत्वा गत्वा मधुवनञ्च तत्।\nशत्रुघ्नेन पुरी तस्य मथुरा सन्निवेशिता ।। २६.१८४ ।।\nसुबाहुः शूरसेनश्च शत्रुघ्नसहितावुभौ।\nपालयामासतुः सूनू वैदेह्यौ मथुरां पुरीम् ।। २६.१८५ ।।\nअङ्गदश्चान्द्रकेतुश्च लक्ष्मणस्यात्मजावुभौ।\nहिमवत्पर्वताभ्याशे स्फीतौ जनपदौ तयोः ।। २६.१८६ ।।\nअङ्गदस्याङ्गदीया तु देशे कारपथे पुरी।\nचन्द्रकेतोस्तु मल्लस्य चन्द्रवक्ता पुरी शुभा ।। २६.१८७ ।।\nभरतस्यात्मजौ वीरौ तक्षः पुष्कर एव च।\nगान्धारविषये सिद्धे तयोः पुर्यौ महात्मनोः ।। २६.१८८ ।।\nतक्षस्य दिक्षु विख्याता रम्या तक्षशिला पुरी।\nपुष्करस्यापि वीरस्य विख्याता पुष्करावती ।। २६.१८९ ।।\nगाथां चैवात्र गायन्ति ये पुराणविदो जताः।\nरामे निबद्धास्सत्त्वार्था माहात्म्यात्तस्य धीमतः ।। २६.१९० ।।\nश्यामो युवा लोहिताक्षो दीप्तास्यो मितभाषितः।\nआजानुबाहुः सुमुखः सिंहस्कन्धो महाभुजः ।। २६.१९१ ।।\nदशवर्षसहस्राणि रामो राज्यमकारयत्।\nऋक्सामयजुषां घोषो ज्याघोषश्च महास्वनः ।। २६.१९२ ।।\nअविच्छिन्नोऽभवद्राष्ट्रे दीयतां भुज्यतामिति।\nजनस्थाने वसन् कार्यं त्रिदशानाञ्चकारसः ।। २६.१९३ ।।\nतमागस्कारिणं पूर्वं पौलस्त्यं मनुजर्षभः।\nसीतायाः पदमन्विच्छन् निजघान महायशाः ।। २६.१९४ ।।\nसत्त्ववान् गुणसम्पन्नो दीप्यमानः स्व तेजसा।\nअतिसूर्यञ्च वह्निञ्च रामो दाशरथिर्बभौ ।। २६.१९५ ।।\nएवमेव महाबाहुरिक्ष्वाकुकुलनन्दनः ।\nरावणं सगणं हत्वा दिवमाचक्रमे विभुः ।। २६.१९६ ।।\nश्रीरामस्यात्मजो जज्ञे कुश इत्यभिधीयते।\nलवश्चान्यो महावीर्यस्तयोर्देशौ निबोधत ।। २६.१९७ ।।\nकुशस्य कोशला राज्यं पुरी वापि कुशस्थली।\nरम्या निवेशिता तेन विन्ध्यपर्वतसानुषु ।। २६.१९८ ।।\nउत्तराकोशले राज्यं लवस्य च महात्मनः।\nश्रावस्ती लोकविख्याता कुशवंशं निबोधत ।। २६.१९९ ।।\nकुशस्य पुत्रो धर्मात्मा ह्यतिथिः सुप्रियातिथिः।\nअतिथेरपि विख्यातो निषधो नाम पार्थिवः ।। २६.२०० ।।\nनिषधस्य नलः पुत्रो नभः पुत्रो नलस्य तु।\nनभसः पुण्डरीकस्तु क्षेमधन्वा ततः स्मृतः ।। २६.२०१ ।।\nक्षेमधन्वसुतो राजा देवानीकः प्रतापवान्।\nआसीदहीनगुर्नाम देवानी कात्मजः प्रभुः ।। २६.२०२ ।।\nअहीनगोस्तु दायादः पारियात्रो महायशाः।\nदलस्तस्यात्मजश्चापि तस्माज्जज्ञे बलो नृपः ।। २६.२०३ ।।\nऔङ्को नाम स धर्मात्मा बलपुत्रो बभूव ह।\nवज्रनाभः सुतस्तस्य शङ्खणस्तस्य चात्मजः ।। २६.२०४ ।।\nशंखणस्य सुतो विद्वान् ध्युषिताश्च इति श्रुतः ।\nध्युषिताश्च सुतश्चापि राजा विश्वसहः किल ।। २६.२०५ ।।\nहिरण्यनाभः कौशल्यो वसिष्ठस्तत्सुतोऽभवत्।\nपौत्रस्य जैमिनेः शिष्यः स्मृतः सर्वेषु शर्मसु ।। २६.२०६ ।।\nशतानि संहितानान्तु पञ्च योऽधीतवांस्ततः।\nतस्मादधिगतो योगो याज्ञवल्क्येन धीमता ।। २६.२०७ ।।\nपुष्यस्तस्य सुतो विद्वान् ध्रुवसन्धिश्च तत्सुतः।\nसुदर्शनस्तस्य सुतो अग्निवर्णः सुदर्शनात् ।। २६.२०८ ।।\nअग्निवर्णस्य शीघ्रस्तु शीघ्रकस्य मनुः स्मृतः।\nमनुस्तु योगमास्थाय कलापग्राममास्थितः।\nएकोनविंशप्रयुगे क्षत्रप्रावर्त्तकः प्रभुः ।। २६.२०९ ।।\nप्रसुश्रुतो मनोः पुत्रः सुसन्धिस्तस्य चात्मजः।\nसुसन्धेश्च तथामर्षः सहस्वान्नाम नामतः ।। २६.२१० ।।\nआसीत्सहस्वतः पुत्रो राजा विश्रुतवानिति।\nतस्यासीद्विश्रुतवतः पुत्रो राजा बृहद्बलः ।। २६.२११ ।।\nएते इक्ष्वाकुदायादा राजानः प्रायशः स्मृताः।\nवंशे प्रधाना ये तेऽस्मिन् प्राधान्येन तु कीर्त्तिताः ।। २६.२१२ ।।\nपठन् सम्यगिमां सृष्टिमादित्यस्य विवस्वतः।\nप्रजावानेति सायुज्यं मनोर्वैवस्वतस्य सः ।। २६.२१३ ।।\nश्राद्धदेवस्य देवस्य प्रजानां पुष्टिदस्य च।\nविपाप्मा विरजाश्चैव आयुष्मान् भवतेऽच्युतः ।। २६.२१४ ।।\nइति श्रीमहापुराणे वायुप्रोक्ते वैवस्वतमनुवंशवर्णनं नाम षड्विंशोध्यायः ।। २६ ।। *"
  }
]
[
  {
    "text": "।।ऋषय ऊचुः।।\nअहो धीमंस्त्वया सूत श्राद्धकल्पस्तु कीर्तितः।\nश्रुतो नः श्राद्धकल्पो वै ऋषिभिः परिकीर्तितः ।। १७.१ ।।"
  },
  {
    "text": "अतीव विस्तरो यस्य विशेषेण प्रकीर्तितः।\nवद शेषं महाप्राज्ञ ऋषेस्तस्य यथामतम् ।। १७.२ ।।"
  },
  {
    "text": "।।सूत उवाच।।\nकीर्तयिष्यामि ते विप्रा ऋषेस्तस्य मतन्तु तत्।\nश्राद्धं प्रति महाभागास्तन्मे श्रृणुत विस्तरात् ।। १७.३ ।।"
  },
  {
    "text": "उक्तं श्राद्धं मया पूर्वं विधिश्च श्राद्धकर्म्मणि।\nपरिशिष्टं प्रवक्ष्यामि ब्राह्मणानां यथाक्रमम् ।। १७.४ ।।"
  },
  {
    "text": "न मीमांस्याः सदा विप्राः पवित्रं ह्येतदुत्तमम्।\nदैवे पित्र्ये च सततं श्रूयते वै परीक्षणम् ।। १७.५ ।।"
  },
  {
    "text": "यस्मिन् दोषाः प्रदृश्येरन् सद्भिर्वा वर्जितस्तु यः।\nजानीयाद्वापि संवासाद्वर्ज्जयेत्तं प्रयत्नतः ।। १७.६ ।।"
  },
  {
    "text": "अविज्ञातं द्विजं श्राद्धे परीक्षेत सदा बुधः ।\nसिद्धा हि विप्ररूपेण चरन्ति पृथिवीमिमाम् ।। १७.७ ।।"
  },
  {
    "text": "तस्मादतिथिमायान्तमभिगच्छेत् कृताञ्जलिः।\nपूजयेच्चापि पाद्येन पादाभ्यञ्जनभोजनैः ।। १७.८ ।।"
  },
  {
    "text": "उर्वीं सागरपर्यन्तां देवा योगेश्वरास्तथा।\nनाना रूपैश्चरन्त्येते प्रजा धर्म्मेण पालयन् ।। १७.९ ।।"
  },
  {
    "text": "अर्चयित्वा ततो दद्याद्विप्रायातिथये नरः।\nव्यञ्जनानि च भक्ष्याणि फलं तेषां तथैव च ।। १७.१० ।।"
  },
  {
    "text": "आग्निष्टोमं तु पयसा प्राप्नुयाद्वै तथाश्रुतम्।\nसर्पिषा तु शुभं चक्षुः षोडशाहफलं लभेत्।\nमधुना त्वतिरात्रस्य फलं च समवाप्नुयात् ।। १७.११ ।।"
  },
  {
    "text": "तत्प्राप्नुयाच्छ्रद्दधानो नरो वै सर्वैः कामैर्भोजयेद्यस्तु विप्रान्।\nसर्वार्थदः सर्वविप्रातिथौ यः फलं भुङ्क्ते सर्वमेधस्य नित्यम् ।। १७.१२ ।।"
  },
  {
    "text": "यस्तु श्राद्धेऽतिथिं प्राप्य दैवे वाप्यवमन्यते।\nतं वै देवा विश्वयन्ति होता यद्वत् परां वसुम् ।। १७.१३ ।।"
  },
  {
    "text": "देवाश्च पितरश्चैव वह्निश्चैव हि तान् द्विजान् ।\nआविश्य भुञ्जते तद्वै लोकानुग्रहकारणात् ।। १७.१४ ।।"
  },
  {
    "text": "अपूजिता दहन्त्येते दद्युः कामांश्च पूजिताः।\nसर्वस्वेनापि तस्माद्वै पूजयेदतिथीन् सदा ।। १७.१५ ।।"
  },
  {
    "text": "वानप्रस्थो गृहस्थश्च गृहमभ्यागतोऽथवा।\nबालाः खिन्ना यतिश्चैव जानीयादतिथीन् सदा ।। १७.१६ ।।"
  },
  {
    "text": "अभ्यागतो याचकः स्यादतिथिः स्यादयाचकः।\nअतिथेरतिथिः श्रेष्ठः सोऽतिथिर्योग उच्यते ।। १७.१७ ।।"
  },
  {
    "text": "न घोरो नापि सङ्कीर्णो नाविद्यो न विशेषवित्।\nन च सन्तो न समृद्धो न सेवी नाचरोऽतिथिः ।। १७.१८ ।।"
  },
  {
    "text": "पिपासिताय श्रान्ताय भ्रान्तायातिबुभुक्षते।\nतस्मै सत्कृत्य दातव्यं यज्ञस्य फलमिच्छता ।। १७.१९ ।।"
  },
  {
    "text": "आरुह्य भृगुतुङ्गोषु गत्वा पुण्यां सरस्वतीम्।\nआपगां तु नदी पुण्यां गङ्गा देवी महानदी ।। १७.२० ।।"
  },
  {
    "text": "हिमवत्प्रभवा नद्यो याश्चान्या ऋषिपूजिताः ।\nसरस्तीर्थाभिसंवेद्या नदी नववहास्तथा ।। १७.२१ ।।"
  },
  {
    "text": "गत्वैतान् मुच्यते पापैः स्वर्गे नित्यं महीयते।\nदशरात्रमशौचन्तु प्रोक्तं वै मृतसूतके ।। १७.२२ ।।"
  },
  {
    "text": "ब्राह्मणस्य विशेषेण क्षत्रिये द्वादश स्मृतम्।\nअर्द्धं मासन्तु वैश्यस्य मासाच्छूद्रस्तु शुध्यति ।। १७.२३ ।।"
  },
  {
    "text": "उदक्या सर्ववर्णानां त्रिरात्रेण तु शुद्धयति।\nउदक्यां सूतिकाञ्चैव श्वानमन्त्यावसायिनम् ।। १७.२४ ।।"
  },
  {
    "text": "नग्नादीन् मृतहारांश्च स्पृष्ट्वाऽशौचं विधीयते।\nस्नात्वा सचैलो मृद्भिस्तु द्वादशभिस्तु शुध्यति ।। १७.२५ ।।"
  },
  {
    "text": "एतदेव भवेच्छौचं मैथुने नवभिस्तथा।\nमृदा प्रक्षाल्य हस्तौ तु कुर्याच्छौचविधिन्नरः ।। १७.२६ ।।"
  },
  {
    "text": "प्रक्षाल्य चाद्भिर्हस्तौ च स्नात्वा चैव मृदा पुनः।\nमृदं गुह्ये ततो द्विस्तु पुनरेव मृदं बुधः ।। १७.२७ ।।"
  },
  {
    "text": "एवं शौच विधिर्दृष्टः सर्ववर्णेषु नित्यदा।\nपरिदद्यान्मृदस्तिस्रो हस्तपादावसेचनम् ।। १७.२८ ।।"
  },
  {
    "text": "आरण्यं शौचमेतत्तु ग्राम्यं वक्ष्याम्यतः परम्।\nमृदस्तिस्रः पादयोस्तु हस्तयोस्तिस्र एव च ।। १७.२९ ।।"
  },
  {
    "text": "मृदः पञ्चदशामेध्ये हस्तादीनां विभागशः।\nअनिर्णिक्ते मृदं दद्यान्मृदन्ते त्वद्भिरेव तु ।। १७.३० ।।"
  },
  {
    "text": "कण्ठं शिरो वा प्रावृत्य रथ्या पादगतस्तु वा।\nअकृत्वा पादयोः शौचमाचान्तोऽप्यशुचिर्भवेत् ।। १७.३१ ।।"
  },
  {
    "text": "प्रक्षाल्य पात्रं निःक्षिप्य आचम्याभ्युक्षणं पुनः।\nद्रव्यस्यान्यस्य तु तथा कुर्यादभ्युक्षणं पुनः ।। १७.३२ ।।"
  },
  {
    "text": "पुष्पादीनां तृणानाञ्च प्रोक्षणं हविषान्तथा।\nपराहृतानां द्रव्याणां निधायाभ्युक्षणं तथा ।। १७.३३ ।।"
  },
  {
    "text": "प्रोक्षितन्तु हरेत् किञ्चि च्छ्राद्धे दैव तथा पुनः।\nउत्तरेण हरेद्वेद्यां दक्षिणेन विसर्जयेत् ।। १७.३४ ।।"
  },
  {
    "text": "विच्छिन्नं स्याद्विपर्यासे दैवे पित्र्ये तथैव च।\nदक्षिणेन तु हस्तेन दक्षिणां वेदिमालिखेत् ।। १७.३५ ।।"
  },
  {
    "text": "कराभ्यामेव देवानां पितॄणां विकरं शुभम्।\nक्षुभितस्वप्नयोश्चैव तथा मूत्रपुरीषयोः ।। १७.३६ ।।"
  },
  {
    "text": "निष्ठीविते यथा व्यक्ते भुक्त्वा विपरिधाय च।\nउच्छिष्टस्य च संस्पर्शे तथा पादावसेचने ।। १७.३७ ।।"
  },
  {
    "text": "उत्सृष्टस्य सुमम्भाषे ह्यशुचिं प्रयतस्य च।\nसन्देहेषु च सर्वेषु शिखां मुक्त्वा तथैव च ।। १७.३८ ।।"
  },
  {
    "text": "विना यज्ञोपवीतेन मोहात्तु यद्युपस्पृषेत्।\nऔष्ठस्य दन्तसंस्पर्शे दर्शने चान्त्यवासिनाम् ।। १७.३९ ।।"
  },
  {
    "text": "जिङ्वया चैव संस्पृश्य दन्तासक्तं तथैव च।\nसशब्दमङ्गुलीभिश्च प्रणतश्चावलो कयन् ।। १७.४० ।।"
  },
  {
    "text": "यश्चाधर्मे स्थितो मोहादायान्तोऽप्यशुचिर्भवेत्।\nउपविश्य शुचौ देशे प्रणतः प्रागुदङ्मुखः ।। १७.४१ ।।"
  },
  {
    "text": "पादौ प्रक्षाल्य हस्तौ तु अन्तर्जानुरुप स्पृशेत्।\nप्रसन्नास्त्रिः पिबेच्चापः प्रयतः सुसमाहितः ।। १७.४२ ।।"
  },
  {
    "text": "द्विरेव मार्जनं कुर्यात्सकृदभ्युक्षणं ततः।\nखानि मूर्द्धानमात्मानं हस्तौ पादौ तथैव च ।। १७.४३ ।।"
  },
  {
    "text": "अभ्युक्षणं तथा तस्य यद्यमीमांसितं भवेत्।\nएवमाचमनं तस्य वेदा यज्ञास्तपांसि च ।। १७.४४ ।।"
  },
  {
    "text": "दानानि ब्रह्मचर्यञ्च भवन्ति सफलास्तथा।\nक्रियां यः कुरुते मोहादनाचम्यैव नास्तिकः ।। १७.४५ ।।"
  },
  {
    "text": "भवन्ति च वृथा तस्य क्रिया ह्येता न संशयः।\nवाग्भावशुद्धनिर्णिक्तमदुष्टं वाप्यनिन्दितम् ।। १७.४६ ।।"
  },
  {
    "text": "मेध्यान्येतानि ज्ञेयानि दुष्टमेभ्यो विपर्ययः।\nन वक्तव्यः सदा विप्रः क्षुधितो नास्ति किञ्चन ।। १७.४७ ।।"
  },
  {
    "text": "तस्मै सत्कृत्य यो दद्यादयूपो यज्ञ उच्यते।\nअप्लुष्टान्नं श्रृतान्नन्तु कृशवृत्तिमयाचकम् ।। १७.४८ ।।"
  },
  {
    "text": "एकान्तशीलं ह्रीमन्तं सदा श्राद्धेषु भोजयेत् ।\nयो ददात्यान्तिमभ्येश्च स ब्रह्मघ्नो दुरात्मवान् ।। १७.४९ ।।"
  },
  {
    "text": "अपि जातिशतं गत्वा न स मुच्येत किल्बिषात्।\nविषमं भोजयेद्विप्रानेकपंक्त्या च यो नरः ।। १७.५० ।।"
  },
  {
    "text": "नियुक्तो वाऽनियुक्तो वा पंक्त्‌या हरति दुष्कृतम्।\nपापेन गृह्यते क्षिप्रमिष्टापूर्त्तं च नश्यति ।। १७.५१ ।।"
  },
  {
    "text": "यतिस्तु सर्व्वविप्राणां सर्व्वेषामग्र्य उत्सवे।\nइतिहासपञ्चमान् वेदान् यः पठेत्तु द्विजोत्तमः ।। १७.५२ ।।"
  },
  {
    "text": "अनन्तरं यथायोग्यं नियोक्तव्यो विजानता।\nत्रिवेदोऽनन्तरस्तस्य द्विवेदस्तदनन्तरः ।। १७.५३ ।।"
  },
  {
    "text": "एकवेदस्तथा पश्चान्न्यायाध्यायी ततः परम्।\nपावनायैव पंक्त्या वै तान् प्रवक्ष्ये निबोधत ।। १७.५४ ।।"
  },
  {
    "text": "य एते पूर्व्वनिर्द्दिष्टाः सर्व्वे ते ह्यनुपूर्व्वशः।\nषडङ्गी विनयी योगी सर्व्वतन्त्रस्तथैव च ।। १७.५५ ।।"
  },
  {
    "text": "यायावरश्च पञ्चैते विज्ञेयाः पङ्क्तिपावनाः ।\nअष्टादशानां विद्यानामेकस्मिन् पारगोऽपि यः ।। १७.५६ ।।"
  },
  {
    "text": "यथावद्वर्त्तमानश्च सर्वे ते पङ्क्तिपावनाः।\nत्रिणाचिकेतास्त्रैविद्यो यश्च धर्म्मान् पठेद्द्विजः ।। १७.५७ ।।"
  },
  {
    "text": "बार्हस्पत्ये तथा शास्त्रे पारं यश्च द्विजो गतः।\nसर्व ते पावना विप्राः पङ्क्तीनां समुदाहृताः ।। १७.५८ ।।"
  },
  {
    "text": "आमन्त्रितस्तु यः श्राद्धे योषितं सेवते द्विजः।\nपितरस्तस्य तं मासं तस्य रेतसि शेरते ।। १७.५९ ।।"
  },
  {
    "text": "श्राद्धं दत्त्वा च भुक्त्वा च मैथुनं यो निषेवते।\nपितरस्तस्य तं मासं रेतःस्था नात्र संशयः ।। १७.६० ।।"
  },
  {
    "text": "तस्मादतिथये देयं भोजयेद्ब्रह्मचारिणम्।\nध्याननिष्ठाय दातव्यं सानुक्रोशाय धार्मिकम् ।। १७.६१ ।।"
  },
  {
    "text": "यतिं वा वालखिल्यान् वा भोजयेच्छ्राद्धकर्म्मणि।\nवानप्रस्थोपकुर्व्वाणः पूजामात्रेण तोषितः ।। १७.६२ ।।"
  },
  {
    "text": "गृहस्थं भोजयेद्यस्तु विश्वेदेवास्तु पूजिताः।\nवानप्रस्थेन ऋषयो वालखिल्यैः पुरन्दरः ।। १७.६३ ।।"
  },
  {
    "text": "यतीनां पूजने चापि साक्षाद्ब्रह्मा तु पूजितः।\nआश्रमाः पावनाः पञ्च उपधाभिरनाश्रमाः ।। १७.६४ ।।"
  },
  {
    "text": "चत्वार आश्रमाः पूज्याः श्राद्धे दैवे तथैव च।\nचतुराश्रमबाह्येभ्यः श्राद्धं नैव प्रदापयेत् ।। १७.६५ ।।"
  },
  {
    "text": "स तिष्ठेद्वा बुभुक्षुस्तु चतुराश्रमबाह्यतः।\nअयति र्मोक्षवादी च उभौ तौ पङ्क्तिदूषकौ ।। १७.६६ ।।"
  },
  {
    "text": "वृथामुण्डाश्च जटिलाः सर्वे कार्प्पटिकास्तथा।\nनिर्घृणान् भिन्नवृत्तांश्च सर्वभक्षान् विवर्जयेत् ।। १७.६७ ।।"
  },
  {
    "text": "कारुकादीननाचारान् सर्ववेदबहिष्कृतान्।\nगायनान् देववृत्तांश्च हव्यकव्येषु वर्जयेत् ।। १७.६८ ।।"
  },
  {
    "text": "द्विजेष्वपि कृतं नित्यं श्राद्धकर्म्मणि वर्जयेत् ।। १७.६९ ।।"
  },
  {
    "text": "एतेषु वर्त्तते यश्च कृत्स्ववर्णं स गच्छति।\nयोऽश्नाति सह शूद्रेण सर्वे ते पङ्क्तिदूषकाः ।। १७.७० ।।"
  },
  {
    "text": "व्यापादनं शक्तिनिबर्हणं कृषिर्वाणिज्यकार्य्यं पशुपालनं च।\nशुश्रूषणं वाप्यगुरो रहो वा कार्य्यं नैतद्विद्यते ब्राह्मणस्य ।। १७.७१ ।।"
  },
  {
    "text": "ये तु विप्राः स्थिता नित्यं ज्ञानिनो ध्यानिनस्तथा।\nमिथ्यासङ्कल्पिनः सर्वे दुर्वृत्ता वा द्विजातयः ।। १७.७२ ।।"
  },
  {
    "text": "मिथ्यातत्त्वविदो वर्ज्ज्यास्तथा दम्भविषूचकाः।\nउपपातकसंयुक्ताः पातकैश्च विशेषतः ।। १७.७३ ।।"
  },
  {
    "text": "वेदे नियोगदातारो लोभमोहफलार्थिनः।\nब्रह्मविक्रयिणश्चैव श्राद्धकर्म्मणि वर्जिताः ।। १७.७४ ।।"
  },
  {
    "text": "न नियोगोऽस्ति वेदानां यो नियुङ्क्ते स पापकृत्।\nभोक्ता वेदफलाद्भ्रश्येद्दाता दानफलात्तथा ।। १७.७५ ।।"
  },
  {
    "text": "भृतोऽध्यापयते यस्तु भृतकाध्यापितस्तु यः ।\nनार्हतस्तावपि श्राद्धं ब्रह्मणः क्रियविक्रयी ।। १७.७६ ।।"
  },
  {
    "text": "क्रयविक्रयिणौ चैव जीवितार्थं विगर्हितौ।\nवृत्तिरेषा तु वैश्यस्य ब्राह्मणस्य तु पातकम् ।। १७.७७ ।।"
  },
  {
    "text": "प्राहुर्वेदान् वेदविदो वेदान् यश्चोपजीवति।।\nउभौ तौ नार्हतः श्राद्धं पुत्रिकापतिरेव च ।। १७.७८ ।।"
  },
  {
    "text": "वृथा दारांश्च यो गच्छेद्यो यजेत वृथाध्वरे।\nनार्हतस्तावपि श्राद्धं द्विजो यश्चैव नास्तिकः ।। १७.७९ ।।"
  },
  {
    "text": "आत्मार्थं यः पचेदन्नं न देवातिथिकारकः।\nनार्हतस्तावपि श्राद्धं पतितौ ब्रह्मराक्षसौ ।। १७.८० ।।"
  },
  {
    "text": "स्त्रियो नक्तंपरा येषां परदाररताश्च ये।\nअर्थकाम रताश्चैव न तान् श्राद्धेषु भोजयेत् ।। १७.८१ ।।"
  },
  {
    "text": "वर्णाश्रमाणां धर्म्मेषु विरुद्धाः श्राद्धकर्म्मणि।\nस्तेनश्च सर्वयाजी च सर्वे ते पङ्क्तिदूषकाः ।। १७.८२ ।।"
  },
  {
    "text": "यश्च सूकरवद्भुङ्क्ते यश्च पाणितले द्विजः।\nन तदश्नन्ति पितरो यश्च वामं समश्नुते ।। १७.८३ ।।"
  },
  {
    "text": "स्त्रीशूद्रायानुपेताय श्राद्धोच्छिष्टं न दापयेत्।\nयो दद्या द्रागमोहात्तु न तद्गच्छेत्पितॄन्सदा ।। १७.८४ ।।"
  },
  {
    "text": "तस्मान्न देयमुच्छिष्टमन्नाद्यं श्राद्धकर्म्मणि।\nअन्यत्र दधिसर्पिर्भ्यां शिष्ये पुत्राय नान्यथा ।। १७.८५ ।।"
  },
  {
    "text": "अनुच्छिष्टन्तु दातव्यमन्नाद्यं वै विशेषतः।\nपुष्पमूलफलैर्वापि तुष्टिं गच्छन्ति चान्नतः ।। १७.८६ ।।"
  },
  {
    "text": "यावन्त्यन्नानि पूतानि यावदुष्णं न मुञ्चति।\nतावदश्नन्ति पितरो यावदश्नन्ति वाग्यताः ।। १७.८७ ।।"
  },
  {
    "text": "दानं प्रतिग्रहो होमो भोजनं बलिरेव च।\nसाङ्गुष्ठेन तथा कार्य्यं नासुरेभ्यो यथा भवेत् ।। १७.८८ ।।"
  },
  {
    "text": "एतान्येव च सर्व्वाणि दानादीनि विशेषतः।\nअन्तर्जान्वविशेषेण तद्वदाचमनं भवेत् ।। १७.८९ ।।"
  },
  {
    "text": "मुण्डाञ्जटिलकाषायान् श्राद्धकालेऽपि वर्ज्जयेत्।\nशिखिभ्यो वा त्रिदणिडभ्यः श्राद्धं यत्नात् प्रदापयेत् ।। १७.९० ।।"
  },
  {
    "text": "ये तु व्रते स्थिता नित्यं ज्ञानिनो ध्यानिनस्तथा।\nदेवभक्ता महात्मानः पुनीयुर्दर्शनादपि ।। १७.९१ ।।"
  },
  {
    "text": "सर्व्वं योगेश्वरैर्व्याप्तं त्रैलोक्यं वै निरन्तरम् ।\nतस्मात् पश्यन्ति ते सर्वे यत्किञ्चिज्जगतीगतम् ।। १७.९२ ।।"
  },
  {
    "text": "व्यक्ताव्यक्तं वशीकृत्य सर्व्वस्यापि च यत्परम्।\nसदसच्चेति यैर्दृष्टं सदसच्च महात्मनाम् ।। १७.९३ ।।"
  },
  {
    "text": "सर्व्वज्ञानानि दृष्टानि मोक्षादीनि महात्मनाम्।\nतस्मात्तेषु सदासक्तः प्राप्नोत्यनुत्तमं शुभम् ।। १७.९४ ।।"
  },
  {
    "text": "ऋचो हि यो वेद स वेद वेदान् यजूंषि यो वेद स वेद यज्ञम्।\nसामानि यो वेद स वेद ब्रह्म यो मानसं वेद स वेद सर्व्वम् ।। १७.९५ ।।"
  },
  {
    "text": "इति श्रीमहापुराणे वायुप्रोक्ते श्राद्धकल्पे ब्राह्मणपरीक्षा नाम सप्तदशोऽध्यायः ।। १७ ।। *"
  }
]
[
  {
    "text": "।।ऋषय ऊचुः ।।\nदेवानां दानवानाञ्च दैत्यानाञ्चैव सर्वशः।\nउत्पत्तिं विस्तरेणेह ब्रूहि वैवस्वतेऽन्तरे ।। ५.१ ।।\n।।सूत उवाच।।\nधर्मस्य तावद्वक्ष्यामि निसर्गं तं निबोधत।\nअरुन्धती वसुर्यामी लम्बा भानुर्मरुत्वती ।। ५.२ ।।\nसङ्कल्पा च मुहूर्ता च साध्या विश्वा तथैव च।\nधर्मपत्न्यो दशत्वेता दक्षः प्राचेतसो ददौ ।। ५.३ ।।\nसाध्या पुत्रांस्तु धर्मस्य साध्यान् द्वादश जज्ञिरे।\nसाध्या नाम महाभागाश्छन्दजा यज्ञभागिनः।\nदेवेभ्यस्तान् परान् देवान् देवज्ञाः परिचक्षिरे ।। ५.४ ।।\nब्रह्मणो वै मुखात् सृष्टा जया देवाः प्रजेप्सया।\nसर्वे मन्त्रशरीरास्ते स्मृता मन्वन्तरेष्विह ।। ५.५ ।।\nदर्शश्च पौर्णमासश्च बृहद्यच्च रथन्तरम् ।\nचित्तिश्चैव विचित्तिश्च आकूतिः कूतिरेव च ।। ५.६ ।।\nविज्ञाता चैव विज्ञातो मनो यज्ञश्च ते स्मृताः ।\nनामान्येतानि तेषां वै जयानां प्रथितानि च ।। ५.७ ।।\nब्रह्मशापेन ते जाताः पुनः स्वायम्भुवे जिताः।\nस्वारोचिषे वै तुषिताः सत्याश्चैवोत्तमे पुनः ।। ५.८ ।।\nतामसे हरयो नाम वैकुण्ठा रैवतान्तरे।\nसाध्याश्च चाक्षुषे नाम्ना छन्दजा जज्ञिरे सुराः ।। ५.९ ।।\nधर्मपुत्रा महाभागाः साध्या ये द्वादशामराः।\nपूर्वं स्म अनुसूयन्ते चाक्षुषस्यान्तरे मनोः ।। ५.१० ।।\nस्वारोचिषेऽन्तरेऽतीता देवा ये वै महौजसः।\nतुषिता नाम तेऽन्योन्यमूचुर्वै चाक्षुषेऽन्तरे ।। ५.११ ।।\nकिञ्चिच्छिष्टे तदा तस्मिन् देवा वै तुषिताऽभ्रुवन्।\nइतरेतरं महाभागान् वयं साध्यान् प्रविश्य वै।\nमन्वन्तरे भविष्यामस्तन्नः श्रेयो भविष्यति ।। ५.१२ ।।\nएवमुक्त्वातु ते सर्वे चाक्षुषस्यान्तरे मनोः।\nतस्माद्द्वादशसम्भूतान् धर्मान् स्वायम्भुवात् पुनः ।। ५.१३ ।।\nनरनारायणौ तत्र जज्ञाते पुनरेव हि।\nविपश्चिदिन्द्रो यश्चासीत्तथा सत्यो हरिश्च तौ।\nस्वारोचिषेऽन्तरे पूर्वमास्तान्तौ तुषितौ सुरौ ।। ५.१४ ।।\nतुषितानान्तु साध्यत्वे नामान्येतानि वक्ष्यते।\nमनोऽनुमन्ता प्राणश्च नरो यानश्च वीर्यवान् ।। ५.१५ ।।\nचित्तिर्हयो नयश्चैव हंसो नारायणस्तथा।\nप्रभवोऽथ विभुश्चैव साध्या द्वादश जज्ञिरे ।। ५.१६ ।।\nस्वायम्भुवेऽन्तरे पूर्वं ततः स्वारोचिषे पुनः।\nनामान्यासन् पुनस्तानि तुषितानां निबोधत ।। ५.१७ ।।\nप्राणोऽपानस्तथोदानः समानो व्यान एव च।\nचक्षुः श्रोत्रं तथा प्राणः स्पर्शो बुद्धिर्मनस्तथा ।। ५.१८ ।।\nप्राणापानावुदानश्च समानो व्यान एव च।\nनामान्येतानि पूर्वन्तु तुषितानां स्मृतानि ह ।। ५.१९ ।।\nवसोस्तु वसवः पुत्राः साध्यानामनुजाः स्मृताः ।\nधरो ध्रुवश्च सोमश्च आपश्चैवानलोऽनिलः।\nप्रत्यूषश्च प्रभासश्च वसवोऽष्टौ प्रकीर्त्तिताः ।। ५.२० ।।\nधरस्य पुत्रो द्रविणो हुतहव्यवहस्तथा।\nध्रुवपुत्रो भवो नाम्ना कालो लोकप्रकालनः ।। ५.२१ ।।\nसोमस्य भगवान् वर्चा बुधश्च ग्रहबोधनः।\nरोहिण्यां तौ समुत्पन्नौ त्रिषु लोकेषु विश्रुतौ ।। ५.२२ ।।\nधारोर्मिकलिलाश्चैव त्रयश्चन्द्रमसः सुताः।\nआपस्य पुत्रो वैतण्ड्यः शमः शान्तस्तथैव च ।। ५.२३ ।।\nस्कन्दः सनत्कुमारश्च जज्ञे पादेन तेजसः।\nअग्निपुत्रः कुमारस्तु शरस्तम्बे व्यजायत।\nतस्य शाखो विशखश्च नैगमेयश्च पृष्ठजाः ।। ५.२४ ।।\nअनिलस्य शिवा भार्या तस्याः पुत्रो मनोजवः।\nअविज्ञातगतिश्चैव द्वौ पुत्रावनिलस्य च ।। ५.२५ ।।\nप्रत्यूषस्य विदुः पुत्र ऋषिर्नाम्ना तु देवलः।\nद्वौ पुत्रौ देवलस्यापि क्षमावन्तौ मनीषिणौ ।। ५.२६ ।।\nबृहस्पतेस्तु भगिनी वरस्त्री ब्रह्मचारिणी।\nयोगसिद्धा जगत्कृत्स्नमसक्ता विचरत्युत ।। ५.२७ ।।\nप्रभासस्य तु या भार्या वसूनामष्टमस्य ह।\nविश्वकर्मा सुतस्तस्या जातः शिल्पिप्रजापतिः ।। ५.२८ ।।\nस कर्त्ता सर्वशिल्पानां त्रिदशानाञ्च वर्द्धकिः।\nभूषणानाञ्च सर्वेषां कर्त्ता कारयिता च सः ।। ५.२९ ।।\nसर्वेषाञ्च विमानानि दैवतानां करोति सः।\nमानुषाश्चोपजीवन्ति यस्य शिल्पानि शिल्पिनः ।। ५.३० ।।\nविश्वेदेवास्तु विश्वाया जज्ञिरे दश विश्रुताः।\nक्रतुर्दक्षः श्रवः सत्यः कालः कामो धुनिस्तथा ।। ५.३१ ।।\nकुरुवान् प्रभवांश्चैव रोचमानश्च ते दश।\nधर्मपुत्राः स्मृता ह्येते विश्वायां जज्ञिरे शुभाः ।। ५.३२ ।।\nमरुत्वत्यां मरुत्वन्तो भानवो भानुजाः स्मृताः ।\nमुहूर्त्ताश्च मुहूर्त्तायां घोषं लम्बा व्यजायत ।। ५.३३ ।।\nसङ्कल्पायान्तु संजज्ञे विद्वान् सङ्कल्प एव च।\nनागवीथ्यस्तु जाम्याञ्च पथत्रयसमाश्रिताः ।। ५.३४ ।।\nपृथिवीविषयं सर्वमरुन्धत्यां व्यजायत।\nएष सर्गः समाख्यातो विद्वान् धर्मस्य शाश्वतः ।। ५.३५ ।।\nमुहूर्त्ताश्चैव तिथ्यश्च पतिभिः सह सुव्रताः।\nनामतः संप्रवक्ष्यामि ब्रुवतो मे निबोधत ।। ५.३६ ।।\nअहोरात्रविभागश्च नक्षत्राणि समासतः।\nमुहूर्त्ताः सर्वनक्षत्रा अहोरात्रविदस्तथा ।। ५.३७ ।।\nअहोरात्रकलानान्तु षट्‌शतीत्यधिका स्मृता।\nरवेर्गतिविशेषेण सर्वेषु ऋतुमिच्छतः ।। ५.३८ ।।\nततो वेदविदश्चैतां तिथिमिच्छन्ति पर्वसु।\nअविशेषेषु कालेषु योज्यः स पितृदानतः ।। ५.३९ ।।\nरौद्रः सार्वस्तथा मैत्रः पिण्ड्यवासव एव च।\nआप्योऽथ वैश्वदेवश्च ब्राह्मो मध्याह्नसंश्रितः ।। ५.४० ।।\nप्राजापत्यस्तथा ऐन्द्रस्तथेन्द्रो निऋतिस्तथा।\nवारुणश्च तथार्यम्णो भागाश्चापि दिनाश्रिताः ।। ५.४१ ।।\nएते दिनमुहूर्त्ताश्च दिवाकरविनिर्मिताः।\nशङ्कुच्छायानिशेषेण वोदेतव्याः प्रमाणतः ।। ५.४२ ।।\nअजास्तथाहिर्बुध्न्यश्च पूषा हि यमदेवताः।\nआग्नेयश्चापि विज्ञेयः प्राजापत्यस्तथैव च ।। ५.४३ ।।\nब्रह्मसौम्यस्तथादित्यो बार्हस्पत्योऽथ वैष्णवः।\nसावित्रोऽथ तथा त्वाष्ट्रो वायव्यश्चेति संग्रहः ।। ५.४४ ।।\nएकरात्रिमुहूर्त्ताः स्युः क्रमोक्ता दश पञ्च च।\nइन्दोर्गत्युदया ज्ञेया नालिकाः पादिकास्तथा।\nकालावस्थास्विगास्त्वेते मुहूर्ता देवताः स्मृताः ।। ५.४५ ।।\nसर्वग्रहाणां त्रीण्येव स्थानानि विहितानि च।\nदक्षिणोत्तरमध्यानि तानि विद्याद्यथाक्रमम् ।। ५.४६ ।।\nस्थानं जारद्गवं मध्ये तथैरावतमुत्तरम्।\nवैश्वानरं दक्षिणतो निर्द्दिष्टमिह तत्त्वतः ।। ५.४७ ।।\nअश्विनी कृत्तिका याम्या नागवीथिरिति स्मृता ।\nपुष्योऽश्लेषा पुनर्वसू वीथिरैरावती मता।\nतिस्रस्तु वीथयो ह्येता उत्तरे मार्ग उच्यते ।। ५.४८ ।।\nपूर्वोत्तरे फाल्गुन्यौ च मघा चैवार्यमी स्मृता ।\nहस्तचित्रे तथा स्वाती गोवीथीत्यभिशब्धिता ।। ५.४९ ।।\nज्येष्ठा विशाखानुराधा वीथी जारद्गवी स्मृता।\nएतास्तु वीथयस्तिस्रो मध्यमे मार्ग उच्यते ।। ५.५० ।।\nमूलञ्चाषाढे द्वे चापि अजवीथ्यभिशब्दिता ।\nश्रवणञ्च धनिष्ठा च गार्गी शतभिषक्तथा ।। ५.५१ ।।\nवैश्वानरी भाद्रपदे रेवती चैव कीर्तिता।\nस्मृता वीथ्यस्तु तिस्रस्ता मार्गे वै दक्षिणे बुधैः ।। ५.५२ ।।\nसप्तविंशत्तु याः कन्या दक्षः सोमाय ता ददौ।\nसर्वा नक्षत्रनाम्न्यस्ता ज्योतिषे चैव कीर्त्तिताः।\nतासामपत्यान्यभवन् दीप्तान्यमिततेजसा ।। ५.५३ ।।\nयास्तु शेषास्तदा कन्याः प्रतिजग्राह कश्यपः।\nचतुर्दश महाभागाः सर्वास्ता लोकमातरः ।। ५.५४ ।।\nअदितिर्दितिर्दनुः काला अरिष्टा सुरसा तथा।\nसुरभिर्विनता चैव ताम्रा क्रोधवशा इरा।\nकद्रुर्मुनिश्च धर्मज्ञः प्रजास्तासां निबोधत ।। ५.५५ ।।\nचारिष्णवेऽन्तरेऽतीते ये द्वादश पुरोगमाः।\nवैकुण्ठानाम ते सात्र्या बभूवुश्चाक्षुषेऽन्तरे ।। ५.५६ ।।\nउपस्थितेऽन्तरे ह्यस्मिन् पुनर्वैवस्वतस्य ह।\nआराधिता ह्यदित्या ते समेत्याहुः परस्परम् ।। ५.५७ ।।\nएतामेव महाभागामदितिं संप्रविश्य वै।\nवैवस्वतेऽन्तरे ह्यस्मिन् योगादर्द्धेन चेतसः ।। ५.५८ ।।\nगच्छामः पुत्रतामस्यास्तन्नः श्रेयो भविष्यति।\nअदित्यास्तु प्रसूतानामादित्यत्वं भविष्यति ।। ५.५९ ।।\nएवमुक्त्वा तु ते सर्वे चाक्षुषस्यान्तरे मनोः।\nजज्ञिरे द्वादशादित्या मारीचात् कश्यपात्पुनः ।। ५.६०।\nशतक्रतुश्च विष्णुश्च जज्ञाते पुनरेव हि ।\nवैवस्वतेऽन्तरे ह्यस्मिन् नरनारायणौ सुरौ ।। ५.६१ ।।\nतेषामपि हि देवानां निधनोत्पत्तिरुच्यते।\nयथा सूर्यस्य लोकेऽस्मिन् उदयास्तमयावुभौ।\nप्रजापतेश्च विष्णोश्च भवस्य च महात्मनः ।। ५.६२ ।।\nश्रेष्ठानुश्रविके यस्माच्छक्ताः शब्दादिलक्षणे।\nअष्टात्मकेऽणिमाद्ये च तस्मात्ते चज्ञिरे सुराः ।। ५.६३ ।।\nइत्येष विष्ये रागः सम्भूत्याः कारणं स्मृतम्।\nब्रह्मशापेन सम्भूता जयाः स्वायम्भुवे जिताः ।। ५.६४ ।।\nस्वारोचिषे वै तुषिताः सत्याश्चैवोत्तमे पुनः।\nतामसे हरयो देवा जाताश्चारिष्णवे तु वै।\nवैकुण्ठाश्चाक्षुषे साध्या आदित्याः साम्प्रते पुनः ।। ५.६५ ।।\nधाताऽर्यमा च मित्रश्च वरुणोंऽशो भगस्तथा।\nइन्द्रो विवस्वान् पूषा च पर्जन्यो दशमः स्मृतः ।। ५.६६ ।।\nततस्त्वष्टा ततो विष्णुरजघन्योऽजघन्यजः।\nइत्येते द्वादशादित्याः कश्यपस्य सुताः स्मृताः ।। ५.६७ ।।\nसुरभी कश्यपाद्रुद्रानेकादश विजज्ञिरे।\nमहादेवप्रसादेन तपसा भाविता सती ।। ५.६८ ।।\nअङ्गारकं तथा सर्पं निऋतिं सदसस्पतिम्।\nअजैकपादहिर्बुघ्न्यमूर्द्ध्वकेतुं ज्वरं तथा ।। ५.६९ ।।\nभुवनञ्चेश्वरं मृत्युं कपालञ्चैव विश्रुतम्।\nदेवानेकादशैतांस्तु रुद्रांस्त्रिभुवनेश्वरान्।\nतपसा तेन महता सुरभी तानजीजनत् ।। ५.७० ।।\nततो दुहितरावन्ये सुरभी द्वे व्यजायत।\nरोहिणी चैव रुद्राभा गान्धारी च यशस्विनी ।। ५.७१ ।।\nरोहिण्यां जज्ञिरे कन्याश्चतस्रो लोकविश्रुताः।\nसुरूपा हंसकीला च भद्रा कामदुघा तथा।\nसुषुवे कामदुघा तु सुरूपा तनयद्वयम् ।। ५.७२ ।।\nहंसकीला नृप मृषीन् भद्रायास्तु व्यजायत।\nविश्रुतास्तु महाभागा गन्धर्वा वाजिनः सुताः ।। ५.७३ ।।\nउच्चैःश्रवास्तदा जाताः खेचरास्ते मनोजवाः।\nश्वेताः श्येनाः पिशङ्गाश्च सारङ्गा हरितार्जुनाः।\nरुद्रा देवोपबाह्यास्ते गन्धर्वयोनयो हयाः ।। ५.७४ ।।\nभूयो जज्ञे सुरभ्यास्तु श्रीमान् चन्द्राभसुप्रभः।\nस्रग्वी ककुझी द्युतिमानमृतालयसम्भवः।\nसुरभ्यनुमते दत्तो ध्वजो माहेश्वरस्तु सः ।। ५.७५ ।।\nइत्येते कश्यपसुता रुद्रादित्याः प्रकीर्त्तिताः।\nधर्मपुत्राः स्मृताः साध्या विश्वे च वसवस्तथा ।। ५.७६ ।।\nअरिष्टनेमिपत्नीनामपत्यानीह षोडश।\nबहुपुत्रस्य विदुषश्चतस्रो विद्युतः स्मृताः।\nप्रत्यङ्गिरसजाः श्रेष्ठा ऋचो ब्रह्मर्षिसत्कृताः ।। ५.७७ ।।\nकृशाश्वस्य तु देवर्षेर्देवप्रहरणाः स्मृताः ।\nएते युगसहस्रान्ते जायन्ते पुनरेव हि ।। ५.७८ ।।\nसर्वे देवगणा विप्रास्त्रय स्त्रिंशत्तु छन्दजाः।\nएतेषामपि देवानां निरोधोत्पत्तिरुच्यते ।। ५.७९ ।।\nयथा सूर्यस्य लोकेऽस्मिन् उदयास्तमयावुभौ।\nएते देवनिकायास्ते सम्भवन्ति युगे युगे ।। ५.८० ।।\n।।ऋषय ऊचुः।।\nसाध्याश्च वसवो विश्वे रुद्रादित्यास्तथैव च।\nअभिजात्या प्रभावैश्च कर्मभिश्चैव विश्रुताः ।। ५.८१ ।।\nप्रजापतेश्च विष्णोश्च भवस्य च महात्मनः।\nअन्तरं ज्ञातुमिच्छामो यश्च यस्माद्विशिष्यते ।। ५.८२ ।।\nयश्च यस्मात् प्रभवति यश्च यस्मिन् प्रतिष्ठितः।\nज्यायान्यो मध्यमश्चैव कनीयान् यश्च तेषु वै ।। ५.८३ ।।\nप्रधानभूतो यस्तेषां गुणभूतश्च तेषु यः।\nकर्मभिश्चाभिजात्या च प्रभावेण च यो महान्।\nएतत् प्रभ्रूहि नः सर्वं त्वं हि वेत्थ यथायथम् ।। ५.८४ ।।\n।।सूत उवाच।।\nअत्र वो वर्णयिष्येहमन्तरन्तेषु यत् स्मृतम्।\nयद्ब्रह्मविष्णुरुद्राणां श्रृणुध्वं मे विवक्षतः ।। ५.८५ ।।\nराजसी तामसी चैव सात्त्विकी चैव ताः स्मृताः ।\nतन्वः स्वयम्भुवः प्रोक्ताः काले काले भवन्ति याः ।। ५.८६ ।।\nएतासामन्तरं वक्तुं नैव शक्यं द्विजोत्तमाः।\nगुणवृद्धिनिबन्धत्वाद् द्विधानुग्रहबन्धतः ।। ५.८७ ।।\nप्रवृत्तिञ्च निवृत्तिञ्च गुणवृद्धिमिह द्विजाः।\nयथाशक्ति प्रवक्ष्यामि तनूनां तन्निबोधत ।। ५.८८ ।।\nएका तु कुरुते तासां राजसी सर्वतः प्रजाः।\nएका चैवार्णवस्था तु सानुगृह्णाति सात्त्विकी।\nएका सा क्षिपते काले तामसी ग्रसते प्रजाः ।। ५.८९ ।।\nरजसा तु समुद्रिक्तो ब्रह्मा सम्भवते यदा।\nपुरुषाख्या तदा तस्य सात्त्विकी विनिवर्त्तते ।। ५.९० ।।\nयदा भवति कालात्मा उद्रेकात्तमसस्तु सः।\nब्रह्माख्या सा तदा त्वस्य राजसी विनिवर्त्तते ।। ५.९१ ।।\nसत्त्वोद्रेकात्तु पुरुषो यदा भवति स प्रभुः।\nकालाख्या सा तदा तस्य पुनर्नभवतीति वै ।। ५.९२ ।।\nक्रमात्तस्य निवर्त्तन्ते रूपं नाम च कर्म च।\nत्रैलोक्ये वर्त्तमानस्य सर्वानुग्रहनिग्रहैः ।। ५.९३ ।।\nयदा  भवति ब्रह्मा च तदा चान्तरमुच्यते।\nयदा च पुरुषो ब्रह्मा न चैव पुरुषस्तु सः ।। ५.९४ ।।\nमणिर्विभजते वर्णान् विचित्रान् स्फटिके यथा।\nवैमल्यादाश्रयवशात्तद्वर्णः स्यात्तदञ्जनः ।। ५.९५ ।।\nतदा गुणवशात्तस्य स्वयम्भोरनुरञ्जनम्।\nएकत्वे च पृथक्त्वे च प्रोक्तमेतन्निदर्घनम् ।। ५.९६ ।।\nएको भूत्वा यथा मेघः पृथक्त्वेनावतिष्ठते।\nरूपतो वर्णतश्चैव तथा गुणवशात्तु सः ।। ५.९७ ।।\nभवत्येको द्विधा चैव त्रिधा मूर्तिविनाशनात्।\nएको ब्रह्मान्तकृच्चैव पुरुषश्चेति ते त्रयः ।। ५.९८ ।।\nएकस्यैताः स्मृतास्तिस्रस्तनवस्तु स्वयम्भुवः।\nब्राह्मी च पौरुषी चैव अन्तकारी च ते त्रयः ।। ५.९९ ।।\nतत्र या राजसी तस्य तनुः सा वै प्रजाकरी।\nया तामसी तु कालाख्या प्रजाक्षयकरी तु सा।\nसात्त्विकी पौरुषी या तु सानुग्रहकरी स्मृता ।। ५.१०० ।।\nराजस्या ब्रह्मणोंऽशेन मरीचिः कश्यपोऽभवत्।\nतामसी चान्तकृद्या तु तदंशेनाभवद्भवः ।। ५.१०१ ।।\nसात्त्विकी पौरुषी या सा तस्याः शोचिष्णुरुच्यते।\nत्रैलोक्ये ताः स्मृतास्तिस्रस्तनवस्तु स्वयम्भुवः ।। ५.१०२ ।।\nनानाप्रयोजनार्थां हि कालोऽवस्थां करोति यः।\nब्रह्मत्वेन प्रजाः सृष्ठ्वा विष्णुत्वेनानुगृह्य च।\nवैष्णव्यानुगृहीता स्ता रौद्यानुग्रसते पुनः ।। ५.१०३ ।।\nएकः स्वयम्भुवः कालस्त्रिभिस्त्रीन् वै करोति सः।\nसृजते चानुगृह्णाति प्रजाः संहरते तथा ।। ५.१०४ ।।\nइत्येताः कथिता स्तिस्रस्तनवस्तु स्वयम्भुवः।\nप्रजापत्या च रौद्री च वैष्णवी चैव ताः स्मृताः ।। ५.१०५ ।।\nएका तनुः स्मृता वेदे धर्मशास्त्रे पुरातने।\nसाङ्ख्ययोगपरे वीरैः पृथक्त्वैकत्वदर्शिभिः।\nअभिजातप्रभावज्ञैऋषिभिस्तत्त्वदर्शिभिः ।। ५.१०६ ।।\nएकत्वे च पृथक्त्वे च तासु भिन्नाः प्रजास्त्विह ।\nइदं परमिदं नेति ब्रुवतो भिन्नदर्शनाः ।। ५.१०७ ।।\nब्रह्माणं कारणं केचित् केचित् प्राहुः प्रजापतिम्।\nकेचिच्छिवं परत्वेन प्राहुर्विष्णुं तथाऽपरे।\nअविज्ञानेन संसक्ताः सक्ता रत्यादिचेतसा ।। ५.१०८ ।।\nतत्त्वं कालञ्च देशञ्च कार्याण्यावेक्ष्य तत्त्वतः।\nकारणञ्च स्मृता ह्येता नानार्थेष्विह देवताः ।। ५.१०९ ।।\nएकं निन्दति यस्तेषां सर्वानेन स निन्दति।\nएकं प्रशसमानस्तु सर्वानेव प्रशंसति।\nएकं यो वेत्ति पुरुषं तमाहुर्ब्रह्मवादिनम् ।। ५.११० ।।\nअद्वेषस्तु सदा कार्यो देवतासु विजानता।\nन शक्यमीश्वरं ज्ञातुमैश्वर्येण व्यवस्थितम् ।। ५.१११ ।।\nएकात्मा स त्रिधा भूत्वा संमोहयति यः प्रजाः।\nएतेषाञ्च त्रयाणान्तु विचरन्त्यन्तरं जनाः ।। ५.११२ ।।\nजिज्ञासन्तः परीक्षन्तः सक्ता रूपाविचेतसः।\nइदं परमिदं नेति वदन्ति भिन्नदर्शिनः ।। ५.११३ ।।\nयातुधानान् विशन्त्येताः पिशाचांश्चैव तान्नरान् ।\nएकत्वेन पृथक्त्वेन स्वयम्भूर्व्यवतिष्ठते ।। ५.११४ ।।\nगुणमात्रात्मिकाभिस्तु तनुभिर्मोहयन् प्रजाः।\nतेष्वेकं यजते यस्तु स तदा यजते त्रयम् ।। ५.११५ ।।\nतस्माद्देवास्त्रयो ह्येते नैरन्तर्ये व्यवस्थिताः।\nतस्मात् पृथक्त्वमेकत्वसङ्ख्या सङ्ख्यागतागतम्।\nएकत्वं वा बहुत्वं वा तेषु को ज्ञातुमर्हति ।। ५.११६ ।।\nयस्मात् सृष्ट्वानुगृह्णीते ग्रसते चैव ते प्रजाः ।\nगुणात्मकत्वात्र्त्रैकाल्ये तस्मादेकः स उच्यते ।। ५.११७ ।।\nरुद्रं ब्रह्‌माणमिन्द्रञ्च लोक पालान् ऋषीन् दनून्।\nदेवं तमेकं बहुधा प्राहुर्नारायणं द्विजाः ।। ५.११८ ।।\nप्राजापत्या तनुर्या च तनुर्या चैव वैष्णवी।\nमन्वन्तरे च कल्पे च आवर्त्तन्ते पुनः पुनः ।। ५.११९ ।।\nतेजसा यशसा बुद्ध्या श्रुतेन च बलेन च ।\nजायन्ते तत्समाश्चैव तानपीह निबोधत ।। ५.१२० ।।\nराजस्या ब्राह्मणोंऽशेन मरीचिः कश्यपोऽभवत्।\nतामस्यास्तस्य चांशेन कालात्मा रुद्र उच्यते ।\nसात्त्विक्याः पुरुषांशेन यज्ञे विष्णुरभूत्तदा ।। ५.१२१ ।।\nत्रिषु कालेषु तस्यैता ब्रह्मणस्तनवोंऽशजाः।\nकालो भूत्वा पुनश्चासौ रुद्रः संहरते प्रजाः ।। ५.१२२ ।।\nसम्प्राप्ते चैव कल्पान्ते सप्तरश्मिर्द्दिवाकरः।\nभूत्वा संवर्त्तकादित्यो लोकांस्त्रीन् स तदादहत् ।। ५.१२३ ।।\nविष्णुः प्रजानुगृह्णाति नामरुपविपर्यये ।\nतस्यान्तस्यामवस्थायां तत्तदुत्पत्तिकारणम् ।। ५.१२४ ।।\nसत्त्वोद्रिक्ता तु या प्रोक्ता ब्रह्मणः पौरुषी तनुः।\nतस्यांशेन विजज्ञे स इह स्वायम्भुवेऽन्तरे।\nआकूत्यां मनसो देव उत्पन्नः प्रथमे विभुः ।. ५.१२५ ।।\nततः पुनः स वै देवो प्राप्ते स्वारोचिषेऽन्तरे।\nतुषितायां समुत्पन्नो ह्यतीतस्तुषितैः सह ।। ५.१२६ ।।\nऔत्तमे चान्तरे चैव तुषितस्तु विदुः स वै।\nवशवर्त्तिभिरुत्पन्नो वशवर्त्ती हरिः पुनः ।। ५.१२७ ।।\nसत्यायामभवत्सत्यः सत्यैः सह सुरोत्तमैः।\nतामसस्यान्तरे चापि सम्प्राप्ते पुनरेव हि।\nभार्यायां हरिभिः सार्द्धं हरिरेव बभूव ह ।। ५.१२८ ।।\nचारिष्णवेऽन्तरे चापि हरिर्दवः पुनस्तु सः।\nवैकुण्ठायामसौ जज्ञे ह्याभूतरजसैः सह।\nवैकुण्ठः स पुनर्द्देवः सम्प्राप्ते चाक्षुषेऽन्तरे ।। ५.१२९ ।।\nधर्मो नारायणः साध्यः साध्यैः सह सुरैरभूत् ।\nस तु नारायणः साध्यः प्राप्ते वैवस्वतेऽन्तरे ।। ५.१३० ।।\nमारीचात् कश्यपाद्विष्णुरदित्यां सम्बमूव ह।\nत्रिस्त्रिः क्रमैरिमान् लोकान् जित्वा विष्णुरुरुक्रमम् ।। ५.१३१ ।।\nप्रत्यपादयदिन्द्राय देवेभ्यश्चैव स प्रभुः।\nइत्येतासतनवस्तस्य व्यतीताः सप्त सप्तसु।\nमन्वन्तरेष्वतीतेषु याभिः संरक्षिताः प्रजाः ।। ५.१३२ ।।\nतस्माद्विष्टमिदं सर्वं वामनेनेह जायता।\nतस्मात्स वै स्मृतो विष्णुर्विशेर्धातोः प्रवेशनात् ।। ५.१३३ ।।\nइत्येते ब्रह्मणश्चैव वामनस्य महात्मनः।\nएकत्वञ्च पृथक्त्वञ्च विशिष्टत्वञ्च कीर्त्तितम् ।। ५.१३४ ।।\nदेवतानामिहांशेन जायन्ते यास्तु देवताः।\nतासान्तास्तेजसा बुद्ध्या श्रुतेन च बलेन च।\nजायन्ते तत्समाश्चैव ता वै तेषामनुग्रहात् ।। ५.१३५ ।।\nयद्यद्विभूतिमत्सत्त्वं श्रीमदूर्जितमेव वा।\nतत्तदेवावगच्छघ्वं विष्णोस्तेजोंऽशसम्भवम् ।। ५.१३६ ।।\nस एवं जायतेंऽशेन केचिदिच्छन्ति मानवाः।\nततोऽपरे ब्रुवन्तीममन्योन्यांशेन जायते ।। ५.१३७ ।।\nएवं विवदमानास्ते दृष्ट्वा तान्वै ब्रुवन्ति ह।\nयस्मान्न विद्यते भेदो मनसश्चेतसश्च ह।\nतस्मादनुग्रहास्तेषां क्षेत्रज्ञास्ते भवन्त्युत ।। ५.१३८ ।।\nएकस्तु प्रभुशक्त्या वै बहुधा भवतीश्वरः।\nभूत्वा यस्माच्च बहुधा भवन्येकः पुनस्तु सः ।। ५.१३९ ।।\nतस्मात्सुमनसो भेदाज्जायन्ते तेजसश्च ह।\nमन्वन्तरेषु सर्वेषु प्रजाः स्थावरजङ्गमाः।\nसर्गादौ सकृदुत्पन्नास्तिष्ठन्तीह प्रशंसया ।। ५.१४० ।।\nप्राप्ते प्राप्ते तु कल्पान्ते रुद्रः संहरति प्रजाः।\nजायन्ते मोहयन्तोऽन्यानीश्वरा योगमायया ।। ५.१४१ ।।\nऐश्वर्येण चरन्तस्ते मोहयन्ति ह्यनीश्वराः।\nतस्माद्दोषप्रचारेषु युक्तायुक्तं न विद्यते ।। ५.१४२ ।।\nभूतापवादिनो दुष्टा मध्यस्था भूतभाविनः।\nभूतापवादिनः शक्तास्त्रयो वेदाः प्रवादिनाम् ।। ५.१४३ ।।\nदृढपूर्वश्रुतत्वाच्च प्रवादाच्चैव लौकिकात्।\nचतुर्भिः कारणैरेभिर्यथातत्त्वं न विन्दति ।। ५.१४४ ।।\nपूर्वमर्थान्तरे न्यस्ताः कालान्तरगता अपि।\nतेनान्यत् सन्तमप्यर्थं द्वेषान्न प्रतिपद्यते ।। ५.१४५ ।।\nदर्शानां द्रव्यभूतो यो गुणभूतस्तु तेषु यः।\nकर्मणां मनसां कर्त्ता अभिजात्या च यो महान्।\nश्रुतज्ञैः कारणैरेतैश्चतुर्भिः परिकीर्त्त्यते ।। ५.१४६ ।।\nअशक्तरुष्टो जानाति देवताः प्रविभागशः।\nइमौ चोदाहरन्त्यत्र श्लोकौ योगेश्वरं प्रति ।। ५.१४७ ।।\nआत्मनः प्रतिरूपाणि परेषाञ्च सहस्रशः।\nकुर्याद्योगबलम्प्राप्य तैश्च सर्वैः सहाचरेत् ।। ५.१४८ ।।\nप्राप्नुयाद्विषयाश्चैव तथैवोग्रतपश्चरन् ।\nसंहरेच्च पुनः सर्वान् सूर्यतेजो गुणानिव ।। ५.१४९ ।।\nइति श्रीमहापुराणे वायुप्रोक्ते कश्यपीयप्रजासर्गो नाम पञ्चमोऽध्यायः ।। ५ ।। *"
  }
]
[
  {
    "text": "।।सनत्कुमार उवाच।।\nआदौ तु पञ्चतीर्थेषु चोत्तरे मानसे विधिः।\nआचम्य कुशहस्तेन शिरश्चाभ्युक्ष्य वारिणा ।। ४९.१ ।।\nउत्तरं मानसं गच्छेन्मन्त्रेण स्नानमाचरेत्।\nउत्तरे मानसे स्नानं करोम्यात्मविशुद्धये ।। ४९.२ ।।\nसूर्य्यलोकादिसंसिद्धिसिद्धये पितृमुक्तये।\nदेवादींस्तर्पयित्वाथ श्राद्धं कुर्यात् सपिण्डकम् ।। ४९.३ ।।\nमानसं हि सरो ह्यत्र तस्मादुत्तरमानसम्।\nसूर्य्यं नत्वार्च्चयित्वाथ सूर्य्यलोकं नयेत्पितॄन् ।। ४९.४ ।।\nनमो भगवते भर्त्रे सोमभौमज्ञरूपिणे।\nजीवभार्गवसौरेयराहुकेतुस्वरूपिणे ।। ४९.५ ।।\nउत्तरान्मानसान्मौनी व्रजेद्दक्षिणमानसम्।\nउदीचीतीर्थमित्युक्तं तत्रौदीच्यं विमुक्तिदम् ।\nअत्र स्नातो दिवं याति स्वशरीरेण मानवः ।। ४९.६ ।।\nमध्ये कनखलं तीर्थं त्रिषुलोकेषु विश्रुतम्।\nस्नातः कनकवद्भाति नरो याति पवित्रताम् ।। ४९.७ ।।\nतस्य दक्षिणभागे च तीर्थं दक्षिणमानसम्।\nअतः कनखलं लोके ख्यातं तीर्थमनुत्तमम् ।। ४९.८ ।।\nदक्षिणे मानसे चैव तीर्थत्रयमुदाहृतम्।\nस्नात्वा तेषु विधानेन कुय्याच्छ्राद्धं पृथक्पृथक् ।। ४९.९ ।।\nदक्षिणे मानसे स्नानं करोम्यात्मविशुद्धये।\nसूर्य्यलोकादिसंसिद्धिसिद्धये पितृमुक्तये ।। ४९.१० ।।\nब्रह्महत्यादिपापौघ यातनाया विमुक्तये।\nदिवाकर करोमीह स्नानं दक्षिणमानसे ।। ४९.११ ।।\nनमामि सूर्य्यं तृप्त्यर्थं पितॄणां तारणाय च।\nपुत्रपौत्रधनैश्वर्य्यायायुरारोग्य वृद्धये ।। ४९.१२ ।।\nअनेन स्नानपूजादि कृत्वा श्राद्धं सपिण्डकम्।\nकृत्वा नत्वा च मौन्यर्कमिमं मन्त्रमुदीरयेत् ।। ४९.१३ ।।\nफल्गुतीर्थं व्रजेत्तस्मात् सर्व्वतीर्थोत्तमोत्तमम्।\nमुक्तिर्भवति कर्त्तॄणां पितॄणां श्राद्धतः सदा ।। ४९.१४ ।।\nब्रह्मणा प्रार्थितो विष्णुः फल्गुको ह्यभवत्पुरा।\nदक्षिणाग्नौ हुतं तत्र तद्रजः फल्गुतीर्थकम् ।। ४९.१५ ।।\nतस्मिन्फलति फल्ग्वा गौः कामधेनुर्जलं मही।\nदृष्टेरन्तर्गतं यस्मात्फल्गुतीर्थं न निष्फलम् ।। ४९.१६ ।।\nतीर्थानि यानि सर्व्वाणि भुवनेष्वखिलेष्वपि।\nतानि स्नातुं समायान्ति फल्गुतीर्थं सुरैः सह ।। ४९.१७ ।।\nगङ्गा पादोदकं विष्णोः फल्गुर्ह्यादिगदाधरः।\nस्वयं हि द्रवरूपेण तस्माद्गङ्गाधिकं विदुः ।। ४९.१८ ।।\nअश्वमेधसहस्राणां सहस्रं यः समाचरेत्।\nनासौ तत्फलमाप्नोति फल्गुतीर्थे यदाप्नुयात् ।। ४९.१९ ।।\nफल्गुतीर्थे विष्णुजले करोमि स्नानमादृतः।\nपितॄणां विष्णुलोकाय भुक्तिमुक्तिप्रसिद्धये ।। ४९.२० ।।\nफल्गुतीर्थे नरः स्नात्वा तर्पणं श्राद्धमाचरेत्।\nसपिण्डकं स्वसूत्रोक्तं नमेदथ पितामहम् ।। ४९.२१ ।।\nनमः शिवाय देवाय ईशाय पुरुषाय वै।\nअघोरवामदेवाय सद्योजाताय शम्भवे ।। ४९.२२ ।।\nफल्गुतीर्थे नरः स्नात्वा दृष्ट्वा देवं गदाधरम्।\nआत्मानं तारयेत्सद्यो दश पूर्वान्दशापरान् ।। ४९.२३ ।।\nनत्वा गदाधरं देवं मन्त्रेणानेन पूजयेत् ।\nओं नमो वासुदेवाय नमः सङ्कर्षणाय च ।। ४९.२४ ।।\nप्रद्युम्नायानिरुद्धाय श्रीधराय च विष्णवे ।\nपञ्चतीर्थे नरः स्नात्वा ब्रह्मलोकं नयेत्पितॄन् ।। ४९.२५ ।।\nअमृतैः पञ्चभिः स्नानं पुष्पवस्त्राद्यलंकृतम्।\nन कुर्य्याद्यो गदापाणेस्तस्य श्राद्धमसार्थकम् ।। ४९.२६ ।।\nनागकूटाद्गृध्रकूटाद्युपादुत्तरमानसात्।\nएतद्गयाशिरः प्रोक्तं फल्गुतीर्थन्तदुच्यते ।। ४९.२७ ।।\nमुण्डपृष्ठनगाधस्तात्फल्गुतीर्थमनुत्तमम्।\nअत्र श्राद्धादिना सर्व्वे पितरो मोक्षमाप्नुयुः ।। ४९.२८ ।।\nप्रथमेऽह्नि विधिः प्रोक्तो द्वितीये दिवसे व्रजेत्।\nधर्म्मारण्यं तत्र धर्म्मो यस्माद्यज्ञमकारयत् ।। ४९.२९ ।।\nगमनाद्ब्रह्मलोकाप्तिर्भवत्येव हि नारद।\nमतङ्ग वाप्यां यः स्नात्वा तर्पणं श्राद्धमाचरेत् ।। ४९.३० ।।\nगत्वा नत्वा मतङ्गेशमिमं मन्त्रमुदीरयेत्।\nप्रमाणं देवताः सन्तु लोकपालाश्च साक्षिणः ।। ४९.३१ ।।\nमयागत्यमतङ्गेऽस्मिन्पितॄणां निष्कृतिः कृता।\nपूर्व्वं हि ब्रह्मतीर्थं च कूपे श्राद्धादि कारयेत् ।। ४९.३२ ।।\nतत्कूपयूपयोर्म्मध्ये सर्व्वांस्तारयते पितॄन्।\nधर्म्मं धर्म्मेश्वरं नत्वा महाबोधितरुं नमेत् ।। ४९.३३ ।।\nनमस्तेऽश्वत्थराजाय ब्रह्मविष्णुशिवात्मने।\nबोधिद्रमाय कर्तॄणां पितॄणां तारणाय च ।। ४९.३४ ।।\nयेऽस्मत्कुले मातृवंशे बान्धवा दुर्गतिं गताः।\nत्वद्दर्शनात्स्पर्शनाच्च स्वर्गतिं यान्तु शाश्वतीम् ।। ४९.३५ ।।\nऋणत्रयं मया दत्तं गयामागत्य वृक्षराट्।\nत्वत्प्रसादान्महापापाद्विमुक्तोऽहं भवार्णवात् ।। ४९.३६ ।।\nतृतीये ब्रह्मसरसि स्नात्वा श्राद्धं सपिण्डकम्।\nकृत्वा सर्व्वप्रमाणेन मन्त्रेण विधिवत्सुतः ।। ४९.३७ ।।\nस्नानं करोमि तीर्थेऽस्मिन् ऋणत्रयविमुक्तये।\nतत्कूपयूपयोर्मध्ये ब्रह्मलोकं नयेत्पितॄन् ।। ४९.३८ ।।\nयागं कृत्वोत्थियो यूपो ब्रह्मणा यूप इत्यसौ।\nकृत्वा ब्रह्मसरःश्राद्धं सर्व्वांस्तारयते पितॄन् ।। ४९.३९ ।।\nयूपं प्रदक्षिणीकृत्य वाजपेयफलं लभेत्।\nब्रह्माणं च नमस्कृत्य ब्रह्मलोकं नयेत्पितॄन् ।। ४९.४० ।।\nनमोऽस्तु ब्रह्मणेऽजाय जगज्जन्मादिरूपिणे ।\nभक्तानाञ्च पितॄणाञ्च तारकाय नमो नमः ।। ४९.४१ ।।\nगोप्रचारसमीपस्था आम्रा ब्रह्मप्रकल्पिताः।\nतेषां सेचनमात्रेण पितरो मोक्षगामिनः ।। ४९.४२ ।।\nआम्रं ब्रह्मसरोद्भूतं ब्रह्मदेवमयं तरुम्।\nविष्णुरूपं प्रसिञ्चामि पितॄणां मुक्तिहेतवे ।। ४९.४३ ।।\nएको मुनिः कुम्भकुशाग्रहस्त आम्रस्य मूले सलिलं ददामि।\nआम्रश्च तृप्ता एका क्रियाद्व्यर्थकरी प्रसिद्धा ।। ४९.४४ ।।\nततो यम बलिं दद्यान्मन्त्रेणानेन संयतः।\nयमराजधर्म्मराजौ निश्चलार्थं व्यवस्थितौ ।। ४९.४५ ।।\nताभ्यां बलिं प्रयच्छामि पुतॄणां मुक्तिहेतवे।\nततः श्वानबलिं दद्यान्मन्त्रेणानेन नारद ।। ४९.४६ ।।\nद्वौ श्वानौ श्यामशबलौ वैवस्वतकुलोद्भवौ।\nताभ्यां बलिं प्रयच्छामि रक्षेतां पथि सर्व्वादा ।। ४९.४७ ।।\nततः काकबलिं दद्यान्मन्त्रेणानेन नारद।\nऐन्द्रवारुणवायव्ययाम्या वै नैऋतास्तथा ।। ४९.४८ ।।\nवायसाः प्रतिगृह्णन्तु भूमौ पिण्डं समर्पितम्।\nफल्गुतीर्थे चतुर्थेऽह्नि स्नानादिकमथाचरेत् ।। ४९.४९ ।।\nगयाशिरस्यथ श्राद्धं पादे कुर्य्यात्सपिण्डकम्।\nसाक्षाद्गयाशिरस्तत्र फल्गुतीर्थाश्रितं कृतम् ।। ४९.५० ।।\nनागाज्जनार्द्दनाद्ब्रह्मयूपाच्चोत्तरमानसात्।\nएतद्गयाशिरः प्रोक्तं फल्गुतीर्थं तदुच्यते ।। ४९.५१ ।।\nपितामहं समासाद्य यावदुत्तरमानसम्।\nफल्गुतीर्थन्तु विज्ञेयं देवानामपि दुर्लभम् ।। ४९.५२ ।।\nक्रौञ्चपादात्फल्गुतीर्थं यावत्साक्षाद्गयाशिरः।\nमुखं गयासुरस्यैतत्तस्माच्छ्राद्धमिहाक्षयम् ।। ४९.५३ ।।\nमुण्डपृष्ठान्नगाधस्तात्साक्षात्तत्फल्गुतीर्थ कम्।\nआद्यो गदाधरो देवो व्यक्ताव्यक्तात्मना स्थितः ।। ४९.५४ ।।\nविष्ण्वादिपदरूपेण पितॄणां मुक्तिहेतवे।\nएतद्विष्णुपदं दिव्यं दर्शनात्पापनाशनम् ।। ४९.५५ ।।\nस्पर्शनात्पूजनाद्वापि पितॄणां दत्तमक्षयम्।\nश्राद्धं सपिण्डकं कृत्वा कुलसाहस्रमात्मना ।। ४९.५६ ।।\nनयेद्विप्णुपदं दिव्यमनन्तं शिवमव्ययम्।\nश्राद्धं कृत्वा रुद्रपदे नयेत्कुलशतं नरः ।। ४९.५७ ।।\nसहात्मना शिवपुरं तथा ब्रह्मपदे नरः।\nब्रह्मलोकं कुलशतं समुद्धृत्य नयेत्पितॄन् ।। ४९.५८ ।।\nकश्यपस्य पदे श्राद्धी ब्रह्मलोकं नयेत्पितॄन्।\nदक्षिणाग्निपदे श्राद्धी पितॄन्ब्रह्मपुरं नयेत् ।। ४९.५९ ।।\nगार्हपत्यपदे श्राद्धी वाजपेयफलं लभेत्।\nश्राद्धं कृत्वाहवनीये अश्वमेधफलं लभेत् ।। ४९.६० ।।\nश्राद्धं कृत्वा सभ्यपदे ज्योतिष्टोमफलं लभेत् ।\nआवसथ्यपदे श्राद्धी पितॄन्ब्रह्मपुरं नयेत् ।। ४९.६१ ।।\nश्राद्धं कृत्वा शक्रपदे इन्द्रलोकं नयेत्पितॄन्।\nअगस्त्यस्य पदे श्राद्धी पितॄन्ब्रह्मपुरं नयेत् ।। ४९.६२ ।।\nक्रौञ्चमातङ्गयोः श्राद्धी ब्रह्मलोकं नयेत्पितॄन्।\nश्राद्धी सूर्य्यपदे पञ्च पापिनोऽर्क्कपुरं नयेत् ।। ४९.६३ ।।\nकार्तिकेयपदे श्राद्धी शिवलोकं नयेत्पितॄन्।\nगणेशस्य पदे श्राद्धी रुद्रलोकं नयेत्पितॄन् ।। ४९.६४ ।।\nगजकर्णतर्पणकृन्निर्मलं स्वर्नयेत्पितॄन्।\nअन्येषाञ्च पदे श्राद्धी पितॄन्ब्रह्मपुरं नयेत् ।। ४९.६५ ।।\nसर्व्वेषां काश्यपं श्रेष्ठं विष्णो रुद्रस्य वै पदम्।\nब्रह्मणश्च पदं चापि श्रेष्ठं तत्र प्रकीर्त्तितम् ।। ४९.६६ ।।\nप्रारम्भे च समाप्तौ च तेषामन्यतमं स्मृतम्।\nश्रेयस्करं भवेत्तत्र श्राद्धकर्त्तुश्च नारद ।। ४९.६७ ।।\nकश्यपस्य पदे दिव्ये भारद्वाजो मुनिः पुरा।\nश्राद्धं कृत्वोद्यतो दातुं पित्रादिभ्यश्च पिण्डकम् ।। ४९.६८ ।।\nशुक्लकृष्णौ ततो हस्तौ पदमुद्भिद्य निर्गतौ।\nदृष्ट्वा हस्तद्वयं तत्र मुनिः संशयमागतः ।। ४९.६९ ।।\nततः स्वमातरं शान्तां पप्रच्छ स महामुनिः।\nकश्यपस्य पदे दिव्ये शुक्ले कृष्णेऽथ वा करे ।। ४९.७० ।।\nपिण्डो देयो मया मातर्जानासि पितरं वद।।\n।।शान्तोवाच।।\nभारद्वाज महाप्राज्ञ देहि कृष्णाय पिण्डकम् ।। ४९.७१ ।।\nभारद्वाजस्ततः पिण्डं दातुं कृष्णाय चोद्यतः।\nश्वेतोऽदृश्योऽब्रवीत्तत्र पुत्रस्त्वं हि ममौरसः ।। ४९.७२ ।।\nकृष्णोऽब्रवीन्मम क्षेत्रं ततो मे देहि पिण्डकम्।\nस्वैरिण्यथाब्रवीद्दातुं क्षेत्रिणे बीजिने ततः ।। ४९.७३ ।।\nभारद्वाजस्ततः पिण्डं कश्यपस्य पदे ददौ ।\nहंसयुक्तविमानेन ब्रह्मलोकमुभौ गतौ ।। ४९.७४ ।।\nरामो रुद्रपदे श्राद्धे पिण्डदानाय चोद्यतः।\nपिता दशरथः स्वर्गात्प्रसार्य्य करमागतः ।। ४९.७५ ।।\nनादात्पिण्डं करे रामो ददौ रुद्रपदे ततः।\nशास्त्रार्थातिक्रमाद्भीतं रामं दशरथोऽब्रवीत् ।। ४९.७६ ।।\nतारितोऽहं त्वया पुत्र रुद्रलोकमवाप्नुयाम्।\nहस्ते पिण्डप्रदानेन स्वर्गतिर्न हि मे भवेत् ।। ४९.७७ ।।\nत्वञ्च राज्यं चिरं कृत्वा पालयित्वा द्विजान्प्रजाः।\nयज्ञान्सदक्षिणान्कृत्वा विष्णुलोकं व्रजिष्यसि ।। ४९.७८ ।।\nपुर्य्ययोध्याजनैः सार्द्धं कृमिकीटादिभिः सह।\nइत्युक्त्वासौ दशरथो रुद्रलोकं परं ययौ ।। ४९.७९ ।।\nभीष्मो विष्णुपदे श्रेष्ठे आहूय पितरं स्वकम्।\nश्राद्धं कृत्वोद्यतो दातुं पित्रादिभ्यश्च पिण्डकम् ।। ४९.८० ।।\nपितुर्विनिर्गतौ हस्तौ गयाशिरसि शन्तनोः।\nनादात्पिण्डं करो भीष्मो ददौ विष्णुपदे ततः ।। ४९.८१ ।।\nशन्तनुः प्राह सन्तुष्टः शास्त्रार्थे निश्चलो भवान्।\nत्रिकालदृष्टिर्भवत् चान्ते विष्णुश्च ते गतिः ।। ४९.८२ ।।\nस्वेच्छया मरणं चास्तु इत्युक्त्वा मुक्तिमागतः।\nकनकेशञ्च केदारं नारसिंहं च वामनम् ।। ४९.८३ ।।\nउदङ्मार्गे समभ्यर्च्च्य पितॄन्सर्व्वांश्च तारयेत्।\nगयाशिरसि यः पिण्डान्येषां नाम्ना तु निर्वपेत् ।। ४९.८४ ।।\nनरकस्था दिवं यान्ति स्वर्गस्था मोक्षमाप्नुयुः।\nगयाशिरसि यः पिण्डं शमीपत्रप्रमाणतः ।। ४९.८५ ।।\nकन्दमूलफलाद्यैर्वा दद्यात्स्वर्गं नयेत्पितॄन्।\nपदानि यत्र दृश्यन्ते विष्ण्वादीनां तदग्रतः ।। ४९.८६ ।।\nश्राद्धं कृत्वा सपिण्डञ्च तेषां लोकान्नयेत्पितॄन्।\nसर्व्वत्र मुण्डपृष्ठाद्रिः पदैरेभिः सुलक्षितः ।। ४९.८७ ।।\nप्रयान्ति पितरः सर्व्वे ब्रह्मलोकमनामयम्।\nहेत्यसुरस्य यच्छीर्षं गदया तद्द्विधाकृतम् ।। ४९.८८ ।।\nततः प्रक्षालिता यस्मात्तीर्थं तच्च विमुक्तये।\nगदालोलमिति ख्यातं सर्व्वेषामुत्तमोत्तमम् ।। ४९.८९ ।।\nगदालोले महातीर्थे गदाप्रक्षालनाद्धरेः।\nस्नानं करोमि सिद्ध्यर्थमक्षयं पदमाप्नुयाम् ।। ४९.९० ।।\nपञ्चमेऽह्नि गदालोले स्नात्वा कुर्य्यात्सपिण्डकम्।\nश्राद्धं पितॄन्ब्रह्मलोकं नयेदात्मानमेव च ।। ४९.९१ ।।\nब्रह्मप्रकल्पितान्विप्रान् हव्यकव्यादिनार्च्चयेत्।\nतैस्तुष्टैस्तोषिताः सर्व्वाः पितृभिः सह देवताः ।। ४९.९२ ।।\nकृते श्राद्धेऽक्षयवटे अन्नेनैव प्रयत्नतः।\nपितॄन्नयेद्ब्रह्मलोकमक्षयन्तु सनातनम् ।। ४९.९३ ।।\nवटवृक्षसमीपे तु शाकेनाप्युदकेन वा।\nएकस्मिन्भोजिते विप्रे कोटिर्भवति भोजिता ।। ४९.९४ ।।\nदेयं दानं षोडशकं गयातीर्थपुरोधसे।\nवस्त्रं गन्धादिभिः पुत्रैः सम्यक्संपूज्य यत्नतः ।। ४९.९५ ।।\nगयातीर्थवटे चैव पितॄणां दत्तमक्षयम् ।\nदृष्ट्वा नत्वा च संपूज्य वटेशं सुसमाहितः ।। ४९.९६ ।।\nपितॄन्नयेद्ब्रह्मलोकमक्षयन्तु सनातनम्।\nगयायां धर्म्मपृष्ठे च सरसि ब्रह्मणस्त था ।। ४९.९७ ।।\nगयाशीर्षे वटे चैव पितॄणां दत्तमक्षयम्।\nएकार्णवे वटस्याग्रे यः शेते योगनिद्रया ।। ४९.९८ ।।\nबालरूपधरस्तस्मै नमस्ते योगशायिने।\nसंसारवृक्षशस्त्रायाशेषपापहराय च ।। ४९.९९ ।।\nअक्षयब्रह्मदात्रे च नमोऽक्षयवटाय वै।\nकलौ माहेश्वरा लोका येन तस्माद्गदाधरः।\nलिङ्गरूपोऽभवत्तञ्च वन्दे श्रीप्रपितामहम् ।। ४९.१०० ।।\nइति श्रीवायुपुराणे वायुप्रोक्ते गयामाहात्म्यं नामोनपञ्चाशत्तमोऽध्यायः ।। ४९ ।।"
  }
]
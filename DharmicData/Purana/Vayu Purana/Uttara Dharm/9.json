[
  {
    "text": "।।सूत उवाच।।\nएवं प्रजासु सृष्टासु कश्यपे न महात्मना।\nप्रतिष्ठितासु सर्वासु स्थावरासु चरासु च ।। ९.१ ।।\nअभिषिच्याधिपत्येषु तेषां मुख्यः प्रजापतिः।\nततः क्रमेण राज्यानि व्यादेष्टुमुपचक्रमे ।। ९.२ ।।\nद्विजातीनां वीरुधाञ्च नक्षत्राणां ग्रहैः सह।\nयज्ञानां तपसाञ्चैव सोमं राज्येऽभ्यषेचयत ।। ९.३ ।।\nबृहस्पतिं तु विश्वेषां ददावङ्गिरसां पतिम्।\nभृगूणामधिपञ्चैव काव्यं राज्येऽभ्यषेचयत् ।। ९.४ ।।\nआदित्यानां पुनर्विष्णुं वसूनामथ पावकम् ।\nप्रजापतीनां दक्षञ्च मरुतामथ वासवम् ।। ९.५ ।।\nदैत्यानामथ राजानं प्रह्लादं दितिनन्दनम्।\nनारायणं तु साध्यानां रुद्राणां वृषभध्वजम् ।। ९.६ ।।\nविप्रचित्तिञ्च राजानं दानवानामथादिशत्।\nअपां तु वरुणं राज्ये राज्ञां वैश्रवणं पतिम्।\nयक्षाणां राक्षसानाञ्च पार्थिवानां धनस्य च ।। ९.७ ।।\nवैवस्वतं पितॄणाञ्च यमं राज्येऽभ्यषेचयत्।\nसर्वभूतपिशाचानां गिरिशं शूलपाणिनम् ।। ९.८ ।।\nशैलानां हिमवन्तञ्च नदीनामथ सागरम्।\nगन्धर्वाणामधिपतिं चक्रे चित्ररथं तदा ।। ९.९ ।।\nउच्चैःश्रवसमश्वानां राजानञ्चाभ्यषेचयत्।\nमृगाणामथ शार्दूलं गोवृषञ्च चतुष्पदाम् ।। ९.१० ।।\nपक्षिणामथ सर्वेषां गरुडं पततां वरम्।\nगन्धानां मातुलञ्चैव भूतानामशरीरिणाम् ।। ९.११ ।।\nशब्दाकाशबलानाञ्च वायुं बलवतां वरम्।\nसर्वेषां दंष्ट्रिणां शेषं नागानामथ वासुकिम् ।। ९.१२ ।।\nसरीसृपाणां सर्पाणां नागानाञ्चैव तक्षकम्।\nसागराणां नदीनाञ्च मेघानां वर्षितस्य च।\nआदित्यानामन्यतमं पर्जन्यमभिषिक्तवान् ।। ९.१३ ।।\nसर्वाप्सरोगणानाञ्च कामदेवं तथैव च।\nऋतूनामथ मासानामार्त्तवानां तथैव च ।। ९.१४ ।।\nपक्षाणाञ्च विपक्षाणां मुहूर्त्तानाञ्च पर्वणाम्।\nकलाकाष्ठाप्रमाणानां गते रयनयोस्तथा।\nगणितस्याथ योगस्य चक्रे संवत्सरं प्रभुम् ।। ९.१५ ।।\nप्रजापतिर्वै रजसः पूर्वस्यान्दिशि विश्रुतम्।\nपुत्रं नाम्ना सुधामानं राजानं सोऽभ्यषेचयत् ।। ९.१६ ।।\nपश्चिमायां दिशि तथा रजसः पुत्रमच्युतम्।\nकेतुमन्तं महात्मानं राजानं सोऽभ्यषेचयत् ।। ९.१७ ।।\nमनुष्याणामधिपतिं चक्रे चैव सुतं मनुम्।\nतैरियं पृथिवी सर्वा सप्तद्वीपा सपत्तना ।\nयथाप्रदेशमद्यापि धर्मेण परिपाल्यते ।। ९.१८ ।।\nस्वायम्भुवेऽन्तरे पूर्वं ब्रह्मणा तेऽभिषेचिताः।\nनृपा ह्येतेऽभिषिच्यन्ते मनवो ये भवन्ति वै ।। ९.१९ ।।\nमन्वन्तरेष्वतीतेषु गता ह्येतेषु पार्थिवाः।\nएवमन्येऽभिषिच्यन्ते प्राप्ते मन्वन्तरे पुनः।\nअतीतानागताः सर्वे स्मृता मन्वन्तरेश्वराः ।। ९.२० ।।\nराजसूयेऽभिषिक्तश्च पृथुरेभिर्नरोत्तमैः।\nवेददृष्टेन विधिना कृतो राजा प्रतापवान् ।। ९.२१ ।।\nएतानुत्पाद्य पुत्रांस्तु प्रजासन्तानकारणात् ।\nपुनरेव महाभागः प्रजानां पतिरीश्वरः ।। ९.२२ ।।\nकश्यपो गोत्रकामस्तु चचार परमं तपः ।\nपुत्रौ गोत्रकरौ मह्यं भवेतामित्यचिन्तयत् ।। ९.२३ ।।\nतस्य प्रध्यायमानस्य कश्यपस्य महात्मनः।\nब्रह्मणोंऽशौ सुतौ पश्चात् प्रादुर्भूतौ महौजसौ ।। ९.२४ ।।\nवत्सारश्चासितश्चैव तावुभौ ब्रह्मवादिनौ।\nवत्सारान्निध्रुवो जज्ञे रैभ्यश्च स महायशाः ।। ९.२५ ।।\nरैभ्यस्य रैभ्या विज्ञेया निध्रुवस्य निबोधत।\nच्यवनस्य सुकन्यायां सुमेधाः समपद्यत ।। ९.२६ ।।\nनिध्रुवस्य तु या पत्नी माता वै कुण्डपायिनाम्।\nअसितस्यैकपर्णायां ब्रह्मिष्ठः समपद्यत ।। ९.२७ ।।\nशाण्डिल्यानां वचः श्रुत्वा देवलः सुमहायशाः।\nनिध्रुवाः शाण्डिल्या रैभ्यास्त्रयः पश्चात्तु कश्यपाः ।। ९.२८ ।।\nवरप्रभृतयो देवा देवलस्य प्रजास्त्विमाः।\nचतुर्युगे त्वतिक्रान्ते मनोर्ह्येकादशे प्रजाः।\nअथावशिष्टे तस्मिस्तु द्वापरे सम्प्रवर्तते ।। ९.२९ ।।\nमानसस्य चरिष्यन्तस्तस्य पुत्रो दमः किल।\nमानसस्तस्य दायादस्तृणबिन्दुरिति श्रुतः ।। ९.३० ।।\nत्रेतायुगमुखे राजा तृतीये सम्बभूव ह।\nतस्य कन्या त्विडविडा रूपेणाप्रतिमाभवत्।\nपुलस्त्याय स राजर्षिस्तां कन्यां प्रत्यपादयत् ।। ९.३१ ।।\nऋषिरिडविडायान्तु विश्रवाः समपद्यत।\nतस्य पत्न्यश्चतस्रस्तु पौलस्त्यकुलवर्द्धनाः ।। ९.३२ ।।\nबृहस्पतेर्बृहत्कीर्त्तिर्देवाचार्यस्य कीर्त्तितः ।\nकन्यां तस्योपयेमे स नाम्ना वै देववर्णिनीम् ।। ९.३३ ।।\nपुष्पोत्ककटाञ्च वाकाञ्च सुते माल्यवतः स्थितौ।\nकैकसीं मालिनः कन्यां तासान्तु श्रृणुत प्रजाः ।। ९.३४ ।।\nज्येष्ठं वैश्रवणं तस्य सुषुवे देववर्णिनी।\nदिव्येन विधिना युक्तमार्षेणैव श्रुतेन च।\nराक्षसेन च रूपेण आसुरेण बलेन च ।। ९.३५ ।।\nत्रिपादं सुमहाकायं स्थूलशीर्षं महातनुम्।\nअष्टदंष्ट्रं हरिच्छ्मश्रुं शङ्कुकर्णं विलोहितम् ।। ९.३६ ।।\nह्रस्व बाहुं प्रबाहुञ्च पिङ्गलं सुविभीषणम्।\nवैवर्तज्ञानसम्पन्नं सम्बुद्धं ज्ञानसम्पदा ।। ९.३७ ।।\nएवंविधं सुतं दृष्ट्वा विश्वरूपधरं तथा।\nपिता दृष्ट्वाब्रवीत्तत्र कुबेरोऽयमिति स्वयम् ।। ९.३८ ।।\nकुत्सायां क्वितिशब्दोऽयं शरीरं बेरमुच्यते ।\nकुबेरः कुशरीरत्वान्नाम्ना तेन च सोऽङ्कितः ।। ९.३९ ।।\nयस्माद्विश्रवसोऽपत्यं सादृश्याद्विश्रवा इव।\nतस्माद्वैश्रवणो नाम नाम्ना लोके भविष्यति ।। ९.४० ।।\nऋद्ध्यां कुबेरोऽजनयद्विश्रुतं नलकूबरम्।\nरावणं कुम्भकर्णञ्च कन्यां शूर्पणखान्तथा।\nविभीषणं चतुर्थांस्तान्कैकस्यजनयेत्सुतान् ।। ९.४१ ।।\nशङ्कुकर्णो दशग्रीवः पिङ्गलो रक्तमूर्द्धजः।\nचतुष्पाद्विंशतिबुजो महाकायो महा बलः ।। ९.४२ ।।\nजात्याञ्जननिभो दंष्ट्रो लोहितग्रीव एव च।\nराजसेनो जययुक्तो रूपेण च बलेन च ।। ९.४३ ।।\nसत्यबुद्धिर्दृढतनू राक्षसैरेव रावणः ।\nनिसर्गाद्दारुणः क्रूरो रावणाद्रावणस्तु सः ।। ९.४४ ।।\nहिरण्यकशिपुस्त्वासीत्स राजा पूर्वजन्मनि।\nचतुर्युगानि राजात्र त्रयोदश स राक्षसः ।। ९.४५ ।।\nताः पञ्चकोट्यो वर्षाणामाख्याताः सङ्ख्यया द्विजैः।\nनियुतान्येकषष्टिश्च सङ्ख्याविद्भिरुदाहृता ।। ९.४६ ।।\nषष्टिशतसहस्राणि वर्षाणान्तु स रावणः ।\nदेवतानां ऋषीणाञ्च घोरं कृत्वा प्रजागरम् ।। ९.४७ ।।\nत्रेतायुगे चतुर्विंशे रावणस्तपसः क्षयात्।\nरामं दाशरथिं प्राप्य सगणः क्षयमीयिवान् ।। ९.४८ ।।\nमहोदयः प्रहस्तश्च महापांशुखरस्तथा।\nपुष्पोत्कटायाः पुत्रास्ते कन्या कुम्भीनसी तथा ।। ९.४९ ।।\nत्रिशिरा दूषणश्चैव विद्युज्जिह्वश्च राक्षसः।\nकन्या ह्यसलिका चैव वाकायाः प्रसवाः स्मृताः ।। ९.५० ।।\nइत्येते क्रूरकर्माणः पौलस्त्या राक्षसा दश।\nदारुणाबिजनाः सर्वे देवैरपि दुरासदाः ।। ९.५१ ।।\nसर्वे लब्धवराश्चैव पुत्रपौत्रसमन्विताः।\nयक्षाणाञ्चैव सर्वेषां पौलस्त्या ये च राक्षसाः ।। ९.५२ ।।\nआगस्त्यवैश्वामित्राणां क्रूराणां ब्रह्मरक्षसाम्।\nवेदाध्ययनशीलानां तपोव्रतनिषेविणाम् ।। ९.५३ ।।\nतेषामैडविडो राजा पौलस्त्यः सव्यपिङ्गलः।\nइतरे वै यज्ञमुखास्तेन रक्षोगणास्त्रयः ।। ९.५४ ।।\nयातु धाना ब्रह्मधाना वार्त्ताश्चैव दिवाचराः ।\nनिशाचरगणास्तेषां चत्वारः कविभिः स्मृताः ।। ९.५५ ।।\nपौलस्त्या नैऋताश्चैव आगत्स्याः कौशिकास्तथा।\nइत्येताः सप्त तेषां वै जातयो राक्षसाः स्मृताः ।। ९.५६ ।।\nतेषां रूपं प्रवक्ष्यामि स्वभावेन व्यवस्थितम्।\nवृत्ताक्षाः पिङ्गलाश्चैव महाकाया महोदराः ।। ९.५७ ।।\nअष्टदंष्ट्रा शङ्कुकर्णा ऊर्द्ध्वरोमाण एव च।\nआकर्णदारितास्याश्च मुञ्जधूमोर्द्ध्वमूर्द्धजाः ।। ९.५८ ।।\nस्थूलशीर्षाः सिताभाश्च ह्रस्वकाश्च प्रवाहुकाः।\nताम्रास्या लम्बजिह्वौष्ठा लम्बभूस्थूलनासिकाः ।। ९.५९ ।।\nनीलाङ्गा लोहितग्रीवा गम्भीराक्षा विबीषणाः ।\nमहाघोरस्वराश्चैव विकटा बद्धपिण्डिकाः ।। ९.६० ।।\nस्थूलाश्च तुङ्गनासाश्च शिलासंहनना दृढाः।\nदारुणाभिजनाः क्रूराः प्रायशः क्लिष्टकर्मिणः ।। ९.६१ ।।\nसकुण्डलाङ्गदापीडा मुकुटोष्णीषधारिणः।\nविचित्र वस्त्राभरणाश्चित्रस्रगनुलेपनाः ।। ९.६२ ।।\nअन्नादाः पिशितादाश्च पुरुषादाश्च ते स्मृताः।\nइत्येतद्रूपसाधर्म्यं राक्षसानां बुधैः स्मृतम्।\nन समस्तबलं बुद्धं यतो मायाकृतं हि तत् ।। ९.६३ ।।\nपुलहस्य मृगाः पुत्राः सर्वे व्यालाश्च दंष्ट्रिणः ।\nभूताः पिशाचाः सर्पाश्च भ्रमरा हस्तिनस्तथा ।। ९.६४ ।।\nवानराः किन्नराश्चैव यमकिम्पुरुषास्तथा।\nयेऽन्ये चैव परिक्रान्ता मायाक्रोधवशानुगाः ।। ९.६५ ।।\nअनपत्यः क्रतुस्तस्मिन् स्मृतो वैवस्वतेऽन्तरे।\nन तस्य पुत्रः पौत्रो वा तेजः संक्षिप्य वा स्थितः ।। ९.६६।\nअत्रेर्वंशं प्रवक्ष्यामि तृतीयस्य प्रजापतेः।\nतस्य पत्न्यश्च सुन्दर्यो दशैवासन्पतिव्रताः ।। ९.६७ ।।\nभद्राश्वस्य घृताच्यां वै दशाप्सरसि सूनवः।\nभद्रा शूद्रा च मद्रा च शलदा मलदा तथा ।। ९.६८ ।।\nवेला खला च सप्तैता या च गोचपला स्मृता ।\nतथा मानरसा चैव रत्नकृटा च ता दश ।। ९.६९ ।।\nआत्रेयवंशकृत्तासां भर्त्ता नाम्ना प्रभाकरः।\nभद्रायां जनयामास सोमं पुत्रं यशस्विनम् ।। ९.७० ।।\nस्वर्भानुना हते सूर्ये पतमानो दिवो महीम्।\nतमोऽभिभूते लोकेऽस्मिन् प्रभा येन प्रवर्त्तिता ।। ९.७१ ।।\nस्वस्ति तेऽस्त्विति चोक्तः स पतन्निह दिवाकरः।\nब्रह्मर्षेर्वचनात्तस्य न पपात दिवो महीम् ।। ९.७२ ।।\nअत्रिश्रेष्ठानि गोत्राणि यश्चकार महातपाः ।\nयज्ञेष्वत्रिघनश्चैव सुरैर्यश्च प्रवर्त्तितः ।। ९.७३ ।।\nस तास्वजनयत् पुत्रानात्मतुल्याननामकान्।\nदश तास्वेव महता तपसा भावितप्रभा ।। ९.७४ ।।\nस्वस्त्यात्रेया इति ख्याता ऋषयो वेदपारगाः ।\nतेषां विख्यातयशसौ ब्रह्मिष्ठौ सुमहौजसौ ।। ९.७५ ।।\nदत्तात्रेयस्तस्य ज्येष्ठो दुर्वासास्तस्य चानुजः ।\nयवीयसी सुता तस्या मबला ब्रह्मवादिनी।\nअत्राप्युदाहरन्तीमं श्लोकं पौराणिकाः पुरा ।। ९.७६ ।।\nअत्रेः पुत्रं महात्मानं शान्तात्मानमकल्मषम्।\nदत्तात्रेयं तनुं विष्णोः पुराणज्ञाः प्रचक्षते ।। ९.७७ ।।\nतस्य गोत्रान्वये जाताश्चत्वारः प्रथिता भुवि।\nश्यामाश्च मुद्गलाश्चैव बलारकगविष्ठिराः।\nएते नृणान्तु चत्वारः स्मृताः पक्षा महौजसाम् ।। ९.७८ ।।\nकश्यपान्नारदश्चैव पर्वतोऽरुन्धती तथा।\nजज्ञिरे च त्वरुन्धत्यास्तान्निबोधत सत्तमाः ।। ९.७९ ।।\nनारदस्तु वसिष्ठायारुन्धतीं प्रत्यपादयत्।\nऊर्द्ध्वरेता महातेजा वृक्षशापात्तु नारदः ।। ९.८० ।।\nपुरा देवासुरे तस्मिन्संग्राम तारकामये।\nअनावृष्ट्या हते लोके व्यग्रे शक्रे सुरैः सह।\nवसिष्ठस्तपसा धीमान्धारयामास वै प्रजाः ।। ९.८१ ।।\nअत्रौषधं मूलफलमोषधीश्च प्रवर्त्तयन् ।\nतास्तेन जीवयामास कारुण्यादोषधेन तु ।। ९.८२ ।।\nअरुन्धत्यां वसिष्ठस्तु शक्तिमुत्पादयद्द्विजाः।\nसागरञ्जनयच्छक्तेरदृश्यन्ती पराशरम् ।। ९.८३ ।।\nकाली पराशराज्जज्ञे कृष्णद्वैपायनं प्रभुम्।\nद्वैपायनादरण्यां वै शुको जज्ञे गुणान्वितः ।। ९.८४ ।।\nउत्पद्यन्ते च पीवर्यां षडिमे शुकसूनवः।\nभूरिश्रवाः प्रभुः शम्भुः कृष्णो गौरश्च पञ्चमः ।। ९.८५ ।।\nकन्या कीर्तिमती चैव योगमाता दृढव्रता।\nजननी ब्रह्मदत्तस्य पत्नी सत्त्वगुहस्य च ।। ९.८६ ।।\nश्वेताः कृष्णाश्च गौराश्च श्यामा धूम्राः समूलिकाः।\nऊष्मपा दारकाश्चैव नीलाश्चैव पराशराः।\nपराशराणामष्टौ ते पक्षाः प्रोक्ता महात्मनाम् ।। ९.८७ ।।\nअत ऊर्द्ध्वं निबोधध्वमिन्द्रप्रतिमसम्भवम्।\nवसिष्ठस्य कपिञ्जल्यां घृताच्यां समपद्यत।\nकुशीतियः समाख्यात इन्द्रप्रतिम उच्यते ।। ९.८८ ।।\nपृथोः सुतायाः सम्भूतः पुत्रस्तस्या भवद्वसुः।\nउपमन्युः सुतस्तस्य यस्येमे उपमन्यवः ।। ९.८९ ।।\nमित्रावरुणयोश्चैव कुण्डिनो ये परिश्रुताः।\nएकार्षेयास्तथैवान्ये वसिष्ठा नाम विश्रुताः।\nएते पक्षा वसिष्ठानां स्मृता एकादशेव तु ।। ९.९० ।।\nइत्येते ब्रह्मणः पुत्रा मानसा ह्यष्ट विश्रुताः।\nभ्रातरः सुमहाभागा तेषां वंशाः प्रतिष्ठिताः ।। ९.९१ ।।\nत्रींल्लोकान्धारयन्तीमान्देवर्षिगणसङ्कुलान् ।\nतेषां पुत्राश्च पौत्राश्च शतशोऽथ सहस्रशः।\nयैर्व्याप्ता पृथिवी सर्वा सूर्य्यस्येव गभस्तिभिः ।। ९.९२ ।।\nइति श्रीमहापुराणे वायुप्रोक्ते ऋषिवंशानुकीर्त्तनं नाम नवमोऽध्यायः ।। ९ ।। *"
  }
]
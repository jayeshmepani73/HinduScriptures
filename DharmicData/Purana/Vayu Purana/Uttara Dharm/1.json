[
  {
    "text": "शांशपायन उवाच॥\nक्रमं मन्वन्तराणान्तु ज्ञातुमिच्छामि तत्त्वतः ।\nदैवतानां च सर्वेषां ये च यस्यान्तरे मनोः ॥१॥\nसूत उवाच॥ मन्वन्तराणां यानि स्युरतीतानागतानि ह ।\nसमासाद्विस्तराच्चैव ब्रुवतो वै निबोदत ॥२॥\nस्वायम्भुवो मनुः पूर्वं मनुः स्वारोचिषस्तथा ।\nऔत्तमस्तामसश्चैव तथा रैवतचाक्षुषौ  ।\nषडेते मनवोऽतीता वक्ष्याम्यष्टावनागतान् ॥३॥\nसावर्णाः पञ्च रौच्यश्च भौत्यो वैवस्वतस्तथा ।\nवक्ष्याम्येतान् पुरस्तात्तु मनोर्वैवस्वतस्य ह ॥४॥\nमनवः पञ्च येऽतीता मानवांस्तान् निबोधत ।\nमन्वन्तरं मया चोक्तं क्रान्तं स्वायम्भुवस्य ह ॥५॥\nअत ऊर्द्ध्वं प्रवक्ष्यामि मनोः स्वारोचिषस्य ह ।\nप्रजासर्गं समासेन द्वितीयस्य महात्मनः ॥६॥\nआसन् वै तुषिता देवा मनुस्वारोचिषेऽन्तरे ।\nपारावताश्च विद्वांसो द्वावेव तु गणौ स्मृतौ ॥७॥\nतुषितायां समुत्पन्नाः क्रतोः पुत्राः स्वरोचिषः ।\nपारावताश्च शिष्टाश्च द्वादशौतौ गणौ स्मृतौ  ।\nछन्दजाश्च चतुर्विंशद्देवास्ते वै तदा स्मृताः ॥८॥\nधैवस्यशोऽथ वामान्यो गोपा देवायतस्तथा ।\nअजश्च भगवान् देवो दुरोणश्च महाबलः ॥९॥\nआपश्चापि महाबाहुर्महौजाश्चापि वीर्यवान् ।\nचिकित्वान् निभृतो यश्च अंशोयश्चैव पठ्यते ।\nइत्येते क्रतुपुत्रास्तु तदासन् सोमपायिनः ॥२.१.१०॥               ६२.१०\nप्रचेताश्चैव यो देवो विश्वेदेवास्तथैव च ।\nसमञ्जो विश्रुतो यश्च अजिह्मश्चारिमर्द्दनः ॥११॥\nअजोषौ च महाभागौ यवीयश्च महाबलः ॥१२॥\nहोता यज्वाच इत्येते पराक्रान्ताः परावताः ।\nइत्येता देवता ह्यासन्मनुस्वारोचिषेन्तरे ॥१३॥\nसोमपास्तु तदा ह्येताश्चतुर्विंशतिदेवताः ।\nतेषामिन्द्रस्तदा ह्यासीद्वैधश्च लोकविश्रुतः ॥१४॥\nऊर्जौ वसिष्ठपुत्रस्तु स्तम्भः काश्यप एव च ।\nभार्गवश्च तदा द्रोणो ऋषभोऽङ्गिरसस्तथा ॥१५॥\nपौलस्त्यश्चैव दत्तात्रिरात्रेयो निश्चलस्तथा ।\nपौलहस्य च धावांस्तु एते सप्तर्षयः स्मृताः ॥१६॥\nबृहद्गुहो नवश्चैव सुताश्चैते नव स्मृताः ॥१७॥\nमनोः स्वारोचिषस्यैते पुत्रा वंशकराः स्मृताः ।\nपुराणे परिसङ्ख्याता द्वितीयं चैतदन्तरम् ॥१८॥\nसप्तर्षयो मनुर्देवाः पितरश्च चतुष्टयम् ।\nमूलं मन्वन्तरस्यैते तेषां चैवान्तरे प्रजाः ॥१९॥\nऋषीणां देवताः पुत्राः पितरो देवसूनवः ।\nऋषयो देवपुत्राश्च इति शास्त्रविनिश्चयः ॥२.१.२०॥                  ६२.२१\nमनोः क्षत्रं विशश्चैव सप्तर्षिभ्यो द्विजातयः ।\nएतन्मन्वन्तरं प्रोक्तं समासान्न तु विस्तरात् ॥२१॥\nस्वायम्भुवेन विस्तारो ज्ञेयः स्वारोचिषस्य तु ।\nन शक्यो विस्तरस्तस्य वक्तुं वर्षशतैरपि ।\nपुनरुक्तबहुत्वात्तु प्रजानां वैकुले कुले ॥२२॥\nतृतीयस्त्वथ पर्याय औत्तमस्यान्तरे मनोः ।\nपञ्च चैव गणाः प्रोक्तास्तान् वक्ष्यामि निबोधत ॥२३॥\nसुधामानश्च देवाश्च ये चान्ये वशवर्त्तिनः ।\nप्रतर्द्दनाः शिवाः सत्या गणा द्वादश वै स्मृताः ॥२४॥\nसत्यो धृतिर्दमो दान्तः क्षमः क्षामो धृतिः शुचिः ।\nईषोर्जाश्च तथा ज्येष्ठो वपुष्मांश्चैव द्वादश ।\nइत्येते नामभिः क्रान्ताः सुधामानस्तु द्वादश ॥२५ ।\nसहस्रधारो विश्वात्मा शमितारो बृहद्वसुः ।\nविश्वधाविश्वकर्मा च मनस्वन्तो विराड्यशाः ॥२६॥\nज्योतिश्चैव विभाव्यश्च कीर्त्तिमान् वंशकारिणः  ।\nअन्यानाराधितो देवो वसुधिष्णो विवस्वसुः ॥२७॥\nदिनक्रतुः सुधर्मा च धृतवर्मा यशस्विनः ।\nकेतुमांश्चैव इत्येते कीर्तितास्तु प्रमर्द्दनाः ॥२८॥\nहंसस्वरोऽहिहा चैव प्रतर्द्दनयशस्करौ ।\nसुदानो वसुदानश्च सुमञ्जसविषावुभौ ॥२९॥\nजन्तुवाहयतिश्चैव सुवित्तसुनयस्तथा ।\nशिवा ह्येते तु विज्ञेया यज्ञिया द्वादशापराः ॥२.१.३०॥          ६२.३०\nसत्यानामपि नामानि निबोधत यथामतम् ।\nदिक्पतिर्वाक्पतिश्चैव विश्वः शम्भुस्तथैव च ॥३१॥\nस्वमृडीकोऽधिपश्चैव वर्च्चोधा मुह्यसर्व्वशः ।\nवासवश्च सदाश्वश्च क्षेमानन्दौ तथैव च ॥३२॥\nसत्या ह्येते परिक्रान्ता यज्ञिया द्वादशापराः ।\nइत्येते देवता ह्यासन्नौत्तमस्यान्तरे मनोः ॥३३॥\nअजश्च परशुश्चैव दिव्यो दिव्यौषधिर्न्नयः ।\nदेवानुजश्चाप्रतिमो महोत्साहौशिजस्तथा ॥३४॥\nविनीतश्च सुकेतुश्च सुमित्रः सुबलः शुचिः ।\nऔत्तमस्य मनोः पुत्रास्त्रयोदश महात्मनः ।\nएते क्षत्रप्रणेतारस्तृतीयं चैतदन्तरम् ॥३५॥\nऔत्तमे परिसङ्ख्यातः सर्गः स्वारोचिषेण तु ।\nविस्तरेणानुपूर्व्या च तामसस्तान्निबोधत ॥३६॥\nचतुर्थेत्वथ पर्याये तामसस्यान्तरे मनोः ।\nसत्या स्वरूपाः सुधियो हरयश्चतुरो गणाः ॥३७॥\nपुलस्त्यपुत्रस्तु शीर्ष्यण्यास्तमश्चैवाष्टमस्तथा ।\nइन्द्रियाणि तदा देवा मनोस्तस्यान्तरे स्मृताः ॥३८॥\nइन्द्रियाणां शतं यद्धिमुनयः प्रतिजानते ।\nसत्यप्राणास्तु शीर्ष्यण्यास्तमश्चैवाष्टमस्तथा ।\nइन्द्रियाणि तदा देवा मनोस्तस्यान्तरे स्मृताः ॥३९॥\nतेषां च प्रभुदेवानां शिविरिन्द्रः प्रतापवान् ।\nसप्तर्षयोऽन्तरे चैव तान्निबोधत सत्तमाः ॥२.१.४०॥          ६२.४०\nकाव्यो हर्षस्तथा चैव काश्यपः पृथुरेव च ।\nआत्रेयश्चाग्निरित्येव ज्योतिर्धामा च भार्गवः ॥४१॥\nपौलहो वनपीठश्च गोत्रे वासिष्ठ एव च ।\nचैत्रस्तथापि पौलस्त्य ऋषयस्तामसेऽन्तरे ॥४२॥\nजनुवण्डस्तथा शान्तिर्नरः ख्यातिर्भयस्तथा ।\nप्रियभृत्यो ह्यवक्षिश्च पृष्टलोढो दृढोद्यतः ।\nऋतश्च ऋतबन्धुश्च तामसस्य मनोः सुताः ॥४३॥\nपञ्चमेत्वथ पर्याये मनोश्चारिष्णवेऽन्तरे ।\nगणास्तु सुसमाख्याता देवतानां निबोधत ॥४४॥\nअमृता भाभूतरजोविकुण्ठाः ससुमेधसः ।\nचरिष्णोस्तु शुभाः पुत्रा वसिष्ठस्य प्रजापतेः ।\nचतुर्दश च चत्वारो गणास्तेषान्तु भास्वराः ॥४५॥\nस्वत्रविप्रेग्निभासस्व प्रत्येतिष्ठामृतस्तथा ।\nसुमतिर्वाविरावश्च वाचिनोदः स्रवस्तथा ॥४६॥\nप्रविराशी च वादश्च प्राशश्चेति चतुर्दश ।\nअमृताभाः स्मृता ह्येते देवाश्चारिष्णवेऽन्तरे ॥४७॥\nमतिश्च सुमतिश्चैव ऋतसत्यौ तथैव च ।\nआवृतिर्विवृतिश्चैव मदो विनय एव च ॥४८॥\nजेता जिष्णुः सहश्चैव द्युतिमान् स्रवसस्तथा ।\nइत्येतानीह नामानि आभूतरजसां विदुः ॥४९॥\nवृषभेत्ता जयो भीमः शुचिर्दान्तो यशो दमः ।\nनाथो विद्वानजेयश्च कृशो गौरो ध्रुवस्तथा ।\nकीर्तितास्तु विकुण्ठा वै सुमेधास्तु निबोधत ॥२.१.५०॥                 ६२.५०\nमेधा मेधातिथिश्चैव सत्यमेधास्तथैव च ।\nपृश्रिमेधाल्पमेधाश्च भूयोमेधादयः प्रभुः ॥५१॥\nदीप्तिमेधा यशोमेधाः स्थिरमेधास्तथैव च ।\nसर्वमेधाश्वमेधाश्च प्रतिमेधाश्च यः स्मृतः  ।\nमेधावान् मेधहर्त्ता च कीर्त्तितास्तु सुमेधसः ॥५२॥\nविभुरिन्द्रस्तदा तेषामासीद्विक्रान्तपौरुषः ।\nपौलस्त्यो वेदबाहुश्च यजुर्नामा च काश्यपः ॥५३॥\nहिरण्यरोमाङ्गिरसो वेदश्रीश्चैव भार्गवः ।\nऊर्द्ध्वबाहुश्च वासिष्ठः पर्जन्यः पौलहस्तथा ।\nसत्यनेत्रस्तथात्रेय ऋषयो रैवतान्तरे ॥५४॥\nमहापुराणसम्भाव्यः प्रत्यङ्गपरहा शुचिः ।\nबलबन्धुर्निरामित्रः केतुभृङ्गो दृढव्रतः ।\nचरिष्णवस्य पुत्रास्ते पञ्चमञ्चैतदन्तरम् ॥५५॥\nस्वारोचिषोत्तमश्चैव तामसो रैवतस्तथा ।\nप्रियव्रतान्वया ह्येते चत्वारो मनवस्तथा ॥५६॥\nषष्ठे खल्वथ पर्याये देवा ये चाक्षुषेऽन्तरे ।\nआद्याः प्रसूता भाव्याश्च पृथुकाश्च दिवौकसः ।\nमहानुभावलेखाश्च पञ्च देवगणाः स्मृतः ॥५७॥\nदिवौकसः सर्ग एष प्रोच्यते मातृनामभिः ।\nअत्रेः पुत्रस्य नप्तार आरण्यस्य प्रजापतेः ।\nगणाश्च तेषां देवानामेकैको ह्यष्टकः स्मृतः ॥५८॥\nअन्तरिक्षो वसुहयो ह्यतिथिश्च प्रियवतः ।\nश्रोता मन्ता सुमन्ता च आद्या ह्येते प्रकीर्त्तिताः ॥५९॥\nश्येनभद्रस्तथा पश्यः पथ्यनेत्रो महायशाः ।\nसुमनाश्च सुवेताश्च रैवतः सुप्रचेतसः ।\nद्युतिश्चैव महासत्त्वः प्रसूताः परिकीर्त्तिताः ॥२.१.६०॥                  ६२.६०\nविजयः सुजयश्चैव मनोद्यानौ तथैव च ।\nसुमतिः सुपरिश्चैव विज्ञातोऽर्थपतिश्च यः ।\nभाव्या ह्येते स्मृता देवाः पृथुकांस्तु निबोधत ॥६१॥\nअजिष्टः शाक्यनो देवो वानपृष्ठस्तथैव च ।\nशाङ्करः सत्यधृष्णुश्च विष्णुश्च विजयस्तथा ।\nअजितश्च महाभागः पृथुकास्ते दिवौकसः ॥६२॥\nलेखांस्तथा प्रवक्ष्यामि ब्रुवतो मे निबोधत ।\nमनोजवः प्रघासस्तु प्रचेतास्तु महायशाः ॥६३॥\nवातो ध्रुवक्षितिश्चैव अद्भुतश्चैव वीर्यवान्  ।\nअवनो बृहस्पतिश्चैव लेखाः सम्परिकीर्त्तिताः ॥६४॥\nमनोजवो महावीर्यस्तेषामिन्द्रस्तदाभवत्  ।\nउन्नतो भार्गवश्चैव हविष्मानङ्गिरःसुतः ॥६५॥\nसुधामा काश्यपश्चैव वासिष्ठो विरजस्तथा ।\nअतिमानश्च पौलस्त्यः सहिष्णुः पौलहस्तथा ।\nमधुरा त्रेय इत्येते सप्त वै चाक्षुषेऽन्तरे ॥६६॥\nऊरुः पूरुः शतद्युम्नस्तपस्वी सत्यवाक् कृतिः ।\nअग्निष्टुदतिरात्रश्च सुद्युम्नश्चेति ते नव ॥६७॥\nअभिमन्युश्च दशमो नाद्वलेया मनोः सुताः ।\nचाक्षुषस्य सुता ह्येते षष्ठं चैव तदन्तरम् ॥६८॥\nवैवस्वतेन सङ्ख्यातस्तस्य सर्गो महात्मनः ।\nविस्तरेणानुपूर्व्या च कथितं वै मया द्विजाः ॥६९॥\n॥ऋषय ऊचुः॥\nचाक्षुषस्य तु दायादः सम्भूतः कश्यपान्वये  ।\nतस्यान्ववाये येऽप्यन्ये तन्नो ब्रूहि यथातथम् ॥२.१.७०॥                ६२.७०\nसूत उवाच॥ चाक्षुषस्य निसर्गन्तु समासाच्छ्रोतुमर्हथ ।\nतस्यान्ववाये सम्भूतः पृथुर्वैन्यः प्रतापवान् ॥७१॥\nप्रजानां पतयश्चान्ये दक्षः प्राचेतसस्तथा ।\nउत्तानपादं जग्राह पुत्रमत्रिः प्रजापतिः ॥७२॥\nदक्षकस्य तु पुत्रोऽस्य राजा ह्यासीत् प्रजापतेः ।\nस्वायम्भुवेन मनुना दत्तोऽत्रेः कारणं प्रति ॥७३॥\nमन्वन्तरमथासाद्य भविष्यं चाक्षुषस्य ह ।\nषष्ठं तदनुवक्ष्यामि उपोद्घातेन वै द्विजाः ॥७४॥\nउत्तानपादाच्चतुरा सूनृता वित्तभाविनी  ।\nउत्पन्ना चाधिधर्मेण ध्रुवस्य जननी शुभा  ।\nधर्मस्य पत्न्यां लक्ष्म्यां वै उत्पन्ना सा शुचिस्मिता ॥७५॥\nध्रुवञ्च कीर्त्तिमन्तञ्च अयस्मन्तं वसुं तथा ।\nउत्तानपादोऽजनयत् कन्ये द्वे च शुचिस्मिते ।\nमनस्विनीं स्वराञ्चैव त्रयोः पुत्राः प्रकीर्त्तिताः ॥७६॥\nध्रुवो वर्षसहस्राणि दश दिव्यानि वीर्यवान्  ।\nतपस्तेपे निराहारः प्रार्थयन् विपुलं यशः ॥७७॥\nत्रेतायुगे तु प्रथमे पौत्रः स्वायम्भुवस्य सः ।\nआत्मानं धारयन् योगात् प्रार्थयन् सुमहद्यशः ॥७८॥\nतस्मै ब्रह्मा ददौ प्रीतो ज्योतिषां स्थानमुत्तमम्  ।\nआभूतसंप्लवं हृद्यमस्तोदयविवर्जितम् ॥७९॥\nतस्यातिमात्रामृद्धिं च महिमानं निरीक्ष्य ह  ।\nदैत्यासुराणामाचार्यः श्लोकमप्युशना जगौ॥२.१.८०॥                       ६२.८०\nअहो स्य तपसो वीर्यमहो श्रुतमहो हुतम्।\nस्थिताः सप्तर्षयः कृत्वा यदेनमुपरि ध्रुवम्  ।\nध्रुवे दिवं समासक्तमीश्वरः स दिवस्पतिः ॥८१॥\nध्रुवात्पुष्टिञ्च भव्यञ्च भूमिः सा सुषुवे नृपौ  ।\nस्वां छायामाह वै पुष्टिर्भव नारी तु तां विभुः ॥८२॥\nसत्याभिव्याहृते तस्य सद्यः स्त्री साभवत्तदा ।\nदिव्यसंहन नाच्छाया दिव्याभरणभूषिता ॥८३॥\nछायायां पुष्टिराधत्त पञ्च पुत्रानकल्मषान् ।\nप्राचीनगर्भं वृषकं वृकञ्च वृकलं धृतिम् ॥८४॥\nपत्नी प्राचीनगर्भस्य भूवर्चा सुषुवे नृपम् ।\nनाम्नोदारधियं पुत्रमिन्द्रो यः पूर्वजन्मनि ॥८५॥\nसंवत्सरसहस्रान्ते सकृदाहारमाहरत्  ।\nएवं मन्वन्तरं युक्तमिन्द्रत्वं प्राप्तवान्विभुः ॥८६॥\nउदारधेः सुतं भद्राजनयत्सा दिवञ्जयम्  ।\nरिपुं रिपुञ्जयं जज्ञे वराङ्गी सा दिवञ्जयात् ॥८७॥\nरिपोराधत्त बृहती चाक्षुषं सर्वतेजसम् ।\nव्यजीजनत् पुष्करिण्यां वारुण्यां चाक्षुणो मनुम् ।\nप्रजापतेरात्मजायामारण्यस्य महात्मनः ॥८८॥\nमनोरजायन्त दशनद्वलायां शुभाः सुताः ।\nकन्यायां वै महाभाग वैराजस्य प्रजापतेः ॥८९॥\nऊरुः पूरुः शतद्युम्नस्तपस्वी सत्यवाक् कविः ।\nअग्निष्टुदतिरात्रश्च सुद्युम्नश्चेति ते नव ।\nअभिमन्युश्च दशमो नद्वलायां मनोः सुताः ॥२.१.९०॥              ६२.९०\nऊरोरजनयत् पुत्रान् षडाग्नेयी महाप्रभान् ।\nअङ्गं सुमनसं स्वातिं क्रतुमङ्गिरसं शिवम् ॥९१॥\nअङ्गात सुनीथापत्यं वै वेनमेकं व्यजायत ।\nअपचारेण वेनस्य प्रकोपः सुमहानभूत् ॥९२॥\nप्रजार्थमृषयस्तस्य ममन्थुर्दक्षिणं करम् ।\nवेनस्य पाणौ मथिते सम्बभूव महान्नृपः ।\nवैन्यो नाम महीपालो यः पृथुः परिकीर्त्तितः ॥९३॥\nस धन्वी कवची जातस्तेजसा प्रज्वलन्निव  ।\nपृथुर्वैन्यः सर्वलोकान् ररक्ष क्षत्रपूर्वजः ॥९४॥\nतस्य स्तवार्थमुत्पन्नौ निपुणौ सूतमागधौ ॥९५॥\nतेनेयं गौर्महाराज्ञा दुग्धा सस्यानि धीमता ।\nप्रजानां वृत्तिकामानां देवैऋषिगणैः सह ॥९६॥\nपितृभिर्दानवैश्चैव गन्धर्वैरप्सरोगणैः  ।\nसर्वैः पुण्यजनैश्चैव वीरुद्भिः पर्वतैस्तथा ॥९७॥\nतेषु तेषु तु पात्रेषु दुह्यमाना वसुन्धरा ।\nप्रादाद्यथेप्सितं क्षीरं तेन लोकांस्त्वधारयत् ॥९८॥\nऋषय ऊचुः॥ विस्तरेण पृथोर्जन्म कीर्त्तयस्व महा मते ।\nयथा महात्मना दुग्धा पूर्वं तेन वसुन्धरा ॥९९॥\nयथा देवैश्च नागैश्च यथा ब्रह्मर्षिभिः सह ।\nयथा यक्षैः सगन्धर्वैरप्सरोभिर्यथा पुरा ॥२.१.१००॥                ६२.१००\nतेषां पात्रविशेषांश्च दोग्धारं क्षीरमेव च ।\nतथा वत्सविशेषांश्च तन्नः प्रब्रूहि पृच्छताम् ॥१०१॥\nयस्मिंश्च कारणे पाणिर्वेनस्य मथितः पुरा  ।\nक्रुद्धैर्महर्षिभिः पूर्वं तत् सर्वं कथयस्व नः ॥१०२॥\n॥सूत उवाच॥ वर्णयिष्यामि वो विप्राः पृथोर्वैन्यस्य सम्भवम् ।\nएकाग्राः प्रयताश्चैव शूश्रूषध्वं द्विजोत्तमाः ॥१०३॥\nनाशुचेर्नापि पापाय नाशिष्यायाहिताय च ।\nवर्णयेयमिमं पुण्यं नाव्रताय कथञ्चन ॥१०४॥\nस्वर्ग्यं यशस्यमायुष्यं पुण्यं वेदैश्च सम्मितम् ।\nरहस्यमृषिभिः प्रोक्तं श्रृणुयाद्योऽनसूयकः ॥१०५॥\nयश्चेमं श्रावयेन्मर्त्यः पृथोर्वैन्यस्य सम्भवम्  ।\nब्राह्मणेभ्यो नमस्कृत्य न स शोचेत् कृताकृतम्  ।\nगोप्ता धर्मस्य राजासौ बभूवात्रिसमः प्रभुः ॥१०६॥\nअत्रिवंशसमुत्पन्नो ह्यङ्गो नाम प्रजापतिः ।\nयस्य पुत्रोऽभवद्वेनो नात्यर्थं धार्मिक स्तथा ॥१०७॥\nजातो मृत्युसुतायां वै सुनीथायां प्रजापतिः ।\nस मातामहदोषेण वेनः कालात्मजात्मजः ॥१०८॥\nस धर्मं पृष्ठतः कृत्वा कामाल्लोभे व्यवर्त्तत ।\nस्थापनं स्थापयामास धर्मापेतं स पार्थिवः ॥१०९॥\nवेदशास्त्राण्यतिक्रम्य ह्यधर्मे निरतोऽभवत् ।\nनिःस्वाध्यायवषट्काराः प्रजा स्तस्मिन् प्रशासति ।\nआसन्न च पपुः सोमं हुतं यज्ञेषु देवताः ॥२.१.११०॥           ६२.११०\nन यष्टव्यं न होतव्यमिति तस्य प्रजापतेः ।\nआसीत् प्रतिज्ञा क्रूरेयं विनाशे प्रत्युपस्थिते ॥१११॥\nअहमिज्यश्च पूज्यश्च सर्वयज्ञे द्विजातिभिः  ।\nमयि यज्ञो विधातव्यो मयि होतव्यमित्यपि ॥११२॥\nतमतिक्रान्तमर्यादमाददानमसाम्प्रतम् ।\nऊचुर्महर्षयः सर्वे मरीचिप्रमुखास्तथा ॥११३॥\nवयं दीक्षां प्रवेक्ष्यामः संवत्सरशतान् बहून् ।\nमाऽधर्मं वेन कार्षीस्त्वं नैष धर्मः सनातनः ।\nनिधने च प्रसूतोऽसि प्रजापतिरसंशयः ॥११४॥\nपालयिष्ये प्रजाश्चेति त्वया पूर्वं प्रतिश्रुतम् ।\nतांस्तथा वादिनः सर्वान् ब्रह्मर्षीनब्रवीत्तदा ॥११५॥\nस प्रहस्य तु दुर्बुद्धिरिदं वचनकोविदः ।\nस्रष्टा धर्मस्य कश्चान्यः श्रोतव्यं कस्य वै मया ॥११६॥\nवीर्यश्रुततपःसत्यैर्मया वा कः समो भुवि ।\nमहात्मानमनूनं मां यूयं जानीत तत्त्वतः ॥११७॥\nप्रभवः सर्वलोकानां धर्माणाञ्च विशेषतः ।\nइच्छन् दहेयं पृथिवीं प्लावयेयं जलेन वा  ।\nसृजेयं वा ग्रसेयं वा नात्र कार्या विचारणा ॥११८॥\nयदा न शक्यते स्तम्भान्मानाच्च भृशमोहितः ।\nअनुनेतुं नृपो वेनस्ततः क्रुद्धा महर्षयः ॥११९॥\nनिगृह्य तं महाबाहुं विस्फुरन्तं यथाऽनलम् ।\nततोऽस्य वामहस्तं ते ममन्थुर्भृशकोपिताः ॥२.१.१२०॥                   ६२.१२०\nतस्मात् प्रमथ्यमानाद्वै जज्ञे पूर्वमभिश्रुतः ।\nह्रस्वोऽतिमात्रं पुरुषः कृष्णश्चापि तथा द्विजाः ॥१२१॥\nस भीतः प्राञ्जलिश्चैव स्थितवान् व्याकुलेन्द्रियः ।\nतमार्त्तं विह्वलं दृष्ट्वा निषीदेत्यब्रुवन् किल ॥१२२॥\nनिषादवंशकर्त्ताऽसौ बभूवानन्तविक्रमः  ।\nधीवरानसृजत्सोऽपि वेनकल्मषसम्भवान् ॥१२३॥\nये चान्ये विन्ध्यनिलयास्तुम्बुरातुवराः खसाः ।\nअधर्मरुचयश्चापि सम्भूता वेनकल्मषात् ॥१२४॥\nपुनर्महर्षयस्तस्य पाणिं वेनस्य दक्षिणम् ।\nअरणीमिव संरम्भान्ममन्थुर्जातमन्यवः ॥१२५॥\nपृथुस्तस्मात् समुत्पन्नः करास्फालनतेजसः ।\nपृथोः करतलाद्वापि यस्माज्जातः पृथुस्ततः ।\nदीप्यमानः स्ववपुषा साक्षादग्निरिवोज्वलन् ॥१२६॥\nआद्यमाजगवं नाम धनुर्गृह्य महारवम् ।\nशरांश्च बिभ्रद्रक्षार्थं कवचञ्च महाप्रभम् ॥१२७॥\nतस्मिञ्जातेऽथ भूतानि संप्रहृष्टानि सर्वशः ।\nसमुत्पन्ने महारात्रि वेनश्च त्रिदिवङ्गतः ॥१२८॥\nसमुत्पन्नेन राजर्षिः स सत्पुत्रेण धीमता ।\nपुरुषव्याघ्रः पुन्नाम्नो नरकात्र्त्रायते ततः ॥१२९॥\nतं नद्यश्च समुद्राश्च रत्नान्यादाय सर्वशः ।\nसमागम्य तदा वैन्यमभ्यषिञ्चन्नराधिपम्  ।\nमहता राजराज्येन महाराजं महाद्युतिम् ॥१३०॥                        ६२.१३०\nसोऽभिषिक्तो महाराजा देवैरङ्गिरसः सुतैः ।\nआदिराजो महाराजः पृथुर्वैन्यः प्रतापवान् ॥१३१॥\nपित्राऽपरञ्जितास्तस्य प्रजास्तेनानुरञ्जिताः  ।\nततो राजेति नामास्य अनुरागादजायत ॥१३२॥\nआपस्तस्तम्भिरे चास्य समुद्रमभियास्यतः ।\nपर्वताश्च विशीर्यन्ते ध्वजभङ्गश्च नाभवत् ॥१३३॥\nअकृष्टपच्या पृथिवी सिद्ध्यन्त्यन्नानि चिन्तया ।\nसर्वकामदुघा गावः पुटके पुटके मधु ॥१३४॥\nएतस्मिन्नेव काले च यज्ञे पैतामहे शुभे ।\nसूतः सूत्यां समुत्पन्नः सौत्येऽहनि महामतिः ।\nतस्मिन्नेव महायज्ञे जज्ञे प्राज्ञोऽथ मागधः ॥१३५॥\nऐन्द्रेण हविषा चापि हविः पृक्तं बृहस्पतेः ।\nजुहावेन्द्राय देवेन ततः सूतो व्यजायत ॥१३६॥\nप्रमादस्तत्र सञ्जज्ञे प्रायश्चित्तञ्च कर्मसु ।\nशिष्यहव्येन यत्पृक्तमाभिभूतं गुरोर्हविः ।\nअधरोत्तरचारेण जज्ञे तद्वर्णवैकृतम् ॥१३७॥\nयच्च क्षत्रात्सम्भवद्ब्राह्मण्यां हीनयोनितः  ।\nसूतः पूर्वेण साधर्मतुल्यधर्मः प्रकीर्त्तितः ॥१३८॥\nमध्यमो ह्येष सूतस्य धर्मः क्षत्रोपजीवनम् ।\nरथनागाश्च चरितं जघन्यञ्च चिकित्सितम् ॥१३९॥\nपृथोः स्तवार्थं तौ तत्र समाहूतौ सुरर्षिभिः ।\nतावूचुर्मुनयः सर्वे स्तूयतामेष पार्थिवः ।\nकर्मैतदनुरूपं वां पात्रं स्तोत्रस्य चाप्ययम् ॥२.१.१४०॥                ६२.१४२\nतावूचतुस्तदा सर्वांस्तानृषीन्सूतमागधौ ।\nआवां देवानृषींश्चैव प्रीणयावः स्वकर्मभिः ॥१४१॥\nन चास्य कर्म वै विद्वो न तथा लक्षणं यशः  ।\nस्तोत्रं येनास्य कुर्यावो राज्ञस्तेजस्विनो द्विजाः ॥१४२॥\nऋषिभिस्तौ नियुक्तौ तु भविष्यैः स्तूयतामिति ।\nदानधर्मरतो नित्यं सत्यवान् स जितेन्द्रियः ।\nज्ञानशीलो वदान्यस्तु संग्रामेष्वपराजितः ॥१४३॥\nयानि कर्माणि कृतवान् पृथुश्चापि महाबलः ।\nतानि शीलेन बद्धानि स्तुवद्भिः सूतमागधैः ॥१४४॥\nततः स्तवान्ते सुप्रीतः पृथुः प्रादात् प्रजेश्वरः ।\nअनूपदेशं सूताय मगधं मागधाय च ॥१४५॥\nतदा वै पृथिवीपालाः स्तूयन्ते सूतमागधैः ।\nआशीर्वादैः प्रबोध्यन्ते सूतमागधबन्दिभिः ॥१४६॥\nतं दृष्ट्वा परमप्रीताः प्रजा ऊचुर्महर्षयः  ।\nएष वो वृत्तिदो वैन्यो भवन्त्विति नराधिपः ॥१४७॥\nततो वैन्यं महाभागं प्रजाः समभिदुद्रुवुः ।\nत्वन्नो वृत्तिं विधत्स्वेति महर्षेर्वचनात्तदा ।\nसोऽभिद्रुतः प्रजाभिस्तु प्रजाहितचिकीर्षया ॥१४८॥\nधनुर्गृहीत्वा बाणांश्च वसुधामार्द्दयद्बली ।\nअस्यार्द्दनभय त्रस्ता गौर्भूत्वा प्राद्रवन्मही ॥१४९॥\nतां पृथुर्धनुरादाय द्रवन्तीमन्वधावत ।\nसा लोकान् ब्रह्मलोकादीन् गत्वा वैन्यभयात्तदा ।\nददर्श चाग्रतो वैन्यं कार्मुकोद्यतधारिणम् ॥२.१.१५०॥               ६२.१५२\nज्वलद्भिर्विशिखैर्बाणैर्दीप्ततेजसमच्युतम्  ।\nमहायोगं महात्मानं दुर्द्धर्षममरैरपि ॥१५१॥\nअलभन्ती तदा त्राणं वैन्यमेवान्वपद्यत ।\nकृताञ्जलिपुटा देवी पूज्या लोकैस्त्रिभिः सदा ॥१५२॥\nउवाच वैन्यं नाधर्मं स्त्रीवधे परिपश्यसि  ।\nकथं धारयिता चासि प्रजा राजन् मया विना ॥१५३॥\nमयि लोकाः स्थिता राजन् मयेदन्धार्यते जगत्  ।\nमदृते च विनश्येयुः प्रजाः पार्थिवसत्तम ॥१५४॥\nन मामर्हसि वै हन्तुं श्रेयश्चेत्त्वं चिकीर्षसि  ।\nप्रजानां पृथिवीपाल श्रृणु चेदं वचो मम ॥१५५ .\nउपायतः समारब्धाः सर्वे सिद्धन्त्युपक्रमाः.\nहत्वापि मां न शक्तस्त्वं प्रजानां पालने नृप ॥१५६॥\nअन्नभूता भविष्यामि जहि कोपं महाद्युते ।\nअवध्याश्च स्त्रियः प्राहुस्तिर्यग्योनिशतेष्वपि ।\nमत्वैवं पृथिवीपाल धर्मं न त्यक्तुमर्हसि ॥१५७॥\nएवं बहुविधं वाक्यं श्रुत्वा राजा महामनाः ।\nक्रोधं निगृह्य धर्मात्मा वसुधामिदमब्रवीत् ॥१५८॥\nएकस्यार्थाय यो हन्यादात्मनो वा परस्य वा ।\nएकं प्राणं बहून् वापि कामं तस्यास्ति पातकम् ॥१५९॥\nयस्मिंस्तु निहते भद्रे लभन्ते बहवः सुखम् ।\nतस्मिन्हते शुभे नास्ति पातकञ्चोप पातकम् ॥२.१.१६०॥           ६२.१६२\nसोऽहं प्रजानिमित्तं त्वां वधिष्यामि वसुन्धरे ।\nयदि मे वचनं नाद्य करिष्यसि जगद्धितम् ॥१६१॥\nत्वां निहत्याद्य बाणेन मच्छासनपराङ्मुखीम् ।\nआत्मानं प्रथयित्वेह धारयिष्याम्यहं प्रजाः ॥१६२॥\nसा त्वं वचनमासाद्य मम धर्मभृतां वरे ।\nसञ्जीवय प्रजा नित्यं शक्ता ह्यसि न संशयः ॥१६३॥\nदुहितृत्वञ्च मे गच्छ एवमेतं महद्वरम् ।\nनियच्छे त्वान्तु धर्मार्थं प्रयुक्तं घोरदर्शने ॥१६४॥\nप्रत्युवाच ततो वैन्यमेवमुक्ता सती मही ।\nएवमेतदहं राजन् विधास्यामि न संशयः ॥१६५॥\nवत्सन्तु मम तं यच्छ क्षरेयं येन वत्सला ।\nसमाञ्च कुरु सर्वत्र मां त्वं धर्मभृतां वर ।\nयथा विष्यन्दमानञ्च क्षीरं सर्वत्र भावये ॥१६६॥\nतत उत्सारयामास शिलाजालानि सर्वशः ।\nधनुष्कोट्या ततो वैन्यस्तेन शैला विवार्द्धिताः ॥१६७॥\nमन्वन्तरेष्वतीतेषु विषमासीद्वसुन्धरा ।\nस्वभावेनाभवंस्तस्याः समानि विषमाणि च ॥१६८॥\nन हि पूर्वनिसर्गे वै विषमे पृथिवीतले ।\nप्रविभागः पुराणां वा ग्रामाणां वापि विद्यते ॥१६९॥\nन सस्यानि न गोरक्षा न कृषिर्न वणिक्पथः ।\nचाक्षुषस्यान्तरे पूर्वमेतदासीत्पुरा किल ।\nवैवस्वतेऽन्तरे तस्मिन्सर्वस्यैतस्य सम्भवः ॥२.१.१७०॥             ६२.१७२\nसमत्वं यत्र यत्रासीद्भूयस्तस्मिंस्तदेव हि  ।\nतत्र तत्र प्रजास्ता वै निवसन्ति स्म सर्वदा ॥१७१॥\nआहारः फलमूलन्तु प्रजानामभत्किल ।\nवैन्यात्प्रभृति लोकेऽस्मिन्सर्वस्यैतस्य सम्भवः ॥१७२॥\nकृच्छ्रेण महता सोऽपि प्रनष्टास्वोषधीषु वै  ।\nस कल्पयित्वा वत्सन्तु चाक्षुषं मनुमीश्वरः ।\nपृथुर्दुदोह सस्यानि स्वतले पृथिवीं ततः ॥१७३॥\nसस्यानि तेन दुग्धानि वैन्येन तु वसुन्धराम् ।\nमनुञ्च चाक्षुषं कृत्वा वत्सम्पात्रे च भूमये ।\nतेनान्नेन तदा ता वै वर्त्तयन्ते प्रजाः सदा ॥१७४॥\nऋषिभिः स्तूयते वापि पुनर्दुग्धा वसुन्धरा ।\nवत्सः सोमस्त्वभूत्तेषां दोग्धा चापि बृहस्पतिः ॥१७५॥\nपात्रमासीत्तु छन्दांसि गायत्र्यादीनि सर्वशः ।\nक्षीरमासीत्तदा तेषां तपो ब्रह्म च शाश्वतम् ॥१७६॥\nपुनः स्तुत्वा देवगणैः पुरन्दरपुरोगमैः ।\nसौवर्णं पात्रमादाय अमृतं दुदुहे तदा ।\nतेनैव वर्त्तयन्ते च देवा इन्द्रपुरोगमाः ॥१७७॥\nनागैश्च स्तूयते दुग्धा विषं क्षीरं तदा मही ।\nतेषाञ्च वासुकिर्दोग्धा काद्रवेया महौजसः ॥१७८॥\nनागानां वै द्विजश्रेष्ठ सर्पाणाञ्चैव सर्वशः ।\nतेनैव वर्त्तयन्त्युग्रा महाकाया महोल्बणाः ।\nतदाहारास्तदाचारास्तद्वीर्यास्तु सदाश्रयाः ॥१७९॥\nश्राम(आम)पात्रे पुनर्दुग्धा त्वन्तर्द्धानमियं मही ।\nवत्सं वैश्रवणं कृत्वा यक्षैः पुण्यजनैस्तथा ॥२.१.१८०॥                  ६२.१८२\nदोग्धा च जतुनाभस्तु पिता मणिवरस्य सः ।\nयक्षात्मजो महातेजा वशी स सुमहाबलः ।\nतेन ते वर्त्तयन्तीति परमर्षिरुवाच ह ॥१८१॥\nराक्षसैश्च पिशाचैश्च पुनर्दुग्धा वसुन्धरा  ।\nब्रह्मोपेतस्तु दोग्धा वै तेषामासीत्कुबेरकः ॥१८२॥\nरक्षः सुमाली बलवान्क्षीरं रुधिरमेव च ।\nकपालपात्रे निर्दुग्धा अन्तर्द्धानञ्च राक्षसैः ।\nतेन क्षीरेण रक्षांसि वर्त्तयन्तीह सर्वशः ॥१८३॥\nपद्मपात्रे पुनर्दुग्धा गन्धर्वैरप्सरोगणैः ।\nवत्सं चित्ररथं कृत्वा शुचीन् गन्धास्तथैव च ॥१८४॥\nतेषां विश्वावसुस्त्वासीद्दोग्धा पुत्रो मुनेः शुचिः ।\nगन्धर्वराजोऽतिबलो महात्मा सूर्यसन्निभः ॥१८५॥\nशैलैश्च स्तूयते दुग्धा पुनर्देवी वसुन्धरा ।\nतत्रौषधीर्मूर्त्तिमती रत्नानि विविधानि च ॥१८६॥\nवत्सस्तु हिमवांस्तेषां मेरुर्दोग्धा महागिरिः ।\nपात्रन्तु शैलमेवासीत्तेन शैलः प्रतिष्ठितः ॥१८७॥\nस्तूयते वृक्षवीरुद्भिः पुनर्दुग्धा वसुन्धरा  ।\nपलाशपात्रमादाय दुग्धं छिन्नप्ररोहणम् ॥१८८॥\nकामधुक् पुष्पितः शैलः प्लक्षो वत्सो यशस्विनी  ।\nसर्वकामदुघा दोग्ध्री पृथिवी भूतभाविनी ॥१८९॥\nसैषा धात्री विधात्री च धारणी च वसुन्धरा ।\nदुग्धा हितार्थं लोकानां पृथुना इति नः श्रुतम् ।\nचराचरस्य लोकस्य प्रतिष्ठा योनिरेव च ॥२.१.१९०॥        ६२.१९३"
  },
  {
    "text": "इति श्रीमहापुराणे वायुप्रोक्ते पृथिवीदोहनं नाम प्रथमोऽध्यायः ॥२.१॥"
  }
]
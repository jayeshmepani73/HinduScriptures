[
  {
    "text": "सूत उवाच।।\nएवमाराध्य देवेशमीशानं नीललोहितम्।\nब्रह्मेति प्रणतस्तस्मै प्राञ्जलिर्वाक्यमब्रवीत् ।। ३६.१ ।।\nकाव्यस्य गात्रं संस्पृश्य हस्तेन प्रीतिमान् भवः।\nनिकामं दर्शनं दत्त्वा तत्रैवान्तरधीयत ।। ३६.२ ।।\nततः सोऽन्तर्हिते तस्मिन् देवेशानुचरे तदा।\nतिष्ठन्तीं प्राञ्जलिर्भूत्वा जयन्तीमिदमब्रवीत् ।। ३६.३ ।।\nकस्य त्वं सुभगे का वा दुःखिते मयि दुःखिता।\nमहता तपसा युक्तं किमर्थं माञ्जुगोपसि ।। ३६.४ ।।\nअनया सततं भक्त्या प्रश्रयेण दमेन च।\nस्नेहेन चैव सुश्रोणि प्रीतोऽस्मि वरवर्णिनि ।। ३६.५ ।।\nकिमिच्छसि वरारेहे कस्ते कामः समृध्यताम्।\nतं ते संपूरयाम्यद्य यद्यपि स्यात् सुदुर्लभम् ।। ३६.६ ।।\nएवमुक्ताऽऽब्रवीदनं तपसा ज्ञातुमर्हसि।\nचिकीर्षितं मे ब्रह्निष्ठत्वं हि वेत्थ यथातथम् ।। ३६.७ ।।\nएवमुक्तेऽब्रवीदेनां दृष्ट्वा दिव्येन चक्षुषा।\nमाहेन्द्री त्वं वरारोहे मद्धितार्थमिहागता ।। ३६.८ ।।\nमया सह त्वं सुश्रोणि दश वर्षाणि भामिनि।\nअदृश्यं सर्वभूतैस्तु संप्रयोगमिहेच्छसि ।। ३६.९ ।।\nदेवेन्द्रानलवर्णाभे वरारोहे सुलोचने।\nइमं वृणीष्व कामं ते मत्तो वै वल्गुभाषिणि ।। ३६.१० ।।\nएवं भवतु गच्छामो गृहान् वै मत्तकाशिनि ।\nततः स्वगृहमागम्य जयन्त्या सहितः प्रभुः ।। ३६.११ ।।\nस तया सं व सद्देव्या दश वर्षाणि भागशः।\nअदृश्यः सर्वभूतानां मायया संवृतस्तदा ।। ३६.१२ ।।\nकृतार्थमागतं दृष्ट्वा काव्यं सर्वे दितेः सुताः ।\nअभिजग्मुर्गृहं तस्य मुदितास्ते दिदृक्षवः ।। ३६.१३ ।।\nगता यदा न पश्यन्तो जयन्त्या संवृतं गुरुम्।\nदाक्षिण्यं तस्य तद्बुध्वा प्रतिजग्मुर्यथागतम् ।। ३६.१४ ।।\nबृहस्पतिस्तु संरुद्धं ज्ञात्वा काव्यं चकार ह।\nपित्रर्थे दश वर्षाणि जयन्त्या हितकाम्यया ।। ३६.१५ ।।\nबुद्ध्वा तदन्तरं सोऽथ दैत्यानामिव चोदितः।\nकाव्यस्य रूपमास्थाय सोऽसुरान्समभाषत ।। ३६.१६ ।।\nततः समागतान् दृष्ट्वा बृहस्पतिरुवाच तान्।\nस्वागतं मम याज्यानां संप्राप्तोऽस्मि हिताय च ।। ३६.१७ ।।\nअहं वोऽध्यापयिष्यामि प्राप्ता विद्या मया हि सा।\nततस्ते हृष्टमनसो विद्यार्थमुपपेदिरे ।। ३६.१८ ।।\nपूर्णकामस्तदा तस्मिन् समये दशवार्षिके।\nययौ च समकालं स सद्योत्पन्नमतिस्तदा ।। ३६.१९ ।।\nसमयान्ते देवयानी सद्यो जाता सुता तदा।\nबुद्धिं चक्रे ततश्चापि याज्यानां प्रत्यवेक्षणे ।। ३६.२० ।।\n।।शुक्र उवाच।।\nदेवि गच्छामहे द्रष्टुं तव याज्यान् शुचिस्मिते।\nविभ्रान्तप्रेक्षिते साध्वि त्रिवर्णायतलोचने ।। ३६.२१ ।।\nएवमुक्ताऽब्रवीद्देवी भज भक्तान् महाव्रत।\nएष ब्रह्मन् सतां धर्मो न धर्मं लोपयामि ते ।। ३६.२२ ।।\n।।सूत उवाच।।\nततो गत्वासुरान् दृष्ट्वा देवाचार्येण धीमता।\nवाञ्चितान् काव्यरूपेण वेधसाऽसुरमब्रवीत् ।। ३६.२३ ।।\nकाव्यं मां तात जानीध्वं एष ह्याङ्गिरसो भुवि।\nवञ्चिता बत यूयं वै मयि शक्ते तु दानवाः ।। ३६.२४ ।।\nश्रुत्वा तथा ब्रुवाणन्तं सम्भ्रान्ता दितिजास्ततः।\nप्रेक्षन्ते स्म ह्युभौ तत्र सितासितशुचिस्मितौ ।। ३६.२५ ।।\nसम्प्रमूढाः स्थिताः सर्वे प्रापद्यन्त न किञ्चन।\nततस्तेषु प्रमूढेषु काव्यस्तान् पुनरब्रवीत् ।। ३६.२६ ।।\nआचार्य्यो वो ह्यहं काव्यो देवाचार्योऽयमङ्गिराः।\nअनुगच्छत मां सर्वे त्यजतैनं बृहस्पतिम् ।। ३६.२७ ।।\nएवमुक्तासुराः सर्वे तावृभौ समवैक्षत।\nतदाऽसुरा विशेषन्तु न व्यजानंस्तयोर्द्वयोः ।। ३६.२८ ।।\nबृहस्पतिरुवाचैतानसम्भ्रान्तोऽयमङ्गिराः।\nकाव्योऽहं यो गुरुर्दैत्या मद्रूपोऽयं बृहस्पतिः ।। ३६.२९ ।।\nस मोहयति रूपेण मामकेनैष वोऽसुराः।\nश्रुत्वा तस्य ततस्ते वै संमन्त्र्यार्थवचोऽब्रुवन् ।। ३६.३० ।।\nअयन्नो दश वर्षाणि सततं शास्ति वै प्रभुः।\nएष वै गुरुरस्माकमन्तरेप्सुरयं द्विजः ।। ३६.३१ ।।\nततस्ते दानवाः सर्वे प्रणिपत्याभिवाद्य च।\nवचनं जगृहुस्तस्य चिराभ्यासेन मोहिताः ।। ३६.३२ ।।\nऊचुस्तमसुराः सर्वे क्रुद्धाः संरक्तलोचनाः.\nअयङ्गुरुर्हितेऽस्माकं गच्छ त्वं नासि नो गुरुः ।। ३६.३३ ।।\nभार्गवोऽङ्गिरसो वायं भवत्वेवैष नोगुरुः।\nस्थिता वयं निदेशेऽस्य गच्छत्वं साधु मा चिरम् ।। ३६.३४ ।।\nएवमुक्त्वासुराः सर्वे प्रापद्यन्त बृहस्पतिम्।\nयदा न प्रतिपद्यन्ते तेनोक्तं तन्महद्धितम् ।। ३६.३५ ।।\nचुकोप भार्गवस्तेषामवलेपेन वै तदा।\nबोधिता हि मया यस्मान्न मां भजत दानवाः ।। ३६.३६ ।।\nतस्मात् प्रनष्ट संज्ञां वै पराभवङ्गमिष्यथ।\nइदि व्याहृत्य तान् काव्यो जगामाथ यथागतम् ।। ३६.३७ ।।\nज्ञात्वाऽभिशस्तानसुरान् काव्येन तु बृहस्पतिः।\nकृतार्थः स तदा हृष्टः स्वं रूपं प्रत्यपद्यत।\nबुद्ध्वाऽसुरांस्तदा भ्रष्टान् कृतार्थोऽन्तरधीयत ।। ३६.३८ ।।\nततः प्रनष्टे तस्मिंस्ते विभ्रान्ता दानवास्तदा।\nअहो धिग् वञ्चिताः स्मेह परस्परमथाब्रुवन् ।। ३६.३९ ।।\nपृष्ठतो विमुखाश्चैव ताडिता वेधसा वयम्।\nदग्धाश्चैवोपयोगाच्च स्वेस्वे चार्थेषु मायया ।। ३६.४० ।।\nततोऽसुराः परित्रस्ता देवेभ्यस्त्वरिता ययुः।\nप्रह्लादमग्रतः कृत्वा काव्यस्यानुगमं पुनः ।। ३६.४१ ।।\nततः काव्यं समासाद्य अभितस्थु रवाङ्मुखाः।\nतानागतान् पुनर्दृष्ट्वा काव्यो याज्यानुवाच ह ।। ३६.४२ ।।\nमयापि बोधिताः काले यतो मां नाभिनन्दथ।\nततस्तेनावलेपेन गता यूथं पराभवम् ।। ३६.४३ ।।\nप्रह्लादस्तमथोवाच मानं त्वं त्यज भार्गव।\nस्वान् याज्यान् भजमानांश्च भक्तांश्चैव विशेषतः ।। ३६.४४ ।।\nत्वया पृष्टा वयं तेन देवाचार्येण मोहिताः।\nभक्तानर्हसि नस्त्रातुं ज्ञात्वा दीर्घेण चक्षुषा ।। ३६.४५ ।।\nयदि नस्त्वं न कुरुषे प्रसादं भृगुनन्दन।\nअपध्याता स्त्वया ह्यद्य प्रवेक्ष्यामो रसातलम् ।। ३६.४६ ।।\nसूत उवाच।।\nज्ञात्वा काव्यो यथातत्त्वं कारुण्येनानुकम्पया ।\nएवमुक्तोऽनुनीतः स स्तुतः कोपं न्ययच्छत ।। ३६.४७ ।।\nउवाचेदन्न भेतव्यं न गन्तन्यं रसातलम्।\nअवश्यम्भावी ह्यर्थोऽयं प्राप्तो वो मयि जाग्रति ।। ३६.४८ ।।\nन शक्यमन्यथा कर्तुं दृष्टं हि बलवत्तरम् ।\nसंज्ञा प्रनष्टा या वोऽद्य कामं तां प्रतिलप्स्यथ ।। ३६.४९ ।।\nप्राप्तः पर्य्यायकालो व इति ब्रह्माऽभ्यभाषत।\nमत्प्रसादाच्च युष्माभिर्भुक्तं त्रैलोक्यमूर्ज्जितम् ।। ३६.५० ।।\nयुगाख्यो दश संपूर्णो देवानाक्रम्य मूर्द्धनि।\nतावन्तमेव कालं वै ब्रह्मा राज्यमभाषत ।। ३६.५१ ।।\nसावर्णिके पुनस्तुभ्यं राज्यं किल भविष्यति।\nलोकानामीश्वरो भावी पौत्रस्तव पुनर्बलिः ।। ३६.५२ ।।\nएवं किलमहं प्रोक्तः पौत्रस्ते ब्रह्मणा स्वयम्।\nतथाहृतेषु लोकेषु तपोऽस्य न किलाभवत् ।। ३६.५३ ।।\nयस्मात् प्रवृत्तयश्चास्य न कामानभिसन्धिताः।\nतस्मादजेन प्रीतेन दत्तं सावर्णिकेऽन्तरे ।। ३६.५४ ।।\nदेवराज्यं बलेर्भाव्यमिति मामीश्वरोऽब्रवीत्।\nतस्माददृश्यो भूतानां कालाकाङ्क्षी स तिष्ठति ।। ३६.५५ ।।\nप्रीतेन चामरत्वं वै दत्तं तुब्यं स्वयम्भुवा।\nतस्मान्निरुत्सु कस्त्वं वै पर्य्यायं सह माकुलः ।। ३६.५६ ।।\nन च शक्यं मया तुभ्यं पुरस्ताद्वै विसर्पितुम् ।\nब्रह्मणा प्रतिषिद्धोऽस्मि भविष्यं जानता प्रभो ।। ३६.५७ ।।\nइमौ च शिष्यौ द्वौ मह्यं तुल्यावेतौ बृहस्पतेः ।\nदैवतैः सह संरब्धान् सर्व्वान् वो धारयिष्यतः ।। ३६.५८ ।।\nएवमुक्तस्तु दैतेयाः काव्येनाक्लिष्टकर्म्मणा।\nततस्ताभ्यां ययुः सार्द्धं प्रह्लादप्रमुखास्तदा ।। ३६.५९ ।।\nअवश्यम्भावमर्थत्वं श्रुत्वा शुक्राच्च दानवाः।\nसकृदाशंसमानास्ते जयं काव्येन भाषितम् ।। ३६.६० ।।\nदंशिताः सायुधाः सर्वे ततो देवान् समाह्वयन्।\nअथ देवासुरान् दृष्ट्वा संग्रामे समुपस्थितान् ।। ३६.६१ ।।\nततः संवृत्तसन्नाहा देवास्तान् समयोधयन्।\nदैवासुरे ततस्तस्मिन् वर्त्तमाने शतं समाः।\nअजयन्नसुरा देवान् भग्ना देवा अमन्त्रयन् ।। ३६.६२ ।।\n।।देवा ऊचुः ।।\nषण्डामार्कप्रभावं न जानीमस्त्व सुरैर्वयम्।\nतस्माद्यज्ञं समुद्दिश्य कार्य्यं चात्महितञ्च यत् ।। ३६.६३ ।।\nतज्ज्ञानापहृतावेतौ कृत्वा जेष्यामहेऽसुरान् ।\nअथोपामन्त्रयन् देवाः षण्डामार्कौ तु तावुभौ ।। ३६.६४ ।।\nयज्ञे समाह्वयिष्यामस्त्यजतमसुरान् द्विजौ ।\nग्रहं तं वा ग्रहीष्यामो ह्यनुजित्य तु दानवान् ।। ३६.६५ ।।\nएवं तत्यजतुस्तौ तु षण्डामार्कौ तदासुरान् ।\nततो देवा जयं प्राप्ता दानवाश्च पराभवम् ।। ३६.६६ ।।\nदेवासुरान् पराभाव्य षण्डामार्कावुपागमन्।\nकाव्यशापाभिभूताश्च ह्यनाधाराश्च ते पुनः ।। ३६.६७ ।।\nवध्यमानास्तदा देवैर्विविशुस्ते रसातलम्।\nएवं निरुद्यमास्ते वै कृताः शक्रेण दानवाः।\nततः प्रभृति शापेन भृगुनैमित्तिकेन च ।। ३६.६८ ।।\nजज्ञे पुनः पुनर्विष्णुर्यज्ञे च शिथिले प्रभुः।\nकर्त्तुं धर्म्मव्यवस्थानमधर्म्मस्य च नाशनम् ।। ३६.६९ ।।\nप्रह्लादस्य निदेशे तु येऽसुरा न व्यवस्थिताः।\nमनुष्यवध्यांस्तान् सर्व्वान् ब्रह्मा व्याहारयत् प्रभुः ।। ३६.७० ।।\nधर्म्मान्नारायणस्तस्मान् सम्भूतश्चाक्षुषेऽन्तरे।\nयज्ञं प्रवर्तयामास चैत्ये वैवस्वतेऽन्तरे ।। ३६.७१ ।।\nप्रादुर्भावे तदान्यस्य ब्रह्मैवासीत् पुरोहितः।\nचतुर्थ्यान्तु युगाख्यायामापन्नेष्वसुरेष्वथ ।। ३६.७२ ।।\nसम्भूतः स समुद्रान्तर्हिरण्यकशिपोर्वधे।\nद्वितीयो नरसिंङोऽभूद्रुद्रः सुरपुरस्सरः ।। ३६.७३ ।।\nबलिसंस्थेषु लोकेषु त्रेतायां सप्तमे युगे।\nदैत्यैस्त्रैलोक्य आक्रान्ते तृतीयो वामनोऽभवत् ।। ३६.७४ ।।\nसंक्षिप्यात्मानमङ्गेषु बृहस्पतिपुरस्सरम्।\nयजमानन्तु दैत्येन्द्रमदित्याः कुलनन्दनः।\nद्विजो भूत्वा शुभे काले बलिं वैरोचनम्पुरा ।। ३६.७५ ।।\nत्रैलोक्यस्य भवान् राजा त्वयि सर्व्वं प्रतिष्ठितम्।\nदातुमर्हसि मे राजन् विक्रमांस्त्रीनिति प्रभुः ।। ३६.७६ ।।\nददामीत्येव तं राजा बलिर्वैरोचनोऽब्रवीत्।\nवामनन्तं च विज्ञाय ततोऽनुमुदितः स्वयम् ।। ३६.७७ ।।\nस वामनो दिवं खं च पृथिवीं च द्विजोत्तमाः।\nत्रिभिः क्रमैर्विश्वमिदं जगदाक्रामत प्रभुः ।। ३६.७८ ।।\nअत्यरिच्यत भूतात्मा भास्करं स्वेन तेजसा।\nप्रकाशयन् दिशः सर्व्वाः प्रदिशश्च महायशाः ।। ३६.७९ ।।\nशुशुभे स महाबाहुः सर्व्वलोकान् प्रकाशयन्।\nआसुरीं श्रियमाहृत्य त्रींल्लोकांश्च जनार्दनः।\nसपुत्रपौत्रानसुरान् पातालतलमानयत् ।। ३६.८० ।।\nनमुचिः शम्बरश्चैव प्रह्लादश्चैव विष्णुना।\nक्रूरा हता विनिर्द्धूता दिशः संप्रतिपेदिरे ।। ३६.८१ ।।\nमहाभूतानि भूतात्मा सविशेषाणि माधवः।\nकालञ्च सकलं विप्रांस्तत्राद्भुतमदर्शयत् ।। ३६.८२ ।।\nतस्य गात्रे जगत्सर्वमात्मानमनुपश्यति ।\nन किञ्चिदस्ति लोकेषु यदव्याप्तं महात्मना ।। ३६.८३ ।।\nतद्वै रूपमुपेन्द्रस्य देवदानवमानवाः।\nदृष्ट्वा सम्मुमुहुः सर्वे विष्णुतेजोविमोहिताः ।। ३६.८४ ।।\nबलिः सिलो महापाशैः सबन्धुः ससुहृद्गणः।\nविरोचन कुलं सर्वं पाताले सन्निवेशितम् ।। ३६.८५ ।।\nततः सर्वामरैश्वर्यं दत्त्वेन्द्राय महात्मने।\nमानुषेषु महाबाहुः प्रादुरासीज्जनार्दनः ।। ३६.८६ ।।\nएतास्तिस्रः स्मृतास्तस्य दिव्याः सम्भूतयः शुभाः।\nमानुष्याः सप्त यास्तस्य शापजांस्तान्निबोधत ।। ३६.८७ ।।\nत्रेतायुगे तु दशमे दत्तात्रेयो बभूव ह।\nनष्टे धर्मे चतुर्थश्च मार्कण्डेयपुरःसरः ।। ३६.८८ ।।\nपञ्चमः पञ्चदश्यां तु त्रेतायां सम्बभूव ह।\nमान्धातुश्चक्रवर्त्तित्वे तस्थौ तथ्यपुरःसरः ।। ३६.८९ ।।\nएको नविंशे त्रेतायां सर्व्वक्षत्रान्तकोऽभवत्।\nजामदग्न्यस्तथा षष्ठो विश्वामित्रपुरःसरः ।। ३६.९० ।।\nचतुर्विंशे युगे रामो वसिष्ठेन पुरोधसा।\nसप्तमो राव णस्यार्थे जज्ञे दशरथात्मजः ।। ३६.९१ ।।\nअष्टमो द्वापरे विष्णुरष्टाविंशे पराशरात् ।\nवेदव्यासस्ततो जज्ञे जातूकर्णपुरःसरः ।। ३६.९२ ।।\nतथैव नवमो विष्णुरदित्याः कश्यपात्मजः।\nदेवक्यां वसुदेवात्तु ब्रह्नगार्ग्यपुरःसरः ।। ३६.९३ ।।\nअप्रमेयो नियोज्यश्च यत्र कामचरो वशी।\nक्रीजते भगवाँ ल्लोके बालः क्रीजनकैरिव ।। ३६.९४ ।।\nन प्रमातुं महाबाहुः शक्योऽसौ मधुसूदनः।\nपरं परममेतस्माद्विश्वरूपान्न विद्यते ।। ३६.९५ ।।\nअष्टाविंश तिमे तद्वद्द्वापरस्यांशसङ्क्षये।\nनष्टे धर्मे तदा जज्ञे विष्णुर्वृष्णिकुले प्रभुः ।। ३६.९६ ।।\nकर्त्तुं धर्मव्यवस्थानमसुराणां प्रणाशनम्।\nमोहयन् सर्वभूतानि योगात्मा योगमायया ।। ३६.९७ ।।\nप्रविष्टो मानुषीं योनिं प्रच्छन्नश्चरते महीम्।\nविहारार्थं मनुष्येषु सान्दीपनिपुरःसरम् ।। ३६.९८ ।।\nयत्र कंसञ्च शाल्वञ्च द्विविदञ्च महासुरम्।\nअरिष्टं वृषभञ्चैव पूतनां केशिनं हयम् ।। ३६.९९ ।।\nनागं कुवलयापीडं मल्लराजगृहाधिपम्।\nदैत्यान् मानुषदेहस्थान् सूदयामास वीर्यवान् ।। ३६.१०० ।।\nछिन्नं बाहुसहस्रञ्च बाणस्याद्भुतकर्मणः ।\nनरकश्च हतः सङ्खये यवनश्च महाबलः ।। ३६.१०१ ।।\nहृतानि च महीपानां सर्वरत्नानि तेजसा।\nदुराचारा श्च निहताः पार्थिवा ये रसातले ।। ३६.१०२ ।।\nएते लोकहितार्थाय प्रादुर्भावा महात्मनः।\nअस्मिन्नेव युगे क्षीणे सन्ध्या श्लिष्टे भविष्यति ।। ३६.१०३ ।।\nकल्किर्विष्णुयशा नाम पाराशर्यः प्रतापवान्।\nदशमो भाव्यसम्भूतो याज्ञवल्क्यपुरःसरः ।। ३६.१०४ ।।\nअनुकर्षन् सर्वसेनां हस्त्यश्वरथसङ्कुलाम्।\nप्रगृहीतायुधौर्विप्रैर्वृतः शतसहस्रशः ।। ३६.१०५ ।।\nनात्यर्थं धार्मिका ये च ये च धर्मद्विषः व्कचित्।\nईदीच्यान्मध्यदेशांश्च तथा विन्ध्यापरान्तिकान् ।। ३६.१०६ ।।\nतथैव दाक्षिणात्यांश्च द्रविजान् सिंहलैः सह।\nगान्धारान् पारदांश्चैव पह्लवान् यवनाञ्छकान् ।। ३६.१०७ ।।\nतुषारान् बर्बरांश्चैव पुलिन्दान् दरदान् खसान् ।\nलम्पाकानन्धकान् रुद्रान् किरातांश्चैव स प्रभुः ।। ३६.१०८ ।।\nप्रवृत्तचक्रोबलवान् म्लेच्छानामन्तकृद्बली।\nअदृश्यः सर्वभूतानां पृथिवीं विचरिष्यति ।। ३६.१०९ ।।\nमानवः स तु संजज्ञे देवस्यांशेन धीमतः ।\nपूर्वजन्मनि विष्णुर्यः प्रमितिर्नाम वीर्यवान् ।। ३६.११० ।।\nगात्रेण वै चन्द्रसमः पूर्णे कलियुगेऽभवत्।\nइत्येतास्तस्य देवस्य दश सम्भूतयः स्मृताः ।। ३६.१११ ।।\nतं तं कालञ्च कार्यञ्च तत्तदुद्दिश्य कारणम्।\nअंशेन त्रिषु लोकेषु तास्ता योनीः प्रपत्स्यते ।। ३६.११२ ।।\nपञ्चविंशोत्थिते कल्पे पञ्चविंशति वै समाः।\nविनिघ्नन् सर्व्वभूतानि मानुषानेव सर्व्वशः ।। ३६.११३ ।।\nकृत्वा बीजावशेषान्तु महीं क्रूरेण कर्म्मणा।\nसंशातयित्वा वृषलान् प्रायशस्तानधार्म्मिकान् ।। ३६.११४ ।।\nततः स वै तदा कल्किश्चरितार्थः ससैनिकः।\nकर्मणा निहता ये तु सिद्धास्ते तु पुनः स्वयम् ।। ३६.११५ ।।\nअकस्मात् कुपितान्योन्यं भविष्यन्ति च मोहिताः ।\nक्षपयित्वा तु तान् सर्वान् बाविनार्थेन चोदितान् ।। ३६.११६ ।।\nगङ्गायमुनयोर्मध्ये निष्ठां प्राप्स्यति सानुगः।\nततो व्यतीते कल्कौ तु सामान्यैः सह सैनिकैः ।। ३६.११७ ।।\nनृपेष्वथ विनष्टेषु तदा त्वप्रग्रहाः प्रजाः।\nरक्षणे विनिवृत्ते तु हत्वा चान्योन्यमाहवे ।। ३६.११८ ।।\nपरस्परहृताश्वासा निराक्रन्दाः सुदुःखिताः।\nपुराणि हित्वा ग्रामांश्च तुल्यास्ता निष्परिग्रहाः ।। ३६.११९ ।।\nप्रनष्टश्रुतिधर्माश्च नष्टधर्माश्रमास्तथा।\nह्रस्वा अल्पायुषश्चैव वनौकस इमे स्मृताः ।। ३६.१२० ।।\nसरित्पर्वतसेविन्यः पत्रमूलफलाशनाः।\nचीर पत्राजिनधराः सङ्करं घोरमास्थिताः ।। ३६.१२१ ।।\nअल्पायुषो नष्टवार्त्ता बह्वाबाधाः सुदुःखिताः।\nएवं कष्टमनुप्राप्ताः कलिसन्ध्यंशके तदा ।। ३६.१२२ ।।\nप्रजाः क्षयं प्रयास्यन्ति सार्द्धं कलियुगेन तु ।\nक्षीणे कलियुगे तस्मिन् प्रवृत्ते च कृते पुनः ।। ३६.१२३ ।।\nप्रपत्स्यन्ते यथान्यायं स्वभावादेव नान्यता।\nइत्येतत् कीर्तितं सर्वं देवासुरविचेष्टितम् ।। ३६.१२४ ।।\nयदुवंशप्रसङ्गेन महद्वो वैष्णवं यशः ।\nतुर्वसोस्तु प्रवक्ष्यामि पूरोर्द्रुह्योरनोस्तथा ।। ३६.१२५ ।।\nइति श्रीमहापुराणे वायुप्रोक्ते विष्णुमाहात्म्यकथनं नाम षट्‌त्रिंशोऽध्यायः ।। ३६ ।।*"
  }
]
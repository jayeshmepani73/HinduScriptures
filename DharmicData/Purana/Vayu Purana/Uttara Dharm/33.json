[
  {
    "text": "ऋषय ऊचुः।।\nकिमर्थं भुवनं दग्धमपवस्यं महात्मनाम्।\nकार्तवीर्येण विक्रम्य तन्नः प्रब्रूहि पृच्छताम् ।। ३३.१ ।।"
  },
  {
    "text": "रक्षिता स तु राजर्षिः प्रजानामिति नः श्रुतम्।\nकथं स रक्षिता भूत्वानाशयत्तत्तपोवनम् ।। ३३.२ ।।"
  },
  {
    "text": "सूत उवाच।।\nआदित्यो विप्ररूपेण कार्तवीर्यमुपस्थितः।\nतृप्तिकामः प्रयच्छान्नमादित्योऽहं न संशयः ।। ३३.३ ।।"
  },
  {
    "text": "राजोवाच।।\nभगवन् केन ते तुष्टिर्भवेद्ब्रूहि दिवाकर।\nकीदृशं भोजनं दझि श्रुत्वा च विदधाम्यहम् ।। ३३.४ ।।"
  },
  {
    "text": "सूर्य उवाच।।\nस्थावरं देहि मे सर्वमाहारं ददतां वर।\nतेन तृप्तो भवेयं वै न तुष्येऽन्येन पार्थिव ।। ३३.५ ।।"
  },
  {
    "text": "राजोवाच ।।"
  },
  {
    "text": "न शक्यं स्थावरं सर्व्वं तेजसा मानुषेण तु।\nनिर्द्दग्धुं तपतां श्रेष्ठ त्वामेव प्रणमाम्यहम् ।। ३३.६ ।।"
  },
  {
    "text": "आदित्य उवाच।।\nतुष्टस्तेऽहं शरान् दझि अक्षयान् सर्वतः सुखान्।\nप्रक्षिप्ताः प्रज्वलिष्यन्ति मम तेजःसमन्विताः ।। ३३.७ ।।"
  },
  {
    "text": "आदिष्टं तेजसा मेघसागरं शोषयिष्यति।\nशुष्कं भस्म करिष्यामि तेन प्रीतो नराधिप ।। ३३.८ ।।"
  },
  {
    "text": "ततः शरानथादित्यस्त्वर्जुनाय प्रयच्छति।\nततः संप्राप्य सुमहत्स्थावरं सर्व्वमेव हि ।। ३३.९ ।।"
  },
  {
    "text": "आश्रमानथ ग्रामांश्च घोषांश्च नगराणि च।\nतपोवनानि रम्याणि वनान्युपवनानि च ।। ३३.१० ।।"
  },
  {
    "text": "एवं प्राचीनमदहत्ततः सूर्य्यप्रदक्षिणम्।\nनिर्वृक्षा निस्तृणा भूमिर्दग्धा सूर्येण तेजसा ।। ३३.११ ।।"
  },
  {
    "text": "एतस्मिन्नेव काले तु अपो निलयमाश्रितः।\nदशवर्षसहस्राणि जलवासा महानृषिः ।। ३३.१२ ।।"
  },
  {
    "text": "पूर्णे व्रते महातेजा उदतिष्ठत्तपोधनः।\nसोऽपश्यदाश्रमं दग्धमर्जुनेन महानृषिः।\nक्रोधाच्छशाप राजर्षिं कीर्त्तितं वो यथा मया ।। ३३.१३ ।।"
  },
  {
    "text": "सूत उवाच।।\nक्रोष्टोः श्रृणुत राजर्षेर्वंशमुत्तमपूरुषम्।\nयस्यान्ववाये संभूतो वृष्णिर्वृष्णिकुलोद्वहः ।। ३३.१४ ।।"
  },
  {
    "text": "क्रोष्टोरेकोऽभवत् पुत्रो वृजिनीवान् महायशाः।\nवार्जिनीवतमिच्छन्ति स्वाहिं स्वाहोवतां वरम् ।। ३३.१५ ।।"
  },
  {
    "text": "स्वाहेः पुत्रोऽभवद्राजा रशादुर्ददतां वरः।\nघृतम्प्रसूतमिच्छन्ति रशादोरग्र्यमात्मजम् ।। ३३.१६ ।।"
  },
  {
    "text": "महाक्रतुभिरीजे स विविधैराप्तदक्षिणैः।\nचित्रैश्चित्ररथस्तस्य पुत्र कर्म्मभिरन्वितः ।। ३३.१७ ।।"
  },
  {
    "text": "एवं चित्ररथो वीरो यज्ञान् विपुलदक्षिणान्।\nशशबिन्दुः परं वृत्तो राजर्षीणामनुष्ठितः ।। ३३.१८ ।।"
  },
  {
    "text": "चक्रवर्त्ती महासत्त्वो महावीर्यो बहुप्रजः।\nतत्रानुवंशश्लोकोऽयं यस्मिन् गीतः पुराविदैः ।। ३३.१९ ।।"
  },
  {
    "text": "शशबिन्दोस्तु पुत्राणां शतानामभवच्छतम्।\nधीमतामनुरूपाणां भूरिद्रविणतेजसाम् ।। ३३.२० ।।"
  },
  {
    "text": "तेषां षट् च प्रधानास्तु पृथुषाट्का महाबलाः।\nपृथुश्रवा पृथुयशाः पृथुधर्म्मा पृथुञ्जयः ।। ३३.२१ ।।"
  },
  {
    "text": "पृथुकीर्त्तिः पृथुन्दाता राजानः शाशिबिन्दवाः।\nशंसन्ति च पुराणानि पार्थश्रवसमन्तरम्।\nअन्तरः स पुरा यस्तु यज्ञस्य तनयोऽभवत् ।। ३३.२२ ।।"
  },
  {
    "text": "उशना सुतधर्म्मात्मा अवाप्य पृथिवीमिमाम्।\nआजहाराश्वमेधानां शतमुत्तमधार्म्मिकः ।। ३३.२३ ।।"
  },
  {
    "text": "मरुत्तस्तस्य तनयो राजर्षीणामनुष्ठितः।\nवीरः कम्बलबर्हिस्तु मरुत्ततनयः स्मृतः ।। ३३.२४ ।।"
  },
  {
    "text": "पुत्रस्तु रुक्मकवचो विद्वान् कम्बलवर्हिषः।\nनिहत्य रुक्मकवचः पुरा कवचिनो रणे ।। ३३.२५ ।।"
  },
  {
    "text": "धन्विनो निशितैर्बाणैरवाप श्रियमुत्तमाम्।\nब्राह्मणेभ्यो ददौ वित्तमश्वमेधमहायशाः ।। ३३.२६ ।।"
  },
  {
    "text": "राज्ञस्तु रुक्मकवचादपरावृत्त्य वीरहाः।\nजज्ञिरे पञ्च पुत्रास्तु महासत्त्वा महाबलाः ।। ३३.२७ ।।"
  },
  {
    "text": "रुक्मेषुः पृथुरुक्मश्च ज्यामघः परिघो हरिः।\nपरिघञ्च हरिञ्चैव विदेहे स्थापयत्पिता ।। ३३.२८ ।।"
  },
  {
    "text": "ब्रह्मेषुरभवद्राजा पृथुरुक्मस्तदाश्रयः।\nतेभ्यः प्रव्रजितो राज्या ज्ज्यामघोऽभवदाश्रमे ।। ३३.२९ ।।"
  },
  {
    "text": "प्रशान्तस्तु वने घोरे ब्राह्मणेनावबोधितः।\nजगाम धनुरादाय देशमध्यं रथी ध्वजी ।। ३३.३० ।।"
  },
  {
    "text": "नर्म्मदानूप एकाकी मेकलावृत्तिका अपि।\nऋक्षवन्तं गिरिं गत्वा शुक्तिमन्यामथाविशत् ।। ३३.३१ ।।"
  },
  {
    "text": "ज्यामघस्याभवद्भार्या शैभ्या बलवती भृशम्।\nअपुत्रोऽपि स वै राजा भार्यामन्यां न विन्दति ।। ३३.३२ ।।"
  },
  {
    "text": "तस्यासीद्विजयो युद्धे ततः कन्यामवाप सः।\nभार्यामुवाच राजा स स्नुषेति तु नरेश्वरः ।। ३३.३३ ।।"
  },
  {
    "text": "एवमुक्ताब्रवीदेवं काम्ये यन्ते स्नुषेति सा।\nयस्ते जनिष्यते पुत्रस्तस्य भार्या भविष्यति ।। ३३.३४ ।।"
  },
  {
    "text": "तस्य सा तपसोग्रेण शैब्या वैशं प्रसूयत ।\nपुत्रं विदर्भं सुभगा शैब्या परिणता सती ।। ३३.३५ ।।"
  },
  {
    "text": "राजपुत्रौ तु विद्वांसौ स्नुषायां क्रथुकौशिकौ।\nपुत्रौ विदर्भोऽजनयच्छूरौ रणविशारदौ ।। ३३.३६ ।।"
  },
  {
    "text": "लोमपादं तृतीयन्तु पश्चाज्जज्ञे सुधार्मिकः।\nलोम पादात्मजोवस्तुराहृतिस्तस्य चात्मजः ।। ३३.३७ ।।"
  },
  {
    "text": "कौशिकस्य चिदिः पुत्रस्तस्माच्चैद्या नृपाः स्मृताः ।\nक्रथोर्विदर्भपुत्रस्तु कुन्तिस्तस्यात्मजोऽभवत् ।। ३३.३८ ।।"
  },
  {
    "text": "कुन्तेर्धृष्टसुतो जज्ञे पुरोधृष्टः प्रतापवान् ।\nधृष्टस्य पुत्रो धर्मात्मा निर्वृतिः परवीरहा ।। ३३.३९ ।।"
  },
  {
    "text": "तस्य पुत्रो दशार्हस्तु महाबलपराक्रमः।\nदशर्हस्य सुतो व्योमा ततो जीमूत उच्यते ।। ३३.४० ।।"
  },
  {
    "text": "जीमूतपुत्रो विकृतिस्तस्य भीमरथः सुतः.\nअथ भीमरथस्यासीत् पुत्रो रथवरः किल ।। ३३.४१ ।।"
  },
  {
    "text": "दाता धर्म्मरतो नित्यं शीलसत्यपरायणः।\nतस्य पुत्रो नवरथस्ततो दशरथः स्मृतः ।। ३३.४२ ।।"
  },
  {
    "text": "तस्य चैकादशरथः शकुनिस्तस्य चात्मजः।\nतस्मात् करम्भको धन्वी देवरातोऽभवत्ततः ।। ३३.४३ ।।"
  },
  {
    "text": "देवक्षत्रोऽभवद्राजा देवरातिर्म्महायशाः।\nदेवक्षत्रसुतो जज्ञे देवनः क्षत्रनन्दनः ।। ३३.४४ ।।"
  },
  {
    "text": "देवनात् स मधुर्जज्ञे यस्य मेधार्थसम्भवः।\nमधोश्चापि महातेजा मनुर्मनुवशस्तथा ।। ३३.४५ ।।"
  },
  {
    "text": "नन्दनश्च महातेजा महापुरुवशस्तथा।\nआसीत् पुरुवशात् पुत्रः पुरुद्वान् पुरुषोत्तमः ।। ३३.४६ ।।"
  },
  {
    "text": "जज्ञे पुरुद्वतः पुत्रो भद्रवत्यां पुरूद्वहः।\nऐक्षाकी त्वभवद्भार्या सत्त्वस्तस्यामजायत।\nसत्त्वात् सत्त्वगुणो पेतः सात्त्वतः कीर्तिवर्द्धनः ।। ३३.४७ ।।"
  },
  {
    "text": "इमां विसृष्टिं विज्ञाय ज्यामघस्य महात्मनः।\nप्रजावानेति सायुज्यं राज्ञः सोमस्य धीमतः ।। ३३.४८ ।।"
  },
  {
    "text": "इति श्रीमहा पुराणे वायुप्रोक्ते ज्यामघवृत्तान्तकथनं नाम त्रयस्त्रिंशोऽध्यायः ।। ३३ ।। *"
  }
]
[
  {
    "text": "सूत उवाच ।।\nसरथोऽधिष्ठितो देवैरादित्यैर्मुनिभिस्तथा ।।\nगंधर्वैरप्सरोभिश्च ग्रामणीसर्पराक्षसैः ।। २३.१ ।।\nएते वसंति वै सूर्ये द्वौ द्वौ मासौ क्रमेण तु ।।\nधाताऽर्यमा पुलस्त्यश्च पुलहश्च प्रजापतिः ।। २३.२ ।।\nऐरावतो वासुकिश्च कंसो भीमश्च तावुभौ ।।\nरथकृच्च रथौजाश्च यक्षावेतावुदाहृतौ ।। २३.३ ।।\nतुंबुरुर्नारदश्चैव सुस्थला पुंजिकस्थला ।।\nरक्षो हेतिः प्रहेतिश्च यातुधानावुदाहृतौ ।। २३.४ ।।\nएते वसंति वै सूर्य्ये मधुमाधवयोः सदा ।।\nमित्रश्च वरुणश्चैव मुनिरत्रिरुदाहृतः ।। २३.५ ।।\nतथा वसिष्ठो विख्यातः सहजन्या च मेनका ।।\nराक्षसौ च समाख्यातौ पौरुषेयो वधस्तथा ।। २३.६ ।।\nहाहा हूहूश्च गंधर्वौ यज्ञश्चापि रथस्वनः ।।\nरथचित्रस्तथैवान्यो नागसाक्षकसंज्ञेतः ।। २३.७ ।।\nरंभकश्च वसन्त्येते मासयोः शुचिशुक्रयोः ।।\nततः सूर्ये पुनस्त्वन्या निवसंतीह देवताः ।। २३.८ ।।\nइद्रश्चैव विवस्वांश्च अंगिरा भृगुरेव च ।।\nएलापत्रस्तथा सर्पः शंखपालाश्च तावुभौ ।। २३.९ ।।\nविश्वावसूग्रसेनौ च श्वेतश्चैवारुणस्तथा ।।\nप्रम्लोचा इति विख्याताऽनुम्लोचेति च ते उभे ।। २३.१० ।।\nयातुधानस्तदा सर्पो व्याघ्रश्चव तु तावुभौ ।।\nनभोनभस्ययोरेष गणो वसति भास्करे ।। २३.११ ।।\nशरद्यन्याः पुनः शुभ्रा वसंति मुनिदेवताः\nपर्जन्यश्चैव पूषा च भारद्वाजः सगौतमः ।। २३.१२ ।।\nपरावसुश्च गंधर्वस्तथैव सुरुचिश्च यः ।।\nविश्वाची च घृताची च उभे ते शुभलक्षणे ।। २३.१३ ।।\nनाग ऐरावतश्चैव विश्रुतश्च धनंजयः ।।\nश्येनजिच्च सुषेणश्च सेनीर्ग्रामणीश्च तौ ।। २३.१४ ।।\nआपो वातश्च द्वावेतौ यातुधानावुदाहृतौ ।।\nवसंत्येते तु वै सूर्ये सदैवाश्विनकर्तिके ।। २३.१५ ।।\nहैमन्तिकौ तु द्वौ मासौ वसंति च दिवाकरे ।।\nअंशो भगश्च द्वावैतौ कश्यपश्य क्रतुश्च ह ।। २३.१६ ।।\nभुजंगश्च महापद्मः सर्पः कर्कोटकस्तथा ।।\nचित्रसेनश्च गंधर्व ऊर्णायुश्चैव तावुभौ ।। २३.१७ ।।\nउर्वशी पूर्वचित्तिश्च तथैवाप्सरसा उभे ।।\nतार्क्षश्चारिष्टनेमिश्च सेनानीर्ग्रामणीश्च तौ ।। २३.१८ ।।\nविद्युत्स्फूर्जः शतायुश्च यातुधानावुदाहृतौ ।।\nसहे चैव सहस्ये च वसंत्येते दिवाकरे ।। २३.१९ ।।\nततः शैशिरयोश्चापि मासयोर्निवसंति वै ।।\nत्वष्टा विष्णुर्जामदग्न्यो विश्वामित्रस्तथैव च ।। २३.२० ।।\nकाद्रवेयौ तथा नागौ कंबलाश्वतरावुभौ ।।\nगंधर्वो धृतराष्ट्रश्च सूर्यवर्चास्तथैव च ।। २३.२१ ।।\nतिलोत्तमा तथा रंभा ब्रह्मापेतश्च राक्षसः ।।\nयज्ञापेतस्तथैवान्यो विख्यातो राक्षसोत्तमः ।। २३.२२ ।।\nऋतजित्सत्यजिच्चैव गंधर्वौ समुदाहृतौ ।।\nतपस्तपस्ययोः सूर्ये वसंति मुनिसत्तमाः ।। २३.२३ ।।\nपितृदेवमनुष्यादीन्स सदाप्याययन्प्रभुः ।।\nपरिवर्त्तत्यहोरात्रकारणं सविता द्विजाः ।। २३.२४ ।।\nएते देवा वसंत्यर्के द्वौ द्वौ मासौ क्रमेण तु ।।\nस्थानाभिमानिनो ह्येते गणा द्वादशसप्तकाः ।। २३.२५ ।।\nसूर्यस्याप्याययंत्येते तेजसा तेज उत्तममा ।।\nग्रथितैः स्वैर्वचोभिश्च स्तुवंति ह्यृषयो रविम् ।। २३.२६ ।।\nगंधर्वाप्सरसश्चैव गीतनृत्यैरुपासते ।।\nग्रामणीयक्षभूतानि कुर्वतेऽभीषुसंग्रहम् ।। २३.२७ ।।\nसर्पा वहंति वै सूर्यं यातुधानास्तु यांति च ।।\nवालखिल्या नंयत्यस्तं परिवार्योदयाद्रविम् ।। २३.२८ ।।\nएतेषामेव देवानां यथावीर्यं यथातपः ।।\nयथाधर्मं यथायोगं यथासत्यं यथाबलम् ।। २३.२९ ।।\nतपत्यसौ तथा सूर्य एषामिन्द्रस्तु तेजसा ।।\nइत्येते निवसंतीह द्वौ द्वौ मासौ दिवाकरे ।। २३.३० ।।\nऋषयो देवगंधर्वाः पन्नगाप्सरसां गणाः ।।\nग्रामण्यश्च तथा यक्षा यातुधानाश्च मुख्यशः ।। २३.३१ ।।\nएते तपंति वर्षंति भांति वांति सृजंति च ।।\nभूतानां चशुभं कर्म व्यपोहंति प्रकीर्त्तिताः ।। २३.३२ ।।\nमानवानां शुभं ह्येते हरंते दुरितात्मनाम् ।।\nदुरितं सुप्रचाराणां व्यपोहंति क्वचित्क्वचित् ।। २३.३३ ।।\nएते सहैव सूर्येण भ्रमंति दिवासानुगाः ।।\nवर्षंतश्च तपंतश्च ह्लादयंतश्च वै प्रजाः ।। २३.३४ ।।\nगोपायंति च भूतानि सर्वाणीहामनुक्षयात् ।।\nस्थानाभिमानिनामेतत्स्थानं मन्वंतरेषु वै ।। २३.३५ ।।\nअतीतानागतानां च वर्त्तंते सांप्रतं च ये ।।\nएवं वसंति वै सूर्ये सप्तकास्ते चतुर्दश ।।\nचतुर्दशसु सर्वेषु गणा मन्वंतरेष्विह ।। २३.३६ ।।\nग्रीष्मे च वर्षासु च मुंचमानो घर्मं हिमं वर्ष दिनं निशां च ।।\nगच्छत्यसावृतुवशात्परिवृत्तरश्मिर्देवान् पितॄंश्च मनुजांश्च हि तर्पयन्वै ।। २३.३७ ।।\nप्रीणाति देवानमृतेन सूर्यः सोमं सुषुम्णेन च वर्द्धयित्वा ।।\nशुक्ले तु पूर्णं दिवसक्रमेण तं कृष्णपक्षे विबुधाः पिबंति ।। २३.३८ ।।\nपीतं च सोमं हि कलावशिष्टं कृष्णक्षये रश्मिभिरक्षरंतम् ।।\nसुधामृतं तत्पितरः पिबंति देवाश्च सौम्याश्च तथैव काव्याः ।। २३.३९ ।।\nसूर्येण गोभिश्च समुज्झिताभिरद्भिः पुनश्चैव समुद्धृताभिः ।।\nवृष्ट्याभिवृद्धाभिरथौषधीभिर्मर्त्याः क्षुधं त्वन्नपानैर्जयंति ।। २३.४० ।।\nतृप्तिश्च शुक्ले सुधया सुराणां पक्षे च कृष्णे सुधया पितॄणाम् ।।\nअन्नेन शश्वच्च दधाति मर्त्यान्सूर्यस्तपंस्तान्सुबिभर्त्ति गोभिः ।। २३.४१ ।।\nह्रियन्हरिस्तैर्हरिभिस्तुरंगमैर्हरत्यथापः किरणैर्हरिद्भिः ।।\nविसर्गकाले विसृजंश्च ताः पुनर्बिभर्त्ति शश्वत्सविता चराचरम् ।। २३.४२ ।।\nहरिर्हरिद्भिर्ह्रि यते तुरंगमैः पिबत्यथापो हरिभिः सहस्रधा ।।\nततः प्रमुंचत्यपि तास्त्वसौ हरिः समूह्यमानो हरिभिस्तुरंगमैः ।। २३.४३ ।।\nइत्येष एकचक्रेण सूर्यस्तूर्णरथेन तु ।।\nभद्रैस्तैरक्रमैरश्वैः स्पंदने वैदिकक्षयः ।। २३.४४ ।।\nअहोरात्राद्रथेनासावेकचक्रेण वै भ्रमन् ।।\nसप्तद्वीपसमुद्रांतां सप्तभिः सप्तभिर्हयैः ।। २३.४५ ।।\nछंदोभिरश्वरूपैस्तैर्यतश्चक्रं ततः स्थितैः ।।\nकामरूपैः सकृद्युक्तैर्वामतस्तैर्मनोजवैः ।। २३.४६ ।।\nहरितैरव्ययैः पिंगैरीश्वरैर्ब्रह्मवादिभिः ।।\nत्र्यशीतिमंडलशतं भ्रमंत्यब्देन ते हयाः ।। २३.४७ ।।\nबाह्यमाभ्यंतरं चैव मंडलं दिवसक्रमात् ।।\nकल्पादौ संप्र युक्तास्ते वहंत्याभूतसंप्लवात् ।। २३.४८ ।।\nआवृत्ता वालखिल्यैस्ते भ्रमंते रात्र्यहानि तु ।।\nवचोभिरग्र्यैर्ग्रथितैः स्तूयमानो महर्षिभिः ।। २३.४९ ।।\nसेव्यते गीतनृत्यैश्च गंधर्वैश्चाप्सरोगणैः ।।\nपतंगैः पतगैरश्वैर्भ्रममाणो दिवस्पतिः ।। २३.५० ।।\nरथस्त्रिचक्रःसोमस्य कुंदाभास्तस्य वाजिनः ।।\nवामदक्षिणतो युक्ता दश तेन चरंत्यसौ ।। २३.५१ ।।\nवीथ्याश्रयाणि ऋक्षाणि ध्रुवाधारेण वेगिताः ।।\nह्रासवृद्धी तथैवास्य रश्मीनां सूर्यवत्स्मृते ।। २३.५२ ।।\nत्रिचक्रोभयतोऽश्वश्च विज्ञेयः शशिनो रथः ।।\nअपां गणात्समुत्पन्नो रथः साश्वः ससारथिः ।। २३.५३ ।।\nशतारैश्च त्रिभिश्चक्रैर्युक्तः शुक्लैर्हयोत्तमैः ।।\nदशभिस्तु कृशैर्दिव्यैरसंगैस्तैर्मनोजवैः ।। २३.५४ ।।\nसकृद्युक्ते रथे तस्मिन्वहंते चायुगक्षयात् ।।\nसंगृहीतरथे तस्मिञ्श्वेतश्चक्षुःश्रवाश्च वै ।। २३.५५ ।।\nअश्वास्तमेकवर्णस्ते वहंते शंखवर्चसः ।।\nयजुश्चंडमनाश्चैव वृषो वाजी नरो हयः ।। २३.५६ ।।\nअश्वो गविष्णुर्विख्यातो हंसो व्योमो मृगस्तथा ।।\nइत्येते नामभिः सर्वे दश चंद्रमसो हयाः ।। २३.५७ ।।\nएते चंद्रमसं देवं वहंति सह दीक्षया ।।\nदेवैः परिवृतः सोमः पितृभिश्चैव गच्छति ।। २३.५८ ।।\nसोमस्य शुक्लपक्षादौ भास्करे परतः स्थिरे ।।\nआपूर्यते परस्यांते सततं दिवसक्रमात् ।। २३.५९ ।।\nदेवैः पीततनुं सोममाप्याययति नित्यदा ।।\nक्षीणं पंचदशाहं तु रश्मिनैकेन भास्करः ।। २३.६० ।।\nआपूरयन्सुषुम्णेन भागं भागमहःक्रमात् ।।\nसुषुम्णाप्यायमानस्य शुक्ला वर्द्धंति वै कलाः ।। २३.६१ ।।\nतस्माद्ध्रसंति वै कृष्णे शुक्ले स्वाप्याययंति तम् ।।\nइत्येवं सूर्यवीर्येण चंद्रश्चाप्यायितस्ततः ।। २३.६२ ।।\nपौर्णमास्यां स दृश्येत शुक्लः संपूर्णमंडलः ।।\nएवमाप्यायितः सोमः शुक्ल पक्षे दिनक्रमात् ।। २३.६३ ।।\nततो द्वितीयाप्रभृति बहुलस्य चतुर्द्दशीम् ।।\nअपां सारमयस्येंदो रसमात्रात्मकस्य तु ।। २३.६४ ।।\nपिबत्यंबुमयं देवा हृष्टाः सौम्यं स्वधामृतम् ।।\nसंभृतं त्वर्द्धमासेन ह्यमृतं सूर्यतेजसा ।। २३.६५ ।।\nभक्षार्थममृतं सोमः पौर्णमास्यामुपासते ।।\nएकां रात्रिं सुरैः सर्वैः पितृभिः सर्षिभिः सह ।। २३.६६ ।।\nसोमस्य कृष्णपक्षादौ भास्कराभिमुखस्य तु ।।\nप्रक्षीयंते पिदृदेवैः पीयमानाः कलाः क्रमात् ।। २३.६७ ।।\nत्रयश्च त्रिंशतश्चैव त्रयस्त्रिंशत्तथैव च ।।\nत्रयश्च त्रिसहस्राश्च देवाः सोमं पिबंति वै ।। २३.६८ ।।\nइत्येतैः पीयमानस्य कृष्णा वर्द्धति वै कलाः ।।\nक्षीयंति तस्माच्छुक्लाश्च कृष्णा आप्याययंति च ।। २३.६९ ।।\nएवं दिनक्रमात्पीते विबुधैस्तु निशाकरे ।।\nपीत्वार्द्ध मासं गच्छंति चामावास्यां सुरोत्तमाः ।। २३.७० ।।\nपितरश्चोपतिष्ठंति ह्यमावास्यां निशाकरम् ।।\nततः पंचदशेकाले किंचिच्छिष्टे कलात्मके ।। २३.७१ ।।\nअपराह्णे पितृगणा जघन्यं पयुपासते ।।\nपिबन्ति द्विलवं कालं शिष्टास्तस्य कलास्तु याः ।। २३.७२ ।।\nनिःसृतं तदमावास्यां गभस्तिभ्यः स्वधामृतम् ।।\nतां स्वधां मासतृप्त्यै च पीत्वा गच्छंति तेऽमृतम् ।। २३.७३ ।।\nसूर्यस्तस्मिन्सुषुम्णे यस्तापितस्तेन चंद्रमाः ।।\nकृष्णपक्षे सुरैस्तद्वत्पीयते वै सुधामयः ।। २३.७४ ।।\nसौम्या बर्हिषदश्चैव अग्निष्वात्ताश्च ते त्रिधा ।।\nकाव्यश्चैव तु ये प्रोक्ताः पितरः सर्व एव ते ।। २३.७५ ।।\nसंवत्सरास्तु वै काव्याः पंचाब्दा ये द्विचैः स्मृताः ।।\nसौम्यास्तु ऋतुवो ज्ञेया मासा बर्हिषदः स्मृताः ।। २३.७६ ।।\nअग्निष्वात्तार्त्तवाश्चैव पितृसर्गा हि वै द्विजाः ।।\nपितृभिः पीयमानस्य पंचदश्यां कला तु वै ।। २३.७७ ।।\nयावत्प्रक्षीयते तस्य भागः पंचदशस्तु यः ।।\nअमावास्यां तदा तस्य तत आपूर्यते परः ।। २३.७८ ।।\nवृद्धक्षयौ वै पक्षादौ षोडश्यां शशिनः स्मृता ।।\nएवं सूर्यनिमित्तैष क्षयोवृद्धिर्निशाकरे ।। २३.७९ ।।\nताराग्रहाणां वक्ष्यामि स्वर्भानोश्च रथान्पुनः ।।\nतोयतेजोमयः शुभ्रः सोमपुत्रस्य वै रथः ।। २३.८० ।।\nसोपासंगपताकस्तु सध्वजो मेघनिस्वनः ।।\nभार्गवस्य रथः श्रीमांस्तेजसा सूर्यसन्निभः ।। २३.८१ ।।\nपृथिवीसंभवैर्युक्तो नानावर्णैर्हयोत्तमैः ।।\nश्वेतः पिशंगः सारंगो नीलः पीतो विलोहितः ।। २३.८२ ।।\nकृष्णश्च हरितश्चैव पृषतः पृश्निरेव च ।।\nदशभिस्तैर्महाभागैरकृशैर्वातरंहसैः ।। २३.८३ ।।\nअष्टाश्वः कांचनः श्रीमान्भौमस्यापि रथोत्तमः ।।\nअसंगैर्लोहितैरश्वैः सर्वगैरग्निसंभवैः ।। २३.८४ ।।\nप्रसर्पति कुमारो वै ऋजुवक्रानुवक्रगैः ।।\nततश्चांगिरसो विद्वान्देवाचार्यो बृहस्पतिः ।। २३.८५ ।।\nगौरैरश्वैः कांचनेन स्यंदनेन प्रसर्पति ।।\nअब्जैस्तु वाजिभिर्दिव्यैरष्टभिर्वातरंहसैः ।। २३.८६ ।।\nनक्षत्रेऽब्दं स तिष्ठन्वै संवेधास्तेन गच्छति ।।\nततः शनैश्चरोऽप्यश्वैः सबलैर्व्योमसंभवैः ।। २३.८७ ।।\nकार्ष्णायसं समारुह्य स्यंदनं याति वै शनैः ।।\nस्वर्भानोश्च तथैवाश्वाः कृष्णा ह्यष्टौ मनोजवाः ।। २३.८८ ।।\nरथं तमोमयं तस्य सकृद्युक्ता वहंत्युत ।।\nआदित्यान्निःसृतो राहुः सोमं गच्छति पर्वसु ।। २३.८९ ।।\nआदित्यमेति सोमश्च पुनः सौरेषु पर्वसु ।।\nअथ केतुरथस्याश्वा अष्टौ वै वातरंहसः ।। २३.९० ।।\nपलालधूमवर्णाभा सबला रासभारुणाः ।।\nएते वाहा ग्रहाणां च ह्युपाख्याता रथैः सह ।। २३.९१ ।।\nसर्वे ध्रुवनिबद्धास्ते प्रवृद्धा वातरश्मिभिः ।।\nतपंते  भ्राम्यमाणास्तु यथायोगं भ्रमंति वै ।। २३.९२ ।।\nवायव्याभिरदृश्याभिः प्रवृद्धा वातरश्मिभिः ।।\nपरिभ्रमंति तद्बद्धांश्चंद्रसूर्यग्रहा दिवि ।। २३.९३ ।।\nभ्रमंतमनुगछंति ध्रुवं ते ज्योतिषां गणाः ।।\nयथा नह्युदके नौस्तु सलिलेन सहोह्यते ।। २३.९४ ।।\nतथा देवालया ह्येते ऊह्यंते वातरश्मिभिः ।।\nसर्प्पमाणा न दृश्यंते व्योम्नि देवगणास्तु ते ।। २३.९५ ।।\nयावत्यश्चैव ताराश्च तावंतो वातरश्मयः ।।\nसर्वा ध्रुवे निबद्धाश्च भ्रमंत्यो भ्रामयंति ताः ।। २३.९६ ।।\nतैलपीडा यथा चक्रं भ्रमंतो भ्रामयंति ह ।।\nतथा भ्रमंति ज्योतींषि वातबद्धानि सर्वशः ।। २३.९७ ।।\nअलातचक्रवद्यांति वातचक्रेरितानि तु ।।\nयतो ज्योतींषि वहते प्रवहस्तेन स स्मृतः ।। २३.९८ ।।\nएवं ध्रुवनिबद्धोऽसौ सर्पते ज्योतिषां गणः ।।\nसैष तारामयो ज्ञेयः शिशुमारो ध्रुवो दिवि ।। २३.९९ ।।\nयदह्ना कुरुते पापं दृष्ट्वा तन्निशि मुञ्चते ।।\nयावत्यश्चैव तारास्ताः शिशुमाराश्रिता दिवि ।। २३.१०० ।।\nतावंत्येव तु वर्षाणि जीवताभ्यधिकानि तु ।।\nसाकारः शिशुमारश्च विज्ञेयः प्रविभागशः ।। २३.१०१ ।।\nऔत्तानपादस्तस्याथ विज्ञेयो ह्युत्तरो हनुः ।।\nयज्ञः परस्तु विज्ञेयो धर्मो मूर्द्धानमाश्रितः ।। २३.१०२ ।।\nहृदि नारायणः साध्यो ह्यश्विनौ पूर्वपादयोः ।।\nवरुणश्चार्यमा चैव पश्चिमे तस्य सक्थिनी ।। २३.१०३ ।।\nशिश्नं संवत्सरस्तस्य मित्रोऽपानं समाश्रितः ।।\nपुच्छेऽग्निश्च महेंद्रश्च मारीचः कश्यपो ध्रुवः ।। २३.१०४ ।।\nतारकाः शिशुमारस्य नास्तं यांति चतुष्टयम् ।।\nनक्षत्रचन्द्रसूर्याश्च ग्रहास्तारागणैः सह ।। २३.१०५ ।।\nउन्मुखा विमुखाः सर्वे वक्रीभूताः श्रिता दिवि ।।\nध्रुवेणाधिष्ठिताश्चैव ध्रुवमेव प्रदक्षिणम् ।। २३.१०६ ।।\nपरियांतीश्वरश्रेष्ठं मेढीभूतं ध्रुवं दिवि ।।\nअग्नींद्रकश्यपानां तु चरमोऽसौ ध्रुवः स्मृतः ।। २३.१०७ ।।\nएक एव भ्रमत्येष मेरुपर्वतमूर्द्धनि ।।\nज्योतिषां चक्रमेतद्धि गदा कर्षन्नवाङ्मुखः ।।\nमेरुमालोकयत्येष पर्यंते हि प्रदक्षिणम् ।। २३.१०८ ।।\nइति श्रीब्रह्मांडे महाoवायुप्रोक्ते पूर्वभागे द्वितीयेऽनुषंगपादे ध्रुवचर्याकीर्त्तनं नाम त्रयोविंशतितमोऽध्यायः ।। २३ ।।"
  }
]
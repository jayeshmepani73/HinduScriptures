[
  {
    "text": "सूत उवाच ।\nयोऽसावग्नेरभिमानी स्मृतः स्वायंभुवेऽन्तरे ।\nब्रह्मणो मानसः पुत्रस्तस्मात्स्वाहा व्यजायत १ ।\nपावकं पवमानं च शुचिरग्निश्च यः स्मृतः ।\nनिर्मथ्यः पवमानस्तु वैद्युतः पावकः स्मृतः २ ।\nशुचिः सौरस्तु विज्ञेयः स्वाहापुत्रास्तु ते त्रयः ।\nनिर्मथ्यः पवमानस्तु शुचिः सौरस्तु यः स्मृतः ३ ।\nअब्योनिर्वैद्युतश्चैव तेषां स्थानानि तानि वै ।\nपवमानात्मजश्चैव कव्यवाहन उच्यते ४ ।\nपावकिः सहरक्षस्तु हव्यवाहः शुचेः सुतः ।\nदेवानां हव्यवाहोऽग्निः पितॄणां कव्यवाहनः ५ ।\nसह रक्षोऽसुराणां तु त्रयाणां तु त्रयोऽग्नयः ।\nएतेषां पुत्रपौत्रास्तु चत्वारिंशन्न वैव तु ६ ।\nवक्ष्यामि नामभिस्तेषां प्रविभागं पृथक्पृथक् ।\nविश्रुतो लौकिकोऽग्निस्तु प्रथमो ब्रह्मणः सुतः ७ ।\nब्रह्मो दत्ताग्निसत्पुत्रो भरतो नाम विश्रुतः ।\nवैश्वानरः सुतस्तस्य वहन् हव्यं समाः शतम् ८ ।\nसंभृतोऽथर्वणा पूर्वमेधितिः पुष्करोदधौ ।\nसोथर्वा लौकिकोऽग्निस्तु दर्पहाऽथर्वणः स्मृतः ९ ।\nअथर्वा तु भृगुर्जज्ञे ह्यग्निराथर्वणः स्मृतः ।\nतस्मात्स लौकिकोऽग्निस्तु दध्यङ्ङाथर्वणो मतः १० ।\nआथर्वः पवमानस्तु निर्मथ्यः कविभिः स्मृतः ।\nस ज्ञेयो गार्हपत्योऽग्निस्तस्य पुत्रद्वयं स्मृतम् ११ ।\nशंस्यस्त्वाहवनीयोऽग्नेः स्मृतो यो हव्यवाहनः ।\nद्वितीयस्तु सुतः प्रोक्तः शुकोऽग्निर्यः प्रणीयते १२ ।\nतथा सव्यापसव्यौ च शंस्यस्याग्नेः सुतावुभौ ।\nशंस्यस्तु षोडश नदीश्चकमे हव्यवाहनः १३ ।\nयो सावाहवनीयोऽग्निरभिमानी द्विजैः स्मृतः ।\nकावेरीं कृष्णवेणां च नर्मदां यमुनां तथा १४ ।\nगोदावरीं वितस्तां च चन्द्रभागामिरावतीम् ।\nविपाशां कौशिकीं चैव शतद्रूं सरयूं तथा १५ ।\nसीतां सरस्वतीं चैव ह्रादिनीं पावनीं तथा ।\nतासु षोडशधामानं प्रविभज्य पृथक्पृथक् १६ ।\nआत्मानं व्यदधात्तासु धिष्णीष्वथ बभूव सः ।\nकृत्तिकाचारिणी धिष्णी जज्ञिरे ताश्च धिष्णयः १७ ।\nधिष्णीषु जज्ञिरे यस्माद् धिष्णयस्तेन कीर्त्तिताः ।\nइत्येते वै नदीपुत्रा धिष्णीष्वेवं विजज्ञिरे १८ ।\nतेषां विहरणीया ये उपस्थेयाश्च येऽग्नयः ।\nताञ्शृणुध्वं समासेन कीर्त्यमानान्यथातथम् १९ ।"
  }
]
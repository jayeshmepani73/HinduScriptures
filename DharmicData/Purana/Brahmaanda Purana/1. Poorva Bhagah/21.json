[
  {
    "text": "सूत उवाच ।।\nसूर्या चंद्रमसावेतौ भ्रमतो यावदेव तु ।।\nप्रकाशैस्तु प्रभाभिस्तौ मंडलाभ्यां समुच्छ्रितौ ।। २१.१ ।।"
  },
  {
    "text": "सप्तानां तु समुद्राणां द्वीपानां सतु विस्तरः ।।\nविस्तरार्द्धे पृथिव्यास्तु भवेदन्यत्र बाह्यतः ।। २१.२ ।।"
  },
  {
    "text": "पर्यासपरिमाणं तु चंद्रादित्यौ प्रकाशतः ।।\nपर्यास्तात्पारिमाण्येन भूमेस्तुल्यं दिवं स्मृतम् ।। २१.३ ।।"
  },
  {
    "text": "अवति त्रीनिमाँल्लोकान् यस्मात्सूर्यः परिभ्रमन् ।।\nअविधातुः प्रकाशाख्यो ह्यवनात्स रविः स्मृतः ।। २१.४ ।।"
  },
  {
    "text": "अतः परं प्रवक्ष्यामि प्रमाणं चंद्रसूर्ययोः ।।\nमहित्तत्त्वान्महीशब्दोऽह्यस्मिन्वर्षे निपाद्यते ।। २१.५ ।।"
  },
  {
    "text": "अस्य भारतवर्षस्य विष्कंभात्तुल्यविस्तृतम् ।।\nमंडलं भास्करस्याथ योजनानि निबोधत ।। २१.६ ।।"
  },
  {
    "text": "नवयोजनसाहस्रो विस्तारो भास्करस्य तु ।।\nविस्तारात्र्रिगुणश्चास्य परिणाहस्तु मंडले ।। २१.७ ।।"
  },
  {
    "text": "विष्कंभमंडलाच्चैव भास्कराद्द्विगुणः शशी ।।\nअथ पृथिव्या वक्ष्यामि प्रमाणं योजनैः सह ।। २१.८ ।।"
  },
  {
    "text": "सप्तद्वीपसमुद्राया विस्तारो मंडलं च यत् ।।\nइत्येतदिह संख्यातं पुराणे परिमाणतः ।। २१.९ ।।"
  },
  {
    "text": "तद्वक्ष्यामि समाख्याय सांप्रतैरभिमानिभिः ।।\nअभिमानिनोव्यतीता ये तुल्यास्ते सांप्रतैस्त्विह ।। २१.१० ।।"
  },
  {
    "text": "देवा ये वै व्यतीतास्तु रूपैर्नामभिरेव च ।।\nतस्मात्तु सांप्रतैर्देवैर्वक्ष्यामि वसुधातलम् ।। २१.११ ।।"
  },
  {
    "text": "दिवास्तु सन्निवेशं वै सांप्रतैरेव कृत्स्नशः ।।\nशतार्द्धकोटिविस्तारा पृथिवी कृत्स्नशः स्मृता ।। २१.१२ ।।"
  },
  {
    "text": "तस्या ऊर्द्ध्वप्रमाणेन मेरोर्यावत्तु संस्थितिः ।।\nपृथिव्या ह्यर्द्धविस्तारो योजनाग्रात्प्रकीर्त्तितः ।। २१.१३ ।।"
  },
  {
    "text": "मेरोर्मध्यात्प्रतिदिशं कोटिरेका तु सा स्मृता ।।\nतथा शातसहस्राणामेकोन नवतिः पुनः ।। २१.१४ ।।"
  },
  {
    "text": "पंचाशत्तु सहस्राणि पृथिव्यर्द्धस्य मंडलम् ।।\nगणितं योजनाग्रात्तु कोट्यस्त्वेकादश स्मृताः ।। २१.१५ ।।"
  },
  {
    "text": "तथा शतसहस्राणि सप्तत्रिंशाधिकानि तु ।।\nइत्येतदिह संश्यातं पृथिव्यंतस्य मंडलम् ।। २१.१६ ।।"
  },
  {
    "text": "तारकासंनिवेशास्य दिवि याव च्च मंडलम् ।।\nपर्याससन्निवेशश्च भूमेर्यावत्तु मंडलम् ।। २१.१७ ।।"
  },
  {
    "text": "पर्यासपरिमाणेन भूमेस्तुल्यं दिवः स्मृतम् ।।\nसप्तानामपि द्वीपानामेत त्स्थानं प्रकीर्तितम् ।। २१.१८ ।।"
  },
  {
    "text": "पर्यायपरिमाणेन मंडलानुगतेन च ।।\nउपर्युपरि लोकानां छत्रवत्परिमंडलम् ।। २१.१९ ।।"
  },
  {
    "text": "संस्थितिर्विहिता सर्वा येषु तिष्ठंति जंतवः ।।\nएतदंडकपालस्य प्रमाणं परिकीर्त्तितम् ।। २१.२० ।।"
  },
  {
    "text": "अंडस्यांतस्त्विमे लोकाः सप्तद्वीपा च मेदिनी ।।\nभूर्लोकश्च भुवर्ल्लोकस्तृतीयस्सृरिति स्स्वतः ।। २१.२१ ।।"
  },
  {
    "text": "महर्ल्लोको जनश्चैव तपः सत्यं च सप्तमम् ।।\nएते सप्त कृता लोकाश्छत्राकारा व्यवस्थिताः ।। २१.२२ ।।"
  },
  {
    "text": "स्वकैरावरणैः सूक्ष्मैर्धार्यमाणाः पृथक्पृथक् ।।\nदशभागाधिकाभिश्च ताभिः प्रकृतिभिर्बहिः ।। २१.२३ ।।"
  },
  {
    "text": "पूर्यमाणा विशेषैश्च समुत्पन्नैः परस्परात् ।।\nअस्यांडस्य समंताच्च सन्निविष्टो घनोदधिः ।। २१.२४ ।।"
  },
  {
    "text": "पृथिव्या मंडलं कृत्स्नं घनतोयेन धार्यते ।।\nघनोदधिः परेणाथ धार्य्यते घनतेजसा ।। २१.२५ ।।"
  },
  {
    "text": "बाह्यतो घनतेजस्च तिर्य्यगूर्द्ध्वं तु मंडलम् ।।\nसंमताद्धनवातेन धार्यमाणं प्रतिष्ठितम् ।। २१.२६ ।।"
  },
  {
    "text": "घनवातं तथाकाशमाकाशं च महात्मना ।।\nभूतादिना वृतं सर्वं भूतादिर्महता वृतः ।। २१.२७ ।।"
  },
  {
    "text": "वृतो महाननंतेन प्रधानेनाव्य यात्मना ।।\nपुराणि लोकपालानां प्रवक्ष्यामि यथाक्रमम् ।। २१.२८ ।।"
  },
  {
    "text": "ज्योतिर्गुणप्रचारस्य प्रमाणपरिसिद्धये ।।\nमेरोः प्राच्यां दिशि तथा मानसस्यैव मूर्द्धनि ।। २१.२९ ।।"
  },
  {
    "text": "वस्वौकसारा माहेंद्री पुरी हेमपरिष्कृता ।।\nदक्षिणेन पुनर्मेरोर्मानसस्यैव मूर्द्धनि ।। २१.३० ।।"
  },
  {
    "text": "वैवस्वतो निव सति यमः संयमने पुरे ।।\nप्रतीच्यां तु पुनर्मेरोर्मानसस्यैव मूर्द्धनि ।। २१.३१ ।।"
  },
  {
    "text": "सुखा नाम पुरी रम्या वरुणस्यापि धीमतः ।।\nवरुणो यादसां नाथस्सुखाख्ये वसते पुरे ।। २१.३२ ।।"
  },
  {
    "text": "दिश्युत्तरस्यां मेरोस्तु मानसस्यैव मूर्द्धनि ।।\nतुल्या महेंद्रपुर्य्यास्तु सोमस्यापि विभावरी ।। २१.३३ ।।"
  },
  {
    "text": "मानसोत्तरवृष्टे तु लोकपालाश्चतुर्दिशम् ।।\nस्थिता धर्मव्यवस्थार्थ लोकमंरक्षणाय च ।। २१.३४ ।।"
  },
  {
    "text": "लोकपालोपरिष्टात्तु सर्वतो दक्षिणायने ।।\nकाष्ठागतस्य सूर्यस्य गतिया तां निबोधत ।। २१.३५ ।।"
  },
  {
    "text": "दक्षिणोऽपक्रमे सूर्य्यः क्षिप्तेषुरिव सर्पति ।।\nज्योतिषां चत्र्रमादाय सततं परिगच्छति ।। २१.३६ ।।"
  },
  {
    "text": "मध्यगश्चामरावत्यां यदा भवति भास्करः ।।\nवैवस्वते संयमते उदयस्तत्र दृश्यते ।। २१.३७ ।।"
  },
  {
    "text": "सुखायामर्द्धरात्रं स्याद्विभायामस्तमेति च ।।\nवैवस्वते संयमने मध्यगः स्याद्रविर्यदा ।।\nसुखायामथ वारुण्यामुत्तिष्ठन्स तु दृश्यते ।। २१.३८ ।।"
  },
  {
    "text": "विभाया मर्द्धरात्रं स्यान्माहेंद्यामस्तमेति च ।।\nयदा दक्षिणपुर्वेषामपराह्णो विधीयते ।। २१.३९ ।।"
  },
  {
    "text": "दक्षिणापरदेश्यानां पूर्वह्णः परिकी र्त्तितः ।।\nतेषामपररात्रश्च ये जना उत्तराः परे ।। २१.४० ।।"
  },
  {
    "text": "देशा उत्तरपूर्वा ये पूवरात्रस्तु तान्प्रति ।।\nएवमेवोत्तरेष्व र्को भुवनेषु विराजते ।। २१.४१ ।।"
  },
  {
    "text": "सुखायासथ वारुण्यां मध्याह्ने चार्यमा यदा ।।\nविभायां सोमपुर्यां वा उत्तिष्ठति विभावसुः ।। २१.४२ ।।"
  },
  {
    "text": "रात्र्यर्द्ध चामरावत्यामस्तमेति यमस्य च ।।\nसोमपुर्या विभायां तु मध्याह्ने स्याद्दिवाकरः ।। २१.४३ ।।"
  },
  {
    "text": "महेद्रस्यामरावत्यां सूर्य उत्तिष्ठते तदा ।।\nअर्द्धरात्रं संयमने वारुण्यामस्तमेति च ।। २१.४४ ।।"
  },
  {
    "text": "स शीघ्रमेव पर्येति भास्करोऽलातच त्रवत् ।।\nभ्रमन्वै भ्रममार्णानि ऋक्षाणि चरते रविः ।। २१.४५ ।।"
  },
  {
    "text": "एवं चतुर्षु पार्श्वेषु दक्षिणां तेन सर्पति ।।\nउदयास्तमने चासावृत्ति ष्ठति पुनः पुनः ।। २१.४६ ।।"
  },
  {
    "text": "पूवाह्णे चापराह्णे च द्वौ द्वौ देवालयौ तु सः ।।\nतपत्यर्कश्च मध्याह्ने तैरेव च स्वरश्मिभिः ।। २१.४७ ।।"
  },
  {
    "text": "उदितो वर्द्धमानाभिरामध्याह्नं तपन्रविः ।।\nअतः परं ह्रसंतीभिर्गोभिरस्तं निगच्छति ।। २१.४८ ।।"
  },
  {
    "text": "उदयास्तमयाभ्यां च स्मृते पूर्वापरे दिशौ ।।\nयावत्पुरस्तात्तपति तापत्पृष्ठेऽथ पार्श्वयोः ।। २१.४९ ।।"
  },
  {
    "text": "यत्रोद्यन्दृश्यते सूर्यस्तेषां स उदयः समृतः ।।\nप्रणाशं गच्छते यत्र तेषामस्तः स उच्यते ।। २१.५० ।।"
  },
  {
    "text": "सर्वेषामुत्तरे मेरुलोंकालोकश्च दक्षिणे ।।\nविदूरभावादर्कस्य भूमिलेखावृतस्य च ।। २१.५१ ।।"
  },
  {
    "text": "लीयन्ते रश्मयो यस्मात्तेन रात्रौ न दृश्यते ।।\nग्रहनक्षत्रसोमानां दर्शनं भास्करस्य च ।। २१.५२ ।।"
  },
  {
    "text": "उच्ध्रयस्य प्रमाणेन ज्ञेयमस्तमथोदयम् ।।\nशुक्लच्छायोऽग्निरा पश्च कृष्णच्छाया च मेदिनी ।। २१.५३ ।।"
  },
  {
    "text": "विदूरभावादर्कस्य ह्युद्यतेऽपि विरशिमता ।।\nरक्तभावो विरश्मत्वाद्रक्तत्वाच्जाप्यनुष्णता ।। २१.५४ ।।"
  },
  {
    "text": "लेखायामास्थितः सूर्यो यत्र यत्र च दृश्यते ।।\nऊर्द्ध्व शातसहस्र तु योजनानां स दृश्यते ।। २१.५५ ।।"
  },
  {
    "text": "प्रभा हि सौरी पादेन ह्यस्तं गच्छति भास्करे ।।\nअग्निमाविशते राद्रौ तस्माद्दूरात्प्रकाशते ।। २१.५६ ।।"
  },
  {
    "text": "उदिते हि पुनः सूर्ये ह्यौष्ण्यमाग्नेयमाविशेत् ।।\nसंयुक्तो वह्निना सूर्यस्तपते तु ततो दिवा ।। २१.५७ ।।"
  },
  {
    "text": "प्राकाश्यं च तथौष्ण्यं च सौराग्नेये च तेजसी ।।\nपरस्परानुप्रवेशाद्दीप्येते तु दिवानिशम् ।। २१.५८ ।।"
  },
  {
    "text": "उत्तरे चैव भूम्यर्द्धे तथा तस्मिंश्च दक्षिणे ।।\nउत्तिष्ठति तथा सूर्ये रात्रिराविशतत्वपः ।। २१.५९ ।।"
  },
  {
    "text": "तस्माच्छीता भक्त्यांपो दिवारात्रिप्रवेशनात् ।।\nअस्तं याति पुनः सूर्ये दिनमाविशते त्वषः ।। २१.६० ।।"
  },
  {
    "text": "तस्मादुष्णा भवत्यापो नक्तमह्नः प्रवेशनात् ।।\nएतेन क्रमयोगेन भूम्यर्द्धे दक्षिणोत्तरे ।। २१.६१ ।।"
  },
  {
    "text": "उदयास्तमनेऽर्कस्य अहोरात्रं विशत्यपः ।।\nदेनं सूर्यप्रकाशाख्यं तामसी रात्रिरूच्यते ।। २१.६२ ।।"
  },
  {
    "text": "तस्माद्व्यवस्थिता रात्रिः सूर्यापेक्षमहः स्मृतम् ।।\nएवं पुष्करमध्येन यदा सर्पति भास्करः ।। २१.६३ ।।"
  },
  {
    "text": "अंशांशकं तु मेदिन्यां मुहूर्त्तेनैव गच्छति ।।\nयोजनाग्रान्मुहूर्त्तस्य इह संख्यां निबोधत ।। २१.६४ ।।"
  },
  {
    "text": "पूर्णे शतसहस्राणामेकत्रिंशाधिकं स्मृतम् ।।\nपंचाशत्तु तथान्यानि सहस्राण्यधिकानि च ।। २१.६५ ।।"
  },
  {
    "text": "मौहूर्त्ति की गतिर्ह्येषा सूर्यस्य तु विधीयते ।।\nएतेन गतियोगेन यदा काष्ठां तु दक्षिणाम् ।। २१.६६ ।।"
  },
  {
    "text": "पर्यागच्छेत्पतंगोऽसौ मध्ये काष्ठांतमेव हि ।।\nमध्येन पुष्करस्याथ भ्रमते दक्षिणायने ।। २१.६७ ।।"
  },
  {
    "text": "मानसोत्तरशैले तु अंतरे विषुवं च तत् ।।\nसर्पते दक्षिणायां तु काष्ठायां वै निबोधत ।। २१.६८ ।।"
  },
  {
    "text": "नवकोट्यः प्रसंख्याता योजनैः परिमंडलम् ।।\nतथा शतसहस्राणि चत्वारिंशच्च पंच च ।। २१.६९ ।।"
  },
  {
    "text": "अहोरात्रात्पतंगस्य गतिरेषा विधीयते ।।\nदक्षिणाद्विनिवृत्तोऽसौ विषुवस्थो यदा रविः ।। २१.७० ।।"
  },
  {
    "text": "क्षीरोदस्य समुद्रस्योत्तरतश्चाद्रितश्चरन् ।।\nमंडलं विषुवत्तस्य योजनैस्तन्निबोधत ।। २१.७१ ।।"
  },
  {
    "text": "तिस्रः कोट्यस्तु संख्याता विषुवस्यापि मंडलम् ।।\nतथा शतसहस्राणामशीत्येकाधिका पुनः ।। २१.७२ ।।"
  },
  {
    "text": "श्रवणे चोत्तरषाढे चित्रभानुर्यदा भवेत् ।।\nशाकद्वीपस्य षष्ठस्य उत्तरातो दिशश्चरन् ।। २१.७३ ।।"
  },
  {
    "text": "उतरायाः प्रमाणं च काष्ठाया मंडलस्य च ।।\nयोजनाग्रात्प्रसंख्याता कोटिरेका तु स द्विजाः ।। २१.७४ ।।"
  },
  {
    "text": "अशीतिर्नियुतानीह योजनानां तथैव च ।।\nअष्टपंचाशतं चव योजनान्यधिकानि तु ।। २१.७५ ।।"
  },
  {
    "text": "नागवीथ्युत्तरावीथी ह्यज वीथी च दक्षिणा ।।\nमूलं चैव तथाषाढे त्वजवीथ्युदयास्त्रयः ।। २१.७६ ।।"
  },
  {
    "text": "अश्विनी कृत्तिका याम्यं नागवीथ्युदयास्त्रयः ।।\nकाष्ठयोरंतरं यच्च तद्वक्ष्येयजनैः पुनः ।। २१.७७ ।।"
  },
  {
    "text": "एतच्छतसहस्राणामष्टाभिश्चोत्तरं शतम् ।।\nत्रयः शताधिकाश्चन्ये त्रयस्त्रिंशच्च योजनैः ।। २१.७८ ।।"
  },
  {
    "text": "काष्ठयोरंतरं ह्येतद्योजनाग्रात्प्रकीर्तितम् ।।\nकाष्ठयोर्लेखयोश्चैव ह्यंतरं दक्षिणोत्तरे ।। २१.७९ ।।"
  },
  {
    "text": "तेन्ववक्ष्ये प्रसंख्याय चोजनैस्तन्निबोधत ।।\nएकैकमंतरं तस्य वियुतान्येकसप्ततिः ।। २१.८० ।।"
  },
  {
    "text": "सहस्राण्यतिरिक्ताश्च ततोऽन्या पंचसप्ततिः ।।\nलेखयोः काष्ठयोश्चैव बाह्याभ्यंतरयोः स्मृतम् ।। २१.८१ ।।"
  },
  {
    "text": "अभ्यंतरं तु पर्येति मंडलान्युत्तरायणे ।।\nबाह्यतो दक्षिणे चैव सततं तु यथाक्रमम् ।। २१.८२ ।।"
  },
  {
    "text": "मंडलानां शतं पूर्मं त्र्यशीत्यधिकमुत्तरम् ।।\nचरते दक्षिणे चापि तावदेव विभावसुः ।। २१.८३ ।।"
  },
  {
    "text": "प्रमाणं मण्डलस्याथ योजनाग्रं निबोधत ।।\nयोजनानां सहस्राणि सप्तादश समासतः ।। २१.८४ ।।"
  },
  {
    "text": "शते द्वे पुनरप्यन्ये योजनामां प्रकीर्त्तिते ।।\nएकविंशतिभिश्चैव योजनैरधिकैर्हि ते ।। २१.८५ ।।"
  },
  {
    "text": "एतत्प्रमाणमाख्यातं योजनैर्मंडलस्य च ।।\nविष्कंभो मंडलस्याथ तिर्यक् स तु विधीयते ।। २१.८६ ।।"
  },
  {
    "text": "प्रत्यहं चरते तानि सूर्या वै मंडलक्रमात् ।।\nकुलालचक्रपर्यंतो यथा शीघ्रं निवर्त्तते ।। २१.८७ ।।"
  },
  {
    "text": "दक्षिणप्रक्रमे सूर्यस्तथा शीघ्रं प्रवर्त्तते ।।\nतस्मात्प्रकृष्टां भूमिं तु कालेनाल्पेन गच्छति ।। २१.८८ ।।"
  },
  {
    "text": "सूर्यो द्वादशभिः शैघ्र्यान्मुहूर्तैर्दक्षिणायने ।।\nत्रयोदशार्द्धमृक्षाणामह्ना तु चरते रविः ।। २१.८९ ।।"
  },
  {
    "text": "मुहूर्तै स्तावदृक्षाणि नक्तमष्टादशैश्चरन् ।।\nकुलालचक्रमध्ये तु यथा मंदं प्रसर्पति ।। २१.९० ।।"
  },
  {
    "text": "तथोदगयने सूर्यः सर्पते मंदविक्रमः ।।\nतस्मा द्दीर्घेन कालेन भूमिं स्वल्पानि गच्छति ।। २१.९१ ।।"
  },
  {
    "text": "अष्टादश मुहूर्त तु उत्तरायणपश्चिमम् ।।\nअहो भवति तच्चापि चरते मंदविक्रमः ।। २१.९२ ।।"
  },
  {
    "text": "त्रयोदशार्द्धं माद्येन त्वृक्षाणां चरते रविः ।।\nमुहूर्तैस्तावदृक्षाणि नक्तं द्वादशभिश्चरन् ।। २१.९३ ।।"
  },
  {
    "text": "ततो मन्दतरं नाभ्यां चक्रं भ्रमति वै यथा ।।\nमृत्पिंड इव मध्यस्थो ध्रुवो भ्रमति वै तथा ।। २१.९४ ।।"
  },
  {
    "text": "त्रिंशन्मुहूर्तानेवाहुरहोरात्रं ध्रुवो भ्रमन् ।।\nउभयोः काष्ठयोर्मध्ये भ्रमते मंडलानि तु ।। २१.९५ ।।"
  },
  {
    "text": "कुलालचक्रनाभिश्च यथा तत्रैव वर्त्तते ।।\nध्रुवस्तथा हि विज्ञेयस्तत्रैव परीवर्त्तते ।। २१.९६ ।।"
  },
  {
    "text": "उभयोः काष्ठयोर्मध्ये भ्रमते मंडलानि सः ।।\nदिवानक्तं च सूर्यस्य मन्दा शीघ्रा च वै गातिः ।। २१.९७ ।।"
  },
  {
    "text": "उत्तरप्रक्रमे चापि दिवा मंदा गतिस्तथा ।।\nतथैव च पुनर्नक्तं शीघ्रा सूर्यस्य वै गातिः ।। २१.९८ ।।"
  },
  {
    "text": "दक्षिणप्रक्रमेणैव दिवा शीघ्रं विधीयते ।।\nगतिः सूर्यस्य नक्तं च मन्दा चैव गतिस्तथा ।। २१.९९ ।।"
  },
  {
    "text": "एवं गतिविशेषेण विभजन् रात्र्यहानि तु ।।\nतजापि संचरन्मार्गं समेन विषमेण च ।। २१.१०० ।।"
  },
  {
    "text": "लोकालोकस्थिता ह्येते लोकपालाश्चतुर्दिशम् ।।\nअगस्त्यश्चरते तेषामुपरिष्टाज्जवेन तु ।। २१.१०१ ।।"
  },
  {
    "text": "भुंजन्नसापहोरा त्रमेवं गतिविशेषणम् ।।\nदक्षिणे नागवीथ्यास्तु लोकालोकस्य चोत्तरे ।. २१.१०२ ।।"
  },
  {
    "text": "लोकसन्तानको ह्येष वैश्वानरपथाद्वहिः ।।\nपृष्टे यावत्प्रभा सौरी पुरस्तात्संप्रकाशते ।। २१.१०३ ।।"
  },
  {
    "text": "पार्श्वतः पृष्ठतश्चैव लोकालोकस्य वर्त्तते ।।\nयोजनानां सहस्राणि दशकं तुच्छ्रितो गिरिः ।। २१.१०४ ।।"
  },
  {
    "text": "प्रकाशश्चाप्रकाशश्च सर्वतः परिमंडलः ।।\nनक्षत्रचंद्रसूर्यश्च ग्रहैस्तारागणैः सह ।। २१.१०५ ।।"
  },
  {
    "text": "अभ्यंतरं प्रकाशंते लोकालोकस्य वै गिरेः ।।\nएतावानेव लोकस्तु निरालोकस्ततः परम् ।। २१.१०६ ।।"
  },
  {
    "text": "लोकेनालोकवानेष निरालोकस्त्वलोकतः ।।\nलोकालोकं तु संधत्ते यस्मात्सुर्यपरिग्रहम् ।। २१.१०७ ।।"
  },
  {
    "text": "तस्मात्सन्ध्येति तामाहुरुषाव्युष्ट्योर्यदंतरम् ।।\nउषा रात्रिः स्मृता विप्रैर्व्युष्टिश्चापि त्वहः स्मृतम् ।। २१.१०८ ।।"
  },
  {
    "text": "सूर्याग्निग्रसमानानां संध्याकाले हि रक्षसाम् ।।\nप्रजापतिनियोगेन शापस्त्वेषां दुरात्मनाम् ।। २१.१०९ ।।"
  },
  {
    "text": "अक्षयत्वं तु देहस्य प्रापिताम्रणं तथा ।।\nतिस्रः कोट्यस्तु विख्याता मंदेहा नाम राक्षसाः ।। २१.११० ।।"
  },
  {
    "text": "प्रार्थयंति सहस्रांशुभुदयन्तं दिनेदिने ।।\nतापयंतं दुरात्मानः सूर्यमिच्छंति खादितुम् ।। २१.१११ ।।"
  },
  {
    "text": "अथ सूर्यस्य तेषां च युद्धमासीत्सुदारुणम् ।।\nततो ब्रह्मा च देवाश्च ब्राह्ममाश्चैव सत्तमाः ।। २१.११२ ।।"
  },
  {
    "text": "संध्यां तु समुपासीनाः प्रक्षिपंति जलं सदा ।।\nओंकारब्रह्मसंयुक्तं गायत्र्या चाभिमंत्रितम् ।। २१.११३ ।।"
  },
  {
    "text": "स्फूर्जज्ज्योतिश्च चंडांशुस्तथा दीप्यति भास्करः ।।\nततः पुनर्महातेजा महाबलपराक्रमः ।। २१.११४ ।।"
  },
  {
    "text": "योजनानां सहस्राणि ऊर्द्ध्वमुत्तिष्ठते शतम् ।।\nप्रयाति भगवानाशु ब्राह्मणैरभिरक्षितः ।।\nवालखिल्यैश्च मुनिभिर्धृतार्चिः समरीचिभिः ।। २१.११५ ।।"
  },
  {
    "text": "काष्ठा निमेषा दश पंच चैव त्रिंशच्च काष्ठा गणयेत्कलां तु ।।\nत्रिंशत्कलाश्चापि भवेन्मुहूर्त्तस्तैस्त्रिंशता रात्र्यहनी समेते ।। २१.११६ ।।"
  },
  {
    "text": "ह्रासवृद्धी त्वहर्भागैर्दिवसानां यथाक्रमात् ।। २१.११७ ।।"
  },
  {
    "text": "संध्या मुहूर्त्तमात्रा तु ह्रासवृद्धिस्तु सा स्मृता ।।\nलेखाप्रभृत्यथादित्ये त्रिमुहूर्त्तगते तु वै ।। २१.११८ ।।"
  },
  {
    "text": "प्रातस्ततः स्मृतः कालो भागश्चाह्नः स पञ्चमः ।।\nतस्मात्प्रातस्तनात्कालात्र्रिमुहूर्त्तस्तु संगवः ।। २१.११९ ।।"
  },
  {
    "text": "मध्याह्नस्त्रिमुहूर्त्तस्तु तस्मात्कालश्च संगवात् ।।\nतस्मान्मध्यंदिनात्कालादपराह्ण इति स्मृतः ।। २१.१२० ।।"
  },
  {
    "text": "त्रय एव मुहूर्त्तास्तु कालागः स्मृतो बुधैः ।।\nअपराह्णे व्यतीते तु कालः सायाह्न उच्यते ।। २१.१२१ ।।"
  },
  {
    "text": "दशपंच मुहूर्ताह्नो मुहूर्त्तास्त्रय एव च ।।\nदशपंचमुहूर्त्त वै ह्यहर्वैषुवतं स्मृतम् ।। २१.१२२ ।।"
  },
  {
    "text": "वर्द्धंते च ह्रसंते च ह्ययने दक्षिणोत्तरे ।।\nअहस्तु ग्रसते रात्रिं रात्रिश्च ग्रसते त्वहः ।। २१.१२३ ।।"
  },
  {
    "text": "शरद्वसंतयोर्मध्यं विषुवत्परिभाव्यते ।।\nअहोरात्रे कलाश्चैव समं सोमः समश्नुते ।। २१.१२४ ।।"
  },
  {
    "text": "तथा पंचदशाहानि पक्ष इत्यभिधीयते ।।\nद्वौच पक्षौभवेन्मासो द्वौमासावर्कजावृतुः ।। २१.१२५ ।।"
  },
  {
    "text": "ऋतुत्रितयमयने द्वे हि वर्षं तु सौरकम् ।।\nनिमेषा विद्युतश्चैव काष्टास्ता दश पंच च ।। २१.१२६ ।।"
  },
  {
    "text": "कलास्तास्त्रिशतः काष्ठा मात्रा शीतिद्वयात्मिका ।।\nसप्तैका द्व्यधिका त्रिशन्मात्रा षटत्रिंशदुत्तरा ।। २१.१२७ ।।"
  },
  {
    "text": "द्विषाष्टिना त्रयोविंशन्मात्रायाश्च कला भवेत् ।।\nचत्वारि शत्सहस्राणि शतान्यष्टौ च विद्युतः ।। २१.१२८ ।।"
  },
  {
    "text": "सप्ततिश्चैव तत्रापि नवतिं विद्धि निश्चये ।।\nचत्वार्येव शतान्याहुर्विद्युते द्वे च संयुते ।। २१.१२९ ।।"
  },
  {
    "text": "वरांशो ह्येष विज्ञेयो नाडिका चात्र कारणम् ।।\nसंवत्सरादयः पंच चतुर्मानविकल्पिताः ।। २१.१३० ।।"
  },
  {
    "text": "निश्चयः सर्वकालस्य युगमित्यभिधीयते ।।\nसंवत्सरस्तु प्रथमो द्वितीयः परिवत्सरः ।। २१.१३१ ।।"
  },
  {
    "text": "इडावत्सरस्तृतीयस्तु चतुर्थश्चानुवत्सरः ।।\nपंचमोवत्सरस्तेषां कालस्तु युगसंहितः ।। २१.१३२ ।।"
  },
  {
    "text": "त्रिंशच्छतं भवेत्पूर्णं पर्वणां तु रवेर्युगे ।।\nशतान्यष्टादश त्रिंशदुदयाद्भास्करस्य च ।। २१.१३३ ।।"
  },
  {
    "text": "ऋतवस्त्रिंशतः सौरादयनानि दशैव तु ।।\nपंच च त्रिशतं चापि षष्टिवर्षं च भास्करम् ।। २१.१३४ ।।"
  },
  {
    "text": "त्रिशदेव त्वहोरात्रास्तैस्तु मासस्तु भास्करः ।।\nएकषष्टि त्वहोरात्रमृतुरेको विभाव्यते ।। २१.१३५ ।।"
  },
  {
    "text": "अह्नां तु त्र्यधिकाशीतिः शतं चाप्यधिकं भवेत् ।।\nमानं तच्चित्रभानोस्तु विज्ञेयमयनस्य ह ।। २१.१३६ ।।"
  },
  {
    "text": "सौरं सौम्यं तु विज्ञेयं नाक्षत्रं सावनं तथा ।।\nमानान्येतानि चत्वारि यैःपुराणे हि निश्चयः ।। २१.१३७ ।।"
  },
  {
    "text": "यः श्वेतस्योत्तरश्चैव श्रृङ्गवान्नाम पर्व्वतः ।।\nत्रीणितस्य तु श्रृंगाणि स्पृशंतीव नभस्तलम् ।। २१.१३८ ।।"
  },
  {
    "text": "तैश्चापि श्रृङ्गैस्सनगः श्रृंगवा निति कथ्यते ।।\nएकश्च मार्गविष्कंभविस्तारश्चास्य कीर्तितः ।। २१.१३९ ।।"
  },
  {
    "text": "तस्य वै पूर्वतः श्रृंगं मध्यमं तद्धिरण्मयम् ।।\nदक्षिणं राजतं चैव श्रृंगं तु स्फटिकप्रभम् ।। २१.१४० ।।"
  },
  {
    "text": "सर्वरत्नमयं चैव श्रृंगमुत्तरमुत्तमम् ।।\nएवं कूटैस्त्रिभिः शैलः श्रृंगवानिति विश्रुतः ।। २१.१४१ ।।"
  },
  {
    "text": "यत्तद्वै पूर्वतः श्रृंगं तदर्कः प्रतिपद्यते ।।\nशरद्वसंतयोर्मध्ये मध्यमां गतिमास्थितः ।। २१.१४२ ।।"
  },
  {
    "text": "अतस्तुल्यमहोरात्रं करोति तिमिरा पहः ।।\nहरिताश्च हया दिव्यास्तस्य युक्ता महारथे ।।\nअनुलिप्ता इवाभांति पद्मरक्तैर्गभस्तिभिः ।। २१.१४३ ।।"
  },
  {
    "text": "मेषति च तुलांते च भास्करोदयतः स्मृताः ।।\nमुहूर्त्ता दश पंचैव अहो रात्रिश्च तावती ।। २१.१४४ ।।"
  },
  {
    "text": "कृत्तिकानां यदा सूर्यः प्रथमां शगतो भवेत् ।।\nविशाखानां तदा ज्ञेयश्चतुर्थांश निशाकरः ।। २१.१४५ ।।"
  },
  {
    "text": "विशाखानां यदा सूर्यश्चरतेंशं तृतीयकम् ।।\nतदा चंद्रं विजानीयात्कृत्तिकाशिरसि स्थितम् ।। २१.१४६ ।।"
  },
  {
    "text": "विषुवं तं विजानीयादेवमाहुर्महर्षयः ।। २१.१४७ ।।"
  },
  {
    "text": "सूर्येण विषुवं विद्या त्कालं सोमेन लक्षयेत् ।।\nसमा रात्रिरहश्चैव यदा तद्विषुवं भवेत् ।। २१.१४८ ।।"
  },
  {
    "text": "तदा दानानि देयानि पितृभ्यो विषुवेषु च ।।\nब्राह्मणेभ्यो विशेषेण मुखमेतत्तु दैवतम् ।। २१.१४९ ।।"
  },
  {
    "text": "ऊनमासाधिमासौ च कला काष्ठा मुहूर्त्तकाः ।।\nपौर्णमासी तथा ज्ञेया अमावास्या तथैव च ।।\nसिनीवाली कुहूश्चैव राका चानुमतिस्तथा ।। २१.१५० ।।"
  },
  {
    "text": "तपस्तपस्यौ मदुमाधवौ च शुक्रःशुचिश्चायनमुत्तरं स्यात् ।।\nनभोनभस्याविषऊर्जसंज्ञौ सहःसहस्याविति दक्षिणं स्यात् ।। २१.१५१ ।।"
  },
  {
    "text": "आर्तवाश्च ततो ज्ञेया पञ्चाब्दा ब्रह्मणाः सुताः ।। २१.१५२ ।।"
  },
  {
    "text": "तस्माच्च ऋतवो ज्ञेया ऋतुभ्यो ह्यार्त्तवाः स्मृताः ।।\nतस्मादृतुमुखी ज्ञेया अमावास्यास्य पर्वणः ।। २१.१५३ ।।"
  },
  {
    "text": "तस्मात्तु विषुवं ज्ञेयं पितृदेवहितं सदा ।।\nपर्व ज्ञात्वा न मुह्येत पित्र्ये दैवे च मानवः ।। २१.१५४ ।।"
  },
  {
    "text": "तस्मात्स्मृतं प्रचानां वै विषुवत्सर्वगं सदा ।।\nआलोकात्तु स्मृतो लोको लोकालोकः स उच्यते ।। २१.१५५ ।।"
  },
  {
    "text": "लोकपालाः स्थितास्तत्र लोकालोकस्य मध्यतः ।।\nचत्वारस्ते महात्मानस्तिष्टंत्याभूतसंप्लवात् ।। २१.१५६ ।।"
  },
  {
    "text": "सुधामा चैव वैराजः कर्दमः शंखपास्तथा ।।\nहिरण्यरोमा पर्जन्यः केतुमान्राजसश्च यः ।। २१.१५७ ।।"
  },
  {
    "text": "निर्द्वन्द्वा निरभीमाना निः सीमा निष्परिग्रहाः ।।\nलोकपालाः स्थिता ह्येते लोकालोके चतुर्दिशम् ।। २१.१५८ ।।"
  },
  {
    "text": "उत्तरं यदपस्तस्य ह्यजवीथ्याश्च दक्षिणाम् ।।\nपितृयानः स वै पंथा वैश्वानरपथाद्वहिः ।। २१.१५९ ।।"
  },
  {
    "text": "तत्रासते प्रजावन्तो मुनयो येऽग्निहोत्रिणः ।।\nलोकस्य संतानकराः पितृयानपथे स्थिताः ।। २१.१६० ।।"
  },
  {
    "text": "भूतारंभकृतं कर्म आशिषो ऋत्विगुद्यताः ।।\nप्रारभंते लोककामास्तेषां पंथाः स दक्षिणाः ।। २१.१६१ ।।"
  },
  {
    "text": "चलितं ते पुनर्धर्मं स्थापयंति युगेयुगे ।।\nसंतप्तास्तपसा चैव मर्यादाभिः श्रुतेन च ।। २१.१६२ ।।"
  },
  {
    "text": "जायमानास्तु पूर्वे वै पश्चिमानां गृहे ष्विह ।।\nपश्चिमाश्चैव पूर्वेषां जायंते निधनेष्वपि ।। २१.१६३ ।।"
  },
  {
    "text": "एवमावर्त्तमानास्ते तिष्ठंत्याभूतसंप्लवात् ।।\nअष्टाशीतिसहस्राणि ऋषीमांगृहमेधिनाम् ।। २१.१६४ ।।"
  },
  {
    "text": "सवितुर्दक्षिणं मार्गश्रिता ह्याचंद्रतारकम् ।।\nक्रियावतां प्रसंख्यैषा ये श्मशानानि भेजिरे ।। २१.१६५ ।।"
  },
  {
    "text": "लोकसंव्यवहाराश्च भूतारंभकृतेन च ।।\nइच्छाद्वेषप्रवृत्त्या च मैथुनोपगमेन वै ।। २१.१६६ ।।"
  },
  {
    "text": "तथा कामकृतेनेह सेवनाद्विषयस्य च ।।\nएतैस्तैः कारणैः सिद्धा ये श्मशानानि भेजिरे ।। २१.१६७ ।।"
  },
  {
    "text": "प्रचैषिणस्ते मुनयो द्वापरेष्विह जज्ञिरे ।।\nनागवीथ्युत्तरो यश्च सप्तर्षिगणदक्षिणः ।। २१.१६८ ।।"
  },
  {
    "text": "उत्तरः सवितुः पंथा देवयानश्च स स्मृतः ।।\nयत्र ते वासिनः सिद्धा विमला ब्रह्मचारिणः ।। २१.१६९ ।।"
  },
  {
    "text": "संततिं ते जुगुप्संते तस्मान्मृत्युस्तु तैर्जितः ।।\nअष्टाशीतिसहस्राणि ऋषीणामूर्द्ध्वरेतसाम् ।। २१.१७० ।।"
  },
  {
    "text": "उदक्पंथानमत्यर्थं श्रिता ह्याश्रितसंप्लवात् ।।\nते संप्रयोगाल्लोकस्य मैथुनस्य च वर्जनात् ।। २१.१७१ ।।"
  },
  {
    "text": "इच्छाद्वेषनिवृत्त्या च भूतारंभविवर्जनात् ।।\nपुनश्चाकामसंयोगाच्छब्दादेर्दोषद र्शनात् ।। २१.१७२ ।।"
  },
  {
    "text": "इत्येतैः कारणैः सिद्धास्तेऽमृतत्वं हि भेजिरे ।।\nआभूतसंप्लवस्थानाममृतत्वं विभाव्यते ।। २१.१७३ ।।"
  },
  {
    "text": "त्रैलोक्यस्थिति कालाय पुनर्दाराभिगमिनाम् ।।\nब्रूणहत्याश्वमेधाभ्यां पुण्यपापकृतोऽपरे ।। २१.१७४ ।।"
  },
  {
    "text": "आभूतसंप्लवांते तु क्षीयं ते ह्यूर्ध्वरेतसः ।।\nउर्द्ध्वोत्तरमृषिभ्यस्तु ध्रुवो यत्र स वै स्मृतः ।। २१.१७५ ।।"
  },
  {
    "text": "एतद्विष्णुपदं दिव्यं तृतीयं व्योम्नि भास्वरम् ।।\nयत्र गत्वा न शोचंति तद्विष्णोः परमं पदम् ।।\nधर्मध्रुवाद्यास्तिष्ठंति यत्र ते लोकसाधकाः ।। २१.१७६ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nआदित्यव्यूहकीर्त्तनं नामैकविंशतितमोऽध्यायः ।। २१ ।।"
  }
]
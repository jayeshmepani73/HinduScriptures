[
  {
    "text": "सूत उवाच ।।\nएतच्छ्रुत्वा तु सुनयः पुनस्ते संशयान्विताः ।।\nपप्रच्छुरुत्तरं भूयस्तदा ते रोमहर्षणम् ।। २४.१ ।।\nयदेतदुक्तं भवतागृहाणीत्येव विस्तृतम् ।।\nकथं देवगृहाणि स्युः कथं ज्योतींषिवर्णय ।। २४.२ ।।\nएतत्सर्वं समाचक्ष्व ज्योतिषां चैव निर्णयम् ।।\nवायुरुवाच ।।\nश्रुत्वा तु वचनं तेषां तदा सूतः समाहितः ।। २४.३ ।।\nउवाच परमं वाक्यं तेषां संशयनिर्णयम् ।।\nअस्मिन्नर्थे माहाप्राज्ञैर्यदुक्तं ज्ञानबुद्धिभिः ।। २४.४ ।।\nएतद्वोऽहं प्रवक्ष्यामि सूर्याचन्द्रमसोर्भवम् ।।\nयथा देवगृहाणीह सूर्यचन्द्रग्रहाः स्मृताः ।। २४.५ ।।\nततः परं च त्रिविधस्याग्नेर्वक्ष्ये समुद्भवम् ।।\nदिव्यस्य भौतिकस्याग्नेरब्योनेः पार्थि वस्य तु ।। २४.६ ।।\nव्युष्टायां तु रजन्यां वै ब्रह्मणोऽव्यक्तजन्मनः ।।\nअव्याकृतमिदं त्वासीन्नैशेन तमसावृतम् ।। २४.७ ।।\nसर्वभूतावशिष्टेऽस्मिँल्लोके नष्टविशेषणे ।।\nस्वयंभूर्भगवांस्तत्र लोकतंत्रार्थसाधकः ।। २४.८ ।।\nखद्योतवत्स व्यचरदाविर्भावचिकीर्षया ।।\nसोऽग्निं दृष्ट्वाथ लोकादौ पृथिवीजलसंश्रितम् ।। २४.९ ।।\nसंवृत्य तं प्रकाशार्थं त्रिधा व्यमजदीश्वरः ।।\nपवनो यस्तु लोकेऽस्मिन्पार्थिवः सोऽग्निरुच्यते ।। २४.१० ।।\nयश्चासौ तपते सूर्ये शुचिरग्निस्तु स स्मृतः ।।\nवैद्युतोऽब्जस्तु विज्ञेयस्तेषां वक्ष्येऽथ लक्षमम् ।। २४.११ ।।\nवैद्युतो जाठरः सौरो ह्यपां गर्भास्त्रयोऽग्रयः ।।\nतस्मादपः पिबन्सूर्यो गोभिर्दीप्यत्यसौ दिवि ।। २४.१२ ।।\nवैद्युतेन समाविष्टो वार्ष्यो नाद्भिः प्रशाम्यति ।।\nमानवा नां च कुक्षिस्थो नाद्भिः शास्यति पावकः ।। २४.१३ ।।\nतस्मात्सौरो वैद्युतश्च जाठरश्चप्यनिंधनः ।।\nकिंचिदप्सु मतं तेजः किंचिदॄष्टमबिं धनम् ।। २४.१४ ।।\nकाष्ठेंधनस्तु निर्मथ्यः सोऽद्भिः शाम्यति पावकः ।।\nअर्चिष्मान्पवमानोऽग्निर्निष्प्रभो जाठरः स्मृतः ।। २४.१५ ।।\nयश्चायं मण्डले शुक्लो निरूष्मा संप्रकाशकः ।।\nप्रभा सौरी तु पादेन ह्यस्तं याति देवाकरे ।। २४.१६ ।।\nअग्निमाविशते रात्रौ तस्माद्दूरात्प्रकाशते ।।\nउद्यंतं च पुनः सूर्यमौष्णमयमाग्नेयमाविशत् ।। २४.१७ ।।\nपादेन पार्थिवस्याग्नेस्तस्मादग्निस्तपत्यसौ ।।\nप्राकाश्यं च तथौष्ण्यं च सौराग्नेये तु तेजसी ।। २४.१८ ।।\nपरस्परानुप्रवेशादाप्यायेते परस्परम् ।।\nउत्तरे चैव भूम्यर्द्धे तथा ह्यग्निश्च दक्षिणे ।। २४.१९ ।।\nउत्तिष्ठति पुनः सूर्ये रात्रिराविशते ह्यपः ।।\nतस्मात्तप्ता भवंत्यापो दिवारत्रिप्रवेशनात् ।। २४.२० ।।\nअस्तं याति पुन सूर्ये अहर्वै प्रविशत्यपः ।।\nतस्मान्नक्तं पुनः शुक्ला आपोऽदृश्यंत भास्वराः ।। २४.२१ ।।\nएतेन क्रमयोगेन भूम्यर्द्धे दक्षिणोत्तरे ।।\nउदयास्तमने नित्यमहोरात्रं विशत्यपः ।। २४.२२ ।।\nयश्चासौ तपते सूर्यः पिबन्नंभो गभस्तिभिः ।।\nपार्थिवाग्निविमिश्रोऽसौ दिव्यः शुचिरिति स्मृतः ।। २४.२३ ।।\nसहस्रपादसौ वह्निर्घृतकुंभनिभः शुचिः ।।\nआदत्ते स तु नाडीनां सहस्रेण समंततः ।। २४.२४ ।।\nनादेयीश्चैव सामुद्रीः कौप्याश्चैव समंततः ।।\nस्थावरा जंगमाश्चैव याश्च कुल्यादिका अपः ।। २४.२५ ।।\nतस्य रश्मिसहस्रं तु शीतवर्षोष्णनिःस्तवम् ।।\nतासां चतुःशता नाड्यो वर्षंते चित्र मूर्त्तयः ।। २४.२६ ।।\nचन्दनाश्चैव साध्यश्च कूतनाकूतनास्तथा ।।\nअमृता नामतः सर्वा रश्मयो वृष्टिसर्जनाः ।। २४.२७ ।।\nहिमोद्गताश्च ताभ्योऽन्या रश्मयस्त्रिशताः पुनः ।।\nदृश्या मेघाश्च याम्यश्च ह्रदिन्यो हिमसर्जनाः ।। २४.२८ ।।\nचन्द्रास्ता नामतः प्रोक्ता मिताभास्तु गभस्तयः ।।\nशुक्लाश्च कुहकाश्चैव गावो विश्वभृतस्तथा ।। २४.२९ ।।\nशुक्लास्ता नामतः सर्वस्त्रिशता धर्मसर्जनाः ।।\nसमं विभज्य नाडीस्तु मनुष्टपितृदेवताः ।। २४.३० ।।\nमनुष्यानौषधेनेह स्वधया तु पितॄनपि ।।\nअमृतेन सुरान्सर्वांस्त्रींस्त्रिभिस्तर्पयत्यसौ ।। २४.३१ ।।\nवसंते चैव ग्रीष्मे च शतैः स तपति त्रिभिः ।।\nवर्षास्वथो शरदि वै चतुर्भिश्च प्रवर्षति ।। २४.३२ ।।\nहेमन्ते शिशिरे चैव हिम मुत्सृजते त्रिभिः ।।\nइंद्रो धाता भगः पूषा मित्रोऽथ वरुणोऽर्यमा ।। २४.३३ ।।\nअंशुर्विवस्वास्त्वष्टा च सविता विष्णुरेव च ।।\nमाघमासे तु वरुणः पूषा चैव तु फलाल्गुने ।। २४.३४ ।।\nचैत्रे मासि तु देतोंशुर्धाता वैशाखतापनः ।।\nज्येष्ठमासे भवेदिंद्रश्चाषाढे सविता रविः ।। २४.३५ ।।\nविवस्वाञ्छ्रावणे मासि प्रोष्ठे मासे भागः स्मृतः ।।\nपर्जन्योऽश्वयुजे मासि त्वष्टा च कार्तिके रविः ।। २४.३६ ।।\nमार्गशीर्षे भवेन्मित्रः पौषेविष्णुः सनातनः ।।\nपंचरश्मिसहस्राणि वरुणस्यार्ककर्मणि ।। २४.३७ ।।\nषड्भिः सहस्रैः पूषा तु देवोऽशुसप्तभिस्तथा ।।\nधाताऽष्टभिः सहस्रैस्तु नवभिस्तु शतक्रतुः ।। २४.३८ ।।\nसविता दशभिर्याति यात्येकादशभिर्भगः ।।\nसप्तभिस्तपते मित्रस्त्वष्टा चैवाष्टभिस्तपेत् ।। २४.३९ ।।\nअर्यमा दशभिर्याति पर्जन्यो नवभिस्तपेत् ।।\nषड्भी रश्मिसहस्रैस्तु विष्णुस्तपति मेदिनीम् ।। २४.४० ।।\nवसंते कपिलः सूर्यो ग्रीष्मेऽर्कः कनकप्रभः ।।\nश्वेतवर्णस्तु वर्षासु पांडुः शरदि भास्करः ।। २४.४१ ।।\nहेमन्ते ताम्रवर्णस्तु शैशिरे लोहितो रविः ।।\nइति वर्णाः समाख्याताः सूर्यस्यर्तुसमुद्भवाः ।। २४.४२ ।।\nऔषधीषु बलं धत्ते स्वधया च पितृष्वपि ।।\nसूर्योऽमरेष्वप्यमृतं त्रयं त्रिषु न यच्छति ।। २४.४३ ।।\nएवं रश्मिसहस्रं तु सौरं लोकार्थसाधकम् ।।\nभिद्यते ऋतुमासाद्य जलशीतोष्णनिस्रवम् ।। २४.४४ ।।\nइत्येतन्मंडलं शुक्लं भास्वरं सूर्य संज्ञितम् ।।\nनक्षत्रग्रहसोमानां प्रतिष्ठा योनिरेव च ।। २४.४५ ।।\nचंद्रऋक्षग्रहाः सर्वे विज्ञेयाः सूर्यसंभवाः ।।\nनक्षत्राधिपतिः सोमो ग्रह राजो दिवाकरः ।। २४.४६ ।।\nशेषाः पंच ग्रहा ज्ञेया ईश्वराः कामचारिणः ।।\nपठ्यते चाग्निरादित्य उदकं चंद्रमाः स्मृतः ।। २४.४७ ।।\nशेषाणां प्रकृतीः सम्यग्वर्ण्यमाना निबोधत ।।\nसुरसेनापतिः स्कन्दः पठ्यतेऽङ्गारको ग्रहः ।। २४.४८ ।।\nनारायणं बुधं प्राहुर्वेदज्ञानविदो बुधाः ।।\nरुद्रो वैवस्वतः साक्षाद्यमो लोकप्रभुः स्वयम् ।। २४.४९ ।।\nमहाग्रहो द्विजश्रेष्ठो मंदगामी शनैश्वरः ।।\nदेवासुरगुरू द्वौ तु भानुमन्तौ महा ग्रहौ ।। २४.५० ।।\nप्रजापतिसुतावेतावुभौ शुक्रबृहस्पती ।।\nआदित्यमूलमखिलं त्रैलोक्यं नात्र संशयः ।। २४.५१ ।।\nभवत्यस्माज्जगत्कृत्स्नं सदेवासुरमानुषम् ।।\nरुद्रोपेन्द्रेन्द्रचंद्राणां विप्रेन्द्रास्त्रिदिवौकसाम् ।। २४.५२ ।।\nद्युतिर्द्युतिमतां कृत्स्नं यत्तेजः सार्वलौकिकम् ।।\nसर्वात्मा सर्वलोकेशो महादेवः प्रजापतिः ।। २४.५३ ।।\nसूर्य एव त्रिलोकस्य सूलं परमदैवतम् ।।\nततः संजायते सर्वं तत्र चैव प्रलीयते ।। २४.५४ ।।\nभावाभावौ हि लोकानामादित्यान्निःमृतौ पुरा ।।\nजगज्ज्ञेयो ग्रहो विप्रा दीप्तिमान्सुप्रभो रविः ।। २४.५५ ।।\nअत्र गच्छंति निधनं जायंते च पुनः पुनः ।।\nक्षणा मुहूर्त्ता दिवसा निशाः पक्षाश्च कृत्स्नशः ।। २४.५६ ।।\nमासाः संवत्सराश्चैव ऋतवोऽथ युगानि च ।।\nतदादित्यादृते ह्येषा कालंसख्या न विद्यते ।। २४.५७ ।।\nकालादृते न निगमो न दीक्षा नाह्निकक्रमः ।।\nऋतूनामविभागाच्च पुष्पमूलफलं कुतः ।। २४.५८ ।।\nकुतः सस्यविनिष्पत्तिस्तृणौषधिगणोऽपि वा ।।\nअभावो व्यवहाराणां जंतूनां दिवि चैह च ।। २४.५९ ।।\nजगत्प्रतापनमृते भास्करं वारितस्करम् ।।\nस एष कालश्चाग्निश्च द्वादशात्मा प्रजापतिः ।। २४.६० ।।\nतपत्येष द्विजश्रेष्ठास्त्रैलोक्यं सचराचरम् ।।\nस एष तेचसां राशिस्तमो घ्रन्सार्वलौकिकम् ।। २४.६१ ।।\nउत्तमं मार्गमास्थाय वायोर्भाभिरिदं जगत् ।।\nपार्श्वमूर्ध्वमधश्चैव तापयत्येष सर्वशः ।। २४.६२ ।।\nयथा प्रभाकरो दीपोगृहमध्येऽवलंबितः ।।\nपार्श्वमूर्ध्वमधश्चैव तमो नाशयते समम् ।। २४.६३ ।।\nतद्वत्सहस्रकिरणो ग्रहराजो जगत्पतिः ।।\nसूर्यो गोभिर्जगत्सर्वमादीपयति सर्वतः ।। २४.६४ ।।\nरवे रश्मिसहस्रं यत्प्राङ्मया समुदाहृतम् ।।\nतेषां श्रेष्ठाः पुनः सप्त रश्मयो ग्रहयोनयः ।। २४.६५ ।।\nसुषुम्णो हरिकेशश्च विश्वकर्मा तथैव च ।।\nविश्वश्रवाः पुनश्चान्यः संपद्वसुरतः परः ।। २४.६६ ।।\nअर्वावसुः पुनश्चान्यः स्वराडन्यः प्रकीर्त्तितः ।।\nसुषुम्णः सूर्यरश्मिस्तु क्षीण शशिनमेधयेत् ।। २४.६७ ।।\nतिर्यगूर्ध्वप्रचारोऽसौ सुषुम्णः परिकीर्त्तितः ।।\nहरिकेशः पुरस्ताद्य ऋक्षयोनिः स कीर्त्यते ।। २४.६८ ।।\nदक्षिणे विश्वकर्मा तु रश्मिन्वर्द्धयते बुधम् ।।\nविश्वश्रवास्तु यः पश्चाच्छुक्रयोनिः स्मृतो बुधैः ।। २४.६९ ।।\nसंपद्वसुस्तु यो रश्मिः स योनिर्लोहितस्य तु ।।\nषष्ठस्त्वर्व्वावसू रश्मिर्योनिस्तु स बृहस्पतेः ।। २४.७० ।।\nशनैश्चरं पुनश्चापि रश्मिराप्यायते स्वराट् ।।\nएवं सूर्यप्रभावेण ग्रहनक्षत्रतारकाः ।। २४.७१ ।।\nवर्तन्ते  दिवि ताः सर्वा विश्वं चेदं पुनर्जगत् ।।\nन क्षीयन्ते यतस्तानि तस्मान्नक्षत्रसंज्ञिताः ।। २४.७२ ।।\nक्षेत्राण्येतानि वै पूर्वमापतंति गभस्तिभिः ।।\nतेषां क्षेत्राण्यथादत्ते सूर्यो नक्षत्रकारकाः ।। २४.७३ ।।\nतीर्णानां सुकृतेनेह सुकृतांते ग्रहाश्रयात् ।।\nतारणात्तारका ह्येताः शुक्लत्वाच्चैव तारकाः ।। २४.७४ ।।\nदिव्यानां पार्थिवानां च नैशानां चैव सर्वशः ।।\nआदानान्नित्यमादित्यस्तेजसा तपसामपि ।। २४.७५ ।।\nसवनं स्यन्दनार्थे च धातुरेषु विभाव्यते ।।\nसवनात्तेजसोऽपां च तेनासौ सविता मतः ।। २४.७६ ।।\nबह्वर्थश्चदिरित्येष ह्लादने धातुरुच्यते ।।\nशुक्लत्वे चामृतत्वे च शीतत्वे च विभाव्यते ।। २४.७७ ।।\nसूर्याचंद्रमसोर्दिव्ये मंडले भास्वरे खगे ।।\nजलतेजोमये शुक्ले वृत्तकुंभनिभे शुभे ।। २४.७८ ।।\nघनतोयात्मकं तत्र मंडलं शशिनः स्मृतम् ।।\nघनतेजोमयं शुक्लं मंडलं भास्करस्य तु ।। २४.७९ ।।\nविशंति सर्वदेवास्तु स्थानान्येतानि सर्वशः ।।\nमन्वंतरेषु सर्वेषु ऋक्षसूर्यग्रहाश्रयाः ।। २४.८० ।।\nतानि देवगृहाण्येव तदाख्यास्ते भवंति च ।।\nसौरं सूर्यो विशेत्स्थानं सौम्यं सोमस्तथैव च ।। २४.८१ ।।\nशौक्रं शुक्रो विशेत्स्थानं षोडशार्चिः प्रभास्वरम् ।।\nजैवं बृहस्पतिश्चैव लौहितं चैव लोहितः ।। २४.८२ ।।\nशनैश्चरो र्विशेत्स्थानं देवः शानैश्चरं तथा ।।\nबौधं बुधोऽथ स्वर्भानुः स्वर्भानुस्थानमास्थितः ।। २४.८३ ।।\nनक्षत्राणि च सर्वाणि नक्षत्राणि विशंत्युत ।।\nगृहाण्येतानि सर्वाणि ज्योतींषि सुकृतात्मनाम् ।। २४.८४ ।।\nकल्पादौ संप्रवृत्तानि निर्मितानि स्वयंभुवा ।।\nस्थानान्येतानि तिष्ठंति यावदाभूतसंप्लवम् ।। २४.८५ ।।\nमन्वंतरेषु सर्वेषु देवस्थानानि तानि वै ।।\nअभिमानिनोऽवतिष्ठंते देवस्थानानि वै पुनः ।। २४.८६ ।।\nअतीतैस्तु सहातीता भाव्या भाव्यैः सुरैः सह ।।\nवर्त्तन्ते वर्त्तमानैश्च स्थानिभिस्तैः सुरैः सह ।।\nअस्मिन्मन्वन्तरे चैव ग्रहा वैतानिकाः स्मृताः ।। २४.८७ ।।\nविवस्वानदितेः पुत्रः सूर्यो वैवस्वतेऽन्तरे ।।\nत्विषिनामा धर्मसुतः सोमो देवो वसुः स्मृतः ।। २४.८८ ।।\nशुक्रो देवस्तु विज्ञेयो भार्गवोऽसुरयाजकः ।।\nबृहत्तेजाः स्मृतो देवो देवाचार्योऽंगिरस्सुतः ।। २४.८९ ।।\nबुधो मनोहरश्चैव त्विषिपुत्रस्तु स स्मृतः ।।\nशनैश्चरो विरूपस्तु संज्ञापुत्रो विवस्वतः ।। २४.९० ।।\nअग्नेर्विकेश्यां जज्ञे तु युवाऽसौ लोहिताधिपः ।।\nनक्षत्राण्यृक्षनामानो दाक्षायण्यस्तु ताः स्मृताः ।। २४.९१ ।।\nस्वर्भानुः सिंहिकापुत्रो भूतसंतापनोऽसुरः ।।\nसोमर्क्षग्रहसूर्येषु कीर्त्तिता ह्यभिमानिनः ।। २४.९२ ।।\nस्थानान्येतानि चोक्तानि स्थानिनश्चाथ देवताः ।।\nशुक्लमग्निमयं स्थानं सहस्रांशोर्विवस्वतः ।। २४.९३ ।।\nसहस्रांशोस्त्विषेः स्थानमम्मयं शुक्लमेव च ।।\nआप्यं श्यामं मनोज्ञस्य पंचरश्मेर्गृहं स्मृतम् ।। २४.९४ ।।\nशुक्रस्याप्यम्मयं शुक्लं पद्मं षौडशरश्मिषु ।।\nनवरश्मेस्तु भौमस्य लौहितं स्थानमम्मयम् ।। २४.९५ ।।\nहरिदाप्यं बृहत्स्थानं द्वादशांशैर्बृहस्पतेः ।।\nअष्टरश्मिगृहं प्रोक्तं कृष्णं मंदस्य चाम्मयम् ।। २४.९६ ।।\nस्वर्भानोस्तामसं स्थानं भूतसंतापनालयम् ।।\nविज्ञेयास्तारकाः सर्वा अम्मयास्त्त्वेकरश्मयः ।। २४.९७ ।।\nआश्रयाः पुण्यकीर्तीनां सुशुक्लाश्चापि वर्णतः ।।\nघनतोयात्मिका ज्ञेयाः कल्पादावेव निर्मिताः ।। २४.९८ ।।\nआदित्यरश्मिसंयोगात्संप्रकाशात्मिकाः स्मृताः ।।\nनवयोजनसाहस्रो विष्कंभः सवितुः स्मृतः ।। २४.९९ ।।\nत्रिगुणास्तस्य विस्तारो मंडलस्य प्रमाणतः ।।\nद्विगुणः सूर्यविस्ताराद्विस्तारः शशिनः स्मृतः ।। २४.१०० ।।\nतुल्यस्तयोस्तु स्वर्भानुर्भूत्वाधस्तात्प्रसर्पति ।।\nउद्धृत्य पृथिवीछायां निर्मितो मंडलाकृतिः ।। २४.१०१ ।।\nस्वर्भानोस्तु बृहत्स्थानं तृतीयं यत्तमोमयम् ।।\nआदित्यात्तच्च निष्क्रम्य सोमं गच्छति पर्वसु ।। २४.१०२ ।।\nआदित्यमेति सोमाच्च पुनः सौरेषु पर्वसु ।।\nस्वर्भासा नुदते यस्मात्तस्मात्स्वर्भानुरुच्यते ।। २४.१०३ ।।\nचन्द्रस्य षोडशो भागो भार्गवस्तु विधीयते ।।\nविष्कंभान्मण्डलाच्चैव योजनाग्रात्प्रमाणतः ।। २४.१०४ ।।\nभार्गवात्पादहीनस्तु विज्ञेयो वै बृहस्पतिः ।।\nबृहस्पतेः पाद हीनौ भौमसौरावुभौ स्मृतौ ।। २४.१०५ ।।\nविस्तारान्मंडलाच्चैव पादहीनस्तयोर्बुधः ।।\nतारानक्षत्ररूपाणि वपुष्मंति च यानि वै ।। २४.१०६ ।।\nबुधेन समरूपाणि विस्तारान्मंडलाच्च वै ।।\nप्रायशश्चन्द्रयोगीनि विद्यादृक्षाणि तत्त्ववित् ।। २४.१०७ ।।\nतारानक्षत्ररूपाणि हीनानि तु परस्परात् ।।\nशतानि पंच चत्वारि त्रीणि द्वे चैव योजने ।। २४.१०८ ।।\nपूर्वापरनिकृष्टानि तारकामंडलानि च ।।\nयोजनाद्यर्द्धमात्राणि तेभ्यो ह्रस्वं न विद्यते ।। २४.१०९ ।।\nउपरिष्टात्र्रयस्तेषां ग्रहा ये दूरसर्पिणः ।।\nसौरोंगिराश्च वक्रश्च ज्ञेया मन्दविचारिणः ।। २४.११० ।।\nतेभ्योऽध स्तात्तु चत्वारः पुनरेव महाग्रहाः ।।\nसूर्यसोमौ बुधश्चैव भार्गवश्चैव शीघ्रगाः ।। २४.१११ ।।\nतावत्यस्तारकाकोट्यो यावदृक्षाणि सर्वशः ।।\nविधिना नियमाच्चैषामृक्षचर्या व्यवस्थिता ।। २४.११२ ।।\nगतिस्तासु च सूर्यस्य नीचौच्चे त्वयनक्रमात् ।।\nउत्तरायणमार्गस्थो यदा पर्वसु चन्द्रमाः ।। २४.११३ ।।\nउच्चत्वाद्दृश्यते शीघ्रं नीतिव्यक्तैर्गभस्तिभिः ।।\nतदा दक्षिणमार्गस्यो नीयां विथीमुपाश्रितः ।। २४.११४ ।।\nभूमि लेखावृतः सूर्यः पूर्णामावास्ययोः सदा ।।\nन दृश्यते यथाकालं शीघ्रमस्तमुपैति च ।। २४.११५ ।।\nतस्मादुत्तरमार्गस्थो ह्यमावस्यां निशाकरः ।।\nदृश्यते दक्षिणे मार्गे नियमाद्दृश्यते न च ।। २४.११६ ।।\nज्योतिषां गतियोगेन सूर्याचन्द्रमसावृतः ।।\nसमानकालास्तमयौ विषुवत्सु समोदयौ ।। २४.११७ ।।\nउत्तरासु च वीथीषु व्यंतरास्तमनोदयौ ।।\nपूर्णामवास्ययोर्ज्ञोयौ ज्योतिश्चक्रानुवर्तिनौ ।। २४.११८ ।।\nदक्षिणायनमार्गस्थो यदा चरति रश्मिवान् ।।\nतदा सर्वग्रहाणां च सूर्योऽधस्तात्प्रसर्पति ।। २४.११९ ।।\nविस्तीर्ण मंडलं कृत्वा तस्योर्द्ध्व चरते शशी ।।\nनक्षत्रमंडलं कृत्स्नं सोमादूर्द्ध्व प्रसर्पति ।। २४.१२० ।।\nनक्षत्रेभ्यो बुधश्चोर्द्ध्र बुधादूर्द्ध्वं तु भार्गवः ।।\nवक्रस्तु भार्गवादूर्द्ध्व वक्रादूर्द्ध्वं बृहस्पतिः ।। २४.१२१ ।।\nतस्माच्छनैश्चरश्चोर्द्ध्वं तस्मात्सप्तर्षिमंडलम् ।।\nऋषीणां चापि सप्तानां ध्रुव ऊर्द्ध्वं व्यवस्थितः ।। २४.१२२ ।।\nद्विगुणेषु सहस्रेषु योजनानां शतेषु च ।।\nताराग्रहांतराणि स्युरुपरिष्टाद्यथाक्रमम् ।। २४.१२३ ।।\nग्रहाश्च चंद्रसूर्यौ च दिवि दिव्येन तेज सा ।।\nनित्यमृक्षेषु युज्यंते गच्छंतो नियताः क्रमात् ।। २४.१२४ ।।\nग्रहनक्षत्रसूर्यास्तु नीचोच्चमृजवस्तथा ।।\nसमागमे च भेदे च पश्यंति युगपत्प्रजाः ।। २४.१२५ ।।\nपरस्परस्थिता ह्येते युज्यंते च परस्परम् ।।\nअसंकरेण विज्ञेयस्तेषां योगस्तु वै बुधैः ।। २४.१२६ ।।\nइत्येवं सन्निवेशो वै वृथिव्या ज्यौतिषस्य च ।।\nद्विपानामुदधीनां च पर्वतानां त्थैव च ।। २४.१२७ ।।\nवर्षाणां च नदीनां च ये च तेषु वसंति वै ।।\nएतेष्वेव ग्रहाः सर्वे नक्षत्रेषु समुत्थिताः ।। २४.१२८ ।।\nविवस्वानदितेः पुत्रः सूर्यो वै चाक्षुषेंऽतरे ।।\nविशाखासु समुत्पन्नो ग्रहाणां प्रथमो ग्रहः ।। २४.१२९ ।।\nत्विषिमान् धर्मपुत्रस्तु सोमो देवो वसोस्सुतः ।।\nशीतरश्मिः समुत्पन्नः कृत्तिकासु निशाकरः ।। २४.१३० ।।\nषोडशार्चिर्भृगोः पुत्रः शुक्रः सूर्यादनंतरम् ।।\nताराग्रहाणां प्रवरस्तिष्यऋक्षे समुत्थितः ।। २४.१३१ ।।\nग्रहश्चांगिरसः पुत्रो द्वादशार्चिर्बृहस्पतिः ।।\nफाल्गुनीषु समुत्पन्नः पूर्वासु च जगद्गुरुः ।। २४.१३२ ।।\nनवार्चिर्लोहितांगश्च प्रजापतिसुतो ग्रहः ।।\nआषाढास्विह पूर्वासु समुत्पन्न इति श्रुतिः ।। २४.१३३ ।।\nरेवतीष्वेव सप्तार्चिस्तथा सौरिः शनैश्चरः ।।\nसौम्यो बुधो धनिष्ठासु पंचार्चिरुदितो ग्रहः ।। २४.१३४ ।।\nतमोमयो मृत्युसुतः प्रजाक्षयकरः शिखी ।।\nआश्र्लेषासु समुत्पन्नः सर्वहारी महाग्रहः ।। २४.१३५ ।।\nतथा स्वनामधेयेषु दाक्षायण्यः समुछ्रिताः ।।\nतमोवीर्यमयो राहुः प्रकृत्या कृष्णमंडलः ।। २४.१३६ ।।\nभरणीषु समुत्पन्नो ग्रहश्चंद्रार्कमर्द्दनः ।।\nएते तारा ग्रहाश्चापि बोद्धव्या भार्गवादयः ।। २४.१३७ ।।\nजन्मनक्षत्रपीडासु यांति वैगुण्यतां यतः ।।\nस्पृश्यंते तेन दोषेण ततस्तद्ग्रहभक्तितः ।। २४.१३८ ।।\nसर्वग्रहाणामेतेषामादिरादित्य उच्यते ।।\nताराग्रहाणां शुक्रस्तु केतूनामपि धूमवान् ।। २४.१३९ ।।\nध्रुवः कीलो ग्रहाणां तु विभक्तानां चतुर्द्दिशम् ।।\nनक्षत्राणां श्रविष्ठा स्यादयनानां तथोत्तरम् ।। २४.१४० ।।\nवर्षाणां चापि पंचानामाद्यः संवत्सरः स्मृतः ।।\nऋतूनां शिशिरश्चापि मासानां माघ एव च ।। २४.१४१ ।।\nपक्षाणां शुक्लपक्षश्च तिथीनां प्रतिपत्तथा ।।\nअहोरात्रविभागानामहश्चापि प्रकीर्तितम् ।। २४.१४२ ।।\nमुहूर्त्तानां तथैवादिर्मुहूर्त्तो रुद्रदैवतः ।।\nक्षणश्चापि निमेषादिः कालः कालविदां वराः ।। २४.१४३ ।।\nश्रवणांतं धनिष्ठादि युगं स्यात्पंचवार्षिकम् ।।\nभानोर्गतिविशेषेण चक्रवत्परिवर्त्तते ।। २४.१४४ ।।\nदिवाकरः स्मृतस्तस्मात्कालस्तद्विद्भिरीश्वरः ।।\nचतुर्विधानां भूतानां प्रवर्त्तकनिवर्त्तकः ।। २४.१४५ ।।\nतस्यापि भगवान्रुद्रः साक्षाद्देवः प्रवर्त्तकः ।।\nइत्येष ज्योतिषामेव संनिवेशोऽर्थनिश्चयात् ।। २४.१४६ ।।\nलोकसंव्यवहारार्थ मीश्वरेण विनिर्मितः ।।\nउत्तराश्रवणेनासौ संक्षिप्तश्च ध्रुवे तथा ।। २४.१४७ ।।\nसर्वतस्तेषु विस्तीर्णो वृत्ताकार इव स्थितः ।।\nबुद्धिबूर्वं भागवता कल्पदौ संप्रवर्त्तितः ।। २४.१४८ ।।\nसाश्रयः सोऽभिमानी च सर्वस्य ज्योतिषात्मकः ।।\nवैश्वरूपप्रधानस्य परिणामोऽयमद्भुतः ।। २४.१४९ ।।\nनैतच्छक्यं प्रसंख्यातुं याथातथ्येन केनचित् ।।\nगतागतं मनुष्येण ज्योतिषां सांसचक्षुषा ।। २४.१५० ।।\nआगमादनुमा नाच्च प्रत्यक्षदुपपत्तितः ।।\nपरिक्ष्य निपुणं बुद्ध्या श्रद्धातव्यं विपश्चिता ।। २४.१५१ ।।\nचक्षुः शास्त्रं जलं लेख्यं गणितं बुद्धिवित्तमाः ।।\nपंचैते हेतवो विप्रा ज्योतिर्गणविवेचने ।। २४.१५२ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nज्योतिषां सन्निवेशंनं नाम चतुर्विंशतितमोऽध्यायः ।। २४ ।।"
  }
]
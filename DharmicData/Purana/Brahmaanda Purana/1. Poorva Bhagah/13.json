[
  {
    "text": "सुत उवाच ।।\nब्रह्मणः सृजतः पुत्रान् पूर्वं स्वायंभुवेंऽतरे ।।\nगात्रेभ्यो जज्ञिरे तस्य मनुष्यासुरदेवताः ।। १३.१ ।।\nपितृवन्मन्यमानास्तं जज्ञिरे पितरोऽपि च ।।\nतेषां निसर्गः प्रागुक्तः समासाच्छ्रुयतां पुनः ।। १३.२ ।।\nदेवासुरमनुष्यांश्च सृष्ट्वा ब्रह्माभ्यमन्यत ।।\nपितृवन्मन्यमाना वै जज्ञिरेऽस्योपपक्षतः ।। १३.३ ।।\nमध्वादयः षडृतवः पितॄंस्तान्परिचक्षते ।।\nऋतवः पितरो देवा इत्येषा वैदिकी श्रुतिः ।। १३.४ ।।\nमन्वंतरेषु सर्वेषु ह्यतीतानागतेषु वै ।।\nएते स्वायंभुवे पूर्वमुत्पन्नाश्चांतरे शुभे ।। १३.५ ।।\nअग्निष्वात्ता स्मृता नाम्ना तथा बर्हिषदश्च वै ।।\nअयज्वानस्तथा तेषामासन्ये गृहमेधिनः ।। १३.६ ।।\nअग्निष्वात्ता स्मृतास्ते वै पितरो नाहिताग्नयः ।।\nयज्वानस्तेषु ये त्वासन्पितरः सोमपीथिनः ।। १३.७ ।।\nस्मृता बर्हिषदस्ते वै पितरस्त्वग्निहोत्रिणः ।।\nऋतवः पितरो देवाः शास्त्रेऽस्मिन्निश्चयं गताः ।। १३.८ ।।\nमधुमाधवौ रसौ ज्ञेयौ शुचिशुक्रौ च शुष्मिणौ ।।\nनभाश्चैव नभस्यश्च जीवावेतावुदाहृतौ ।। १३.९ ।।\nइषश्चैव तथोर्जश्च स्वधावंतावुदाहृतौ ।।\nसहश्चैव सहस्यश्च घोरावेतावुदाहृतौ ।। १३.१० ।।\nतपाश्चैव तपस्यश्च मन्युमन्तौ तु शैशिरौ ।।\nकालावस्थासु षट्स्वेते मासाख्या वै व्यवस्थिताः ।। १३.११ ।।\nइमे च ऋतवः प्रोक्ताश्चेतनाचेतनेषु वै ।।\nऋतवो ब्रह्मणः पुत्रा विज्ञेयास्तेऽभिमानिनः ।। १३.१२ ।।\nमासार्द्धमासस्थानेषु स्थानिनौ ऋतवो मताः ।।\nस्थानानां व्यतिरेकेण ज्ञेयाः स्थानाभिमानिनः ।। १३.१३ ।।\nअहोरात्राणि मासाश्च ऋतवश्चायनानि च ।।\nसंवत्सराश्च स्थानानि कामाख्या ह्यभिमानिनाम् ।। १३.१४ ।।\nएतेषु स्थानिनो ये तु कालावस्था व्यवस्थिताः ।।\nतत्सतत्त्वास्तदात्मानस्तान्वक्ष्यामि निबोधत ।। १३.१५ ।।\nपार्वण्यस्तिथयः संध्याः पक्षा मासार्द्धसंमिताः ।।\nनिमेषाश्च कलाः कष्ठा मुहुर्त्ता दिवसाः क्षयाः ।। १३.१६ ।।\nद्वावर्द्धमासौ मासस्तु द्वौ मासावृतुरुच्यते ।।\nऋतुत्रयं चाप्ययनं द्वेऽयने दक्षिणोत्तरे ।। १३.१७ ।।\nसंवत्सरः समेतश्च स्थानान्येतानि स्थानिनाम् ।।\nऋतवस्तु निमेः पुत्रा विज्ञेयास्ते तथैव षट् ।। १३.१८ ।।\nऋतुपुत्राः स्मृताः पंच प्रजाः स्वार्तवलक्षणाः ।।\nयस्माच्चैवार्त्तवेभ्यस्तु जायन्ते स्थाणु जंगमाः ।। १३.१९ ।।\nआर्तवाः पितरस्तस्मादृतवश्च पितामहाः ।।\nसमेतास्तु प्रसूयंते प्रजाश्चैव प्रजापतेः ।। १३.२० ।।\nतस्मात्स्मृतः प्रजानां वै वत्सरः प्रपितामहः ।।\nस्थानेषु स्थानिनो ह्येते स्थानात्मानः प्रकीर्त्तिताः ।। १३.२१ ।।\nतदाख्यास्तत्ससत्त्वाश्च तदात्मानश्च ते स्मृताः ।।\nप्रजापतिः स्मृतो यस्तु स तु संवत्सरो मतः ।। १३.२२ ।।\nसंवत्सरसुतो ह्यग्नि ऋत इत्युच्यते बुधैः ।।\nऋतात्तु ऋतवो यस्माज्जज्ञिरे ऋतवस्ततः ।। १३.२३ ।।\nमासाः षडर्तवो ज्ञेयास्तेषां पंचर्तवाः स्मृताः ।।\nद्विपदां चतुष्पदां चैव पक्षिणां सर्वतामपि ।। १३.२४ ।।\nस्थावराणां च पंचानां पुष्पं कालार्त्तवं स्मृतम् ।।\nऋतुत्वमार्तवत्वं च पितृत्वं च प्रकीर्त्तितम् ।। १३.२५ ।।\nइत्येते पितरो ज्ञेया ऋतवश्चार्तवाश्च ये ।।\nसर्वभूतानि तेभ्यो यदृतुकालाद्विजज्ञिरे ।। १३.२६ ।।\nतस्मादेते हि पितर आर्तवा इति नः श्रुतम् ।।\nमन्वंतरेष्विह त्वेते स्थिताः कालभिमानिनः ।। १३.२७ ।।\nकार्यकारणयुक्तास्तु  ऐश्वर्याद्व्याप्य संस्थिताः ।।\nस्थानाभिमानिनो ह्येते तिष्ठंतीह प्रसंगमात् ।। १३.२८ ।।\nअग्निष्वात्ता बर्हिषदः पितरो विविधाः पुनः ।।\nजज्ञे स्वधापितृभ्यस्तु द्वे कन्ये लोकविश्रुते ।। १३.२९ ।।\nमेना च धारणी चैव याभ्यां धृतमिदं जगत् ।।\nते उभे ब्रह्मवादिन्यौ योगिन्यौ चैव ते उभे ।। १३.३० ।।\nपितरस्ते निजे कन्ये धर्मार्थं प्रददुः शुभे ।।\nअग्निष्वात्तास्तु ये प्रोक्तास्तेषां मेना तु मानसी ।। १३.३१ ।।\nधारणी मानसी चैव कन्या बर्हिषदां स्मृता ।।\nमेरोस्तां धारणीं नाम पत्न्यर्थं वा सृजन् शुभाम् ।। १३.३२ ।।\nपितरस्ते बर्हिषदः स्मृता ये सोमपायिनः ।।\nअग्निष्वात्तास्तु तां मेना पत्नी हिमवते ददुः ।। १३.३३ ।।\nउपहूता स्मृता ये वै तद्दौहित्रान्निबोधत ।।\nमेना हिमवतः पत्नी मैनाकं सा व्यजायत ।। १३.३४ ।।\nगंगां सरिद्वरां चैव पत्नी या लवणोदधेः ।।\nमैनाकस्यात्मजः क्रौचः क्रौंचद्वीपो यतः स्मृतः ।। १३.३५ ।।\nमेरोस्तु धारणी पत्नी दिव्यौषधिसमन्वितम् ।।\nमंदरं सुषुवे पुत्रं तिस्रः कन्याश्च विश्रुताः ।। १३.३६ ।।\nवेलां च नियतिं चैव तृतीयां चायतिं विदुः ।।\nधातुश्चैवायतिः पत्नी विधातुर्नियतिः स्मृता ।। १३.३७ ।।\nस्वायं भुवेंऽतरे पूर्वं ययोर्वै कीर्त्तिताः प्रजाः ।।\nसुषुवे सागराद्वेला कन्यामेकामनिंदिताम् ।। १३.३८ ।।\nसवर्णां नाम सामुद्रीं पत्नीं प्राचीनबर्हिषः ।।\nसवर्णायां सुता जाता दश प्राचीनबर्हिषः ।। १३.३९ ।।\nसर्वे प्रचेतसो नाम धनुर्वेदस्य पारगाः ।।\nतेषां स्वायंभुवो दक्षः पुत्रत्वं जग्मि वान्प्रभुः ।। १३.४० ।।\nत्रयंबकस्याभिशापेन चाक्षुषस्यांतरे मनोः ।।\nएतच्छुत्वा ततः सूतमपृच्छच्छांशपायनिः ।। १३.४१ ।।\nउत्पन्नः स कथं दक्षो ह्यभिशापाद्भवस्य तु ।।\nचाक्षुषस्यांतरे पूर्वं तन्नः प्रब्रूहि पृच्छताम् ।। १३.४२ ।।\nइत्युक्तः कथयामास सूतो दक्षाश्रयां कथाम् ।।\nशांशपायनिमामंत्र्य त्र्यंबकाच्छापकारणम् ।। १३.४३ ।।\nसूत उवाच ।।\nदक्षस्यासन्सुता ह्यष्टौ कन्या याः कीर्त्तिता मया ।।\nस्वेभ्यो गृहेभ्य आनाय्य ताः पिताभ्यर्चयद्गृहे ।। १३.४४ ।।\nततस्त्वभ्यर्चिताः सर्वा न्यवसंस्ताः पितुर्गृहे ।।\nतासां ज्येष्ठा सती नाम पत्नी या त्र्यंबकस्य वै ।। १३.४५ ।।\nनाजुहावात्मजां तां वै दक्षो रुद्रमभिद्विषन् ।।\nअकरोत्संनतिं दक्षे न कदाचिन्महेश्वरः ।। १३.४६ ।।\nजामाता श्वशुरे तस्मिन्स्वभावात्तेजसि स्थितः ।।\nततो ज्ञात्वा सती सर्वाः न्यवसंस्ताः पितुर्गृहे ।। १३.४७ ।।\nजगाम साप्यनाहूता सती तत्स्व पितुर्गृहम् ।।\nताभ्यो हीनां पिता चक्रे सत्याः पूजामसंमताम् ।। १३.४८ ।।\nततोऽब्रवीत्सा पितरं देवी क्रोधादमर्षिता ।।\nयवीयसीभ्योप्यधमां पूजां कृत्वा मम प्रभो ।। १३.४९ ।।\nअसत्कृत्य पितर्मां त्वं कृतवानसि गर्हितम् ।।\nअहं ज्येष्ठा वरिष्ठा च त्वं मां सत्कर्तुमर्ह सि ।। १३.५० ।।\nएवमुक्तोऽब्रवीदेनां दक्षः संरक्तलोचनः ।।\nत्वत्तः श्रेष्ठावरिष्ठाश्च पूज्या बालाः सुता मम ।। १३.५१ ।।\nतासां चैव तु भर्तारस्ते मे बहुमताः सति ।।\nब्रह्मिष्ठाः सुतपस्काश्च महायोगाः सुधार्मिकाः ।। १३.५२ ।।\nगुणैश्चैवाधिकाः श्लाघ्याः सर्वे ते त्र्यंबकात्सति ।।\nवसिष्ठोऽत्रिः पुलस्त्यश्च ह्यंगिरा पुलहः क्रतुः ।। १३.५३ ।।\nभृगुर्मरीचिश्च तथा श्रैष्ठा जामातरो मम ।।\nयस्मान्मां स्पर्द्धते शर्वः सदा चैवावमन्यते ।। १३.५४ ।।\nतेन त्वां न विभूषामि प्रतिकूलो हि मे भवः ।।\nइत्युक्तवांस्तदा दक्षः संप्रमूढेन चेतसा ।। १३.५५ ।।\nशापार्थमात्मनश्चैव ये चोक्ताः परमर्षयः ।।\nतथोक्ता पितरं सा वै क्रुद्धा देवीदमब्रवीत् ।। १३.५६ ।।\nवाङ्मनः कर्मभिर्यस्माददुष्टां मां विगर्हसे ।।\nतस्मात्त्यजाम्यहमिमं देहं तात तवात्मजम् ।। १३.५७ ।।\nततस्तेनावमानेन सती दुःखादमर्षिता ।।\nअब्रवीद्वचनं देवी नमस्कृत्य स्वयंभुवे ।। १३.५८ ।।\nयत्राहमुपपद्ये च पुनर्देहेन भास्वता ।।\nतत्राप्यहमसंभूता संभूता धार्मिकादपि ।। १३.५९ ।।\nगच्छेयं धर्मपत्नीत्वं त्र्यंबकस्यैव धीमतः ।।\nतत्रैवाथ समासीना युक्तात्मानं समादधे ।। १३.६० ।।\nधारयामास चाग्नेयीं धारणां मनसात्मनः ।।\nतत आत्मसमुत्थोऽस्या वायुना समुदीरितः ।।\nसर्वागेभ्यो विनिःसृत्य वह्निस्तां भस्मसात्करोत् ।। १३.६१ ।।\nतदुपश्रुत्य निधनं सत्या देवोऽथ शूलभृत् ।।\nसंवादं च तयोर्बुद्ध्वा याथातथ्येन शंकरः ।।\nदक्षस्य च ऋषीणां च चुकोप भगवान्प्रभुः ।। १३.६२ ।।\nरुद्र उवाच ।।\nसर्वेषामेव लोकानां भूर्लोकस्त्वादिरुच्यते ।।\nतं सदा धारयिष्यामि निदेशात्परमेष्ठिनः ।। १३.६३ ।।\nअस्यां क्षितौ धृता लोकाः सर्वे तिष्ठंति भास्वराः ।।\nतानहं धारयामीह सततं च तदाज्ञया ।। १३.६४ ।।\nचातुर्वर्ण्यं हि देवानां ते चाप्येकत्र भुंजते ।।\nनाहं तैः सह भोक्ष्ये वै ततो दास्यंति ते पृथक् ।। १३.६५ ।।\nयस्मादवमता दक्ष मत्कृतेऽनागसा सती ।।\nप्रशस्ताश्चेतराः सर्वाः स्वसुता भर्तृभिः सह ।। १३.६६ ।।\nतस्माद्वैवस्वते प्राप्ते पुनरेते महर्षयः ।।\nउत्पत्स्यंते द्वितीये वै मम यज्ञ ह्ययोनिचाः ।। १३.६७ ।।\nहुते वै ब्रह्मणा शुक्रे चाक्षुषस्यांतरे मनोः ।।\nअभिव्याहृत्य सर्वांस्तान् दक्षं चैवाशपत्पुनः ।। १३.६८ ।।\nभविता मानुषो राजा चाक्षुषस्य त्वमन्वये ।।\nप्राचीनबर्हिषः पौत्रः पुत्रश्चैव प्रचेतसाम् ।। १३.६९ ।।\nदक्ष एवेह नाम्ना तु मारिषायां जनिष्यसि ।।\nकन्यायां शाखिनां त्वं वै प्राप्ते वैवस्वतेंऽतरे ।। १३.७० ।।\nविघ्नं तत्राप्यहं तुभ्यमाचरिष्यामि दुर्मते ।।\nधर्म्मयुक्ते च ते कार्ये एकस्मिंस्तु दुरासदे ।। १३.७१ ।।\nसूत उवाच ।।\nतदुपश्रुत्य दक्षस्तु रुद्रं सोऽभ्यशपत्पुनः ।।\nयस्मात्त्वं मत्कृतेऽनिष्टमृषीणां कृतवानसि ।।\nतस्मात्सार्द्धं सुरैर्यज्ञे न त्वां यक्ष्यंति वै द्विजाः ।। १३.७२ ।।\nहुत्वाऽऽहुतिं तव क्रूर ह्यपः स्प्रक्ष्यंति कर्मसु ।।\nइहैव वत्स्यसि तथा दिवं हित्वा युगक्षयात् ।। १३.७३ ।।\nततो देवैः स तैः सार्द्धं नेज्यते पृथगिज्यते ।।\nततोऽभिव्याहृतो दक्षो रुद्रेणामिततेजसा ।। १३.७४ ।।\nस्वायंभुवीं तनुं त्यक्त्वा उत्पन्नो मानुषेष्विह ।। १३.७५ ।।\nज्ञात्वा गृहपतिर्दक्षो यज्ञानामीश्वरं प्रभुम् ।।\nसमस्तेनेह यज्ञेन सोऽयजद्दैवतैः सह ।। १३.७६ ।।\nअथ देवी सती या तु प्राप्ते वैवस्वतेंऽतरे ।।\nमेनायां तामुमां देवीं जनयामास शैलराट् ।। १३.७७ ।।\nया तु देवी सती पूर्वमासीत्पश्चादुमाऽभवत् ।।\nसदा पत्नी भवस्यैषा न तया मुच्यते भवः ।। १३.७८ ।।\nमरीचं कश्यपं देवी यथादितिरनुव्रता ।।\nयथा नारायणं श्रीश्च मघवंतं शची यथा ।। १३.७९ ।।\nविष्णुं कीर्ती रुषा सूर्यं वसिष्ठं चाप्यरुंधती ।।\nनैतास्तु विजहत्येतान् भर्तॄन्देव्यः कदाचन ।। १३.८० ।।\nआवर्तमानाः कल्पेषु जायंते तैः पुनः सह ।।\nएवं प्राचेतसो दक्षो जज्ञे वै चाक्षुषेंऽतरे ।। १३.८१ ।।\nदशभ्यस्तु प्रचेतोभ्यो मारिषायां पुनर्नृपः ।।\nजज्ञे तदाभिशापेन द्वितीय इति नः श्रुतम् ।। १३.८२ ।।\nभृगवादयश्च ये सप्त जज्ञिरे च महर्षयः ।।\nआद्ये त्रेतायुगे पूर्वं मनोर्वैवस्वतस्य च ।। १३.८३ ।।\nदेवस्य महतो यज्ञे वारुणीं बिभ्रतस्तनुम् ।।\nइत्येषोऽनुशयो ह्यासीत्तयोर्जात्यंतरानुगः ।। १३.८४ ।।\nप्रजापतेश्च दक्षस्य त्र्यंबकस्य च धीमतः ।।\nतस्मान्नानुशयः कार्यो वैरेष्विह कदाचन ।। १३.८५ ।।\nजात्यंतरगतस्यापि भवितस्य शुभाशुभैः ।।\nख्यातिं न मुंचते जंतुस्तन्न कार्यं विपश्चिता ।। १३.८६ ।।\nइत्येषा समनुक्रांता कथा पापप्रमोचनी ।।\nया दक्षमधिकृत्येह त्वया पूर्वं प्रचौदिता ।। १३.८७ ।।\nपितृवंशप्रसंगेन कथा ह्येषा प्रकीर्त्तिता ।।\nपितॄणामानुपूर्व्येण देवान्वक्ष्याम्यतः परम् ।। १३.८८ ।।\nत्रेतायुगमुखे पूर्वमासन्स्वायंभुवेंऽतरे ।।\nदेवा यामा इति ख्याताः पूर्वं ये यज्ञसूनवः ।। १३.८९ ।।\nप्रथिता ब्रह्मणः पुत्रा अजत्वादजितास्तु ते ।।\nपुत्राः स्वायंभुवस्यैते शक्ता नाम तु मानसाः ।। १३.९० ।।\nतेषां यतो गणा ह्येते देवानां तु त्रयः स्मृताः ।।\nछंदजास्तु त्रयस्त्रिंशत्सर्गे स्वायंभुवस्य ह ।। १३.९१ ।।\nयदुर्ययातिर्देवौ द्वौ वीवधस्रासतो मतिः ।।\nविभासश्च क्रतुश्चैव प्रयातिर्विश्रुतो द्युतिः ।। १३.९२ ।।\nवायव्यः संयमश्चैव यामा द्वादश कीर्त्तिताः ।।\nअसमश्चोग्रदृष्टिश्च सुनयोऽथ शुचिश्रवाः ।। १३.९३ ।।\nकेवलो विश्वरूपश्च सुदक्षो मधुपस्तथा ।।\nतुरीय इंद्रयुक्चैव युक्तो ग्रावजितस्तु वै ।। १३.९४ ।।\nजनिमा विश्वदेवा च जविष्ठो मितवानपि ।।\nजरो विभुर्विभावश्च स ऋचीकोऽथ दुर्दिहः ।। १३.९५ ।।\nश्रुतिर्गृणानोऽथ बृहच्छुक्रा द्वादश कीर्त्तिताः ।।\nआसन्स्वायंभुवस्यैते चांतरे सोमपायिनः ।। १३.९६ ।।\nदीप्तिमंतो गणा ह्येते वीर्यवंतो महाबलाः ।।\nतेषामिंद्रस्तदा ह्यासीत्प्रथमे विश्वभुक् प्रभुः ।। १३.९७ ।।\nअसुरा ये तदा तेषामासन् दायादबांधवाः ।।\nसुपर्णयक्षगंधर्वाः पिशाचोरगराक्षसाः ।। १३.९८ ।।\nअष्टौ ताः पितृभिः सार्द्धमासन्या देवयोनयः ।।\nस्वायंभुवेंतरेऽतीताः प्रजास्तासां सहस्रशः ।। १३.९९ ।।\nप्रभावरूपसंपन्ना आयुषा च बलेन च ।।\nविस्तरादिह नोच्यंते माप्रसंगो भवेदिह ।। १३.१०० ।।\nस्वायंभुवो विसर्गस्तु विज्ञेयः सांप्रतेन ह ।।\nअतीतो वर्तमानेन दृष्टो वैवस्वतेन सः ।। १३.१०१ ।।\nप्रजाभिर्देवाताभिश्च ऋषिभिः पितृभिः सह ।।\nतेषां सप्तर्षयः पूर्वमासन्ये तान्निबोधत ।। १३.१०२ ।।\nभृग्वंगिरा मरीचिश्च पुलस्त्यः पुलहः क्रतुः ।।\nअत्रिश्चैव वसिष्ठस्च सप्त स्वायंभुवेऽतरे ।। १३.१०३ ।।\nआग्नीध्रश्चाग्निबाहुश्च मोधा मेधातिथिर्वसुः ।।\nज्योतिष्मान् द्युतिमान्हव्यः सवनः सत्त्र एव च ।। १३.१०४ ।।\nमनोः स्वायंभुवस्यैते दश पुत्रा महौजसः ।।\nवायुवेगा महासत्त्वा राजानः प्रथमेंऽतरे ।। १३.१०५ ।।\nसासुरं तत्सुगंधर्वं सयक्षोरगराक्षसम् ।।\nसपिशाचमनुष्यं च ससुपर्णाप्सरोगणम् ।। १३.१०६ ।।\nन शक्यमानुपूर्व्येण वक्तुं वर्षशतैरपि ।।\nबहुत्वान्नामधेयानां संख्या तेषां कुतः कुले ।। १३.१०७ ।।\nया वै प्रजा युगाख्यास्तु आसन्स्वायंभुवेंऽतरे ।।\nकालेन महताऽतीता अयनाब्दयुगक्रमैः ।। १३.१०८ ।।\nऋषय ऊचुः ।।\nक एष भगवान् कालः सर्वभूतापहारकः ।।\nकस्य योनिः किमादिश्च किं सतत्त्वः किमात्मकः ।। १३.१०९ ।।\nकिमस्य चक्षुः का मूर्तिः के वा अवयवाः स्मृताः ।।\nकिं नामधेयं कोऽस्यात्मा एतत्त्वं ब्रूहि तत्त्वतः ।। १३.११० ।।\nसूत उवाच ।।\nश्रूयतां कालसद्भावः श्रुत्वा चैवावधार्यताम् ।।\nसूर्ययोनिर्निमेषादिः संख्याचक्षुः स उच्यते ।। १३.१११ ।।\nमूर्तिरस्य त्वहोरात्रो निमेषावयवश्च सः ।।\nसंवत्सरः सतत्त्वश्च नाम चास्य कलात्मकः ।। १३.११२ ।।\nसाम्प्रतानागतातीतकालात्मा स प्रजापतिः ।।\nपंचधा प्रविभक्तां तु कालावस्थां निबोधत ।। १३.११३ ।।\nदिवसार्द्धमासमासैश्च ऋतुभिस्त्वयनैस्तथा ।।\nसंवत्सरस्तु प्रथमो द्वितीयः परिवत्सरः ।। १३.११४ ।।\nइड्वत्सरस्तृतीयश्च चतुर्थश्चानुवत्सरः ।।\nपंचमो वत्सरस्तेषां कालः स युगसंज्ञितः ।। १३.११५ ।।\nतेषां तत्त्वं प्रवक्ष्यामि कीर्त्यमानं निबोधत ।।\nक्रतुरग्निस्तु यः प्रोक्तः स तु संवत्सरो मतः ।। १३.११६ ।।\nआदितेयस्त्वसौ सूर्यः कालाग्निः परिवत्सरः ।।\nशुक्लकृष्णगतिश्चापि अपां सारमयः खगः ।। १३.११७ ।।\nस इडावत्सरः सोमः पुराणे निश्चयं गतः ।।\nयश्चायं पवते लोकांस्तनुभिः सप्तसप्तभिः ।। १३.११८ ।।\nअनुवाता च लोकस्य स वायुरनुवत्सरः ।।\nअहंकारादुदग्रुद्रः संभूतो ब्रह्मणास्तु यः ।। १३.११९ ।।\nस रुद्रो वत्सरस्तेषां विज्ञेयो नीललोहितः ।।\nसतत्त्वं तस्य वक्ष्यमि कीर्त्यमानं निबोधत ।। १३.१२० ।।\nअंगप्रत्यंगसंयोगात्कालात्मा प्रपितामहः ।।\nऋक्सामयजुषां योनिः पंचानां पतिरीश्वरः ।। १३.१२१ ।।\nसोऽग्निर्यमश्च कालश्च संभूतिः स प्रजापतिः ।।\nप्रोक्तः संवत्सरश्चेति सूर्य योनिर्मनीषिभिः ।। १३.१२२ ।।\nयस्मात्कालविभागानां मासर्त्वयनयोरपि ।।\nग्रहनक्षत्रशीतोष्णवर्षायुः कर्मणां तथा ।। १३.१२३ ।।\nयोनिः स प्रविभागानां दिवसानां च भास्करः ।।\nवैकारिकः प्रसन्नात्मा ब्रह्मपुत्रः प्रजापतिः ।। १३.१२४ ।।\nएको नैकोऽथ दिवसो मासोऽथर्तुः पितामहः ।।\nआदित्यः सविता भानुर्जीवनो ब्रह्मसत्कृतः ।। १३.१२५ ।।\nप्रभवश्चाव्ययश्चैव भूतानां तेन भास्करः ।।\nताराभिमानी विज्ञेयो द्वितीयः परिवत्सरः ।। १३.१२६ ।।\nसोमः सर्वौषधिपतिर्यस्मात्स प्रपितामहः ।।\nआजीवः सर्वभूतानां योगक्षेमकृदीश्वरः ।। १३.१२७ ।।\nआवेक्षमाणः सततं बिभर्ति जगदंशुभिः ।।\nतिथीनां पर्वसंधीनां पूर्णिमादर्शयोरपि ।। १३.१२८ ।।\nयोनिर्निशाकरो यश्च अमृतात्मा प्रजापतिः ।।\nतस्मात्स पितृमान्सोमः स्मृत इड्वत्सरात्मकः ।। १३.१२९ ।।\nप्राणापानसमानाद्यैर्व्यानोदानात्मकैरपि ।।\nकर्मभिः प्राणिनां लोके सर्वचेष्टाप्रवर्तकः ।। १३.१३० ।।\nपंचानां चेंद्रियमनोर्बुद्धिस्मृतिबलात्मनाम् ।।\nसमानकालकरणक्रियाः संपादयन्नपि ।। १३.१३१ ।।\nसर्वात्मा सर्वलोकेश आवहप्रवहादिभिः ।।\nवर्त्तते चोपकारैर्यस्तनुभिः सप्तसप्तभिः ।। १३.१३२ ।।\nविधाता सर्वभूतानां क्षेमी नित्यं प्रभंजनः ।।\nयोनिरग्नेरपां भूमे रवेश्चंद्रमसश्च यः ।। १३.१३३ ।।\nवायुः प्रजापतिर्भूतो लोकात्मा प्रपितामहः ।।\nअहोरात्रकरस्तस्मात्स वायुरनुवत्सरः ।। १३.१३४ ।।\nएते प्रजानां पतयश्चत्वार उपपक्षजाः ।।\nपितरः सर्वलोकानां लोकात्मानः प्रकीर्त्तिताः ।। १३.१३५ ।।\nध्यायतो ब्रह्माणो वक्त्रादुदन्समभवद्भवः ।।\nऋषिर्विप्रा महादेवो भूतात्मा प्रपितामहः ।। १३.१३६ ।।\nईश्वरः सर्वभूतानां प्रणवो योऽथ पठ्यते ।।\nआत्मावेशेन भूतानामंगप्रत्यंगसंभवः ।। १३.१३७ ।।\nउन्मादकोऽनुग्रहकृद्रुद्रो वत्सर उच्यते ।।\nसूर्य्यश्च चंद्रमाश्चाग्निर्वायू रुद्रस्तथैव च ।। १३.१३८ ।।\nयुगाभिमानी कालात्मा नित्यं संक्षयकृद्विभुः ।।\nरुद्रः प्रविष्टो भगवाञ्जगत्यस्मिन्स्वतेजसा ।। १३.१३९ ।।\nआश्रयान्मयि संयोगात्तनुभिर्नामभिस्तथा ।।\nततस्तस्य तु वीर्येण लोकानुग्रहकारकम् ।। १३.१४० ।।\nदेवत्वं च पितृत्वं च कालत्वं चास्य यत्परम् ।।\nतस्माद्वै सर्वथा रुद्रस्तद्विद्वद्भिरभीज्यते ।। १३.१४१ ।।\nयतः पतिः स भगवान् प्रजेशानां प्रजापतिः ।।\nभावनः सर्वभूतानां सर्वात्मा नीललोहितः ।। १३.१४२ ।।\nऔषधीः प्रतिसंधत्ते रुद्रः क्षीणाः पुनः पुनः ।।\nप्रजापतिमुखैर्देवैः सम्यगिष्टफलार्थिभिः ।। १३.१४३ ।।\nत्रिभिरेव कपालैश्च त्रयंबकैरौषधिक्षये ।।\nइज्यते भगवान् यस्मात्तस्मात्त्र्यंबक उच्यते ।। १३.१४४ ।।\nगायत्री चैव त्रिष्टुप्च जगती चैव याः स्मृताः ।।\nत्र्यंबका नामतः प्रेम्णा योनयस्ता वनस्पतेः ।। १३.१४५ ।।\nताभिरेकत्वभूताभिस्त्रिविधाभिः स्ववीर्यतः ।।\nत्रिसाधनः पुरोडाशस्त्रिकपालः स वै स्मृतः ।। १३.१४६ ।।\nत्र्यंबकः स पुरोडाशस्तेनैष त्र्यंबकः स्मृतः ।।\nइत्येतत्पंचवर्षं हि युगं प्रोक्तं मनीषिभिः ।। १३.१४७ ।।\nयश्चैष पंचधात्मा वै प्रोक्तः संवत्सरो द्विजैः ।।\nसैकः षट्को विजज्ञेऽथ मध्वादिऋतुसंज्ञकः ।। १३.१४८ ।।\nऋतुपुत्रार्त्तवाः पंच इति सर्गः समासतः ।।\nइत्येष बहुमानो वै प्राणिनां जीवितानि च ।।\nनदीवेग इवासक्तः कालो धावति संहरन् ।। १३.१४९ ।।\nएतेषां यदपत्यं वै तदशक्यं प्रमाणतः ।।\nबहुत्वात्परिसंख्यातुं पुत्र पौत्रमनंतकम् ।। १३.१५० ।।\nइमं वंशं प्रजेशानां महतः पुण्यकर्मणाम् ।।\nकीर्त्तयन्पुण्यकीर्त्तीनां महतीं सिद्धिमाप्नुयात् ।। १३.१५१ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nकालसद्भाववर्णनं नाम त्रयोदशोंऽध्याय ।। १३ ।।"
  }
]
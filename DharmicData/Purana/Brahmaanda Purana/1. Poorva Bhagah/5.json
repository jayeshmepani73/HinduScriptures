[
  {
    "text": "श्रीसूत उवाच\nआपोऽग्रे सर्वगा आसन्नेतस्मिन्पृथिवीतले ।\nशान्तवातैः प्रलीनेऽस्मिन्न प्राज्ञायत किञ्चन ॥ १,५.१ ॥\nएकार्णवे तदा तस्मिन्नष्टे स्थावरजङ्गमे ।\nविभुर्भवति स ब्रह्मा सहस्राक्षः सहस्रपात् ॥ १,५.२ ॥\nसहस्रशीर्षा पुरुषो रुक्मवर्णो ह्यतीन्द्रियः ।\nब्रह्म नारायणाख्यस्तु सुष्वाप सलिले तदा ॥ १,५.३ ॥\nसत्त्वोद्रेकान्निषिद्धस्तु शून्यं लोकमवैक्षत ।\nइमं चोदाहरन्त्यत्र श्लोकं नारायणं प्रति ॥ १,५.४ ॥\nआपो नारा इति प्रोक्ता आपो वै नरसूनवः ।\nअयनं तस्य ताः प्रोक्तास्तेन नारायणः स्मृतः ॥ १,५.५ ॥\nतुल्यं युगसहस्रस्य वसन्कालमुपास्यतः ।\nस्वर्णपत्रे प्रकुरुते ब्रह्मत्वादर्शकारणात् ॥ १,५.६ ॥\nब्रह्मा तु सलिले तस्मिन्नवाग्भूत्वा तदा चरन् ।\nनिशायामिव खद्योतः प्रावृट्काले ततस्ततः ॥ १,५.७ ॥\nततस्तु सलिले तस्मिन् विज्ञायान्तर्गते महत् ।\nअनुमानादसंमूढो भूमेरद्धरणं प्रति ॥ १,५.८ ॥\nओङ्काराष्टतनुं त्वन्यां कल्पादिषु यथा पुरा ।\nततो महात्मा मनसा दिव्यरूपम चिन्तयत् ॥ १,५.९ ॥\nसलिलेऽवप्लुतां भूमिं दृष्ट्वा स समचिन्तयत् ।\nकिं तु रूपमहं कृत्वा सलिलादुद्धरे महीम् ॥ १,५.१० ॥\nजलक्रीडासमुचितं वाराहं रूपमस्मरत् ।\nअदृश्यं सर्वभूतानां वाङ्मयं ब्रह्मसंज्ञितम् ॥ १,५.११ ॥\nदशयोजनविस्तीर्णमायतं शतयोजनम् ।\nनीलमेघप्रतीकाशं मेघस्तनितनिःस्वनम् ॥ १,५.१२ ॥\nमहापर्वतवर्ष्माणं श्वेततीक्ष्णोग्रदंष्ट्रिणम् ।\nविद्युदग्निप्रतिकाशमादित्यसमतेजसम् ॥ १,५.१३ ॥\nपीनवृत्तायतस्कन्धं विष्णुविक्रमगामि च ।\nपीनोन्नतकटीदेशं वृषलक्षणपूजितम् ॥ १,५.१४ ॥\nआस्थाय रूपमतुलं वाराहममितं हरिः ।\nपृथिव्युद्धरणार्थाय प्रविवेश रसातलम् ॥ १,५.१५ ॥\nदीक्षासमाप्तीष्टिदंष्ट्रःक्रतुदन्तो जुहूमुखः ।\nअग्निजिह्वो दर्भरोमा ब्रह्मशीर्षो महातपाः ॥ १,५.१६ ॥\nवेदस्कन्धो हविर्गन्धिर्हव्यकव्यादिवेगवान् ।\nप्राग्वंशकायो द्युतिमान्नानादीक्षाभिरन्वितः ॥ १,५.१७ ॥\nदक्षिणा हृदयो योगी श्रद्धासत्त्वमयो विभुः ।\nउपाकर्मरुचिश्चैव प्रवर्ग्यावर्तभूषणः ॥ १,५.१८ ॥\nनानाछन्दोगतिपथो गुह्योपनिषदासनः ।\nमायापत्नीसहायो वै गिरिशृङ्गमिवोच्छ्रयः ॥ १,५.१९ ॥\nअहोरात्रेक्षणाधरो वेदाङ्गश्रुतिभूषणः ।\nआज्यगन्धः स्रुवस्तुण्डः सामघोषस्वनो महान् ॥ १,५.२० ॥\nसत्यधर्ममयः श्रीमान् कर्मविक्रमसत्कृतः ।\nप्रायश्चित्तनखो घोरः पशुजानुर्महामखः ॥ १,५.२१ ॥\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>उद्गातांत्रो होमलिङ्गः फलबीजमहोषधीः ।\nवाद्यन्तरात्मसत्रस्य नास्मिकासोमशोणितः ॥ १,५.२२ ॥\nभक्ता यज्ञवराहान्ताश्चापः संप्राविशत्पुनः ।\nअग्निसंछादितां भूमिं समामिच्छन्प्रजापतिम् ॥ १,५.२३ ॥\nउपगम्या जुहावैता मद्यश्चाद्यसमन्यसत् ।\nसामुद्राश्च समुद्रेषु नादेयाश्च नदीषु च ।\nपृथक्तास्तु समीकृत्य पृथिव्यां सोऽचिनोद्गिरीन् ॥ १,५.२४ ॥\nप्राक्सर्गे दह्यमानास्तु तदा संवर्तकाग्निना ।\nतेनाग्निना विलीनास्ते पर्वता भुवि सर्वशः ॥ १,५.२५ ॥\nसत्यादेकार्णवे तस्मिन् वायुना यत्तु संहिताः ।\nनिषिक्ता यत्रयत्रासंस्तत्रतत्राचलोऽभवत् ॥ १,५.२६ ॥\nततस्तेषु प्रकीर्णेषु लोकोदधिगिरींस्तथा ।\nविश्वकर्मा विभजते कल्पादिषु पुनः पुनः ॥ १,५.२७ ॥\nससमुद्रामिमां पृथ्वीं सप्तद्वीपां सपर्वताम् ।\nभूराद्यांश्चतुरो लोकान्पुनःपुनरकल्पयत् ॥ १,५.२८ ॥\nलोकान्प्रकल्पयित्वा च प्रजासर्ग ससर्ज ह ।\nब्रह्मा स्वयंभूर्भगवां सिसृक्षुर्विविधाः प्रजाः ॥ १,५.२९ ॥\nससर्ज सृष्टं तद्रूपं कल्पादिषु यथा पुरा ।\nतस्याभिध्यायतः सर्गं तदा वै बुद्धिपूर्वकम् ॥ १,५.३० ॥\nप्रधानसमकाले च प्रादुर्भूतस्तमो मयः ।\nतमो मोहो महामोहस्तामिस्रो ह्यन्धसंज्ञितः ॥ १,५.३१ ॥\nअविद्या पञ्चपर्वैषा प्रादुर्भूता महात्मनः ।\nपञ्चधावस्थितः सर्गो ध्यायत साभिमानिनः ॥ १,५.३२ ॥\nसर्वतस्तमसा चैव बीजकुंभलतावृताः ।\nबहिरन्तश्चाप्रकाशस्तथानिःसंज्ञ एव च ॥ १,५.३३ ॥\nयस्मात्तेषां कृता बुद्धिर्दुःखानि करणानि च ।\nतस्माच्च संवृतात्मानो नगा मुख्याः प्रकीर्तिताः ॥ १,५.३४ ॥\nमुख्यसर्गे तदोद्भूतं दृष्ट्वा ब्रह्मात्मसंभवः ।\nअप्रतीतमनाः सोथ तदोत्पत्तिममन्यत ॥ १,५.३५ ॥\nतस्याभिध्यायतश्चान्यस्तिर्यक्स्रोतोऽभ्यवर्तत ।\nयस्मात्तिर्यग्विवर्त्तेत तिर्यकस्रोतस्ततः स्मृतः ॥ १,५.३६ ॥\nतमोबहुत्वात्ते सर्वे ह्यज्ञानबहुलाः स्मृताः ।\nउत्पाद्यग्राहिमश्चैव तेऽज्ञाने ज्ञानमानिनः ॥ १,५.३७ ॥\nअहङ्कृता अहंमाना अष्टाविंशद्द्विधात्मिकाः ।\nएकादशन्द्रियविधा नवधात्मादयस्तथा ॥ १,५.३८ ॥\nअष्टौ तु तारकाद्याश्च तेषां शक्तिवधाः स्मृताः ।\nअन्तः प्रकाशास्ते सर्वे आवृताश्च बहिः पुनः ॥ १,५.३९ ॥\nतिर्यक्स्रोतस उच्यन्ते वश्यात्मानस्त्रिसंज्ञकाः ॥ १,५.४० ॥\nतिर्यक्स्रोतस्तु सृष्ट्वा वै द्वितीयं विश्वमीश्वरः ।\nअभिप्रायमथोद्भूतं दृष्ट्वा सर्गं तथाविधम् ॥ १,५.४१ ॥\nतस्याभिध्यायतो योन्त्यः सात्त्विकः समजायत ।\nऊर्द्धस्रोतस्तृतीयस्तु तद्वै चोर्द्धं व्यवस्थितम् ॥ १,५.४२ ॥\nयस्मादूर्द्धं न्यवर्तन्त तदूर्द्धस्रोतसंज्ञकम् ।\nताः सुखं प्रीतिबहुला बहिरन्तश्च वावृताः ॥ १,५.४३ ॥\nप्रकाशा बहिरन्तश्च ऊर्द्धस्रोतःप्रजाः स्मृताः ।\nनवधातादयस्ते वै तुष्टात्मानो बुधाः स्मृताः ॥ १,५.४४ ॥\nऊर्द्धस्रोतस्तृतीयो यः स्मृतः सर्वः सदैविकः ।\nऊर्द्धस्रोतःसु सृष्टेषु देवेषु स तदा प्रभुः ॥ १,५.४५ ॥\nप्रीतिमानभवद्ब्रह्मा ततोऽन्यं नाभिमन्यत ।\nसर्गमन्यं सिसृक्षुस्तं साधकं पुनरीश्वरः ॥ १,५.४६ ॥\nतस्याभिध्यायतः सर्गं सत्याभिध्यायिनस्तदा ।\nप्रादुर्बभौ भौतसर्गः सोर्वाक्स्रोतस्तु साधकः ॥ १,५.४७ ॥\nयस्मात्तेर्वाक्प्रवर्तन्ते ततोर्वाक्स्रोतसस्तु ते ।\nते च प्रकाशबहुलास्तमस्पृष्टरजोधिकाः ॥ १,५.४८ ॥\nतस्मात्ते दुःखबहुला भूयोभूयश्च कारिणः ।\nप्रकाशा बहिरन्तश्च मनुष्याः साधकाश्च ते ॥ १,५.४९ ॥\nलक्षणैर्नारकाद्यैस्तैरष्टधा च व्यवस्थिताः ।\nसिद्धात्मानो मनुष्यास्ते गन्धर्वैः सह धर्मिणः ॥ १,५.५० ॥\nपञ्चमोऽनुग्रहः सर्गश्चतुर्द्धा स व्यवस्थितः ।\nविपर्ययेण शक्त्या च सिद्ध मुख्यास्तथैव च ॥ १,५.५१ ॥\nनिवृत्ता वर्तमानाश्च प्रजायन्ते पुनःपुनः ।\nभूतादिकानां सत्त्वानां षष्ठः सर्गः स उच्यते ॥ १,५.५२ ॥\nस्वादनाश्चाप्यशीलाश्च ज्ञेया भूतादिकाश्च ते ।\nप्रथमो महतः सर्गो विज्ञेयो ब्रह्मणस्तु सः ॥ १,५.५३ ॥\nतन्मात्राणां द्वितीयस्तु भूत सर्गः स उच्यते ।\nवैकारिकस्तृतीयस्तु चैद्रियः सर्ग उच्यते ॥ १,५.५४ ॥\nइत्येत प्राकृताः सर्गा उत्पन्ना बुद्धिपूर्वकाः ।\nमुख्यसर्गश्चतुर्थस्तु मुख्या वै स्थावराः स्मृताः ॥ १,५.५५ ॥\nतिर्यक्स्रोतः ससर्गस्तु तैर्यग्योन्यस्तु पञ्चमः ।\nतथोर्द्धस्रोतसां सर्गः षष्ठो देवत उच्यते ॥ १,५.५६ ॥\nतत्रोर्द्धस्रोतसां सर्गः सप्तमः स तु मानुषः ।\nअष्टमोनुग्रहः सर्गः सात्त्विकस्तामसश्च सः ॥ १,५.५७ ॥\nपञ्चैते वैकृताः सर्गाः प्राकृताद्यास्त्रयः स्मृताः ।\nप्राकृतो वैकृतश्चैव कौमारो नवमः स्मृतः ॥ १,५.५८ ॥\nप्राकृता बुद्धिपूर्वास्तु त्रयः सर्गास्तु वैकृताः ।\nबुद्धिपूर्वाः प्रवर्तेयुस्तद्वर्गा ब्राह्मणास्तु वै ॥ १,५.५९ ॥\nविस्तराच्च यथा सर्वे कीर्त्यमानं निबोधत ।\nचतुर्द्धा च स्थितस्सोऽपि सर्वभूतेषु कृत्स्नशः ॥ १,५.६० ॥\nविपर्यायेण शक्त्या च बुद्ध्या सिद्ध्या तथैव च ।\nस्थावरेषु विपर्यासस्तिर्यग्योनिषु शक्तितः ॥ १,५.६१ ॥ (तुलनीय -  पद्म पुराणम् <a class=\"external text\" href=\"https://sa.wikisource.org/s/i5k\">१.३.७३</a>, लिङ्ग पुराणम् <a class=\"external text\" href=\"https://sa.wikisource.org/s/4ii\">१.७०.१५८</a>\nसिद्धात्मानो मनुष्यास्तु पुष्टिर्देवेषु कृत्स्नशः ।\nअथो ससर्ज वै ब्रह्मा मानसानात्मनः समान् ॥ १,५.६२ ॥\nवैवर्त्येन तु ज्ञानेन निवृत्तास्ते महौजसः ।\nसंबुद्ध्य चैव नामाथो अपवृत्तास्त्रयस्तु ते ॥ १,५.६३ ॥\nअसृष्ट्वैव प्रजासर्गं प्रतिसर्गं ततस्ततः ।\nब्रह्मा तेषु व्यरक्तेषु ततोऽन्यान्साधकान्सृजन् ॥ १,५.६४ ॥\nस्थानाभिमानिनो देवाः पुनर्ब्रह्मानुशासनम् ।\nअभूतसृष्ट्यवस्था ये स्थानिनस्तान्निबोध मे ॥ १,५.६५ ॥\nआपोऽग्निः पृथिवी वायुरन्तरिक्षो दिवं तथा ।\nस्वर्गो दिशः समुद्राश्च नद्यश्चैव वनस्पतीन् ॥ १,५.६६ ॥\nऔषधीनां तथात्मानो ह्यात्मनो वृक्षवीरुधाम् ।\nलताः काष्ठाः कलाश्चैव मुहूर्ताः संधिरात्र्यहाः ॥ १,५.६७ ॥\nअर्द्धमासाश्च मासाश्च अयनाब्दयुगानि च ।\nस्थाने स्रोतःस्वभीमानाः स्थानाख्याश्चैव ते स्मृताः ॥ १,५.६८ ॥\nस्थानात्मनः स सृष्ट्वा तु ततोऽन्यान्स तदासृजत् ।\nदेवांश्चैव पितॄंश्चैव यौरिमा वर्द्धिताः प्रजाः ॥ १,५.६९ ॥\nभृग्वङ्गिरा मरीचिश्च पुलस्त्यः पुलहः क्रतुः ।\nदक्षोऽत्रिश्च वसिष्ठश्च सासृजन्नव मानसान् ॥ १,५.७० ॥\nनव ब्रह्माण इत्येते पुराणे निश्चयं गताः ।\nब्रह्मा यथात्मकानां तु सर्वेषां ब्रह्मयोगिनाम् ॥ १,५.७१ ॥\nततोऽसृजत्पुनर्ब्रह्मा रुद्रं रोषत्मसंभवम् ।\nसंकल्पं चैव धर्म च सर्वेषामेव पर्वतौ ॥ १,५.७२ ॥\nसोऽसृजद्व्यवसायं तु ब्रह्मा भूतं सुखात्मकम् ।\nसंकल्पाच्चैव संकल्पो जज्ञे सोऽव्यक्तयोनिनः ॥ १,५.७३ ॥\nप्राणाद्दक्षोऽसृजद्वाचं चक्षुर्भ्यां च मरीचिनम् ।\nभृगुश्च हृदयाज्जज्ञे ऋषिः सलिलयोनिनः ॥ १,५.७४ ॥\nशिरसश्चाङ्गिराश्चैव श्रोत्रादत्रिस्तथैव च ।\nपुलस्त्यश्च तथोदानाद्व्यानात्तु पुलहस्तथा ॥ १,५.७५ ॥\nसमानतो वसिष्ठश्च ह्यपानान्निर्ममे क्रतुम् ।\nइत्येते ब्रह्मणः श्रेष्ठाः पुत्रा वै द्वादश स्मृताः ॥ १,५.७६ ॥\nधर्मादयः प्रथमजा विज्ञेया ब्रह्ममः स्मृताः ।\nभृग्वादयस्तु ये सृष्टा न च ते ब्रह्मवादिनः ॥ १,५.७७ ॥\nगृहमेधिपुराणास्ते विज्ञेया ब्रह्मणः सुताः ।\nद्वादशैते प्रसूयन्ते सह रूद्रेण च द्विजाः ॥ १,५.७८ ॥\nक्रतुः सनत्कुमारश्च द्वावेतावूर्द्धरेतसौ ।\nपूर्वोत्पत्तौ पुरा ह्येतौ सर्वेषामपि पूर्वजौ ॥ १,५.७९ ॥\nव्यतीतौ सप्तमे कल्पे पुराणौ लोकसाधकौ ।\nविरजेतेऽत्र वै लोके तेजसाक्षिप्य चात्मनः ॥ १,५.८० ॥\nतावुभौ योगधर्माणावारोप्यात्मानमात्मना ।\nप्रजाधर्मं च कामं च वर्तयेते महौजसौ ॥ १,५.८१ ॥\nयथोत्पन्नस्तथैवेह कुमार इति चोच्यते ।\nततः सनत्कुमारेति नाम तस्य प्रतिष्ठितम् ॥ १,५.८२ ॥\nतेषां द्वादश ते वंशा दिव्या देवगाणान्विताः ।\nक्रियावन्तः प्रजावन्तो महर्षिभिरलङ्कृताः ॥ १,५.८३ ॥\nप्राणजांस्तु स दृष्ट्वा वै ब्रह्मा द्वादश सात्त्विकान् ।\nततोऽसुरान्पितॄन्देवान्मनुष्यांश्चासृजत्प्रभुः ॥ १,५.८४ ॥\nमुखाद्देवानजनयत्पितॄंश्चैवाथ वक्षसः ।\nप्रजननान्मनुष्यान्वै जघनान्निर्ममेऽसुरान् ॥ १,५.८५ ॥\nनक्तं सृजन्पुनर्ब्रह्मा ज्योत्स्नाया मानुषात्मनः ।\nसुधायाश्च पितॄंश्चैव देवदेवः ससर्जह ॥ १,५.८६ ॥\nमुख्यामुख्यान्सृजन्देवानसुरांश्च ततः पुनः ।\nमनसश्च मनुष्यांश्च पितृवन्महतः पितॄन् ॥ १,५.८७ ॥\nविद्युतोऽशनिमेघांश्च लोहितेन्द्रधनूंषि च ।\nऋचो यजूंषि सामानि निर्ममे यज्ञसिद्धये ॥ १,५.८८ ॥\nउच्चावचानि भूतानि महसस्तस्य जज्ञिरे ।\nब्रह्मणस्तु प्रजासर्गं देवार्षिपितृमानवम् ॥ १,५.८९ ॥\nपुनः सृजति भूतानि चराणि स्थावराणि च ।\nयक्षान्पिशाचान् गन्धर्वान्सर्वशोऽप्सरसस्तथा ॥ १,५.९० ॥\nनरकिन्नररक्षांसि वयः पशुमृगोरगान् ।\nअव्ययं वा व्ययञ्चैव द्वयं स्थावरजङ्गमम् ॥ १,५.९१ ॥\nतेषां ते यान्ति कर्माणि प्राक्सृष्टानि स्वयंभुवा ।\nतान्येव प्रतिपद्यन्ते सृज्यमानाः पुनः पुनः ॥ १,५.९२ ॥\nहिंस्राहिंस्रे मृदुक्रूरे धर्माधर्मौं कृताकृते ।\nतेषामेव पृथक्सूतमविभक्तं त्रयं विदुः ॥ १,५.९३ ॥\nएतदेवं च नैवं च न चोभे नानुभे तथा ।\nकर्म स्वविषयं प्राहुः सत्त्वस्थाः समदर्शिनः ॥ १,५.९४ ॥\nनामात्मपञ्चभूतानां कृतानां च प्रपञ्चताम् ।\nदिवशब्देन पञ्चैते निर्ममे समहेश्वरः ॥ १,५.९५ ॥\nआर्षाणि चैव नामानि याश्च देवेषु सृष्टयः ।\nशर्वर्यां न प्रसूयन्ते पुनस्तेभ्योदधत्प्रभुः ॥ १,५.९६ ॥\nइत्येवं कारणाद्भूतो लोकसर्गः स्वयंभुवः ।\nमहदाद्या विशेषान्ता विकाराः प्राकृताः स्वयम् ॥ १,५.९७ ॥\nचन्द्रसूर्यप्रभो लोको ग्रहनक्षत्रमण्डितः ।\nनदीभिश्च समुद्रैश्च पर्वतैश्च सहस्रशः ॥ १,५.९८ ॥\nपुरैश्च विविधै रम्यैः स्फीतैर्जनपदैस्तथा ।\nअस्मिन् ब्रह्मवनेऽव्यक्तो ब्रह्मा चरति सर्ववित् ॥ १,५.९९ ॥\nअव्यक्तबीजप्रभवस्तस्यैवानुग्रहे स्थितः ।\nबुद्धिस्कन्धमयश्चैव इन्द्रियान्तरकोटरः ॥ १,५.१०० ॥\nमहाभूतप्रकाशश्च विशेषैः पत्रवांस्तु सः ।\nधर्माधर्मसुपुष्पस्तु सुखदुःखफलोदयः ॥ १,५.१०१ ॥\nआजीवः सर्वभूतानां ब्रह्मवृक्षः सनातनः ।\nएतद्ब्रह्मवनं चैव ब्रह्मवृक्षस्य तस्य तत् ॥ १,५.१०२ ॥\nअव्यक्तं कारणं यत्र नित्यं सदसदात्मकम् ।\nप्रधानं प्रकृतिं मायां चैवाहुस्तत्त्वचिन्तकाः ॥ १,५.१०३ ॥\nइत्येषोऽनुग्रहः सर्गो ब्रह्मनैमित्तिकः स्मृतः ।\nअबुद्धिपूर्वकाः सर्गा ब्रह्मणः प्राकृतास्त्रयः ॥ १,५.१०४ ॥\nमुख्यादयस्तु षट्सर्गा वैकृता बुद्धिपूर्वकाः ।\nवैकल्पात्संप्रवर्तन्ते ब्रह्मणस्तेभिमन्यवः ॥ १,५.१०५ ॥\nइत्येते प्राकृताश्चैव वैकृताश्च नव स्मृताः ।\nसर्गाः परस्परोत्पन्नाः कारणं तु बुधैः स्मृतम् ॥ १,५.१०६ ॥\nमूर्द्धानं वै यस्य वेदा वदन्ति वियन्नाभिश्चन्द्रसूर्यौं च नेत्रे ।\nदिशः श्रोत्रे विद्धि पादौ क्षितिं च सोऽचिन्त्यात्मा सर्वभूतप्रणेता ॥ १,५.१०७ ॥\nवक्त्राद्यस्य ब्राह्मणाः संप्रसूता वक्षसश्चैव क्षत्रियाः पूर्वभागे ।\nवैश्या ऊरुभ्यां यस्य पद्भ्यां च शूद्राः सर्वे वर्णा गात्रतः संप्रसूताः ॥ १,५.१०८ ॥\nनारायणात्परोव्यक्तादण्डमव्यक्तसंज्ञितम् ।\nअण्डजस्तु स्वयं ब्रह्मा लोकास्तेन कृताः स्वयम् ॥ १,५.१०९ ॥\nतत्र कल्पान् दशस्थित्वा सत्यं गच्छन्ति ते पुनः ।\nते लोका ब्रह्मलोकं वै अपरावर्तिनीं गतिम् ॥ १,५.११० ॥\nआधिपत्यं विना ते वै ऐश्वर्येण तु तत्समाः ।\nभवन्ति ब्रह्मणा तुल्या रूपेण विषयेण च ॥ १,५.१११ ॥\nतत्र ते ह्यवतिष्ठन्ते प्रीतियुक्ताः स्वसंयुताः ।\nअवश्यंभाविनार्थेन प्राकृतं तनुते स्वयम् ॥ १,५.११२ ॥\nनानात्वनाभिसंबध्यास्तदा तत्कालभाविताः ।\nस्वपतोऽबुद्धिपूर्व हि बोधो भवति वै यथा ॥ १,५.११३ ॥\nतत्कालभाविते तेषां तथा ज्ञानं प्रवर्त्तते ।\nप्रत्याहारैस्तु भेदानां तेषां हि न तु शुष्मिणाम् ॥ १,५.११४ ॥\nतैश्व सार्धं प्रवर्तन्ते कार्याणि कारणानि च ।\nनानात्वदर्शिनां तेषां ब्रह्मलोकनिवासिनाम् ॥ १,५.११५ ॥\nविनिवृत्तविकाराणां स्वेन धर्मेण तिष्ठताम् ।\nतुल्यलक्षण सिद्धास्तु शुभात्मानो निरञ्जनाः ॥ १,५.११६ ॥\nप्राकृते करणोपेताः स्वात्मन्येव व्यवस्थिताः ।\nप्रस्थापयित्वा चात्मानं प्रकृतिस्त्वेष तत्तवतः ॥ १,५.११७ ॥\nपुरुषान्यबहुत्वेन प्रतीता न प्रवर्तते ।\nप्रवर्तते पुनः सर्गस्तेषां साकारणात्मनाम् ॥ १,५.११८ ॥\nसंयोगः प्रकृतिर्ज्ञेया यक्तानां तत्त्वदर्शिनाम् ।\nतत्रोपवर्गिणी तेषामपुनर्भारगामिनाम् ॥ १,५.११९ ॥\nअभावतः पुनः सत्यं शान्तानामर्चिषामिव ।\nततरतेषु गतेषूर्द्धं त्रैलोक्यात्तु मुदात्मसु ॥ १,५.१२० ॥\nते सार्द्धं चैर्महर्ल्लोकस्तदानासादितस्तु वै ।\nतच्छिष्या ये ह तिष्ठन्ति कल्पदाह उपस्थिते ॥ १,५.१२१ ॥\nगन्धर्वाद्याः पिशाचाश्चमानुषा ब्रह्मणादयः ।\nपशवः पक्षिणश्चैव स्थावराः ससरीसृपाः ॥ १,५.१२२ ॥\nतिष्ठत्सुतेषु तत्कालं पृथिवीतलवसिषु ।\nसहस्रंयत्तु रश्मीनां सूर्यस्येह विनश्यति ॥ १,५.१२३ ॥\nते सप्त रश्मयो भूत्वा एकैको जायते रविः ।\nक्रमेण शतमानास्ते त्रींल्लोकान्प्रदहन्त्युत ॥ १,५.१२४ ॥\nजङ्गमान्स्थावरांश्चैव नदीः सर्वाश्च पर्वतान् ।\nशुष्के पूर्वमनावृष्ट्या चैस्तैशचैव प्रतापिताः ॥ १,५.१२५ ॥\nतदा ते विवशाः सर्वे निर्दग्धाः सूर्यरश्मिभिः ।\nजङ्गमाः स्थावराश्चैव धर्माधर्मादिकास्तु वै ॥ १,५.१२६ ॥\nदग्धदेहास्तदा ते तु धूतपापा युगात्यये ।\nख्यातातपा विनिर्मुक्ताः शुभया चातिबन्धया ॥ १,५.१२७ ॥\nततस्ते ह्युपपद्यन्ते तुल्यरूपैर्जनैर्जनाः ।\nउषित्वा रजनीं ते च ब्रह्मणोऽव्यक्तजन्मनः ॥ १,५.१२८ ॥\nपुनः सर्गे भवन्तीह मानस्यो ब्रह्मणः प्रजाः ।\nततस्तेषु प्रपन्नेषु जनैस्त्रैलोक्यवासिषु ॥ १,५.१२९ ॥\nनिर्दग्धेषु च लोकेषु तदा सूर्यैस्तु सप्तभिः ।\nवृष्ट्या क्षितौ प्लावितायां विजनेष्वर्णवेषु वा ॥ १,५.१३० ॥\nसमुद्राश्चैव मेघाश्च आपश्चैवाथ पार्थिवाः ।\nशरमाणा व्रजन्त्येव सलिलाख्यास्तथाचलाः ॥ १,५.१३१ ॥\nआगतागतिकं चैव यदा तु सलिलं बहु ।\nसंछाद्येमां स्थितां भूमिमर्णवाख्यं तदाभवत ॥ १,५.१३२ ॥\nआभाति यस्माच्चाभासाद्भाशब्दः कान्तिदीप्तिषु ।\nस सर्वः समनुप्राप्ता मासां भाभ्यो विभाव्यते ॥ १,५.१३३ ॥\nतदन्तस्तनुते यस्मात्सर्वां पृथ्वीं समततः ।\nधातुस्तनोति विस्तारं ततोपतनवः स्मृताः ॥ १,५.१३४ ॥\nशार इत्येव शीर्णे तु नानार्थो धातु रुच्यते ।\nएकार्णवे भवन्त्यापो न शीर्णास्तेन ता नराः ॥ १,५.१३५ ॥\nतस्मिन् युगसहस्रान्ते संस्थिते ब्रह्मणोऽहनि ।\nतावत्कालं रजन्यां च वर्तन्त्यां सलिलात्मनः ॥ १,५.१३६ ॥\nततस्ते सलिले तस्मिन्नष्टाग्नौ पृथिवीतले ।\nप्रशान्तवातेऽन्धकारे निरालोके समन्ततः ॥ १,५.१३७ ॥\nयेनैवाधिष्ठितं हीदं ब्रह्मणः पुरुषः प्रभुः ।\nविभागमस्य लोकस्य प्रकर्तुं पुनरैच्छत ॥ १,५.१३८ ॥\nएकार्णवे ततस्तस्मिन्नष्टे स्थावर जङ्गमे ।\nतदा भवति स ब्रह्मा सहस्राक्षः सहस्रपात् ॥ १,५.१३९ ॥\nसहस्रशीर्षा पुरुषो रुक्मवर्णो ह्यतीन्द्रियः ।\nब्रह्मा नारायणा ख्यस्तु सुष्वाप सलिले तदा ॥ १,५.१४० ॥\nसत्त्वोद्रेकात्प्रबुद्धस्तु स शून्यं लोकमैक्षत ।\nअनेनाद्येन पादेन पुराणं परिकीर्तितम् ॥ १,५.१४१ ॥\nइति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापादे लोककल्पनं नाम पञ्चमोऽध्यायः"
  }
]
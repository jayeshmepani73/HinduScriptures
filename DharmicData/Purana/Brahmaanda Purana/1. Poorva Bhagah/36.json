[
  {
    "text": "शांशपायन उवाच ।।\nमन्वंतराणि शेषाणि श्रोतुमिच्छाम्यनुक्रमात् ।।\nमन्वंतराधिपांश्चैव शक्रदेवपुरोगमान् ।। ३६.१ ।।\nसूत उवाच ।।\nमन्वंतराणि यानि स्युरतीतानागतानि ह ।।\nसमासा द्विस्तराच्चैव ब्रुवतो मे निबोधत ।। ३६.२ ।।\nस्वायंभुवो मनुः पूर्वं मनुः स्वारोचिषस्तथा ।।\nउत्तमस्तामसश्चैव रैवतश्चाक्षुषस्तथा ।। ३६.३ ।।\nषडेते मनवोऽतीता वक्ष्याम्यष्टावनागतान् ।।\nसावर्णिश्चैव रौच्यश्च भौत्यो वैवस्वतस्तथा ।। ३६.४ ।।\nवक्ष्याम्येतान्पुरस्तात्तु मनोर्वेवस्वतस्य च ।।\nमनवः पंच येऽतीता मानसांस्तान्निबोधत ।। ३६.५ ।।\nमन्वंतरं मया वोऽध्य क्रांतं स्वायंभुवस्य ह ।।\nअत ऊर्ध्वं प्रवक्ष्यामि मनाः स्वारोचिषस्य ह ।। ३६.६ ।।\nप्रजासर्गं समासेन द्वितीयस्य महात्मनः ।।\nआसन्वै तुषिता देवा मनोः स्वारोचिषेऽन्तरे ।। ३६.७ ।।\nपारावताश्च विद्वांसो द्वावेव तु गणौ स्मृतौ ।।\nतुषितायां समुत्पन्नाः क्रतोः पुत्राः स्वरोचिषः ।। ३६.८ ।।\nपारावताश्च वासिष्ठा द्वादश द्वौ गणौ स्मृतौ ।।\nछंदजाश्च चतुर्विंशद्देवास्ते वै तदा स्मृताः ।। ३६.९ ।।\nदिवस्पर्शोऽथ जामित्रो गोपदो भासुरस्तथा ।।\nअजश्च भगवाश्चैव द्रविणश्य महा बलः ।। ३६.१० ।।\nआयश्चापि महाबाहुर्महौजाश्चापि वीर्यवान् ।।\nचिकित्वान्विश्रुतो यस्तु चांशो यश्चैव पठ्यते ।। ३६.११ ।।\nऋतश्चद्वादशस्तेषां तुषिताः परिकीर्त्तिताः ।।\nइत्येते क्रतुपुत्रास्तु तदाऽसन्सोमपायिनः ।। ३६.१२ ।।\nप्रचेताश्चैव यो देवो विश्वदेवस्तथैव च ।।\nसमंजो विश्रुतो यस्तु ह्यजिह्मश्चारिमर्द्दनः ।। ३६.१३ ।।\nआयुर्दानो महामानो दिव्यमानस्तथैव च ।।\nअजेयश्च महाभागो यवीयांश्च महाबलः ।। ३६.१४ ।।\nहोता यज्वा तथा ह्येते परिक्रांताः परावताः ।।\nइत्येता देवता ह्यासन्मनोः स्वारोचिषांतरे ।। ३६.१५ ।।\nसोमपास्तु तदा ह्येताश्चतुर्विशति देवताः ।।\nतेषामिंद्रस्तदा ह्यासीद्विपश्चिल्लोकविश्रुतः ।। ३६.१६ ।।\nऊर्जा वसिष्ठपुत्रश्च स्तंबः काश्यप एव च ।।\nभार्गवश्च तधा प्राम ऋषभोंऽङ्गिरसस्तथा ।। ३६.१७ ।।\nपौलस्त्यश्चैव दत्तोऽत्रिरात्रेयो निश्चलस्तथा ।।\nपौलहोऽथार्वरीवांश्च एते सप्तर्षयस्तथा ।। ३६.१८ ।।\nचैत्रः किंपुरुष श्चैव कृतांतो विभृतो रविः ।।\nबृहदुक्थो नवः सेतुः श्रुतश्चेति नव स्मृताः ।। ३६.१९ ।।\nमनोः स्वारोचिषस्यैते पुत्रा वंशकराः प्रभो ।।\nपुराणे परिसंख्याता द्वितीयं वै तदंतरम् ।। ३६.२० ।।\nसप्तर्षयो मनुर्देवाः पितरश्च चतुष्टयम् ।।\nमूलं मन्वंतरस्यैते तेषां चैवान्वयाः प्रजाः ।। ३६.२१ ।।\nऋषीणां देवताः पुत्राः पितरो देवसूनवः ।।\nऋषयो देवपुत्राश्च इति शास्त्रे विनिश्चयः ।। ३६.२२ ।।\nमनोः क्षत्रं विशश्चैव सप्तर्षिभ्यो द्विजा तयः ।।\nएतन्मन्वंतरं प्रोक्तं समासाच्च न विस्तरात् ।। ३६.२३ ।।\nस्वायंभुवे न विस्तारो ज्ञेयः स्वारोचिषस्य च ।।\nन शक्यो विस्तरस्तस्य वक्तुं वर्षशतैरपि ।। ३६.२४ ।।\nपुनरुक्तबहुत्वात्तु प्रजानां वै कुलेकुले ।।\nतृतीये त्वथ पर्याये उत्तमस्यांतरे मनोः ।। ३६.२५ ।।\nपंच देवगणा प्रोक्तास्तान्वक्ष्यामि निबोधत ।।\nसुधामानश्च ये देवा ये चान्ये वशवर्त्तिनः ।। ३६.२६ ।।\nप्रतर्दनाः शिवाः सत्यागणा द्वादशकाः स्मृताः ।।\nसत्यो धृतिर्दमो दांतः क्षमः क्षामो ध्वनिः शुचिः ।। ३६.२७ ।।\nइषोर्ज्जश्च तथा श्रेष्ठः सुपर्णो द्वादशस्तथा ।।\nइत्येते द्वादश प्रोक्ताः सुधामानस्तु नामभिः ।। ३६.२८ ।।\nसहस्रधारो विश्वायुः समितारो वृहद्वसुः ।।\nविश्वधा विश्वकर्मा च मानसस्तु विराजसः ।। ३६.२९ ।।\nज्योतिश्चैव विभासश्च कीर्त्तिता वंशवर्तिनः ।।\nअवध्योऽवरतिर्देवो वसुर्धिष्ण्यो विभावसुः ।। ३६.३० ।।\nवित्तः क्रतुः सुधर्मा च धृतधर्मा यशस्विजः ।।\nरथोर्मिः केतुमांश्चैव कीर्त्तितास्तु प्रतर्दनाः ।। ३६.३१ ।।\nहंसस्वारौ वदान्यौ च प्रतर्दनयशस्करौ ।।\nसुदानो वसुदानश्च सुमंजसविषावुभौ ।। ३६.३२ ।।\nयमो वह्नि र्यतिश्चैव सुचित्रः सुतपास्तथा ।।\nशिवा ह्येते तु विज्ञेया यज्ञिया द्वादशापराः ।। ३६.३३ ।।\nसत्यानामपि नामानि निबोधत यथातथम् ।।\nदिक्पतिर्वाक्पतिश्चैव विश्वः शंभुस्तथैव च ।। ३६.३४ ।।\nस्वमृडीको दिविश्चैव वर्चोधामा बृहद्वपुः ।।\nअश्वश्चैव सदश्वश्च क्षेमानन्दौ तथैव च ।। ३६.३५ ।।\nसत्या ह्येते परिक्रांता यज्ञिया द्वादशापराः ।।\nइत्येता देवता ह्यासन्नौत्तमस्यांतरे मनोः ।। ३६.३६ ।।\nतेषामिंद्रस्तु देवानां सुशांतिर्नाम विश्रुतः ।।\nपुत्रास्त्तवंगिरसस्ते वै उत्तमस्य प्रजापतेः ।। ३६.३७ ।।\nवशिष्ठपुत्राः सप्तासन्वाशिष्ठा इति विश्रुताः ।।\nसप्तर्षयस्तु ते सर्व उत्तमस्यांतरे मनोः ।। ३६.३८ ।।\nआचश्च परशुश्चैव दिव्यो दिव्यौषधिर्नयः ।।\nदेवाम्वुजश्चाप्रतिमौ महोत्साहो गजस्तथा ।। ३६.३९ ।।\nविनीतश्च सुकेतुश्च सुमित्रः सुमतिः श्रुतिः ।।\nउत्तमस्य मनोः पुत्रास्त्रयोदश महात्मनः ।। ३६.४० ।।\nएते क्षत्रप्रणेतारस्तृतीयं चैतदंतरम् ।।\nऔत्तमः परिसंख्यातः सर्गः स्वारोचिषेण तु ।। ३६.४१ ।।\nविस्तरेणानुपूर्व्या च तामसस्य निबोधत ।।\nचतुर्थे त्वथ पर्याये तामसस्यातरे मनोः ।। ३६.४२ ।।\nसत्याः सुरूपाः सुधियो हरयश्च गणाः स्मृताः ।।\nपुलस्त्यपुत्रास्ते देवास्तामसस्यांतरे मनोः ।। ३६.४३ ।।\nगणस्तु तेषां देवानामेकैकः पंचविंशकः ।।\nइन्द्रियाणां प्रतीयेत ऋषयः प्रतिजानते ।। ३६.४४ ।।\nसप्रमाणास्तु शीर्षण्यं मनश्चैवाष्टमं तथा ।।\nइंद्रियाणि तथा देवा मनोस्तस्यांतरे स्मृताः ।। ३६.४५ ।।\nतेषां बभूव देवानां शिबिरिंद्रः प्रतापवान् ।।\nसप्तर्षयोंऽतरे ये च तान्निबोधत सत्तमाः ।। ३६.४६ ।।\nकाव्य आङ्गिरसश्चैव काश्यपः पृथुरेव च ।।\nअत्रेयस्त्वग्निरित्येव ज्योतिर्धामा च भार्गवः ।। ३६.४७ ।।\nपौलहश्चरकश्चात्र वाशिष्ठः पीवरस्तथा ।।\nचैत्रस्तथैव पौलस्त्य ऋषयस्तामसेंऽतरे ।। ३६.४८ ।।\nजानुजंघस्तथा शान्तिर्नरः ख्यातिः शुभस्तथा ।।\nप्रियभृत्यो परीक्षिच्च प्रस्थलोऽथ दृढेषुधिः ।। ३६.४९ ।।\nकृशाश्वः कृतबंधुश्च तामसस्य मनोः सुताः ।।\nपञ्चमेत्वथ पर्याये मनोः स्वारोचिषेंऽतरे ।। ३६.५० ।।\nगुणास्तु ये समाख्याता देवानां तान्निबोधत ।।\nअमिताभा भूतरयो वैकुंठाः ससुमेधसः ।। ३६.५१ ।।\nवरिष्ठाश्च शुभाः पुत्रा वसिष्ठस्य प्रजापतेः ।।\nचतुर्दश तु चत्वारो गणास्तेषां सुभास्वराः ।। ३६.५२ ।।\nउग्रः प्रज्ञोऽग्निभावश्च प्रज्योतिश्चामृतस्तथा ।।\nसुमतिर्वा विरावश्च धामा नादः श्रवास्तथा ।। ३६.५३ ।।\nवृत्तिराशी च वादश्च शबरश्च चतुर्दश ।।\nअमिताभाः स्मृता ह्येते देवाः स्वारोचिषेंऽतरे ।। ३६.५४ ।।\nमतिश्च सुमतिश्चैव ऋतसत्यौ तथैधनः ।।\nअधृतिर्विधृतिश्चैव दमो नियम एव च ।। ३६.५५ ।।\nव्रतो विष्णुः सहश्चैव द्युतिमान्सुश्रवास्तथा ।।\nइत्येतानीह नामानि आभूतयसां विदुः ।। ३६.५६ ।।\nवृषो भेत्ता जयो भीमः शुचिर्दांतो यशो दमः ।।\nनाथो विद्वानजेयश्च कृशो गौरो ध्रुवस्तथा ।। ३६.५७ ।।\nकीर्त्तितास्तु विकुंठा वै सुमेधांस्तु निबोधत ।।\nमेधा मेधा तिथिश्चैव सत्यमेधास्तथैव च ।। ३६.५८ ।।\nपृश्निमेधाल्पमेधाश्च भूयोमेधाश्च यः प्रभुः ।।\nदीप्तिमेधा यशोमेधा स्थिरमेधास्तथैव च ।। ३६.५९ ।।\nसर्वमेधा सुमेधाश्च प्रतिमेधाश्च यः स्मृतः ।।\nमेधजा मेधहंता च कीर्त्तितास्ते सुमेधसः ।। ३६.६० ।।\nविभुरिंद्रस्तथा तेषामासीद्वि क्रांतपौरुषः ।।\nपौलस्त्यो दवबाहुश्च सुधामा नाम काश्यपः ।। ३६.६१ ।।\nहिरण्यरोमांगिरसो वेदश्रीश्चैव भार्गवः ।।\nऊर्ध्वबाहुश्च वाशिष्ठः पर्जन्यः पौलहस्तथा ।। ३६.६२ ।।\nसत्यनेत्रस्तथात्रेय ऋषयो रैवतेंऽतरे ।।\nमहावीर्यः सुसंभाव्यः सत्यको हरहा शुचिः ।। ३६.६३ ।।\nबलबन्धुर्निरामित्रः कंबुः श्रृगो धृतव्रतः ।।\nरैवतस्य च पुत्रास्ते पञ्चमं वै तदंतरम् ।। ३६.६४ ।।\nस्वारोचिषश्चोत्तमोऽपि तामसो रैवतस्तथा ।।\nप्रियव्रतान्वया ह्येते चत्वारो मनवः स्मृताः ।। ३६.६५ ।।\nषष्ठे खल्वपि पर्याये देवा ये चाक्षुषेंऽतरे ।।\nआद्याः प्रसूता भाव्यश्च पृथुकाश्च दिवौकसः ।। ३६.६६ ।।\nमहानुभावा लेखास्छ पंच देवगणाः स्मृताः ।।\nदिवौकसः सर्व एव प्रोच्यंते मातृनामभिः ।। ३६.६७ ।।\nअत्रेः पुत्रस्य नप्तारो ह्यारण्यस्य प्रजापतेः ।।\nगणस्तु तेषां देवानामेकैको ह्यष्टकः स्मृतः ।। ३६.६८ ।।\nअंतरिक्षो वसुर्हव्यो ह्यतिथिश्च प्रियव्रतः ।।\nश्रोता मंतानुमंता च त्वाद्या ह्येते प्रकीर्त्तिताः ।। ३६.६९ ।।\nश्येनभद्रस्तथा चैव श्वेतचक्षुर्महायशाः ।।\nसुमनाश्च प्रचेताश्च वनेनः सुप्रचेत्सौ ।। ३६.७० ।।\nमुनिश्चैव महासत्त्वः प्रसूताः परिकीर्त्तिताः ।।\nविजयः सुजयश्चैव मनस्योदौ तथैव च ।। ३६.७१ ।।\nमतिः परिमतिश्चैव विचेताः प्रियनिश्चयः ।।\nभव्या ह्येते स्मृता देवाः पृथुकांश्च निबोधत ।। ३६.७२ ।।\nओजिष्ठः शकुनो देवो वानत्दृष्टस्तथैव च ।।\nसत्कृतः सत्यदृष्टिश्च जिगीषुर्विजयस्तथा ।। ३६.७३ ।।\nअजितश्च महाभागः पृथुकास्ते दिवौकसः ।।\nलेशास्तथा प्रवक्ष्यामि नामतस्तान्निबोधत ।। ३६.७४ ।।\nमनोजवः प्रघासश्च प्रचेताश्च महायशाः ।।\nध्रुवो ध्रुवक्षितिश्चैव अत्युतश्चैव वीर्यवान् ।। ३६.७५ ।।\nयुवना बृहस्पतिश्चैव लेखाः संपरिकीर्त्तिताः ।।\nमनोजवो महावीर्यस्तेषामिंद्रस्तदाभवत् ।। ३६.७६ ।।\nउत्तमो भार्गवश्चैव हविष्मानंगिरःसुतः ।।\nसुधामा काश्यपश्चैव वशिष्ठो विरजास्तथा ।। ३६.७७ ।।\nअतिनामा च पौलस्त्यः सहिष्णुः पौलहस्तथा ।।\nमधुरात्रेय इत्येते सप्त वै चाक्षुषेंऽतरे ।। ३६.७८ ।।\nऊरुः पुरुः शतद्युम्नस्तपस्वी सत्यवाक्कृतिः ।।\nअग्निष्टुदतिरात्रश्च सुद्युम्नशचेति ते नव ।। ३६.७९ ।।\nअभिमन्युश्च दशमो नाड्वलेया मनोः सुताः ।।\nचाक्षुषस्य सुताः ह्येते षष्ठं चैव तदंतरम् ।। ३६.८० ।।\nवैवस्वतेन संख्यातस्तत्सर्गः सांप्रतेन तु ।।\nविस्तरेणानुपूर्व्या च चाक्षुषस्यांतरे मनोः ।। ३६.८१ ।।\nऋषय ऊचुः ।।\nचाक्षुषः कस्य दायादः संभूतः सक्य वाऽन्वये ।।\nतस्यान्ववाये येऽप्यन्येतान्नो ब्रूहि यथातथम् ।। ३६.८२ ।।\nसूत उवाच ।।\nचाक्षुषस्य विसर्गं तु समासाच्छृणुत द्विजाः ।।\nयस्यान्ववाये संभूतः पृथुर्वैन्यः प्रतापवान् ।। ३६.८३ ।।\nप्रजानां पतयश्चान्ये दक्षः प्राचेतसस्तथा ।।\nउत्तानपादं जग्राह पुत्रमत्रिप्रजापतिः ।। ३६.८४ ।।\nदत्तकः स तु पुत्रोऽस्य राजा ह्यासीत्प्रजापतिः ।।\nस्वायंभुवेन मनुना दत्तोऽत्रेः कारणं प्रति ।। ३६.८५ ।।\nमन्वन्तरमथासाद्य भविष्यच्चाक्षुषस्य ह ।।\nषष्ठं तदनु वक्ष्यामि उपोद्धातेन वै द्विजाः ।। ३६.८६ ।।\nउत्तानपादाच्चतुरः सूनृताऽसूत भामिनी ।।\nधर्मस्य कन्या सुश्रोणी सूनृता नाम विश्रुता ।। ३६.८७ ।।\nउत्पन्ना जापि धर्मेम ध्रुवस्य जननी शुभा ।।\nधर्मस्य पत्न्यां लक्ष्मयां वै उत्पन्ना सा शुचिस्मिता ।। ३६.८८ ।।\nध्रुवं च कीर्त्तिमंतं च त्वायुष्मंतं वसुं तथा ।।\nउत्तानपादोऽजनयत्कन्ये द्वे च शुचिस्मिते ।। ३६.८९ ।।\nस्वरामनस्विनी चैव तयोः पुत्राः प्रकीर्त्तिताः ।।\nध्रुवो वर्षसहस्राणि दश दिव्यानि वीर्यवान् ।। ३६.९० ।।\nतपस्तेपे निराहारः प्रार्थयन्विपुलं यशः ।।\nत्रेतायुगे तु प्रथमे पौत्रः स्वायंभुवस्य तु ।। ३६.९१ ।।\nआत्मानं धारयन्योगान्प्रार्थयन्सुमहद्यशः ।।\nतस्मै ब्रह्मा ददौ प्रीतो ज्योतिषां स्थानमुत्तमम् ।। ३६.९२ ।।\nआभूतसंप्लवाद्दिव्यमस्तोदयविवार्जितम् ।।\nतस्यातिमात्रामृद्धिं च महिमानं निरीक्ष्य तु ।। ३६.९३ ।।\nदैत्या सुराणामाचार्यः श्लोकमप्युशाना जगौ ।।\nअहोऽस्य तपसो वीर्यमहो श्रुतमहो व्रतम् ।। ३६.९४ ।।\nकृत्वा यदेनमुपरि ध्रुवं सप्तर्षयः स्थिताः ।।\nद्रुवे त्रिदिवमासक्तमीश्वरः स दिवस्पतिः ।। ३६.९५ ।।\nध्रुवात्सृष्टिं च भव्यं च भूमिस्तौ सुषुवे नृपौ ।।\nस्वां छायामाह वै सृष्टिर्भवनारीति तां प्रभुः ।। ३६.९६ ।।\nसत्याभिव्यहृतेस्तस्य सद्यः स्त्री साभवत्तदा ।।\nदिव्यसंहनना छाया दिव्याभरणभूषिता ।। ३६.९७ ।।\nछायायां सृष्टिराधत्त पंच पुत्रानकल्मषान् ।।\nप्राजीनगर्भं वृषभं वृकंच वृकलं धृतिम् ।। ३६.९८ ।।\nपत्नी प्राचीनगर्भस्य सुवर्चा सुषुवे नुपम् ।।\nनाम्नोदारधियं पुत्रमिंद्रो यः पूर्वजन्मनि ।। ३६.९९ ।।\nसंवत्सरसहस्रान्ते सकृदाहारमाहरन् ।।\nएवं मन्वन्तरं युक्त इंद्रत्वं प्राप्तवान्प्रभुः ।। ३६.१०० ।।\nउदारधेः सुतं भद्राऽजनयत्सा दिवंजयम् ।।\nरिपुं रिपुंजयाज्जज्ञे वरांगी तु दिवंजयात् ।। ३६.१०१ ।।\nरिपोराधत्त बृहती वक्षुषं सर्वतेजसम् ।।\nतस्य पुत्रो मनुर्विद्वान् ब्रह्मक्षत्र्रप्रवत्तकः ।।\nव्यजीजनत्पुष्करिणी वारुणी चाक्षुषं मनुम् ।। ३६.१०२ ।।\nऋषय ऊचुः ।।\nप्रजापतेः सुता कस्माद्वारुणी प्रोच्यतेऽनघ ।।\nएतदाचक्ष्व तत्वेन कुशलो ह्यसि विस्तरे ।। ३६.१०३ ।।\nसूत उवाच ।।\nअरण्यस्योदकः पुत्रो वरुणत्वमुपागतः ।।\nतेन सा वारुणी ज्ञेया भ्रात्रा ख्यातिमुपागता ।। ३६.१०४ ।।\nमनोरजायंत दश नड्वलायां सुताः शुभाः ।।\nकन्यायां सुमहावीर्या विरजस्य प्रजापतेः ।। ३६.१०५ ।।\nऊरुः पुरुः शतद्युम्नस्तपस्वी सत्यवाक्कृतिः ।।\nअग्निष्टुदतिरात्रश्च सुद्युम्नश्चेति वै नव ।। ३६.१०६ ।।\nअभिमन्युश्च दशमो नड्वलायां मनोः सुताः ।।\nऊरोरजनयत्पुत्रान्षडाग्नेयी महाप्रभान् ।। ३६.१०७ ।।\nअंगं सुमनसं ख्यातिंगयं शुक्रं व्रजाजिनौ ।।\nअंगात्सुनीथापत्यंवै वेनमेकं व्यजायत ।। ३६.१०८ ।।\nतस्यापराधाद्वेनस्य प्रकोपस्तु महानभूत् ।।\nप्रजार्थमृषयो यस्यममंथुर्दक्षिणां करम् ।। ३६.१०९ ।।\nजनितस्तस्य पाणौ तु मथिते रूपवान्पृथुः ।।\nजनयित्वा सुतं तस्य पृथुं प्रथितपौरुषम् ।। ३६.११० ।।\nअब्रु वंस्त्वेष वो राजा ऋषयो मुदिताः प्रजाः ।।\nस धन्वी कवची जज्ञे तेजसा निर्दहन्निव ।। ३६.१११ ।।\nवृत्तीनामेष वो दाता भविष्यति नराधिपः ।।\nपृथुर्वैन्यस्तदा लोकान्ररक्ष क्षत्रपूर्वजः ।। ३६.११२ ।।\nराजसूयाभिषिक्तानामाद्यस्स वसुधाधिपः ।।\nतस्य स्तवार्थमुत्पन्नौ निपुणौ सूतमागधौ ।। ३६.११३ ।।\nतेनेयं गौर्महाराज्ञा दुग्धा सस्यानि धीमता ।।\nप्रजानां वृत्तिकामानां देवैश्चर्षिगणैः सह ।। ३६.११४ ।।\nपितृभि र्दानवैश्चैव गंधर्वैश्चाप्सरोगणैः ।।\nसर्पैः पुण्यजनैश्चैव पर्वतैर्वृक्षवीरुधैः ।। ३६.११५ ।।\nतेषु तेषु तु पात्रेषु दुह्यमाना वसुंधरा ।।\nप्रादाद्यथेप्सि तं क्षीरं तेन प्राणानधारयन् ।। ३६.११६ ।।\nशांशपायन उवाच ।।\nविस्तरेण पृथोर्जन्म कीर्त्तयस्व महाव्रत ।।\nयथा महात्मना तेन पूर्वं दुग्धा वसुंधरा ।। ३६.११७ ।।\nयथा देवैश्च नागैश्च यथा ब्रह्मर्षिभिः सह ।।\nयक्षै राक्षसगंधर्वैरप्सरोभिर्यथा पुरा ।। ३६.११८ ।।\nयथा यथा च वै सूत विधिना येन येन च ।।\nतेषां पात्रविशेषांश्च दोग्धारं क्षीरमेव च ।। ३६.११९ ।।\nतथा वत्सविशेषांश्च त्वंनः प्रब्रूहि पृच्छताम् ।।\nयथा क्षीरविशेषांश्च सर्वानेवानुपूर्वशः ।। ३६.१२० ।।\nयस्मिंश्च कारणे पाणिर्वनस्य मथितः पुरा ।।\nकुद्धैर्महर्षिभिः पूर्वैः कारणं ब्रूहि तद्धि नः ।। ३६.१२१ ।।\nसूत उवाच ।।\nकथयिष्यामि वो विप्राः पृथोर्वैन्यस्य संभवम् ।।\nएकाग्राः प्रयताश्चैव शुश्रूषध्वं द्विजोत्तमाः ।। ३६.१२२ ।।\nनाशुद्धाय न पापाय नाशिष्यायाहिताय च ।।\nवर्त्तनीयमिदं ब्रह्म नाव्रताय कथंचन ।। ३६.१२३ ।।\nधन्यं यशस्यमायुष्यं पुण्यं वेदैश्च संमितम् ।।\nरहस्यमृषिभिः प्रोक्तं श्रृणुयाद्योऽनसूयकः ।। ३६.१२४ ।।\nयश्चैवं श्रावयेन्मर्त्यः पृथोर्वैन्यस्य संभवम् ।।\nब्राह्मणेभ्यो नमस्कृत्य न स शोचेत्कृताकृतम् ।। ३६.१२५ ।।\nगोप्ता धर्मस्य राजासौ बभूवात्रिसमः प्रभुः ।।\nअत्रिवंशसमुत्पन्नो ह्यंगो नाम प्रजापतिः ।। ३६.१२६ ।।\nतस्य पुत्रोऽभवद्वेनो नात्यर्थं धार्मिकस्तथा ।।\nजातो मृत्युसुतायां वै सुनीथायां प्रजापतिः ।। ३६.१२७ ।।\nस मातामहदोषेण वेनः कालात्म जात्मजः ।।\nस धर्मं वृष्ठतः कृत्वा कामाल्लोकेष्वर्तत ।। ३६.१२८ ।।\nस्थापनां स्थापयामास धर्मायेतां स पार्थिवः ।।\nवेदशास्त्राण्यतिक्रम्य सोऽधर्मे निरतोऽभवत् ।। ३६.१२९ ।।\nनिःस्वाध्यायवष्ट्कारे तस्मिन्राज्यं प्रशासति ।।\nन पिबंति तदा सोमं महायज्ञेषु देवताः ।। ३६.१३० ।।\nन यष्टव्यं न दातव्यमिति तस्य प्रजापतेः ।।\nआसीत्प्रतिज्ञा क्रूरेयं विनाशे प्रत्युपस्थिते ।। ३६.१३१ ।।\nअहमीज्यश्च पूज्यश्च यज्ञे देवद्विजातिभिः ।।\nमयि यज्ञा विधातव्या मयि होतव्यमित्यपि ।। ३६.१३२ ।।\nतमतिक्रान्तमर्यादमवदानसुसंवृतम् ।।\nऊचुर्महर्षयः सर्वे मरीचिप्रमुखास्तदा ।। ३६.१३३ ।।\nवयं दीक्षां प्रवेक्ष्यामः संवत्सरशतं नृप ।।\nत्वं मा कार्षीरधर्मं वै नैष धर्मः सनातनः ।। ३६.१३४ ।।\nनिधने संप्रसूतस्त्वं प्रजापतिरसंशयः ।।\nपालयिष्ये प्रजाश्चेति पूर्वं ते समयः कृतः ।। ३६.१३५ ।।\nतां स्तथा वादिनः सर्वान्ब्रह्मर्षीनब्रवीत्तदा ।।\nवेनः प्रहस्य दुर्बुद्धिर्विदितेन च कोविदः ।। ३६.१३६ ।।\nस्रष्टा धर्मस्य कश्चान्यः श्रोतव्यं कस्य वा मया ।।\nवीर्यण तपसा सत्यैर्मया वा कः समो भुवि ।। ३६.१३७ ।।\nमन्दात्मानो न नूनं मां यूयं जानीत तत्त्वतः ।।\nप्रभवं सर्वलोकानां धर्माणां च विशेषतः ।। ३६.१३८ ।।\nइच्छन्दहेयं पृथिवीं प्लावयेयं जलेन वा ।।\nसृजेयं वा ग्रसेयं वा नात्र कार्या विचारणा ।। ३६.१३९ ।।\nयदा न शक्यते स्तंभादानार्य्यभृशसंहितः ।।\nअनुनेतुं तदा वेनस्ततः क्रुद्धा महर्षयः ।। ३६.१४० ।।\nनिगृह्य तं च बाहुभ्यां विस्फुरंतं महा बलम् ।।\nततोऽस्य वामहस्तं ते ममंथुर्भृशकोपिताः ।। ३६.१४१ ।।\nतस्मात्प्रमथ्यमानाद्वै जज्ञ पूर्वमिति श्रुतिः ।।\nह्रस्वोऽतिमात्रं पुरुषः कृष्णश्चापि बभूव ह ।। ३६.१४२ ।।\nस भीतः प्रांजलिश्चैव तस्थिवानाकुलेंद्रियः ।।\nतमार्त्तं विह्वलं दृष्ट्वा निषीदेत्यब्रुवन्किल ।। ३६.१४३ ।।\nनिषादवंशकर्तासौ बभूवानंतविक्रमः ।।\nधीवरानसृजच्चापि वेनकल्मषसंभवान् ।। ३६.१४४ ।।\nये चान्ये विन्ध्यनिलयास्तंबुरास्तुबुराः खशाः ।।\nअधर्मरुचयश्चापि विद्धि तान्वेनकल्मषान् ।। ३६.१४५ ।।\nपुनर्महर्षयस्तस्य पाणिं वेनस्य दक्षिणम् ।।\nअरणीमिव संरब्धा ममंथुर्जातमन्यवः ।। ३६.१४६ ।।\nपृथुस्तस्मात्समुत्पन्नः कराज्जलजसन्निभात् ।।\nपृथोः करतलाद्वापि यस्माज्जातः पृषुस्ततः ।। ३६.१४७ ।।\nदीप्यमानश्च वपुषा साक्षादग्निरिव ज्वलन् ।।\nआद्यमाजगवं नाम धनुर्गृह्य महारवम् ।। ३६.१४८ ।।\nशारांश्च बिभ्रद्रक्षार्थ कवचं च महाप्रभम् ।।\nतस्मिञ्जा तेऽथ भूतानि संप्रहृष्टानि सर्वशः ।। ३६.१४९ ।।\nसमापेतुर्महाराजं वेनश्च त्रिदिवं गतः ।।\nसमुत्पन्नेन राजर्षिः सत्पुत्रेण महात्मना ।। ३६.१५० ।।\nत्रातः स पुरुषव्याघ्रः पुन्नाम्नो नरकात्तदा ।।\nतं नद्यश्च समुद्राश्च रत्नान्यादाय सर्वशः ।। ३६.१५१ ।।\nअभिषेकाय तोयं च सर्व एवोपत स्थिरे ।।\nपितामहश्च भगवानंगिरोभिः सहामरैः ।। ३६.१५२ ।।\nस्थावराणि च भूतानि जंगमानि च सर्वशः ।।\nसमागम्य तदा वैन्यमभ्य षिंचन्नराधिपम् ।। ३६.१५३ ।।\nमहता राजराजेन प्रजापालं महाद्युतिम् ।।\nसोऽभिषिक्तो महाराजो देवैरंगिरसः सुतैः ।। ३६.१५४ ।।\nआदि राजो महाभागः पृथुर्वैन्यः प्रतापवान् ।।\nपित्रापरंजितास्तस्य प्रजास्तेनानुरंजिताः ।। ३६.१५५ ।।\nततो राजेति नामास्य ह्यनुरागादजायत ।।\nआपस्तस्तंभिरे तस्य समुद्रमभियास्यतः ।। ३६.१५६ ।।\nपर्वताश्चावदीर्यन्त ध्वजभंगश्च नाभवत् ।।\nअकृष्टपच्या पृथिवी सिद्ध्यंत्यन्नानि चिन्तया ।। ३६.१५७ ।।\nसर्वकामदुघा गावः पृटके पुटके मधु ।।\nएतस्मिन्नेव काले तु यजतस्तस्य वै मखे ।। ३६.१५८ ।।\nसोमे सुते समु त्पन्नः सूतः सौत्ये तदाहनि ।।\nतस्मिन्नेवं समुत्पन्ने पुनर्जज्ञेऽथ मागधः ।। ३६.१५९ ।।\nसामगेषु च गायत्सु शुभांडे वैश्वदेविके ।।\nसमागते समुत्पन्नस्तस्मान्मागध उच्यते ।। ३६.१६० ।।\nऐंद्रण हविषा चापि हविः पृक्तं बृहस्पतेः ।।\nजुहावेन्द्राय दैवेन ततः सूतो व्यजायत ।। ३६.१६१ ।।\nप्रमादस्तत्र संजज्ञ प्रायश्चित्तं च कर्मसु ।।\nशिष्यहव्येन यत्पृक्तमभिभूतं गुरोर्हविः ।। ३६.१६२ ।।\nअधरोत्तरचारेण जज्ञे तद्वर्णवैकृतम् ।।\nयच्च क्षत्रात्समभवद्ब्राह्मण्यां हीनयोनितः ।। ३६.१६३ ।।\nसूतः पूर्वेण साधर्म्यात्तुल्यधर्मः प्रकीर्त्तितः ।।\nमध्यमो ह्येष सूतस्य धर्मः क्षेत्रोपजीवनम् ।। ३६.१६४ ।।\nरथनागाश्वचरितं जघन्यं च चिकित्सितम् ।।\nपृथुस्तवार्थं तौ तत्र समाहूतौ महर्षिभिः ।। ३६.१६५ ।।\nतावूचुर्मुनयः सर्वे स्तूयतामेष पार्थिवः ।।\nकर्मैतदनुरूपं च पात्रं चायं नराधिपः ।। ३६.१६६ ।।\nतावूचतुस्ततः सर्वांस्तानृषीन्सूतमागधौ ।।\nआवां देवानृषींश्चैव प्रीणयावः स्वकर्मतः ।। ३६.१६७ ।।\nन चास्य विद्वो वै कर्म न तथा लक्षणं यशः ।।\nस्तोत्रं येनास्य कुर्याव प्रोचुस्तेजस्विनो द्विजाः ।। ३६.१६८ ।।\nएष कर्मरतो नित्यं सत्यवाक्संयतेंद्रियः ।।\nज्ञानशीलो वदान्यश्च संग्रामेष्वपरजितः ।। ३६.१६९ ।।\nऋषिभिस्तौ नियुक्तौ तु भविष्यैः स्तूयतामिति ।।\nयानि कर्माणि कृतवान् पृथुः पश्चान्महाबलः ।। ३६.१७० ।।\nतानि गीतनिबद्धानि ह्यस्तुतां सूतमागधौ ।।\nततस्तवांते सुप्रीतः पृथुः प्रादात्प्रजेश्वरः ।। ३६.१७१ ।।\nअनूपदेशं सूताय मगधं मागधाय च ।।\nतदादि पृथिवीपालाः स्तूयंते सूतमागधैः ।। ३६.१७२ ।।\nआशीर्वादैः प्रबोध्यंते सूतमागधबंदिभिः ।।\nतं दृष्ट्वा परमप्रीताः प्रजा ऊचुर्महर्षयः ।। ३६.१७३ ।।\nएष वृत्तिप्रदो वैन्यो भविष्यति नराधिपः ।।\nततो वैन्यं महाभागं प्रजाः समभिदुद्रुवुः ।। ३६.१७४ ।।\nत्वं नो वृत्तिं विधत्स्वेति महार्षिवच नात्तदा ।।\nसोऽभिद्रुतः प्रजाभिस्तु प्रजाहितचिकीर्षया ।। ३६.१७५ ।।\nधनुर्गृहीत्वा बाणांश्च वसुधामाद्रवद्बली ।।\nततो वैन्यभयत्रस्ता गौर्भूत्वा प्राद्रवन्मही ।। ३६.१७६ ।।\nतां पृथुर्धनुरादाय द्रवंतीमन्वधावत ।।\nसा लोकान्ब्रह्मलोकादीन्गत्वा वैन्यभयात्तदा ।। ३६.१७७ ।।\nसंददर्शाग्रतो वैन्यं कार्मुकोद्यतपाणिकम् ।।\nज्वलद्भिर्निशितैर्बाणैर्दीप्ततेजसमच्युतम् ।। ३६.१७८ ।।\nमहायोगं महात्मानं दुर्द्धर्षममरैरपि ।।\nअलबंती तु सा त्राणं वैन्यमेवान्वपद्यत ।। ३६.१७९ ।।\nकृतांजलिपुटा देवी पूज्या लोकैस्त्रिभिः सादा ।।\nउवाच वैनं नाधर्मः स्त्रीवधे परिपश्यति ।। ३६.१८० ।।\nकथं धारयिता चासि प्रजा या वर्द्धिता मया ।।\nमयि लोकाः स्थिता राजन्मयेदं धार्यते जगत् ।। ३६.१८१ ।।\nमत्कृते न विनश्येयुः प्रजाः पार्थिव वर्द्धिताः ।।\nस मां नर्हसि वै हंतुं श्रेयस्त्वं च चिकीर्षसि ।। ३६.१८२ ।।\nप्रजानां पृथिवीपाल श्रृणु चेदं वचो मम ।।\nउपायतः समारब्धा सर्वे सिद्ध्यन्त्युपक्रमाः ।। ३६.१८३ ।।\nहत्वापि मां न शक्तस्त्वं प्रजानां पालने नृप ।।\nअंतर्भूता भविष्यामि जहि कोपं महाद्युते ।। ३६.१८४ ।।\nअवध्यश्च स्त्रियः प्राहुस्तिर्यग्योनिगतेष्वपि ।।\nसत्त्वषु पृथिवीपाल धम न त्यक्तुमर्हसि ।। ३६.१८५ ।।\nएवं बहुविधं वाक्यं श्रुत्वा तस्या महामनाः ।।\nक्रोधं निगृह्य धर्मात्मा वसुधामिदमब्रवीत् ।। ३६.१८६ ।।\nएकस्यार्थाय यो हन्यादात्मनो वा परस्य च ।।\nएकं प्राणी बहून्वापि कर्म तस्यास्ति पातकम् ।। ३६.१८७ ।।\nयस्मिंस्तु निहते भद्रे जीवंते बहवः सुखम् ।।\nतस्मिन्हते नास्ति शुभे पातकं चोपपातकम् ।। ३६.१८८ ।।\nसोऽहं प्रजानिमित्तं त्वां हनिष्यामि वसुन्धरे ।।\nयदि मे वचनं नाद्य करिष्यसि जगद्धितम् ।। ३६.१८९ ।।\nत्वां निहत्याशु बाणेन मच्छासनपराङ्मुखीम् ।।\nआत्मानं प्रथयित्वेह प्रजा धारयिता स्वयम् ।। ३६.१९० ।।\nसा त्वं वचनमास्थाय मम धर्मभृतां वरे ।।\nसंजीवय प्रजा नित्यं शक्ता ह्यसि न संशयः ।। ३६.१९१ ।।\nदुहितृत्वं च मे गच्छ चैवमेतमहं शरम् ।।\nनियच्छेयं त्वद्वधार्थमुद्यंतं घोरदर्शनम् ।। ३६.१९२ ।।\nप्रत्युवाच ततो वैन्यमेवमुक्ता सती मही ।।\nसर्वमेतदहं राजन्विधास्यामि न संशयः ।। ३६.१९३ ।।\nवत्सं तु मम तं पश्य क्षरेयं येन वत्सला ।।\nसमां च कुरु सर्वत्र मां त्वं धर्म्मभृतां वर ।।\nयथा विस्पंदमानं मे क्षीरं सर्वत्र भावयेत् ।। ३६.१९४ ।।\nसूत उवाच ।।\nतत उत्सारयामास शिलाजालनि सर्वशः ।।\nधनुष्कोट्या तथा वैन्यस्तेन शैला विवर्द्धिताः ।। ३६.१९५ ।।\nमन्वंतरेष्वतीतेषु विषमासीद्वसुन्धरा ।।\nस्वभावेना भवत्तस्याः समानि विषमाणि च ।। ३६.१९६ ।।\nन हि पूर्वनिसर्गे वै विषमे पृथिवीतले ।।\nप्रविभागः पुराणां वा ग्रामाणां वापि विद्यते ।। ३६.१९७ ।।\nन सस्यानि न गोरक्षं न कृषिर्न वणिक्पथः ।।\nचाक्षुषस्यांतरे पूर्वमासीदेतत्पुरा किल ।। ३६.१९८ ।।\nवैवस्वतेंऽतरे तस्मिन्सर्व स्यैतस्य संभवः ।।\nसमत्वं यत्र यत्रासीद्भूमेः कस्मिंश्चिदेव हि ।। ३६.१९९ ।।\nतत्र तत्र प्रजास्ता वै निवसंति च सर्वशः ।।\nआहारः फल मूले तु प्रजानामभवत्किल ।। ३६.२०० ।।\nकृच्छ्रेणैव तदा तासामित्येवमनुशुश्रुम ।।\nवैन्यात्प्रभृति लोकेऽस्मिन्सर्वस्यैतस्य संभवः ।। ३६.२०१ ।।\nस कल्पयित्वा वत्सं तु चाक्षुषं मनुमीश्वरः ।।\nपृथुर्दुदोह सस्यानि स्वे तले पृथिवीं ततः ।। ३६.२०२ ।।\nतेनान्नेन ततस्ता वै वर्त्तयन्ति शुभाः प्रजाः ।।\nऋषिभिः श्रूयते चापि पुनर्दुग्धा वसुंधरा ।। ३६.२०३ ।।\nवत्सः सोमस्त्वभूत्तेषां दोग्धा चापि बृहस्पतिः ।।\nछन्दासिपात्रमासीत्तु गायत्र्यादीनि सर्वशः ।। ३६.२०४ ।।\nक्षीरमासीत्तदा तेषां तपो ब्रह्म च शाश्वतम् ।।\nपुनस्ततो देवगणैः पुरंदरपुरोगमैः ।। ३६.२०५ ।।\nसौवर्णं पात्रमादाय दुग्धा संश्रूयते मही ।।\nवत्सस्तु मघवानासीद्दोग्धा च सविता विभुः ।। ३६.२०६ ।।\nक्षीरमूर्जं च मधु च वर्त्तंते तेन देवताः ।।\nपितृभिः श्रूयते चापि पुनर्दुग्धा वसुन्धरा ।। ३६.२०७ ।।\nराजतं पात्रमादाय स्वधामाशु वितृप्तये ।।\nवैवस्वतो यमस्त्वासीत्तेषां वत्सः प्रतापवान् ।। ३६.२०८ ।।\nअन्तकश्चाभवद्दोग्धा पितॄणां बलवान्प्रभुः ।।\nअसुरैः श्रूयते चापि पुनर्दुग्धा वसुन्धरा ।। ३६.२०९ ।।\nआयसं पात्रमादाय किल मायश्च सर्वशः ।।\nविरोचनस्तु प्राह्रादिर्वत्सस्तेषां महायशाः ।। ३६.२१० ।।\nत्रत्विग्द्विमूर्द्धा दैत्यानां दोग्धाऽभूद्दितिनन्दनः ।।\nपायसा ते च मायाभिः सर्वे मायाविनोऽसुराः ।। ३६.२११ ।।\nवर्त्तयन्ति महावीर्यास्तदेषां परमं बलम् ।।\nनागैस्तु श्रूयते दुग्धा वत्सं कृत्वा तु तक्षकम् ।। ३६.२१२ ।।\nअलाबुपात्रमादाय विषं क्षीरं तदा मही ।।\nतेषां वै वासुकिर्दोग्धा काद्रवेयः प्रतापवान् ।। ३६.२१३ ।।\nनागानां वै द्विजश्रेष्ठ सर्पाणां चैव सर्वशः ।।\nतेनैव वर्त्तयंत्युग्रा महाकाया विषोल्बणाः ।। ३६.२१४ ।।\nतदाहारास्तदाचारास्तद्वीर्यास्तदुपाश्रयाः ।।\nआमपात्रे पुनर्दुग्धा त्वंतर्धानप्रियं मही ।। ३६.२१५ ।।\nवत्सं वैश्रवणं कृत्वा यक्षैः पुण्यजनैस्तथा ।।\nदोग्धा रजतनाभस्तु पिता मणिधरस्य यः ।। ३६.२१६ ।।\nयज्ञात्मजो महातेजा वशी च सुमहायशाः ।।\nतेन ते वर्त्तयन्तीति परमर्थतया च ह ।। ३६.२१७ ।।\nराक्षसैश्च पिशाचैश्च पुनर्दुग्धा वसुन्धरा ।।\nब्रह्मा ब्राह्यास्तु वै दोगधा तेषामासीत्कुबेरकः ।। ३६.२१८ ।।\nवत्सः सुमाली बलवान्क्षीरं रुधिरमेव च ।।\nकपालपात्रे निर्दुग्धा ह्यंतर्द्धनं च राक्षसैः ।। ३६.२१९ ।।\nतेन क्षीरेण रक्षांसि वर्त्तयन्तीह सर्वशः ।।\nपद्मपात्रे पुनर्दुग्धा गंधर्वैश्चाप्स रोगणैः ।। ३६.२२० ।।\nवत्सं चित्ररथं कृत्वा शुचीन्गन्धामही तदा ।।\nतेषां वसुरुचिस्त्वासीद्दोग्धा पुत्रो मुनेः शुभः ।। ३६.२२१ ।।\nगंधर्वराजोऽतिबलो महात्मा सूर्यसन्निभः ।।\nशैलैश्च श्रूयते दुग्धा पुनर्देवी वसुन्धरा ।। ३६.२२२ ।।\nतदौषधीर्मूर्तिमती रत्नानि विविधानि च ।।\nवत्सस्तु हिमवानासीद्दोग्धा मेरुर्महागिरिः ।। ३६.२२३ ।।\nपात्रं तु शैलमेवासीत्तेन शैलाः प्रतिष्ठिताः ।।\nश्रूयते वृक्षवीरुद्भिः पुनर्दुग्धा वसुन्धरा ।। ३६.२२४ ।।\nपालाशं पात्रमादाय छिन्नदग्धप्ररोहणम् ।।\nकामधुक् पुष्पितः शालः प्लक्षो वत्सो यशस्विनाम् ।। ३६.२२५ ।।\nसर्वकामदुघा दोग्ध्री पृथिवी भूतभाविनी ।।\nसैव धात्री विधात्री च धारणी च वसुन्धरा ।। ३६.२२६ ।।\nदुग्धा हितार्थं लोकानां पृथुनेति हि नः श्रुतम् ।।\nचराचरस्य लोकस्य प्रतिष्ठा योनिरेव च ।। ३६.२२७ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंग पादे\nशेषमन्वन्तराश्यानं पृथिवीदोहनं च नाम षट्त्रिंशत्तमोऽध्यायः ।। ३६ ।।"
  }
]
[
  {
    "text": "सूत उवाच ।।\nएतदुक्वा महाबुद्धिर्वायुर्ल्लोकहिते रतः ।।\nज्जाप जप्यं भगवान्मध्यं प्राप्ते दिवाकरे ।। २५.१ ।।"
  },
  {
    "text": "ऋषयश्चापि ते सर्वे ये तत्रासन्समागताः ।।\nते सर्वे नियतात्मानस्तस्थुः प्रांजलयस्तथा ।। २५.२ ।।"
  },
  {
    "text": "य इज्यो नियमस्यांते प्राणिनां जीवनः प्रभुः ।।\nनीलकंठ नमस्तेऽस्तु इत्युवाच सदागतिः ।। २५.३ ।।"
  },
  {
    "text": "श्रुत्वा तु भावितात्मानो मुनयः शंसितव्रताः ।।\nवालखिल्येति विख्याताः पतंगसहचारिणः ।। २५.४ ।।"
  },
  {
    "text": "अष्टाशीतिसहस्रामि ऋषीणामूर्ध्वरेतसाम् ।।\nते स्म पृच्छंति वायु च वायुपर्णांबु भोजनाः ।। २५.५ ।।"
  },
  {
    "text": "नीलकंठेति यत्प्रोक्तं त्वया पवनसत्तम ।।\nएतद्गुह्यं पवित्राणां पुष्णं पुण्यविदां वरः ।। २५.६ ।।"
  },
  {
    "text": "तद्वयं श्रोतुमिच्छाम स्तन्नो निगद सत्तम ।।\nतत्सर्व श्रोतुमिच्छामस्त्वत्प्रसादात्प्रभंजन ।। २५.७ ।।"
  },
  {
    "text": "नीलता येन कंठस्य कारणेनांविकापतेः ।।\nश्रोतुमिच्छामहे देव तव वक्त्राद्विशेषतः ।। २५.८ ।।"
  },
  {
    "text": "यावद्वाचः प्रवर्त्तंते सर्वास्ताः प्रेरितस्त्वया ।।\nवर्णस्थानगते वायो वाग्विधिः संप्रवर्त्तते ।। २५.९ ।।"
  },
  {
    "text": "ज्ञान पूर्वमथोत्साहस्त्वत्तो वायो प्रवर्त्तते ।।\nत्वयि निष्पूयमाने तु शेषा वर्णप्रवृत्तयः ।। २५.१० ।।"
  },
  {
    "text": "यत्र वाचो निवर्त्तंते देहवर्णाश्च दुर्लभाः ।।\nत्वत्तो हि वर्णसद्भावः सर्वगस्त्वं सदानिल ।। २५.११ ।।"
  },
  {
    "text": "नान्यः सर्वगतो देवस्त्वदृतेऽस्ति समीरण ।।\nएष वै जीवलोकस्ते प्रत्यक्षः सर्वतोऽनिल ।। २५.१२ ।।"
  },
  {
    "text": "वेत्थ वाचस्पतिं देवं मनोनायकमीश्वरम् ।।\nब्रूहि तत्कंठदेशे तु किं कृत्वा रूपविक्रिया ।। २५.१३ ।।"
  },
  {
    "text": "वचः श्रुत्वा ततस्तेषां मुनीनां भावितात्मनाम ।।\nप्रत्युवाच महातेजा वायुर्ल्लोकनमस्कृतः ।। २५.१४ ।।"
  },
  {
    "text": "पुरा कृतयुगे विप्रो वेदनिर्णयतत्परः ।।\nवसिष्ठो नाम धर्मात्मा मानसो वै प्रजापतिः ।। २५.१५ ।।"
  },
  {
    "text": "पप्रच्छ कार्त्तिकेयं वै मयूरवरवाहनम् ।।\nमहिषासुरनारीणां नयनांजनतस्करम् ।। २५.१६ ।।"
  },
  {
    "text": "महासेनं महात्मनं मेघस्तनितनिस्वनम् ।।\nउमामनः प्रहर्षाणां बारकच्छद्मरूपिणम् ।। २५.१७ ।।"
  },
  {
    "text": "क्रौंचजीवितहर्तारं गौरीहृदयनंदनम् ।।\nयदेतद्दृश्यते वर्य शुभ्रं शुभ्रांजनोपमम् ।। २५.१८ ।।"
  },
  {
    "text": "तत्किमर्थं समुत्पन्नं कंठे कंठेकुंदेंदुसप्रभे ।।\nएतद्दीप्तांय दांताय भक्ताय ब्रूहि पृच्छते ।। २५.१९ ।।"
  },
  {
    "text": "कथां मंगलसंयुक्तां पवित्रां पापनाशिनीम् ।।\nमत्प्रियार्थंमहाभाग वक्तुमर्हस्यशेषतः ।। २५.२० ।।"
  },
  {
    "text": "श्रुत्वा वाक्यं ततस्तस्य वसिष्ठस्य महात्मनः ।।\nप्रत्युवाच महातेजा देवारिबलसूदनः ।। २५.२१ ।।"
  },
  {
    "text": "श्रृणुष्व वदतां श्रेष्टकथ्यमानं वचो मम ।।\nउमोत्संगोपविष्टेन यथापूर्वं मया श्रुतम् ।। २५.२२ ।।"
  },
  {
    "text": "पार्वत्या सह संवादः शर्वस्य च महात्मनः ।।\nतमहं संप्रवक्ष्यामि त्वत्प्रियार्थं महामुने ।। २५.२३ ।।"
  },
  {
    "text": "कैलासशिखरे रम्ये नानाधातुविचित्रिते ।।\nतरुणादित्यसंकाशे तप्तचामीकरप्रभे ।। २५.२४ ।।"
  },
  {
    "text": "वज्रस्फटिकसोपाने चित्रपादशिलातले ।।\nजांबूनदमये दिव्ये नानाधातु विचित्रिते ।। २५.२५ ।।"
  },
  {
    "text": "नानाद्रुमलताकीर्णे नानापुष्पफलोपगे ।।\nहंसकारंडवाकीर्णे चक्रवाकोपशोभिते ।। २५.२६ ।।"
  },
  {
    "text": "षट्पदोद्गीतबहुले धारासंपातनादिते ।।\nमत्तक्रौंचमयूराणां नादैर्विक्रुष्टकंदरे ।। २५.२७ ।।"
  },
  {
    "text": "अप्सरोगणसंकीर्णे किन्नरैरुपशोभिते ।।\nजीवं जीवकजातीनां विरावैरुपकूजिते ।। २५.२८ ।।"
  },
  {
    "text": "कोकिलारावबहुले सिद्धचारणसेविते ।।\nसौरभेयनिनादाढ्यं मेघस्तनितनिस्वने ।। २५.२९ ।।"
  },
  {
    "text": "विनायकभयोद्विग्नकुं जरैर्मुक्तकंदरैः ।।\nवीणावादित्रनिर्घेषैः श्रोत्रेंद्रियमनोरमैः ।। २५.३० ।।"
  },
  {
    "text": "दोलालंबितसंघाते वनितासंघसेविते ।।\nध्वजालंबितदोलानां घंटानां निनदाकुले ।। २५.३१ ।।"
  },
  {
    "text": "वल्लकीवेणुबहुले त्रिंशद्बर्हिणसंकुले ।।\nमुखमर्द्दलवादित्रैर्वलितास्फोटितैस्तथा ।। २५.३२ ।।"
  },
  {
    "text": "क्रीडावेगविवादानां निर्घोषैः पूर्णकंदरे ।।\nहंसैः परावतैश्चैव बकराजैः सुखस्थिते ।। २५.३३ ।।"
  },
  {
    "text": "देहबंधैर्विचित्रैश्चप्रक्रीडितगणेश्वरे ।।\nसिंहव्याघ्रमुखैर्घोरवाशितैश्चंडवेगितैः ।। २५.३४ ।।"
  },
  {
    "text": "मृगमषमुखैश्चान्यैर्गजवाजिमुखैस्तथा ।।\nबिडालवदनैश्चोग्रैः क्रोष्टुकाकारसूर्त्तिभिः ।। २५.३५ ।।"
  },
  {
    "text": "ह्रस्वैर्दीर्घैश्च सुकृशैर्लंबोदरमहीदरैः ।।\nह्रस्वजंघैः प्रलेबोष्ठैस्तालजंघैस्तथापरैः ।। २५.३६ ।।"
  },
  {
    "text": "गोकर्णैरेककर्णैश्च महाकर्णैरकर्णकैः ।।\nबहुपादैर्महापादैरेकपादैरपादकैः ।। २५.३७ ।।"
  },
  {
    "text": "बहुनेत्रैर्महानेत्रैरेकनेत्रैरनेत्रकैः ।।\nएकदंष्ट्रैर्महादंष्ट्रैर्बहुदंष्ट्रैरदंष्ट्रकैः ।। २५.३८ ।।"
  },
  {
    "text": "एकशीर्षैर्महाशीर्षबहुशीर्षैरशीर्षकैः ।।\nएकजिह्वैर्महाजिह्वैर्बहुजिह्वैरजिह्वकैः ।।\nएवंरूपैर्महायोगैभूतर्भूतपतिर्वृतः ।। २५.३९ ।।"
  },
  {
    "text": "विशुद्धमुक्तामणिरत्नभूषिते शिलातले स्वर्णमये सुरम्यके ।।\nसुखोपविष्टं मदनागनाशनं प्रोवाच वाक्यं गिरिराजपुत्री ।। २५.४० ।।"
  },
  {
    "text": "भगवन्भूतभव्येश गोवृषांकितशासन ।।\nतव कंठे महादेव भ्राजतेंबुदसन्निभम् ।। २५.४१ ।।"
  },
  {
    "text": "नात्युल्बणं शुभंशुभ्रे नीलाबुजचयोपमम् ।।\nकिमिदं दीप्यते देव कंठे कामांगनाशन ।। २५.४२ ।।"
  },
  {
    "text": "को हेतुः कारणं किं वा कंठे नीलस्त्त्वमीश्वर ।।\nएतत्सर्वं यथान्यायं बूहि कौतूहलं हि मे ।। २५.४३ ।।"
  },
  {
    "text": "श्रुत्वा वाक्यं ततस्तस्याः पार्वत्याः पावतीप्रियः ।।\nकथां मंगलसंयुक्तां कथयामास शंकरः ।। २५.४४ ।।"
  },
  {
    "text": "महेश्वर उवाच ।।\nमथ्यमानेऽमृते पूर्वं क्षीरोदे सुरदानवैः ।।\nअग्रे समुत्थितं घोरं विषंकालानलप्रभम् ।। २५.४५ ।।"
  },
  {
    "text": "तं दृष्ट्वा सुरसंघस्च दैत्याश्चैव वरानने ।।\nविषण्णवदनाः सर्वे गतास्ते ब्रह्मणोऽन्तकम् ।। २५.४६ ।।"
  },
  {
    "text": "दृष्ट्वा सुरगणान्भीतान्ब्रह्मोवाच महाद्युतिः ।।\nकिमर्थं वै महाभागा भीता उद्विग्नचेतनाः ।। २५.४७ ।।"
  },
  {
    "text": "मया त्रिगुणमैश्वर्यं भवतां संप्रकल्पितम् ।।\nतेन व्यावर्त्तितैश्वर्या यूयं भो सुरसत्तमाः ।। २५.४८ ।।"
  },
  {
    "text": "त्रलोक्यस्येश्वरा यूयं सर्वे वै विगतज्वराः ।।\nप्रजासर्गे न सोऽस्तीह यश्चाज्ञां मेऽतिवर्तयेत् ।। २५.४९ ।।"
  },
  {
    "text": "विमानचारिण सर्वे सर्वे स्वच्छंदगामिनः ।।\nआध्यात्मिके चाधिभूते अधिदैवे च नित्यशः ।। २५.५० ।।"
  },
  {
    "text": "प्रजाः कर्मविपाकेन शक्ता यूयं प्रवर्त्तितुम् ।।\nतत्किमर्थं भयोद्विग्ना मृगाः सिंहार्दिता इव ।। २५.५१ ।।"
  },
  {
    "text": "किं दुःशं कोऽनुसंतापः कुतो वा भयमागतम् ।।\nएतत्सर्वं यथान्यायं शीघ्रमाख्या तुमर्हथ ।। २५.५२ ।।"
  },
  {
    "text": "श्रुत्वा वाक्यं ततस्तस्य ब्रह्मणः परमात्मनः ।।\nऊचुस्ते ऋषिभिः सार्द्धं सुरदैत्येंद्रदानवाः ।। २५.५३ ।।"
  },
  {
    "text": "सुरासुरैर्मथ्यमाने पजोराशौ पितमाह ।।\nभुजंगभृंगसंकाशं नीलजीमूतसन्निभम् ।। २५.५४ ।।"
  },
  {
    "text": "प्रादुर्भूतं विषं घोरं संवर्ताग्निसमप्रभम् ।।\nकालमृत्युरिवोद्भूतं युगांतादित्यवर्चसम् ।। २५.५५ ।।"
  },
  {
    "text": "त्रैलोक्योत्सादसूर्याभं विस्फुरत्तत् समंततः ।।\nविषेणोत्तिष्ठमानेन कालानलसमत्विषा ।। २५.५६ ।।"
  },
  {
    "text": "निर्दग्धो रक्तगौरांगो कृतः कृष्णो जनार्द्दनः ।।\nतं दृष्ट्वा रक्तगौरांगं कृतं कृष्णं जनार्द्दनम् ।। २५.५७ ।।"
  },
  {
    "text": "ततः सर्वे वयं भीतास्त्वा मेव शरणं गताः ।।\nसुराणामसुराणां च श्रुत्वा वाक्यं भयावहम् ।। २५.५८ ।।"
  },
  {
    "text": "प्रत्युवाच महातेजा ब्रह्मा लोकपितामहः ।।\nश्रृण्वंतु देवताः सर्वे ऋषयश्च तपोधनाः ।। २५.५९ ।।"
  },
  {
    "text": "यत्तदग्रे समुत्पन्नं मथ्यमाने महोदधौ ।।\nविषं कालानलप्रख्यं कालकूटमिति श्रुतम् ।। २५.६० ।।"
  },
  {
    "text": "येन प्रोद्भूतमात्रेण न व्यराजंत देवताः ।।\nतस्य विष्णुरहं वापि सर्वे वा सुरपुंगवाः ।। २५.६१ ।।"
  },
  {
    "text": "न शक्नुवंति वै सोढुं वेगमन्यत्र शंकरात् ।।\nइत्युक्त्वा पद्मगर्भाभः पद्मायोनिरयोनिजः ।। २५.६२ ।।"
  },
  {
    "text": "ओंकारं समनुस्मृत्य ध्यायञ्जयोतिः समंततः ।।\nततः स्तोतुं समारब्धो ब्रह्मा वेद विदां वरः ।। २५.६३ ।।"
  },
  {
    "text": "नमस्तुभ्यं विरूपाक्ष नमस्ते दिव्यचक्षुषे ।।\nनमः पिनाकहस्ताय वज्रहस्ताय वै नमः ।। २५.६४ ।।"
  },
  {
    "text": "नमस्त्रैलोक्य नाथाय भूतानां पतये नमः ।।\nनमः सुरारिहंत्रे च सोमसूर्याग्निचक्षुषे ।। २५.६५ ।।"
  },
  {
    "text": "ब्रह्मणे चैव रुद्राय विष्णवे चैव ते नमः ।।\nसांख्याय चैव योगाय भूतग्रामाय वै नमः ।। २५.६६ ।।"
  },
  {
    "text": "मन्मथांगविनाशाय कालपृष्ठाय वै नमः ।।\nसुरेतसेऽथ रुद्राय देवदेवाय रंहसे ।। २५.६७ ।।"
  },
  {
    "text": "कपर्दिने करालाय शंकराय हराय च ।।\nकपालिने विरूपाय शिवाय वरदाय च ।। २५.६८ ।।"
  },
  {
    "text": "त्रिपुरघ्नमखघ्नाय मातॄणां पतये नमः ।।\nवृद्धाय चैव शुद्धाय मुक्तायैव बलाय च ।। २५.६९ ।।"
  },
  {
    "text": "लोकत्रयैकवीराय चंद्राय वरुणाय च ।।\nअग्राय चैव चोग्राय विप्रायानेकचक्षुषे ।। २५.७० ।।"
  },
  {
    "text": "रजसे चैव सत्त्वाय नमस्तेऽव्यक्तयोनये ।।\nनित्याय चैवानित्याय नित्यानित्याय वै नमः ।। २५.७१ ।।"
  },
  {
    "text": "व्यक्ताय चैवाव्यक्ताय व्यक्ताव्यक्ताय वै नमः ।।\nचिंत्याय चैवाचिंत्याय चिंत्याचिंत्याय वै नमः ।। २५.७२ ।।"
  },
  {
    "text": "जगतामार्त्तिनाशाय प्रियनारायणाय च ।।\nउमाप्रियाय शर्वाय नंदिवक्त्रांकिताय च ।। २५.७३ ।।"
  },
  {
    "text": "पक्षमासाह्द्धमासाय ऋतुसंवत्सराय च ।।\nबहुरूपाय मुंडाय दंडिने च वरूथिने ।। २५.७४ ।।"
  },
  {
    "text": "नमः कपालहस्ताय दिग्वासाय शिखंडिने ।।\nधन्विने रथिने चैव यमिने ब्रह्मचारिणे ।। २५.७५ ।।"
  },
  {
    "text": "ऋग्यजुः सामवेदाय पुरुषायेश्वराय च ।।\nइत्येव मादिचरितैः स्तोत्रैः स्तुत्य नमीऽस्तु ते ।।\nएवं स्तुत्वा ततो ब्रह्मा प्रणिपत्य वरानने ।। २५.७६ ।।"
  },
  {
    "text": "ज्ञात्वा तु भक्तिं मम देवतानां गंगाजला स्फालितमुक्तकेशः ।।\nसूक्ष्मोऽसि योगातिशयादचिंत्यो न हि प्रभो व्यक्तिमुफैषि रुद्रः ।। २५.७७ ।।"
  },
  {
    "text": "एवं भगवता पूर्वं ब्रह्मणा लोककर्तृणा ।।\nस्तुतोऽहं विविधैः स्तोत्रैर्वेदवेदांगसंभवैः ।। २५.७८ ।।"
  },
  {
    "text": "ततोऽहं मुख्यया वाचा पितामहमथाब्रवम् ।।\nभूतभव्यभवन्नाथ लोकनाथ जगत्पते ।। २५.७९ ।।"
  },
  {
    "text": "किं कार्यं ते मया ब्रह्मन्कर्त्तव्यं वद सुव्रत ।।\nश्रुत्वा वाक्यं ततो ब्रह्मा प्रत्युवाचांबुजेक्षणः ।। २५.८० ।।"
  },
  {
    "text": "भूतभव्यभवन्नाथ श्रूयतां कारणेश्वर ।।\nसुरासुरैर्मथ्यमाने पयोधौ पंकजेक्षण ।। २५.८१ ।।"
  },
  {
    "text": "भगवन्मेघसंकाशं नीलजीमूतसन्निभम् ।।\nप्रादुर्भूतं विषं घोरं संवर्त्ताग्निसमप्रभम् ।। २५.८२ ।।"
  },
  {
    "text": "तं दृष्ट्वा च वयं सर्वे भीताः संभ्रांतचेतसः ।।\nतत्पिबस्व महादेव लोकानां हितकाम्यया ।। २५.८३ ।।"
  },
  {
    "text": "भवाञ्छक्तश्च भोक्ता वै भवान्देववरः प्रभो ।।\nत्वदृतेऽन्यो महादेव वेगं सोढुं न विद्यते ।। २५.८४ ।।"
  },
  {
    "text": "एवं तस्य वचः श्रुत्वा ब्रह्मणः परमेष्ठिनः ।।\nबाढ मित्येव तद्वाक्यं प्रतिगृह्य वरानने ।। २५.८५ ।।"
  },
  {
    "text": "ततोऽहं पातुमारब्धो विषमंतकसन्निभम् ।।\nपिबतो मे महाघोरं विषं सुरभयप्रदम् ।। २५.८६ ।।"
  },
  {
    "text": "कंठः समभवत्तूर्णं कृष्णो वै वरवर्णिनि ।।\nतं दृष्ट्वोत्पलपत्राभं कंठसक्तमिवोरगम् ।। २५.८७ ।।"
  },
  {
    "text": "तक्षकं नागराजानं लेलिहानमिवोत्थितम् ।।\nअथोवाच महातेजा ब्रह्मा लोकपितामहः ।। २५.८८ ।।"
  },
  {
    "text": "शोभसे त्वं महादेव कंठेनानेन सुव्रत ।।\nततस्तस्य वचःश्रुत्वा मया गिरिवरात्मजे ।। २५.८९ ।।"
  },
  {
    "text": "कंठे धृतं विषं घोरं नीलकण्ठस्ततोऽस्म्यहम् ।।\nपश्यतां सुरसंघानां दैत्यानां च वरानने ।।\nयक्षगंधर्वभूतानां पिशाचोरगरक्षसाम् ।। २५.९० ।।"
  },
  {
    "text": "तत्कालकूटं विषमुग्रवेगं कंठे धृतं पर्वतराजपुत्रि ।।\nनिवेश्यमानं सुरदैत्यसंघो दृष्ट्वा परं विस्मयमाजगाम ।। २५.९१ ।।"
  },
  {
    "text": "ततः मुरगणाः सर्वे सदैत्योरगराक्षसाः ।।\nऊचुः प्रांजलयो भूत्वा मत्तमातंगगामिनि ।। २५.९२ ।।"
  },
  {
    "text": "अहोबलं वीर्यपराक्रमस्ते त्वहो वपुर्योगबलं तवेश ।। २५.९३ ।।"
  },
  {
    "text": "अहो प्रभुत्वं तव देवदेव महाद्भुतं मन्मथदेहनाशन ।।\nत्वमेव विष्णुश्चतुराननस्त्वं त्वमेव मृत्युर्वरदस्त्वमेव ।। २५.९४ ।।"
  },
  {
    "text": "त्वमेव सूर्यो रजनीकरश्च व्यक्तिस्त्वमेवास्य चराचरस्य ।।\nत्वमेव वह्निः पवनस्त्वमेव त्वमेव भूमिः सलिलं त्वमेव ।। २५.९५ ।।"
  },
  {
    "text": "त्वमेव सर्वस्य चराचरस्य धाता विधाता प्रलयस्त्वमेव ।।\nइत्येव मुक्त्वा वचनं सुरेंद्राः प्रगृह्य सोमं प्रणिपत्य मूर्ध्रा ।।\nगता विमानैरनिलोपवेगैर्महानगं मेरुमुपेत्य सर्वे ।। २५.९६ ।।"
  },
  {
    "text": "इत्येतत्परमं गुह्यं पुण्यात्पुण्यतमं महत् ।। २५.९७ ।।"
  },
  {
    "text": "नीलकंठ इति प्रोक्तं त्रिषु लोकेषु विश्रुतम् ।।\nस्वयंभुवा स्वयं प्रोक्ता कथा पापप्रणाशिनी ।। २५.९८ ।।"
  },
  {
    "text": "यस्तु धारयते नित्यं ब्रह्मोद्गीतामिमां शुभाम् ।।\nतस्याऽहं संप्रवक्ष्यामि फलं सुविपुलं महत् ।। २५.९९ ।।"
  },
  {
    "text": "विषं तस्य वरारोहे स्थावरं जंगमं तथा ।।\nगात्रं प्राप्य तु सुश्रोणि क्षप्रं तत्प्रतिहन्यते ।। २५.१०० ।।"
  },
  {
    "text": "शमायत्यशुभं घोरं दुःखप्नं चापकर्षति ।।\nस्त्रीषु वल्लभतां याति सभायां पार्थिवस्य च ।। २५.१०१ ।।"
  },
  {
    "text": "विवादे जयमाप्नोति युद्धे विजयमेव च ।।\nगच्छति क्षेममध्वानं गृहेभ्यो नित्यसंपदा ।। २५.१०२ ।।"
  },
  {
    "text": "शरीरस्येह वक्ष्यामि गतिं तस्य वरानने ।।\nहरिश्मश्रुर्नीलकंठः शशांकांकितमूर्द्धजः ।। २५.१०३ ।।"
  },
  {
    "text": "त्र्यक्षस्त्रिशूलपाणिश्च वृष चानः पिनाकधृक् ।।\nनंदितुल्यबलः श्रीमान्नंदितुल्यपराक्रमः ।। २५.१०४ ।।"
  },
  {
    "text": "विचरत्यखिलाँल्लोकाम्सप्तलोकान्ममाज्ञया ।।\nन हन्यते गति स्तस्य अनिलस्य यथांबरे ।। २५.१०५ ।।"
  },
  {
    "text": "मम तुल्यबलो भूत्वा तिष्ठत्याभूतसंप्लवात् ।।\nमम भक्तया वरारोहे ये च श्रृम्वंति मानवाः ।। २५.१०६ ।।"
  },
  {
    "text": "तेषां गतिं प्रवक्ष्यामि त्विह लोके परत्र च ।।\nब्राह्मणो वेदमाप्नोति क्षत्रियो विंदते महीम् ।। २५.१०७ ।।"
  },
  {
    "text": "वैश्यस्तु लभते लाभं शूद्रः सुखमवाप्नुयात् ।।\nव्याधितो मुच्यते रोगाद्बद्धो मुच्येत बंधनात् ।। २५.१०८ ।।"
  },
  {
    "text": "गुर्विणी लभते पुत्रं कन्या विदति सत्पतिम् ।।\nनष्टं च लभते द्रव्यमिह लोके परत्र च ।। २५.१०९ ।।"
  },
  {
    "text": "गवां शतसहस्रस्य सम्यग्दत्तस्य यत्फलम् ।।\nतत्फलं लभते मर्त्यः श्रुत्वा दिव्या मिमां कथाम् ।। २५.११० ।।"
  },
  {
    "text": "पादं वाथार्द्धपादं वा श्र्लोकं श्र्लोकार्द्धमेव वा ।।\nयस्तु धारयते नित्यं रुद्रलोकं स गच्छति ।। २५.१११ ।।"
  },
  {
    "text": "अथवा सर्वमेवेदं देवब्राह्मणसन्निधौ ।।\nयः पठेन्मानवो नित्यं मद्गतेनांतरात्मना ।। २५.११२ ।।"
  },
  {
    "text": "श्रद्धधानः सदा भक्तो रूद्रलोकं स गच्छति ।।\nपठेच्च देवि भक्त्या च पाठयेच्च नरः सदा ।। २५.११३ ।।"
  },
  {
    "text": "अतः परतरं स्तोत्रं न भूतं न भविष्यति ।।\nनापि यक्षाः पिशाचा वा न भूता न विनायकाः ।।\nकुर्युर्विघ्नं गृहे तस्य यत्रायं तिष्ठति स्तवः ।। २५.११४ ।।"
  },
  {
    "text": "मया नु तुष्टेन तवांबुजेक्षणे स्तवस्य माहात्म्यम घौघनाशनम् ।।\nनिवेदितं पुण्यफलादियुक्तं स्वयं च कीतं चतुराननेन ।। २५.११५ ।।"
  },
  {
    "text": "कथामिमां पुण्यफलादियुक्तां निवेद्य देव्यै शशिबद्धमूर्द्धजः ।।\nवृषस्य पृष्ठेन सहोमया प्रभुजगाम कैलासगुहां गुहप्रियः ।। २५.११६ ।।"
  },
  {
    "text": "श्रुतं मया पापहरं तदंतिके निवेदितं तेऽथ मया प्रजापतेः ।।\nअधीत्य सर्वं त्वखिलं सलक्षणं प्रयाति चादित्यपदं द्विजोत्तमः ।। २५.११७ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्व भागे द्वितीयेऽनुषंगपादे\nनीलकंठनामोत्पत्तिकथनं नाम पंचविंशतितमोऽध्यायः ।। २५ ।।"
  }
]
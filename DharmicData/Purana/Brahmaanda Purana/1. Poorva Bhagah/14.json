[
  {
    "text": "सुत उवाच ।।\nअथान्तरेषु सर्वेषु अतीतानागतेष्विह ।।\nतुल्याभिमानिनः सर्वे जायंते नामरूपतः ।। १४.१ ।।"
  },
  {
    "text": "देवाश्चाष्टविधा ये च तस्मिन्मम्वन्तरेऽधिपाः ।।\nऋषयो मनवश्चैव सर्वे तुल्यप्रयोजनाः ।। १४.२ ।।"
  },
  {
    "text": "महर्षिसर्गः संक्रांतो वंशं स्वायंभुवस्य तु ।।\nविस्तरेणानुपूर्व्या च कीर्त्य मानं निबोधत ।। १४.३ ।।"
  },
  {
    "text": "मनोः स्वायंभूवस्यासन् दश पौत्रास्तु तत्समाः ।।\nयैरियं पृथिवी सर्वा सप्तद्वीपा सपत्तना ।। १४.४ ।।"
  },
  {
    "text": "ससमुद्रा करवती प्रतिवर्षं निवेशिता ।।\nस्वायंभुवेंऽतरे पूर्वमाद्ये त्रेतायुगे तथा ।। १४.५ ।।"
  },
  {
    "text": "प्रियव्रतस्य पुत्रैस्तैः पौत्रैः स्वायंभुवस्य तु ।।\nप्रजा सत्त्वतपोयुक्तैस्तैरियं विनिवेशिता ।। १४.६ ।।"
  },
  {
    "text": "प्रियव्रतात्प्रजोपेतान् वीरान्काम्यान्व्यजायत ।।\nकन्या सा तु महाभाग कर्दमस्य प्रजा पतेः ।। १४.७ ।।"
  },
  {
    "text": "कन्ये द्वे दश पुत्राश्च सम्राट् कुक्षिश्च ते शुभे ।।\nतयोर्वै भ्रातरः शूराः प्रजापतिसमा दश ।। १४.८ ।।"
  },
  {
    "text": "आग्नीध्रश्चाग्निबा हुश्च मेधा मेधातिथिर्वसुः ।।\nज्योतिष्मान् द्युतिमान्हव्यः सवनः सभ्र एव च ।। १४.९ ।।"
  },
  {
    "text": "प्रियव्रतोऽभ्यषिंचत्तान्सप्तसप्तसु पार्थिवान् ।।\nद्वीपेषु तेषु धर्मेण द्वीपांताश्च निबोधत ।। १४.१० ।।"
  },
  {
    "text": "जंबूद्वीपेश्वरं चक्रे आग्नीध्रं सुमहाबलम् ।।\nप्लक्षद्वीपेश्वरश्चापि तेन मेधातिथिः कृतः ।। १४.११ ।।"
  },
  {
    "text": "शाल्मले तु वपुष्मंतं राजानं सोऽभिषिक्तवान् ।।\nज्योतिष्मंतं कुशद्वीपे राजानं कृतवान्प्रभुः ।। १४.१२ ।।"
  },
  {
    "text": "द्युतिमंतं च राजानं क्रौंचद्वीपेऽभ्यषेचयत् ।।\nशाकद्वीपेश्वरं चापि हव्यं चक्रे प्रियव्रतः ।। १४.१३ ।।"
  },
  {
    "text": "पुष्कराधिपतिं चैव सवनं कृतवान्प्रभुः ।।\nपुष्करे सवनस्याथ महावीतः सुतोऽभवत् ।। १४.१४ ।।"
  },
  {
    "text": "धातकिश्चापि द्वावेतौ पुत्रौ पुत्रवता वरौ ।।\nमहावीतं स्मृतं वर्षं तस्य नाम्ना महात्मनः ।। १४.१५ ।।"
  },
  {
    "text": "नाम्ना च धातकेश्चापि धातकीखंड उच्यते ।।\nहव्यो व्यजनयत्पुत्राञ् शाकद्वीपेश्वराञ् प्रभुः ।। १४.१६ ।।"
  },
  {
    "text": "जलदं च कुमारं च सुकुमारं मणीवकम् ।।\nकुसुमोत्तरमोदाकौ सप्तमं च महाद्रुगम् ।। १४.१७ ।।"
  },
  {
    "text": "जलदं जलदस्याथ प्रथमं वर्षमुच्यते ।।\nकुमारस्य तु कौमारं द्वितीयं परिकीर्तितम् ।। १४.१८ ।।"
  },
  {
    "text": "सुकुमारं तृतीयं तु सुकुमारस्य तत्स्सतम् ।।\nमणीवस्य चतुर्थं तु मणीवकमिहोच्यते ।। १४.१९ ।।"
  },
  {
    "text": "कुसुमोत्तरवर्षं यत्पञ्चमं कुसुमोत्तरम् ।।\nमोदकस्यापि मोदाकं षष्ठं वर्षं प्रकीर्त्तितम् ।। १४.२० ।।"
  },
  {
    "text": "महाद्रुमस्य नाम्ना च सप्तमं तन्महाद्रुमम् ।।\nतेषां तु नामभिस्तानि सप्त वर्षाणि तत्र वै ।। १४.२१ ।।"
  },
  {
    "text": "क्रौंचद्वीपेश्वरस्यापि पुत्रो द्युतिमतस्तु वै ।।\nकुशलो मनोनुगस्छोष्णः पावनश्चांधकारकः ।। १४.२२ ।।"
  },
  {
    "text": "मुनिश्च दुंदुभिश्चैव सुता द्युतिमतस्तु वै ।।\nतेषां स्वनामभिर्देशाः क्रौंचद्वीपाश्रयाः शुभाः ।। १४.२३ ।।"
  },
  {
    "text": "कुशलस्य तु देशोऽभूत कौशलो नाम विश्रुतः ।।\nदेशो मनोनुगस्यापि मानोनुगे इते स्मृतः ।। १४.२४ ।।"
  },
  {
    "text": "उष्णस्योष्णः स्मृतो देशः पावनस्यापि पावनः ।।\nअंधकारस्य देशस्तु आंधकारः प्रकीर्त्तितः ।। १४.२५ ।।"
  },
  {
    "text": "मुनेश्च मौनिदेशो वै दुंदुभेर्दुंदुभिः स्मृतः ।।\nएते जनपदाः सप्त क्रौंचद्वीपे तु भास्वराः ।। १४.२६ ।।"
  },
  {
    "text": "ज्योतिष्मतः कुशद्वीपे सप्तैवासन्महौजसः ।।\nउद्भिज्जो वेणुमांश्चैव वैरथो लवणो धृतिः ।। १४.२७ ।।"
  },
  {
    "text": "षष्ठः प्रभाकरश्चा पि सप्तमः कपिलः स्मृतः ।।\nउद्भिज्जं प्रथमं वर्षं द्वितीयं वेणुमण्डलम् ।। १४.२८ ।।"
  },
  {
    "text": "तृतीयं वै रथाकारं चतुर्थं लवणं स्मृतम् ।।\nपंचमं धृतिमद्वर्षं षष्ठं वर्षं प्रभाकरम् ।। १४.२९ ।।"
  },
  {
    "text": "सप्तमं कपिलं नाम कपिलस्य प्रकीर्त्तितम् ।।\nतेषां देशाः कशद्वीपे तत्सनामान एव च ।। १४.३० ।।"
  },
  {
    "text": "आश्रमाचारयुक्ताभिः प्रजाभिः समलंकृताः ।।\nशाल्मलस्येश्वराः सप्त सुतास्ते च वपुष्मतः ।। १४.३१ ।।"
  },
  {
    "text": "श्वेतश्च हरितश्चैव जीमूतो रोहितस्तथा ।।\nवैद्युतो मानसश्चापि सुप्रभः सप्तमस्तथा ।। १४.३२ ।।"
  },
  {
    "text": "श्वेतस्तु देशः श्वेतस्य हरितस्य सुहारितः ।।\nजीमूतस्यापि जीमूतो रोहितस्यापि रोहितः ।। १४.३३ ।।"
  },
  {
    "text": "वैद्युतो वैद्युतस्यापि मानसस्य तु मानसः ।।\nसुप्रभः सुप्रभस्यापि सप्तैते देशपालकाः ।। १४.३४ ।।"
  },
  {
    "text": "प्लक्ष द्वीपं प्रवक्ष्यामि जंबूद्वीपादनंतरम् ।।\nसप्त मेधातिथे पुत्राः प्लक्षद्वीपेश्वरा नृपाः ।। १४.३५ ।।"
  },
  {
    "text": "ज्येष्ठः शांतभयो नाम द्वितीयः शिशिरः स्मृतः ।।\nसुखोदयस्तृतीयस्तु चतुर्थो नंद उच्यते ।। १४.३६ ।।"
  },
  {
    "text": "शिवस्तु पेचमस्तेषां क्षेमकः षष्ठ उच्यते ।।\nध्रुवस्तु सप्तमो ज्ञेयः पुत्रा मेधातिथेः स्मृताः ।। १४.३७ ।।"
  },
  {
    "text": "सप्तानां नामभिस्तेषां तानि वर्षाणि सप्त वै ।।\nतस्माच्छांतभयं चैव शिशिरं च सुखोदयम् ।। १४.३८ ।।"
  },
  {
    "text": "आनंदं च शिवं चैव क्षेमकं च ध्रुवं तथा ।।\nतानि तेषां समानानि सप्त वर्षाणि भागशः ।। १४.३९ ।।"
  },
  {
    "text": "निवेशितानि तैस्तानि पूर्वं स्वायंभूवेंतरे ।।\nमेधा तिथेस्तु पुत्रैस्तैः प्लक्षद्वीपेश्वरैर्नृबैः ।। १४.४० ।।"
  },
  {
    "text": "वर्णाश्रमाचारयुक्ताः प्लक्षद्वीपे प्रजाः कृताः ।।\nप्लक्षद्वीपादिषु त्वेषु शाकद्वीपांतिकेषु वै ।। १४.४१ ।।"
  },
  {
    "text": "ज्ञेयः पंचसु धर्मो वै वर्णाश्रमविभाजकः ।।\nसुखमायुश्च रूपं च बलं धर्मश्च नित्यशः ।। १४.४२ ।।"
  },
  {
    "text": "पंचस्वेतेषु द्वीपेषु सर्वसाधा रणं स्मृतम् ।।\nप्रक्षद्वीपः परिष्क्रांतो जंबूद्वीपं निबोधत ।। १४.४३ ।।"
  },
  {
    "text": "आग्नीध्रं ज्येष्ठदायादं काम्यापुत्रं महाबलम् ।।\nप्रियव्रतोऽभ्य षिंचत्तं जंबूद्वीपेश्वरं नृपम् ।। १४.४४ ।।"
  },
  {
    "text": "तस्य पुत्रा बभूवुर्हि प्रजापतिसमा नव ।।\nज्येष्ठो नाभिरिति ख्यातस्तस्य किंपुरुषोऽनुजः ।। १४.४५ ।।"
  },
  {
    "text": "हरिवर्षस्तृतीयस्तु चतुर्थोऽभूदिलावृतः ।।\nरम्यस्तु पंचमः पुत्रो हिरण्वान् षष्ठ उच्यते ।। १४.४६ ।।"
  },
  {
    "text": "कुरुस्तु सप्तमस्तेषां भद्राश्वश्चाष्टमः स्मृतः ।।\nनवमः केतुमालश्च तेषां देशान्निबोधत ।। १४.४७ ।।"
  },
  {
    "text": "नाभेस्तु दक्षिणं वर्षं हिमाख्यं तु पिता ददौ ।।\nहेमकूटं तु यद्वर्षं ददौ किपुरुषाय तत् ।। १४.४८ ।।"
  },
  {
    "text": "नैषधं यत्स्मृतं वर्षं हरिवर्षाय तं ददौ ।।\nमध्यमं यत्सुमेरोस्तु ददौ स तदिलावृतम् ।। १४.४९ ।।"
  },
  {
    "text": "नीलं तु यत्स्मृतं वर्षं रम्यायैतप्तिता ददौ ।।\nश्वेतं यदुत्तरं तस्मात्पित्रा दत्तं हिरण्वते ।। १४.५० ।।"
  },
  {
    "text": "यदुत्तरे श्रृंगवतो वर्षं तत्कुरवे ददौ ।।\nसाल्यवन्तं तथा वर्षं भद्राश्वाय न्यवेदयत् ।। १४.५१ ।।"
  },
  {
    "text": "गन्धमादनवर्षं तु केतुमाले न्यवेदयत् ।।\nइत्येतानि मयोक्तानि नव वर्षाणि भागशः ।। १४.५२ ।।"
  },
  {
    "text": "आग्नी ध्रस्तेषु वर्षेषु पुत्रांस्तानभ्यषेचयत् ।।\nयथाक्रमं स धर्मात्मा ततस्तु तपसि स्थितः ।। १४.५३ ।।"
  },
  {
    "text": "इत्येतौः सप्तभिः कृत्स्ना सप्तद्वीपा निवे शिताः ।।\nप्रियव्रतस्य पुत्रैस्तैः पौतैः स्वायंभुवस्य च ।। १४.५४ ।।"
  },
  {
    "text": "एवं वर्षेषु सर्वेषु सन्निवेशाः पुनः पुनः ।।\nक्रियंते प्रलये वृत्ते सप्त सप्तसु पार्थिवैः ।। १४.५५ ।।"
  },
  {
    "text": "एवं स्वभावः कल्पानां द्वीपानां च निवेशने ।।\nयानि किंपुरुषाद्यानि वर्णाण्यष्टौ श्रुतानि तु ।। १४.५६ ।।"
  },
  {
    "text": "तेषां स्वभावतः सिद्धिः सुखप्रायमयत्नतः ।।\nविपर्ययो न तेष्वस्ति जरामृत्युभयं न च ।। १४.५७ ।।"
  },
  {
    "text": "धर्माधर्मौ न तेष्वास्ता नोत्तमाधममध्यमाः ।।\nन तेष्वस्ति युगावस्था क्षेत्रेष्वष्टासु सर्वशः ।। १४.५८ ।।"
  },
  {
    "text": "नाभेर्निसर्गं वक्ष्यामि हिमाह्वेऽस्मिन्निबोधत ।।\nनाभिस्त्वज नयत्पुत्रं मेरुदेव्यां महाद्युतिम् ।। १४.५९ ।।"
  },
  {
    "text": "ऋषभं पार्थिवश्रेष्ठं सर्वक्षत्रस्य पूर्वजम् ।।\nऋषभाद्भरतो जज्ञे वीरः पुत्रशताग्रजः ।। १४.६० ।।"
  },
  {
    "text": "सोभिषिच्यर्षभः पुत्रं महाप्रव्रज्यया स्थितः ।।\nहिमाह्वं दक्षिणं वर्षं भरताय न्यवेदयत् ।। १४.६१ ।।"
  },
  {
    "text": "तस्मात्तु भारतं वर्षं तस्य नाम्ना विदुर्बुधाः ।।\nभरतस्यात्मजो विद्वान्सुमतिर्नाम धार्मिकः ।। १४.६२ ।।"
  },
  {
    "text": "बभूव तस्मिन् राज्ये तंभरतस्त्वभ्यषेचयत् ।।\nपुत्रसंक्रामितश्रीस्तु वनं राजा विवेश सः ।। १४.६३ ।।"
  },
  {
    "text": "तेजसस्तत्सुतश्चापि प्रजापतिरमित्रजित् ।।\nतेजसस्यात्मजो विद्वानिंद्रद्युम्न इति स्मृतः ।। १४.६४ ।।"
  },
  {
    "text": "परमेष्ठी सुतश्चापि निधने तस्य चाप्यभूत् ।।\nप्रतीहारः कुलं तस्य नाम्ना जज्ञे तदन्वयः ।। १४.६५ ।।"
  },
  {
    "text": "प्रतिहर्तेति विख्यातो जज्ञे तस्यापि धीमतः ।।\nउन्नेता प्रतिहर्तुस्तु भूमा तस्य सुतः स्मृतः ।। १४.६६ ।।"
  },
  {
    "text": "उद्गीथस्तस्य पुत्रोऽभूतप्रस्ताविश्चापि तत्सुतः ।।\nप्रस्तावेस्तु विभुः पुत्रः पृथुस्तस्य सुतोऽभवत् ।। १४.६७ ।।"
  },
  {
    "text": "पृथोश्चापि सुतो नक्तो नक्तस्यापि गयः सुतः ।।\nगयस्यापि नरः पुत्रो नरस्यापि सुतो विराट् ।। १४.६८ ।।"
  },
  {
    "text": "विराट्सुतो महावीर्यो धीमांस्तस्य सुतोऽभवत् ।।\nधीमतश्च महान्पुत्रो महतश्चापि भौवनः ।। १४.६९ ।।"
  },
  {
    "text": "भौवनस्य सतस्त्वष्टा विरजास्तस्य चात्मजः ।।\nरजा विरजसः पुत्रः शतजिद्रजसस्तथा ।। १४.७० ।।"
  },
  {
    "text": "तस्य पुत्रशतं त्वासीद्राजानः सर्व एव तु ।।\nविश्वज्योतिष्प्रधानास्ते यैरिमा वर्द्धिताः प्रजाः ।। १४.७१ ।।"
  },
  {
    "text": "तैरिदं भारतं वर्षं सप्तद्वीपमिहांकितम् ।।\nतेषां वंशप्रसूतैस्तु भुक्तेयं भारती पुरा ।। १४.७२ ।।"
  },
  {
    "text": "कृतत्रेतादियुक्तास्तु युगाख्या ह्येकसप्ततिः ।।\nयेऽतीतास्तैर्युगैः सार्धं राजानस्ते तदन्वयाः ।। १४.७३ ।।"
  },
  {
    "text": "स्वायंभुवेंऽतरे पूर्वं शतशोऽथ सहस्रशः ।।\nएवं स्वायं भुवः सर्गो येनेदं पूरितं जगत् ।। १४.७४ ।।"
  },
  {
    "text": "ऋषिभिर्दैवतैश्चापि पिर्तृगन्धवराक्षसैः ।।\nयक्षभूतपिशाचैश्च मनुष्यमृगपक्षिभिः ।।\nतेषां सृष्टिरियं प्रोक्ता युगैः सह विवर्त्तते ।। १४.७५ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nप्रियव्रतवंशानुकीर्त्तनं नाम चतुदशोऽध्यायः ।। १४ ।।"
  }
]
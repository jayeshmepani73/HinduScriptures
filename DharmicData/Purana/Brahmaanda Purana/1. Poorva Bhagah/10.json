[
  {
    "text": "ऋषिरुवाच ।।\nअस्मिन्कल्पे त्वया नोक्तः प्रादुर्भावो महात्मनः ।।\nमहादेवस्य रुद्रस्य साधकैर्ऋषिभिः सह ।। १ ।।\nसूत उवाच ।।\nउत्पत्तिरादिसर्गस्य मया प्रोक्ता समासतः ।।\nविस्तरेण प्रवक्ष्यामि नामानि तनुभिः सह ।। २ ।।\nपत्नीषु जनयामास महादेवः सुतान्बहून ।।\nकल्पेष्वन्येष्वतीतेषु ह्यस्मिन्कल्पे तु ताञ्श्रृणु ।। ३ ।।\nकल्पादावात्मनस्तुल्यं सुतमध्यायत प्रभुः ।।\nप्रादुरा सीत्ततोङ्केऽस्य कुमारो नीललोहितः ।। ४ ।।\nरुरोद सुस्वरं घोरं निर्दहन्निव तेजसा ।।\nदृष्ट्वा रुदंतं सहसा कुमारं नीललोहितम् ।। ५ ।।\nकिं रोदिषि कुमारेति ब्रह्मा तं प्रत्यभाषत ।।\nसोऽब्रवीद्देहि मे नाम प्रथमं त्वं पितामह ।। ६ ।।\nरुद्रस्त्वं देव नामाऽसि स इत्युक्तोऽरुदत्पुनः ।।\nकिं रोदिषि कुमारेति ब्रह्मा तं प्रत्यभाषत ।। ७ ।।\nनाम देहि द्वितीयं मे इत्युवाच स्वयंभुवम् ।।\nभवस्त्वं देवनाम्नाऽसि इत्युक्तः सोऽरुदत्पुनः ।। ८ ।।\nकिं रोदिषीति तं ब्रह्मा रुदंतं प्रत्युवाच ह ।।\nतृतीयं देहि मे नाम इत्युक्तः सोऽब्रवीत्पुनः ।। ९ ।।\nशर्वस्त्वं देव नाम्नाऽसिङत्युक्तः सोऽरुदत्पुनः ।।\nकिं रोदिषीति तं ब्रह्मा रुदंतं प्रत्युवाच ह ।। १० ।।\nचतुर्थ देहि मे नाम इत्युक्तः सोऽब्रवीत्पुनः ।।\nईशानो देवनाम्नाऽसि इत्युक्तः सोऽरुदत्पुनः ।। ११ ।।\nकिं रोदिषीति तं ब्रह्मा रुदंतं पुनरब्रवीत् ।।\nपंचमं नाम देहीति प्रत्युवाच स्वयंभुवम् ।। १२ ।।\nपशूनां त्वं पतिर्देव इत्युक्तः सोऽरुदत्पुनः ।।\nकिं रोदिषीति तं ब्रह्मा रुदंतं पुनरब्रवीत् ।। १३ ।।\nषष्ठं वै देहि मे नाम इत्युक्तः प्रत्युवाच तम् ।।\nभीमस्त्वं देव नाम्नाऽसि इत्युक्तः सोऽरुदत्पुनः ।। १४ ।।\nकिं रोदिषीति तं ब्रह्मा रुदंतं पुनरब्रवीत् ।।\nसप्तमं देहि मे नाम इत्युक्तः प्रत्युवाच ह ।। १५ ।।\nउग्रस्त्वं देव नाम्नाऽसि इत्युक्तः सोऽरुदत्पुनः ।।\nतं रुदंतं कुमारं तु मारोदीरिति सोऽब्रवीत् ।। १६ ।।\nसोऽब्रवीदष्टमं नाम देहि मे त्वं विभो पुनः ।।\nत्वं महादेवनामासि इत्युक्तो विरराम ह ।। १७ ।।\nलब्ध्वा नामानि चैतानि ब्रह्माणं नीललोहितः ।।\nप्रोवाच नाम्नामेतेषां स्थानानि प्रदिशेति ह ।। १८ ।।\nततो विसृष्टास्तनव एषां नाम्ना स्वयंभुवा ।।\nसूर्यो जलं मही वायुर्व ह्निराकाशमेव च ।। १९ ।।\nदीक्षिता ब्राह्मणश्चंद्र इत्येवं तेऽष्टधा तनुः ।।\nतेषु पूज्यश्च वंद्यश्च नमस्कार्यश्च यत्नतः ।। २० ।।\nप्रोवाच तं पुनर्ब्रह्मा कुमारं नीललोहितम् ।।\nयदुक्तं ते मया पूर्वं नाम रुद्रेति वै विभो ।। २१ ।।\nतस्यादित्यतनुर्नाम्नः प्रथमा प्रथमस्य ते ।।\nइत्युक्ते तस्य यत्तेजश्चक्षुस्त्वासीत्प्रकाशकम् ।। २२ ।।\nविवेश तत्तदाऽदित्यं तस्माद्रुद्रो ह्यसौ स्मृतः ।।\nउद्यतमस्तं यंतं च वर्जयेद्दर्शने रविम् ।। २३ ।।\nशश्वच्च जायते यस्माच्छश्वत्संतिष्ठते तु यत् ।।\nतस्मात्सूर्यं न वीक्षेत आयुष्कामः शुचिः सदा ।। २४ ।।\nअतीतानागतं रुद्रं विप्रा ह्याप्याययंति यत् ।।\nउभे संध्ये ह्युपासीना गृणंतः सामऋग्यजुः ।। २५ ।।\nउद्यन्स तिष्ठते ऋक्षु मध्याह्ने च यजुःष्वथ ।।\nसामस्वथापराह्णे तु रुद्रः संविशति क्रमात् ।। २६ ।।\nतस्माद्भवेन्नाभ्युदितो बाह्यस्तमित एव च ।।\nन रुद्रम्प्रति मेहेत सर्वावस्थं कथंचन ।। २७ ।।\nएवं युक्तान् द्विजान् देवो रुद्रस्तान्न हिनस्ति वै ।।\nततोऽब्रवीत्पुनर्ब्रह्मा तं देवं नीललोहितम् ।। २८ ।।\nद्वितीयं नामधेयं ते मया प्रोक्तं भवेति यत् ।।\nएतस्यापो द्वितीया ते तनुर्नाम्ना भवत्विति ।। २९ ।।\nइत्युक्ते त्वथ तस्यासीच्छरीरस्थं रसात्मकम् ।।\nविवेश तत्तदा यस्तु तस्मादापो भवः स्मृतः ।। ३० ।।\nयस्माद्भवंति भूतानि ताभ्यस्ता भावयंति च ।।\nभवनाद्भावनाच्चैव भूतानामुच्यते भवः ।। ३१ ।।\nतस्मान्मूत्रं पुरीषं च नाऽप्सु कुर्वीत कर्हिचित् ।।\nन निष्ठीवेन्नावगाहेन्नैव गच्छेच्च मैथुनम् ।। ३२ ।।\nन चैताः परिचक्षीत वहंत्यो वा स्थिता अपि ।।\nमैध्यामेध्यास्त्वपामेतास्तनवो मुनिभिः स्मृताः ।। ३३ ।।\nविवर्णरसगंधाश्च वर्ज्या अल्पाश्च सर्वशः ।।\nअपां योनिः समुद्रस्तु तस्मात्तं कामयंति ताः ।। ३४ ।।\nमध्याश्चैवामृता ह्यापो भवंति प्राप्य सागरम् ।।\nतस्मादपो न रुंधीत समुद्रं कामयंति ताः ।। ३५ ।।\nन हिनस्ति भवो देवो य एवं ह्यप्सु वर्तते ।।\nततोऽब्रवीत्पुनर्ब्रह्मा कुमारं नीललोहितम् ।। ३६ ।।\nशर्वेति यत्तृतीयं ते नाम प्रोक्तं मया विभो ।।\nतस्य भूमिस्तृतीयस्य तनुर्नाम्ना भवत्त्वियम् ।। ३७ ।।\nइत्युक्ते यत्स्थिरं तस्य शरीरे ह्यस्थिसंज्ञितम् ।।\nविवेश तत्तदा भूमिं यस्मात्सा शर्व उच्यते ।। ३८ ।।\nतस्मात्कृष्टेन कुर्वीत पुरीषं मूत्रमेव च ।।\nन च्छायायां तथा मार्गे स्वच्छायायां न मेहयेत् ।। ३९ ।।\nशिरः प्रावृत्य कुर्वीत अंतर्धाय तृणैर्महीम् ।।\nएवं यो वर्तते भूमौ शर्वस्तं न हिनस्ति वै ।। ४० ।।\nततोऽब्रवीत्पुनर्ब्रह्मा कुमारं नीललोहितम् ।।\nईशानेति चतुर्थ ते नाम प्रोक्तं मयेह यत् ।। ४१ ।।\nचतुर्थस्य चतुर्थी तु वायुर्नाम्ना तनुस्तव ।।\nइत्युक्ते यच्छरीरस्थं पंचधा प्राणसंज्ञितम् ।। ४२ ।।\nविवेश तस्य तद्वायुमीशानस्तेन मारुतः ।।\nतस्मान्नैनं परिवदेत्प्रवांतं वायुमीश्वरम् ।। ४३ ।।\nयज्ञैर्व्यवहरंत्येनं ये वै परिचरंति च ।।\nएवं युक्तं महेशानो नैव देवो हिनस्ति तम् ।। ४४ ।।\nततोऽब्रवीत्पुनर्ब्रह्मा तं देवं धूम्रमीश्वरम् ।।\nनाम यद्वै पशुपतिरित्युक्तं पंचमं मया ।। ४५ ।।\nपंचमी पंचमस्यैषा तनुर्नाम्नाग्निरस्तु ते ।।\nइत्युक्ते यच्छरीरस्थं तेजस्तस्योष्णसंज्ञितम् ।। ४६ ।।\nविवेश तत्तदा ह्यग्निं तस्मात्पशुपतिस्तु सः ।।\nयस्मादग्निः पशुश्चासीद्यस्मात्पाति पशूंश्च सः ।। ४७ ।।\nतस्मात्पशुपतेस्तस्य तनुरग्निर्निरुच्यते ।।\nतस्मादमेध्यं न दहेन्न च पादौ प्रतापयेत् ।। ४८ ।।\nअधस्तान्नोपदध्याच्च न चैनमतिलंघयेत् ।।\nनैनं पशुपतिर्देव एवं युक्तं हिनस्ति वै ।। ४९ ।।\nततोऽब्रवीत्पुनर्ब्रह्मा तं देवं श्वेतपिंगलम् ।।\nषष्ठं नाम मया प्रोक्तं तव भीमेति यत्प्रभो ।। ५० ।।\nआकाशं तस्य नाम्नस्तु तनुः षष्ठी भवत्विति ।।\nइत्युक्ते सुषिरं तस्य शरीरस्थमभूच्च यत् ।। ५१ ।।\nविवेश तत्तदाऽकाशं तस्माद्भीमस्य सा तनुः ।।\nयदाकाशे स्मृतो देवस्तस्मान्ना संवृतः क्वचित् ।। ५२ ।।\nकुर्यान्मूत्रं पुरीषं वा न भुंजीत पिबेन्न वा ।।\nमैथुनं वाऽपि न चरेदुच्छिष्टानि च नोत्क्षिपेत् ।। ५३ ।।\nन हिनस्ति च तं देवो यो भीमे ह्येवमाचरेत् ।।\nततोऽब्रवीत्पुनर्ब्रह्मा तं देवं सबलं प्रभुम् ।। ५४ ।।\nसप्तमं यन्मया प्रोक्तं नामोग्रेति तव प्रभो ।।\nतस्य नाम्नस्तनुस्तुभ्यं द्विजो भवति दीक्षितः ।। ५५ ।।\nएवमुक्ते तु यत्तस्य चैतन्यं वै शरीरगम् ।।\nविवेश दीक्षितं तद्वै ब्राह्मणं सोमयाजिनम् ।। ५६ ।।\nतावत्कालं स्मृतो विप्र उग्रो देवस्तु दीक्षितः ।।\nतस्मान्नेमं परिवदेन्नाश्लीलं चास्य कीर्त्तयेत् ।। ५७ ।।\nते हरंत्यस्य पाप्मानं ये वै परिवदंति तम् ।।\nएवं युक्तान् द्विजानुग्रो देवस्तान्न हिनस्ति वै ।। ५८ ।।\nततोब्रवीत्पुनर्ब्रह्मा तं देवं भास्करद्युतिम् ।।\nअष्टमं नाम यत् प्रोक्तं महादेवेति ते मया ।। ५९ ।।\nतस्य नाम्नोऽष्टमस्यास्तु तनुस्तुभ्यं तु चन्द्रमाः ।।\nइत्युक्ते यन्मनस्तस्य संकल्पकमभूत्प्रभोः ।। ६० ।।\nविवेश तच्चंद्रमसं महादेवस्ततः शशी ।।\nतस्माद्विभाव्यते ह्येष महादेवस्तु चन्द्रमाः ।। ६१ ।।\nअमावास्यां न वै छिंद्याद्वृक्षगुल्मौषधीर्द्विजः ।।\nमहादेवः स्मृतः सोमस्तस्यात्मा ह्यौषधीगणः ।। ६२ ।।\nएवं यो वर्त्तते चैह सदा पर्वणि पर्वणि ।।\nन हंति तं महादेवो य एवं वेद तं प्रभुम् ।। ६३ ।।\nगोपायति दिवादित्यः प्रजा नक्तं तु चंद्रमाः ।।\nएकरात्रौ समेयातां सूर्या चन्द्रमसावुभौ ।। ६४ ।।\nअमावास्यानिशायां तु तस्यां युक्तः सदा भवेत् ।।\nरुद्राविष्टं सर्वमिदं तनुभिर्न्नामभिश्च ह ।। ६५ ।।\nएकाकी यश्चरत्येष सूर्योऽसौ रुद्र उच्यते ।।\nसूर्यस्य यत्प्रकाशेन वीक्षंते चक्षुषा प्रजाः ।। ६६ ।।\nमुक्तात्मा संस्थितो रुद्रः पिबत्यंभो गभस्तिभिः ।।\nअद्यते पीयते चैव ह्यन्नपानादिकाम्यया ।। ६७ ।।\nतनुरंबूद्भवा सा वै देहेष्वेवोपचीयते ।।\nयया धत्ते प्रजाः सर्वाः स्थिरीभूतेन तेजसा ।। ६८ ।।\nपार्थिवी सा तनुस्तस्य साध्वी धारयते प्रजाः ।।\nया च स्थिता शरीरेषु भूतानां प्राणवृत्तिभिः ।। ६९ ।।\nवातात्मिका तु चैशानी सा प्राणः प्राणिनामिह ।।\nपीताशितानि पचति भूतानां जठरेष्विह ।। ७० ।।\nतनुः पाशुपती तस्य पाचकः सोऽग्निरुच्यते ।।\nयानीह शुषिराणि स्युर्देहेष्वंतर्गतानि वै ।। ७१ ।।\nवायोः संचरणार्थानि भीमा सा प्रोच्यते तनुः ।।\nवैतान्यादीक्षितानां तु या स्थितिर्ब्रह्मवादिनाम् ।। ७२ ।।\nतनुरुग्रात्मिका सा तु तेनोग्रो दीक्षितः स्मृतः ।।\nयत्तु संकल्पकं तस्य प्रजास्विह समास्थितम् ।। ७३ ।।\nसा तनुर्मानसी तस्य चंद्रमाः प्राणिषु स्थितः ।।\nनवोनवो यो भवति जायमानः पुनःपुनः ।। ७४ ।।\nपीयतेऽसौ यथाकालं विबुधैः पितृभिः सह ।।\nमहादेवोऽमृतात्मा स चन्द्रमा अम्मयः स्मृतः ।। ७५ ।।\nतस्य या प्रथमा नाम्ना तनू रौद्री प्रकीर्त्तिता ।।\nपत्नी सुवर्च्चला तस्याः पुत्रश्चास्य शनैश्चरः ।। ७६ ।।\nभवस्य या द्वितीया तु आपो नाम्ना तनुः स्मृता ।।\nतस्या धात्री स्मृता पत्नी पुत्रश्च उशना स्मृतः ।। ७७ ।।\nशर्वस्य या तृतीयस्य नाम्नो भूमिस्तनुः स्मृता ।।\nतस्याः पत्नी विकेशी तु पुत्रोऽस्यांगारकः स्मृतः ।। ७८ ।।\nईशानस्य चतुर्थस्य नाम्ना वातस्तनुस्तु या ।।\nतस्याः पत्नी शिवा नाम पुत्रश्चास्या मनोजवः ।। ७९ ।।\nअविज्ञातगतिश्चैव द्वौ पुत्रौ चाऽनिलस्य तु ।।\nनाम्ना पशुपतेर्या तु तनुरग्निर्द्विजैः स्मृता ।। ८० ।।\nतस्याः पत्नी स्मृता स्वाहा स्कंदस्तस्याः सुतः स्मृतः ।।\nनाम्ना षष्ठस्य या भीमा तनुराकाशमुच्यते ।। ८१ ।।\nदिशः पत्न्यः स्मृतास्तस्य स्वर्गश्चापि सुतः स्मृतः ।।\nउग्रा तनुः सप्तमी या दीक्षितो ब्राह्मणः स्मृतः ।। ८२ ।।\nदीक्षा पत्नी स्मृता तस्याः संतानः पुत्र उच्यते ।।\nनाम्नाष्टमस्य महस्तनुर्या चंद्रमाः स्मृतः ।। ८३ ।।\nतस्य वै रोहिणी पत्नी पुत्रस्तस्य बुधः स्मृतः ।।\nइत्येतास्तनवस्तस्य नामभिः सह कीर्तिताः ।। ८४ ।।\nतासु वंद्यो नमस्यश्च प्रतिनामतनूषु वै ।।\nसूर्येप्सूर्व्यां तथा वायावग्नौ व्योम्न्यथ दीक्षिते ।। ८५ ।।\nभक्तैस्तथा चंद्रमसि भक्त्या वंद्यस्तु नामभिः ।।\nएवं यो वेत्ति तं देवं तनुभिर्नामभिश्च ह ।। ८६ ।।\nप्रजावानेति सायुज्यमीश्वरस्य भवस्य सः ।।\nइत्येतद्वो मया प्रोक्तं गुह्यं भीमस्य यद्यशः ।। ८७ ।।\nशन्नोऽस्तु द्विपदे विप्राः शन्नोऽस्तु च चतुष्पदे ।।\nएतत्प्रोक्तमिदानीं च तनूनां नामभि सह ।।\nमहादेवस्य देवस्य भृगोस्तु श्रृणुत प्रजाः ।। ८८ ।।\nइति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषंगपादे महादेवविभूतिवर्णनं ना दशामोऽध्योयः ।। १० ।।"
  }
]
[
  {
    "text": "ऋषय ऊचुः ।।\nमहादेवस्य महात्म्यं प्रभुत्वं च महात्मनः ।।\nश्रोतुमिच्छामहे सम्यगैश्वर्यगुणविस्तरम् ।। २६.१ ।।\nसूत उवाच ।।\nपूर्वं त्रैलोक्यविजये विष्णुना समुदात्दृ तम् ।।\nबलिं बद्ध्वा महावीर्यं त्रैलोक्याधिपतिं पुरा ।। २६.२ ।।\nप्रनष्टेषु तु दैत्येषु प्रहृष्टे तु शचीपतौ ।।\nअथाजग्मुः प्रभुं द्रष्टुं सर्वे देवाः सनातनम् ।। २६.३ ।।\nयत्रास्ते विश्वरूपात्मा क्षीरोदस्य मसीपतः ।।\nसिद्धा ब्रह्मर्षयो यक्षा गंधर्वाप्सरसां गणाः ।। २६.४ ।।\nनागा देवर्षयश्चैव नद्यः सर्वे च पर्वताः ।।\nअभिगम्य महात्मानं स्तुवंति पुरुषं हरिम् ।। २६.५ ।।\nत्वं धाता त्वं च कर्तासि त्वं लोकान्सृजसि प्रभो ।।\nत्वत्प्रसादाच्च कल्याणं प्राप्तं त्रैलोक्यमव्ययम् ।। २६.६ ।।\nअसुराश्च जिताः सर्वे बलिर्बद्धश्च वै त्वया ।।\nएवमुक्तः सुरैर्विष्णः सिद्धैश्च परमर्षिभिः ।। २६.७ ।।\nप्रत्युवाच तदा देवान् सर्वांस्तान्पुरुषोत्तमः ।।\nश्रूयतामभिधास्यामि कारणं सुरसत्तमाः ।। २६.८ ।।\nयः स्रष्टा सर्वभूतानां कालः कालकरः प्रभुः ।।\nयेनाहं ब्रह्मणा सार्द्धं सृष्टा लोकाश्च मायया ।। २६.९ ।।\nतस्यैव च प्रसादेन आदौ सिद्धत्वमागतः ।।\nपुरा तमसि चाव्यक्ते त्रैलोक्ये ग्रसिते मया ।। २६.१० ।।\nउदरस्थेषु भूतेषु त्वेकोऽहं शयित स्तदा ।।\nसहस्रशीर्षा भूत्वा च सहस्राक्षः सहस्रपात् ।। २६.११ ।।\nशंखचक्रगदापाणिः शयितो विमलेंऽभसि ।।\nएतस्मिन्नंतरे दूरात्पश्यामि ह्यमितप्रभम् ।। २६.१२ ।।\nशतसूर्यप्रतीकाशं ज्वलंतं स्वेन तेजसा ।।\nचतुर्वक्त्रं महायोगं पुरुषं कांचनप्रभम् ।। २६.१३ ।।\nकृष्णाजिनधरं देवं कमंडलुविभूषितम् ।।\nनिमेषांतरमात्रेण प्राप्तोऽसौ पुरुषोत्तमः ।। २६.१४ ।।\nततो मामब्रवीद्ब्रह्मा सर्वलोकनमस्कृतः ।।\nकस्त्वं कुतो वा कि चेह तिष्ठसे वद मे विभो ।। २६.१५ ।।\nअहं कर्तास्मि लोकानां स्वयंभूर्विश्वतोमुखः ।।\nएवमुक्तस्तदा तेन ब्रह्मणाऽहमुवाच तम् ।। २६.१६ ।।\nअहं कर्त्ता हि लोकानां संहर्ता च पुनः पुनः ।।\nएवं संभाषमाणौ तु परस्परजयैषिणौ ।। २६.१७ ।।\nउत्तरां दिशमास्थाय ज्वालामद्राक्ष्व विष्ठिताम् ।।\nज्वालां ततस्तामालोक्य विस्मितौ च तदानघाः ।। २६.१८ ।।\nतेजसा च बलेनाथ शार्वं ज्योतिः कृतांजली ।।\nवर्द्धमानां तदा ज्वालामत्यंतपरमाद्भुताम् ।। २६.१९ ।।\nअभिदुद्राव तां ज्वालां ब्रह्मा चाहं च सत्वरौ ।।\nदिवं भूमिं च निर्भिद्य तिष्ठंतं जवालमंडलम् ।। २६.२० ।।\nतस्या ज्वालस्य मध्ये तु पश्यावो विपुलप्रभम् ।।\nप्रादेशमात्रमव्यक्तं लिंगं परमदीप्तिमत् ।। २६.२१ ।।\nन च तत्कांचनं मध्ये नशैलं न च राजतम् ।।\nअनिर्देश्यमचिन्त्यं च लक्ष्यालक्ष्यं पुनः पुनः ।। २६.२२ ।।\nज्वालामालासहस्राढ्यं विस्मयं परमद्भुतम् ।।\nमहता तेजसायुक्तं वर्दभमानंभृशंतथा ।। २६.२३ ।।\nज्वालामालाततं न्यस्तं सर्वभूतभयंकरम् ।।\nघोररूपिणमत्यर्थं भिंदं तमिव रोदसी ।। २६.२४ ।।\nततो मामब्रवीद्ब्रह्मा अधो गच्छ त्वमाशु वै ।।\nअंतमस्य विजानीवो लिंगस्य तु महात्मनः ।। २६.२५ ।।\nअहमूर्ध्वं गमिष्यामि यावदंतोऽस्य दृश्यते ।।\nतदा तु समयं कृत्वा गत उर्द्ध्वमधश्च हि ।। २६.२६ ।।\nततो वर्षसहस्रं तु ह्यहं पुनरधो गतः ।।\nन पश्यामि च तस्यांतं भीतश्चाहं ततोऽभवम् ।। २६.२७ ।।\nतथैव ब्रह्मा ह्यूध्व च न चांतं तस्य लब्धवान् ।।\nसमागतो मया सार्द्ध तत्रैव च महाभसि ।। २६.२८ ।।\nततो विस्मयमापन्नौ भीतौ तस्य महात्मनः ।।\nमायया मोहितौ तेन नष्टसंज्ञै व्यवस्थितौ ।। २६.२९ ।।\nततो ध्यानरतौ तत्र चेश्वरं सर्वतोमुखम् ।।\nप्रभवं निधनं चैव लौकानां प्रभुमव्ययम् ।। २६.३० ।।\nप्रह्वांजलिपुटौ भूत्वा तस्मै शर्वाय शूलिने ।।\nमहाभैरवनादाय भीमरूपाय दंष्ट्रिणे ।।\nअव्यक्तायाथ महते नमस्कारं प्रकुर्वहे ।। २६.३१ ।।\nनमोऽस्तु ते लोकसुरेश देव नमोऽस्तु ते भूतपते महात्मन् ।।\nनमोऽस्तु ते शाश्वतसिद्धयोगिने नमोस्तु ते सर्वजगत्प्रतिष्ठित ।। २६.३२ ।।\nपरमेष्ठी परं ब्रह्म त्वक्षरं परमं पदम् ।।\nज्येष्ठस्त्वं वामदेवश्च रुद्रः स्कंदः शिवः प्रभुः ।। २६.३३ ।।\nत्वं य५स्त्वं वषट्कारस्त्वमोंकारः परंतपः ।।\nस्वाहाकारो नमस्कारः संस्कारः सर्वकर्मणाम् ।। २६.३४ ।।\nस्वधाकारश्च यज्ञश्च व्रतानि नियमास्तथा ।।\nवेदा लोकाश्च देवाश्च भगवानेव सर्वशः ।। २६.३५ ।।\nआकाशस्य च शब्दस्त्वंभूतानां प्रभवाप्ययः ।।\nभूमौ गंधो रसश्चाप्सु तेजोरूपं महेश्वरः ।। २६.३६ ।।\nवायोः स्पर्शश्च देवेश वपुश्चंद्रमसस्तथा ।। २६.३७ ।।\nबुद्धौ ज्ञानं च देवेश प्रकृतेर्बीजमेव च ।। २६.३८ ।।\nसंहर्त्ता सर्वलोकानां कालो मृत्युमयोंऽतकः ।।\nत्वं धारयसि लोकांस्त्रींस्त्वमेव सृजसि प्रभो ।। २६.३९ ।।\nपूर्वेण वदनेन त्वमिंद्रत्वं प्रकरोषि वै ।।\nदक्षिणेन तु वक्त्रेण लोकान्संक्षिपसे पुनः ।। २६.४० ।।\nपश्चिमेन तु वक्त्रेण वरुणस्थो न संशयः ।।\nउत्तरेण तु वक्त्रेण सोमस्त्वं देवसत्तमः ।। २६.४१ ।।\nएकधा बहुधा देव लोकानां प्रभवाप्ययः ।।\nआदित्या वसवो रुद्रा मरुतश्च सहाश्विनः ।। २६.४२ ।।\nसाध्या विद्याधरा नागाश्चारणाश्च तपोधनाः ।।\nवालखिल्या महात्मानस्तपः सिद्धाश्च सुव्रताः ।। २६.४३ ।।\nत्वत्तः प्रसूता देवेश ये चान्ये नियतव्रताः ।।\nउमा सीता सिनीवाली कुहूर्गायत्र्य एव च ।। २६.४४ ।।\nलक्ष्मीः कीर्त्तिर्धृतिर्मेधा लज्जा कांतिर्वपुः स्वधा ।।\nतुष्टिः पुष्टिः क्रिया चैव वाचां देवी सरस्वती ।।\nत्वत्तः प्रसूता देवेश संध्या रात्रिस्तथैव च ।। २६.४५ ।।\nसूर्यायुतानामयुतप्रभाव नमोऽस्तु ते चंद्रसहस्रगौर ।।\nनमोऽस्तु ते वज्रपिनाकधारिणे नमोस्तु ते देव हिरण्यवाससे ।। २६.४६ ।।\nनमोस्तु ते भस्मविभूषितांग नमोऽस्तु ते कामशरीरनाशन ।।\nनमोऽस्तु ते देव हिरण्यरेतसे नमोऽस्तु ते देव हिरण्यवाससे ।। २६.४७ ।।\nनमोऽस्तु ते देव हिरण्ययोने नमोऽस्तु ते देव हिरण्यनाभ ।।\nनमोऽस्तु ते देव हिरण्यरेतसे नमोऽस्तु ते नेत्रसहस्रचित्र ।। २६.४८ ।।\nनमोऽस्तु ते देव हिरण्यवर्ण नमोऽस्तु ते देव हिरण्यकेश ।।\nनमोऽस्तु ते देव हिरण्यवीर नमोऽस्तु ते देव हिरण्यदायिने ।। २६.४९ ।।\nनमोऽस्तु ते देव हिरण्यनाथ नमोऽश्तुते देव हिरण्यनाद ।।\nनमोऽस्तु ते देव पिनाकपाणे नमोऽश्तुते ते शंकर नीलकंठ ।। २६.५० ।।\nएवं संस्तूयमानस्तु व्यक्तो भूत्वा महामतिः ।।\nदेवदेवो जगद्योनिः सूर्य कोटिसमप्रभः ।। २६.५१ ।।\nआबभाषे कृपाविष्टो महादेवो महाद्युतिः ।।\nवक्त्रकोटिसहस्रेण ग्रसमान इवांबरम् ।। २६.५२ ।।\nकंबुग्रीवः सुज ठरो नानाभूषणभूषितः ।।\nनानारत्नविचित्रांगो नानामाल्यानुलेपनः ।। २६.५३ ।।\nपिनाकपाणिर्भगवान्सुरपूज्यस्त्रिशूलधृक् ।।\nव्यालय ज्ञोपवीती च सुराणामभयंकरः ।। २६.५४ ।।\nदुंदुभिस्वरनिर्घोषः पर्जन्यनिनदोपमः ।।\nमुक्तो हासस्तदा तेन सर्वमापूरयञ्जगत् ।। २६.५५ ।।\nतेन शब्देन महता चावां भीतौ महात्मनः ।।\nअथोवाच महादेवः प्रीतोऽहं सुरसत्तमौ ।। २६.५६ ।।\nपश्यतां च महायोगं भयं सर्व प्रमुच्यताम् ।।\nयुवां प्रसूतौ गात्रेभ्यो मम पूर्वं सनातनौ ।। २६.५७ ।।\n्यं मे दक्षिणो बाहुर्ब्रह्मा लोकपितामहः ।।\nवामो बाहुश्च मे विष्णुर्नित्यं युद्धेष्वनिर्जितः ।। २६.५८ ।।\nप्रीतोऽहं युवयोः सम्यग्वरं दद्यां यथैप्सितम् ।।\nततः प्रहृष्टमनसौ प्रणतौ पादयोः प्रभोः ।। २६.५९ ।।\nअब्रूतां च महादेवं प्रसादाभिमुखं स्थितम् ।।\nयदि प्रीतिः समुत्पन्ना यदि देयो वरश्च ते ।।\nभक्तिर्भवतु नौ नित्यं त्वयि देव सुरेश्वर ।। २६.६० ।।\nदेवदेव उवाच ।।\nएवमस्तु महाभागौ सृजतां विपुलाः प्रजाः ।।\nएवमुक्त्वा स भगवांस्तत्रैवातरधाद्विभुः ।। २६.६१ ।।\nएष एव मयोक्तो वः प्रभावस्तस्य धीमतः ।।\nएतद्धि परमं ज्ञानमव्यक्तं शिवसंज्ञितम् ।। २६.६२ ।।\nएतत्सूक्ष्ममचिंत्यं च पश्यंति ज्ञ३नचक्षुषः ।।\nतस्मै देवाधिदेवाय नमस्कारं प्रकुर्महे ।।\nमहादेव नमस्तेऽस्तु महेश्वर नमोऽस्तु ते ।। २६.६३ ।।\nसूत उवाच ।।\nएतच्छ्रुत्वा गताः सर्वे सुराः स्वं स्वं निवेशनम् ।।\nनमस्कारं प्रकुर्वाणाः शंकराय महात्मने ।। २६.६४ ।।\nइमं स्तवं पठिद्यस्तु चेश्वरस्य महात्मनः ।।\nकामांश्च लभते सर्वान् पापेभ्यश्च प्रमुच्यते ।। २६.६५ ।।\nएतत्सर्वं तदा तेन न विष्णुना प्रभविष्णुना ।।\nमहादेवप्रसादेन ह्युक्तं ब्रह्म सनातनम् ।।\nएतद्वः सर्वमाख्यातं मया माहेश्वरं बलम् ।। २६.६६ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nलिंगोत्पत्तिकथनं नाम षड्विंशतितमोऽध्यायः ।। २६ ।।"
  }
]
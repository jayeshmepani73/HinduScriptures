[
  {
    "text": "सूत उवाच ।।\nअत ऊर्द्धं प्रवक्ष्यामि द्वापरस्य विधिं पुनः ।।\nतत्र त्रेतायुगे क्षीणे द्वापरं प्रतिपद्यते ।। ३१.१ ।।"
  },
  {
    "text": "द्वापरादौ प्रजानां तु सिद्धिस्त्रेतायुगे तु या ।।\nपरिवृत्ते युगे तस्मिंस्ततस्ताभिः प्रणश्यति ।। ३१.२ ।।"
  },
  {
    "text": "ततः प्रवर्त्तते तासां प्रजानां द्वापरे पुनः ।।\nसंभेदश्चैव वर्णानां कार्याणां च विपर्ययः ।। ३१.३ ।।"
  },
  {
    "text": "यज्ञावधारणं दंडो मदो दंभः क्षमा बलम् ।।\nएषा रजस्तमोयुक्ता प्रवृत्तिर्द्वापरे स्मृता ।। ३१.४ ।।"
  },
  {
    "text": "आद्ये कृते यो धर्मोऽस्ति स त्रेतायां प्रवर्त्तते ।।\nद्वापरे व्याकुलीभूत्वा प्रणश्यति कलौ युगे ।। ३१.५ ।।"
  },
  {
    "text": "वर्णानां विपरिध्वंसः संकीयत तथाश्रमाः ।।\nद्वैविध्यं प्रतिपद्येतेयुगे तस्मिञ्छ्रुति स्मृती ।। ३१.६ ।।"
  },
  {
    "text": "द्वैधात्तथा श्रुतिस्मृत्योर्निश्चयो नाधिगम्यते ।।\nअनिश्चयाधिगमनाद्धर्मतत्त्वं न विद्यते ।। ३१.७ ।।"
  },
  {
    "text": "धर्मासत्त्वेन मित्राणां मतिभेदो भवेन्नृणाम् ।।\nपरस्परविभिन्नैस्तैदृष्टीनां विभ्रमेण च ।। ३१.८ ।।"
  },
  {
    "text": "अयं धर्मो ह्ययं नेति निश्चयो नाधिगम्यते ।।\nकारणानां च वैकल्प्यात्कार्याणां चाप्यनिश्चयात् ।। ३१.९ ।।"
  },
  {
    "text": "मतिभेदेन तेषां वै दृष्टीनां विभ्रमो भवेत् ।।\nततो दृष्टिविभन्नैस्तु कृतं शास्त्राकुलं त्विदम् ।। ३१.१० ।।"
  },
  {
    "text": "एको वेदश्चतुष्पाद्धि त्रेतास्विह विधीयते ।।\nसंक्षयादायुपश्चैव व्यस्यते द्वापरेषु च ।। ३१.११ ।।"
  },
  {
    "text": "ऋषिमंत्रात्पुनर्भेदाद्भिद्यते दृष्टिविभ्रमैः ।।\nमंत्रब्राह्मणविन्यासैः स्वरवर्णविपर्ययैः ।। ३१.१२ ।।"
  },
  {
    "text": "संहिता ऋग्यजुःसाम्नां संपठ्यंते महर्षिभिः ।।\nसामान्या वैकृताश्चैव दृष्टिभिन्ने क्वचित्क्वचित् ।। ३१.१३ ।।"
  },
  {
    "text": "ब्राह्मणं कल्पसूत्राणि मंत्रप्रवचनानि च ।।\nअन्येऽपि प्रस्थितास्तान्वै केचित्तान्प्रत्यवस्थिताः ।। ३१.१४ ।।"
  },
  {
    "text": "द्वापरेषु प्रवर्त्तंते निवर्त्तंते कलौ युगे ।।\nएकमाध्वर्यवं त्वासीत्पुनर्द्वैधमजायत ।। ३१.१५ ।।"
  },
  {
    "text": "सामान्यविपरीतार्थैः कृतशास्त्राकुलं त्विदम् ।।\nआध्वर्यवस्य प्रस्थानैर्बहुधा व्याकुलीकृतैः ।। ३१.१६ ।।"
  },
  {
    "text": "तथैवाथर्वऋक्साम्नां विकल्पैश्चापि संज्ञया ।।\nव्याकुलेद्वापरे नित्यं क्रियते भिन्न दर्शनैः ।। ३१.१७ ।।"
  },
  {
    "text": "तेषां भेदाः प्रतीभेदा विकल्पाश्चापि संख्याया ।।\nद्वापरे संप्रवर्त्तते विनश्यंति ततः कलौ ।। ३१.१८ ।।"
  },
  {
    "text": "तेषां विपर्ययोत्पन्ना भवंति द्वापरे पुनः ।।\nअवृष्टिर्मरणं चैव तथैव व्याध्युपद्रवाः ।। ३१.१९ ।।"
  },
  {
    "text": "वाङ्मनः कर्मर्जेदुःखैर्निर्वेदो जायते पुनः ।।\nनिर्वेदाज्जायते तेषां दुःखमोङविचारणा ।। ३१.२० ।।"
  },
  {
    "text": "विचारणाच्च वैराग्यं वैराग्याद्दोषदर्शनम् ।।\nदोषदर्शनतस्चैव द्वापरेऽज्ञानसंभवः ।। ३१.२१ ।।"
  },
  {
    "text": "तेषाम ज्ञानिनां पूर्वमाद्ये स्वायंभुवेऽन्तरे ।।\nउत्पद्यंते हि शास्त्राणां द्वापरे परिपंथिनः ।। ३१.२२ ।।"
  },
  {
    "text": "आयुर्वेदविकल्पश्च ह्यगानां ज्योतिषस्य च ।।\nअर्थशास्त्रविकल्पाश्च हेतुशास्त्रविकल्पनम् ।। ३१.२३ ।।"
  },
  {
    "text": "प्रक्रियाकल्पसूत्राणां भाष्यविद्याविकल्पनम् ।।\nस्मृतिशास्त्रप्रभेदश्च प्रस्थानानि पृथक्पृथक् ।। ३१.२४ ।।"
  },
  {
    "text": "द्वापरेष्वभिवर्त्तंते मतिभेदाश्रयान्नृणाम् ।।\nमनसा कर्मणा वाचा कृच्छ्राद्वार्ता प्रसिद्ध्यति ।। ३१.२५ ।।"
  },
  {
    "text": "द्वापरे सर्वभूतानां कायक्लेशपुरस्कृता ।।\nलोभो वृत्तिर्वणिक्पूर्वा तत्त्वानामविनिश्चयः ।। ३१.२६ ।।"
  },
  {
    "text": "वेदशास्त्रप्रणयनं धर्माणां संकरस्तथा ।।\nवर्णाश्रमपरिध्वंसः कामक्रोधौ तथैव च ।। ३१.२७ ।।"
  },
  {
    "text": "द्वापरेषु प्रवर्त्तन्ते रागो लोभो वधस्तथा ।।\nवेदं व्यासश्चतुर्द्धा तु व्यस्यते द्वापरादिषु ।। ३१.२८ ।।"
  },
  {
    "text": "निःशेषे द्वापरे तस्मिंस्तस्य संध्या तु यादृशी ।।\nप्रतिष्ठते गुणैर्हीनो धर्मोऽसौ द्वापरस्य तु ।। ३१.२९ ।।"
  },
  {
    "text": "तथैव संध्या पादेन ह्यंगः संध्या इतीष्यते ।।\nद्वापरस्यावशेषेण तिष्यस्य तु निबोधत ।। ३१.३० ।।"
  },
  {
    "text": "द्वापरस्याशसेषण प्रतिपत्तिः कलेरपि ।।\nहिंसासूयानृतं माया वधश्चैव तपस्विनाम् ।। ३१.३१ ।।"
  },
  {
    "text": "एते स्वभावास्तिष्यस्य साधयंति च वै प्रजाः ।।\nएष धर्मः कृतः कृत्स्नो धर्मश्च परिहीयते ।। ३१.३२ ।।"
  },
  {
    "text": "मनसा कर्मणा स्तुत्या वार्ता सिध्यति वा न वा ।।\nकलौ प्रमारकी रोगः सततं क्षुद्भयानि च ।। ३१.३३ ।।"
  },
  {
    "text": "अनावृष्टिभयं घोरं देशानां च विपर्ययः ।।\nन प्रमाणं स्मृतेरस्ति तिष्ये लोकेषु वै युगे ।। ३१.३४ ।।"
  },
  {
    "text": "गर्भस्थो म्रियते कश्चिद्यौव नस्थस्तथापरः ।।\nस्थविराः केऽपि कौमारे म्रियन्ते वै कलौ प्रजाः ।। ३१.३५ ।।"
  },
  {
    "text": "दुरिष्टैर्दुरधीतैश्च दुष्कृतैश्च दुरागमैः ।।\nविप्राणां कर्मदोषैस्तैः प्रजानां जायते भयम् ।। ३१.३६ ।।"
  },
  {
    "text": "हिंसा माया तथेर्ष्या च क्रोधोऽसूया क्षमा नृषु ।।\nतिष्ये भवंति जंतूनां रागो लोभश्च सर्वशः ।। ३१.३७ ।।"
  },
  {
    "text": "संक्षोभो जायतेऽत्यथै करिमासाद्य वै युगम् ।।\nपूर्णे वर्षसहस्रे वै परमायुस्तदा नृणाम् ।। ३१.३८ ।।"
  },
  {
    "text": "नाधीयते तदा वेदान्न यजं ते द्विजातयः ।।\nउत्सीदंति नराश्चैव क्षत्रियाश्च विशः क्रमात् ।। ३१.३९ ।।"
  },
  {
    "text": "शूद्राणामंत्ययोनेस्तु संबंधा ब्राह्मणैः सह ।।\nभवंतीह कलौ तस्मिञ्छयनासनभोजनैः ।। ३१.४० ।।"
  },
  {
    "text": "राजानः शूद्रभूयिष्ठाः पाखंडानां प्रवर्त्तकाः ।।\nगुणहीनाः प्रजाश्चैव तदा वै संप्रवर्त्तते ।। ३१.४१ ।।"
  },
  {
    "text": "आयुर्मेधा बलं रूपं कुलं चैव प्रणश्यति ।।\nशूद्राश्च ब्राह्मणाचाराः शूद्राचाराश्च ब्राह्मणाः ।। ३१.४२ ।।"
  },
  {
    "text": "राजवृत्ताः स्थिताश्चोरा श्चोराचाराश्च पार्थिवाः ।।\nभृत्या एते ह्यसुभृतो युगांते समवस्थिते ।। ३१.४३ ।।"
  },
  {
    "text": "अशीलिन्योऽनृताश्चैव स्त्रियो मद्यामिषप्रियाः ।।\nमायाविन्यो भविष्यंति युगांते मुनिसत्तम ।। ३१.४४ ।।"
  },
  {
    "text": "एकपत्न्यो न शिष्यंति युगांते मुनिसत्तम ।।\nश्वापदप्रबलत्वं च गवां चैव ह्युपक्षयः ।। ३१.४५ ।।"
  },
  {
    "text": "साधूनां विनिवृत्तिं च विद्यास्तस्मिन्युगक्षये ।।\nतदा धर्मो महोदर्को दुर्लभो दानमूलवान् ।। ३१.४६ ।।"
  },
  {
    "text": "चातुराश्रमशैथिल्यो धर्मः प्रविचरिष्यति ।।\nतदा ह्यल्पफला भूमिः क्वचिच्चापि महाफला ।। ३१.४७ ।।"
  },
  {
    "text": "न रक्षितारो बोक्तारो बलिभागस्य पार्थिवाः ।।\nयुगान्ते च भविष्यंति स्वरक्षणपरायणाः ।। ३१.४८ ।।"
  },
  {
    "text": "अरक्षितारो राजानो विप्राः शूद्रोपजीविनः ।।\nशूद्राभिवादिनः सर्वे युगान्ते द्विजसत्तमाः ।। ३१.४९ ।।"
  },
  {
    "text": "अदृशूला जनपदाः शिवशूला द्विजास्तथा ।।\nप्रमदाः केशशूलाश्च युगान्ते समुपस्थिते ।। ३१.५० ।।"
  },
  {
    "text": "तपोयज्ञफलानां च विक्रेतारो द्विजोत्तमाः ।।\nयतयश्च भविष्यंति बहवोऽस्मिन्कलौ युगे ।। ३१.५१ ।।"
  },
  {
    "text": "चित्रवर्षी यदा देवस्तदा प्राहुर्युगक्षयम् ।।\nसर्वे वाणिजकाश्चा पि भविष्यंत्यधमे युगे ।। ३१.५२ ।।"
  },
  {
    "text": "भूयिष्ठं कूटमानैश्च पण्यं विक्रीणते जनाः ।।\nकुशीलचर्यापाखंडैर्व्याधरूपैः समावृतम् ।। ३१.५३ ।।"
  },
  {
    "text": "पुरुषाल्पं बहुस्त्रीकं युगान्ते समुपस्थिते ।।\nबाहुयाचनको लोको भविष्यति परस्परम् ।। ३१.५४ ।।"
  },
  {
    "text": "अव्याकर्ता क्रूरवाक्या नार्जवो नानसूयकः ।।\nन कृते प्रतिकर्त्ता च युगे क्षीणे भविष्यति ।। ३१.५५ ।।"
  },
  {
    "text": "अशंका चैव पतिते युगान्ते तस्य लक्षणम् ।।\nततः शून्य वसुमती भविष्यति वसुन्धरा ।। ३१.५६ ।।"
  },
  {
    "text": "गोप्तारश्चाप्यगोप्तारः प्रभविष्यंति शासकाः ।।\nहर्त्तारः पररत्नानां परदारविमर्शकाः ।। ३१.५७ ।।"
  },
  {
    "text": "कामात्मानो दुरात्मानो ह्यधमाः साहसप्रियाः ।।\nप्रनष्टचेष्टना धूर्त्ता मुक्तकेशास्त्त्वशूलिनः ।। ३१.५८ ।।"
  },
  {
    "text": "ऊनषोडशवर्षाश्च प्रजा यन्ते युगक्षये ।।\nशुक्लदंता जिताक्षाश्च मुंडाः काषायवाससः ।। ३१.५९ ।।"
  },
  {
    "text": "शूद्रा धर्मं चरिष्यति युगान्ते समुपस्थिते ।।\nसस्यचोरा भविष्यंति तथा चैलापहारिणः ।। ३१.६० ।।"
  },
  {
    "text": "चोराच्चोराश्च हर्त्तारो हर्तुर्हर्त्ता तथापरः ।।\nज्ञानकर्मम्युपरते लोके निष्क्रियतां गते ।। ३१.६१ ।।"
  },
  {
    "text": "कीटमूषकसर्पाश्च धर्षयिष्यंति मानवान् ।।\nअभीक्ष्णं क्षेममारोग्यं सामर्थ्यं दुर्लभं तथा ।। ३१.६२ ।।"
  },
  {
    "text": "कौशिकान्प्रतिवत्स्यंति देशाः क्षुद्भयपीडिताः ।।\nदुःखेनाभिप्लुतानां च परमायुः शतं तदा ।। ३१.६३ ।।"
  },
  {
    "text": "दृश्यंते च न दृश्यंते वेदा कलियुगेऽखिलाः ।।\nतत्सीदन्ते तथा यज्ञाः केवलाधर्मपीडिताः ।। ३१.६४ ।।"
  },
  {
    "text": "काषायिणोऽथ निर्ग्रंथा तथा कापालिकाश्च ह ।।\nवेदविक्रयिमश्चन्ये तीर्थविक्रयिणोऽपरे ।। ३१.६५ ।।"
  },
  {
    "text": "वर्णाश्रमाणां ये चान्ये पाखण्डाः परिपंथिनः ।।\nउत्पद्यंते तदा ते वै संप्राप्ते तु कलौ युगे ।। ३१.६६ ।।"
  },
  {
    "text": "अधीयते तदा वेदाञ्छूद्रा धर्मार्थ कोविदाः ।।\nयजंते चाश्वमेधेन राजानः शूद्रयोनयः ।। ३१.६७ ।।"
  },
  {
    "text": "स्त्रीबालगोवधं कृत्वा हत्वान्ये च परस्परम् ।।\nअपहत्य तथाऽन्योन्यं साधयंति तदा प्रजाः ।। ३१.६८ ।।"
  },
  {
    "text": "दुःखप्रवचनाल्पायुर्देहाल्पायुश्च रोगतः ।।\nअधर्माभिनिवेशित्वात्तमोवृत्तं कलौ स्मृतम् ।। ३१.६९ ।।"
  },
  {
    "text": "प्रजासु भ्रूणहत्या च तदा वैरात्प्रवर्त्तते ।।\nतस्मादायुर्बलं रूपं कलिं प्राप्य प्रहीयते ।। ३१.७० ।।"
  },
  {
    "text": "तदा चाल्पेन कालेन सिद्धिं गच्छंति मानवाः ।।\nधन्या धर्मं चरिष्यंति युगान्ते द्विजसत्तमाः ।। ३१.७१ ।।"
  },
  {
    "text": "श्रुतिस्मृत्युदितं धर्मं ये चरंत्यनसूयकाः ।।\nत्रेतायामाब्दिको धर्मो द्वापरे मासिकः स्मृतः ।। ३१.७२ ।।"
  },
  {
    "text": "यथाशक्ति चरन्प्राज्ञस्तदह्ना प्राप्नुयात्कलौ ।।\nएषा कलियुगावस्था संध्यांशं तु निबोधत ।। ३१.७३ ।।"
  },
  {
    "text": "युगेयुगे तु हीयंते त्रित्रिपादास्तु सिद्धयः ।।\nयुगस्वभावात्संध्यासु तिष्ठन्तीह तु यादृशः ।। ३१.७४ ।।"
  },
  {
    "text": "संध्यास्वभावाः स्वांशेषु पादशेषाः प्रतिष्ठिताः ।।\nएवं संध्यांशके काले संप्राप्ते तु युगांतिके ।। ३१.७५ ।।"
  },
  {
    "text": "तेषां शास्ता ह्यसाधूनां भृगूणां निधनोत्थितः ।।\nगोत्रेण वै चंद्र मसो नाम्ना प्रमतिरुच्यते ।। ३१.७६ ।।"
  },
  {
    "text": "माधवस्य तु सोंऽशेन पूर्वं स्वायंभुवेऽन्तरे ।।\nसमाः सविंशतिः पूर्णाः पर्यटन्वै वसुंधराम् ।। ३१.७७ ।।"
  },
  {
    "text": "अनुकर्षन्स वै सेनां सवाजिरथकुंजराम् ।।\nप्रगृहीतायुधैर्विप्रैः शतशोऽथ सहस्रशः ।। ३१.७८ ।।"
  },
  {
    "text": "स तदा तैः परिवृतो म्लेच्छान्हंति स्मसर्वशः ।।\nसह वा सर्वशश्चैव राज्ञस्ताञ्छूद्रयोनिजान् ।। ३१.७९ ।।"
  },
  {
    "text": "पारवण्डास्तु ततः सर्वान् निः शेषं कृतवान्विभुः ।।\nनात्यर्थ धार्मिका ये च तान्सर्वान्हंति सर्वशः ।। ३१.८० ।।"
  },
  {
    "text": "वर्णव्यत्यासजाताश्च ये च ताननुजीविनः ।।\nउदीच्यान्मध्यदेश्यांश्च पवतीयांस्तथैव च ।। ३१.८१ ।।"
  },
  {
    "text": "प्राच्यान्प्रतीच्यांश्च तथा विंध्यपृष्ठचरानपि ।।\nतथैव दाक्षिणात्यांश्च द्रविडान्सिंहलैः सह ।। ३१.८२ ।।"
  },
  {
    "text": "गांधारान्पारदांश्चैव पह्लवान्यव नाञ्शकान् ।।\nतुषारान्बर्बरांश्चीनाञ्छूलिकान्दरदान् खशान् ।। ३१.८३ ।।"
  },
  {
    "text": "लंपाकारान्सकतकान्किरातानां च जातयः ।।\nप्रवृत्तचक्रो बलवान्म्लेच्छानामंतकृत्प्रभुः ।। ३१.८४ ।।"
  },
  {
    "text": "अदृष्टः सर्वभूतानां चचाराथ वसुन्धराम् ।।\nमाधवस्य तु सोंऽशेन देवस्येह विजज्ञिवान् ।। ३१.८५ ।।"
  },
  {
    "text": "पूर्वजन्मनि विख्यातः प्रमतिर्न्नाम वीर्यवान् ।।\nगोत्रतो वै चंद्रमसः पूर्वे कलियुगे प्रभुः ।। ३१.८६ ।।"
  },
  {
    "text": "द्वात्रिंशेऽभ्युदिते वर्षे प्रक्रांतो विंशतीः समाः ।।\nविनिघ्नन्सर्वभूतानि मानवानेव सर्वशः ।। ३१.८७ ।।"
  },
  {
    "text": "कृत्वा बीजावशेषं तु पृथ्व्यां कूरेण कर्मणा ।।\nपरस्पर निमित्तेन कोपेनाकस्मिकेन तु ।। ३१.८८ ।।"
  },
  {
    "text": "सुसाधयित्वा वृषलान्प्रायशस्तानधर्मिकान् ।।\nगंगायमुनयोर्मध्ये निष्ठां प्राप्तः सहानुगः ।। ३१.८९ ।।"
  },
  {
    "text": "ततो व्यतीते कल्पे तु सामान्ये सहसैनिकः ।।\nउत्साद्य पार्थिवान्सर्वान्मलेच्छांश्चैव सहस्रशः ।। ३१.९० ।।"
  },
  {
    "text": "तत्र संध्यांशके काले संप्राप्ते तु युगांतके ।।\nस्थितास्वल्पावशिष्टासु प्रजास्विह क्वचित्क्वचित् ।। ३१.९१ ।।"
  },
  {
    "text": "अपग्रहास्ततस्ता वै लोभाविष्टास्तु वृंदशः ।।\nउपहिसंति चान्योन्यं पोथयंतः परस्परम् ।। ३१.९२ ।।"
  },
  {
    "text": "अराजके युगवशात्संक्षये समुपस्थिते ।।\nप्रजास्ता वै ततः सर्वाः परस्परभयार्द्दिताः ।। ३१.९३ ।।"
  },
  {
    "text": "व्याकुलाश्च परिभ्रांतास्त्यक्त्वा दारान्गृहाणि च ।।\nस्वान्प्रणाननपेक्षंतो निष्कारणसुदुःखिताः ।। ३१.९४ ।।"
  },
  {
    "text": "नष्टे श्रौते स्मृतौ धर्मे परस्परहतास्तदा ।।\nनिर्मर्यादा निराक्रंदा निःस्नेहा निरपत्रपाः ।। ३१.९५ ।।"
  },
  {
    "text": "नष्टे धर्मे प्रतिहता ह्रस्वकाः पंचविंशतिम् ।।\nहित्वा पुत्रांश्च दारांश्च विषादव्याकुलेद्रियाः ।। ३१.९६ ।।"
  },
  {
    "text": "अनावृष्टिहताश्चैव वार्त्तामुत्सृज्य दुःखिताः ।।\nप्रत्यंतांस्ता निषेवंते हित्वा जनपदान्स्वकान् ।। ३१.९७ ।।"
  },
  {
    "text": "सरितः सागरानूपान्सेवंते पर्वतांस्तथा ।।\nमांसैर्मूलफलैश्चैव वर्तयंतः सुदुःखिताः ।। ३१.९८ ।।"
  },
  {
    "text": "चीरपत्राचिनधरा निष्क्रिया निष्परिग्रहाः ।।\nवर्णाश्रमपरिभ्रष्टाः संकरं घोरमास्थिताः ।।\nएतां काष्ठामनुप्राप्ता अल्पशेषाः प्रजास्ततः ।। ३१.९९ ।।"
  },
  {
    "text": "जराव्याधिक्षुधा विष्टा दुःखान्निर्वेदमागमन् ।।\nविचारणा तु निर्वेदात्साम्यावस्था विचारणात् ।। ३१.१०० ।।"
  },
  {
    "text": "साम्यावस्थात्मको बोधः संबोधाद्धर्मशीलता ।।\nतासूपशमयुक्तासु कलिशिष्टासु वै स्वयम् ।। ३१.१०१ ।।"
  },
  {
    "text": "अहोरात्रं तदा तासां युगान्ते परिवर्त्तिनि ।।\nचित्तसंमोहनं कृत्वा तासां वै सुप्तमत्तवत् ।। ३१.१०२ ।।"
  },
  {
    "text": "भाविनोऽर्थस्य च बलात्ततः कृतमवर्त्तत ।।\nप्रवृत्ते तु ततस्तस्मिन्पूते कृतयुगे तु वै ।। ३१.१०३ ।।"
  },
  {
    "text": "उत्पन्नाः कलिशिष्टासु प्रजाः कार्तयुगास्तदा ।।\nतिष्ठंति चेह ये सिद्धा अदृष्टा विचरंति च ।। ३१.१०४ ।।"
  },
  {
    "text": "सह सप्तर्षिभिश्चैव तत्र ते च व्यवस्थिताः ।।\nब्रह्मक्षत्रविशः शूद्रा बीजार्थं ये स्मृता इह ।। ३१.१०५ ।।"
  },
  {
    "text": "कलिजैः सह ते संति निर्विशेषास्तदाभवन् ।।\nतेषां सप्तर्षयो धर्मं कथयंतीतरेषु च ।। ३१.१०६ ।।"
  },
  {
    "text": "वर्णाश्रमाचारयुक्तः श्रौतः स्मार्त्तो द्विधा तु सः ।।\nततस्तेषु क्रियावत्सु वर्तंते वै प्रजाः कृते ।। ३१.१०७ ।।"
  },
  {
    "text": "श्रौतस्मार्त्ते कृतानां च धर्मे सप्तर्षिदर्शिते ।।\nकेचिद्धर्मव्यवस्थार्थं तिष्ठंतीहायुगक्षयात् ।। ३१.१०८ ।।"
  },
  {
    "text": "मन्वंतराधिकारेषु तिष्ठंति मुनयस्तु वै ।।\nयथा दावप्रदग्धेषु तृणेष्विह तपेन तु ।। ३१.१०९ ।।"
  },
  {
    "text": "वनानां प्रथमं वृष्ट्या तेषां मूलेषु संभवः ।।\nतथा कार्तयुगानां तु कलिजष्विह संभवः ।। ३१.११० ।।"
  },
  {
    "text": "एवं युगो युगस्येह संतानस्तु परस्परम् ।।\nवर्त्तते ह्यव्यवच्छेदाद्यावन्मन्वंतरक्षयः ।। ३१.१११ ।।"
  },
  {
    "text": "सुखमायुर्बलं रूपंधर्मोऽर्थः काम एव च ।।\nयुगेष्वेतानि हीयंते त्रित्रिपादाः क्रमेण च ।। ३१.११२ ।।"
  },
  {
    "text": "ससंध्याशेषु हीयंते युगानांधर्मसिद्धयः ।।\nइत्येष प्रतिसंधिर्यः कीर्त्तितस्तु मया द्विजाः ।। ३१.११३ ।।"
  },
  {
    "text": "चतुर्युगानां सर्वेषामेतेनैव प्रसाधनम् ।।\nएषा चतुर्युगावृत्तिरासहस्रद्गुणीकृता ।। ३१.११४ ।।"
  },
  {
    "text": "ब्रह्मणस्तदहः प्रोक्तं रात्रिश्चैतावती स्मृता ।।\nअत्रार्जवं जडीभावो भूतानामायुगक्षयात् ।। ३१.११५ ।।"
  },
  {
    "text": "एतदेव तु सर्वेषां युगानां लक्षणं स्मृतम् ।।\nएषा चतुर्युगानां च गुणिता ह्येकसप्ततिः ।। ३१.११६ ।।"
  },
  {
    "text": "क्रमेण परिवृत्ता तुमनोरंतरमुच्यते ।।\nचतुर्युगे यथैकस्मिन्भवतीह यथा तु यत् ।। ३१.११७ ।।"
  },
  {
    "text": "तथा चान्येषु भवति पुनस्तद्वद्यथाक्रमम् ।।\nसर्गे सर्गे तथा भेदा उत्पद्यंते तथैव तु ।। ३१.११८ ।।"
  },
  {
    "text": "पंचत्रिंशत्परिमिता न न्यूना नाधिकाः स्मृताः ।।\nतथा कल्पा युगैः मार्द्धं भवंति सह लक्षणैः ।।\nमन्वंतराणां सर्वेषामेतदेव तु लक्षणम् ।। ३१.११९ ।।"
  },
  {
    "text": "यथा युगानां परिवर्त्तनानि चिरप्रवृत्तानि युगस्वभावात् ।।\nतथा न संतिष्ठति जीवलोकः क्षयोदयाभ्यां परिवर्त्तमानः ।। ३१.१२० ।।"
  },
  {
    "text": "इत्येत ल्लक्षणं प्रोक्तं युगानां वै समासतः ।। ३१.१२१ ।।"
  },
  {
    "text": "अतीतानागतानां हि सर्वमन्वंतरोष्विह ।।\nमन्वंतरेण चैकेन सर्वाण्येवांतराणि वै ।। ३१.१२२ ।।"
  },
  {
    "text": "ख्यातानीह विजानीध्वं कल्पं कल्पेन चैव ह ।।\nअनागतेषु तद्वच्च तर्कः कार्यो विजानता ।। ३१.१२३ ।।"
  },
  {
    "text": "मन्वंतरेषु सर्वेषु अतीतानागतेष्विह ।।\nतुल्याभिमानिनः सर्वे नामरूपैर्भवंत्युत ।। ३१.१२४ ।।"
  },
  {
    "text": "देवा ह्यष्टविधा ये वा इह मन्वंतरेश्वराः ।।\nऋषयो मनवश्चैव सर्वे तुल्याः प्रयोजनैः ।। ३१.१२५ ।।"
  },
  {
    "text": "एवं वर्णाश्रमाणां तु प्रविभागं पुरा युगे ।।\nयुगस्वभावांश्च तथा विधत्ते वै सदा प्रभुः ।। ३१.१२६ ।।"
  },
  {
    "text": "वर्णाश्रमविभागाश्च युगानि युगसिद्धयः ।।\nअनुषंगात्समाख्याताः सृष्टिसर्गं निबोधत ।।\nविस्तरेणानुपूर्व्या च स्थितिं वक्ष्ये युगेष्विह ।। ३१.१२७ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nचतुर्युगाख्यानं नामैकत्रिंशत्तमोऽध्यायः ।। ३१ ।।"
  }
]
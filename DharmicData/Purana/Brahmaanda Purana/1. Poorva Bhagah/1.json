[
  {
    "text": "श्रीगणेशाय नमः\nश्रीसरस्वत्यै नमः\nश्रीरामचन्द्राय नमः\nअथ ब्रह्माण्डमहापुराणं पूर्वभागप्रारम्भः ।\nनमोनमः क्षये सृष्टौ स्थितौ सत्त्वमयाय वा ।\nनमो रजस्तमःसत्त्वत्रिरूपाय स्वयंभुवे  ॥ १,१.१ ॥"
  },
  {
    "text": "जितं भगवता तेन हरिणा लोकधारिणा ।\nअजेन विश्वरूपेण निर्गुणेन गुणात्मना ॥ १,१.२ ॥"
  },
  {
    "text": "ब्रह्माणं लोककर्त्तारं सर्वज्ञमपराजितम् ।\nप्रभुंभूतभविष्यस्य साम्प्रतस्य च सत्पतिम् ॥ १,१.३ ॥"
  },
  {
    "text": "ज्ञानमब्रतिमं तस्य वैराग्यं च जगत्पतेः ।\nऐश्वर्य्यं चैव धर्मश्च सद्भिः सेव्यं चतुष्टयम् ॥ १,१.४ ॥"
  },
  {
    "text": "इमान्नरस्य वै भावान्नित्यं सदसदात्मकान् ।\nअविंशकः पुनस्तान्वै क्रियाभावार्थमीश्वरः ॥ १,१.५ ॥"
  },
  {
    "text": "लोककृल्लोकतत्त्वज्ञो योगमास्थाय योगवित् ।\nअसृजत्सर्वभूतानि स्थावराणि चराणि च ॥ १,१.६ ॥"
  },
  {
    "text": "तसहं विश्वकर्माणं सत्पतिं लोकसाक्षिणम् ।\nपुराणाख्यानजिज्ञासुर्गच्छामि शरणं विभुम् ॥ १,१.७ ॥"
  },
  {
    "text": "पुराणं लोकतत्त्वार्थमशिलं वेदसंमितम् ।\nप्रशशंस स भगवान् वसिष्ठाय प्रजापतिः ॥ १,१.८ ॥"
  },
  {
    "text": "तत्त्वज्ञानामृतं पुण्यं वसिष्ठो भगवानृषिः ।\nपौत्रमध्यापयामास शक्तेः पुत्रं पराशरम् ॥ १,१.९ ॥"
  },
  {
    "text": "पराशरश्च भगवान् जातूकर्ण्यमृषिं पुरा ।\nतमध्यापितवान्दिव्यं पुराणं वेदसंमितम् ॥ १,१.१० ॥"
  },
  {
    "text": "अधिगम्य पुराणं तु जातूकर्ण्यो विशेषवित् ।\nद्वैपायनाय प्रददौ परं ब्रह्म सनातनम् ॥ १,१.११ ॥"
  },
  {
    "text": "द्वैपायनस्ततः प्रीतःशष्येभ्यःप्रददौवशी ।\nलोकतत्त्वविधानार्थं पञ्चभ्यः परमाद्भुतम् ॥ १,१.१२ ॥"
  },
  {
    "text": "विख्यापनार्थं लोकेषु बह्वर्थं श्रुतिसंमतम् ।\nजैमिनिञ्च सुमन्तुं च वैशंपायनमेवच ॥ १,१.१३ ॥"
  },
  {
    "text": "चतुर्थं पैलवं तेषां पञ्चमं लोमहर्षणम् ।\nसूतमद्भुतवृत्तान्तं विनीतं धार्मिकं श्रुचिम् ॥ १,१.१४ ॥"
  },
  {
    "text": "अधीत्य च पुराणं च विनीतो लोमहर्षणः ।\nऋषिणा च त्वया पृष्टः कृतप्रज्ञः सुधार्मिकः ॥ १,१.१५ ॥"
  },
  {
    "text": "वसिष्ठश्चापि मुनिभिः प्रणाम्य शिरसा मुनीन् ।\nभक्त्या परमया युक्तः कृत्वा चापि प्रदक्षिणम् ॥ १,१.१६ ॥"
  },
  {
    "text": "अवाप्तविद्यः सर्तुष्टः कुरुक्षेत्रमुपागमत् ।\nसत्रे सवितते यत्र यजमानानृषीञ्शुचीन् ॥ १,१.१७ ॥"
  },
  {
    "text": "विनयेनोपसंगम्य सत्र्रिणो रोमहर्षणम् ।\nविधानतो यथाशास्त्रं प्रज्ञयातिजगाम ह ॥ १,१.१८ ॥"
  },
  {
    "text": "ऋषयश्चापि ते सर्वे तदानीं रोमहर्षणम् ।\nदृष्ट्वा परमसंहृष्टाः प्रीताः सुमनसस्तथा ॥ १,१.१९ ॥"
  },
  {
    "text": "सत्कारैरर्च्चयामासुरर्घ्यपाद्यादिभिस्ततः ।\nअभिवाद्य मुनीन्सर्वान् राजाज्ञामभिगम्य च ॥ १,१.२० ॥"
  },
  {
    "text": "ऋषिभिस्तैरनुज्ञातः पृष्टः सर्वमनामयम् ।\nअभिगम्य मुनीन्सर्वांस्तेजो ब्रह्म सनातनम् ।\nसदस्यानुमते रम्ये स्वास्तीर्णे समुपाविशत् ॥ १,१.२१ ॥"
  },
  {
    "text": "उपविष्टे तदा तस्मिन्मुनयः शंसितव्रताः ।\nमुदान्विता यथान्यायं विनयस्थाः समाहिताः ॥ १,१.२२ ॥"
  },
  {
    "text": "सर्वे ते ऋषयश्चैनं परिवार्य महाव्रतम् ।\nपरमप्रीतिसंयुक्ता इत्यूचुः सूतनन्दनम् ॥ १,१.२३ ॥"
  },
  {
    "text": "स्वागतं ते महाभाग दिष्ट्या च त्वांनिरामयम् ।\nपश्याम धीमन्नत्रस्थाः सुब्रतं मुनिसत्तमम् ॥ १,१.२४ ॥"
  },
  {
    "text": "अशून्या मे रसाद्यैव भवतः पुण्यकर्मणः ।\nभवांस्तस्य मुनेः सूत व्यासस्यापि महात्मनः ॥ १,१.२५ ॥"
  },
  {
    "text": "अनुग्राह्यः सदा धीमात्र्शिष्यः शिष्यगुणान्वितः ।\nकृतबुद्धिश्च ते तत्त्वमनुग्राह्यतया प्रभो ॥ १,१.२६ ॥"
  },
  {
    "text": "अवाप्य विपुलं ज्ञानं सर्वतश्छिन्नसंशयः ।\nपृच्चतां नः सदा प्राज्ञ सर्वमाख्यातुमर्हसि ॥ १,१.२७ ॥"
  },
  {
    "text": "तदिच्छामः कथां दिव्यां पौराणीं श्रुतिसंमिताम् ।\nश्रोतुं धर्मार्थयुक्तां तु एतव्द्यासाच्छ्रुतं त्वया ॥ १,१.२८ ॥"
  },
  {
    "text": "एवसुक्तस्तदा सूतस्त्वृषिभिर्विनयान्वितः ।\nउवाच परमाप्राक्ज्ञो विनीतोत्तर मुत्तमम् ॥ १,१.२९ ॥"
  },
  {
    "text": "ऋषेः शुश्रूषणं यच्च तस्मात्प्रज्ञा च या मम ।\nयस्माच्छुशूषणार्थं च तत्सत्यमिति निश्चयः ॥ १,१.३० ॥"
  },
  {
    "text": "एवं गतेर्ऽथे यच्छक्यं मया वक्तुं द्विजोत्तमाः ।\nजिज्ञासा यत्र युष्माकं तदाज्ञातुमिहार्हथ ॥ १,१.३१ ॥"
  },
  {
    "text": "एतच्छ्रुत्वा तु मुनयो मधुरं तस्य भाषितम् ।\nप्रत्यूचुस्ते पुनः सूतं बाष्पपर्याकुलेक्षणम् ॥ १,१.३२ ॥"
  },
  {
    "text": "भवान् विशेषकुशलो व्यासं साक्षात्तु दृष्टवान् ।\nतस्मात्त्वं संभवं कृत्स्नं लोकस्येमं विदर्शय ॥ १,१.३३ ॥"
  },
  {
    "text": "यस्य यस्यान्वये ये ये तांस्तानिच्छाम वेदितुम् ।\nतेषां पूर्वविसृष्टिं च विचित्रां त्वं प्रजापतेः ।\nसत्कृत्य परिपृष्टः स महात्मा रोमहर्षणः ॥ १,१.३४ ॥"
  },
  {
    "text": "विस्तरेणानुपूर्व्या च कथयामास सत्तमः ।\nसूत उवाच\nयो मे द्वैपायनप्रीतः कथां वै द्विजसत्तमाः ॥ १,१.३५ ॥"
  },
  {
    "text": "पुण्यामाख्यातवान्विप्रास्तां वै वक्ष्याम्यनुक्रमात् ।\nपुराणं संप्रवक्ष्यामि यदुक्तं मातरिश्वना ॥ १,१.३६ ॥"
  },
  {
    "text": "पृष्टेन मुनिभिः पूर्वं नैमिषीयैर्म हात्मभिः ।\nसर्गश्च प्रतिसर्गश्च वंशो मन्वन्तराणि च ॥ १,१.३७ ॥"
  },
  {
    "text": "वंश्यानुचरितं चैव पुराणं पञ्चलक्षणम् ।\nप्रक्रिया प्रथमः पादः कथायां स्यात्परिग्रहः ॥ १,१.३८ ॥"
  },
  {
    "text": "अनुषङ्ग उत्पोद्धात उपसंहार एव च ।\nएवं पादास्तु चत्वारः समासात्कींर्तिता मया ॥ १,१.३९ ॥"
  },
  {
    "text": "वक्ष्यामि तान्पुरस्तात्तु विस्तरेण यथाक्रमम् ।\nप्रथमं सर्वशास्त्राणां पुराणं ब्रह्मणा श्रुतम् ॥ १,१.४० ॥"
  },
  {
    "text": "अनन्तरं च वक्त्रेभ्यो वेदास्तस्य विनिःसृताः ।\nअङ्गानि धर्मशास्त्रं च व्रतानि नियमास्तथा ॥ १,१.४१ ॥"
  },
  {
    "text": "अव्यक्तं कारणं यत्तन्नित्यं सदसदात्मकम् ।\nमहदादिविशेषान्तं सृजामीति विनिश्चयः ॥ १,१.४२ ॥"
  },
  {
    "text": "अण्डं हिरण्मयं चैव ब्रह्मणःसूतिरुत्तमा ।\nअडस्यावरणं वार्धिरपामपि च तेजसा ॥ १,१.४३ ॥"
  },
  {
    "text": "वायुना तस्य वायोश्च खेन भूतादिना ततः ।\nभूतादिर्महता चैव अव्यक्तेनावृतो महान् ॥ १,१.४४ ॥"
  },
  {
    "text": "अन्तर्वर्ति च भूतानामण्डमेवोपवर्णितम् ।\nनदीनां पर्वतानां च प्रादुर्भावोऽत्र पठ्यते ॥ १,१.४५ ॥"
  },
  {
    "text": "मन्वन्तराणां सर्वेषां कल्पानां चैव वर्णनम् ।\nकीर्त्तनं ब्रह्मवृक्षस्य ब्रह्मजन्म प्रकीर्त्यते ॥ १,१.४६ ॥"
  },
  {
    "text": "अतः परं ब्रह्मणश्च प्रजासर्गोपवर्णनम् ।\nअवस्थाश्चात्र कीर्त्यन्ते ब्रह्मणोऽव्यक्तजन्मनः ॥ १,१.४७ ॥"
  },
  {
    "text": "कल्पानां संभवश्चेव जगतः स्थापनं तथा ।\nशयनं च हरेरप्सु पृथिव्युद्धरणं तथा ॥ १,१.४८ ॥"
  },
  {
    "text": "सविशेषः पुरादीनां वर्णाश्रमविभाजनम् ।\nऋक्षाणां ग्रहसंस्थानां सिद्धानां च निवेशनम् ॥ १,१.४९ ॥"
  },
  {
    "text": "योजनानां यथा चव संचरो बहुविस्तरः ।\nस्वर्गस्थानविभागश्च सर्त्यानां शुभचारिणाम् ॥ १,१.५० ॥"
  },
  {
    "text": "वृक्षाणामौषधीनां च वीरुधां च प्रकीर्त्तनम् ।\nदेवतानामृषीणां च द्वे सृती परिकीर्तिते ॥ १,१.५१ ॥"
  },
  {
    "text": "आम्लादीनां तरूणां च सर्जनं व्यञ्जनं तथा ।\nपशूनां पुरुषाणां च संभवः परिकीर्त्तितः ॥ १,१.५२ ॥"
  },
  {
    "text": "तथा निर्वचनं प्रोक्तं कल्पस्य च परिग्रहः ।\nनव सर्गाः पुनः प्रोक्ता ब्रह्मणो बुद्धिपूर्वकाः ॥ १,१.५३ ॥"
  },
  {
    "text": "त्रयो ये बुद्धिपूर्वास्तु तथा यल्लोककल्पनम् ।\nब्रह्मणोऽवयवेभ्यश्च धर्मादीनां समुद्भवः ॥ १,१.५४ ॥"
  },
  {
    "text": "ये द्वादश प्रसूयन्ते प्रजाकल्पे पुनः पुनः ।\nकल्पयोरन्तरे प्रोक्तं प्रतिसंधिश्च यस्तयोः ॥ १,१.५५ ॥"
  },
  {
    "text": "तमोमात्रा वृतत्वात्तु ब्रह्मणोऽधर्मसंभवः ।\nसत्त्वोद्रिक्ताच्च देहाच्च पुरुषस्य च संभवः ॥ १,१.५६ ॥"
  },
  {
    "text": "तथैव शतरूपायां तयोः पुत्रास्ततः परम् ।\nप्रियव्रतोत्तानपादौ प्रसूत्याकृतयः शुभाः ॥ १,१.५७ ॥"
  },
  {
    "text": "कीर्त्यन्ते धूतपाप्मानस्त्रैलोक्ये ये प्रतिष्ठिताः ।\nरुचेः प्रजापतेश्चोर्द्धमाकूत्यां मिथुनोद्भवः ॥ १,१.५८ ॥"
  },
  {
    "text": "प्रसूत्यमपि दक्षस्य कन्यानामुद्भवः शुभः ।\nदाक्षायणीषु वाप्यूर्ध्वंशब्दाद्यासु महात्मनः ॥ १,१.५९ ॥"
  },
  {
    "text": "धर्मस्य कीर्त्यते सर्गः सात्त्विकस्तु सुखोदयः ।\nतथाधर्मस्य हिंसायां तमसोऽशुभलक्षणः ॥ १,१.६० ॥"
  },
  {
    "text": "भृग्वादीनामृषीणां च प्रजासर्गोपवर्णनम् ।\nब्रह्मर्षेश्च वसिष्ठस्य यत्र गोत्रानुकीर्त्तनम् ॥ १,१.६१ ॥"
  },
  {
    "text": "अग्नेः प्रजायाः संभूतिः स्वाहायां यत्र कीर्त्यते ।\nपितॄणां द्विप्रकाराणां स्वधायां तदनन्तरम् ॥ १,१.६२ ॥"
  },
  {
    "text": "पितृवंशप्रसंगेन कीर्त्यते च महेश्वरात् ।\nदक्षस्य शापः सत्याश्च भृग्वादीनां च धीमताम् ॥ १,१.६३ ॥"
  },
  {
    "text": "प्रतिशापश्च दक्षस्य रुद्रादद्भुतकर्मणः ।\nप्रतिषेधश्च वैरस्य कीर्त्यते दोषदर्शनात् ॥ १,१.६४ ॥"
  },
  {
    "text": "मन्वन्तरप्रसंगेन कालाख्यानं च कीर्त्यते ।\nप्रजापतेः कर्द्दमस्य कन्यायाः शुभलक्षणम् ॥ १,१.६५ ॥"
  },
  {
    "text": "प्रियव्रतस्य पुत्राणां कीर्त्यते यत्र विस्तरः ।\nतेषां नियोगो द्वीपेषु देशेषु च पृथक्पृथक् ॥ १,१.६६ ॥"
  },
  {
    "text": "स्वायंभुवस्य सर्गस्य ततश्चाप्यनुकीर्त्तनम् ।\nवर्षाणां च नदीनां च तद्भेदानां च सर्वशः ॥ १,१.६७ ॥"
  },
  {
    "text": "द्वीपभेदसहस्राणा मन्तर्भावश्च सप्तसु ।\nविस्तरान्मण्डलं चैव जंबूद्वीपसमुद्रयोः ॥ १,१.६८ ॥"
  },
  {
    "text": "प्रमाणं योजनाग्रेण कीर्त्यन्ते पर्वतैः सह ।\nहिमवान्हेमकूटश्च निषधो मेरुरेव च ।\nनीलः श्वेतश्च शृङ्गी च कीर्त्यन्ते सप्त पर्वताः ॥ १,१.६९ ॥"
  },
  {
    "text": "तेषामन्तरविष्कंभा उच्छ्रायायामविस्तराः ॥ १,१.७० ॥"
  },
  {
    "text": "कीर्त्यन्ते योजनाग्रेण ये च तत्र निवासिनः ।\nभारतादीनि वर्षाणि नदीभिः पर्वतैस्तथा ॥ १,१.७१ ॥"
  },
  {
    "text": "भूतैश्चोपनिविष्टानि गतिमद्भिर्धुवै स्तथा ।\nजंबूद्वीपादयो द्वीपाः समुद्रैः सप्तभिर्वृताः ॥ १,१.७२ ॥"
  },
  {
    "text": "ततः स्वर्णमयी भूमिर्लोकालोकश्च कीर्त्यते ।\nसप्रमाणा इमे लोकाः सप्तद्वीपा च मेदिनी ॥ १,१.७३ ॥"
  },
  {
    "text": "रूपादयः प्रकीर्त्यन्ते करणात्प्राकृतैः सह ।\nसर्वं चैतत्प्रधानस्य परिणामैकदेशिकम् ॥ १,१.७४ ॥"
  },
  {
    "text": "पर्यायपरिमाणं च संक्षेपेणात्र कीर्त्यते ।\nसूर्याचन्द्रमसोश्चैव पृथिव्याश्चाप्यशेषतः ॥ १,१.७५ ॥"
  },
  {
    "text": "प्रमाणं योजनाग्रेण सांप्रतैरभिमानिभिः ।\nमहेन्द्राद्याः शुभाः पुण्या मानसोत्तरमूर्धनि ॥ १,१.७६ ॥"
  },
  {
    "text": "अत ऊर्ध्दगतिश्चोक्ता सूर्यस्यालातयक्रवत् ।\nनागवीथ्यक्षवीथ्योश्च लक्षणं च प्रकीर्त्यते ॥ १,१.७७ ॥"
  },
  {
    "text": "कोष्ठयोर्लेखयोश्चैव मण्डलानां च योजनैः ।\nलोकालोकस्य सन्ध्याया अह्नो विषुवतस्तथा ॥ १,१.७८ ॥"
  },
  {
    "text": "लोकपालाः स्थिताश्चोर्द्धं कीर्त्यन्ते ते चतुर्द्दिशम् ।\nपितॄणां देवतानां च पन्थानौ दक्षिणोत्तरौ ॥ १,१.७९ ॥"
  },
  {
    "text": "गृहिणां न्यासिनां चोक्तो रजःसत्त्वसमाश्रयः ।\nकीर्त्यते च पदं विष्णोर्धर्माद्या यत्र च स्थिताः ॥ १,१.८० ॥"
  },
  {
    "text": "सूर्याचन्द्रमसोश्चारो ग्रहाणां ज्योतिषां तथा ।\nकीर्त्यते धृतसामर्थ्यात्प्रजानां च शुभाशुभम् ॥ १,१.८१ ॥"
  },
  {
    "text": "ब्रह्मणा निर्मितः सौरः सादनार्थं च स स्वयम् ।\nकीर्त्यते भगवान्येन प्रसर्प्पति दिवः क्षयम् ॥ १,१.८२ ॥"
  },
  {
    "text": "स रथोऽधिष्ठितो देवैरादित्यै ऋषिभिस्तथा ।\nगन्धर्वैरप्सरोभिश्च ग्रामणीसर्पराक्षसैः ॥ १,१.८३ ॥"
  },
  {
    "text": "अपां सारमयात्स्यन्दात्कथ्यते च रसस्तथा ।\nवृद्धिक्षयौ च सोमस्य कीर्त्येते सोमकारितौ ॥ १,१.८४ ॥"
  },
  {
    "text": "सूर्यादीनां स्यन्दनानां ध्रुवादेव प्रवर्त्तनम् ।\nकीर्त्यते शिशुमारस्य यस्य पुच्छे ध्रुवः स्थितः ॥ १,१.८५ ॥"
  },
  {
    "text": "तारारूपाणि सर्वाणि नक्षत्राणि ग्रहैः सह ।\nनिवासा यत्र कीर्त्यन्ते देवानां पुण्यकर्मणाम् ॥ १,१.८६ ॥"
  },
  {
    "text": "सूर्यरश्मिसहस्रं च वर्षशीतोष्णविश्रवः ।\nप्रविभागश्चरश्मीनां नामतः कर्मतीर्थतः ॥ १,१.८७ ॥"
  },
  {
    "text": "परिमाणं गतिश्चोक्ता ग्रहाणां सूर्यसंश्रयात् ।\nवेश्यारूपात्प्रधानस्य परिमाणो महाद्भवः ॥ १,१.८८ ॥"
  },
  {
    "text": "पुरूरवस ऐलस्य माहात्म्यस्यानुकीर्त्तनम् ।\nपितॄणां द्विप्रकाराणां माहात्म्यं वा मृतस्य च ॥ १,१.८९ ॥"
  },
  {
    "text": "ततः पर्वाणि कीर्त्यन्ते पर्वणां चैव संधयः ।\nस्वर्गलोकगतानाञ्च प्राप्तानाञ्चाप्यधोगतिम् ॥ १,१.९० ॥"
  },
  {
    "text": "पितॄणां द्विप्रकाराणां श्राद्धेनानुग्रहो महान् ।\nयुगसंख्याप्रमाणं च कीर्त्यते च कृतं युगम् ॥ १,१.९१ ॥"
  },
  {
    "text": "त्रेतायुगे चापकर्षाद्वार्त्तायाः संप्रवर्त्तनम् ।\nवर्णानामाश्रमाणां च संस्थितिर्धर्मतस्तथा ॥ १,१.९२ ॥"
  },
  {
    "text": "वज्रप्रवर्त्तनं चैव संवादो यत्र कीर्त्यते ।\nऋषीणां वसुना सार्द्धं वसोश्चाधः पुनर्गतिः ।\nशब्दत्वं च प्रधानात्तु स्वायम्भुवमृते मनुम् ॥ १,१.९३ ॥"
  },
  {
    "text": "प्रशंसा तपसश्चोक्ता युगावस्थाश्च कृत्स्नशः ।\nद्वापरस्य कलेश्चापि संक्षेपेण प्रकीर्त्तनम् ॥ १,१.९४ ॥"
  },
  {
    "text": "मन्वन्तरं च संख्या च मानुषेण प्रकीर्त्तिता ।\nमन्वन्तराणां सर्वेषामेतदेव च लक्षणम् ॥ १,१.९५ ॥"
  },
  {
    "text": "अतीतानागतानां च वर्त्तमानं च कीर्त्यते ।\nतथा मन्वन्तराणां च प्रतिसंधानलक्षणम् ॥ १,१.९६ ॥"
  },
  {
    "text": "अतीताना गतानां च प्रोक्तं स्वायम्भुवे ततः ।\nऋषीणां च गतिः प्रोक्ता कालज्ञानगतिस्तथा ॥ १,१.९७ ॥"
  },
  {
    "text": "दुर्गसंख्याप्रमाणं च युगवार्ता प्रवर्त्तनम् ।\nत्रेतायां चक्रवर्तीनां लक्षणं जन्म चैव हि ॥ १,१.९८ ॥"
  },
  {
    "text": "प्रमतेश्च तथा जन्म अथो कलियुगस्य वै ।\nअङ्गुलैर्हासनं चैव भूतानां यच्च चोच्यते ॥ १,१.९९ ॥"
  },
  {
    "text": "शाशानां परिसंख्यानं शिष्यप्राधान्यमेव च ।\nवाक्यं सप्तविधं चैव ऋषिगोत्रानुकीर्तनम् ॥ १,१.१०० ॥"
  },
  {
    "text": "लक्षणं सूतपुत्राणां ब्रह्मणास्य च कृत्स्नशः ।\nदेदानां व्यसनं चैव वेदव्यासैर्महात्मभिः ॥ १,१.१०१ ॥"
  },
  {
    "text": "मन्वन्तरेषु देवानां प्रजेशानां च कीर्त्तनम् ।\nमन्वन्तरक्रमश्चैव कालज्ञानं च कीर्त्यते ॥ १,१.१०२ ॥"
  },
  {
    "text": "दक्षस्य चापि दौहित्राः प्रियाया दुहितुः शुभाः ।\nब्रह्मादिभिस्तेजनिता दक्षेणैव च धीमता ॥ १,१.१०३ ॥"
  },
  {
    "text": "सावर्णाश्चात्र कीर्त्यन्ते मनवो मेरुमाश्रिताः ।\nध्रुवस्यौत्तानपादस्य प्रजासर्गोपवर्णनम् ॥ १,१.१०४ ॥"
  },
  {
    "text": "चाक्षुषस्य मनोः सर्गः प्रजानां वीर्यवर्मनम् ।\nप्रभुणा चैव वैन्येन भूमिदोहप्रवर्तता ॥ १,१.१०५ ॥"
  },
  {
    "text": "पात्राणां पयसां चैव वत्सानां च विशेषणम् ।\nब्रह्मादिभिः पूर्वमेव दुग्धा चैयं वसुंधरा ॥ १,१.१०६ ॥"
  },
  {
    "text": "दशभ्यश्चं प्रचेतोभ्यो मारिषायां प्रजापतेः ।\nदक्षस्य कीर्त्यत जन्म समस्यांशेन धीमतः ॥ १,१.१०७ ॥"
  },
  {
    "text": "भूतभव्यभवेशत्वं महेन्द्राणां च कीर्त्यते ।\nमन्वादिका भविष्यन्ति आख्यानैबर्हुभिर्वृताः ॥ १,१.१०८ ॥"
  },
  {
    "text": "वैवस्वतस्य च मनोः कीर्त्यते सर्गविस्तरः ।\nब्रह्मादिकोश उत्पत्तिर्भृग्वदीनां च कीर्त्यते ॥ १,१.१०९ ॥"
  },
  {
    "text": "विनिष्कृष्य प्रजासर्गे चाक्षुषस्य मनोःशुभे ।\nदक्षस्य कीर्त्यते सर्गो ध्यानाद्वैवस्वतान्तरे ॥ १,१.११० ॥"
  },
  {
    "text": "नारदः कृतसंवादो दक्षपुत्रान्महाबलान् ।\nनाशयामास शापाय मानसो ब्रह्मणः सुतः ॥ १,१.१११ ॥"
  },
  {
    "text": "ततो दक्षोऽसृजत्कन्या वैरिणा नाम विश्रुताः ।\nमरुत्प्रवाहे मरुतो दित्यां देव्यां च संभवः ॥ १,१.११२ ॥"
  },
  {
    "text": "कीर्त्यते मरुतां चात्रगणास्ते सप्तसप्तकाः ।\nदेवत्वमिन्द्रवासेन वायुस्कन्धेषु चाश्रमः ॥ १,१.११३ ॥"
  },
  {
    "text": "दैत्यानां दानवानां च यक्षगन्धर्वरक्षसाम् ।\nसर्वभूतपिशाचानां यक्षणां पक्षिवीरुधाम् ॥ १,१.११४ ॥"
  },
  {
    "text": "उत्पत्तयश्चाप्सरसां कीर्त्यन्ते बहुविस्तरात् ।\nमार्तण्डमण्डलं कृत्स्नं जन्मैरावतहस्तिनः ॥ १,१.११५ ॥"
  },
  {
    "text": "वैनतेयसमुत्पत्तिस्तथा राज्या भिषेचनम् ।\nभृगूणां विस्तरश्चोक्तस्तथा चाङ्गिरसामपि ॥ १,१.११६ ॥"
  },
  {
    "text": "कश्यपस्य पुलस्त्यस्य तथैवात्रेर्महात्मनः ।\nपराशरस्य च मुनेः प्रजानां यत्र विस्तरः ॥ १,१.११७ ॥"
  },
  {
    "text": "तिस्रः कन्याः सुकीर्त्यन्ते यासुलोकाः प्रतिष्ठिताः ।\nइच्छाया विस्तरश्चोक्त आदित्यस्य ततः परम् ॥ १,१.११८ ॥"
  },
  {
    "text": "किङ्कुविच्चरितं प्रोक्तं ध्रुवस्यैव निबर्हणम् ।\nबृहद्बलानां संक्षेपादिक्ष्वाक्वाद्याः प्रकीर्त्तिताः ॥ १,१.११९ ॥"
  },
  {
    "text": "निश्यादीनां क्षितीशानां पलाण्डु हरणादिभिः ।\nकीर्त्यते विस्तरात्सर्गे ययातेरपि भूपतेः ॥ १,१.१२० ॥"
  },
  {
    "text": "यदुवंशसमुद्देशो हैहयस्य च विस्तरः ।\nक्रोधादनन्तरं चोक्तस्तथा वंशस्य विस्तरः ॥ १,१.१२१ ॥"
  },
  {
    "text": "ज्यामघस्य च माहात्म्यं प्रजासर्गश्च कीर्त्यते ।\nदेवावृधस्यान्धकस्य धृष्टेश्चपि महात्मनः ॥ १,१.१२२ ॥"
  },
  {
    "text": "अनिमित्रान्वयश्चैव विशोर्मिथ्याभिशंसनम् ।\nविशोधमनुसंप्राप्तिर्मणिरत्नस्य धीमतः ॥ १,१.१२३ ॥"
  },
  {
    "text": "सत्राजितः प्रजासर्गे राजर्षेर्देवमीढुषः ।\nशूरस्य जन्म चाप्युक्तं चरितं च माहात्मनः ॥ १,१.१२४ ॥"
  },
  {
    "text": "कंसस्यापि च दौरात्म्यमेकीवंश्यात्समुद्भवः ।\nवासुदेवस्य देव क्यां विष्णोरमिततेजसः ॥ १,१.१२५ ॥"
  },
  {
    "text": "अनन्तरमृषेः सर्गः प्रजासर्गोपवर्णनम् ।\nदेवासुरे समुत्पन्ने विष्णुना स्त्रीवधे कृते ॥ १,१.१२६ ॥"
  },
  {
    "text": "संरक्षता शक्रवधं शापः प्राप्तः पुरा भृगोः ।\nभृगुश्चोत्थापयामास दिव्यां शुक्रस्य मातरम् ॥ १,१.१२७ ॥"
  },
  {
    "text": "देवानां च ऋषीणां च संक्रमा द्वादशात्दृताः ।\nनारसिहप्रभृतयः कीर्त्यन्ते पापनाशनाः ॥ १,१.१२८ ॥"
  },
  {
    "text": "शुकेणाराधनं स्थाणोर्घोरेण तपसा तथा ।\nवरप्रदान कृत्तेन यत्र शर्वस्तवः कृतः ॥ १,१.१२९ ॥"
  },
  {
    "text": "अनन्तरं च निर्दिष्टं देवासुरविचेष्टितम् ।\nजयन्त्या सह शक्रेण यत्र शुको महात्मनि ॥ १,१.१३० ॥"
  },
  {
    "text": "असुरान्मोहयामास शक्ररूपेण बुद्धिमान् ।\nबृहस्पतिश्च तं शुकं शशाप स महाद्युतिः ॥ १,१.१३१ ॥"
  },
  {
    "text": "उक्त च विष्णोर्माहात्म्यं विष्णोर्जन्मनि शब्द्यते ।\nतुर्वसुश्चात्र दौहित्रो यवीयान्यो यदोरभूत् ॥ १,१.१३२ ॥"
  },
  {
    "text": "अनुर्द्रुह्यादयः सर्वे तथा तत्तनया नृपाः ।\nअनुवंश्यामहात्मानस्तेषां पार्थिवसत्तमाः ॥ १,१.१३३ ॥"
  },
  {
    "text": "कीर्त्यन्ते यत्र कार्त्स्न्येन भूरिद्रविणतेजसः ।\nआतिथ्यस्य तु विब्रर्षेः सप्तधा धर्मसंश्रयात् ॥ १,१.१३४ ॥"
  },
  {
    "text": "बार्हस्वत्यं सूरिभिश्च यत्र शापमुपावृतम् ।\nहरवंशयशःस्पर्शः शन्तनोर्वीर्यशब्दनम् ॥ १,१.१३५ ॥"
  },
  {
    "text": "भविष्यतां तथा राज्ञामुपसंहारशब्दनम् ।\nअनागतानांसंघानां प्रभूणां चोपवर्णनम् ॥ १,१.१३६ ॥"
  },
  {
    "text": "भौत्यस्यान्ते कलियुगे क्षीणे संहारवर्णनम् ।\nनैमित्तिकाः प्राकृतिका यथैवात्यन्तिकाः स्मृताः ॥ १,१.१३७ ॥"
  },
  {
    "text": "विविधः सर्वभूतानां कीर्त्यते प्रतिसंचरः ।\nअनादृष्टिर्भास्करस्य घोरः संवर्त्तकानलः ॥ १,१.१३८ ॥"
  },
  {
    "text": "सांख्ये लक्षणमुद्दिष्टं ततो ब्रह्म विशेषतः ।\nभुवादीनां च लोकानां सप्तानां चोपवर्णनम् ॥ १,१.१३९ ॥"
  },
  {
    "text": "अपरार्द्धापरैश्चैव लक्षणं परिकीर्त्यते ।\nब्रह्मणोयोजनाग्रेण परिमाणविनिर्णयः ॥ १,१.१४० ॥"
  },
  {
    "text": "कीर्त्यन्ते चात्र निरयाः पापानां रौरवादयः ।\nसर्वेषां चैव सत्त्वानां परिणामविनिर्णयः ॥ १,१.१४१ ॥"
  },
  {
    "text": "ब्रह्मणः प्रतिसंसर्गात्सर्व संसारवर्णनम् ।\nगतिरूर्द्धमधश्चोक्ता धर्माधर्मसमाश्रया ॥ १,१.१४२ ॥"
  },
  {
    "text": "कल्पे कल्पे च भूतानां महतामपि संक्षयम् ।\nअसंख्यया च दुःखानि ब्रह्मणश्चाप्यनित्यता ॥ १,१.१४३ ॥"
  },
  {
    "text": "दौरात्म्यं चैव भोगानां संहारस्य च कष्टता ।\nदुर्लभत्वं च मोक्षस्य वैराग्याद्दोषदर्शनात् ॥ १,१.१४४ ॥"
  },
  {
    "text": "व्यक्ताव्यक्तं परित्यज्य सत्त्वं ब्रह्मणि संस्थितम् ।\nनानात्वदर्शनाच्छुद्धस्तवस्तत्र निवर्त्तते ॥ १,१.१४५ ॥"
  },
  {
    "text": "ततस्तापत्रयाद्भीतो रूपार्थोहि निरञ्जनः ।\nआनन्दं ब्रह्मणः प्राप्य न बिभेति कुतश्चन ॥ १,१.१४६ ॥"
  },
  {
    "text": "कीर्त्यते च पुनः सर्गो ब्रह्मणोऽन्यस्य पूर्ववत् ।\nकीर्त्यते जगतश्चत्र सर्गप्रलयविक्रियाः ॥ १,१.१४७ ॥"
  },
  {
    "text": "प्रवृत्तयश्च भूतानां प्रसुतानां फलानि च ।\nकीर्त्यते ऋषिवर्गस्य सर्गः पापप्रणाशनः ॥ १,१.१४८ ॥"
  },
  {
    "text": "प्रादुर्भावो वसिष्ठस्य शक्तेर्जन्म तथैव च ।\nसौदासास्थिग्रहश्चास्य विश्वामित्रकृतेन तु ॥ १,१.१४९ ॥"
  },
  {
    "text": "पराशरस्य चोत्पत्तिरदृश्यन्त्यां तथा विभोः ।\nसंजज्ञे पितृकन्यायां व्यासश्चापि महामुनिः ॥ १,१.१५० ॥"
  },
  {
    "text": "शुकस्य च तथा जन्म सह पुत्रस्य धीमप्तः ।\nपराशरस्य प्रद्वेपो विश्वामित्र ऋषिं प्रति ॥ १,१.१५१ ॥"
  },
  {
    "text": "वसिष्ठसंभृतिश्चाग्नेर्विश्वामित्रजिघांसया ।\nदेवेन विधिना विप्र विश्वामित्रहितैषिणा ॥ १,१.१५२ ॥"
  },
  {
    "text": "संतानहेतोर्विभुना गीर्णस्कन्धेन धीमता ।\nएकं वेदं चतुष्पादं चतुर्द्धा पुनरीश्वरः ॥ १,१.१५३ ॥"
  },
  {
    "text": "तथा बिभेद भागवान् व्यासः शार्वादनुग्रहात् ।\nतस्य शिष्यप्रशिष्यैश्च शाखा वेदायुताः कृताः ॥ १,१.१५४ ॥"
  },
  {
    "text": "प्रयोगे प्रह्वला नैव यथा दृष्टः स्वयंभुवा ।\nपृष्ट वन्तो विशिष्टास्ते मुनयो धर्मकाङ्क्षिणः ॥ १,१.१५५ ॥"
  },
  {
    "text": "देशं पुण्यमभीप्सतो विभुना तद्धितैषिणा ।\nसुनाभं दिव्यरूपाभं सप्ताङ्गं शुभशंसनम् ॥ १,१.१५६ ॥"
  },
  {
    "text": "आनौपम्यमिदं चक्रं वर्त्तमानमतन्द्रिताः ।\nपृष्ठतो यात नियतास्ततः प्राप्स्यथ पाटितम् ॥ १,१.१५७ ॥"
  },
  {
    "text": "गच्छतस्तस्य चक्रस्य यत्र नेमिर्विशीर्यते ।\nपुण्यः स देशो मन्तव्यः प्रत्युवाच तदा प्रभुः ॥ १,१.१५८ ॥"
  },
  {
    "text": "उक्त्वा चैवमृषीन्सर्वानदृश्यत्वमुपागमत् ।\nगङ्गा गर्भ यवाहारा नैमिषेयास्तथैव च ॥ १,१.१५९ ॥"
  },
  {
    "text": "ईशिरे चैव सत्रेण मुनयो नैमिषे तदा ॥ १,१.१६० ॥"
  },
  {
    "text": "मृतेशरद्वतितथा तस्य चोत्थापनङ्कृतम् ।\nऋषयो नैमिषेयाश्च दयया परया युताः ॥ १,१.१६१ ॥"
  },
  {
    "text": "निःसीमां गामिमां कृत्वा कृषणं राजानमाहरत् ।\nप्रीतिं चैव कृतातिथ्यं राजानं विधिवत्तदा ॥ १,१.१६२ ॥"
  },
  {
    "text": "अन्तः सर्गगतः क्रूरः स्वर्भानुरसुरो हरन् ।\nद्रुते राजनि राजानु मद्रते मुनयस्ततः ॥ १,१.१६३ ॥"
  },
  {
    "text": "गन्धर्वरक्षितं दृष्ट्वा कलापग्रामकेतनम् ।\nसन्निपातः पुनस्तस्य तथा यज्ञे महर्षिभिः ॥ १,१.१६४ ॥"
  },
  {
    "text": "दृष्ट्वा हिरण्मयं सर्वं विवादस्तस्य तैरभूत् ।\nतदा वै नैमिषेयानां सत्रे द्वादशवार्षिके ॥ १,१.१६५ ॥"
  },
  {
    "text": "तथा विवदमानैश्च यदुः संस्थापितश्च तैः ।\nजनयित्वा त्वरण्यं वै यदुपुत्रमथायुतम् ॥ १,१.१६६ ॥"
  },
  {
    "text": "समापयित्वा तत्सत्रं वायुं ते पर्युपासत ।\nइति कृत्यसमुद्देशः पुराणांशोपवर्णितः ॥ १,१.१६७ ॥"
  },
  {
    "text": "अनेनानुक्रमेणैव पुराणं संप्रकाशते ।\nसुखमर्थः समासेन महानप्युपलक्ष्यते ॥ १,१.१६८ ॥"
  },
  {
    "text": "तस्मात्समासमुद्दिश्य वक्ष्यामि तव विस्तरम् ।\nपादमाद्यमिदं सम्यग्योऽधीते विजितेद्रियः ॥ १,१.१६९ ॥"
  },
  {
    "text": "तेनाधीतं पुराणं स्यात्सर्वं नास्त्यत्रसंशयः ।\nयो विद्याच्चतुरो वेदान् सांगोपनिषदान् द्विजाः ॥ १,१.१७० ॥"
  },
  {
    "text": "इतिहासपुराणाभ्यां वेदं समुपबृंहयेत् ।\nबिभेत्यल्पश्रुताद्वेदो मामयं प्रहरिष्यति ॥ १,१.१७१ ॥"
  },
  {
    "text": "अभ्यसन्निममध्यायं साक्षात्प्रोक्तं स्वयंभुवा ।\nनापदं प्राप्य मुह्येत यथेष्टां प्राप्नुयाद्गतिम् ॥ १,१.१७२ ॥"
  },
  {
    "text": "यस्मात्पुरा ह्यभूच्चैतत्पुराणं तेन तत्स्मृतम् ।\nनिरुक्तमस्य यो वेद सर्वपापैः प्रमुच्यते ॥ १,१.१७३ ॥"
  },
  {
    "text": "अतश्च संक्षेपमिमं शृणुध्वं नारायणः सर्वमिदं पुराणम् ।\nसंसर्गकालेऽपि करोति मर्ग संहार काले च न वास्ति भूयः ॥ १,१.१७४ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापादे कृत्यसमुद्देशो नाम प्रथमोऽध्यायः"
  }
]
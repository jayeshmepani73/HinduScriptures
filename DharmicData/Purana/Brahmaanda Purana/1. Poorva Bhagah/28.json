[
  {
    "text": "ऋषिरुवाच ।।\nअगात्कथममावस्यां मासि मासि दिवं नृपः ।।\nऐलः पुरूरवाः सूत कथं वा तर्पयत्पितॄन् ।। २८.१ ।।\nसूत उवाच ।।\nतस्य तेऽहं प्रवक्ष्यामि प्रभावं शांशपायने ।।\nऐलस्यादित्यसंयोगं सोमस्य च महात्मनः ।। २८.२ ।।\nअंतःसारमयस्येंदोः पक्षयोः शुक्लकृष्णयोः ।।\nह्रासवृद्धी पितृमतः पित्र्यस्य च विनिर्णयम् ।। २८.३ ।।\nसोमाच्चैवामृतप्राप्तिं पितॄणां तर्पणं तथा ।।\nकाव्याग्निष्वात्तसौम्यानां पितॄणां चैव दर्शनम् ।। २८.४ ।।\nयथा पुरूरवाश्चैव तर्पयामास वै पितॄन् ।।\nएतत्सर्वं प्रवक्ष्यामि पर्वाणि च यथाक्रमम् ।। २८.५ ।।\nयदा तु चंद्रसूर्यौ वै नक्षत्रेण समागतौ ।।\nअमावस्यां निवसत एकरात्रैकमंडलौ ।। २८.६ ।।\nस गच्छति तदा द्रष्टुं दिवाकरनिशाकरौ ।।\nअमावस्याममावास्यां मातामहपितामहौ ।। २८.७ ।।\nअभिवाद्य स तौ तत्र कालापेक्षः प्रतीक्षते ।।\nप्रस्यंदमानात्सोमात्तु पित्रर्थं तु परिश्रवान् ।। २८.८ ।।\nऐलः पुरूरवा विद्वान्मासश्राद्धचिकीर्षया ।।\nउपास्ते पितृमंतं तं सोमं दिवि समास्थितः ।। २८.९ ।।\nद्विलवां कुहूमात्रां च ते उभे तु विचार्य सः ।।\nसिनीवालीप्रमाणेभ्यः सिनीवालीमुपास्य सः ।। २८.१० ।।\nकुहूमात्रः कलां चैव ज्ञात्वोपास्ते कुहूं तथा ।।\nस तदा तामुपासीनः कालापेक्षः प्रपश्यति ।। २८.११ ।।\nसुधामृतं तु तत्सोमात्स्रवद्वै मासतृप्तये ।।\nदशभिः पंचभिश्चैव सुधामृतपरिस्रवैः ।। २८.१२ ।।\nकृष्णपक्षे भुजां प्रीत्या दह्यमानां तथांशुभिः ।।\nसद्यः प्रक्षरता तेन सौम्येन मधुना तु सः ।। २८.१३ ।।\nनिर्वातेष्त्रथ पक्षेषु पित्र्येण विधिना दिवि ।।\nसुधामृतेन राजैंद्रस्तर्प यामास वै पितॄन् ।। २८.१४ ।।\nसौम्यान्बर्हिषदः काव्यानग्निष्वात्तांस्तथैव च ।।\nऋतमग्निस्तु यः प्रोक्तः स तु संवत्सरो मतः ।। २८.१५ ।।\nजज्ञिरे ह्यृतवस्तस्माद्ध्यृतुभ्यश्चार्त्तवास्तथा ।।\nआर्तवा ह्यर्द्धमासाख्याः पितरो ह्यृतुसूनवः ।। २८.१६ ।।\nऋतवः पितामहा मासा अयनाह्यब्दसूनवः ।।\nप्रपितामहास्तु वै देवाः पंचाब्दा ब्रह्मणः सुताः ।। २८.१७ ।।\nसौम्यास्तु सोमजा ज्ञेयाः काव्या ज्ञेयाः कवेः सुताः ।।\nउपहूताः स्मृता देवाः सोमजाः सोमपाः स्मृताः ।। २८.१८ ।।\nआज्यपास्तु स्मृताः काव्यास्तिस्रस्ताः पितृजातयः ।।\nकाव्या बर्हिषद श्चैव अग्निष्वात्ताश्च तास्त्रिधा ।। २८.१९ ।।\nगृहस्था ये च यज्वान ऋतुर्बर्हिषदो ध्रुवम् ।।\nगृहस्थाश्चाप्ययज्वान अग्निष्वात्तास्तथार्त्तवाः ।। २८.२० ।।\nअष्टकापतयः काव्याः पंचाब्दास्तान्निबोधत ।।\nतेषां संवत्सरो ह्यग्निः सूयस्तु परिवत्सरः ।। २८.२१ ।।\nसोम इड्वत्सरः प्रोक्तो वायुश्चैवानुवत्सरः ।।\nरुद्रस्तु वत्सरस्तेषां पंचाब्दास्ते युगात्मकाः ।। २८.२२ ।।\nकाव्याश्चैवोष्मपाश्चैव दिवाकीर्त्याश्च ते स्मृताः ।।\nये ते पिबंत्यमावस्यां मासिमासि सुधां दिवि ।। २८.२३ ।।\nतांस्तेन तर्पयामास यावदासीत्पुरूरवाः ।।\nयस्मात्प्रस्रवते सोमान्मासि मासि धिनोति च ।। २८.२४ ।।\nतस्मात्सुधामृतं तद्वै पितॄणां सोमपायिनाम् ।।\nएवं तदमृतं सौम्यं सुधा च मदु चैव ह ।। २८.२५ ।।\nकृष्णपक्षे यथा वेंदोः कलाः पंचदश क्रमात् ।।\nपिबंत्यंबुमयं देवास्त्रयस्त्रिंशत्तु छंदनाः ।। २८.२६ ।।\nपीत्वार्द्धमासं गच्छंति चतुर्दश्यां सुधामृतम् ।।\nइत्येवं पीयमानैस्तु देवैः सर्वैर्निशाकरः ।। २८.२७ ।।\nसमागच्छत्यमावस्यां भागे पंचदशे स्थितः ।।\nसुषुम्णाप्यायितं चैव ह्यमावस्यां यथा क्रमम् ।। २८.२८ ।।\nपिबंति द्विलवं कालं पितरस्ते सुधामृतम् ।।\nपीतक्षयं ततः सोमं सूर्योऽसावेकरश्मिना ।। २८.२९ ।।\nआप्याययत्सुषुम्णातः पुनस्तान्सोमपायिनः ।।\nनिः शेषायां कलायां तु सोममाप्याययत्पुनः ।। २८.३० ।।\nसुषुम्णाप्यायमानस्य भागं भागमहः क्रमात् ।।\nकलाः क्षीयंति ताः कृष्णाः शुक्ला चाप्याययंति तम् ।। २८.३१ ।।\nएवं सूर्यस्य वीर्येण चंद्रस्याप्यायिता तनुः ।।\nदृश्यते पौर्णमास्यां वै शुक्लः संपूर्णमंडलः ।। २८.३२ ।।\nसंसिद्धिरेवं सोमस्य पक्षयोः शुक्लकृष्णयोः ।।\nइत्येवं पितृमान्सोमः स्मृत इड्वत्सरात्मकः ।। २८.३३ ।।\nक्रांतः पंचदशैः सार्द्धं सुधामृतपरिस्रवैः ।।\nअतः पर्वाणि वक्ष्यामि पर्वणां संधयश्च ये ।। २८.३४ ।।\nग्रंथिमंति यथा पर्वाणीक्षुवेण्वोर्भवंत्युत ।।\nतथार्द्धमासि पर्वाणि शुक्लकृष्णानि चैव हि ।। २८.३५ ।।\nपूर्णामावस्ययोर्भेदौ ग्रंथयः संधयश्च वै ।।\nअर्द्धमासं तु पर्वाणि द्वितीयाप्रभृतीनि तु ।। २८.३६ ।।\nअन्वाधानक्रिया यस्मात्क्रियते पर्वसंधिषु ।।\nतस्मात्तु पर्वणामादौ प्रतिपत्सर्वसंधिषु ।। २८.३७ ।।\nसायाह्नेऽह्यनुमत्यादौ कालो द्विलव उच्यते ।।\nलवौ द्वावेव राकायां कालो ज्ञेयोऽपराह्णकः ।। २८.३८ ।।\nप्रतिपत्कृष्णपक्षस्य कालेऽतीतेऽपराह्णके ।।\nसायाह्ने प्रतिपन्ने च स कालः पौर्णमासिकः ।। २८.३९ ।।\nव्यतीपाते स्थिते सूर्ये लेखार्द्धे तु युगांतरे ।।\nयुगांतरोदिते चैव लेशार्द्धे शशिनः क्रमात् ।। २८.४० ।।\nपौर्णमासी व्यतीपाते यदीक्षेतां परस्परम् ।।\nयस्मिन्काले समौ स्यातां तौ व्यतीपात एव सः ।। २८.४१ ।।\nतं कालं सूर्यनिर्द्देश्यं दृष्ट्वा संख्यां तु सर्पति ।।\nस वै वषट्क्रियाकालः सद्यः कालं विधीयते ।। २८.४२ ।।\nपूर्णेंदोः पूर्णपक्षे तु रात्रिसंधिश्च पूर्णिमा ।।\nततो विरज्यते नक्तं पौर्णमास्यां निशाकरः ।। २८.४३ ।।\nयदीक्षेते व्यतीपाते दिवा पूर्णे परस्परम् ।।\nचन्द्रार्कावपराह्णे तु पूर्णात्मानौ तु पूर्णिमा ।। २८.४४ ।।\nयस्मात्तामनुमन्यंते पितरो दैवतैः सह ।।\nतस्मादनुमतिर्नाम पूर्णिमा प्रथमा स्मृता ।। २८.४५ ।।\nअत्यर्थं भ्राजते यस्माद्व्योम्न्यस्यां वै निशाकरः ।।\nरंजनाच्चैव चन्द्रस्य राकेति कवयोऽब्रुवन् ।। २८.४६ ।।\nअमावसेतामृक्षे तु यदा चन्द्रदिवाकरौ ।।\nराका पञ्चदशी रात्रिरमावास्या ततः स्मृता ।। २८.४७ ।।\nव्युच्छिद्य तममावस्यां पश्यतस्तौ समागतौ ।।\nअन्योन्यं चन्द्रसूर्यौ तौ यदा तद्दर्श उच्यते ।। २८.४८ ।।\nद्वौ द्वौ लवावमावास्या स कालः पर्वसंधिषु ।।\nद्व्यक्षर कुहुमात्रश्च पर्वकालास्त्रयः स्मृताः ।। २८.४९ ।।\nनष्टचन्द्रा त्वमावस्या या मध्याह्नात्प्रवर्त्तते ।।\nदिवसार्द्धेन रात्र्या च सूर्यं प्राप्य तु चंद्रमाः ।। २८.५० ।।\nसूर्येण सह सामुद्रं गत्वा प्रातस्तनात्स वै ।।\nद्वौ कालौ संगमं चैव मध्याह्ने नियतं रविः ।। २८.५१ ।।\nप्रतिपच्छुक्लपक्षस्य चन्द्रमाः सूर्य मंडलात् ।।\nविमुच्यमानयोर्मध्ये तयोर्मंडलयोस्तु वै ।। २८.५२ ।।\nस तदा ह्याहुतेः कालो दर्शस्य तु वषट्क्रिया ।।\nएतदृतुमुखं ज्ञेयममावास्यास्य पर्वणः ।। २८.५३ ।।\nदिवापर्व ह्यमावास्या क्षीणेंदौ बहुले तु वै ।।\nतस्माद्दिवा ह्यमावास्यां गृह्यतेऽसौ दिवाकरः ।। २८.५४ ।।\nगृह्यते तु दिवा तस्मादमावास्यां दिवि क्षयाम् ।।\nकलानामपि चैतासां वृद्धिहान्या जलात्मनः ।। २८.५५ ।।\nतिथीनां नामधेयानि विद्वद्भिः संज्ञितानि वै ।।\nदर्शयेतामथात्मानं सूर्याचन्द्रमसावुभौ ।। २८.५६ ।।\nनिष्क्रामत्यथ तेनैव क्रमशः सूर्यमंडलात् ।।\nद्विलवोनमहोरात्रं भास्करं स्पृशते शशी ।। २८.५७ ।।\nस तदा ह्याहुतेः कालो दर्शस्य तु वषट्क्रिया ।।\nकुहेति कोकिलेनोक्तो यः स कालः समाप्यते ।। २८.५८ ।।\nतत्कालसंमिता यस्मादमावास्या कुहूः स्मृता ।।\nसिनीवालीप्रमाणस्तु क्षीणशेषो निशाकरः ।। २८.५९ ।।\nआमावस्यां विशत्यर्कस्सिनीवालीततः स्मृता ।।\nअनुमत्याश्चराकायाः सिनीवाल्याः कुहूं विना ।। २८.६० ।।\nएतासां द्विलवः कालः कुहूमात्रं कुहूः स्मृताः ।।\nचंद्रसूर्यव्यतीपाते संगते पूर्णिमांतरे ।। २८.६१ ।।\nप्रतिपत्प्रतिपद्येत पर्वकालो द्विमात्रकः ।।\nकालः कहूसिनीवाल्योः सामुद्रस्य तु मध्यतः ।। २८.६२ ।।\nअर्काग्नि मंडले सोमे पर्वकालः कलासमः ।।\nएवं स शुक्लपक्षे वै रजन्यां पर्वसंधिषु ।। २८.६३ ।।\nसंपूर्ममंडलः श्रीमांश्चंद्रमा उपरज्यते ।।\nयस्मादा दाप्यायते सोमः पञ्चदश्यां तु पूर्णिमा ।। २८.६४ ।।\nदशभिः पंचभिश्चैव कलाभिर्दिवसक्रमात् ।।\nतस्मात्कलाः पञ्चदश सोमेनास्य तु षोडशी ।। २८.६५ ।।\nतस्मात्सोमस्य भवति पञ्चदश्याप्रपां क्षयः ।।\nइत्येते पितरो देवाः सोमपाः सोमवर्द्धनाः ।। २८.६६ ।।\nआर्तवा ऋतवो ह्यृद्धा देवास्तान्भावयंति वै ।।\nअतः पितॄन्प्रवक्ष्यामि मासश्राद्धभुजस्तु ये ।। २८.६७ ।।\nतेषां गतिं सतत्त्वां च प्राप्तिं श्राद्धस्य चैव हि ।।\nन मृतानां गतिः शक्या ज्ञातुं न पुनरागतिः ।। २८.६८ ।।\nतपसापि प्रसिद्धेन किंपुनर्मासचक्षुषा ।।\nअनुदेवपितॄनेते पितरो लौकिकाः स्मृताः ।। २८.६९ ।।\nदेवाः सौम्याश्च काव्याश्च अयज्वानो ह्यचोनिजाः ।।\nदेवास्ते पितरः सर्वे देवास्तान्वादयन्त्युत ।। २८.७० ।।\nमनुष्यपितरश्चैव तेभ्योऽन्ये लौकिकाः स्मृताः ।।\nपिता पितामहश्चापि तथा यः प्रपितामहः ।। २८.७१ ।।\nयज्वानो ये तु सामेन सोमवंतस्तु ते स्मृताः ।।\nये यज्वानो हविर्यज्ञे ते वै बर्हिषदः स्मृताः ।। २८.७२ ।।\nअग्निष्वात्ताः स्मृतास्तेषां होमिनोऽयाज्ययाजिनः ।।\nतेषां तु धर्मसाधर्म्यात्स्मृताः सायुज्यगा द्विजैः ।। २८.७३ ।।\nये चाप्याश्रमधर्माणां प्रस्थानेषु व्यवस्थिताः ।।\nअन्ते तु नावसीदंति श्रद्धायुक्तास्तु कर्मसु ।। २८.७४ ।।\nतपसा ब्रह्मचर्येण यज्ञेन प्रजया च वै ।।\nश्राद्धेन विद्यया चैव प्रदानेन च सप्तधा ।। २८.७५ ।।\nकर्मस्वेतेषु ये युक्ता भवंत्यादेहपातनात् ।।\nदैवैस्तैः पितृभिः सार्द्धं सूक्ष्मजैः सोमयाजनैः ।। २८.७६ ।।\nस्वर्गता दिवि मोदंते पितृवत्त उपासते ।।\nतेषां निवापे दत्ते तु तत्कुलीनैश्च बंधुभिः ।। २८.७७ ।।\nमासश्राद्धभुजस्तृप्तिं लभंते सोमलौकिकाः ।।\nएते मनुष्यपितरो मासश्राद्धभुजस्तु ये ।। २८.७८ ।।\nतेभ्योऽपरे तु येऽप्यन्ये संकीर्णाः कर्मयोनिषु ।।\nभ्रष्टाश्चाश्रमधर्मेभ्यः स्वधास्वाहाविवर्जिताः ।। २८.७९ ।।\nभिन्नदेहा दुरात्मानः प्रेतभूता यमक्षये ।।\nस्वकर्माण्य नुशोचंतो यातनास्थानमागताः ।। २८.८० ।।\nदीर्घायुषोऽतिशुष्काश्च श्मश्रुलाश्च विवाससः ।।\nक्षुत्पिपासापरीताश्च विद्रवन्तस्ततस्ततः ।। २८.८१ ।।\nसरित्सरस्तडागानि वापीश्चाप्युपलिप्सवः ।।\nपरान्नानि च लिप्संतः काल्यमानास्ततस्ततः ।। २८.८२ ।।\nस्थानेषु पात्यमानाश्च यातनाश्च पुनः पुनः ।।\nशाल्मले वैतरण्यां च कुंभीपाके तथैव च ।। २८.८३ ।।\nकरंभवालुकायां च असिपत्रवने तथा ।।\nशिला संपेषणे चैव पात्यमानाः स्वकर्मभिः ।। २८.८४ ।।\nतत्रस्थानां हि तेषां वै दुः खितानामनाशिनाम् ।।\nतेषां लोकांतरस्थानां बांधवैर्नाम गोत्रतः ।। २८.८५ ।।\nभूमावसव्यं दर्भेषु दत्ताः पिंडास्त्रयस्तु वै ।।\nयांति तास्तर्पयंते च प्रेतस्थानेष्वधिष्ठितान् ।। २८.८६ ।।\nअप्राप्ता यातनास्थानं प्रभ्रष्टा य च पंचधा ।।\nपश्चाद्ये स्थावरांते वै जाता नीचैः स्वकर्मभिः ।। २८.८७ ।।\nनानारूपासु जायन्ते तिर्यग्योनिष्वयोनिषु ।।\nयदाहारा भवंत्येते तासु तास्विह योनिषु ।। २८.८८ ।।\nतस्मिंस्तस्मिंस्तदाहारे श्राद्धं दत्तं प्रतिष्ठते ।।\nकाले न्यायागतं पात्रे विधिना प्रतिपादितम् ।। २८.८९ ।।\nप्राप्नोत्यन्नं यथादत्तं जंतुर्यत्रावतिष्ठते ।।\nयथा गोषु प्रनष्टामु वत्सो विंदति मातरम् ।। २८.९० ।।\nतथा श्राद्धेषु दत्तान्नं मन्त्रः प्रापयते पितॄन् ।।\nएवं ह्यविफलं श्राद्धं श्रद्धादत्तं तु मन्त्रतः ।। २८.९१ ।।\nतत्तत्कुमारः प्रोवाच पश्यन्दिव्येन चक्षुषा ।।\nगतागतज्ञः प्रेतानां प्राप्तिं श्राद्धस्य तैः सह ।। २८.९२ ।।\nबाह्लीकाश्चोष्मपाश्चैव दिवाकीर्त्याश्च ते स्मृताः ।।\nकृष्णपक्षस्त्वहस्तेषां शुक्लः स्वप्नाय शर्वरी ।। २८.९३ ।।\nइत्येते पितरो देवा देवाश्च पितरश्च वै ।।\nऋत्वर्तवार्द्धमासास्तु अन्योन्यं पितरः स्मृताः ।। २८.९४ ।।\nइत्येत पितरो देवा मनुष्यपितरश्च ये ।।\nप्रीतेषु तेषु प्रीयंते श्राद्धयुक्तेषु कर्मसु ।। २८.९५ ।।\nइत्येष विचयः प्रोक्तः पितॄणां सोमपायिनाम् ।।\nएवं पितृसतत्त्वं हि पुराणे निश्चयं गतम् ।। २८.९६ ।।\nइत्यर्कपितृसोमानामैलस्य च समागमः ।।\nसुधामृतस्य च प्राप्तिः पितॄणां चैव तर्प्पणम् ।। २८.९७ ।।\nपूर्णा मावास्ययोः कालो यातनास्थानमेव च ।।\nसमासात्कीर्तितस्तुभ्यमेष सर्गः मनातनः ।। २८.९८ ।।\nवैश्वरूप्यं तु सर्गस्य कथितं ह्येकदैशिकम् ।।\nन शक्यं परिसंख्यातुं श्रद्धेयं भूतिमिच्छता ।। २८.९९ ।।\nस्वायंभुवस्य हि ह्येष सर्गः क्रांतो मया तु वै ।।\nविस्तरेणानुपूर्व्या च भूयः किं वर्णयाम्यहम् ।। २८.१०० ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nअमावस्याश्राद्धे पितृविचयोनामाऽष्टाविंशति तमोऽध्यायः ।। २८ ।।"
  }
]
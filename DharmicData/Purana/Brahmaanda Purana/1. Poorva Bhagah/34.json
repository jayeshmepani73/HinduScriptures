[
  {
    "text": "वायुरुवाच ।।\nऋषयस्तद्वचः श्रुत्वा सूतमाहुस्तदुत्तरम् ।।\nकथं वेदाः पुनर्व्यस्तास्तन्नो ब्रूहि महामते ।। ३४.१ ।।"
  },
  {
    "text": "सूत उवाच ।।\nद्वापरे तु पुरावृत्ते मनोः स्वायंभुवांतरे ।।\nब्रह्मा मनुमुवाचेदं रक्षवेदं महामते ।। ३४.२ ।।"
  },
  {
    "text": "परिवृत्तं युगं तात स्वल्पवीर्या द्विजातयः ।।\nसंवृता युगदोषेण सर्वे चैव यथाक्रमम् ।। ३४.३ ।।"
  },
  {
    "text": "तस्य मानं युगवशादल्पं चैव हि दृश्यते ।।\nदशसाहस्रभागेन ह्यवशिष्टं कृतोदितम् ।। ३४.४ ।।"
  },
  {
    "text": "वाय तेजो बलं चाल्पं सर्वं चैव प्रणश्यति ।।\nवेदक्रिया हि कार्याः स्युर्माभूद्वेदविनाशनम् ।। ३४.५ ।।"
  },
  {
    "text": "वेदे नाशमनुप्राप्ते यज्ञो नाशं गमिष्यति ।।\nयज्ञे नष्टे वेदनाशस्ततः सर्वं प्रणश्यति ।। ३४.६ ।।"
  },
  {
    "text": "आद्यो वेदश्च तुष्पादः शतसाहस्रसंमितः ।।\nपुनर्दशगुणः कृष्णो यज्ञो वै सर्वकामधुक् ।। ३४.७ ।।"
  },
  {
    "text": "एवमुक्तस्तथेत्युक्त्वा मनुर्लौकहिते रतः ।।\nवेदमेकं चतुष्पादं चतुर्द्धा व्यभजत्प्रभुः ।। ३४.८ ।।"
  },
  {
    "text": "ब्रह्मणो वचनात्तात लोकानां हितकाम्यया ।।\nतदहं वर्त्तमानेन युष्माकं वेदकल्पनम् ।। ३४.९ ।।"
  },
  {
    "text": "मन्वंतरेण वक्ष्यमि व्यतीतानां प्रकल्पनम् ।।\nप्रत्यक्षेण वरोक्षंवै तन्निबोधत सत्तमाः ।। ३४.१० ।।"
  },
  {
    "text": "अस्मिन्युगे तदा व्यासः पाराशर्यः परंतपः ।।\nद्वैपायन इति ख्यातो विष्णोरंशः सनातनः ।। ३४.११ ।।"
  },
  {
    "text": "ब्रह्मणा चोदितः सोऽस्मिन् वेदं वक्तुं प्रचक्रमे ।।\nअथ शिष्यान्सजग्राह चतुरो वेदकारणात् ।। ३४.१२ ।।"
  },
  {
    "text": "जैमिनिं च सुमन्तुं च वैशंपायनमेव च ।।\nचतुर्थं पैलमेतेषां पंचमं लोमहर्षणम् ।। ३४.१३ ।।"
  },
  {
    "text": "ऋग्वेदश्रावकं पैलमग्रहीद्विधिवद्द्विजाः ।।\nयजुर्वेदप्रवक्तारं वैशंपायनमेव च ।। ३४.१४ ।।"
  },
  {
    "text": "जैमिनिं सामवेदार्थश्रावकं सोऽन्वपद्यत ।।\nतथैवाथ र्ववेदस्य सुमंतुमृषिसत्तमम् ।। ३४.१५ ।।"
  },
  {
    "text": "इतिहासपुराणस्य कलपवाक्यस्य चैव हि ।।\nमां चैव प्रतिजग्राह भगवानीश्वरः प्रभुः ।। ३४.१६ ।।"
  },
  {
    "text": "एक आसीद्यजुर्वेदस्तं चतुर्द्धा व्यकल्पयत् ।।\nचातुर्होत्रमभूत्तस्मिंस्तेन यज्ञमकल्पयत् ।। ३४.१७ ।।"
  },
  {
    "text": "आध्वर्यवं यजुर्भिस्तु ऋग्भिर्होत्रं तथैव च ।।\nऔद्गात्रं सामभिश्चक्रे ब्रह्मत्वं चाप्यथर्वभिः ।। ३४.१८ ।।"
  },
  {
    "text": "ततः स ऋच उद्धृत्य ऋग्वेदं समकल्पयत् ।।\nहोतृकं कल्पयत्तेन यजुर्वेदं जगत्पतिः ।। ३४.१९ ।।"
  },
  {
    "text": "सामभिः सामवेदं च तेनौद्गात्रमकल्पयत् ।।\nरा५स्त्वथर्ववेदेन सर्वकर्माण्यकारयत् ।। ३४.२० ।।"
  },
  {
    "text": "आख्यानैश्चाप्युपाख्यानैर्गाथाभिः कल्पजोक्तिभिः ।।\nपुरामसंहितां चक्रे पुराणार्थविशारदः ।। ३४.२१ ।।"
  },
  {
    "text": "यच्छिष्टं तु यजुर्वेदे तेन य५मयुंजत ।।\nयजनात्स यजुर्वेद इति शास्त्रविनिश्चयः ।। ३४.२२ ।।"
  },
  {
    "text": "पादानामुद्धतत्वाच्च यजूंषि विषमाणि च ।।\nशतेनोद्धतवीर्यस्तु ऋत्विग्भिर्वेदपारगैः ।। ३४.२३ ।।"
  },
  {
    "text": "प्रयुज्यते ह्यश्वमेधस्तेन वा पुष्यते तु सः ।।\nऋचो गृहीत्वा पैलस्तु व्यभजत्तु द्विधा पुनः ।। ३४.२४ ।।"
  },
  {
    "text": "द्वे कृत्वा संहिते चैव शिष्याभ्यामददाद्विभुः।।\nइंद्रप्रमत्तये चैकां द्वितीयां बाष्कलाय च ।। ३४.२५ ।।"
  },
  {
    "text": "चतस्रः संहिताः कृत्वा बाष्कलो द्विजसत्तमः ।।\nशिष्यानध्यापयामास शुश्रुषाभिरतान्हितान् ।। ३४.२६ ।।"
  },
  {
    "text": "बोध्यां तु प्रथमां शाखां द्वितीयामग्निमातरम् ।।\nपाराशरीं तृतीयां तु याज्ञवल्क्यामथापराम् ।। ३४.२७ ।।"
  },
  {
    "text": "इंद्रप्रमतिरेकां तु संहितामृषिसत्तमः ।।\nअध्यापयन्महाभागं मांडूकेयं यशस्विनम् ।। ३४.२८ ।।"
  },
  {
    "text": "स्त्यस्रवसमग्र्यं तु पुत्रं स तु महायशाः ।।\nसत्यस्रवाः सत्यहितं पुत्रमध्यापयद्विभुः ।। ३४.२९ ।।"
  },
  {
    "text": "सोऽपि सत्यहितः पुत्रं पुनरध्यापयद्द्विजाः ।।\nसत्यश्रियं महात्मानं सत्य धर्मपरायणम् ।। ३४.३० ।।"
  },
  {
    "text": "अभवंस्तस्य शिष्या वै त्रयस्तु सुमहौजसः ।।\nसत्यश्रियाश्च विद्वांसः शास्त्रग्रहणतत्पराः ।। ३४.३१ ।।"
  },
  {
    "text": "शाकल्यः प्रथमस्तेषां तस्मादन्यो रथीतरः ।।\nबाष्कलिश्च भरद्वाज इति शाखाप्रवर्त्तकाः ।। ३४.३२ ।।"
  },
  {
    "text": "देवमित्रस्तु शाकल्यो ज्ञानाहंकारगर्वितः ।।\nजनकस्य स यज्ञे वै विनाशामगमद्द्विजाः ।। ३४.३३ ।।"
  },
  {
    "text": "शांशपायन उवाच ।।\nकथं विनाशमगमत्स मुनिर्ज्ञानगर्वितः ।।\nजनकस्याश्वमेधे तु कथ वादाऽभ्यजायत ।। ३४.३४ ।।"
  },
  {
    "text": "किमर्थं वाऽभवद्वादः केन सार्द्धमथापि वा ।।\nएतत्सर्वं यथा वृत्तमाचक्ष्त्र विदितं तव ।। ३४.३५ ।।"
  },
  {
    "text": "सूत उवाच ।।\nजनकस्याश्वमेधे तु महानासीत्समागमः ।।\nऋषीणां हि सहस्राणि तत्राजग्मुरनेकशः ।। ३४.३६ ।।"
  },
  {
    "text": "राजर्षेर्जनकस्याथ तं यज्ञं हि दिदृक्षवः ।।\nआगतान्ब्राह्मणान्दृष्ट्वा जिज्ञासास्याभवत्ततः ।। ३४.३७ ।।"
  },
  {
    "text": "को न्वेषां ब्राह्मणश्रेष्ठः कथं मे निश्चयो भवेत् ।।\nइति निश्चित्य मनसा बुद्धिं चक्रे जनाधिपः ।। ३४.३८ ।।"
  },
  {
    "text": "गवां सहस्रमादाय सुवर्णमधिकं ततः ।।\nग्रामान्रत्नानि दासीस्छ मुनीन्प्राह नराधिपः ।। ३४.३९ ।।"
  },
  {
    "text": "सर्वानहं प्रपन्नो वः शिरसा श्रेष्ठभागिनः ।।\nयदेतदाहृतं वित्तं यो वा श्रेष्ठतमो भवेत् ।। ३४.४० ।।"
  },
  {
    "text": "तस्मै तदुपनीतं मे वित्त वित्तं द्विजोत्तमाः ।।\nजनकस्य वचः श्रुत्वा ऋषयस्ते श्रुतिक्षमाः ।। ३४.४१ ।।"
  },
  {
    "text": "दृष्ट्वा धनं महासारं धनगृध्ना जिघृक्षवः ।।\nआह्वयांचक्रिरेऽन्योन्यं वेदज्ञानमदोल्बणान् ।। ३४.४२ ।।"
  },
  {
    "text": "मनसा गतवित्तास्ते ममैतद्धनमित्युत ।।\nममैतन्न तवेत्यन्यो ब्रूहि वा किं विकत्थसे ।। ३४.४३ ।।"
  },
  {
    "text": "इत्येवं धनदोषेण वादांश्चकुरनेकशः ।।\nअथान्यस्तत्रवै विद्वान्ब्रह्मणस्तु सुतः कविः ।। ३४.४४ ।।"
  },
  {
    "text": "याज्ञवल्क्यो महातेजास्तपस्वी ब्रह्मवित्तमः ।।\nब्रह्मणोंऽशसमुत्पन्नो वाक्यं प्रोवाच सुस्वरम् ।। ३४.४५ ।।"
  },
  {
    "text": "शिष्यं ब्रह्मविदां श्रेष्ठं धनमेतद्गृहाण वै ।।\nनयस्व च गृहंवत्स ममैतन्नात्र संशयः ।। ३४.४६ ।।"
  },
  {
    "text": "सर्ववादेष्वहं वक्ता नान्यः कश्चित्तु मत्समः ।।\nयो वा न प्रीयते विद्वान्समाह्वयतु माचिरम् ।। ३४.४७ ।।"
  },
  {
    "text": "ततो ब्रह्मार्णवः क्षुब्दः समुद्र इव संप्लवे ।।\nतानुवाच ततः स्वस्थो याज्ञवल्क्यो हसन्निव ।। ३४.४८ ।।"
  },
  {
    "text": "क्रोधं मा कार्ष्ट विद्वांसो भवंतः सत्यवादिनः ।।\nवदामहे यथाशक्ति जिज्ञासंतः परस्परम् ।। ३४.४९ ।।"
  },
  {
    "text": "ततोऽभ्युपगतास्तेषां वादाः शब्दैरनेकशः ।।\nसहस्रधा शुभैरर्थैः सुक्ष्मदर्शनसंभवैः ।। ३४.५० ।।"
  },
  {
    "text": "लोके वेदे तथाऽध्यात्मविद्यास्थानैरलंकृतैः ।।\nसंत्युत्तमगुणैर्युक्ता नृपस्यापि परीक्षकाः ।। ३४.५१ ।।"
  },
  {
    "text": "वादाः समभवंस्तत्र धनहेतोर्महात्मनाम् ।।\nऋषयस्त्वेकतः सर्वे याज्ञवल्क्यस्तथैकतः ।। ३४.५२ ।।"
  },
  {
    "text": "सर्वे ते मुनयस्तेन याज्ञवल्क्येन धीमता ।।\nएकैकशस्ततः पृष्टा नैवोत्तरमथाब्रुवन् ।। ३४.५३ ।।"
  },
  {
    "text": "स विजित्य मुनीन्सर्वान् ब्रह्मराशिर्महामतिः ।।\nशाकल्यमिति होवाच वादकर्त्तारमंजसा ।। ३४.५४ ।।"
  },
  {
    "text": "शाकल्य वद वक्तव्यं किं ध्यायन्नवतिष्ठसे ।।\nपणस्तु यजमानेन बद्धो नीतो यथा धृतः ।। ३४.५५ ।।"
  },
  {
    "text": "एवं स धर्षितस्तेन रोषात्ताम्रास्यलोचनः ।।\nप्रोवाच याज्ञवल्क्यं सपुरुषं मुनिसन्निधौ ।। ३४.५६ ।।"
  },
  {
    "text": "त्वमस्मास्तृणवत्कृत्वा तथैवान्यान्द्विजोत्तमान् ।।\nविद्याधनं महासारं स्वयंग्राहं जिघृक्षसि ।। ३४.५७ ।।"
  },
  {
    "text": "शाकल्येनैवमुक्तस्तु याज्ञवल्क्यस्तमब्रवीत् ।।\nब्रह्मिष्ठानां बलं विद्धि विद्यातत्त्वार्थदर्शनम् ।। ३४.५८ ।।"
  },
  {
    "text": "कामस्यार्थेन संबंधस्तेनार्थं कामयामहे ।।\nकामप्रश्र्नधना विप्राः कामप्रश्नं वदामहे ।। ३४.५९ ।।"
  },
  {
    "text": "पणश्चैवास्य राजर्षेस्तस्मान्नीतं धनं मया ।।\nएतच्छ्रुत्वा वचस्तस्य शाकल्यः क्रोधमूर्च्छितः ।। ३४.६० ।।"
  },
  {
    "text": "या५वल्क्यमथोवाच कामप्रश्नार्थकृद्वचः ।।\nब्रूहीदानीं मयोद्दिष्टान्कामप्रश्नान्यथार्थतः ।। ३४.६१ ।।"
  },
  {
    "text": "ततः समभवद्वादस्तयोर्ब्रह्मविदोर्महान् ।।\nसाग्रं प्रश्नसहस्रं तु शाकल्यः सोऽकरोत्तदा ।। ३४.६२ ।।"
  },
  {
    "text": "याज्ञवल्क्योऽब्रवीत्सर्वमृषीणां श्रृण्वतां तदा ।।\nशाकल्यस्त्वास निर्वादो याज्ञवल्क्यस्तमब्रवीत् ।। ३४.६३ ।।"
  },
  {
    "text": "प्रश्नमेकं ममापि त्वं शाकल्य वद कामिकम् ।।\nपणप्राप्यस्य वादस्य ब्रुवतोर्मृत्युरत्र वै ।। ३४.६४ ।।"
  },
  {
    "text": "सुसूक्ष्मज्ञानसंयुक्तं सांख्यंयोगमथापि वा ।।\nअध्यात्मस्य गतिं मुख्यां ध्यानमार्गमथापि वा ।। ३४.६५ ।।"
  },
  {
    "text": "अथ संचोदितः प्रश्नो याज्ञवल्क्येन धीमता ।।\nशाकल्यस्तमविज्ञाय तथा मृत्युमवाप्तवान् ।। ३४.६६ ।।"
  },
  {
    "text": "एवं स्मृतः स शाकल्यः प्रश्नव्याख्यानपीडितः ।।\nएवं विवादः सुमहानासीत्तेषां धनार्थिनाम् ।। ३४.६७ ।।"
  },
  {
    "text": "ऋषीणामृषिभिः सार्द्धं याज्ञवल्क्यस्य चैव हि ।।\nयाज्ञवल्क्यो धनं गृह्य यशो विख्याय चात्मनः ।।\nजगाम वै गृहं स्वच्छं शिष्यैः परिवृतो वशी ।। ३४.६८ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nव्यासशिष्योत्पत्तिवर्णनं नाम चतुस्त्रिंशत्तमोऽध्यायः ।। ३४ ।।"
  }
]
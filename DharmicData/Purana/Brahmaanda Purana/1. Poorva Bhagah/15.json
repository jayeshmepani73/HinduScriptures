[
  {
    "text": "सूत उवाच ।।\nएवं प्रजासन्निवेशं श्रुत्वा वै शांशपायनिः ।।\nपप्रच्छ नियतं सूतं पृथिव्युद धिविस्तरम् ।। १५.१ ।।"
  },
  {
    "text": "कति द्वीपा समुद्रा वा पवता वा कति स्मृताः ।।\nकियंति चैव वर्षाणि तेषु नद्यश्च काः स्मृताः ।। १५.२ ।।"
  },
  {
    "text": "महा भूतप्रमाणं च लोकालोकं तथैव च ।।\nपर्यायं परिमाणं च गतिं चन्द्रार्कयोस्तथा ।।\nएतत्प्रबूहि नः सर्वं विस्तरेण यथार्थतः ।। १५.३ ।।"
  },
  {
    "text": "सूत उवाच ।।\nहंत वोऽहं प्रवक्ष्यामि पृथिव्यायामविस्तरम् ।। १५.४ ।।"
  },
  {
    "text": "संख्यां चैव समुद्राणां द्वीपानां चैव विस्तरम् ।।\nद्वीपभेदसहस्राणि सप्तस्वन्तर्गतानि च ।। १५.५ ।।"
  },
  {
    "text": "न शक्यंते क्रमेणेह वक्तुं यैः सततं जगत् ।।\nसप्त द्वीपान्प्रवक्ष्यामि चन्द्रादित्यग्रहैः सह ।। १५.६ ।।"
  },
  {
    "text": "तेषां मनुष्या स्तर्क्केण प्रमाणानि प्रचक्षते ।।\nअचिंत्याः खलु ये भावा न तांस्तर्केण साधयेत् ।। १५.७ ।।"
  },
  {
    "text": "प्रकृतिभ्यः परं यच्च तदचिन्त्यं प्रचक्षते ।।\nनववर्षं प्रवक्ष्यामि जंबूद्वीपं यथातथम् ।। १५.८ ।।"
  },
  {
    "text": "विस्तरान्मण्डलाच्चैव योजनैस्तन्निबोधत ।।\nशतमेकं सहस्राणां योजनाग्रात्समंततः ।। १५.९ ।।"
  },
  {
    "text": "नानाजनपदाकीर्णः पुरैश्च विविधैश्शुभैः ।।\nसिद्धचारणसंकीणः पर्वतैरुपशोभितः ।। १५.१० ।।"
  },
  {
    "text": "सर्वधातुनिबद्धैश्च शिलाजाल समुद्भवैः ।।\nपर्वतप्रभवाभिश्च नदीभिः सर्वतस्ततः ।। १५.११ ।।"
  },
  {
    "text": "जंबूद्वीपः पृथुः श्रीमान् सर्वतः पृथुमंडलः ।।\nनवभिश्चावृतः सर्वो भुवनैर्भूतभावनैः ।। १५.१२ ।।"
  },
  {
    "text": "लवणेन समुद्रेण सर्वतः परिवारितः ।।\nजंबूद्वीपस्य विस्तारात् समेन तु समंततः ।। १५.१३ ।।"
  },
  {
    "text": "प्रागायताः सूपर्वाणः षडिमे वर्षपर्वताः ।।\nअवगाढा ह्युभयतः मसुद्रौ पूर्वपश्चिमौ ।। १५.१४ ।।"
  },
  {
    "text": "हिमप्रायश्च हिमवान् हेमकूटश्च हेमवान् ।।\nसर्वर्त्तुषु सुखश्चापि निषधः पर्वतो महान् ।। १५.१५ ।।"
  },
  {
    "text": "चतुर्वर्णश्च सौवर्णो मेरुश्चारुतमः स्मृतः ।।\nद्वात्रिंशच्च सहस्राणि विस्तीर्णः स च मूर्द्धनि ।। १५.१६ ।।"
  },
  {
    "text": "वृत्ताकृतिप्रमाणश्च चतुरस्रः समुच्छ्रितः ।।\nनानावर्णास्तु पार्श्वेषु प्रजापतिगुणान्वितः ।। १५.१७ ।।"
  },
  {
    "text": "नाभिबंधनसंभूतो ब्रह्मणोऽव्यक्तजन्मनः ।।\nपूर्वतः श्वेतवर्णश्च ब्राह्मणस्तस्य तेन तत् ।। १५.१८ ।।"
  },
  {
    "text": "पार्श्वमुत्तरतस्तस्य रक्तवर्णः स्वभावतः ।।\nतेनास्य क्षत्र्रभावस्तु मेरोर्नानार्थकारणात् ।। १५.१९ ।।"
  },
  {
    "text": "पीतश्च दक्षिणेनासौ तेन वैश्यत्वमिष्यते ।।\nभृंगपत्रनिभश्चापि पश्चिमेन समाचितः ।। १५.२० ।।"
  },
  {
    "text": "तेनास्य शूद्रभावः स्यादिति वर्णाः प्रकीर्त्तिताः ।।\nवृत्तः स्वभावतः प्रोक्तो वर्णतः परिमाणतः ।। १५.२१ ।।"
  },
  {
    "text": "नीलश्च वैदुर्यमयः श्वेतः घुक्लो हिरण्मयः ।।\nमयुरबर्हवर्णस्तु शातकौंभश्च श्रृंगवान् ।। १५.२२ ।।"
  },
  {
    "text": "एते पर्वतराजानः सिद्धचारणसेविताः ।।\nतेषामंतरविष्कंभो नवसाहस्र उच्यते ।। १५.२३ ।।"
  },
  {
    "text": "मध्ये त्विलावृतं नाम महामेरोः समंतमः ।।\nनवैवं तु सहस्राणि विस्तीर्णं सर्वतस्तु तत् ।। १५.२४ ।।"
  },
  {
    "text": "मध्ये तस्य महामेरुर्विधूम इव पावकः ।।\nवेद्यर्द्धं दक्षिणं मेरोरुत्तरार्द्धं तथोत्तरम् ।। १५.२५ ।।"
  },
  {
    "text": "वर्षाणि यानि षट् चैव तेषां ये वर्षपर्वताः ।।\nद्वे द्वे सहस्रे विस्तीर्णा योजनानां समुच्छ्रयात् ।। १५.२६ ।।"
  },
  {
    "text": "जंबूद्वीपस्य विस्तारात्तेषामायाम उच्यते ।।\nयोजनानां सहस्राणि शतं द्वावायतौ गिरी ।। १५.२७ ।।"
  },
  {
    "text": "नीलश्च निषधश्चैव ताभ्यां हीनास्तु ये परे ।।\nश्वेतश्च हेमकूटश्च हिमवाञ्छृंगवांस्तथा ।। १५.२८ ।।"
  },
  {
    "text": "नवती द्वे अशीती द्वे सहस्राण्यायतास्तु तेः ।।\nतेषां मध्ये जनपदास्तानि वर्णाणि सप्त वै ।। १५.२९ ।।"
  },
  {
    "text": "प्रपातविषमैस्तैस्तु पर्वतैरावृतानि तु ।।\nसंततानि नदीभेदैरगम्यानि परस्परम् ।। १५.३० ।।"
  },
  {
    "text": "वसंति तेषु सत्त्वानि नानाजातीनि सर्वशः ।।\nइदं हैमवतं वर्षं भारतं नाम विश्रुतम् ।। १५.३१ ।।"
  },
  {
    "text": "हेमकूटं परं ह्यस्मा न्नान्ना किंषुरुपं स्मृतम् ।।\nनैषधं हेमकूटात्तु हरिवर्षं तदुच्यते ।। १५.३२ ।।"
  },
  {
    "text": "हरिवर्षात्परं चापि मेरोश्व तदिलावृतम् ।।\nिलावृतात्परं नीलं सम्यकं नाम विश्रुतम् ।। १५.३३ ।।"
  },
  {
    "text": "रम्यकात्परतः श्र्वेतं विश्रुतं तद्धिरण्मयम् ।।\nहिरण्मयात्परं चैव श्रृंगवत्तः कुरु स्मृतम् ।। १५.३४ ।।"
  },
  {
    "text": "धनुःसंस्थे तु विज्ञेये द्वे वर्षे दक्षिणोत्तरे ।।\nदीर्घाणि तत्र चत्वारि मध्यमं तदिलावृतम् ।। १५.३५ ।।"
  },
  {
    "text": "अर्वाक् च निषधस्याथ वेद्यर्द्धं दक्षिणं स्मृतम् ।।\nपरं नीलवतो यच्च वेद्यर्द्धं तु तदुत्तरम् ।। १५.३६ ।।"
  },
  {
    "text": "वेद्यर्द्धे दक्षिणे त्रीणि त्रीणि वर्षाणि चोत्तरे ।।\nतयोर्मध्ये तु विज्ञेयो मेरुर्मध्य इलावृतम् ।। १५.३७ ।।"
  },
  {
    "text": "दक्षिणेन तु नीलस्य निषधस्योत्तरेम तु ।।\nउदगायेतो महाशैलो माल्यवान्नाम नामतः ।। १५.३८ ।।"
  },
  {
    "text": "योजनानां सहस्रं तु आनील निषधायतः ।।\nआयामतश्चतुस्त्रिंशत्सहस्राणि प्रकीर्तितः ।। १५.३९ ।।"
  },
  {
    "text": "तस्य प्रतीच्यां विज्ञेयः पर्वतो गंधमादनः ।।\nआयामतोऽथ विस्तारान्माल्यवा नितिविश्रुतः ।। १५.४० ।।"
  },
  {
    "text": "परिमंडलयोर्मेरुर्मध्ये कनकपर्वतः ।।\nचतुर्वणः स सौवर्णः चतुरस्रः समुच्छ्रितः ।। १५.४१ ।।"
  },
  {
    "text": "सुमेरुः शुशुभेशुभ्रो राजव त्समधिष्ठितः ।।\nतरुणादित्यवर्णाभो विधूम इव पावकः ।। १५.४२ ।।"
  },
  {
    "text": "योजनानां सहस्राणि चतुरशीतरुच्छ्रितः ।।\nप्रविष्टः षोडशाधस्ताद्विस्तृतः षोडशैव तु ।। १५.४३ ।।"
  },
  {
    "text": "शरावसंस्थितत्वात्तु द्वात्रिंशन्मूर्ध्निविस्तृतः ।।\nविस्तारात्रिगुणस्तस्य परिणाहः समंततः ।। १५.४४ ।।"
  },
  {
    "text": "मंडलेन प्रमाणेन त्र्यस्रे मानं तदिष्यते ।।\nचत्वारिंशत्सहस्राणि योजनानां समंततः ।। १५.४५ ।।"
  },
  {
    "text": "अष्टाभिरधिकानि स्युस्त्र्यस्रे मानं प्रकीर्त्तितम् ।।\nचतुरस्रेण मानेन परिणाहः समंततः ।। १५.४६ ।।"
  },
  {
    "text": "चतुः षष्टिसहस्राणि योजनानां विधीयते ।।\nस पर्वतो महादिव्यो दिव्यौषधिसमन्वितः ।। १५.४७ ।।"
  },
  {
    "text": "भुवनैरावृतः सर्वो जातरूपमयैः शुभैः ।।\nतत्र देवगणाः सर्वे गंधर्वोरगराक्षसाः ।। १५.४८ ।।"
  },
  {
    "text": "शैलराजे प्रदृश्यंते शुभाश्चाप्सरसां गणाः ।।\nस तु मेरुः परिवृतो भुवनैर्भूतभावनैः ।। १५.४९ ।।"
  },
  {
    "text": "चत्वारो यस्य देशा वै चतुःपार्श्वेष्वधिष्ठिताः ।।\nभद्राश्वा भरताश्वैव केतुमालाश्च पश्चिमाः ।। १५.५० ।।"
  },
  {
    "text": "उत्तराः कुरवश्चैव कृतपुण्यप्रतिश्रयाः ।।\nगंधमादनपर्श्वे तु परैषाऽपरगंडिका ।। १५.५१ ।।"
  },
  {
    "text": "सर्वर्त्तुरमणीया च नित्यं प्रमुदिता शिवा ।।\nद्वात्रिंशत्तु सहस्राणि योजनैः पूर्वपश्चिमात् ।। १५.५२ ।।"
  },
  {
    "text": "आयामतश्चतुस्त्रिंशत्सहस्राणि प्रमाणतः ।।\nतत्र ते शुभकर्माणः केतुमालाः प्रतिष्ठिताः ।। १५.५३ ।।"
  },
  {
    "text": "तत्र काला नराः सर्वे महासत्त्वा महाबलाः ।।\nस्त्रियश्चोत्पल पत्राभाः सर्वास्ताः प्रियदर्शनाः ।। १५.५४ ।।"
  },
  {
    "text": "तत्र दिव्यो महावृक्षः पनसः पड्रसाश्रयः ।।\nईश्वरो ब्रह्मणः पुत्रः कामचारी मनोजवः ।। १५.५५ ।।"
  },
  {
    "text": "तस्य पीत्वा फलरसं जीवंति च समायुतम् ।।\nपार्श्वे माल्यवतश्चापि पूर्वेऽपूर्वा तु गंडिका ।। १५.५६ ।।"
  },
  {
    "text": "आयामादथ विस्ताराद्यथैषापरगंडिका ।।\nभद्राश्वास्तत्र विज्ञेया नित्यं मुदितमानसाः ।। १५.५७ ।।"
  },
  {
    "text": "भद्रशालवनं चात्र कालाम्रस्तु महाद्रुमः ।।\nतत्र ते पुरुषाः स्वेता महोत्साहा बलान्विताः ।। १५.५८ ।।"
  },
  {
    "text": "स्त्रियः कुमुदवर्णाभाः सुन्दर्यः प्रियदर्शनाः ।।\nचन्द्रप्रभाश्चंद्रवर्णाः पूर्णचन्द्र निभाननाः ।। १५.५९ ।।"
  },
  {
    "text": "चंद्रशीतलगात्र्यस्ताः स्त्रिय उत्पलगंधिकाः ।।\nदशवर्षसहस्राणि तेषामायुरनामयम् ।। १५.६० ।।"
  },
  {
    "text": "कालाम्रस्य रसं पीत्वा सर्वे च स्थिरयौवनाः ।।\nदक्षिणेन तु श्वेतस्य नीलस्यैवोत्तरेण च ।। १५.६१ ।।"
  },
  {
    "text": "वर्षं रमणकं नाम जायंते तत्र मानवाः ।।\nरतिप्रधाना विमला जरादौर्गंध्यवर्जिताः ।। १५.६२ ।।"
  },
  {
    "text": "शुक्लाऽभिजनसंपन्नाः सर्वे च प्रियदर्शनाः ।।\nतत्रापि सुमहान्वृक्षो न्यग्रोधो रोहितो महान् ।। १५.६३ ।।"
  },
  {
    "text": "तस्यापि ते फलरसं पिबंतो वर्त्तयंति वै ।।\nदशवर्षसहस्राणि शतानि दश पंच च ।। १५.६४ ।।"
  },
  {
    "text": "जीवंति ते महाभागाः सदा त्दृष्टा नरोत्तमाः ।।\nदक्षिणे वै श्रृंगवतः श्वेतस्याप्युत्तरेण च ।। १५.६५ ।।"
  },
  {
    "text": "वर्षं हैरण्वतं नाम यत्र हैरण्वती नदी ।।\nमहाबलाः सुतेजस्का जायंते तत्र मानवाः ।। १५.६६ ।।"
  },
  {
    "text": "यक्षा वीरा महासत्त्वा धनिनः प्रियदर्शनाः ।।\nएकादशसहस्राणि वर्षाणां ते महौजसः ।। १५.६७ ।।"
  },
  {
    "text": "आयुः प्रमाणं जीवंति शतानि दश पंच च ।।\nयस्मिन्वर्षे महावृक्षो लकुचः षड्रसाश्रयः ।। १५.६८ ।।"
  },
  {
    "text": "तस्य पीत्वा फलरसं ते जीवंति निरामयाः ।।\nत्रीणि श्रृंगवतः श्रृंगाण्युच्छ्रितानि महांति च ।। १५.६९ ।।"
  },
  {
    "text": "एकं मणिमयं तेषामेकं चैव हिरण्मयम् ।।\nसर्वरत्नमयं चैकं भवनैरुपशोभितम् ।। १५.७० ।।"
  },
  {
    "text": "उत्तरे वै श्रृंगावतः समुद्रस्य च दक्षिणे ।।\nकुरवस्तत्र तद्वर्षं पुण्यं सिद्धनिषेवितम् ।। १५.७१ ।।"
  },
  {
    "text": "तत्र वृक्षा मधु फला नित्यपुष्पफलोपगाः ।।\nवस्त्राणि च प्रसूयंते फलेष्वाभरणानि च ।। १५.७२ ।।"
  },
  {
    "text": "सर्वकामप्रदास्तत्र केचिद्वक्षा मनोरमाः ।।\nगंधवर्णरसो पेतं प्रक्षरंति मधूत्तमम् ।। १५.७३ ।।"
  },
  {
    "text": "अपरे क्षीरिणो नाम वृक्षास्तत्र मनोरमाः ।।\nये क्षरंति सदा क्षीरं षड्रसं ह्यमृतोपमम् ।। १५.७४ ।।"
  },
  {
    "text": "सर्वा मणिमयी भूमिः सूक्ष्मकांचनवालुका ।।\nसर्वर्तुसुखसंपन्ना न्निष्पंका नीरजा शुभा ।। १५.७५ ।।"
  },
  {
    "text": "देवलोकच्युतास्तत्र जायंते मानवाः शुभाः ।।\nशुक्लाभिजनसंपन्नाः सर्वे च स्थिरयौवनाः ।। १५.७६ ।।"
  },
  {
    "text": "मिथुनानि प्रसूयंते स्त्रियश्चाप्सरसः समाः ।।\nतेषां ते क्षीरिणां क्षीरं पिबंति ह्यमृतो पमम् ।। १५.७७ ।।"
  },
  {
    "text": "मिथुनं जायते सद्यः समं चैव विवर्द्धते ।।\nसमं शीलं च रूपं च प्रियता चैव तत्समा ।। १५.७८ ।।"
  },
  {
    "text": "अन्योन्यमनुरक्ताश्च चक्रवाकसधर्मिणः ।।\nअनामया ह्यशोकाश्च नित्यं सुखनिषेविणः ।। १५.७९ ।।"
  },
  {
    "text": "त्रयोदशसहस्राणि शतानि दश पंच च ।।\nजीवंति ते महावीर्या न चान्यस्त्रीनिषेविणः ।। १५.८० ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वीतीयेऽनुषंगपादे\nपृथिव्यायामविस्तरो नाम पञ्चदशोऽध्यायः ।। १५ ।।"
  }
]
[
  {
    "text": "ऋषय ऊचुः ।।\nयच्च किंपुरुषं वर्षं हरिवर्षं तथैव च ।।\nआचक्ष्व नो यथातत्त्वं कीर्त्तितं भारतं त्वया ।। १७.१ ।।"
  },
  {
    "text": "सूत उवाच ।।\nशुश्रूषा यत्र वो विप्रास्तच्छृणुध्वमतंद्रिताः ।।\nप्लक्षखंडः किंपुरुषे सुमहान्नंदनोपमः ।। १७.२ ।।"
  },
  {
    "text": "दशवर्षसहस्राणि स्थितिः किंपुरुषे स्मृता ।।\nसुवर्णवर्णाः पुरुषाः स्त्रियश्चाप्सरसो पमाः ।। १७.३ ।।"
  },
  {
    "text": "अनामया अशोकाश्च नित्यं मुदितमानसाः ।।\nजायन्ते मानवास्तत्र निस्तप्तकनकप्रभाः ।। १७.४ ।।"
  },
  {
    "text": "वर्षे किंपुरुषे पुण्ये वृक्षो मधुवहः शुभः ।।\nतस्य किंपुरुषाः सर्वेऽपिबन् हि रसमुत्तमम् ।। १७.५ ।।"
  },
  {
    "text": "ततः परं किंपुरुषो हरिवर्षः प्रचक्षते ।।\nमहारजतसंकाशा जायन्ते तत्र मानवाः ।। १७.६ ।।"
  },
  {
    "text": "देवलोकच्युताः सर्वे देवानूकाश्च सर्वशः ।।\nहरिवर्षे नराः सर्वे पिबंतीक्षुरसं शुभम् ।। १७.७ ।।"
  },
  {
    "text": "एकादश सहस्राणि वर्षाणां तु निरामयाः ।।\nहरिवर्षे तु जीवंति सर्वे मुदितमानसाः ।। १७.८ ।।"
  },
  {
    "text": "न जरा बाधते तत्र न म्रियंते च तेऽचिरात् ।।\nमध्यमं यन्मया प्रोक्तं नाम्ना वर्षमिलावृतम् ।। १७.९ ।।"
  },
  {
    "text": "न तत्र सूर्यस्तपति न तु जीर्यंति मानवाः ।।\nचंद्रसूर्यै सनक्षत्रौ न प्रकाशाविला वृते ।। १७.१० ।।"
  },
  {
    "text": "पद्मप्रभाः पद्बवर्णास्तथा पद्बनिभेक्षणाः ।।\nपद्मपत्रसुगंधाश्च जायन्ते तत्र मानवाः ।। १७.११ ।।"
  },
  {
    "text": "जंबूफलरसाहारा अनिष्यंदाः सुगन्धिनः ।।\nमनस्विनो भुक्तभोगाः सत्कर्मफलभोगिनः ।। १७.१२ ।।"
  },
  {
    "text": "देवलोकच्यताश्चैव महारजतवाससः ।।\nत्रयोदशसहस्राणि वर्षाणां ते नरोत्तमाः ।। १७.१३ ।।"
  },
  {
    "text": "आयुः प्रमाणं जीवंति ये तु वर्ष इलावृते ।।\nमेरोः प्रतिदिशं यच्च नवसाहस्रविस्तृतम् ।। १७.१४ ।।"
  },
  {
    "text": "योजनानां सहस्राणि षट्त्रिंशत्तस्य विस्तरः ।।\nयतुरस्रं समंताच्च शरावाकारसंस्थितम् ।। १७.१५ ।।"
  },
  {
    "text": "मेरोः पश्चिमभागे तु नवसाहस्रसम्मिते ।।\nचतुस्त्रिंशत्सहस्राणि गंधमादनपर्वतः ।। १७.१६ ।।"
  },
  {
    "text": "उदग्दक्षिणतश्चैव आनीलनिषधायतः ।।\nचत्वारिंशत्सहस्राणि परिवृद्धो महीतलात् ।। १७.१७ ।।"
  },
  {
    "text": "सहस्रमवगाढश्च तावदेव च विस्तृतः ।।\nपूर्वेण माल्यवाञ्छैलस्तत्प्रमाणः प्रकीर्त्तितः ।। १७.१८ ।।"
  },
  {
    "text": "दक्षिणेन तु नीलश्च निषधश्चोत्तरेण तु ।।\nतेषां मध्ये महामेरुः स्वैः प्रमाणैः प्रतिष्ठितः ।। १७.१९ ।।"
  },
  {
    "text": "सर्वेषामेव शैलानामवगाढो यथा भवेत् ।।\nविस्तरस्तत्प्रमाणः स्यादायामो नियुतं स्मृतः ।। १७.२० ।।"
  },
  {
    "text": "वृत्तभावास्समुद्रस्य महीमंडलभावतः ।।\nआयामाः परिहीयन्ते चतुरस्रसमाः स्मृताः ।। १७.२१ ।।"
  },
  {
    "text": "इलावृतं चतुष्कोणं भिंदंती मध्यभागतः ।।\nप्रभिन्नांजनसंकाशा जम्बूरसवती नदी ।। १७.२२ ।।"
  },
  {
    "text": "मेरोस्तु दक्षिणे पार्श्वे निषधस्योत्तरेण च ।।\nसुदर्शनो नाम महाञ्जम्बूवृक्षः सनातनः ।। १७.२३ ।।"
  },
  {
    "text": "नित्यपुष्पफलोपेतः सिद्धचारणसेवितः ।।\nतस्य नाम्ना समा ख्यातो जम्बूद्वीपो वनस्पतेः ।। १७.२४ ।।"
  },
  {
    "text": "योजनानां सहस्रं च शतं चान्यन्महात्मनः ।।\nउत्सेधो वृक्षराजस्य दिवं स्पृशति सर्वतः ।। १७.२५ ।।"
  },
  {
    "text": "अरत्नीनां शतान्यष्टावेकषष्ट्यधिकानि तु ।।\nफलप्रमाणं संख्यातमृषिभिस्तत्त्वदर्शिभिः ।। १७.२६ ।।"
  },
  {
    "text": "पतमानानि तान्युर्व्यां कुर्वंति विपुलं स्वनम् ।।\nतस्या जम्ब्वाः फलरसो नदी भूत्वा प्रसर्प्पति ।। १७.२७ ।।"
  },
  {
    "text": "मेरुं प्रदक्षिणं कृत्वा जम्बूमूलं विशत्यधः ।।\nतं पिबंति सदा त्दृष्टा जंबूरसमिलावृते ।। १७.२८ ।।"
  },
  {
    "text": "जंबूफलरसे पीते न जरा बाधते तु तान् ।।\nन क्षुधा न श्रमश्चापि न मृत्युर्न च तंद्रि तम् ।। १७.२९ ।।"
  },
  {
    "text": "तत्र जांबूनदं नाम कनकं देवभूषमम् ।।\nइंद्रगोपकसंकाशं जायते भास्वरं तु तत् ।। १७.३० ।।"
  },
  {
    "text": "सर्वेषां वर्षवृक्षाणां शुभः फलरसः स्तुतः ।।\nस्कन्नं भवति तच्छुभ्रं कनकं देवभूषणम् ।। १७.३१ ।।"
  },
  {
    "text": "तेषां मूत्रं पुरीषं च दिक्षु सर्वासु सर्वशः ।।\nईश्वरानुग्रहाद्भूमिर्मृताश्च ग्रसते तु तान् ।। १७.३२ ।।"
  },
  {
    "text": "रक्षःपिशाचयक्षाश्च सर्वे हैमवतः स्मृताः ।।\nहेमकूटे तु गंधर्वा विज्ञेयाः साप्सरोगणाः ।। १७.३३ ।।"
  },
  {
    "text": "सर्वे नागस्तु निषधे शेषवासुकितक्षकाः ।।\nमहामेरौ त्रयस्त्रिंशत्क्रीडंते यज्ञियाः सुराः ।। १७.३४ ।।"
  },
  {
    "text": "नीले तु वैदूर्यमये सिद्धा ब्रह्मर्षयोऽमलाः ।।\nदैत्यानां दानवानां च श्र्वेतः पर्वत उच्यते ।। १७.३५ ।।"
  },
  {
    "text": "श्रृंगवान्पर्वतश्रेष्ठः पितॄणां प्रतिसंचरः ।।\nनवस्वेतेषु वर्षेषु यथाभागं स्थितेषु वै ।। १७.३६ ।।"
  },
  {
    "text": "भूतान्युपनिविष्टानि गतिमंति ध्रुवाणि च ।।\nतेषां विवृद्धिर्बहुधा दृश्यते दिव्यमानुषी ।।\nन संख्या परिसंख्यातुं श्रद्धेया तु बुभूषताम् ।। १७.३७ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nकिंपुरुषादिवर्षवर्णनं नाम सप्तदशोऽध्यायः ।। १७ ।।"
  }
]
[
  {
    "text": "सूत उवाच ।।\nदेवमित्रश्च शाकल्यो महात्मा द्विजपुंगवः ।।\nचकार संहिताः पंच बुद्धिमान्वेदवित्तमः ।। ३५.१ ।।"
  },
  {
    "text": "पंच तस्याभवञ्छिष्या मुद्गलो गोखलस्तथा ।।\nखलीयान्सुतपा वत्सः शैशिरेयश्च पंचमः ।। ३५.२ ।।"
  },
  {
    "text": "प्रोवाच संहितास्तिस्रः शाको वैणो रथीतरः ।।\nनिरुक्तं च पुनश्चक्रे चतुर्थं द्विजसत्तमः ।। ३५.३ ।।"
  },
  {
    "text": "तस्य शिष्यास्तु चत्वारः पैलश्चेक्षलकस्तथा ।।\nधीमाञ्छ तबलाकश्च गजश्चैव द्विजोत्तमाः ।। ३५.४ ।।"
  },
  {
    "text": "बाष्कलिस्तु भरद्वाजस्तिस्रः प्रोवाच संहिताः ।।\nत्रयस्तस्याभवञ्च्छिष्या महात्मानो गुणान्विताः ।। ३५.५ ।।"
  },
  {
    "text": "धीमांश्च त्वापनापश्च पान्नगारिश्च बुद्धिमान् ।।\nतृतीयश्चार्जवस्ते च तपसा शंसितव्रताः ।। ३५.६ ।।"
  },
  {
    "text": "वीतरागा महातेजाः संहिताज्ञानपारगाः ।।\nइत्येते बहूवृचाः प्रोक्ताः संहिता यैः प्रवर्तिताः ।। ३५.७ ।।"
  },
  {
    "text": "वैशंपायनशिष्योऽसौ यजुर्वेदमकल्पयत् ।।\nषडशीतिस्तु तेनोक्ताः संहिता यजुषां शुभाः ।। ३५.८ ।।"
  },
  {
    "text": "शिष्येभ्यः प्रददौ ताश्च जगूहुस्ते विधानतः ।।\nएकस्तत्र परित्यक्तो या५वल्क्यो महातपाः ।। ३५.९ ।।"
  },
  {
    "text": "षडशीतिस्तथा शिष्याः संहितानां विकल्पकाः ।।\nसर्वेषामेव तेषां वै त्रिधा भेदाः प्रकीर्त्तिताः ।। ३५.१० ।।"
  },
  {
    "text": "त्रिधा भेदास्तु ते वेदभेदेऽस्मिन्नवमे शुभे ।।\nउदीच्या मध्यदेश्याश्च प्राच्यश्चैव पृथग्विधाः ।। ३५.११ ।।"
  },
  {
    "text": "श्यामायनिरुदीच्यानां प्रधानः संबभूव ह ।।\nमध्यदेशप्रतिष्ठाता चासुरिः प्रथमः स्मृतः ।। ३५.१२ ।।"
  },
  {
    "text": "आलंबिरादिः प्राच्यानां त्रयोदेश्यादयस्तु ते ।।\nइत्येते चरकाः प्रोक्ताः संहिता वादिनो द्विजाः ।। ३५.१३ ।।"
  },
  {
    "text": "ऋषय ऊचुः ।।\nचरकाध्वर्यवः केन कारणं ब्रूहि तत्त्वतः ।।\nकिं चीर्णं कस्य वा हेतोश्चरकत्वं हि भेजिरे ।। ३५.१४ ।।"
  },
  {
    "text": "सूत उवाच ।।\nकार्यमासीदृषीणां च किंचिद्ब्राह्मणसत्तमाः ।।\nमेरुपृष्ठं समासाद्य तैस्तदा त्विति मंत्रितम् ।। ३५.१५ ।।"
  },
  {
    "text": "यो वात्र सप्तरात्रेण नागच्छेद्द्विजसत्तमः ।।\nस कुर्याद्ब्रह्महत्यां वै समयो नः प्रकीर्तितः ।। ३५.१६ ।।"
  },
  {
    "text": "ततस्ते सगणाः सर्वे वैशंपायनवर्जिताः ।।\nप्रययुः सप्तरात्रेण यत्र संधिः कृतोऽभवत् ।। ३५.१७ ।।"
  },
  {
    "text": "ब्रह्मणानां तु वचनाद्ब्रह्महत्यां चकार सः ।।\nशिष्यानथ समानीय स वैशंपायनोऽब्रवीत् ।। ३५.१८ ।।"
  },
  {
    "text": "ब्रह्महत्यां चरध्वं वै मत्कृते द्विजसत्तमाः ।।\nसर्वे यूयं समागम्य ब्रूत कामं हितं वचः ।। ३५.१९ ।।"
  },
  {
    "text": "याज्ञवल्क्य उवाच ।।\nअहमेकश्चरिष्यामि तिष्ठंतु मुनयस्त्विमे ।।\nबलेनोत्थापयिष्यामि तपसा स्वेन भावितः ।। ३५.२० ।।"
  },
  {
    "text": "एव मुक्तस्ततः क्रुद्धो या५वल्क्यम थात्यजत् ।।\nउवाच यत्त्वयाऽधीतं सर्वं प्रत्यर्पयस्व मे ।। ३५.२१ ।।"
  },
  {
    "text": "एवमुक्तः सरूपाणि यजूंषि गुरवे ददौ ।।\nरुधिरेण तथाक्तानि च्छर्दित्वा ब्रह्मवित्तमाः ।। ३५.२२ ।।"
  },
  {
    "text": "ततः स ध्यानमास्थाय सर्यमाराधयद्द्विजः ।।\nसूर्ये ब्रह्म यदुत्पन्नं तं गत्वा प्रतितिष्ठति ।। ३५.२३ ।।"
  },
  {
    "text": "ततो यानि गतान्यूर्ध्वं यजूष्यादित्यमडलम् ।।\nतानि तस्मै ददौ तुष्टः सूर्यो वै ब्रह्मरातये ।। ३५.२४ ।।"
  },
  {
    "text": "अश्वरूपाय मार्त्तंडो याज्ञवक्ल्याय धीमते ।।\nयजूंष्यधीयते तानि ब्राह्मणा येन केनचित् ।। ३५.२५ ।।"
  },
  {
    "text": "अश्वरूपाय दत्तानि ततस्ते वाजिनोऽमवन् ।।\nब्रह्महत्या तु यैश्चीर्णा चरणाच्चरकाः स्मृताः ।। ३५.२६ ।।"
  },
  {
    "text": "वैशंपायनशिष्यास्ते चरकाः समुदाहृताः ।।\nइत्येते चरकाः प्रोक्ता वाजिनस्तु निबोधत ।। ३५.२७ ।।"
  },
  {
    "text": "या५वल्क्यस्य शिष्यास्ते कण्वो बौधेय एव च ।।\nमध्यंदिनस्तु सापत्यो वैधेयश्चाद्धबौद्धकौ ।। ३५.२८ ।।"
  },
  {
    "text": "तापनीयश्च वत्साश्च तथा जाबालकेवलौ ।।\nआवटी च तथा पुंड्रो वैणोयः सपराशरः ।। ३५.२९ ।।"
  },
  {
    "text": "इत्येते वाजिनः प्रोक्ता दशपंच च सत्तमाः ।।\nशतमेकाधिकं ज्ञेयं यजुषां ये विकल्पकाः ।। ३५.३० ।।"
  },
  {
    "text": "पुत्रमध्यापयामास सुमंतुमथ जैमिनिः ।।\nसुमंतुश्चापि सुत्वानं पुत्रमध्यापयत्पुनः ।। ३५.३१ ।।"
  },
  {
    "text": "सुकर्माणं ततः सुन्वान्पुत्रमध्यापयत्पुनः ।।\nस सहस्रमधीत्याशु सुकर्माप्यथ संहिताः ।। ३५.३२ ।।"
  },
  {
    "text": "प्रोवाचाथ सहस्रस्य सुकर्मा सूर्यवर्चसः ।।\nअनध्यायेष्वधीयानांस्तञ्जघान शतक्रतुः ।। ३५.३३ ।।"
  },
  {
    "text": "प्रायोपवेशमकरोत्ततोऽसौ शिष्यकारमात् ।।\nक्रुद्धं दृष्ट्वा ततः शक्रोवरं सोऽथ पुनर्ददौ ।। ३५.३४ ।।"
  },
  {
    "text": "भविष्यतो महावीर्यौ शिष्यौ तेऽतुलवर्चसौ ।।\nअधीयातां महाप्राज्ञौ सहस्रं संहिता उभौ ।। ३५.३५ ।।"
  },
  {
    "text": "एते सुरा महाभागाः संक्रुद्धा द्विजसत्तम ।।\nइत्युक्त्वा वासवः श्रीमान्सुकर्माणं यशस्विनम् ।। ३५.३६ ।।"
  },
  {
    "text": "शांतक्रोधं द्विजं दृष्ट्वा क्षिप्रमंतर धात्प्रभुः ।।\nतस्य शिष्योऽभवद्धीमान् पौष्यञ्जिर्द्विजसत्तमाः ।। ३५.३७ ।।"
  },
  {
    "text": "हिरण्यनाभः कौशल्यो द्वितीयोऽभून्नराधिपः ।।\nअध्यापयत पौष्याञ्जिः सहस्रार्द्धं तुसंहिताः ।। ३५.३८ ।।"
  },
  {
    "text": "ते नाम्नोदीच्यसामानः शिष्याः पौष्यंजिनः शुभाः ।।\nसत्त्वानि पंच कौशिल्यः संहिताना मधीतवान् ।। ३५.३९ ।।"
  },
  {
    "text": "शिष्या हिरण्यनाभस्य स्मृतास्तु प्राच्यसामगाः ।।\nलौगाक्षिः कुशुमिश्चैव कुशीदिर्लांगलिस्तथा ।।\nपौष्यंजि शिष्याश्चत्वारस्तेषां भेदान्निबोधत ।। ३५.४० ।।"
  },
  {
    "text": "नाडायनीयः सहतंडिपुत्रस्तस्मादनोवैननामा सुविद्वान् ।।\nसकोतिपुत्रः सुसहाः सुनामा चैतान्भेदान्वित्तलौगाक्षिणस्तु ।। ३५.४१ ।।"
  },
  {
    "text": "त्रयस्तु कुशुमेः शिष्या औरसः स पराशरः ।। ३५.४२ ।।"
  },
  {
    "text": "नाभिर्वित्तस्तु तेजस्वी त्रिविधा कौशुमाः स्मृताः ।।\nशौरिषुः शृंगिपुत्रश्च द्वावेतौ तु चिरव्रतौ ।। ३५.४३ ।।"
  },
  {
    "text": "राणायनीयिः सौमित्रिः सामवेदविशारदौ ।।\nप्रोवाच संहितास्ति स्रः श्रृंगिपुत्रौ महात्पाः ।। ३५.४४ ।।"
  },
  {
    "text": "वैनः प्राजीनयोगश्च सुरालश्च द्विजौत्तमः ।।\nप्रोवाच संहिताः षट्तु पाराशर्यस्तु कौथुमः ।। ३५.४५ ।।"
  },
  {
    "text": "आसुरायणवैशाख्यौ वेदवृद्धपरायणौ ।।\nप्राचीनयोगपुत्रश्च बुद्धिमांश्च पतंजलिः ।। ३५.४६ ।।"
  },
  {
    "text": "कौथुमस्य तु भेदाश्च पाराशर्यस्य पट् समृताः ।।\nलांगलः शालिहोत्रश्च षडुवाचाथ संहिताः ।। ३५.४७ ।।"
  },
  {
    "text": "हालिनिर्ज्यामहानिश्च जैमिनिर्लोमगायनिः ।।\nकंडुश्च कोहलश्चैव षडे ते लांगलाः स्मृताः ।। ३५.४८ ।।"
  },
  {
    "text": "एते लांगलिनः शिष्याः संहिता यैः प्रवर्त्तिताः ।।\nएको हिरण्यनाभस्य कृतः शिष्यो नृपात्मजः ।। ३५.४९ ।।"
  },
  {
    "text": "सोऽकरोत्तु चतुर्विशसंहिता द्विपदां वरः ।।\nप्रोवाच चैव शिष्येभ्यो येभ्यस्ताश्च निबोधत ।। ३५.५० ।।"
  },
  {
    "text": "राडिश्च राडवीयश्च पञ्जमौ वाहनस्तथा ।।\nतलको माण्डुकश्चैव कालिको राजिकंस्तथा ।। ३५.५१ ।।"
  },
  {
    "text": "गौतमश्चाजबस्तश्च सोमराजायनस्ततः ।।\nपुष्टिश्च परिकृष्टश्च उलूखलक एव च ।। ३५.५२ ।।"
  },
  {
    "text": "यवीयसस्तु वै शालीरंगुलीयश्च कौशिकः ।।\nशालिमंजरिपाकश्च शधीयः कानिनिश्च यः ।। ३५.५३ ।।"
  },
  {
    "text": "पाराशर्यस्तु धर्मात्मा इति क्रांतास्तु सामगाः ।।\nसामगानां तु सर्वेषां श्रेष्ठौ द्वौ परिकीर्त्तितौ ।। ३५.५४ ।।"
  },
  {
    "text": "पौष्यंजिश्च कृतश्चैव संहितानां विकल्पकौ ।।\nअथर्वाणं द्विधा कृत्वा सुमंतुरददाद्द्विजाः ।। ३५.५५ ।।"
  },
  {
    "text": "कबंधाय पुनः कृष्णं स च विद्वान्यथाश्रुतम् ।।\nकबंधस्तु द्विधा कृत्वा पथ्यायैकं पुनर्ददौ ।। ३५.५६ ।।"
  },
  {
    "text": "द्वितीयं देवदर्शायस चतुर्धाकरोत्प्रभुः ।।\nमोदो ब्रह्मबलश्चैव पिप्पलादस्तथैव च ।। ३५.५७ ।।"
  },
  {
    "text": "शौल्कायनिश्च धर्मज्ञश्चतुर्थस्तपसि स्थितः ।।\nदेवदर्शस्य चत्वारः शिष्या ह्येते दृढव्रताः ।। ३५.५८ ।।"
  },
  {
    "text": "पुनश्च त्रिविधं विद्धि पथ्यानां भेदमुत्तमम् ।।\nजाजलिः कुमुदादिश्च तृतीयः शौनकः स्मृतः ।। ३५.५९ ।।"
  },
  {
    "text": "शौनकस्तु द्विधा कृत्वा ददावेकांतु बभ्रवे ।।\nद्द्वितीयां संहितां धीमान्सैंधवायनसंज्ञि ते ।। ३५.६० ।।"
  },
  {
    "text": "सैंधवो मुञ्जकेश्यश्च भिन्नामाधाद्द्विधा पुनः ।।\nनक्षत्रकल्पो वैतानस्तृतीयः संहिताविधिः ।। ३५.६१ ।।"
  },
  {
    "text": "चतुर्थोंऽगिरसः कल्पः शांतिकल्पश्च पंचमः ।।\nश्रेष्ठास्त्वथर्वणामेते संहितानां विकल्पकाः ।। ३५.६२ ।।"
  },
  {
    "text": "खड्गः कृत्वा मया युक्तं पुराणमृषिसत्तमाः ।।\nआत्रेयः सुमतिर्धीमान्काश्यपो ह्यकृतव्रणः ।। ३५.६३ ।।"
  },
  {
    "text": "भारद्वाजोऽग्निवर्चाश्च वासिष्ठा मित्रयुश्च यः ।।\nसावर्णिः सोमदत्तिश्च सुशर्मा शांशपायनः ।। ३५.६४ ।।"
  },
  {
    "text": "एते शिष्या मम प्रोक्ताः पुराणेषु धृतव्रताः ।।\nत्रिभिस्तत्र कृतास्तिस्रः संहिताः पुनरेव हि ।। ३५.६५ ।।"
  },
  {
    "text": "काश्यपः संहिता कर्त्ता सावर्णिः शांशपायनः ।।\nमामिका तु चतुर्थी स्याच्चतस्रो मूलसंहिताः ।। ३५.६६ ।।"
  },
  {
    "text": "सर्वास्ता हि चतुष्पादाः सर्वाश्चैकार्थवाचिकाः ।।\nपाठांतरे वृथाभूता वेदशाखा यथा तथा ।। ३५.६७ ।।"
  },
  {
    "text": "चतुः साहस्रिकाः सर्वाः शांशपायनिकामृते ।।\nलौमहर्षणिका मूला ततः काश्यपिका परा ।। ३५.६८ ।।"
  },
  {
    "text": "सावर्णिका तृतीयासावृजुवाक्यार्थमंडिता ।।\nशांशपायनिका चान्या नोदनार्थविभूषिता ।। ३५.६९ ।।"
  },
  {
    "text": "सहस्राणि ऋचां चाष्टौ षट्शतानि तथैव च ।।\nएताः पंचदशान्याश्च दशान्या दशभिस्तथा ।। ३५.७० ।।"
  },
  {
    "text": "सवालखिल्याः सप्तैताः ससुपर्णाः प्रकीर्त्तिताः ।।\nअष्टौ सामसहस्राणि सामानि च चतुर्द्दश ।। ३५.७१ ।।"
  },
  {
    "text": "सारण्यकं सहोहं च एतद्गायंति सामगाः ।।\nद्वादशैव सहस्राणि च्छंद आध्वर्यवं स्मृतम् ।। ३५.७२ ।।"
  },
  {
    "text": "यजुषां ब्राह्मणानां च तथा व्यासो व्यकल्पयत् ।।\nसग्राम्यारण्यकं तस्मात्समंत्रकरणं तथा ।। ३५.७३ ।।"
  },
  {
    "text": "अतः परं कथानं तु पूर्वा इति विशेषणम् ।।\nग्राम्यारण्यं समंत्रं तदृग्ब्राह्मणयजुः स्मृतम् ।। ३५.७४ ।।"
  },
  {
    "text": "तथा हारिद्रवीर्याणां खिलान्युपखिलानितु ।।\nतथैव तैत्तिरीयाणां परक्षुद्रा इति स्मृतम् ।। ३५.७५ ।।"
  },
  {
    "text": "द्वे सहस्रे शतन्यूने वेदे वाजसनेयके ।।\nऋग्गमः परिसंख्यातो ब्राह्मणं तु चतुर्गुणम् ।। ३५.७६ ।।"
  },
  {
    "text": "अष्टौ सहस्राणि शतानि वाष्टावशीतिरन्यान्यधिकानि वा च ।।\nएतत्प्रमाणं यजुषामृचां च सशुक्रियं सखिलं याज्ञवल्क्यम् ।। ३५.७७ ।।"
  },
  {
    "text": "तथा चारणविद्यानां प्रमाणसहितं श्रृणु ।।\nषट्सहस्रमृचामुक्तमृचः षड्विंशतिं पुनः ।। ३५.७८ ।।"
  },
  {
    "text": "एतावदधिकं तेषां यजुः कि मपि वक्ष्यते ।।\nएकादशसहस्राणि ऋचश्चान्या दशोत्तराः ।। ३५.७९ ।।"
  },
  {
    "text": "ऋचां दशसहस्राणि ह्यशीतिस्त्रिंशदेव तु ।।\nसहस्रमेकं मंत्राणामृचामुक्तं प्रमाणतः ।। ३५.८० ।।"
  },
  {
    "text": "एतावानृचि विस्तारो ह्यन्यच्चाथर्विकं बहु ।।\nऋचामथर्वणां पंचसहस्राणीति निश्चयः ।। ३५.८१ ।।"
  },
  {
    "text": "सहस्रमन्यद्विज्ञेयमृषि भिर्विशतिं विना ।।\nएतदंगिरसां प्रोक्तं तेषामारण्यकं पुनः ।। ३५.८२ ।।"
  },
  {
    "text": "इति संख्या प्रसंख्याता शाखाभेदास्तथैव तु ।।\nकर्तारशचैव शाखानां भेदहेतूंस्तथैव च ।। ३५.८३ ।।"
  },
  {
    "text": "सर्वमन्वंतरेष्वेवं शाखाभेदाः समाश्रिताः ।।\nप्राजापत्या श्रुतिर्नित्या तद्विकल्पास्त्विमे स्मृताः ।। ३५.८४ ।।"
  },
  {
    "text": "अनित्यभावाद्देवानां मंत्रोत्पत्तिः पुनः पुनः ।।\nद्वापरेषु पुनर्भेदाः श्रुतीनां परिकीर्त्तिताः ।। ३५.८५ ।।"
  },
  {
    "text": "एवं वेदं तदाप्यस्य भगवानृषिसत्तमः ।।\nशिष्चेब्यश्च प्रदत्त्वा तु तपस्तप्तु वन गतः ।। ३५.८६ ।।"
  },
  {
    "text": "तस्य शिष्यप्रशिष्यैस्तु शाखाभेदास्त्विमे कृताः ।।\nअंगानि वेदाश्चत्वारो मीमांसा न्यायविस्तरः ।। ३५.८७ ।।"
  },
  {
    "text": "धर्मशास्त्रं पुराणं च विद्याश्चेमाश्चतुर्दश ।।\nआयुर्वेदो धनुर्वेदो गांधर्वश्चेति ते त्रयः ।। ३५.८८ ।।"
  },
  {
    "text": "अर्थशास्त्रं चतुर्थं तु विद्या ह्यष्टादशैव हि ।।\nज्ञेया ब्रह्मर्षयः पूर्वं तेभ्यो देवर्षयः पुनः ।। ३५.८९ ।।"
  },
  {
    "text": "राजर्षयः पुनस्तेभ्य ऋषिप्रकृतयस्त्रिधा ।।\nकाश्यपेषु वसिष्ठेषु तथा भृग्वंगिरोऽत्रिषु ।। ३५.९० ।।"
  },
  {
    "text": "पंचस्वेतेषु जायंते गोत्रेषु ब्रह्मवादिनः ।।\nयस्मादृषंति ब्रह्माणं ततो ब्रह्मर्षयः स्मृताः ।। ३५.९१ ।।"
  },
  {
    "text": "धर्मस्याथ पुलस्त्यस्य क्रतोश्च पुलहस्य च ।।\nप्रत्यूषस्य च देवस्य कश्यपस्य तथा पुनः ।। ३५.९२ ।।"
  },
  {
    "text": "देवर्षयः सुतास्तेषां नामतस्तान्निबोधत ।।\nदेवार्षी धर्मपुत्रौ तु नरनारायणवुभौ ।। ३५.९३ ।।"
  },
  {
    "text": "वालखिल्याः क्रतोः पुत्राः कर्दमः पुलहस्य तु ।।\nकुबेरश्चैव पौलस्त्यः प्रत्यूषस्य दलः सुत ।। ३५.९४ ।।"
  },
  {
    "text": "नारदः पर्वतश्चैव कश्यपस्यात्मजावुभौ ।।\nऋषंति वेदान्यस्मात्ते तस्माद्देवर्षयः स्मृताः ।। ३५.९५ ।।"
  },
  {
    "text": "मानवे चैव ये वंशे ऐलवंशे च ये नृपाः ।।\nये च  ऐक्ष्वाकनाभागा ज्ञेया राजर्षयस्तु ते ।। ३५.९६ ।।"
  },
  {
    "text": "ऋषंति रंजनाद्यस्मात्प्रजा राजर्षयस्ततः ।।\nब्रह्मलोकप्रतिष्ठास्तु समृता ब्रह्मर्षयोऽमलाः ।। ३५.९७ ।।"
  },
  {
    "text": "देवलोकप्रतिष्ठास्तु ज्ञेया देवर्षयः शुभाः ।।\nइंद्रलोकप्रतिष्ठास्तु सर्वे राजर्षयो मताः ।। ३५.९८ ।।"
  },
  {
    "text": "अभिजात्याऽथ तपसा मंत्रव्याहरणैस्तथा ।।\nये च ब्रह्मर्षयः प्रोक्ता दिव्या देवर्षयश्च ये ।। ३५.९९ ।।"
  },
  {
    "text": "राजर्षयस्तथा चैव तेषां वक्ष्यामि लक्षणम् ।।\nभूतं भव्यं भवज्ज्ञानं सत्याभि व्यात्दृतं तथा ।। ३५.१०० ।।"
  },
  {
    "text": "संतुष्टाश्च स्वयं ये तु संबुद्धा ये च वै स्वयम् ।।\nतपसेह प्रसिद्धा ये गर्भे यैश्च प्रवेदितम् ।। ३५.१०१ ।।"
  },
  {
    "text": "मंत्रव्याहारिणो ये च ऐश्वर्यात्सर्वगाश्च ये ।।\nएते राजर्षयो युक्ता देवाद्विजनृपाश्च ये ।। ३५.१०२ ।।"
  },
  {
    "text": "एतान्भावानधिगता ये वै त ऋषयो मताः ।।\nसप्तैते सप्तभिश्चैव गुणैः सप्तर्षयः स्मृताः ।। ३५.१०३ ।।"
  },
  {
    "text": "दीर्घायुषो मंत्रकृत ईश्वराद्दिव्यचक्षुषः ।।\nबुद्धाः प्रत्यक्ष धर्माणो गोत्रप्रावर्त्तकाश्च ते ।। ३५.१०४ ।।"
  },
  {
    "text": "षट्कर्मनिरता नित्यं शालीना गृहमेधिनः ।।\nतुल्यैर्व्यवहरंति स्म ह्यदुष्टैः कर्महेतुभिः ।। ३५.१०५ ।।"
  },
  {
    "text": "अग्राम्यैर्वर्त्तयन्ति स्म रसैश्चैव स्वयंकृतैः ।।\nकुटुंबिनो बुद्धिमंतो वनांतरनिवासिनः ।। ३५.१०६ ।।"
  },
  {
    "text": "कृतादिषु युगाख्यासु सर्वैरेव पुनः पुनः ।।\nवर्णाश्रमव्यवस्थानं क्रियते प्रथमं तु वै ।। ३५.१०७ ।।"
  },
  {
    "text": "प्राप्ते त्रेतायुगमुखे पुनः सप्तर्षयस्त्विह ।।\nप्रवर्त्तयंति ये वर्णानाश्रमांश्चैव सर्वशः ।। ३५.१०८ ।।"
  },
  {
    "text": "तेषामेवान्वये वीरा उत्पद्यंते पुनः पुनः ।।\nजायमाने पितापुत्रे पुत्रः पितरि चैव हि ।। ३५.१०९ ।।"
  },
  {
    "text": "एवं संतत्य विच्छेदाद्वर्तयंत्यायुगक्षयात् ।।\nअष्टाशीतिसहस्राणि प्रोक्तानि गृहमेधिनाम् ।। ३५.११० ।।"
  },
  {
    "text": "अर्यम्णो दक्षिणं ये तु पितृयानं समाश्रिताः ।।\nदाराग्निहोत्रिणस्ते वै यै प्रजाहेतवः स्मृताः ।। ३५.१११ ।।"
  },
  {
    "text": "गृहमेधिनस्त्वसंख्येयाः श्मशानान्याश्रयंति ते ।।\nअष्टाशीतिसहस्राणि निहिता उत्तरापथे ।। ३५.११२ ।।"
  },
  {
    "text": "ये श्रूयंते दिवं प्राप्ता ऋषयो ह्यूर्ध्वरेतसः ।।\nमंत्रब्राह्मणकर्त्तारो जायन्ते च युगक्षयात् ।। ३५.११३ ।।"
  },
  {
    "text": "एवमावर्त्तमानास्तेद्वापरेषु पुनः पुनः ।।\nकल्पानामार्षविद्यानां नानाशास्त्रकृतश्च ये ।। ३५.११४ ।।"
  },
  {
    "text": "क्रियते यैर्व्यवत्दृतिर्वैदिकानां च कर्मणाम् ।।\nवैवस्वतेऽन्तरे तस्मिन्द्वापरेषु पुनः पुनः ।। ३५.११५ ।।"
  },
  {
    "text": "अष्टाविंशतिकृत्वो वै वेदा व्यस्ता महर्षिभिः ।।\nसप्तमे द्वापरे व्यमताः स्वयं वेदाः स्वयंभुवा ।। ३५.११६ ।।"
  },
  {
    "text": "द्वितीये द्वापरे चैव वेदव्यासः प्रजापतिः ।।\nतृतीये चोशना व्यासश्चतुर्थे च बृहस्पतिः ।। ३५.११७ ।।"
  },
  {
    "text": "सविता पंचमे व्यासो मृत्युः षष्ठे स्मृतः प्रभुः ।।\nसप्तमे च तथैवेंद्रो वसिष्ठश्चाष्टमे स्मृतः ।। ३५.११८ ।।"
  },
  {
    "text": "सारस्वतस्तु नवमे त्रिधामा दशमे स्मृतः ।।\nएकादशे तु त्रिवर्षा सनद्वाजस्ततः परम् ।। ३५.११९ ।।"
  },
  {
    "text": "त्रयोदशे चांतरिक्षो धर्मश्चापि चतुर्दशे ।।\nत्रैय्यारुणिः पंचदशे षोडशे तु धनंजयः ।। ३५.१२० ।।"
  },
  {
    "text": "कृतंजयः सप्तदशे ऋजीषोऽष्टादशे स्मृतः ।।\nऋजीषात्तु भरद्वाजो भरद्वाजात्तु गौतमः ।। ३५.१२१ ।।"
  },
  {
    "text": "गौतमादुत्तमश्चैव ततो हर्यवनः स्मृतः ।।\nहर्यवनात्परो वेनः स्मृतो वाजश्रवास्ततः ।। ३५.१२२ ।।"
  },
  {
    "text": "अर्वाक्च वाजश्रवसः सोममुख्यायनस्ततः ।।\nतृणबिन्दुस्ततस्तस्मात्ततजस्तृणबिंदुतः ।। ३५.१२३ ।।"
  },
  {
    "text": "ततजाच्च स्मृतः शक्तिः शक्तेश्चापि पराशरः ।।\nजातूकर्णो भवत्तस्मात्त स्माद्द्वैपायनः स्मृतः ।। ३५.१२४ ।।"
  },
  {
    "text": "अष्टाविंशतिरित्येते वेदव्यासाः पुरातनाः ।।\nभविष्ये द्वापरे चैव द्वोणिर्द्वैपायनेऽपि च ।। ३५.१२५ ।।"
  },
  {
    "text": "वेदव्यासे ह्यतीतेऽस्मिन्भविता सुमहातपाः ।।\nभविष्यन्ति भविष्येषु शाखाप्रमयनानि तु ।। ३५.१२६ ।।"
  },
  {
    "text": "तस्यैव ब्रह्मणो ब्रह्म तपसः प्राप्तमव्ययम् ।।\nतपसा कर्म च प्राप्तं कर्मणा चापि ते यशः ।। ३५.१२७ ।।"
  },
  {
    "text": "पुनश्च तेजसा सत्यं सत्येनानन्दमव्ययम् ।।\nव्याप्तं ब्रह्मामृतं शुक्रं ब्रह्मैवामृतमुच्यते ।। ३५.१२८ ।।"
  },
  {
    "text": "ध्रुवमेकाक्षरमिदमोमित्येव व्यवस्थितम् ।।\nबृहत्वाद्बृंहणाच्चैव तद्ब्रह्मेत्यभिधीयते ।। ३५.१२९ ।।"
  },
  {
    "text": "प्रमवा वस्थितं भूयो भूर्भुवः स्वरिति स्मृतम् ।।\nअथर्वऋग्यजुः साम्नि यत्तस्मै ब्रह्मणे नमः ।। ३५.१३० ।।"
  },
  {
    "text": "जगतः प्रलयोत्पत्तौ यत्तत्कारणसंज्ञितम् ।।\nमहतः परमं गुह्यं तस्मै सुब्रह्मणे नमः ।। ३५.१३१ ।।"
  },
  {
    "text": "अगाधापारमक्षय्यं जगत्संबोहसंभवम् ।।\nसंप्रकाशप्रवृत्तिभ्यां पुरुषार्थप्रयोजनम् ।। ३५.१३२ ।।"
  },
  {
    "text": "सांख्यज्ञानवतां निष्ठा गतिः शमदमात्मनाम् ।।\nयत्तदव्यक्तमतं प्रकृतिर्ब्रह्म शाश्वतम् ।। ३५.१३३ ।।"
  },
  {
    "text": "प्रधानमात्मयोनिश्च गृह्यं सत्त्वं च शस्यते ।।\nअविभागस्तथा शुक्रमक्षरं बहुधात्मकम् ।। ३५.१३४ ।।"
  },
  {
    "text": "परमब्रह्मणे तस्मै नित्यमेव नमोनमः ।।\nकृते पुनः क्रिया नास्ति कुत एवाकृतक्रियाः ।। ३५.१३५ ।।"
  },
  {
    "text": "सकृदेव कृतं सर्वं यद्वै लोके कृताकृतम् ।।\nश्रोतव्यं वा श्रुतं वापि तथैवासाधु साधु वा ।। ३५.१३६ ।।"
  },
  {
    "text": "ज्ञातव्यं वाप्यमन्तव्यं सप्रष्टव्यं भोज्यमेव च ।।\nद्रष्टव्यं वाथ श्रोतव्यं घ्रातव्यं वा कथंचन ।। ३५.१३७ ।।"
  },
  {
    "text": "दर्शितं यदनेनैव ज्ञातं तद्वै सुरर्षिभिः ।।\nयन्न दर्शितवानेष कस्तदन्वेष्टुमर्हति ।। ३५.१३८ ।।"
  },
  {
    "text": "सर्वाणि सर्वं सर्वांश्च भगवानेव सोऽब्रवीत् ।।\nयदा यत्क्रियते येन तदा तस्मोऽभिमन्यते ।। ३५.१३९ ।।"
  },
  {
    "text": "यत्रेदं क्रियते पूर्वं न तदन्येन भाषितम् ।।\nयदा च क्रियते किंचित्केनचिद्वा कथं क्वचित् ।। ३५.१४० ।।"
  },
  {
    "text": "तनैव तत्कृतं कृत्यं कर्त्तॄणां प्रतिभाति वै ।।\nविरिक्तं चातिरिक्तं च ज्ञानाज्ञानेप्रियाप्रिये ।। ३५.१४१ ।।"
  },
  {
    "text": "धर्माधर्मौ सुशं दुःखं मृत्युश्चामृतमेव च ।।\nऊर्द्ध्वं तिर्य्यगधोभावस्तस्यैवादृष्टकारिणः ।। ३५.१४२ ।।"
  },
  {
    "text": "स्वयंभुवोऽथ ज्येष्ठस्य ब्रह्मणः परमेष्ठिनः ।।\nप्रत्येकवेद्यंभवति त्रेतास्विह पुनः पुनः ।। ३५.१४३ ।।"
  },
  {
    "text": "व्यस्यते ह्येकवेद्यं तु द्वापरेषु पुनः पुनः ।।\nब्रह्मा चैतानुवाचादौ तस्मिन्वैवस्वतेऽन्तरे ।। ३५.१४४ ।।"
  },
  {
    "text": "आवर्त्तमाना ऋषयो युगाख्यासु पुनः पुनः ।।\nकुर्वंति संहिता ह्येते जायमानाः परस्परम् ।। ३५.१४५ ।।"
  },
  {
    "text": "अष्टाशीतिसहस्राणि श्रुतर्षीणां समृतानि वै ।।\nअतीतेषु व्यतीतानि वर्त्तन्ते पुनः पुनः ।। ३५.१४६ ।।"
  },
  {
    "text": "श्रिता दक्षिणपंथानं ये श्मशानानि भेजिरे ।।\nयुगे युगे तु ताः शाखा व्यस्यंते तै पुनः पुनः ।। ३५.१४७ ।।"
  },
  {
    "text": "द्वापरेष्विह सर्वेषु संहितास्तु श्रुतर्षिभिः ।।\nतेषां गोत्रेष्विमाः शाखा भवंति हि पुनः पुनः ।। ३५.१४८ ।।"
  },
  {
    "text": "ताः शाखास्ते च कर्त्तारो भवं तीहायुगक्षयात् ।।\nएवमेव तु विज्ञेया अतीतानागतेष्वपि ।। ३५.१४९ ।।"
  },
  {
    "text": "मन्वन्तरेषु सर्वेषु शाखाप्रणयनानि वै ।।\nअतीतेषु व्यतीतानि वर्त्तन्ते सांप्रतेऽन्तरे ।। ३५.१५० ।।"
  },
  {
    "text": "भविष्यंति च यानि स्युर्वर्त्स्यंतेऽनागतेष्वपि ।।\nपूर्वेण पश्चिमं ज्ञेयं वर्तमानेन चोभयम् ।। ३५.१५१ ।।"
  },
  {
    "text": "एतेन क्रमयोगेन मन्वन्तरविनिश्चयः ।।\nएवं देवाः सपितर ऋषयो मनवश्च वै ।। ३५.१५२ ।।"
  },
  {
    "text": "मन्त्रैः सहोर्ध्वं गच्छंति ह्यावर्त्तंते च तैः सह ।।\nजनलोकात्सुराः सर्वे दशकल्पान्पुनः पुनः ।। ३५.१५३ ।।"
  },
  {
    "text": "पर्यायकाले संप्राप्ते संभूता निधनस्य ते ।।\nअवश्यभाविनाऽर्थेन संभध्यन्ते तदा तु ते ।। ३५.१५४ ।।"
  },
  {
    "text": "ततस्ते दोषवज्जन्म पश्यंतो रोगपूर्वकम् ।।\nनिवर्त्तते तदा वृत्तिः सा तेषां दोषदर्शनात् ।। ३५.१५५ ।।"
  },
  {
    "text": "एवं देवयुगानीह दशकृत्वो विवर्त्य वै ।।\nजनलोकात्तपोलोकं गच्छंतीहानिवर्त्तकम् ।। ३५.१५६ ।।"
  },
  {
    "text": "एवं देवयुगानीह व्यती तानि सहस्रशः ।।\nनिधनं ब्रह्मलोके वै गतानि ऋषिभिः सह ।। ३५.१५७ ।।"
  },
  {
    "text": "न शक्य आनुपूर्व्येण तेषां वक्तुं सुविस्तरः ।।\nअनादित्वाच्च कालस्य संख्यानां चैव सर्वशः ।। ३५.१५८ ।।"
  },
  {
    "text": "मन्वंतराण्यतीतानि यानि कल्पैः पुरा सह ।।\nपितृभिर्मुनिभिर्देवैः सार्द्धं च ऋषिभिः सह ।। ३५.१५९ ।।"
  },
  {
    "text": "कालेन प्रतिसृष्टानि युगानां च विवर्त्तनम् ।।\nएतेन क्रमयोगेन कल्पमन्वंतराणि च ।। ३५.१६० ।।"
  },
  {
    "text": "सप्रजानि व्यतीतानि शतशोऽथ सहस्रशः ।।\nमन्वंतरांते संहारः संहारांते च संभवः ।। ३५.१६१ ।।"
  },
  {
    "text": "देवतानामृषीणां च मनोः पितृगणस्य च ।।\nन शक्य आनुपूर्व्येण वक्तुं वर्षशतैरपि ।। ३५.१६२ ।।"
  },
  {
    "text": "विस्तरस्तु निसर्गस्य संहारस्य च सर्वशः ।।\nमन्वंतरस्य संख्या तु मानुषेण निबोधत ।। ३५.१६३ ।।"
  },
  {
    "text": "मन्वंतरास्तु संख्याताः संख्यानार्थविशारदैः ।।\nत्रिंशत्कोट्यस्तु संपूर्णा संख्याताः संख्याया द्विजैः ।। ३५.१६४ ।।"
  },
  {
    "text": "सप्तषष्टिस्तंथान्यानि नियुतानि च संख्याया ।।\nविंशतिश्च सहस्रामि कालोऽयं साधिकं विना ।। ३५.१६५ ।।"
  },
  {
    "text": "मन्वंतरस्य संख्येयं मानुषेण प्रकीर्त्तिता ।।\nवर्षाग्रेणापि दिव्येन प्रवक्ष्याम्युत्तरं मनोः ।। ३५.१६६ ।।"
  },
  {
    "text": "अष्टौ शतसहस्राणि दिव्यया संख्यया स्मृतम् ।।\nद्विपंचाशत्तथान्यानि सहस्राण्यधिकानि तु ।। ३५.१६७ ।।"
  },
  {
    "text": "चतुर्दशगुणो ह्येष कालो ह्याभूतसंप्लवम् ।।\nपूर्णं युगसहस्रं स्यात्तदहर्ब्रह्मणः स्मृतम् ।। ३५.१६८ ।।"
  },
  {
    "text": "ततः सर्वाणि भूतानि दग्धान्यादित्यरश्मिभिः ।।\nब्रह्माणामग्रतः कृत्वा सह देवर्षिदानवैः ।। ३५.१६९ ।।"
  },
  {
    "text": "प्रविशंति सुरश्रेष्ठं देवं नारायणं प्रभुम् ।।\nस स्रष्टा सर्व भूतानां कल्पादिषु पुनः पुनः ।। ३५.१७० ।।"
  },
  {
    "text": "इत्येष स्थितिकालो वै मतो देवर्षिभिः सह ।।\nसर्वमन्वंतराणां हि प्रतिसंधिं निबोधत ।। ३५.१७१ ।।"
  },
  {
    "text": "युगख्या या समुद्दिष्टा प्रागेतस्मिन्मयाऽनघाः ।।\nकृतत्रेतादिसंयुक्तं चतुर्युगमिति स्मृतम् ।। ३५.१७२ ।।"
  },
  {
    "text": "तच्चैकसप्ततिगुणं परिवृत्तं तु साधिकम् ।।\nमनोरेतमधीकारं प्रोवाच भगवान्प्रभुः ।। ३५.१७३ ।।"
  },
  {
    "text": "एवं मन्वंतराणां च सर्वेषामेव लक्षणम् ।।\nअतीतानागतानां वै वर्त्तिमानेन कीर्त्तितम् ।। ३५.१७४ ।।"
  },
  {
    "text": "इत्येष कीत्तितः सर्गो मनोः स्वायंभुवस्य ते ।।\nप्रतिसंधिं तु वक्ष्यामि तस्य चैवापरस्य च ।। ३५.१७५ ।।"
  },
  {
    "text": "मन्वंतरं यथा पूर्वमृषिभिर्दैवतैः सह ।।\nअवश्यभाविनार्थेन यथावद्विनिवर्त्तते ।। ३५.१७६ ।।"
  },
  {
    "text": "एतस्मिन्नंतरे पूर्वं त्रैलाक्यस्ये श्वरास्तु ये ।।\nसप्तर्षयश्च देवाश्च पितरो मनवस्तथा ।। ३५.१७७ ।।"
  },
  {
    "text": "मन्वंतरस्य काले तु संपूर्णे साधिके तदा ।।\nक्षीणेऽधिकारे संविग्ना बुद्ध्वा पर्ययमात्मनः ।। ३५.१७८ ।।"
  },
  {
    "text": "महर्लोकाय ते सर्वे उन्मुखा दधिरे मतिम् ।।\nततो मन्वंतरे तस्मिन्प्रक्षीणे देवतास्तु ताः ।। ३५.१७९ ।।"
  },
  {
    "text": "संपूर्णेस्थितिकाले तु तिष्ठेदेकं कृतं युगम् ।।\nउत्पद्यंते भविष्यंतो ये वै मन्वंतरेश्वराः ।। ३५.१८० ।।"
  },
  {
    "text": "देवताः पितरश्चैव ऋषयो मनुरेव च ।।\nमन्वंतरे तु संपूर्णे तद्वदंते कलौ युगे ।। ३५.१८१ ।।"
  },
  {
    "text": "संपद्यते कृतं तेषु कलिशिष्टेषु वै तदा ।।\nयथा कृतस्य संतानः कलिपूर्वः स्मृतो बुधैः ।। ३५.१८२ ।।"
  },
  {
    "text": "तथा मन्वंतरांतेषु आदिर्मन्वंतरस्य च ।।\nक्षीणे मन्वंतरे पूर्वे प्रवृत्ते चापरे पुनः ।। ३५.१८३ ।।"
  },
  {
    "text": "मुखे कृतयुगस्याथ तेषां शिष्टास्तु ये तदा ।।\nसप्तर्षयो मनुश्चैव कालापेक्षास्तु ये स्थिताः ।। ३५.१८४ ।।"
  },
  {
    "text": "मन्वंतरप्रतीक्षास्ते क्षीयमाणास्तपस्विनः ।।\nमन्वंतरोत्सवस्यार्थे संतत्यर्थे च सर्वदा ।। ३५.१८५ ।।"
  },
  {
    "text": "पूर्ववत्संप्रवर्त्तंते प्रवृत्ते वृष्टिसर्जने ।।\nद्वंद्वेषु संप्रवृत्तेषु उत्पन्नास्वौषधीषु च ।। ३५.१८६ ।।"
  },
  {
    "text": "प्रजासु चानिकेतासु संस्थितासु क्वचित्क्वचित् ।।\nवार्त्तायां संप्रवृत्तायां धर्मे चैवोपसंस्थिते ।। ३५.१८७ ।।"
  },
  {
    "text": "निरानंदे चापि लोके नष्टे स्थावरजंगमे ।।\nअग्रामनगरे चैव वर्णाश्रमविवर्जिते ।। ३५.१८८ ।।"
  },
  {
    "text": "पूर्वमन्वंतरे शिष्टा ये भवंतीह धार्मिकाः ।।\nसप्तर्षयो मनुश्चैव संतानार्थं व्यवस्थिताः ।। ३५.१८९ ।।"
  },
  {
    "text": "प्रजार्थं तपतां तेषां तपः परमदुश्चरम् ।।\nउत्पद्यंते हि पूर्वेषां निधनेष्विह पूर्ववत् ।। ३५.१९० ।।"
  },
  {
    "text": "देवासुराः पितृगणा ऋषयो मानुषास्तथा ।।\nसर्पा भूतपिशाचाश्च गंधर्वा यक्षराक्षसाः ।। ३५.१९१ ।।"
  },
  {
    "text": "ततस्तेषां तु ये शिष्टाः शिष्टाचारान्प्रजक्षते ।।\nसप्तर्षयो मनुश्चव ह्यादौ मन्वंतरस्य हि ।। ३५.१९२ ।।"
  },
  {
    "text": "प्रारभंते च कर्माणि मनुष्यो दैवतैः सह ।।\nऋषीणां ब्रह्मचर्येण गत्वानृण्यं तु व तदा ।। ३५.१९३ ।।"
  },
  {
    "text": "पितॄणां प्रजाया चैव देवानामिज्यया तथा ।।\nशतंवर्षसहस्राणां धर्मे वर्णात्मके स्थिताः ।। ३५.१९४ ।।"
  },
  {
    "text": "त्रयी वार्त्ता दंडनीतिर्धर्मान्वर्णाश्रमांस्तथा ।।\nस्थापयित्वाश्रमांश्चैव स्वर्गाय देधिरे मनः ।। ३५.१९५ ।।"
  },
  {
    "text": "पूर्वदेवेषु तेष्वेवं स्वर्गाया भिमुखेषु वै ।।\nपूर्वदेवास्ततस्ते वै स्थिता धर्मेण कृत्स्नशः ।। ३५.१९६ ।।"
  },
  {
    "text": "मन्वंतरे पुरावृत्ते स्थानान्युत्सृज्य सर्वशः ।।\nमंत्रैः सहोर्ध्वं गच्छन्ति महर्लोकमनामयम् ।। ३५.१९७ ।।"
  },
  {
    "text": "विनिवृत्ताधिकारास्ते मानसीं सिद्धिमास्थिताः ।।\nअवेक्षमाणा वशिनस्तिष्ठंत्या भूतसंप्लवात् ।। ३५.१९८ ।।"
  },
  {
    "text": "ततस्तेषु व्यतीतेषु पूर्वदेवेषु वै तदा ।।\nशून्येषु देवस्थानेषु त्रैलोक्ये तेषु सर्वशः ।। ३५.१९९ ।।"
  },
  {
    "text": "उपस्थिता इहान्ये वै ये देवाः स्वर्गवासिनः ।।\nततस्ते तपसा युक्ताः स्थानान्यापूरयंति च ।। ३५.२०० ।।"
  },
  {
    "text": "सत्येन ब्रह्मचर्येण श्रुतेन च समन्विताः ।।\nसप्तर्षीणां मनोश्चैव देवानां पितृभिः सह ।। ३५.२०१ ।।"
  },
  {
    "text": "निधनानीह पूर्वेषामादितां च भविष्यताम् ।।\nतेषां संतत्यविच्छेद इहामन्वंतरक्षयात् ।। ३५.२०२ ।।"
  },
  {
    "text": "एवं पूर्वानुपूर्व्येण स्थितिस्तेषामवस्थिता ।।\nमन्वंतरेषु सर्वेषु यावदाभूतसंप्लवम् ।। ३५.२०३ ।।"
  },
  {
    "text": "पूर्वमन्वंतराणां तु प्रतिसंधानलक्षणम् ।।\nअतीतानागतानां वै प्रोक्तं स्वायंभुवेन तु ।। ३५.२०४ ।।"
  },
  {
    "text": "मन्वंतरेष्वतीतेषु भविष्याणां तु साधनम् ।।\nएवं संतत्यविच्छेदो भवत्याभूतसंप्लवात् ।। ३५.२०५ ।।"
  },
  {
    "text": "मन्वंतराणां परिवर्त्तनानि ह्येकांततस्तानि महर्गतानि ।।\nमहाजनं चैव जनान्तपश्च चैकांतगानि प्रभवंति सत्ये ।। ३५.२०६ ।।"
  },
  {
    "text": "तद्भाविनां तत्र तु दर्शनेन नानात्वदृष्टेन च प्रत्ययेन ।।\nस्त्ये स्थिता नित्यतया तु नित्यं प्राप्ते विकारे प्रतिसर्ग काले ।। ३५.२०७ ।।"
  },
  {
    "text": "मन्वंतराणां परिवर्त्तनानि मुंचंति सत्यं तु ततोऽपरांत ।।\nततोऽभियोगा विषयप्रहाणाद्विशंति नारायणमेव देवम् ।। ३५.२०८ ।।"
  },
  {
    "text": "मन्वंतराणां परिवर्त्तनेषु चिरप्रवृत्तेषु विधिस्वभावात् ।।\nक्षणं न वै तिष्ठति जीवलोकः क्षयोदयाभ्यां परिवर्तमानः ।। ३५.२०९ ।।"
  },
  {
    "text": "इत्यंतराण्येवमृषिस्तुतानां धर्मात्मनां दिव्यदृशां मनूनाम् ।।\nवायुप्रणीतान्युपलभ्य दृश्याद् दिव्यौजसां व्याससमासयोगैः ।। ३५.२१० ।।"
  },
  {
    "text": "सर्वाणि राजर्षिसुरर्थिमंति ब्रह्मर्षिदेवोरगवंति चैव ।।\nसुरेशसप्तर्षिपितृप्रजेशैर्युक्तानि सम्यक् परिवर्त्तनानि ।। ३५.२११ ।।"
  },
  {
    "text": "उदारवंशाभिजन श्रुतीनां प्रकृष्टमेधाभिसमेधितानाम् ।।\nकीर्तिद्युतिख्यातिभिरर्चितानां पुण्यं हि विश्यापनमीश्वराणाम् ।। ३५.२१२ ।।"
  },
  {
    "text": "स्वर्गीयमेतत्परमं पवित्रं पुत्रीयमेतच्च परं रहस्यम् ।।\nजप्यं महापर्वसु चैतदग्र्यं दुःखापशांतिप्रदमायुषीयम् ।। ३५.२१३ ।।"
  },
  {
    "text": "प्रजशदवर्षिमनुप्रधानां पुण्यां प्रसूतिं प्रथितामजस्य ।।\nममापि विख्यापयतः समासात्सिद्धिं प्रजेशाः प्रदिशंतु युक्ताः ।। ३५.२१४ ।।"
  },
  {
    "text": "इत्येतदंतरं प्रोक्तं मनोः स्वायंभुवस्य च ।।\nविस्तरेणानुपूर्व्या च भूयः किं वर्णयाम्यहम् ।। ३५.२१५ ।।"
  },
  {
    "text": "इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुष्गपादे\nवेदव्यसनाख्यानं स्वायंभुवमन्वंतरवर्णनं च नाम पञ्चत्रिंशत्तमोऽध्यायः ।। ३५।।"
  }
]
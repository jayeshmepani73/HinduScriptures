[
  {
    "text": "सूत उवाच ।।\nआसीदिह समुद्रांता वसुधेति यथा श्रुतम् ।।\nवसु धत्ते यतस्तस्माद्वसुधा सेति गीयते ।। ३७.१ ।।\nमधुकैटभयोः पूर्वं मेदसा संपरिप्लुता ।।\nतेनेयं मेदिनीत्युक्ता निरुक्त्या ब्रह्मवादिभिः ।। ३७.२ ।।\nततोऽभ्युपगमाद्राज्ञः पृथोर्वैन्यस्य धीमतः ।।\nदुहितृत्वमनुप्राप्ता पृथिवी पठ्यते ततः ।। ३७.३ ।।\nपृथुना प्रविभागश्चधरायाः साधितः पुरा ।।\nतस्याकरवती राज्ञः पत्तनाकरमालिनी ।। ३७.४ ।।\nचातुर्वर्णमयसमाकीर्णा रक्षिता तेन धीमता ।।\nएवंप्रभावोराजाऽसीद्वैन्यः सद्विजसत्तमाः ।। ३७.५ ।।\nनमस्यश्चैव पूच्यश्च भूतग्रामेण सर्वशः ।।\nब्राह्मणैश्च महाभागैर्वेदवेदांगपारगैः ।। ३७.६ ।।\nपृथुरेव नमस्कार्यो ब्रह्मयोनिः सनातनः ।।\nपार्थिवैश्च महाभागैः प्रार्थयद्भिर्महद्यशः ।। ३७.७ ।।\nआदिराजो नमस्कार्यः पृथुर्वैन्यः प्रतापवान् ।।\nयोधैरपि च संग्रामे प्राप्तुकामैर्जयं युधि ।। ३७.८ ।।\nआदिकर्त्तारणानां वै नमस्यः पृथुरेव हि ।।\nयो हि योद्धा रणं याति कीर्त्तयित्वा पृथुं नृपम् ।। ३७.९ ।।\nस घोररूपात्संग्रामात्क्षेमी तरति कीर्त्तिमान् ।।\nवैश्यैरपि च राजर्षिर्वेश्यवृत्तिमिहास्थितैः ।। ३७.१० ।।\nपृथुरेव नमस्कार्यो वृत्तिदानान्महायशाः ।।\nएते वत्सविशेषाश्च दोग्धारः क्षीरमेव च ।। ३७.११ ।।\nपात्राणि च मयोक्तानि सर्वाण्येव यथाक्रमम् ।।\nब्रह्मणा प्रथमं दुग्धा पुरा पृथ्वी महात्मना ।। ३७.१२ ।।\nवायुं कृत्वा तथा वत्सं बीजानि वसुधातले ।।\nततः स्वायंभुवे पूर्वं तदा मन्वंतरे पुनः ।। ३७.१३ ।।\nवत्सं स्वायंभुवं कृत्वा सर्वसस्यानि चैव हि ।।\nततः स्वारोचिषे वापि प्राप्ते मन्वंतरेऽधुना ।। ३७.१४ ।।\nवत्सं स्वारोचिषं कृत्वा दुग्धा सस्यानि मेदिनी ।।\nउत्तमेन तु तेनापि दुग्धा देवानु जेन तु ।। ३७.१५ ।।\nमनुं कृत्वोत्तमं वत्सं सर्वसस्यानि धीमता ।।\nपुनश्च पंचमे पृथ्वी तामसस्यान्तरे मनोः ।। ३७.१६ ।।\nदुग्धेयं तामसं वत्सं कृत्वा वै बलबंधुना ।।\nचारिष्टवस्य वै षष्ठे संप्राप्ते चांतरे मनोः ।। ३७.१७ ।।\nदुग्धा मही पुराणेन वत्सं चारिष्टवं प्रति ।।\nचाक्षुषे चापि संप्राप्ते तदा मन्वंतरे पुनः ।। ३७.१८ ।।\nदुग्धा मही पुराणेन वत्सं कृत्वा तु चाक्षुषम् ।।\nचाक्षुषस्यांतरेऽतीते प्राप्ते वैवस्वते पुनः ।। ३७.१९ ।।\nवैन्येनेयं पुरा दुग्धा यथा ते कथितं मया ।।\nएतैर्दुग्धा पुरा पृथ्वी व्यतीतेष्वंतरेषु वै ।। ३७.२० ।।\nदेवादिभिर्मनुष्यैश्च ततो भूतादिभिश्च ह ।।\nएवं सर्वेषु विज्ञेया अतीतानागतेष्विह ।। ३७.२१ ।।\nदेवा मन्वंतरे स्वस्थाः पृथोस्तु श्रृणुत प्रजाः ।।\nपृथोस्तु पुत्रौ विक्रांतौ जज्ञातेऽन्तर्द्धिपावनौ ।। ३७.२२ ।।\nशिखंडिनी हविर्धानमंतर्द्धानाव्द्यजायत ।।\nहविर्धानात्षडाग्नेयी धिषणाजनयत्सुतान् ।। ३७.२३ ।।\nप्राचीनबर्हिषं शुक्लं गयं कृष्णं प्रजाजिनौ ।।\nप्राचीनबर्हिर्भगवान्महानासीत्प्रजापतिः ।। ३७.२४ ।।\nबलश्रुततपोवीर्यैः पृथिव्यामेकराडसौ ।।\nप्राचीनाग्राः कुशास्तस्य तस्मात्प्राचीनबर्ह्यसौ ।। ३७.२५ ।।\nसमुद्रतनयायां तु कृतदारः स वै प्रभुः\nमहतस्तपसः पारे सवर्णायां प्रजापतिः ।। ३७.२६ ।।\nसवर्णाऽधत्त सामुद्री दश प्राचीनबर्हिषः ।।\nसर्वान्प्रचेतसो नाम धनुर्वेदस्य पारगान् ।। ३७.२७ ।।\nअपृथग्धर्मचरणास्तेऽतप्यंत महात्तपः ।।\nदशवर्ष सहस्राणि समुद्रसलिलेशयाः ।। ३७.२८ ।।\nतपश्चतेषु पृथिवीं तप्यत्स्वथ महीरुहाः ।।\nअरक्ष्यमाणामावब्रुर्बभूवाथ प्रजाक्षयः ।। ३७.२९ ।।\nप्रत्याहृते तदा तस्मिञ्चाक्षुषस्यांतरे मनोः ।।\nनाशकन्मारुतो वातुं वृत्तं खमभवद्द्रुमैः ।। ३७.३० ।।\nदशवर्षसहस्राणि न शेकुश्चेष्टितुं प्रजाः ।।\nतदुपश्रुत्य तपसा सर्वे युक्ताः प्रचेतसः ।। ३७.३१ ।।\nमुखेभ्यो वायुमग्निं च ससृजुर्जातमन्यवः ।।\nउन्मूलानथ वृक्षांस्तान्कृत्वा वायुरशोषयत् ।। ३७.३२ ।।\nतानग्निरदहद्धोर एवमासीद्दुमक्षयः ।।\nद्रुमक्षयमथो बुद्ध्वा किंचिच्छिष्टेषु शाखिषु ।। ३७.३३ ।।\nउपगम्याब्रवी देतान्राजा सोमः प्रचेतसः ।।\nदृष्ट्वा प्रयोजनं सत्यं लोकसंतानकारणात् ।। ३७.३४ ।।\nकोपं त्यजत राजानः सर्वे प्राचीनबर्हिषः ।।\nवृक्षाः क्षित्यां जनिष्यंति शाम्यतामग्निमारुतौ ।। ३७.३५ ।।\nरत्नभूता च कन्येयं वृक्षाणां वरवर्णिनीः ।।\nभविष्यज्जनता ह्येषा धृता गर्भेण वै मया ।। ३७.३६ ।।\nमारिषा नाम नाम्नैषा वृक्षैरेव विनिर्मिता ।।\nभार्या भवतु वो ह्येषा सोमगर्भा विवर्द्धिता ।। ३७.३७ ।।\nयुष्माकं तेजसाऽर्द्धेन मम चार्धेन तेजसा ।।\nअस्यामुत्पत्स्यते विद्वान्दक्षो नाम प्रजापतिः ।। ३७.३८ ।।\nस इमां दग्धभूयिष्ठां युष्मत्तेजोमयेन वै ।।\nअग्निनाऽग्निसमो भूयः प्रजाः संवर्द्धयिष्यति ।। ३७.३९ ।।\nततः सोमस्य वचनाज्जगृहुस्ते प्रचेतसः ।।\nसंत्दृत्य कोपं वृक्षेभ्यः पत्नीं धर्मेण मारिषाम् ।। ३७.४० ।।\nमारिषायां ततस्ते वै मनसा गर्भमादधुः ।।\nदशभ्यस्तु प्रचेतोभ्यो मारिषायां प्रजापतिः ।। ३७.४१ ।।\nदक्षो जज्ञे महातेजाः सोमस्यांशेन वीर्यवान् ।।\nअसृजन्मनसा त्वादौ प्रजा दक्षोऽथ मैथुनात् ।। ३७.४२ ।।\nअचरांश्च चरांश्चैव द्विपदोऽथ चतुष्पदः ।।\nविसृज्य मनसा दक्षः पश्चादसृजत स्त्रियः ।। ३७.४३ ।।\nददौ स दश धर्माय कश्यपाय त्रयां दश ।।\nकालस्य नयने युक्ताः सप्तविंशतिमिंदवे ।। ३७.४४ ।।\nएभ्यो दत्त्वा ततोऽन्या वै चतस्रोऽरिष्टनेमिने ।।\nद्वे चैव बहुपुत्राय द्वे चैवांगिरसे तथा ।। ३७.४५ ।।\nकन्यामेकां कृशाश्वाय तेभ्योऽपत्यं बभूव ह ।।\nअंतरं चाक्षुषस्याथ मनोः षष्ठं तु गीयते ।। ३७.४६ ।।\nमनोर्वैवस्वतस्यापि सप्तमस्य प्रजापतेः ।।\nवसुदेवाः खगा गावो नागा दितिजदानवाः ।। ३७.४७ ।।\nगंधर्वाप्सरसश्चैव जज्ञिरेऽन्याश्च जातयः ।।\nततः प्रभृति लोकेऽस्मिन्प्रजा मैथुनसंभवाः ।।\nसंकल्पाद्दर्शनात्स्पर्शात्पूर्वासां सृष्टिरुच्यते ।। ३७.४८ ।।\nऋषिरुवाच ।।\nदेवानां दानवानां च देवर्षिणां च ते शुभः ।।\nसंभवः कथितः पूर्वं दक्षस्य च महात्मनः ।। ३७.४९ ।।\nप्राणात्प्रजापतेर्जन्म दक्षस्य कथितं त्वया ।।\nकथं प्राचे तस्त्वं च पुनर्लेभे महातपाः ।। ३७.५० ।।\nएतं नः संशयं सूत व्याख्यातुं त्वमिहार्हसि ।।\nदौहित्रश्चैव सोमस्य कथं श्र्वशुरतां गतः ।। ३७.५१ ।।\nसूत उवाच ।।\nउत्पत्तिश्च निरोधश्च नित्यं भूतेषु सत्तमाः ।।\nऋषयोऽत्र न सुह्यंति विद्यावन्तश्च ये जनाः ।। ३७.५२ ।।\nयुगे युगे भवंत्येते सर्वे दक्षादयो द्विजाः ।।\nपुनश्चैव निरुध्यंते विद्वांस्तत्र न मुह्यति ।। ३७.५३ ।।\nज्यैष्ठ्यकानिष्ठ्यमप्येषां पूर्वमासीद्द्विजोत्तमाः ।।\nतप एव गरीयोऽभूत्प्रभावश्चैव कारणम् ।। ३७.५४ ।।\nइमां विसृष्टिं यो वेद चाक्षुषस्य चराचरम् ।।\nप्रजावानायुषस्तीर्णः स्वर्गलोके महीयते ।। ३७.५५ ।।\nएवं सर्गः समाख्यातश्चाक्षुषस्य समासतः ।।\nइत्येते षट् निसर्गाश्च क्रांता मन्वंतरात्मकाः ।। ३७.५६ ।।\nस्वायंभुवाद्याः संक्षेपाच्चाशुषांता यथाक्रमम् ।।\nएते सर्गा यथा प्राज्ञैः प्रोक्ता ये द्विजसत्तमाः ।। ३७.५७ ।।\nवैवस्वतनिसर्गेण तेषां ज्ञेयस्तु विस्तरः ।।\nअन्यूनानतिरिक्तास्ते सर्वे सर्गा विवस्वतः ।। ३७.५८ ।।\nआरोग्यायुः प्रमाणेभ्यो धर्मतः कामतोऽर्थतः ।।\nएतानेव गुणानेति यः पठन्ननसूयकः ।। ३७.५९ ।।\nवैवस्वतस्य वक्ष्यामि सांप्रतस्य महात्मनः ।।\nसमासव्यासतः सर्गं ब्रुवतो मे निबोधत ।। ३७.६० ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे चाक्षुषसर्गवर्णनं नाम सप्तत्रिंशत्तमोऽध्यायः ।। ३७ ।।"
  }
]
[
  {
    "text": "सूत उवाच ।.\nअधःप्रमाणमूर्द्ध्व च वक्ष्यमाणं निबोधत ।।\nपृथिवी वायुराकाशमापो ज्योतिश्च पञ्चमम् ।। २०.१ ।।"
  },
  {
    "text": "अनंता धातवो ह्येतं व्यापकास्तु प्रकीर्त्तिताः ।।\nजननी सर्वभूतानां सर्वसत्त्वधरा धरा ।। २०.२ ।।"
  },
  {
    "text": "नानाजनपदाकीर्णा नानाधिष्ठानपत्तना ।।\nनानानदनदीशैला नैकजातिसमाकुला ।। २०.३ ।।"
  },
  {
    "text": "अनंता गीयते देवी पृथिवी बहुविस्तरा ।।\nनदीनदससुद्रस्थास्तंथा क्षुद्राश्रयस्थिताः ।। २०.४ ।।"
  },
  {
    "text": "पर्वताकाशसंस्थाश्च अंतर्भूमिगाताश्च याः ।।\nआपोऽनंता हि विज्ञेयास्तथाग्निः सर्वलोकगः ।। २०.५ ।।"
  },
  {
    "text": "अनंतः पठ्यते चैव व्यापकः सर्वसंभवः ।।\nतथाकाशमनालेख्यं रम्यं नानाश्रयं स्मृतम् ।। २०.६ ।।"
  },
  {
    "text": "अनन्तं पठ्यते चैव वायुश्चाकाशसम्भवः ।।\nआपः पृथिव्यामुदके पृथिव्युपरि संस्थिताः ।। २०.७ ।।"
  },
  {
    "text": "आकाशश्चापरमथ पुनर्भूमिः पुनर्जलम् ।।\nएवं मतमनंतस्य भौतिकस्य न विद्यते ।। २०.८ ।।"
  },
  {
    "text": "परस्परैः सोपचिता भूमिश्चैव निबोधत ।।\nभूमिर्जलमथा काशमिति या या परंपरा ।। २०.९ ।।"
  },
  {
    "text": "स्थितिरेषा तु विख्याता सप्तमेऽस्मिन्नसातले ।।\nदशयोजनसाहस्रमेकं भौमं रसातलम् ।। २०.१० ।।"
  },
  {
    "text": "साधुभिः परिसंख्यातमेकैकेनैव विस्तरम् ।।\nप्रथमं तत्वलं नाम सुतलं तु ततः परम् ।। २०.११ ।।"
  },
  {
    "text": "ततस्तलातलं विद्यादतलं बहुविस्तरम् ।।\nततोऽर्वाक्च तलं नाम परतश्च रसातलम् ।। २०.१२ ।।"
  },
  {
    "text": "एतेषामप्यधोभागे पातालं सप्तमं स्मृतम् ।।\nकृष्णभौमश्च प्रथमो भूमिभागः प्रकीर्त्तितः ।। २०.१३ ।।"
  },
  {
    "text": "पांडुभूमिर्द्वितीयस्तु तृतीयो नीलमृत्तिकः ।।\nपीतभौमश्चतुर्थस्तु पंचमः शर्करामयः ।। २०.१४ ।।"
  },
  {
    "text": "षष्ठः शिलामयो ज्ञेयः सौवर्णः सप्तमः स्मृतः ।।\nप्रथमेऽस्मिंस्तले ख्यातमसुरेंद्रस्य मंदिरम् ।। २०.१५ ।।"
  },
  {
    "text": "नमुचेरिंद्रशत्रोश्च महानादस्य चालयम् ।।\nपुरं च शंकुकर्णस्य कबंधस्य च मंदिरम् ।। २०.१६ ।।"
  },
  {
    "text": "निष्कुलादस्य च पुरं प्रहृष्टजनसंकुलम् ।।\nराक्षसस्य च भीमस्य शूलदंतस्य चालयम् ।। २०.१७ ।।"
  },
  {
    "text": "लोहिताक्षकलिंगानां नगरं श्वापदस्य च ।।\nधनंजयस्य च पुरं नागेंद्रस्य महात्मनः ।। २०.१८ ।।"
  },
  {
    "text": "कालियस्य च नागस्य नगरं कौशिकस्य च।।\nएवं पुरसहस्राणि नागदानवरक्षसाम् ।। २०.१९ ।।"
  },
  {
    "text": "तले ज्ञेयानि प्रथमे कृष्णभौमे न संशयः ।।\nद्वितीये सुतले विप्रा दैत्येंद्रस्य च रक्षसः ।। २०.२० ।।"
  },
  {
    "text": "महाजंभस्य तु तथा नगरं प्रथमस्य तु ।।\nइयग्रीवस्य कृष्णस्य निकुम्भस्य च मंदिरम् ।। २०.२१ ।।"
  },
  {
    "text": "शंखख्यस्य च दैत्यस्य नगरं गोमुखस्य च ।।\nराक्षसस्य च नीलस्य मेघस्य कथनस्य च ।। २०.२२ ।।"
  },
  {
    "text": "आलयं कुकुपादस्य महोष्णीषस्य चालयम् ।।\nकंबलस्य च नागस्य पुरमश्वतरस्य च ।। २०.२३ ।।"
  },
  {
    "text": "कद्रूपुत्रस्य च पुरं तक्षकस्य महात्मनः ।।\nएवं पुरसहस्राणि नागदानवरक्षसाम् ।। २०.२४ ।।"
  },
  {
    "text": "द्वितीयेऽस्मिन् तले विप्राः पांडुभौमे न संशयः ।।\nतृतीये तु तले ख्यातं प्रह्लादस्य महात्मनः ।। २०.२५ ।।"
  },
  {
    "text": "अनुद्रादस्य च पुरं पुरमग्निमुखस्य च ।।\nतारकाश्यस्य च पुरं पुरं त्रिशिरसस्तथा ।। २०.२६ ।।"
  },
  {
    "text": "शिशुमारस्य च पुरं त्रिपुरस्य तथा पुरम् ।।\nपुरंजनस्य दैत्यस्य हृष्टपुष्टजनाकुलम् ।। २०.२७ ।।"
  },
  {
    "text": "च्यवनस्य तु विज्ञेयं राक्षसस्य च मंदिरम् ।।\nराक्षसेंद्रस्य च पुरं कुम्भिलस्य खरस्य च ।। २०.२८ ।।"
  },
  {
    "text": "विराधस्य च क्रूरस्य पुरमुल्कासुखस्य च ।।\nहेमकस्य च नागस्य तथा पांडुरकस्य च ।। २०.२९ ।।"
  },
  {
    "text": "मणिनागस्य च पुरं कपिलस्य च मंदिरम् ।।\nनेदकस्योरगपतोर्विशालाक्षस्य मंदिरम् ।। २०.३० ।।"
  },
  {
    "text": "एवं पुरसहस्राणि नागदानवरक्षसाम् ।।\nतृतीयेऽस्मिंस्तले विप्रा नीलभौमे न संशयः ।। २०.३१ ।।"
  },
  {
    "text": "चतुर्थे दैत्यसिंहस्य कालनेमेर्महात्मनः ।।\nगजकर्णस्य च पुरं नगरं कुञ्जरस्य च ।। २०.३२ ।।"
  },
  {
    "text": "राक्षसेंद्रस्य च पुरं सुमालेर्बहुविस्तरम् ।।\nमुंजस्य लोकनाथस्य वृकवक्त्रस्य चालयम् ।। २०.३३ ।।"
  },
  {
    "text": "बहुयोजनविस्तीर्णं बहुपक्षिसमाकुलम् ।।\nनगलं वैनतेयस्य चतुर्थेऽस्मिन्नसातले ।। २०.३४ ।।"
  },
  {
    "text": "पञ्चमे शर्कराभौमे बहुयोजनविस्तरम् ।।\nविरोजनस्य नगरं दैत्यसिंहस्य धीमतः ।। २०.३५ ।।"
  },
  {
    "text": "वैद्युतस्याग्निजि ह्वस्य हिरण्याक्षस्य चालयम् ।।\nपुरं च विद्युज्जिह्वस्य राक्षसेन्द्रस्य धीमतः ।। २०.३६ ।।"
  },
  {
    "text": "सहामेघस्य च पुरं राक्षसेंद्रस्य मालिनः ।।\nकिर्मीरस्य च नागस्य स्वस्तिकस्य जयस्य च ।। २०.३७ ।।"
  },
  {
    "text": "एवं पुरसहस्राणि नागदानवरक्षसाम् ।।\nपञ्चमेऽस्मिंस्तले ज्ञेयं शर्करानिचये सदा ।। २०.३८ ।।"
  },
  {
    "text": "षष्ठे तले दैत्यपतेः केसरे नगरोत्तमम् ।।\nसुपर्वणः पुलोम्नश्च नगरं महिषस्य च ।। २०.३९ ।।"
  },
  {
    "text": "राक्षसेंद्रस्य च पुरं सुरोषस्य महात्मनः ।।\nतत्रास्ते सुरमापुत्रः शतशीर्षो मुदा युतः ।। २०.४० ।।"
  },
  {
    "text": "महेंद्रस्य सखा श्रीमान्वासुकिनाम नागराट् ।।\nएवं पुरसहस्राणि नागदानवरक्षसाम् ।। २०.४१ ।।"
  },
  {
    "text": "षष्ठे तलेऽस्मिन्विख्याते शिलाभौमे रसातले ।।\nसप्तमे तु तले ज्ञेयं पाताले सर्वपश्चिमे ।। २०.४२ ।।"
  },
  {
    "text": "पुरं बलेः प्रमुदितं नरना रीगणाकुलम् ।।\nअसुराशीविषैः पूर्णं सुखितैर्देवशत्रुभिः ।। २०.४३ ।।"
  },
  {
    "text": "मुचुकुन्दस्य देत्यस्य तत्रैव नगरं महात् ।।\nअनेकैर्दितिपुत्राणां समुदीर्णैर्महापुरैः ।। २०.४४ ।।"
  },
  {
    "text": "तथैव नागनगरैर्द्युतिमद्भिः सहस्रशः ।।\nदैत्यानां दानवानां च समुदीर्णैर्महापुरैः ।। २०.४५ ।।"
  },
  {
    "text": "उदीर्णै राक्षसावासैरनेकैश्च समाकुलम् ।।\nपातालांते च विप्रेंद्रा विस्तीण बहुयोजने ।। २०.४६ ।।"
  },
  {
    "text": "आस्ते रक्तारविंदाक्षो महात्मा ह्यजरामरः ।।\nधौतशंखोदरवपुर्नील वासा महाबलः ।। २०.४७ ।।"
  },
  {
    "text": "विशालभोगो द्युतिमांश्चित्रमाल्यधरो बली ।।\nरुक्मश्रृङ्गावदातेन दीप्तास्येन विराजता ।। २०.४८ ।।"
  },
  {
    "text": "प्रभुर्मुख सहस्रेण शोभते चैककुण्डली ।।\nस जिह्वामालया दीप्तो लोलज्ज्वालानलार्चिषा ।। २०.४९ ।।"
  },
  {
    "text": "ज्वालामालापरिक्षिप्तः कैलास इव लक्ष्य ते ।।\nस तु नेत्रसहस्रेण द्विगुणेन विराजता ।। २०.५० ।।"
  },
  {
    "text": "बालसूर्याभिताम्रेण शरीरस्निग्धपांडुना ।।\nतस्य कुंदेंदुवर्णस्य नेत्रमाला विराजते ।। २०.५१ ।।"
  },
  {
    "text": "तरुणादित्यमालेव श्वेतपर्वतमूर्द्धनि ।।\nविकरालोच्छ्रिततनुर्लक्ष्यते शयनासने ।। २०.५२ ।।"
  },
  {
    "text": "विस्तीर्ण इव मेदिन्यां सहस्रशिखरो गिरिः ।।\nमहानागैर्महाभोगैर्महाविज्ञैर्महात्मभिः ।। २०.५३ ।।"
  },
  {
    "text": "उपास्यते महातेजा महानागपतिः स्वयम् ।।\nस राजा सर्वनागानां शेषोऽनंतो महाद्युतिः ।। २०.५४ ।।"
  },
  {
    "text": "सा वैष्णवी व्यवहृतिर्मर्यादा या व्यवस्थिता ।।\nसप्तैवमेते कथिता व्यवहार्या रसातलाः ।। २०.५५ ।।"
  },
  {
    "text": "देवासुरम हानागराक्षसाध्युषिताः सदा ।।\nअतः परमनालोकमगम्यं सिद्धसाधुभिः ।। २०.५६ ।।"
  },
  {
    "text": "देवानामप्यविदितं व्यवहारविवक्षया ।।\nपृथ्व्यंबुव ङ्निवायूनां नभसश्च द्विजोत्तमाः ।। २०.५७ ।।"
  },
  {
    "text": "महत्त्वमृषिभिश्चैवं वर्ण्यते नात्र संशयः ।।\nअत ऊर्द्ध्वं प्रवक्ष्यामि सूर्याचंद्रमसोर्गतिम् ।। २०.५८ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे\nद्वितीयेऽनुषंगपादेऽधोलोकवर्णनं नाम विंशतितमोऽध्यायः ।। २० ।।"
  }
]
[
  {
    "text": "सूत उवाच ।।\nऋषिकाणां सुताश्चापि विज्ञेया ऋषिपुत्रकाः ।।\nब्राह्यणानां प्रवक्तारो नामतश्च निबोधत ।। ३३.१ ।।"
  },
  {
    "text": "सप्रधानाः प्रवक्ष्यन्ते समासाच्च श्रुतर्षयः ।।\nबह्वृचो भार्गवः पैलः सांकृत्यो जाजलिस्तथा ।। ३३.२ ।।"
  },
  {
    "text": "संध्यास्तिर्माठरश्चैव याज्ञवल्क्यः पराशरः ।।\nउपमन्युरिंद्रप्रमतिर्माडूकिः शाकलिश्च सः ।। ३३.३ ।।"
  },
  {
    "text": "बाष्कलिः शोकपाणिश्च नैलः पैलोऽलकस्तथा ।।\nपन्नगाः पक्षगंताश्च षडशीतिः श्रुतर्षयः ।। ३३.४ ।।"
  },
  {
    "text": "एते द्विजातयो मुख्या बह्वृचानां श्रुतर्षयः ।।\nवैशंपायनलौहित्यौ कंठकालावशावधः ।। ३३.५ ।।"
  },
  {
    "text": "श्यामापतिः पलाडुश्च आलंबिः कमलापतिः ।।\nतेषां शिष्याः प्रशिष्याश्च षडशीति श्रुतर्षयः ।। ३३.६ ।।"
  },
  {
    "text": "एते द्विजर्षयः प्रोक्ताश्चरकाध्वर्यवो द्विजाः ।।\nचैमिनिः सभरद्वाजः काव्यः पौष्यंजिरेव च ।। ३३.७ ।।"
  },
  {
    "text": "हिरण्यनाभः कौशिल्यो लौगाक्षिः कुसुमिस्तथा ।।\nलंगली शालिहोत्रश्च शक्तिराजश्च भार्गवः ।। ३३.८ ।।"
  },
  {
    "text": "सामगानामथाचार्य ऐलो राजा पुरूरवाः ।।\nषट्चत्वारिंशदन्ये वै तेषां शिष्याः श्रुतर्षयः ।। ३३.९ ।।"
  },
  {
    "text": "कौशीतिः कंकमुद्गश्च कुंडकः सपराशरः ।।\nलोभालोभश्च धर्मात्मा तथा ब्रह्म बलश्च सः ।। ३३.१० ।।"
  },
  {
    "text": "क्रंथलोऽथो मदगलो मार्कंडेयोऽथ धर्मवित् ।।\nइत्येते नवतिर्ज्ञेया होत्रवद्ब्रह्मचारिणः ।। ३३.११ ।।"
  },
  {
    "text": "चरकाध्वर्यवश्चापि ह्यनुमंन्त्रं तु ब्राह्मणम् ।।\nचलूभिः सुमतिश्चैव तथा देववरश्च यः ।। ३३.१२ ।।"
  },
  {
    "text": "अनुकृष्णस्तथायुश्च अनुभूमिस्तथैव च ।।\nतथाप्रीतः कृशाश्वश्व सुमूलिर्बाष्कलिस्तथा ।। ३३.१३ ।।"
  },
  {
    "text": "चरकाध्वर्यकाध्वर्युनमस्युर्ब्रह्मचारिणः ।।\nवैयासकिः शुको विद्वाँल्लौकिर्भूरिश्रवास्तथा ।। ३३.१४ ।।"
  },
  {
    "text": "सोमाविरतुनांतक्यस्तथा धौम्यश्च काश्यपः ।।\nआरण्या इलकश्चैव उपमन्युर्विदस्तथा ।। ३३.१५ ।।"
  },
  {
    "text": "भार्गवो मधुकः पिंगः श्वेत केतुस्तथैव च ।।\nप्रजादर्पः कहोडश्च याज्ञवल्क्योऽथ शौनकः ।। ३३.१६ ।।"
  },
  {
    "text": "अनंगो निरतालश्च मध्यमाध्वर्यवस्तुते ।।\nअदितिर्देवमाता च जलापा चैव मानवी ।। ३३.१७ ।।"
  },
  {
    "text": "उर्वशी विश्वयोषा च ह्यप्सरःप्रवरे शुभे ।।\nमुद्गला चातुजीवैव तारा चैव यशस्विनी ।। ३३.१८ ।।"
  },
  {
    "text": "प्रातिमेधी च मार्गा च सुजाता च महातपा ।।\nलोपामुद्रा च धर्मज्ञा या च कोशीतिका स्मृता ।। ३३.१९ ।।"
  },
  {
    "text": "एताश्च ब्रह्मवादिन्य अप्सरो रूपंसमताः ।।\nइत्येता मुख्यशः प्रोक्ता मया च ऋषिपुत्रकाः ।। ३३.२० ।।"
  },
  {
    "text": "वैदशाखाप्रणयनास्ततस्ते ऋषयः स्मृताः ।।\nईश्वरा मंत्रवक्तार ऋषयो ह्यृषिकास्तथा ।। ३३.२१ ।।"
  },
  {
    "text": "ऋषिपुत्राः प्रवक्तरः कल्पानां ब्राह्मणस्य तु ।।\nईश्वराणामृषीणां च ऋषिकाणां सहात्मजैः ।। ३३.२२ ।।"
  },
  {
    "text": "तथा वाक्यानि जनीष्व यथैषां मंत्रदृष्टयः ।।\nतत्राज्ञायुक्तमद्वैतं दीप्तं गंभीरशब्दवत् ।। ३३.२३ ।।"
  },
  {
    "text": "अत्यंतमपरोक्षं च लिंगं नाम तथैव च ।।\nसर्वभूतान्यभूतं च परिदानं च यद्भवेत् ।। ३३.२४ ।।"
  },
  {
    "text": "क्वचिन्निरुक्तप्रोक्तार्थं वाक्यं स्वायंभुवं विदुः ।।\nयत्किंचिन्मंत्रसंयुक्तं तत्र नामविभक्तिभिः ।। ३३.२५ ।।"
  },
  {
    "text": "प्रत्यक्षाभिहितं चैवमृषीणां वचनं मतम् ।।\nनैगमैर्विविधैः शब्दैर्निपातैर्बहुलं च यत् ।। ३३.२६ ।।"
  },
  {
    "text": "यच्चाप्यस्ति महद्वाक्यमृषीकाणां वचः स्मृतम् ।।\nअविस्पष्टपदं यच्च यच्च स्याद्बहुसंशयम् ।। ३३.२७ ।।"
  },
  {
    "text": "ऋषिपुत्रवचस्तद्वै सर्वाश्च परिदेवताः ।।\nहेतुदृष्टांत बहुलं चित्रशब्दमपार्थकम् ।। ३३.२८ ।।"
  },
  {
    "text": "सर्वास्तु तमशक्तं च वाक्यमेतत्तु मानुषम् ।।\nमिश्रा इति समाख्याताः प्रभावादृषितां गाताः ।। ३३.२९ ।।"
  },
  {
    "text": "समुत्कर्षाय कर्षाभ्यां जातिव्यत्याससंभवाः ।।\nभूतभव्यभवज्ज्ञान जन्मदुःखचिकित्सनम् ।। ३३.३० ।।"
  },
  {
    "text": "मिश्राणां तद्भवेद्वाक्यं गुरोर्बलप्रवर्त्तनम् ।।\nधर्मशास्त्रप्रणेतारो महिम्ना सर्वगाश्च वै ।। ३३.३१ ।।"
  },
  {
    "text": "तपःप्रकर्षः सुमहान्येषां ते ऋषयः स्मृताः ।।\nबृहस्पतिश्च शुक्रश्च व्यासः सारस्वतस्तथा ।। ३३.३२ ।।"
  },
  {
    "text": "व्यासाः शास्त्रप्रणयना वेदव्यास इति स्मृताः ।।\nयस्मादवारजाः संतः पूर्वेभ्यो मेधयाधिकाः ।। ३३.३३ ।।"
  },
  {
    "text": "ऐश्वर्येण च संपन्नास्ततस्ते ऋषयः स्मृताः ।।\nयस्मिन्कालो न चं वयः प्रमाणमृषिभावने ।। ३३.३४ ।।"
  },
  {
    "text": "दृश्यते हि पुमान्कश्चित्कश्चिज्ज्येष्ठतमो धिया ।।\nयस्माद्बुद्ध्या च वर्षीयान्बलोऽपि श्रुतवानृषिः ।। ३३.३५ ।।"
  },
  {
    "text": "यः कश्चित्पादवान्मध्ये प्रयुक्तोऽक्षर संपदा ।।\nविनियुक्तावसानां तु तामृचं परिचक्षते ।। ३३.३६ ।।"
  },
  {
    "text": "यः कश्चित्करणैर्मंत्रो न च पादक्षरैर्मितः ।।\nअतियुक्तावसानं च तद्यजुर्वै प्रचक्षते ।। ३३.३७ ।।"
  },
  {
    "text": "ह्रींकारः प्रणवो गीतः प्रस्तावश्च चतुर्थकम् ।।\nपंचमः प्रतिहोत्रश्च षष्ठमाहुरुपद्रवम् ।। ३३.३८ ।।"
  },
  {
    "text": "निधनं सप्तमं साम्नः सप्तविंध्य मिदं स्मृतम् ।।\nपंचविंध्य इति प्रोक्तं ह्रींकारः प्रणवादृते ।। ३३.३९ ।।"
  },
  {
    "text": "ब्रह्मणे धर्ममत्युक्तौ यत्तदा ज्ञाप्यतेऽर्थतः ।।\nआशास्तिस्तु प्रसंख्याता विलापः परिदेवना ।। ३३.४० ।।"
  },
  {
    "text": "क्रोधाद्वा द्वेषणाच्चैव प्रश्राख्यानं तथैव च ।।\nएतत्तु सर्वविद्यानां विहितं मंत्रलक्षणम् ।। ३३.४१ ।।"
  },
  {
    "text": "मंत्रा नवविधाः प्रोक्ता ऋग्यजुः सामलक्षणाः ।।\nमूर्तिर्निन्दा प्रशंसा चाक्रोशस्तोषस्तथैव च ।। ३३.४२ ।।"
  },
  {
    "text": "प्रश्रानुज्ञास्तथाख्यानमाशास्मतिविधयो मताः ।।\nमंत्रभेदांश्च वक्ष्यामि चतुर्विशतिलक्षणान् ।। ३३.४३ ।।"
  },
  {
    "text": "प्रशंसा स्तुतिराक्रोशो निंदा च परिदेवना ।।\nअभिशापो विशापश्च प्रश्नः प्रतिवचस्तथा ।। ३३.४४ ।।"
  },
  {
    "text": "आशीर्यज्ञस्तथाऽक्षेप अर्थाख्यानं च संकथा ।।\nवियोगा ह्यभियोगाश्च कथा संस्था वरश्च वै ।। ३३.४५ ।।"
  },
  {
    "text": "प्रतिषेधोप देशौ च नमस्कारः स्पृहा तथा ।।\nविलापश्चेति मंत्राणां चतुर्विंशतिरुद्धृताः ।। ३३.४६ ।।"
  },
  {
    "text": "ऋषिभिर्यज्ञतत्त्वज्ञैर्विहितं ब्रह्मणं पुरा ।।\nहेतु र्निर्वचनं निन्दा प्रशस्तिः संशयो निधिः ।। ३३.४७ ।।"
  },
  {
    "text": "पुराकृतिपुराकल्पौ व्यवधारणकल्पना ।।\nुपमा च दशैते वै विधयो ब्राह्मणस्य तु ।। ३३.४८ ।।"
  },
  {
    "text": "लक्षणं ब्राह्मणस्यैनद्विहितं सर्वशाखिनाम ।।\nहेतुर्हंतेः स्मृतो धातोर्यन्निहंत्युदितं परैः ।। ३३.४९ ।।"
  },
  {
    "text": "अथवार्थे परिप्राप्ते हिनो तेर्गतिकर्मणा ।।\nतथा निर्वचनं ब्रूयाद्वाक्यार्थस्यावधारणम् ।। ३३.५० ।।"
  },
  {
    "text": "निन्दां तामाहुरायार्या यद्दोषे निन्दनं वचः ।।\nप्रपूर्वाच्छंसतेर्धातोः प्रशंसागुणवत्तया ।। ३३.५१ ।।"
  },
  {
    "text": "इदं त्विदमिदं नैदमित्यनिश्चित्य संशयम् ।।\nइदमेवं विधातव्यमित्ययं विधिरुच्यते ।। ३३.५२ ।।"
  },
  {
    "text": "अन्यस्यान्यस्य चौक्तिर्या बुधैः सोक्ता पुराकृतिः ।।\nयो ह्यत्यंतपरोक्षार्थः स पुराकल्प उच्यते ।। ३३.५३ ।।"
  },
  {
    "text": "पुरातिक्रांतवाचित्वात्पुराकल्पस्य कल्प नाम् ।।\nमंत्रब्राह्मणकल्पैश्च निगमैः शुद्धविस्तरैः ।। ३३.५४ ।।"
  },
  {
    "text": "अनिश्चित्य कृतामाहुर्व्यवधारणकल्पनाम् ।।\nयथा हीदं तथा तद्वै इदं चैव तथैव तत् ।। ३३.५५ ।।"
  },
  {
    "text": "इत्येवमेषा ह्युपमा दशमो ब्राह्मणस्य तु ।।\nइत्येतद्ब्रह्मणस्यादौ विहितं रक्षणं बुधैः ।। ३३.५६ ।।"
  },
  {
    "text": "तस्य तद्विद्भिरुद्दिष्टा व्याख्याम्यनुपदं द्विजैः ।।\nमंत्राणां कल्पना चैव विधिदृष्टिषु कर्मसु ।। ३३.५७ ।।"
  },
  {
    "text": "मंत्रो मन्त्रयतेर्द्धातोर्ब्राह्मणो ब्राह्मणेन तु ।।\nअल्पाक्षरमसंदिग्धं सारवद्विश्वतोमुखम् ।।\nअस्तोभमनवद्यं च सूत्रं सूत्रविदो विदुः ।। ३३.५८ ।।"
  },
  {
    "text": "इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषंगपादे\nऋषिलक्षणं नाम त्रयस्त्रिंत्तमोऽध्यायः ।। ३३ ।।"
  }
]
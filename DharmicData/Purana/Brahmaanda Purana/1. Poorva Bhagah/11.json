[
  {
    "text": "सूत उवाच ।।\nभृगोः ख्यातिर्विजज्ञे वै ईश्वरौ सुखदुःखयोः ।।\nशुभाशुभप्रदातारौ सर्वप्राणभृतामिह ।। ११.१ ।।\nदेवौ धातृविधातारौ मन्वंतरविचारिणौ ।।\nतयार्ज्येष्ठा तु भगिनी देवी श्रीर्लोकभाविनी ।। ११.२ ।।\nसा तु नारायणं देवं पति मासद्य शोभना ।।\nनारायणात्मजौ तस्यां बलोन्मादौव्यजायताम् ।। ११.३ ।।\nबलस्य तेजः पुत्रस्तु उन्मादस्य तु संशयः ।।\nतस्याऽन्ये मानसाः पुत्रा आसन् व्योमविचारिणः ।। ११.४ ।।\nये वहंति विमानानि देवानां पुण्यकर्मणाम् ।।\nमेरुकल्पे स्मृते भार्ये विधातुर्धातुरेव च ।। ११.५ ।।\nआयतिर्नियतिश्चैव तयोः पुत्रौ दृढव्रतौ ।।\nप्राणश्चैव मृकंडश्च ब्रह्मकोशौ सनातनौ ।। ११.६ ।।\nमनस्विन्यां मृकंडस्य मार्कंडेयो बभूव ह ।।\nसुतो वेदशिरास्तस्य धूम्रपत्न्यामजायत ।। ११.७ ।।\nपीवर्यां वेदशिरसः पुत्रा वशकराः स्मृताः ।।\nमार्कंडेयाः समाख्याता ऋषयो वेदपारगाः ।। ११.८ ।।\nप्राणस्य पुंडरीकायां द्युतिमानात्मजोऽभवत् ।।\nउन्नतश्चद्युतिमतः स्वनवातश्च तावुभौ ।। ११.९ ।।\nतयोः पुत्राश्च पौत्राश्च भार्गवाणां परस्परात् ।।\nस्वायंभुवेंतरेऽतीता मरीचेः श्रृणुत प्रजाः ।। ११.१० ।।\nपत्नी मरीचेः संभूतिर्विजज्ञे ह्यात्मसंभंवम् ।।\nप्रजापतेः पूर्णमासं कन्याश्चेमा निबोधत ।। ११.११ ।।\nकृषिर्वृष्टिस्त्विषा चैव तथा चोपचितिः शुभा ।।\nपूर्णमासः सरस्वत्यां पुत्रौ द्वावुदपादयत् ।। ११.१२ ।।\nविरजं चैव धर्मिष्ठं पर्वशं चैव तावुभौ ।।\nविरजस्यात्मजो विद्वान् सुधामा नाम विश्रुतः ।। ११.१३ ।।\nसुधामा स तु वैराजः प्राचीं दिशमुपा श्रितः ।।\nलोकपालः स धर्मात्मा गौरीपुत्रः प्रतापवान् ।। ११.१४ ।।\nपर्वशः पर्वगणनां प्रविष्टः स महायशाः ।।\nपर्वशः पर्वशायां तु जनया मास वै सुतौ ।। ११.१५ ।।\nयजुर्धाम च धीमंतं स्तंभकाश्यपमेव च ।।\nतयोर्गोत्रकरौ पुत्रौ जातौ संन्यासनिश्चितौ ।। ११.१६ ।।\nस्मृतस्त्वंगिरसः पत्नी जज्ञे सा ह्यात्मसंभवान् ।।\nपुत्रो कन्याश्चतस्रश्च पुण्यास्ता लोकविश्रुताः ।। ११.१७ ।।\nसिनीवाली कुहूश्चैव राका चाऽनुमतिस्तथा ।।\nतथैव भरताग्निं च कीर्तिमंतं च तावुभौ ।। ११.१८ ।।\nअग्नेः पुत्रं च पर्जन्यं सद्वती सुषुवे तथा ।।\nहिरण्यरोमा पर्जन्यो मारीच्यामुदपद्यत ।। ११.१९ ।।\nआभूतसंप्लवस्थायी लोकपालः स वै स्मृतः ।।\nयज्ञे कीर्त्तिमतश्चापि धेनुका वीतकल्मषौ ।। ११.२० ।।\nचरिष्णुं धृतिमंतं च उभावंगिरसां वरौ ।।\nतयोः पुत्राश्च पौत्राश्च अतीता वै सहस्रशः ।। ११.२१ ।।\nअनसूया विजज्ञे वै पंचात्रेयानकल्मषान् ।।\nकन्यां चैव श्रुतिं नाम माता शंखपदस्य सा ।। ११.२२ ।।\nकर्दमस्य तु पत्नी सा पौलहस्य प्रजापतेः ।।\nसत्यनेत्रश्च हव्यश्च आपो मूर्त्तिः शनैश्चरः ।। ११.२३ ।।\nसोमश्च पंचमस्तेषामासीत्स्वायंभुवेंतरे ।।\nयामदेवैस्सहातीताः पंचात्रेयाः प्रकीर्त्तिताः ।। ११.२४ ।।\nतेषां पुत्राश्च पौत्राश्च आत्रेयाणां महात्मनाम् ।।\nस्वायंभुवेऽन्तरेऽतीताः शतशोऽथ सहस्रशः ।। ११.२५ ।।\nप्रीत्यां पुलस्त्यभार्यायां दाना ग्निस्तत्सुतोऽभवत् ।।\nपूर्वजन्मनि सोऽगस्त्यः स्मृतः स्वायंभुवेऽन्तरे ।। ११.२६ ।।\nमध्यमो देवबाहुश्च अत्रिनामा च ते त्रयः ।।\nस्वमा यवीयसी तेषां सद्वती नाम विश्रुता ।। ११.२७ ।।\nपर्जन्यजननी शुभ्रा पत्नी चाग्नेः स्मृता शुभा ।।\nपौलस्त्यस्य च ब्रह्मर्षेः प्रीतिपुत्रस्य धीमतः ।। ११.२८ ।।\nदानाच्च सुषुवे पत्नी सुजंघी चं बहून्सुतान् ।।\nपौलस्त्या इति विख्याताः स्मृताः स्वायंभुवेऽन्तरे ।। ११.२९ ।।\nक्षमा तु सुषुवे पुत्रान्पुलस्त्यस्य प्रजापतेः ।।\nत्रेताग्निवर्चसः सर्वे येषां कीर्त्तिः प्रतिष्ठिता ।। ११.३० ।।\nकर्दमश्चोर्वरीवांश्च सहिष्णुश्चेति ते त्रयः ।।\nऋषिः कनकपीठश्च शुभा कन्या च पीवरी ।। ११.३१ ।।\nकर्दमस्य श्रुतिः पत्नी आत्रेय्यजनयत्स्वयम् ।।\nपुत्रं शंखपदं नाम कन्यां काम्यां तथैव च ।। ११.३२ ।।\nस वै शंखपदः श्रीमाँल्लोकपालः प्रजापतिः ।।\nदक्षिणस्यां दिशि रतः काम्या दत्ता प्रियव्रते ।। ११.३३ ।।\nकाम्या प्रियव्रताल्लेभे स्वायंभुवसमान्सुतान् ।।\nदश कन्याद्वयं चैव यैः क्षत्रं सम्प्रवर्त्तितम् ।। ११.३४ ।।\nपुत्रं कनकपीठस्य सहिष्णुं नाम विश्रुतम् ।।\nयशोधरा विजज्ञे वै कामदेवं सुमध्यामा ।। ११.३५ ।।\nक्रतोः क्रतुसमान्पु त्रान् विजज्ञे संनतिः शुभान् ।।\nतेषां न भार्या पुत्रो वा सर्वे ते उर्द्धरेतसः ।। ११.३६ ।।\nतानि षष्टिसहस्राणि वालखिल्या इति श्रुताः ।।\nअरुणस्याग्रतो यांति परिवार्य दिवाकरम् ।। ११.३७ ।।\nआभूतसंप्लवात्सर्वेपतंगसहचारिणः ।।\nस्वसारौ तद्यवीयस्यौ पुण्या सत्यवती चते ।। ११.३८ ।।\nपर्वशस्य स्नुवे ते वै पूर्णमास सुतस्य तु ।।\nऊर्जायां तु वसिष्ठस्य वासिष्ठाः सप्त जज्ञिरे ।। ११.३९ ।।\nज्यायसी च सुता तेषां पुंडरीका सुमध्यमा ।।\nजननी सा द्युतिमतः प्राणस्य महिषी प्रियाः ।। ११.४० ।।\nतस्यास्तु ये यवीयांसो वासिष्ठाः सप्त विश्रुताः ।।\nरक्षो गर्त्तोर्द्ध्वबाहुश्च सवनः पवनश्च यः ।। ११.४१ ।।\nसुतपाः शंकुरित्येते सर्वे सप्तर्षयः समृताः ।।\nरत्नो वरांग्यजनयन्मार्कंडेयी यशस्विनी ।। ११.४२ ।।\nप्रतीच्यां दिशि राजानं केतुमंतं प्रजापतिम् ।।\nगोत्राणि नामभिस्तेषां वासिष्ठानां महात्मनाम् ।। ११.४३ ।।\nस्वायंभुवेऽन्तरेतीतान्यग्नेस्तु श्रृणुत प्रजाः ।।\nइत्येष ऋषिसर्गस्तु सानुबंधः प्रकीर्त्तितः ।। ११.४४ ।।\nविस्तरेणानुपूर्व्याच्च अग्नेर्वक्ष्याम्यतः परम् ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे ऋषिसर्गवर्णनं नामैकादशोऽध्यायः ।। ११ ।।"
  }
]
[
  {
    "text": "सूत उवाच\nइत्येवं प्रथमं पादं प्रकृत्यर्थं प्रकीर्तितम् ।\nश्रुत्वा तु संहृष्टमनाः कापेयः संशयायति ॥ १,६.१ ॥\nआराध्य वचसा सूतं तस्यार्थ त्वपरां कथाम् ।\nअथ प्रबृति कल्पज्ञः प्रतिसंधिः प्रचक्षते ॥ १,६.२ ॥\nसमतीतस्य कल्पस्य वर्तमानस्य चानयोः ।\nकल्पयोरन्तरं यत्र प्रतिसंधिश्च यस्तयोः ।\nएतद्वेदितुमिच्छामि यथावत्कुशलो ह्यसि ॥ १,६.३ ॥\nकापेयेनैवमुक्तस्तु सूतः प्रवदतां वरः ।\nत्रैलोक्यस्योद्भवं कृत्स्नमाख्यातुमुपचक्रमे ॥ १,६.४ ॥\nसूत उवाच\nअत्र वै वर्णयिष्यामि याथातथ्येन सुव्रताः ।\nकल्पं भूतं भविष्यं च प्रतिसंधिश्च यस्तयोः ॥ १,६.५ ॥\nमन्वन्तराणि कल्पेषु यानि यानि च सुव्रताः ।\nयश्चायं वर्तते कल्पो वाराहः सांप्रतः शुभः ॥ १,६.६ ॥\nअस्मात्कल्पात्तु यः पूर्वः कल्पोऽतीतः सनातनः ।\nतस्य चास्य च कल्पस्य मध्यावस्थां निबोधत ॥ १,६.७ ॥\nप्रत्यागते पूर्वकल्पे प्रतिसंधिं विनानघाः ।\nअन्यः प्रवर्त्तते कल्पो जनलोकादयः पुनः ॥ १,६.८ ॥\nव्युच्छिन्नप्रतिसंधिस्तु कल्पात्कल्पः परस्परम् ।\nव्युच्छिद्यन्ते प्रजाः सर्वाः कल्पान्ते सर्वशस्तदा ॥ १,६.९ ॥\nतस्मात्कल्पात्तु कल्पस्य प्रतिसंधिर्न विद्यते ।\nमन्वन्तरे युगाख्यानामविच्छिन्नास्तु संधयः ॥ १,६.१० ॥\nपरस्परात्प्रवर्तन्ते मन्वन्तरयुगैः सह ।\nउक्ता ये प्रक्रियार्थेन पूर्वकल्पाः समासतः ॥ १,६.११ ॥\nतेषां परार्द्धकल्पानां पूर्वे यस्मात्तु यः परः ।\nआसीत्कल्पे व्यतीते वै परर्द्धात्परमस्तु यः ॥ १,६.१२ ॥\nकल्पास्त्वन्ये भविष्या ये ह्यपरार्द्धगुणीकृताः ।\nप्रथमः सांप्रतस्तेषां कल्पों यो वर्तते द्विजाः ॥ १,६.१३ ॥\nअस्मिन्पूर्वे परार्द्धे तु द्वितीयः पर उच्यते ।\nएष संस्थितकालस्तु प्रत्याहारस्ततः स्मृतः ॥ १,६.१४ ॥\nअस्मात्कल्पात्ततः पूर्वं कल्पोऽतीतः पुरातनः ।\nचतुर्युगसहस्रति सह मन्वन्तरैः पुरा ॥ १,६.१५ ॥\nक्षीणे कल्पे ततस्तस्मिन् दाहकाल उपस्थिते ।\nतस्मिन्काले तदा देवा आसन्वैमानिकास्तु ये ॥ १,६.१६ ॥\nनक्षत्रग्रहताराश्च चन्द्रसूर्यादयस्तु ते ।\nअष्टाविंशतिरेवैताः कोट्यस्तु सुकृतात्म नाम् ॥ १,६.१७ ॥\nमन्वन्तरे यथैकस्मिन् चतुर्द्दशसु वै तथा ।\nत्रीणि कोटिशतान्यासन् कोट्यो द्विनवतिस्तथा ॥ १,६.१८ ॥\nअथाधिकासप्त तिश्च सहस्राणां पुरा स्मृता ।\nएकैकस्मिंस्तु कल्पे वै देवा वैमानिकाः स्मृताः ॥ १,६.१९ ॥\nअथ मन्वन्तरेष्वासंश्चतुर्दशसु खे दिवि ।\nदेवाश्च पितरश्चैव ऋषयोऽमृतपास्तथा ॥ १,६.२० ॥\nतेषामनुचराश्चैव पत्न्यः पुत्रास्तथैव च ।\nवर्णाश्रमातिरिक्ताश्च तस्मिन्काले तु खे सुराः ॥ १,६.२१ ॥\nतैस्तैः सायुज्यगैः सार्द्ध प्राप्ते वस्तुमये तदा ।\nतुल्यनिष्ठाभवन्सर्वे प्राप्ते ह्याभूतसंप्लवे ॥ १,६.२२ ॥\nततस्तेऽवश्यभावित्वादू बुद्ध्याः पर्या यमात्मनः ।\nत्रैलोक्यवासिनो देवा इह तानाभिमानिनः ॥ १,६.२३ ॥\nस्थितिकाले तदा पूर्णे आसन्ने पश्चिमोत्तरे ।\nकल्पावसानिका देवास्त स्मिनप्राप्ते ह्युपप्लवे ॥ १,६.२४ ॥\nतदोत्सुका विषादेंन त्यक्तस्थानानि भागशः ।\nमहर्लोकाय संविग्नास्ततस्ते दधिरे मनः ॥ १,६.२५ ॥\nते युक्ता नुपपद्यन्ते महतीं च शरीरिके ।\nविशुद्धिबहुलाः सर्वे मानसीं सिद्धिमास्थिताः ॥ १,६.२६ ॥\nतैः कल्पवासिभिः सार्द्धं महानासादितस्तदा ।\nब्राह्मणैः क्षत्रियैर्वैश्यैस्तद्भवैश्चापरैर्जनैः ॥ १,६.२७ ॥\nगत्वा तु ते महार्लोकं देवसंघाश्चतुर्द्दश ।\nस्ततस्ते जनलोकाय सोद्वेगा दधिरे मनः ॥ १,६.२८ ॥\nएतेन क्रमयोगेन ययुस्ते कल्पवासिनः ।\nएवं देवयुगानां तु सहस्राणि परस्परम् ॥ १,६.२९ ॥\nविशुद्धिबहुलाः सर्वे मानसीं सिद्धिमास्थिताः ।\nतैः कल्पवासिभिः सार्द्धं जन आसादितस्तु वै ॥ १,६.३० ॥\nतत्र कल्पान्दश स्थित्वा सत्यं गच्छन्ति वै पुनः ।\nगत्वा ते ब्रह्मलोकं वै अपरावर्त्तिनीं गतिम् ॥ १,६.३१ ॥\nआधिपत्यं विमाने वै ऐश्वर्येण तु तत्समाः ।\nभवन्ति ब्रह्मणा तुल्या रूपेण विषयेण च ॥ १,६.३२ ॥\nतत्र ते ह्यवतिष्ठन्त प्रीतियुक्ताश्च संयमान् ।\nआनन्दं ब्रह्मणः प्राप्य मुच्यन्ते ब्रह्मणा सह ॥ १,६.३३ ॥\nअवश्यभाविनार्थेन प्राकृतेनैव ते स्वयम् ।\nमानार्चनाभिः संबद्धास्तदा तत्कालभाविताः ॥ १,६.३४ ॥\nस्वपतो बुद्धिपूर्वं तु बोधो भवति वै यथा ।\nतथातु भाविते सेवां तथानन्दः प्रवर्तते ॥ १,६.३५ ॥\nप्रत्याहारैस्तु भोदानां येषां भिन्नानि शुष्मिणाम् ।\nतैः सार्द्ध वर्द्धते तेषां कार्याणि करणानि च ॥ १,६.३६ ॥\nनाना त्वदर्शिनां तेषां ब्रह्मलोकनिवासिनाम् ।\nविनिवृत्ताधिकारणां स्वेन धर्मेण तिष्ठताम् ॥ १,६.३७ ॥\nते तुल्यलक्षणाः सिद्धाः शुद्धात्मानो निरञ्जनाः ।\nप्राकृते करणोपेताः स्वात्मन्येव व्यवस्थिताः ॥ १,६.३८ ॥\nप्रख्यापयित्वा चात्मानं प्रकृतिस्त्वेष तत्त्वतः ।\nपुरुषान्यबहुत्वेन प्रतीता तत्प्रवर्तते ॥ १,६.३९ ॥\nप्रवर्तिते पुनः सर्गे तेषां साकारणात्मनाम् ।\nसंयोगे प्रकृतिर्ज्ञैया मुक्तानां तत्त्वदर्शिनाम् ॥ १,६.४० ॥\nतत्रोपवर्गिणां तेषां न पुनर्मार्गगामिनाम् ।\nअभावः पुनरुत्पन्नः शान्तानामर्चिषामिव ॥ १,६.४१ ॥\nततस्तेषु गतेषूर्ध्वं त्रैलोक्येषु महात्मसु ।\nएतैः सार्धं महर्लोकस्तदानासादितस्तु वै ॥ १,६.४२ ॥\nतच्छिष्या वै भविष्यन्ति कल्पदाह उपस्थिते ।\nगन्धर्वाद्याः पिशाचाश्च मानुषा ब्राह्मणादयः ॥ १,६.४३ ॥\nपशवः पक्षिणस्चैव स्थावराश्च सरीसृपाः ।\nतिष्ठत्सु तेषु तत्कालं पृथिवीतलवासिषु ॥ १,६.४४ ॥\nसहस्रं यत्तु रश्मीनां स्वयमेव विभाव्यते ।\nतत्सप्तरश्मयो भूत्वा एकैको जायते रविः ॥ १,६.४५ ॥\nक्रमेणोत्तिष्टमानास्ते त्रींल्लोकान्प्रदहन्त्युत ।\nजङ्गमाः स्थावराश्चैवनद्यः सर्वे च पर्वताः ॥ १,६.४६ ॥\nशुष्काः पूर्वमनावृष्ट्या सूर्य्यैस्ते च प्रधूपिताः ।\nतदा तु विवशाः सर्वे निर्दग्धाः सूर्यरश्मि भिः ॥ १,६.४७ ॥\nजङ्गमाः स्थावराश्चैव धर्माधर्मात्मकास्तु वै ।\nदग्धदेहास्तदा ते तु धूतपापायुगान्तरे ॥ १,६.४८ ॥\nख्यातातपा विनिर्मुक्ताः शुभय चातिबन्धया ।\nततस्ते ह्युपपद्यन्ते तुल्यरूपैर्जनैर्जनाः ॥ १,६.४९ ॥\nउषित्वा रजनीं तत्र ब्रह्मणोऽव्यक्तजन्मनः ।\nपुनः सर्गे भवन्तीह मानसा ब्रह्मणः सुताः ॥ १,६.५० ॥\nततस्तेषूपपन्नेषु जनैस्त्रैलोक्यवासिषु ।\nनिर्दग्धेषु च लोकेषु तदा सूर्यैस्तु सप्तभिः ॥ १,६.५१ ॥\nवृष्ट्या क्षितौ प्लावितायां विजनेष्वर्णवेषु च ।\nसामुद्राश्चैव मेघाश्च आपः सर्वाश्च पार्थिवाः ॥ १,६.५२ ॥\nशरमाणा व्रजन्त्येव सलिलाख्यास्तथा नुगाः ।\nआगतागतिकं चैव यदा तत्सलिलं बहु ॥ १,६.५३ ॥\nसंछाद्येमां स्थितां भमिमर्णवाख्यं तदाभवत् ।\nआभाति यस्मात्स्वाभासो भाशब्दो व्याप्तिदीप्तिषु ॥ १,६.५४ ॥\nसर्वतः समनुप्राप्त्या तासां चाम्भो विभाव्यते ।\nतदन्तस्तनुते यस्मात्सर्वां पृथ्वीं समन्त ततः ॥ १,६.५५ ॥\nधातुस्तनोति विस्तारे नचैतास्तनवः स्मृताः ।\nशर इत्येष शीर्णे तु नानार्थो धातुरुच्यते ॥ १,६.५६ ॥\nएकार्णवे भवत्यापो न शीघ्रास्तेन ते नराः ।\nतस्मिन् युगसहस्रान्ते संस्थिते ब्रह्मणोऽहनि ॥ १,६.५७ ॥\nतावत्काले रजन्यां च वर्तन्त्यां सलिलात्मना ।\nततस्तु सलिले तास्मिन्नष्टाग्नौ पृथवीतले ॥ १,६.५८ ॥\nप्रशान्तवातेऽन्धकारे निरालोके समन्ततः ।\nएतेनाधिष्ठितं हीदं ब्रह्मा स पुरुषः प्रभुः ॥ १,६.५९ ॥\nविभागमस्य लोकस्य प्रकर्तुं पुनरैच्छत ।\nएकार्णवे तदा तस्मिन्नष्टे स्थावरजङ्गमे ॥ १,६.६० ॥\nतदा भवति स ब्रह्मा सहस्राक्षः सहस्रपात् ।\nसहस्रशीर्षा पुरुषो रुक्मवर्णो जितेन्द्रियः ।\nइमं चोदाहरन्त्यत्रर्श्लोकं नारायणं प्रति ॥ १,६.६१ ॥\nआपो नारास्तत्तनव इत्यर्था ननुशुश्रुम ।\nआपूर्यमाणास्तत्रास्ते तेन नारायणः स्मृतः ॥ १,६.६२ ॥\nसहस्रशीर्षा सुमनाः सहस्रपात्सहस्रचक्षुर्वदनः सहस्रकृत् ।\nसहस्रबाहुः प्रथमः प्रजापतिस्त्रयीमयोऽयं पुरुषो निरुच्यते ॥ १,६.६३ ॥\nआदित्यवर्णो भुवनस्य गोप्ता एको ह्यमूर्तः प्रथमस्त्वसो विराट् ।\nहिरण्य गर्भः पुरुषो महात्मा संपद्यते वै मनसः परस्तात् ॥ १,६.६४ ॥\nकल्पादौ रजसोद्रिक्तो ब्रह्मा भूस्त्वासृजत्प्रभुः ।\nकल्पान्ते तमसोद्रिक्तः कालो भूत्वाग्रसत्पुनः ॥ १,६.६५ ॥\nस वै नारायणो भूत्वा सत्त्वोद्रिक्तो जलाशये ।\nत्रिधा विभज्य चात्मानं त्रैलोक्ये संप्रवर्त्तते ॥ १,६.६६ ॥\nसृजति ग्रसते चैव वीक्ष्यते च त्रिभिः स्वयम् ।\nएकार्णवे तदा तस्मिन्नष्टे स्थावरजङ्गमे ॥ १,६.६७ ॥\nचतुर्युगसहस्रान्ते सर्वतः स जलावृते ।\nब्रह्मां नारायणाख्यस्तु स चकाशे भवे स्वयम् ॥ १,६.६८ ॥\nचतुर्विधाः प्रजाः सर्वा ब्रह्मशक्त्या तमोवृताः ।\nपश्यन्ति तं महर्लोके कालं सुप्तं महर्षयः ॥ १,६.६९ ॥\nभृग्वादयो यथोद्दिष्टास्तस्मिन् काले महर्षयः ।\nसत्यादयस्तथा त्वष्टौ कल्पे लीने महर्षयः ।\nतदा विवर्त्यमानैस्तैर्महत्परिगतं पराम् ॥ १,६.७० ॥\nगत्यर्थादृषतेर्धातोर्नामनिष्पत्तिरुच्यते ।\nयस्मादृषतिसत्त्वेन महत्तस्मान्महर्षयः ॥ १,६.७१ ॥\nमहर्लोकस्थितैर्दृष्टः कालः सुप्तस्तदा च तैः ।\nसत्त्वाद्याः सप्त ये त्वासन्कल्पेऽतीते महर्षयः ॥ १,६.७२ ॥\nएवं ब्रह्मा तासु तासु रजनीषु सहस्रशः ।\nदृष्टवन्तस्तदानीताः कालं सुप्तं महर्षयः ॥ १,६.७३ ॥\nकल्पस्यादौ सुबहुला यस्मात्संस्थाश्चतुर्द्दश ।\nकल्पया मास वै ब्रह्मा तस्मात्कल्पो निरुच्यते ॥ १,६.७४ ॥\nस स्रष्टा सर्वभूतानां कल्पादिषु पुनः पुनः ।\nव्यक्ताव्यको महादेवस्तस्य सर्वमिदं जगत् ॥ १,६.७५ ॥\nइत्येष प्रतिसंबन्धः कीर्तितः कल्पयोर्द्वयोः ।\nसांप्रतं हि तयोर्मध्ये प्रागवस्था बभूव ह ॥ १,६.७६ ॥\nकीर्तितस्तु समासेन पूर्वकल्पे यथातथम् ।\nसांप्रतं संप्रवक्ष्यामि कल्पमेतं निबोधत ॥ १,६.७७ ॥\nइति श्रीब्रह्माण्डे महापुराणे वायुप्रोक्ते पूर्वभागे द्वितीये अनुषङ्गापादे कल्पमन्वन्तराख्यानवर्णनं नाम षष्ठोऽध्यायः"
  }
]
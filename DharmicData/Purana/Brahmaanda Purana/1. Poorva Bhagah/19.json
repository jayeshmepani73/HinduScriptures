[
  {
    "text": "सूत उवाच ।।\nप्लक्षद्वीपं प्रवक्ष्यामि यथावदिह संग्रहात् ।।\nश्रृणुतेमं यथातत्त्वं ब्रुवतो मे द्विजोत्तमाः ।। १९.१ ।।\nजंबूद्वीपस्य विस्ताराद्द्विगुणास्तस्य विस्तरः ।।\nविस्तराद्द्विगुणश्चास्य परिणाहः समंततः ।। १९.२ ।।\nतेनावृतः समुद्रो वै द्वीपेन लवणोदकः ।।\nतत्र पुण्या जनपदाश्चिरान्न म्रियते जनः ।। १९.३ ।।\nकृत एव च दुर्भिक्षं जराव्याधिभयं कुतः ।।\nतत्रापि पर्वताः पुण्याः सप्तैव मणिभूषणाः ।। १९.४ ।।\nरत्नाकरास्तथा नद्यस्तासां नामानि च बुवे ।।\nब्लक्षद्वीपादिषु त्वेषु सप्त सप्त तु पंचसु ।। १९.५ ।।\nऋज्वायताः प्रतिदिशं निविष्टा वर्षपर्वताः ।।\nप्लक्षद्वीपे तु वक्ष्यामि सप्तद्वीपान् महा बलान् ।। १९.६ ।।\nगोमेदकोऽत्र प्रथमः पर्वतो मेघसन्निभः ।।\nख्यायते यस्य नाम्ना तु वर्षं गोमेदसंज्ञितम् ।। १९.७ ।।\nद्वितीयः पर्वतश्चंद्रः सर्वौष धिसमन्वितः ।।\nअश्विभ्याममृतस्यार्थमोषध्यो यत्र संभृताः ।। १९.८ ।।\nतृतीयो नारदो नाम दुर्गशैलो महोच्चयः ।।\nतत्राचले समुत्पन्नौ पूर्वं नारदपर्वतौ ।। १९.९ ।।\nचतुर्थस्तत्र वै शैलो दुदुंभिर्न्नाम नामतः ।।\nछन्दमृत्युः पुरा तस्मिन्दुंदुभिः सादितः सुरैः ।। १९.१० ।।\nरज्जुदोलोरुकामं यः शाल्मलिश्चासुरान्तकृत् ।।\nपंचमः सोमको नाम देवैर्यत्रामृतं पुरा ।। १९.११ ।।\nसंभृतं चाहृतं चैव मातुरर्थे गरुत्मता ।।\nषष्टस्तु सुमना नाम सप्तमर्षभ उच्यते ।। १९.१२ ।।\nहिरण्यक्षो वराहेण तस्मिञ्छैले निषूदितः ।।\nवैभ्राजः सप्तमस्तत्र भ्राजिष्णुः स्फाटिको महान् ।। १९.१३ ।।\nअर्चिर्भिर्भ्राजते यस्माद्वैभ्राजस्तेन संस्मृतः ।।\nतेषां वर्षाणि वक्ष्यामि नामतस्तु यथाक्रमम् ।। १९.१४ ।।\nगोमेदं प्रथमं वर्षं नाम्नाशांतभयं स्मृतम् ।।\nचन्द्रस्य शिशिरं नाम नारदस्य सुखोदयम् ।। १९.१५ ।।\nआनंदं दुंदुभेर्वर्षं सोमकस्यशिवं स्मृतम् ।।\nक्षेमकं वृषभस्यापि वैभ्राजस्य ध्रुवं तथा ।। १९.१६ ।।\nएतेषु देवगंधर्वाः सिद्धाश्च सह चारणैः ।।\nविहरंति रमंते च दृश्यमानाश्च तैः सह ।। १९.१७ ।।\nतेषां नद्यस्तु सप्तैव प्रतिवर्षं समुद्रगाः ।।\nनामतस्ताः प्रवक्ष्यामि सप्तगंगास्तपोधनाः ।। १९.१८ ।।\nअनुतप्तासुखी चैव विपाशा त्रिदिवा क्रमुः ।।\nअमृता सुकृता चैव सप्तैताः सरितां वराः ।। १९.१९ ।।\nअभिगच्छंति ता नद्यस्ताभ्यश्चान्याः सहस्रशः ।।\nबहूदका ह्योघवत्यो यतो वर्षति वासवः ।। १९.२० ।।\nताः पिबंति सदा हृष्टा नदीजनपदास्तु ते ।।\nशुभाः शांतभयाश्चैव प्रमुदं शैशिराः शिवाः ।। १९.२१ ।।\nआनंदाश्च सुखाश्चैव क्षेमकाश्च ध्रुवैः सह ।।\nवर्णाश्रमाचारयुता प्रजास्तेष्ववधिष्ठिताः ।। १९.२२ ।।\nसर्वे त्वरोगाः सुबलाः प्रजाश्चामयव र्जिताः ।।\nअवसर्पिणी न तेष्वस्ति तथैवोत्सर्पिणी न च ।। १९.२३ ।।\nन तत्रास्ति युगावस्था चतुर्युगकृता क्वचित् ।।\nत्रेतायुगसमः कालः सर्वदा तत्र वर्त्तते ।। १९.२४ ।।\nप्लक्षद्वीपादिषु ज्ञेयः पंचस्वेतेषु सर्वशः ।।\nदेशस्यानुविधानेन कालस्यानुविधाः स्मृताः ।। १९.२५ ।।\nपंचवर्षसहस्राणि तेषु जीवंति मानवाः ।।\nसुरूपाश्च सुवेषाश्च ह्यरोगा बलिनस्तथा ।। १९.२६ ।।\nसुखमायुर्बलं रुपमारोग्यं धर्म एव च ।।\nप्लक्षद्वीपादिषु ज्ञेयः शाकद्वीपांतिकेषु वै ।। १९.२७ ।।\nप्रक्षद्वीपः पृथुः श्रीमान्सर्वतो धनधान्यवान् ।।\nदिव्यौषधिफलोपेतः सर्वौषधिवनस्पतिः ।। १९.२८ ।।\nआवृतः पशुभिः सर्वैर्ग्राम्यारण्यैः सहस्रशः ।।\nजंबूवृक्षेम संख्यातस्तस्य मध्ये द्विजोत्तमाः ।। १९.२९ ।।\nप्लक्षो नाम महावृक्षस्तस्य नाम्ना स उच्यते ।।\nस तत्र पूज्यते स्थाने मध्ये जनपदस्य ह ।। १९.३० ।।\nस चापीक्षुरसोदेन प्रक्षद्वीपः समावृतः ।।\nप्लक्षद्वीपसमेनैव वैपुल्यद्विस्तरेण तु ।। १९.३१ ।।\nइत्येवं संनिवेशो वः प्लक्षद्वीपस्य कीर्तितः ।।\nआनुपूर्व्यात्समासेन शाल्मलं तु निबोधत ।। १९.३२ ।।\nततस्तृतीयं वक्ष्यामि शाल्मलं द्वीपसुत्तमम् ।।\nशाल्मलेन समुद्रस्तु द्वीपेनेक्षुरसोदकः ।। १९.३३ ।।\nप्लक्षद्वीपस्य विस्ताराद्द्विगुणेन समावृतः ।।\nतत्रापि पर्वताः सप्त विज्ञेया रत्नयोनयः ।। १९.३४ ।।\nरत्नाकरास्तथा नद्यस्तेषां वर्षेषु सप्तसु ।।\nप्रथमः सूर्यसंकाशः कुमुदो नाम पर्वतः ।। १९.३५ ।।\nसर्वधातुमयैः श्रृंगैः शिलाजालसमाकुलैः ।।\nद्वितीयः पर्वतश्चात्र ह्युत्तमो नाम विश्रुतः ।। १९.३६ ।।\nहरितालमयैः श्रृंगैर्दिवमावृत्य तिष्ठति ।।\nतृतियः पर्वतस्तत्र बलाहक इति श्रुतः ।। १९.३७ ।।\nजात्यंजनमयैः श्रृंगैर्दिवमावृत्य तिष्ठति ।।\nचतुर्थः पर्वतो द्रोणो यत्र सा वै सहोषधिः ।। १९.३८ ।।\nविशल्यकरणी चैव मृतसञ्जीविनी तथा ।।\nकंकस्तु पंचमस्तत्र पर्वतः सुमहोदयः ।। १९.३९ ।।\nनित्यपुष्पफलोपेतो वृक्षवीरुत्समावृतः ।।\nषष्ठस्तु पर्वतस्तत्र महिषो मेघसन्निभः ।। १९.४० ।।\nयस्मिन्सोऽग्निर्निवसति महिषो नाम वारिजः ।।\nसप्तमः पर्वतस्तत्र ककुद्मान्नाम भाष्यते ।। १९.४१ ।।\nतत्र रत्नान्यनेकानि स्वयं रक्षति वासवः ।।\nप्रजापतिमुपादाय प्रजाभ्यो विधिवत्स्वयम् ।। १९.४२ ।।\nइत्येते पर्वताः सप्त शाल्मले मणिभूषणाः ।।\nतेषां वर्षाणि वक्ष्यामि सर्पैव तु शुभानि वै ।। १९.४३ ।।\nकुमुदस्य स्मृतं श्वेतमुत्तमस्य च लोहितम् ।।\nबलाहकस्य जीमूतं द्रोणस्य हरितं स्मृतम् ।। १९.४४ ।।\nकंकस्य वैद्युतं नाम महिषस्य च मानसम् ।।\nककुदः सुप्रदं नाम सप्तैतानि तु सप्तधा ।। १९.४५ ।।\nवर्षाणि पर्वताश्चैव नदीस्तेषु निबोधत ।।\nज्योतिः शांतिस्तथा तुष्टा चंद्रा शुक्रा विमोचनी ।। १९.४६ ।।\nनिवृत्तिः सप्तमी तासां प्रतिवर्षं तु ताः स्मृताः ।।\nतासां समीपगाश्चान्याः शतशोऽथ सहस्रशः ।। १९.४७ ।।\nन संख्यां परिसंख्यातुं शक्नुयात्कोऽपि मानवः ।।\nइत्येष संनिवेशो वः शाल्मलस्य प्रकीर्त्तितः ।। १९.४८ ।।\nप्लक्षवृक्षेण संख्यातस्तस्य मध्ये महा द्रुमः ।।\nशाल्मलिर्विपुलस्कंधस्तस्य नाम्ना स उच्यते ।। १९.४९ ।।\nशाल्मलस्तु समुद्रेण सुरोदेन समावृतः ।।\nविस्तराच्छाल्मलस्वैव समे न तु समंततः ।। १९.५० ।।\nउत्तरेषु तु धर्मज्ञाद्वीपेषु श्रृणुत प्रजाः ।।\nयथाश्रुतं यथान्यायं ब्रुवतो मे निबोधत ।। १९.५१ ।।\nकुशद्वीपं प्रवक्ष्यामि चतुर्थं तु समासतः ।।\nसुरोदकः परिवृतः कुशद्वीपेन सर्वतः ।। १९.५२ ।।\nशाल्मलस्य तु विस्ताराद्द्विगुणेन समंततः ।।\nसप्तैव च गिरींस्तत्र वर्ण्यमानान्निबोधत ।। १९.५३ ।।\nकुशद्वीपे तु विज्ञेयः पर्वतो विद्रुमश्च यः ।।\nद्वीपस्य प्रथमस्तस्य द्वितीयो हेमपर्वतः ।। १९.५४ ।।\nतृतीयो द्युतिमान्नाम जीमूतसदृशो गिरिः ।।\nचतुर्थः पुष्पवान्नाम पंचमस्तु कुशेशयः ।। १९.५५ ।।\nषष्ठो हरिगिरिर्नाम सप्तमो मंदरः स्मृतः ।।\nमंदा इति ह्यपां नाम मंदरो दारणादयम् ।। १९.५६ ।।\nतेषामंतरविष्कंभो द्विगुणः प्रविभागतः ।।\nउद्भिदं प्रथमं वर्षं द्वितीयं वेणुमण्डलम् ।। १९.५७ ।।\nतृतीयं वै रथाकारं चतुर्थं लवणं स्मृतम् ।।\nपंचमं धृतिमद्वर्षं षष्ठं वर्षं प्रभाकरम् ।। १९.५८ ।।\nसप्तमं कपिलं नाम सर्वे ते वर्ष भावकाः ।।\nएतेषु देवगंधर्वाः प्रजास्तु जगदीश्वराः ।। १९.५९ ।।\nविहरंति रमंते च हृष्यमाणास्तु सर्वशः ।।\nन तेषु दस्यवः संति म्लेच्छ जातय एव च ।। १९.६० ।।\nगौरप्रायो जनः सर्वः क्रमाच्च म्रियते तथा ।।\nतत्रापि नद्यः सप्तैव धूतपापाशिवा तथा ।। १९.६१ ।।\nपवित्रा संततिश्चैव विद्युद्दंभा मही तथा ।।\nअन्यास्ताभ्योऽपरिज्ञाताः शतशोऽथ सहस्रशः ।। १९.६२ ।।\nअभिगच्छंति ताः सर्वा यतो वर्षति वासवः ।।\nघृतोदेन कुशद्वीपो बाह्यतः परिवारितः ।। १९.६३ ।।\nविज्ञेयः स तु विस्तारात्कुशद्वीपसमेन तु ।।\nइत्येष सन्निवेशो वः कुशद्वीपस्य कीर्त्तितः ।। १९.६४ ।।\nक्रौंचद्वीपस्य विस्तारं वक्ष्याम्यहमतः परम् ।।\nकुशद्वीपस्य विस्ताराद्द्विगुणः स तु वै स्मृतः ।। १९.६५ ।।\nघृतोदकसमुद्रो वै क्रौंच द्वीपेन संयुतः ।।\nतस्मिन्द्वीपे नगश्रेष्ठः क्रौंचस्तु प्रथमो गिरिः ।। १९.६६ ।।\nक्रौंचात्परो वामनको वामनादंधकारकः ।।\nअंधकारात्परश्चापि दिवावृन्नाम पर्वतः ।। १९.६७ ।।\nदिवावृतः परश्चापि द्विविदो गिरिसत्तमः ।।\nद्विविदात्परतश्चापि पुंडरीको महागिरिः ।। १९.६८ ।।\nपुंडरीकात्परश्चापि प्रोच्यते दुंदुभिस्वनः ।।\nएते रत्नमयाः सप्त क्रैंचद्वीपस्य पर्वताः ।। १९.६९ ।।\nबहुपुष्पफलोपेतनानावृक्षलतावृताः ।।\nपरस्परेण द्विगुणा विस्तृता हर्षवर्द्धनाः ।। १९.७० ।।\nवर्षाणि तत्र वक्ष्यामि नामतस्तान्निबोधत ।।\nक्रौंचस्य कुशलो देशो वामनस्य मनोनुगः ।। १९.७१ ।।\nमनोनुगात्परश्चोष्णस्तृतीयं वर्षमुच्यते ।।\nउष्णात्परः पीवरकः पीवरादंधकारकः ।। १९.७२ ।।\nअंधकारात्परश्चापि मुनिदेशः स्मृतो बुधैः ।।\nमुनिदेशात्परश्चैव प्रोच्यते दुंदुभिस्वनः ।। १९.७३ ।।\nसिद्धचारणसंकीर्णो गौरप्रयो जनः स्मतः ।।\nतत्रापि नद्यः सप्तैव प्रतिवर्ष स्मृताः शुभाः ।। १९.७४ ।।\nगौरी कुमुद्वती चैव संध्या रात्रिर्मनोजवा ।।\nख्यातिश्च पुंडरीका च गंगाः सप्तविधाः स्मृताः ।। १९.७५ ।।\nतासां सहस्रशश्चान्या नद्यो यास्तु समीपगाः ।।\nअभिगच्छंति ताः सर्वा विपुलाः सुबहूदकाः ।। १९.७६ ।।\nक्रौंचद्वीपः समुद्रेण दधिमंडौदकेन तु ।।\nआवृतः सर्वतः श्रीमान्क्रौंचद्वीपसमेन तु ।। १९.७७ ।।\nप्लक्षद्वीपादयो ह्येते समासेन प्रकीर्त्तिताः ।।\nतेषां निसर्गोद्वीपानामानुपूर्व्येण सर्वशः ।। १९.७८ ।।\nन शक्यो विस्तराद्वक्तुं दिव्यवर्षशतैरपि ।।\nनिसर्गो यः प्रजानां तु संहारो यश्च तासु वै ।। १९.७९ ।।\nशाकद्वीपं प्रवक्ष्यामि यथावदिह निश्चयात् ।।\nश्रृणुध्वं तु यथातथ्यं ब्रुवतो मे यथार्थवत् ।। १९.८० ।।\nक्रौंचद्वीपस्य विस्ताराद्द्विगुणास्तस्य विस्तरः ।।\nपरिवार्य समुद्रं स दधिमंडोदकं स्थितः ।। १९.८१ ।।\nतत्र पुण्या जनपदाश्चिरात्तु म्रियते जनः ।।\nकुत एव च दुर्भिक्षं जराव्याधिभयं कुतः ।। १९.८२ ।।\nतत्रापि पर्वताः शभ्राः सप्तैव मणिभूषणाः ।।\nरत्नाकरास्तथा नद्यस्तेषां नामानि मे श्रृणु ।। १९.८३ ।।\nदेवर्षिगंधर्वयुतः प्रथमो मेरुरुच्यते ।।\nप्रागायतः स सौवर्णो ह्युदयो नाम पर्वतः ।। १९.८४ ।।\nवृष्ट्यर्थं जलदास्तत्र प्रभंवति च यांति च ।।\nतस्यापरेण सुमहाञ्जलधारो महागिरिः ।। १९.८५ ।।\nयतो नित्यमुपादत्ते वासवः परमं जलम् ।।\nततो वर्षं प्रभवति वर्षाकाले प्रजास्विह ।। १९.८६ ।।\nतस्योत्तरे रैवतको यत्र नित्यं प्रतिष्ठितम् ।।\nरेवती दिवि नक्षत्रं पितामहकृतो विधिः ।। १९.८७ ।।\nतस्यापरेण सुमहान् श्यामो नाम महागिरिः ।।\nतस्माच्छ्यामत्वमापन्नाः प्रजाः पूर्वमिमाः किल ।। १९.८८ ।।\nतस्यापरेण सुमहान्नाजतोऽस्तगिरिः स्मृतः ।।\nतस्यापरे चांबिकेयो दुर्गशैलो महागिरिः ।। १९.८९ ।।\nअंबिकेयात्परो रम्यः सर्वौषधिसमन्वितः ।।\nकेसरी केसरयुतो यतो वायुः प्रजापतिः ।। १९.९० ।।\nउदयात्प्रथमं वर्षं महात्तज्जलदं स्मृतम् ।।\nद्वितीयं जलधारस्य सुकुमारमिति स्मृतम् ।। १९.९१ ।।\nरैवतस्य तु कौमारं श्यामस्य च मणीवकम् ।।\nअस्तस्यापि शुभं वर्षं विज्ञेयं कुसुमोत्तरम् ।। १९.९२ ।।\nअम्बिकेयस्य मोदाकं केसरस्य महाद्रुमम् ।।\nद्वीपस्य परिमाणं तु ह्रस्वदीर्घत्वमेव च ।। १९.९३ ।।\nक्रौंचद्वीपेन विख्यातं तस्य केतुर्महाद्रुमः ।।\nशाको नाम महोत्सेधस्तस्य पूज्या महानुगाः ।। १९.९४ ।।\nतत्र पुण्या जनपदाश्चातुर्वर्ण्यसमन्विताः ।।\nनद्यश्चापि महापुण्या गंगाः सप्तविधास्तथा ।। १९.९५ ।।\nसुकुमारी कुमारी च नलिनी वेणुका च या ।।\nइक्षुश्च वेणुका चैव गभस्तिः सप्तमी तथा ।। १९.९६ ।।\nनद्यश्चान्याः पुण्यजलाः शीततोयवहाः शुभाः ।।\nसहस्रशः समाख्याता यतो वर्षति वासवः ।। १९.९७ ।।\nन तासां नामधेयानि परिमाणं तथैव च ।।\nशक्यं वै परिसंख्यातुं पुण्यास्ताः सरिदुत्तमाः ।। १९.९८ ।।\nताः पिबंति सदा हृष्टा नदीर्जनपदास्तु ते ।।\nशांशपायनविस्तीर्णो द्वीपोऽसौ चक्रसंस्थितः ।। १९.९९ ।।\nनदीजलैः प्रतिच्छन्नः पर्वतैश्चाभ्रसन्निभैः ।।\nसर्वधातुविचित्रैश्च मणिविद्रुमभूषितैः ।। १९.१०० ।।\nनगरैश्चैव विविधैः स्फीतैर्जनपदैरपि ।।\nवृक्षैः पुष्पफलोपेतैः समंताद्धनधान्यवान् ।। १९.१०१ ।।\nक्षीरोदेन समुद्रेण सर्वतः परिवारितः ।।\nशाकद्वीपस्य विस्तारात्समेन तु समंन्ततः ।। १९.१०२ ।।\nतस्मिञ्जनपदाः पुण्याः पर्वताः सरितः शुभाः ।।\nवर्णाश्रमसमाकीर्णा देशास्ते सप्त वै स्मृताः ।। १९.१०३ ।।\nन संकरश्च तेष्वस्ति वर्णाश्रमकृतः क्वचित् ।।\nधर्मस्य चाव्यभीचारादेकांतसुखिताः प्रजाः ।। १९.१०४ ।।\nन तेषु लोभो माया वा हीर्षासूयाकृतः कुतः ।।\nविपर्ययो न तेष्वस्ति कालात्स्वाभाविकं परम् ।। १९.१०५ ।।\nकरावाप्तिर्न तेष्वस्ति न दंडो न च दंड्यकाः ।।\nस्वधर्मेणैव धर्म ज्ञास्ते रक्षंति परस्परम् ।। १९.१०६ ।।\nएतावदेव शक्यं वै तस्मिन्द्वीपे प्रभाषितुम् ।।\nएतावदेव श्रोतव्यं शाकद्वीपनिवासिनाम् ।। १९.१०७ ।।\nपुष्करं सप्तमं द्वीपं प्रवक्ष्यामि निबोधत ।।\nपुष्करेण तु द्वीपेन वृतः क्षीरोदको बहिः ।। १९.१०८ ।।\nशाकद्वीपस्य विस्ताराद्द्विगुणेन संमततः ।।\nपुष्करे पर्वतः श्रीमानेक एव महाशिलः ।। १९.१०९ ।।\nचित्रैर्मणिमयैः श्रृंगैः शिलाजालैः समुच्छ्रितः ।।\nद्वीपस्य तस्य पूर्वर्द्धे चित्रसानुः स्थितो महान् ।। १९.११० ।।\nस मंडलसहस्राणि विस्तीर्णः पंचविंशतिः ।।\nउर्द्धं चैव चतुस्त्रिंशत्सहस्राणि महीतलात् ।। १९.१११ ।।\nद्वीपर्धस्य परिक्षिप्तः पर्वतो मानसोत्तरः ।।\nस्थितो वेलासमीपे तु नवचंद्र इवोदितः ।। १९.११२ ।।\nयोजनानां सहस्राणि ऊर्ध्वं पंचाशदुच्छ्रितः ।।\nतावदेव च विस्तीर्णः सर्वतः परिमंडलः ।। १९.११३ ।।\nस एव द्वीपपश्चार्द्धे मानसः पृथिवीधरः ।।\nएक एव महासारः सन्निवेशो द्विधा कृतः ।। १९.११४ ।।\nस्वादूदकेनोदधिना सर्वतः परिवारितः ।।\nपुष्करद्वीपविस्ताराद्विस्तीर्णोऽसौ समंततः ।। १९.११५ ।।\nतस्मिन्द्वीपे स्मृतौ द्वौ तु पुण्यौ जनपदौ शुभौ ।।\nअभितो मानसस्याथ पर्वतस्य तु मंडले ।। १९.११६ ।।\nमहावीतं तु यद्वर्ष बाह्यतो मानसस्य तत् ।।\nत्स्यैवाभ्यंतरेणापि धातकीखंडमुच्यते ।। १९.११७ ।।\nदशवर्षसहस्राणि तत्र जीवति मानवाः ।।\nअरोगाः सुखबाहुल्या मानसीं सिद्धिमास्थिताः ।। १९.११८ ।।\nमससायुश्च रूपं च तस्मिन्वर्षद्वये स्मृतम् ।।\nअधमोत्तमा न तेष्वस्ति तुल्यास्ते रूपशीलतः ।। १९.११९ ।।\nन तत्र दस्युर्दमको नेर्ष्यासूया भयं तथा ।।\nनिग्रहो न च दंडोऽस्ति न लोभो न परिग्रहः ।। १९.१२० ।।\nसत्यानृतं न तत्रास्ति धर्माधर्मौ तथैव च ।।\nवर्णाश्रमौ वा वार्ता वा पाशुपाल्यं वणिक्पथः ।। १९.१२१ ।।\nत्रयी विद्या दंडनीतिः शुश्रूषा शिल्पमेव च ।।\nवर्षद्वये सर्वमेतत्पुष्करस्य न विद्यते ।। १९.१२२ ।।\nन तत्र वर्षं नद्यो वा शीतोष्णं वापि विद्यते ।।\nउद्भिदान्युदकान्यत्र गिरिप्रस्रवणानि च ।। १९.१२३ ।।\nउत्तराणां कुरूणां च तुल्यकालो जनस्तथा ।।\nसर्वर्त्तुसुसुखस्तत्र जराक्रमविवर्जितः ।। १९.१२४ ।।\nइत्येष धातकीखंडे महा वीते तथैव च ।।\nआनुपूर्व्याद्विधिः कृत्स्नः पुष्करस्य प्रकीर्त्तितः ।। १९.१२५ ।।\nस्वादूदकेनोदधिना पुष्करः परिवारितः ।।\nविस्तारान्मंडलाच्चैव पुष्करस्य समेन तु ।। १९.१२६ ।।\nएवं द्वीपाः समुद्रैस्तु सप्त सप्तभिरावृताः ।।\nद्वीपस्यानंतरो यस्तु सामुद्रस्तत्समस्तु सः ।। १९.१२७ ।।\nएवं द्वीपसमुद्राणां वृद्धिर्ज्ञेया परस्परात् ।।\nअपां चैव समुद्रेकात्सामुद्र इति संज्ञितः ।। १९.१२८ ।।\nविशंतिर्निवसंत्यस्मिन्प्रजा यस्माच्चतुर्विधाः ।।\nतस्माद्वर्षमिति प्रोक्तं प्रजानां सुखदं यतः ।। १९.१२९ ।।\nऋष इत्येष रमणे वृषशक्तिप्रबंधने ।।\nरतिप्रबधनात्मिद्धं वर्षं तत्तेषु तेन वै ।। १९.१३० ।।\nशुक्लपक्षे चन्द्रवृद्ध्या समुद्रः पूर्यते सदा ।।\nप्रक्षीयमाणे बहुले क्षीयतेऽस्तमिते खगे ।। १९.१३१ ।।\nआपूर्यमाणो ह्युदधिः स्वत एवाभिपूर्यते ।।\nतथोपक्षीयमाणेऽपि स्वात्मन्येवावकृष्यते ।। १९.१३२ ।।\nउखास्थमग्निसंयोगादुद्रिक्तं दृश्यते यथा ।।\nमहोदधिगतं तोयं स्वत उद्रिच्यते तथा ।। १९.१३३ ।।\nअन्यूनानतिरिक्तांश्च वंर्द्वत्यापो ह्रसंति च ।।\nउदयास्तमये त्विन्दौ पक्षयोः शुक्लकृष्णयोः ।। १९.१३४ ।।\nक्षयवृद्धत्वमुदधेः सोमवृद्धिक्षयात्पुनः ।।\nदशोत्तराणि पंचैव ह्यंगुलानि शतानि च ।। १९.१३५ ।।\nअपां वृद्धिः क्षयो दृष्टः सामुद्रीणां तु पर्वसु ।।\nद्विराप्कत्वात्स्मृता द्वीपाः सर्वतश्चोदकावृताः ।। १९.१३६ ।।\nउदकस्यायनं यस्मात्तस्मादुदधिरुच्यते ।।\nअपर्वाणस्तु गिरयः पर्वभिः पर्वताः स्मृताः ।। १९.१३७ ।।\nप्लक्षद्वीपे तु गोमेदः पर्वतस्तेन चौच्यते ।।\nशाल्मलिः शाल्मले द्वीपे पूज्यते सुमहाव्रतैः ।। १९.१३८ ।।\nकुशद्वीपे कुशस्तंबस्तस्यनाम्ना स उच्यते ।।\nक्रौंचद्वीपे गिरिः कौंचो मध्ये जनपदस्य ह ।। १९.१३९ ।।\nशाकद्वीपे द्रुमः शाकस्तस्य नाम्ना स उच्यते ।।\nन्यग्रोधः पुष्करद्वीपे तत्रत्यैः स नमस्कृतः ।। १९.१४० ।।\nमहादेवः पूज्यते तु ब्रह्मा त्रिभुवनेश्वरः ।।\nतस्मिन्नि वसति ब्रह्मा साध्यैः सार्द्धं प्रजापतिः ।। १९.१४१ ।।\nउपासंते तत्र देवास्त्रयस्त्रिंशन्महर्षिभिः ।।\nस तत्र पूज्यते चैव देवेर्देवोतमोतमः ।। १९.१४२ ।।\nजंबूद्वीपात्प्रवर्त्तंते रत्नानि विविधानि च ।।\nद्वीपेषु तेषु सर्वेषु प्रजानां क्रमतस्तु वै ।। १९.१४३ ।।\nसर्वशो ब्रह्मवर्येण सत्येन च दमेन च ।।\nआरोग्ययुःप्रमाणाभ्यां प्रमाणं द्विगुणं ततः ।। १९.१४४ ।।\nएतस्मिन्पुष्करद्वीपे यदुक्तं वर्षकद्वयम् ।।\nगोपायति प्रजास्तत्र स्वयंभूर्जड पण्डिताः ।। १९.१४५ ।।\nईश्वरो दंडसुद्यम्य ब्रह्मा त्रिभुवनेश्वरः ।।\nस विष्णोः सचिवो देवः स पिता स पितामहः ।। १९.१४६ ।।\nभोजनं चाप्रयत्नेन तत्र स्वयमुपस्थितम् ।।\nषड्रसं सुमहावीर्यं भुंजते तु प्रजाः सदा ।। १९.१४७ ।।\nपरेण पुष्करस्यार्द्धे आवृत्यावस्थितो महान् ।।\nस्वादूदकः समुद्रस्तु समंतात्परिवेष्ट्य तम् ।। १९.१४८ ।।\nपरेण तस्य महती दृश्यते लोकसंस्थितिः ।।\nकांचनी द्विगुणा भूमिः सर्वाह्येकशिलोपमा ।। १९.१४९ ।।\nतस्यापरेण शैलश्च पर्यासात्पस्मिंडलः ।।\nप्रकाशश्चाप्रकाशश्च लोकालोकः स उच्यते ।। १९.१५० ।।\nआलोकस्तस्य चार्वक्तु निरालोकस्ततः परम् ।।\nयोजनानां सहस्राणि दश तस्योच्छ्रयः समृतः ।। १९.१५१ ।।\nतावांश्च विस्तरस्तस्य पृथिव्यां कामगश्च सः ।।\nआलोको लोकवृत्तिस्थो निरालोको ह्यलौकिकः ।। १९.१५२ ।।\nलोकार्द्धे संमिता लोका निरालोकास्तु बाह्यतः ।।\nलोकविस्तारमात्रं तु ह्यलोकः सर्वतो बहिः ।। १९.१५३ ।।\nपरिच्छिन्नः समंताच्च उदकेनावृतस्तु सः ।।\nआलोकात्परतश्चापि ह्यंडमा वृत्य तिष्ठति ।। १९.१५४ ।।\nअण्डस्यान्तस्त्विमे लोकाः सप्तद्वीपा च मेदिनी ।।\nभूर्लोकोऽथ भुवर्ल्लोकः स्वर्लोकोऽथ महस्तथा ।। १९.१५५ ।।\nजनस्तपस्तथा सत्यमेतावांल्लोकसंग्रहः ।।\nएतावानेव विज्ञेयो लोकांतश्चैव यः परः ।। १९.१५६ ।।\nकुंभस्थायी भवेद्यादृवप्रतीच्यां दिशि चन्द्रमाः ।।\nआदितः शुक्लपक्षस्य वपुश्चांडस्य तद्विधम् ।। १९.१५७ ।।\nअंडानामीदृशानां तु कोट्यो ज्ञेयाः सहस्रशः ।।\nतिर्यगूर्ध्वमधो वापि कारणस्याव्ययात्मनः ।। १९.१५८ ।।\nधरणैः प्राकृतैस्तत्तदावृतं प्रति सप्तभिः ।।\nदशाधिक्येन चान्योन्यं धारयंति परस्परम् ।। १९.१५९ ।।\nपरस्परावृताः सर्वे उत्पन्नाश्च परस्परम् ।।\nअण्डस्यास्य समंतात्तु सन्निविष्टो घनोदधिः ।। १९.१६० ।।\nसमंतात्तु वनोदेन धार्यमाणः स तिष्टति ।।\nबाह्यतो घनतो यस्य तिर्यगूर्द्ध्वं तु मंडलम् ।। १९.१६१ ।।\nधार्यमाणं समंतात्तु तिष्ठते यत्तु तेजसा ।।\nअयोगुडनिभो वाह्नः समंता न्मंडलाकृतिः ।। १९.१६२ ।।\nसमंताद्धनवातेन धार्यमाणः स तिष्ठति ।।\nघनवातं तथाकाशो दधानः खलु तिष्ठति ।। १९.१६३ ।।\nभूतादिश्च तथा काशं भूतादिश्चाप्यसौ महान् ।।\nमहाश्च सोऽप्यनंतेन ह्यव्यक्तेन तु धार्यते ।। १९.१६४ ।।\nअनंतमपरिव्यक्तं दशधा सूक्ष्ममेव च ।।\nअनंतम कृतात्मानमनादिनिधनं च यत् ।। १९.१६५ ।।\nअनित्यं परतोऽघोरमनालंबमनामयम् ।।\nनैकयोजनसाहस्रं विप्रकृष्टमनावृतम् ।। १९.१६६ ।।\nतम एव निरालोकममर्य्यादमदैशिकम् ।।\nदेवानामप्यविदितं व्यवहारविवर्जितम् ।। १९.१६७ ।।\nतमसोंते च विश्यातमाकाशांते ह्यभास्वरम् ।।\nमर्यादायामनंतस्य देवस्यायतनं महत् ।। १९.१६८ ।।\nत्रिदशानामगम्यं ततस्थानं दिव्यमिति श्रुतिः ।।\nमहतो देवदेवस्य मर्यादा या व्यवस्थिताः ।। १९.१६९ ।।\nचंद्रादित्यावधस्तात्तु ये लोकाः प्रथिता बुधैः ।।\nते लोका इत्यभिहिता जगतस्च न संशयः ।। १९.१७० ।।\nरसातलतलाः सप्तसप्तैवोर्द्ध्वतलाश्च ये ।।\nसप्तस्कंधस्तथा वायोः सब्रह्मसदना द्विजाः ।। १९.१७१ ।।\nआपातालाद्दिवं यावदत्र पंचविधा गतिः ।।\nप्रमाणमेतज्जगत एष संसारसागरः ।। १९.१७२ ।।\nअनाद्यंतां व्रजंत्येव नैकजातिसमुद्भवाः ।।\nविचित्रा जगतः सा वै प्रकृतिर्ब्रह्मणः स्थिता ।। १९.१७३ ।।\nयच्चैह दैविकं वाथ निसर्गं बहुविस्तरः ।।\nअतींद्रियेर्महाभागैः सिद्धैरपि न लक्षितः ।। १९.१७४ ।।\nपृथिव्यंब्वग्निवायूनां नभसस्तमसस्तथा ।।\nमानसस्य तु देहस्य अनंतस्य द्विजोत्तमाः ।। १९.१७५ ।।\nक्षयो वा परिणामो वा अन्तो वापि न विद्यते ।।\nअनंत एष सर्वत्र एवं ज्ञानेषु पठ्यते ।। १९.१७६ ।।\nतस्य चोक्तं मया पूर्व तस्मिन्नामानुकीर्तने ।।\nयः पद्मनाभनाम्ना तु तत्कार्त्स्न्येन च कीर्त्तितः ।। १९.१७७ ।।\nस एव सर्वत्र गतः सर्वस्थानेषु पूज्यते ।।\nभूमौ रसातले चैव आकाशे पवनेऽनले ।। १९.१७८ ।।\nअर्णवेषु च सर्वेषु दिवि चैव न संशयः ।।\nतथा तमसि विज्ञेय एष एव महाद्युतिः ।। १९.१७९ ।।\nअनेकधा विभक्तांगो महायोगी जनार्दनः ।।\nसर्वलोकेषु लोकेश इज्यते बहुधा प्रभुः ।। १९.१८० ।।\nएवं परस्परोत्पन्न धार्यंते च परस्परम् ।।\nआधाराधेयभावेन विकारास्तेऽविकारिणः ।। १९.१८१ ।।\nपृथ्व्यादयो विकारास्ते परिच्छिन्नाः परस्परम् ।।\nपरस्परधिकाश्चैव प्रविष्टास्ते परस्परम् ।। १९.१८२ ।।\nयस्मात्सृषटास्तु तेऽन्योन्यं तस्मात्स्थैर्यमुपागताः ।।\nप्रागासन्नविशेषास्तु विशेषोऽन्यविशेषणात् ।। १९.१८३ ।।\nपृथिव्याद्यास्तु वाद्यंतापरिच्छिन्नास्त्रयस्तु ते ।।\nगुणोपचयसारेण परिच्छेदो विशेषतः ।। १९.१८४ ।।\nशेषाणां तु परिच्छेदः सौक्ष्म्यान्नेह विभाव्यते ।।\nभूतेभ्यः परतस्तेभ्यो व्यालोका सा धरा स्मृता ।। १९.१८५ ।।\nभूतान्यालोक आकाशे परिच्छिन्नानि सर्वशः ।।\nपात्रे महति पात्राणि यथैवांतर्गतानि तु ।। १९.१८६ ।।\nभवंत्यन्योन्यहीनानि परस्परसमाश्रयात् ।।\nतथा ह्यालोक आकाशे भेदास्त्वंतर्गता मताः ।। १९.१८७ ।।\nकृत्त्नान्येतानि चत्वारि ह्यन्योन्यस्याधिकानि तु ।।\nयावदेतानि भूतानि तावदुत्पत्तिरुच्यते ।। १९.१८८ ।।\nतंतुनामिव संतारो भूतेष्वंतर्गतो मतः ।।\nप्रत्या ख्याय तु भूतानि कार्योत्पर्त्तिन विद्यते ।। १९.१८९ ।।\nतस्मात्परिमिता भेदाः स्मृताः कार्य्यात्मकास्तु ते ।।\nकारणात्मकास्तथैक स्युर्भेदा ये महदादयः ।। १९.१९० ।।\nइत्येष संनिवेशो वै मया प्रोक्तो विभागशः ।।\nसप्तद्वीपसमुद्राड्यो याथातथ्यन वै द्विजाः ।। १९.१९१ ।।\nविस्तरान्मंडलाश्चैव प्रसंख्यानेन चैव हि ।।\nवैश्वरूप्रधानस्य परिणामैकदेशिकः ।। १९.१९२ ।।\nअधिष्ठितं भगवता यस्य सर्वमिदं जगत् ।।\nएवंभूतगणाः सप्त सन्निविष्टाः परस्परम् ।। १९.१९३ ।।\nएतावान्संनिवेशस्तु मया शक्यः प्रभाषितुम् ।।\nएतावदेव श्रोतव्यं संनिवेशे तु पार्थेवे ।। १९.१९४ ।।\nसप्त प्रकृतयस्त्वेता धारयंति परस्परम् ।।\nतास्त्वहं परिमाणेन नं संख्यातुमिहोत्सहे ।। १९.१९५ ।।\nअसंख्याताः प्रकृतयस्तिर्य्यगूर्द्ध्वमधस्तथा ।।\nतारकासंनिवेशश्च यावद्दिव्यानुमण्डलम् ।। १९.१९६ ।।\nपर्य्या यसन्निवेशस्तु भूमेस्तदनु मण्डलः ।।\nअत ऊर्ध्वं प्रवक्ष्यामि कृथिव्या वै विचक्षणाः ।। १९.१९७ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषङ्गपादे\nप्लक्षादिद्वीपवर्णनं नामैकोनविंशतितमोऽध्यायः ।। १९ ।।"
  }
]
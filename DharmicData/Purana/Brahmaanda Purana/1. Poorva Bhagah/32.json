[
  {
    "text": "सूत उवाच ।।\nयुगेषु यास्तु जायन्ते प्रजास्ता मे निबोधत ।।\nआसुरी सर्पगांधर्वा पैशाची यक्षराक्षसी ।। ३२.१ ।।\nयस्मिन्युगे च संभूति स्तासां यावच्च जीवितम् ।।\nपिशाचासुरगंधर्वां यक्षराक्षसपन्नगाः ।। ३२.२ ।।\nपरिणाहोच्छ्रयैस्तुल्या जायंते ह कृते युगे ।।\nषण्णवत्यंगुलो त्सेधो ह्यष्टानां देवजन्मनाम् ।। ३२.३ ।।\nस्वेनांगुलप्रमाणेन निष्पन्नेन च पौष्टिकात् ।।\nएतत्स्वाभाविकं तेषां प्रमाणमिति कुर्वते ।। ३२.४ ।।\nमनुष्या वर्तमानास्तु युगं संध्याशकेष्विह ।।\nदेवासुरप्रमाणं तु सप्तसप्तंगुलादसत् ।। ३२.५ ।।\nअंगुलानां शतं पूर्णमष्टपंचाशदुत्तरम् ।।\nदेवासुरप्रमाणं तु उच्छ्रयात्कलिजैः स्मृतम् ।। ३२.६ ।।\nचत्वारश्चाप्यशीतिश्च कलिजैरंगुलैः स्मृतः ।।\nस्वेनांगुलिप्रमाणेन ऊर्द्ध्वमापादमस्तकात् ।। ३२.७ ।।\nइत्येष मानुषोत्सेधो ह्रसतीह युगांशके ।।\nसर्वेषु युगकालेषु अतीतानागतेष्विह ।। ३२.८ ।।\nस्वेनांगुलिप्रमाणेन अष्टतालः स्मृतो नरः ।।\nआपादतलमस्तिष्को नवतालो भवेत्तु यः ।। ३२.९ ।।\nसंहता जानुबाहुस्तु स सुरैरपि पूज्यते ।।\nगवाश्वहस्तिनां चैव महिष स्यावरात्मनाम् ।। ३२.१० ।।\nकर्मणैतेन विज्ञेये ह्रासवृद्धी युगे युगे ।।\nषट्सप्तत्यंगुलोत्सेधः पशूनां ककुदस्तु वै ।। ३२.११ ।।\nअंगुलाष्टशतं पूर्णमुत्सेधः करिणां स्मृतः ।।\nअंगुलानां सहस्रं तु चत्वारिंशांगुलैर्विना ।। ३२.१२ ।।\nपञ्चाशता यवानां च उत्सेधः शाखिनां स्मृतः ।।\nमानुषस्य शरीरस्य सन्निवेशस्तु यादृशः ।। ३२.१३ ।।\nतल्लक्षणस्तु देवानां दृश्येत तत्त्वदर्शनात् ।।\nबुद्ध्यातिशययुक्तश्च देवानां काय उच्यते ।। ३२.१४ ।।\nतथा सातिशयस्छैव मानुषः काय उच्यते ।।\nइत्येते वै परिक्रांता भावा ये दिव्यमानुषाः ।। ३२.१५ ।।\nपशूनां पक्षिणां चैव स्थावराणां च सर्वशः ।।\nगावो ह्यजावयोऽश्वाश्च हस्तिनः पक्षिणो नगाः ।। ३२.१६ ।।\nउपयुक्ताः क्रियास्वेते यज्ञियास्विह सर्वशः ।।\nदेवस्थानेषु जायन्ते तद्रूपा एव ते पुनः ।। ३२.१७ ।।\nयथाशयोपभोगास्तु देवानां शुभमूर्त्तयः ।।\nतेषां रूपानुरूपैस्तु प्रमाणैः स्थाणुजंगमैः ।। ३२.१८ ।।\nमनोज्ञैस्तत्र भावैस्ते सुखिनो ह्युपपेदिरे ।।\nअतः शिष्टान्प्रवक्ष्यामि सतः साधूंस्तथैव च ।। ३२.१९ ।।\nसदिति ब्रह्मणः शब्दस्तद्वंतो ये भवंत्युत ।।\nसाजात्याद्ब्रह्मणस्त्वेते तेन सन्तः प्रचक्षते ।। ३२.२० ।।\nदशात्मके ये विषये कारणे चाष्टलक्षणे ।।\nन क्रुध्यंति न त्दृष्यंति जितात्मानस्तु ते स्मृताः ।। ३२.२१ ।।\nसामान्येषु तु धर्मेषु तथा वैशेषिकेषु च ।।\nब्रह्मक्षत्रविशो यस्माद्युक्तास्तस्मा द्द्विजातयः ।। ३२.२२ ।।\nवर्णाश्रमेषु युक्तस्य स्वर्गतौ सुखचारिमः ।।\nश्रौतस्मार्तस्य धर्मस्य ज्ञानाद्धर्मज्ञ उच्यते ।। ३२.२३ ।।\nविद्यायाः साधनात्साधुर्ब्रह्मचारी गुरोर्हितः ।।\nगृहाणां साधनाच्चैव गृहस्थः साधुरुच्यते ।। ३२.२४ ।।\nसाधनात्तपसोऽरण्ये साधुर्वैखानसः स्मृतः ।।\nयतमानो यतिः साधुः स्मृतो योगस्य साधनात् ।। ३२.२५ ।।\nएवमाश्रमधर्माणां साधनात्साधवः स्मृताः ।।\nगृहस्थो ब्रह्मचारी च वानप्रस्थो यतिस्तथा ।। ३२.२६ ।।\nअथ देवा न पितरो मुनयो न च मानुषाः ।।\nअयं धर्मो ह्ययं नेति विंदते भिन्नदर्शनाः ।। ३२.२७ ।।\nधर्माधर्माविहप्रोक्तौ शब्दावेतौ क्रियात्मकौ ।।\nकुशलाकुशलं कर्म धर्माधर्माविह स्मृताम् ।। ३२.२८ ।।\nधारणर्थो धृतिश्चैव धातुः शब्दे प्रकीर्त्तितः ।।\nअधारणामहत्त्वे च अधर्म इति चोच्यते ।। ३२.२९ ।।\nअथेष्टप्रापको धर्म आचार्यैरुपदिश्यते ।।\nअधर्मश्चानिष्टफलोह्याचार्यैरुपदिश्यते ।। ३२.३० ।।\nवृद्धाश्चालोलुपाश्चैव त्वात्मवन्तो ह्यदांभिकाः ।।\nसम्यग्विनीता ऋजवस्तानाचार्यान्प्रजक्षते ।। ३२.३१ ।।\nस्वयमाचरते यस्मादाचारं स्थापयत्यपि ।।\nआचिनोति च शास्त्राणि आचार्यस्तेन चोच्यते ।। ३२.३२ ।।\nधर्मज्ञैर्विहितो धर्मः श्रौतः स्मार्त्तो द्विधा द्विजैः ।।\nदाराग्निहोत्रसम्बन्धाद्द्विधा श्रौतस्य लक्षणम् ।। ३२.३३ ।।\nस्मार्त्तो वर्णाश्रमाचारैर्यमैः सनियमैः स्मृतः ।।\nपूर्वेभ्यो वेदयित्वेह श्रौतं सप्तर्ष योऽब्रुवन् ।। ३२.३४ ।।\nऋचो यजूंसामानि ब्रह्मणोऽङ्गानि च श्रुतिः ।।\nमन्वंतरस्यातीतस्य स्मृत्वाचारान्मनुर्जगौ ।। ३२.३५ ।।\nतस्मा त्स्मार्त्तः धर्मो वर्णाश्रमविभाजकः ।।\nस एष विविधो धर्मः शिष्टाचार इहोच्यते ।। ३२.३६ ।।\nशेषशब्दः शिष्ट इति शेषं शिष्टं प्रचक्षते ।।\nमन्वंतरेषु ये शिष्टा इह तिष्ठंति धार्मिकाः ।। ३२.३७ ।।\nमनुः सप्तर्षयश्चैव लोकसंतानकारमात् ।।\nधर्मार्थं ये च तिष्ठंति ताञ्छिष्टान्वै प्रचक्षते ।। ३२.३८ ।।\nमन्वादयश्च येऽशिष्टा ये मया प्रागुदीरिताः ।।\nतैः शिष्टैश्चरितो धर्मः सम्यगेव युगे युगे ।। ३२.३९ ।।\nत्रयी वार्त्ता दंडनीतिरिज्या वर्णाश्रमास्तथा ।।\nशिष्टैराचर्यते यस्मान्मनुना च पुनः पुनः ।। ३२.४० ।।\nपूर्वैः पूर्वगतत्वाच्च शिष्टाचारः स सात्वतः ।।\nदानं सत्यं तपो ज्ञानं विद्येज्या व्रजनं दया ।। ३२.४१ ।।\nअष्टौ तानि चरित्राणि शिष्टाचारस्य लक्षणम् ।।\nशिष्टा यस्माच्चरंत्येनं मनुः सप्तर्षयस्तु वै ।। ३२.४२ ।।\nमन्वंतरेषु सर्वेषु शिष्टाचारस्ततः स्मृतः ।।\nविज्ञेयः श्रवणाच्छ्रौतः स्मरणात्स्मार्त्त उच्यते ।। ३२.४३ ।।\nइज्यावेदात्मकः श्रौतः स्मार्त्तो वर्णाश्रमात्मकः ।।\nप्रत्यंगानि च वक्ष्यामि धर्मस्येह तु लक्षणम् ।। ३२.४४ ।।\nदृष्ट्वा तु भूतमर्थं यः पृष्टो वै न निगू हति ।।\nयथा भूतप्रवादस्तु इत्येतत्सत्यलक्षणम् ।। ३२.४५ ।।\nब्रह्मचर्यं जपो मौनं निराहारत्वमेव च ।।\nइत्येतत्तपसो रूपं सुघोरं सुदुरा सदम् ।। ३२.४६ ।।\nपशूनां द्रव्यहविषामृक्सामयजुषां तथा ।।\nऋत्विजां दक्षिणानां च संयोगो यज्ञ उच्यते ।। ३२.४७ ।।\nआत्मवत्सर्वभूतेषु या हितायाहिताय च ।।\nप्रवर्त्तंते समा दृष्टिः कृत्स्नाप्येषा दया स्मृता ।। ३२.४८ ।।\nआक्रुष्टो निहतो वापि नाक्रोशेद्यो न हंति च ।।\nवाङ्मनःकर्मभिर्वेत्ति तितिक्षैषा क्षमा स्मृता ।। ३२.४९ ।।\nस्वामिना रक्ष्यमाणानामुत्सृष्टानां च संभ्रमे ।।\nपरस्वानामनादानमलोभ इति कीर्त्यते ।। ३२.५० ।।\nमैथुनस्यासमाचारो न चिंता नानुजल्पनम् ।।\nनिवृत्तिर्ब्रह्मचर्यं तदच्छिद्रं तप उच्यते ।। ३२.५१ ।।\nआत्मार्थं वा परार्थं वा चेंद्रियाणीह यस्य वै ।।\nमिथ्या न संप्रवर्त्तंते शामस्यैतत्तु लक्षमम् ।। ३२.५२ ।।\nदशात्मके यो विषये कारणे चाष्टलक्षणे ।।\nन क्रुद्ध्येत प्रतिहतः स जितात्मा विभाव्यते ।। ३२.५३ ।।\nयद्यदिष्टतमं द्रव्यं न्यायेनैवागतं च यत् ।।\nतत्तद्गुणवते देयमित्येतद्दानलक्षणम् ।। ३२.५४ ।।\nदानं त्रिविधमित्येतत्कनिष्ठज्येष्ठमध्यमम् ।।\nतत्र नैश्रेयसं ज्येष्ठं कनिष्ठं स्वार्थसिद्धये ।। ३२.५५ ।।\nकारुण्यात्सर्वभूतेषु संविभागस्तु मध्यमः ।।\nश्रुतिस्मृतिभ्यां विहितो धर्मो वर्माश्रमात्मकः ।। ३२.५६ ।।\nशिष्टाचाराविरुद्धश्च धर्मः सत्साधुसंमतः ।।\nअप्रद्वेषोह्यनि ष्टेषु तथेष्टस्याभिनंदनम् ।। ३२.५७ ।।\nप्रीतितापविषादेभ्यो विनिवृत्तिर्विरक्तता ।।\nसंन्यासः कर्मणां न्यासः कृतानामकृतैः सह ।। ३२.५८ ।।\nकुशलाकुशलानां तु प्रहाणं न्यास उच्यते ।।\n्व्यक्ता ये विशेषास्ते विकारेऽस्मिन्नचेतने ।। ३२.५९ ।।\nचेतनाचेतनान्यत्वविज्ञानं ज्ञानमुच्यते ।।\nप्रत्यंगानां तु धर्मस्य त्वित्येतल्लक्षणं स्मृतम् ।। ३२.६० ।।\nऋषिभिर्धर्मतत्त्वज्ञैः पूर्वं स्वायंभुवेऽन्तरे ।।\nअत्र वो वर्णयिष्यामि विधिं मन्वंतरस्य यः ।। ३२.६१ ।।\nतथैव चातुर्होत्रस्य चातुर्विद्यस्य चैव हि ।।\nप्रतिमन्वंतरे चैव श्रुतिरन्या विधीयते ।। ३२.६२ ।।\nऋचो यजूंषि समानि यथा च प्रतिदैवतम् ।।\nआभूतसंप्लवस्यापि वर्ज्यैकं शतरुद्रियम् ।। ३२.६३ ।।\nविधिर्हौत्रस्तथा स्तोत्रं पूर्ववत्संप्रवर्तते ।।\nद्रव्यस्तोत्रं गुणस्तोत्रं फलस्तोत्रं तथैव च ।। ३२.६४ ।।\nचतुर्थमाभिजनकं स्तोत्रमेतच्चतुर्विधम् ।।\nमन्वंतरेषु सर्वेषु यथा देवा भवंति ये ।। ३२.६५ ।।\nप्रवर्तयति तेषां वै ब्रह्मा स्तोत्रं चतुर्विधम् ।।\nएवं मंत्रगणानां तु समुत्पत्तिश्चतुर्विधा ।। ३२.६६ ।।\nअथर्वगर्यजुषां साम्नां वेदेष्विह पृथक्पृथक् ।।\nऋषीणां तप्यतामुग्रं तपः परमदुष्करम् ।। ३२.६७ ।।\nमंत्राः प्रादुर्बभूवुर्हि पूर्वमन्वंतरेष्विह ।।\nअसंतोषाद्भया द्दुःखात्सुखाच्छोकाच्च पंचधा ।। ३२.६८ ।।\nऋषीणां तारकाख्येन दर्शनेन यदृच्छया ।।\nऋषीणां यदृषित्वं हि तद्वक्ष्यामीह लक्षणैः ।। ३२.६९ ।।\nअतीतानागतानां च पंचधा त्वृषिरुच्यते ।।\nअतस्त्वृषीणां वक्ष्यामि तत्र ह्यार्षसमुद्भवम् ।। ३२.७० ।।\nगुणसाम्ये वर्त्तमाने सर्वसंप्रलये तदा ।।\nअविभागे तु वेदानामनिर्देश्ये तमोमये ।। ३२.७१ ।।\nअबुद्धिबूर्वकं तद्वै चेतनार्थे प्रवर्त्तते ।।\nचेतनाबुद्धिपूर्वं तु चेतनेन प्रवर्त्तते ।। ३२.७२ ।।\nप्रवर्त्तते तथा द्वौ तु यथा मत्स्योदके उभे ।।\nचेतनाधिष्ठितं सत्त्वं प्रवर्त्तति गुणात्मकम् ।। ३२.७३ ।।\nकारणत्वात्तथा कार्यं तदा तस्य प्रवर्त्तते ।।\nविषयो विषयित्वाच्च अर्थेऽर्थत्वात्तथैव च ।। ३२.७४ ।।\nकालेन प्रापणीयेन भेदास्तु करणात्मकाः ।।\nसंसिध्यंति तदा व्यक्ताः क्रमेण महदादयः ।। ३२.७५ ।।\nमहतश्चाप्यहंकारस्तस्माद्भूतेद्रियाणि च ।।\nभूतभेदाश्च भूतेभ्यो जज्ञिरे स्म परस्परम् ।। ३२.७६ ।।\nसंसिद्धकार्यकरणः सद्य एव व्यवर्त्तत ।।\nयथोल्मुकात्तु त्रुटयः एककालाद्भवंति हि ।। ३२.७७ ।।\nतथा विवृत्ताः क्षेत्रज्ञाः कालेनैकेन कारणात् ।।\nयथांधकारे खद्योतः सहसा संप्रदृश्यते ।। ३२.७८ ।।\nतथा विवृत्तो ह्यव्यक्तात्खद्योत इव सञ्ज्वलन् ।।\nस माहन्सशरीरस्तु यत्रैवायमवर्त्तत ।। ३२.७९ ।।\nतत्रैव संस्थितो विद्वान्द्वारशालामुखे विभुः ।।\nमहांस्तु तमसः पारे वैलक्षण्याद्विभाव्यते ।। ३२.८० ।।\nतत्रैव संस्थिते विद्वांस्तमसोंऽत इति श्रुतिः ।।\nबुद्धिर्विवर्त्तमानस्य प्रादुर्भूता चतुर्विधा ।। ३२.८१ ।।\nज्ञानं वैराग्यमैश्वर्यं धर्मश्चेति चतुष्टयम् ।।\nसांसिद्धिकान्यथैतानि विज्ञेयानि नरस्य वै ।। ३२.८२ ।।\nस महात्मा शरीरस्य वैवर्त्तात्सिद्धिरुच्यते ।।\nअनुशेते यतः सर्वान्क्षेत्रज्ञानमथापि वा ।। ३२.८३ ।।\nपुरिषत्वाच्च पुरुषः क्षत्रेज्ञानात्स उच्यते ।।\nयस्माद्वुद्ध्यानुशेते च तस्माद्वोधात्मकः स वै ।। ३२.८४ ।।\nसंसिद्धये परिगतं व्यक्ताव्यक्तमचेतनम् ।।\nएवं विवृत्तः क्षेत्रज्ञः क्षेत्रज्ञानाभिसंहितः ।। ३२.८५ ।।\nविवृत्तिसमकालं तु बुद्ध्याव्यक्तमृषिः स्वयम् ।।\nपरं ह्यर्षयते यस्मात्परमर्षित्वमस्य तत् ।। ३२.८६ ।।\nगत्यर्थादृषतेर्धातोर्नाम निर्वृतिरादितः ।।\nयस्मादेव स्वयं भूतस्तस्माच्चाप्यृषिता स्मृता ।। ३२.८७ ।।\nईश्वरात्स्वयमुद्भूता मानसा ब्रह्मणः सुताः ।।\nयस्मादुत्पद्यमानैस्तैर्महान्परिगतः परः ।। ३२.८८ ।।\nयस्माद-षंति ते धीरा महांतं सर्वतो गुणैः ।।\nतस्मान्महर्षयः प्रोक्ता बुद्धेः परम दर्शिना ।। ३२.८९ ।।\nईश्वराणां सुतास्तेषां मानसा औरसाश्च वै ।।\nअहंकारं तपश्चैव ऋषंति ऋषितां गताः ।। ३२.९० ।।\nतस्मात्सप्तर्षयस्ते वै भूतादौ तत्त्वदर्शनात् ।।\nऋषिपुत्रा ऋषीकास्तु मैथुनाद्गर्भसंभवाः ।। ३२.९१ ।।\nतन्मात्राणि च सत्यं च ऋषंते ते महौजसः ।।\nसप्तषर्यस्त तस्ते च परसत्यस्य दर्शनाः ।। ३२.९२ ।।\nऋषीकाणां सुतास्ते स्युर्विज्ञेया ऋषिपुत्रकाः ।।\nऋषंति ते ऋतं यस्माद्विशेषांश्चैव तत्त्वतः ।। ३२.९३ ।।\nतस्मात्सप्तर्षयस्तेपि श्रुतेः परमदर्शनात् ।।\nअव्यक्तात्मा महानात्माहंकारात्मा तथैव च ।। ३२.९४ ।।\nभूतात्मा चेंद्रियात्मा च तेषां तज्ज्ञानमुच्यते ।।\nइत्येता ऋषिजातीस्ता नामभिः पंच वै श्रृणु ।। ३२.९५ ।।\nभृगुर्मरीचिरत्रिश्च ह्यंगिराः पुलहः क्रतुः ।।\nमनुर्दक्षो वसिष्टश्च पुलस्त्यश्चेति ते दश ।। ३२.९६ ।।\nब्रह्मणो मानसा ह्येते उद्भूताः स्वयमीश्वराः ।।\nपरत्वेनर्षयो यस्मात्स्मृतास्तस्मान्महर्षयः ।। ३२.९७ ।।\nईश्वराणां सुता ह्येते ऋषयस्तान्निबोधत ।।\nकाव्यो बृहस्पतिश्चैव कश्यपश्च्यवनस्तथा ।। ३२.९८ ।।\nउतथ्यो वामदेवश्च अपा स्यश्चोशिजस्तथा ।।\nकर्दमो विश्रवाः शक्तिर्वालखिल्यास्तथार्वतः ।। ३२.९९ ।।\nइत्येते ऋषयः प्रोक्तास्तपसा चर्षितां गताः ।।\nऋषिपुत्रानृ षीकांस्तु गर्भोत्पन्नान्निबोधत ।। ३२.१०० ।।\nवत्सरो नगृहूश्चैव भरद्वाजस्तथैव च ।।\nऋषिदीर्घतमाश्चैव बृहदुक्थः शरद्वतः ।। ३२.१०१ ।।\nवाजश्रवाः शुचिश्चैव वश्याश्वश्च पराशरः ।।\nदधीचः शंशपाश्चैव राजा वैश्रवणस्तथा ।। ३२.१०२ ।।\nइत्येते ऋषिकाः प्रोक्तास्ते सत्यादृषितां गताः ।।\nईश्वरा ऋषयश्चैव ऋषिकाश्चैव ते स्मृताः ।। ३२.१०३ ।।\nएते मंत्रकृतः सर्वे कृत्स्नशस्तान्निबोधत ।।\nभृगुः काव्यः प्रचेताश्च ऋचीको ह्यात्मवानपि ।। ३२.१०४ ।।\nऔर्वाऽथ जमदग्निश्च विदः सारस्वतस्तथा ।।\nआर्ष्टिषेणो युधाजिच्च वीतहव्यसुवर्चसौ ।। ३२.१०५ ।।\nवैन्यः पृथुर्दिवोदासो बाध्यश्वो गृत्सशौनकौ ।।\nएकोनविशतिर्ह्येतेभृगवो मंत्रवादितः ।। ३२.१०६ ।।\nअंगिरा वैद्यगश्चैव भरद्वाजोऽथ बाष्कलिः ।।\nऋतवाकस्तथा गर्गः शिनिः संकृतिरेव च ।। ३२.१०७ ।।\nपुरुकुत्सश्च मांधाता ह्यंबरीषस्तथैव च ।।\nयुवनाश्वः पौरकुत्सस्त्रसद्दस्युश्च दस्युमान् ।। ३२.१०८ ।।\nआहार्यो ह्यजमीढश्च तुक्षयः कपिरेव च ।।\nवृषादर्भो विरूपाश्वः कण्वश्चैवाथ मुद्गलः ।। ३२.१०९ ।।\nउतथ्यश्च सनद्वाजस्तथा वाजश्रवा अपि ।।\nअयास्यश्चक्रवर्त्ती चवामदेवस्तथैव च ।। ३२.११० ।।\nअसिजो बृहदुक्थश्च ऋषिर्दीर्घतमास्तथा ।।\nकक्षीवांश्च त्रयस्त्रिंशत्स्मृता ह्यांगिरसा वराः ।। ३२.१११ ।।\nएते मंत्रकृतः सर्वे काश्यपांस्तु निबोधत ।।\nकाश्यपश्चैव वत्सारो नैध्रुवो रैभ्य एव च ।। ३२.११२ ।।\nअसितो देव लश्चैव षडेते ब्रह्मवादिनः ।।\nअत्रिरर्वसनश्चैव श्यावाश्वश्च गविष्ठिरः ।। ३२.११३ ।।\nआविहोत्र ऋषिर्द्धीमांस्तथा पूर्वातिथिश्च सः ।।\nइत्येते चात्रयः प्रोक्ता मंत्रकारा महर्षयः ।। ३२.११४ ।।\nवसिष्ठश्चैव शक्तिश्च तथैव च पराशरः ।।\nचतुर्थ इन्द्रप्रमतिः पंचमश्च भरद्वसुः ।। ३२.११५ ।।\nषष्ठश्च मैत्रावरुणिः कुंडिनः सप्तमस्तथा ।।\nइति सप्त वशिष्ठाश्च विज्ञेया ब्रह्मवादिनः ।। ३२.११६ ।।\nविश्वामित्रस्तु गाधेयो देवरातस्तथोद्गलः ।।\nतथा विद्वान्मधुच्छंदा ऋषिश्चान्योऽघमर्षणः ।। ३२.११७ ।।\nअष्टको लोहितश्चैव कतः कोलश्च तावुभौ ।।\nदेवश्रवास्तथा रेणुः पूरणोऽथ धनंजयः ।। ३२.११८ ।।\nत्रयोदशैते धर्मिष्ठा विज्ञेयाः कुशिकावराः ।।\nअगस्त्योऽयो दृढायुश्च विध्मवाहस्तथैव च ।। ३२.११९ ।।\nब्रह्मिष्ठागस्तपा ह्येते त्रयः परमकीर्त्तयः ।।\nमनुर्वैवस्वतश्चैव एलो राजा पुरूखाः ।। ३२.१२० ।।\nक्षत्र्रियाणां चरावेतौ विज्ञेयौ मंत्रवादिनौ ।।\nभलंदनश्च वत्सश्च संकीलश्चैव ते त्रयः ।। ३२.१२१ ।।\nएते मंत्रकृतश्चैव वैश्यानां प्रवराः स्मृताः ।।\nइत्येषा नवतिः प्रोक्ता मंत्रा यैर्ऋषिभिः कृताः ।।\nब्राह्यणाः क्षत्रिया वैश्या ऋषिपुत्रान्निबोधत ।। ३२.१२२ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनु\nषंगपादे युगप्रजालक्षणमृषिप्रवरवर्णनं च नाम द्वात्रिंशत्तमोऽध्यायः ।। ३२ ।।"
  }
]
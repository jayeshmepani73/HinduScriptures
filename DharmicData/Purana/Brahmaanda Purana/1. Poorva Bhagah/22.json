[
  {
    "text": "सूत उवाच ।.\nस्वायंभुवनिसर्गे तु व्याख्यातान्यंतराणि च ।।\nभविष्याणि च सर्वाणि तेषां वक्ष्याम्यनुक्रमम् ।। २२.१ ।।\nएतच्छ्रुत्वा तु मुनयः पप्रच्छू रोमहर्षणम् ।।\nसूर्याचंद्रमसोश्चारं ग्रहाणां चैव सर्वशः ।। २२.२ ।।\nऋषय ऋचुः ।।\nभ्रमंति कथमेतानि ज्योतीषि दिवमंडलम् ।।\nअव्यूहेन च सर्वाणि तथैवासंकरेण वा ।। २२.३ ।।\nकश्चिद्भ्रामयते तानि भ्रमंते यदि वा स्वयम् ।।\nएतद्वेदितुमिच्छामस्तन्नो निगद सत्तम ।। २२.४ ।।\nसूत उवाच ।।\nभूतसंमोहनं ह्येतद्वदतो मे निबोधत ।।\nप्रत्यक्षमपि दृश्यं च संमोहयति यत्प्रजाः ।। २२.५ ।।\nयोऽयं चतुर्द्दिशं पुच्छे शैशुमारे व्यवस्थितः ।।\nउत्तानपादपुत्रोऽसौ मेढीभूतो ध्रुवो दिवि ।। २२.६ ।।\nस वै भ्रामयते नित्यं चंद्रादित्यौ ग्रहैः सह ।।\nभ्रमंतमनुगच्छंति नक्षत्राणि च चक्रवत् ।। २२.७ ।।\nध्रुवस्य मनसा चासौ सर्पते ज्योतिषां गणः ।।\nसूर्याचन्द्रमसौ तारा नक्षत्राणि ग्रहैः सह ।। २२.८ ।।\nवातानीकमयैर्बंधैर्ध्रुवे बद्धानि तानि वै ।।\nतेषां योगश्च भेदश्च कालश्चारस्तथैव च ।। २२.९ ।।\nअस्तोदयौ तथोत्पाता अयने दक्षिणोत्तरे ।।\nविषुवद्ग्रहवर्णाश्च ध्रुवात्सर्वं प्रवर्त्तते ।। २२.१० ।।\nवर्षा घर्मो हिमं रात्रिः संध्या चैव दिनं तथा ।।\nशुभाशुभं प्रजानां च ध्रुवात्सर्वं प्रवर्त्तते ।। २२.११ ।।\nध्रुवेणाधिष्ठितश्चैव सूर्योऽपो गृह्य वर्षति ।।\nतदेष दीप्तकिरणः स कालग्निर्दिवाकरः ।। २२.१२ ।।\nपरिवर्त्तक्रमाद्विप्रा भाभिरालोकयन् दिशः ।।\nसूर्यः किरणजालेन वायुयुक्तेन सर्वशः ।। २२.१३ ।।\nजगतो जलमादत्ते कृत्स्नस्य द्विजसत्तमाः ।।\nआदित्यपीतं सकलं सोमः संक्रमते जलम् ।। २२.१४ ।।\nनाडीभिर्वायुयुक्ताभिर्लोकधारा प्रवर्त्तते ।।\nयत्सोमात्स्रवते ह्यंबु तदन्नेष्वेव तिष्ठति ।। २२.१५ ।।\nमेघा वायुविघातेन विसृजंति जलं भुवि ।।\nएवमुत्क्षिप्यते चैव पतते चासकृज्जलम् ।। २२.१६ ।।\nन नाशं उदकस्यास्ति तदेव परिवर्त्तते ।।\nसंधारणार्थं लोकानां मायैषा विश्वनिर्मिता ।। २२.१७ ।।\nअन्या मायया व्याप्तं त्रैलोक्यं सचराचरम् ।।\nविश्वेशो लोककृद्देवः सहस्राक्षः प्रजापतिः ।। २२.१८ ।।\nधाता कृत्स्नस्य लोकस्य प्रभविष्णुर्दिवाकरः ।।\nसार्वलौकिकमंभो यत्तत्सोमान्नभसश्च्युतम् ।। २२.१९ ।।\nसोमाधारं जगत्सर्वमेतत्तथ्यं प्रकीर्तितम् ।।\nसूर्यादुष्णं निस्रवते सोमाच्छीतं प्रवर्त्तते ।। २२.२० ।।\nशीतोष्णवीर्यौ द्वावेतौ युक्त्या धारयतो जगत् ।।\nसोमाधारा नदी गंगा पवित्रा विमलोदका ।। २२.२१ ।।\nभद्रसोमपुरोगाश्च महानद्यो द्विजोत्तमाः ।।\nसर्वभूतशरीरेषु ह्यापो ह्यनुसृताश्च याः ।। २२.२२ ।।\nतेषु संदह्यमानेषु जंगमस्थावरेषु च ।।\nधूमभूतास्तु ता ह्यापो निष्क्रामंतीह सर्वशः ।। २२.२३ ।।\nतेन चाभ्राणि जायंते स्थानमभ्रमयं स्मृतम् ।।\nतेजोऽर्कः सर्वभूतेभ्य आदत्ते रश्मिभिर्जलम् ।। २२.२४ ।।\nसमुद्राद्वायुसंयोगाद्वहंत्यापो गभस्तयः ।।\nसंजीवनं च सस्यानामंभस्तदमृतोपमम् ।। २२.२५ ।।\nततस्त्वृतुवशात्काले परिवर्त्य दिवाकरः ।।\nयच्छत्यापो हि मेघेभ्यः शुक्लाशुक्लैर्गभस्तिभिः ।। २२.२६ ।।\nअभ्रस्थाः प्रपतन्त्यापो वायुना समुदीरिताः ।।\nसर्वभूतहितार्थाय वायुमिश्राः समंततः ।। २२.२७ ।।\nततो वर्षति षण्मासान्सर्वभूतविवृद्धये ।।\nवायव्यं स्तनितं चैव वैद्युतं चाग्निसंभवम् ।। २२.२८ ।।\nमेहनाच्च मिहेधातोर्मेघत्वं व्यजयंति हि ।।\nन भ्रश्यंति यतश्चापस्तदभ्रं कवयो विदुः ।। २२.२९ ।।\nमेघानां पुनरुत्पत्तिस्त्रिविधा योनिरुच्यते ।।\nआग्नेया ब्रह्मजाश्चैव पक्षजाश्च पृथग्विधाः ।। २२.३० ।।\nत्रिधा मेघाः समाख्यातास्तेषां वक्ष्यामि संभवम् ।।\nआग्नेया स्तूष्णजाः प्रोक्तास्तेषां धूमप्रवर्त्तनम् ।। २२.३१ ।।\nशीतदुर्दिनवाता ये स्वगुणास्ते व्यवस्थिताः ।।\nमहिषाश्च वाराहाश्च मत्तमातंगरूपिणः ।। २२.३२ ।।\nभूत्वा धरणिमभ्येत्य रमंते विचरंति च ।।\nजीमूता नाम ते मेघा ह्येतेभ्यो जीवसंभवः ।। २२.३३ ।।\nविद्युद्गुणविहीनाश्च जलधारा विलंबिनः ।।\nमूकमेघा महाकाया आवहस्य वशानुगाः ।। २२.३४ ।।\nक्रोशमात्राच्च वर्षंति क्रोशार्द्धादपि वा पुनः ।।\nपर्वताग्र नितंबेषु वर्षति च रसंति च ।। २२.३५ ।।\nबलाकागर्भदाश्चैव बलाकागर्भधारिणः ।।\nब्रह्मजा नाम ते मेघा ब्रह्मनिश्वाससंभवाः ।। २२.३६ ।।\nते हि विद्युद्गुणोपेतास्तनयित्नुप्रियस्वनाः ।।\nतेषां शश्वत्प्रणादेन भूमिः स्वांगरूहोद्भवा ।। २२.३७ ।।\nराज्ञी राज्याभिषिक्तेव पुनर्यौवनमश्नुते ।।\nतेष्वियं प्रावृडासक्ता भूतानां जीवितोद्भवा ।। २२.३८ ।।\nद्वितीयं प्रवहं वायुं मेघास्ते तु समाश्रिताः ।।\nएतं योजनमात्राच्च साध्यर्द्धा निष्कृतादपि ।। २२.३९ ।।\nवृष्टिर्गर्भस्त्रिधा तेषां धारासारः प्रकीर्त्तितः ।।\nपुष्करावर्त्तका नाम ते मेघाः पक्षसंभवाः ।। २२.४० ।।\nशक्रेण पक्षच्छिन्ना ये पर्वतानां महौजसाम् ।।\nकामागानां प्रवृद्धानां भूतानां शिवमिच्छता ।। २२.४१ ।।\nपुष्करा नाम ते मेघा बृंहंतस्तोयमत्सराः ।।\nपुष्करावर्त्तकास्तेन कारणेनेह शब्दिताः ।। २२.४२ ।।\nनानारूपधराश्चैव महाघोरस्वनाश्च ते ।।\nकल्पांतवृष्टेः स्रष्टारः संवर्ताग्नेर्नियामकाः ।। २२.४३ ।।\nवर्षंत्येते युगांतेषु तृतीयास्ते प्रकीर्त्तिताः ।।\nअनेकरूपसंस्थानाः पूरयंतो महीतलम् ।। २२.४४ ।।\nवायुं पुरा वहन्तः स्युराश्रिताः कल्पसाधकाः ।।\nयान्यंडस्य तु भिन्नस्य प्राकृतस्याभवंस्तदा ।। २२.४५ ।।\nयस्मिन्ब्रह्मा समुत्पन्नश्चतुर्वक्त्रः स्वयंप्रभुः ।।\nतान्येवांडकपालानि सर्वे मेघाः प्रकीर्त्तिताः ।। २२.४६ ।।\nतेषामाप्यायनं धूमः सर्वेषामविशेषतः ।।\nतेषां श्रेष्ठस्तु पर्जन्यश्चत्वारश्चैव दिग्गजाः ।। २२.४७ ।।\nगजानां पर्वतानां च मेघानां भोगिभिः सह ।।\nकुलमेकं पृथग्भूतं योनिरेका जलं स्मृतम् ।। २२.४८ ।।\nपर्जन्यो दिग्गजा श्चैव हेमन्ते शीतसंभवाः ।।\nतुषारवृष्टिं वर्षंति शिष्टः सस्यप्रवृद्धये ।। २२.४९ ।।\nषष्ठः परिवहो नाम तेषां वायुरपाश्रयः ।।\nयोऽसौ बिभर्त्ति भगवान्गंगामाकाशगोचराम् ।। २२.५० ।।\nदिव्यामृतजलां पुण्यां त्रिधा स्वातिपथे स्थिताम् ।।\nतस्या निष्यंदतोयानि दिग्गजाः पृथुभिः करैः ।। २२.५१ ।।\nशीकरं संप्रमुंचंति नीहार इति स स्मृतः ।।\nदक्षिणेन गिरिर्योऽसौ हेमकूट इति स्मृतः ।। २२.५२ ।।\nउदग्घिमवतः शैल उत्तरप्रायदक्षिणे ।।\nपुंड्रं नाम समाख्यातं नगरं तत्र विस्तृतम् ।। २२.५३ ।।\nतस्मिन्निपतितं वर्षं तत्तुषारसमुद्भवम् ।।\nततस्तदावहो वायुर्हेमवंतं समुद्वहन् ।। २२.५४ ।।\nआनयत्यात्मयोगेन सिंचमानो महागिरिम् ।।\nहिमवंतमतिक्रम्य वृष्टिशेषं ततः परम् ।। २२.५५ ।।\nइहाभ्येति ततः पश्चादपरांतविवृद्धये ।।\nवर्षद्वयं समाख्यातं सस्यद्वयविवृद्धये ।। २२.५६ ।।\nमेघाश्चाप्यायनं चैव सर्वमेतत्प्रकीर्त्तितम् ।।\nसूर्य एव तु वृष्टीनां स्रष्टा समुपदिश्यते ।। २२.५७ ।।\nसूर्यमूला च वै वृष्टिर्जलं सूर्यात्प्रवर्तते ।।\nध्रुवेणाधिष्ठितः सूर्यस्तस्यां वृष्टौ प्रवर्त्तते ।। २२.५८ ।।\nध्रुवेणाधिष्टितो वायुर्वृष्टिं संहरते पुनः ।।\nग्रहो निःसृत्य सूर्यात्तु कृत्स्ने नक्षत्रमंडले ।। २२.५९ ।।\nचरित्वान्ते विशत्यर्कं ध्रुवेण समाधिष्ठितम् ।।\nततः सूर्यरथस्याथ सन्निवेशं निबोधत ।। २२.६० ।।\nसंस्थितेनैकचक्रेण पंचारेण त्रिनाभिना ।।\nहिरण्मयेन भगवांस्तथैव हरिदर्वणा ।। २२.६१ ।।\nअष्टापदनिबद्धेन षट्प्रकारैकनेमिना ।।\nचक्रेण भास्वता सूर्यः स्यंदनेन प्रसर्पति ।। २२.६२ ।।\nदशयोजनसाहस्रो विस्तारायामतः स्मृतः ।।\nद्विगुणोऽस्य रथोपस्थादीषादंडः प्रमाणतः ।। २२.६३ ।।\nस तस्य ब्रह्मणा सृष्टो रथो ह्यर्थवशेन तु ।।\nअसंगः कांचनो दिव्यो युक्तः पवनगैर्हयैः ।। २२.६४ ।।\nछंदोभिर्वाजिरूपैस्तु यतश्चक्रं ततः स्थितैः ।।\nवारुणस्यंदनस्येह लक्षणैः सदृशस्तु सः ।। २२.६५ ।।\nतेनासौ सर्वते व्योम्नि भास्वता तु दिवाकरः ।।\nअथैतानि तु सूर्यस्य प्रत्यंगानि रथस्य ह ।। २२.६६ ।।\nसंवत्सरस्यावयवैः कल्पि तस्य यथाक्रमम् ।।\nअहस्तु नाभिः सौरस्य एकचक्रस्य वै स्मृतः ।। २२.६७ ।।\nअराः पंचार्त्तवांस्तस्य नेमिः षडृतवः स्मृतः ।।\nरथनीडः स्मृतो ह्येष चायने कूबरावुभौ ।। २२.६८ ।।\nमुहूर्त्ता बंधुरास्तस्य रम्याश्चास्य कलाः स्मृताः ।।\nतस्य काष्ठा स्मृता घोणा अक्षदंडः क्षणस्तु वै ।। २२.६९ ।।\nनिमेषश्चानुकर्षोऽस्य हीषा चास्य लवाःस्मृताः ।।\nरात्रिर्वरूथो धर्मोऽस्य ध्वज ऊर्द्ध्व समुच्छ्रितः ।। २२.७० ।।\nयुगाक्षकोडी ते तस्य अर्थकामावुभौ स्मृतौ ।।\nसप्ताश्वरूपाश्छंदासि वहंतो वामतो धुरम् ।। २२.७१ ।।\nगायत्री चैव त्रिष्टुप्य ह्यनुष्टुब्जगती तथा ।।\nपंक्तिश्च बृहती चैव ह्युष्णिक्चैव तु सप्तमी ।। २२.७२ ।।\nचक्रमक्षे निबद्धं तु ध्रुवे चाक्षः समर्पितः ।।\nसहचक्रो भ्रमत्यक्षः सहक्षो भ्रमते ध्रुवः ।। २२.७३ ।।\nअक्षेण सह चक्रेशो भ्रमतेऽसौ ध्रुवेरितः ।।\nएवमर्थवशात्तस्य सन्निवेशो रथस्य तु ।। २२.७४ ।।\nतथा संयोगभावेन संसिद्धो भासुरो रथः ।।\nतेनासौ तरणिर्देवो भास्वता सर्पते दिवि ।। २२.७५ ।।\nयुगाक्षकोटिसन्नद्धौ द्वौ रश्मी स्यन्दनस्य तु ।।\nध्रुवे तौ भ्राम्यते रश्मी च चक्रयुगयोस्तु वै ।। २२.७६ ।।\nभ्रमतो मण्डलान्यस्य खेचरस्य रथस्य तु ।।\nयुगाक्षकोटी ते तस्य दक्षिणे स्यंदनस्य हि ।। २२.७७ ।।\nध्रुवेण प्रगृहीते वै विचक्रम तुरक्षवत् ।।\nभ्रमंतमनुगच्छेतां ध्रुवं रश्मी तु तावुभौ ।। २२.७८ ।।\nयुगाक्षकोटिस्तत्तस्य रश्मिभिः स्यंदनस्य तु ।।\nकीलासक्ता यथा रज्जुर्भ्रंमते सर्वतो दिशम् ।। २२.७९ ।।\nह्रसतस्तस्य रश्मी तु मंडलेषूत्तरायणे ।।\nवर्द्धते दक्षिणे चैव भ्रमतो मंडलानि तु ।। २२.८० ।।\nयुगाक्षकोटिसंबद्धौ रश्मी द्वौ स्यन्दनस्य तु ।।\nध्रुवेण प्रगृहीतौ वै तौ रश्मी नयतो रविम् ।। २२.८१ ।।\nआकृष्येते यदा तौ वै ध्रुवेण सम धिष्ठितौ ।।\nतदा सोऽभ्यंतरे सूर्यो भ्रमते मंडलानि तु ।। २२.८२ ।।\nअशीतिर्मंडलशतं काष्ठयोरंतरं स्मृतम् ।।\nध्रुवेण मुच्यमानाभ्यां रश्मिभ्यां पुनरेव तु ।। २२.८३ ।।\nतथैव बाह्यतः सूर्यो भ्रमते मंडलानि तु ।।\nउद्वेष़्टयन्स वेगेन मंडलानि तु गच्छति ।। २२.८४ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे देवग्रहानुकीर्तनं नाम द्वाविंशतितमोऽध्यायः ।। २२ ।।"
  }
]
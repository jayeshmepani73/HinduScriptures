[
  {
    "text": "सुत उवाच\nआत्मन्यवस्थिते व्यक्ते विकारे प्रतिसंहते ।\nसाधर्म्येणावतिष्ठेते प्रधानपुरुषौ तदा ॥ १,४.१ ॥"
  },
  {
    "text": "तमःसत्त्व गुणावेतौ समत्वेन व्यवस्थितौ ।\nअनुद्रिक्तावनुचरौ तेन प्रोक्तौ परस्परम् ॥ १,४.२ ॥"
  },
  {
    "text": "गुणसाम्ये लयो ज्ञेय आधिक्ये सृष्टिरुच्यते ।\nसत्त्ववृद्धौ स्थितिरभूद्ध्रुवं पद्म शिखास्थितम् ॥ १,४.३ ॥"
  },
  {
    "text": "यदा तमसि सत्त्वे च रजोप्यनुगतं स्थितम् ।\nरजः प्रवर्तकं तच्च बीजेष्विव यथा जलम् ॥ १,४.४ ॥"
  },
  {
    "text": "गुणा वैषम्यमासाद्य प्रसंगेन प्रतिष्ठिताः ।\nगुणेभ्यः क्षोभ्यमाणेभ्यस्त्रयो ज्ञेया हि सादरे ॥ १,४.५ ॥"
  },
  {
    "text": "शाश्वताः परमा गुह्याः सर्वात्मानः शरीरिणः ।\nसत्त्वं विष्णू रजो ब्रह्मा तमो रुद्रः प्रजापतिः ॥ १,४.६ ॥"
  },
  {
    "text": "रजःप्रकाशकोविष्णुर्ब्रह्मस्रष्टृत्वमाप्नुयात् ।\nजायते च यतश्चत्रा लोकसृष्टिर्महोजसः ॥ १,४.७ ॥"
  },
  {
    "text": "तमःप्रकाशको विष्णुः कालत्वेन व्यवस्थितः ।\nसत्त्वप्रकाशको विष्णुः स्थितित्वेन व्यवस्थितः ॥ १,४.८ ॥"
  },
  {
    "text": "एत एव त्रयो लोका एत एव त्रयो गुणाः ।\nएत एव त्रयो वेदा एत एव त्रजोऽग्नयः ॥ १,४.९ ॥"
  },
  {
    "text": "परस्परान्वया ह्येते परस्परमनुव्रताः ।\nपरस्परेण वर्तन्ते प्रेरयन्ति परस्परम् ॥ १,४.१० ॥"
  },
  {
    "text": "अन्योन्यं मिथुनं ह्येते अन्योन्यमुपजीविनः ।\nक्षणं वियोगो न ह्येषां न त्यजन्ति परस्परम् ॥ १,४.११ ॥"
  },
  {
    "text": "प्रधानगुणवैषम्यात्सर्गकाले प्रवर्त्तते ।\nअदृष्टाधिष्ठितात्पूर्वे तस्मात्सदसदात्मकात् ॥ १,४.१२ ॥"
  },
  {
    "text": "ब्रह्मा बुद्धित्वमिथुनं युगपत्संबभूव ह ।\nतस्मात्तमोव्यक्तमयं क्षेत्रज्ञो ब्रह्मसंज्ञकः ॥ १,४.१३ ॥"
  },
  {
    "text": "संसिद्धकार्यकरणो ब्रह्मग्रे समवर्त्तत ।\nतेजसाप्रतिमो धीमानव्यक्तः संप्रकाशकः ॥ १,४.१४ ॥"
  },
  {
    "text": "स वै शरीरप्रथमो धारणत्वव्यवस्थितः ।\nज्ञानेनाप्रतिमेनेह वैराग्येण च सप्ततिः ॥ १,४.१५ ॥"
  },
  {
    "text": "अव्यक्तत्वाय तेनास्य मनसा यद्यदिच्छति ।\nवशीकृतत्वात्त्रैगुण्यात्सापेक्षत्वाच्च भावतः ॥ १,४.१६ ॥"
  },
  {
    "text": "चतुर्मुखस्तु ब्रह्मत्वे कालत्वे चान्तकृद्भवः ।\nसहस्रमूर्धा पुरुषस्तिस्रोऽवस्थाःस्वयंभुवः ॥ १,४.१७ ॥"
  },
  {
    "text": "सर्वं रजश्च ब्रह्मत्वे कालत्वे चरजस्तमः ।\nसात्त्विकः पुरुषत्वे च गुणवृतं स्वयंभुवः ॥ १,४.१८ ॥"
  },
  {
    "text": "ब्रह्मत्वे सृजते लोकान् कालत्वे संक्षयत्यपि ।\nपुरुषत्वे उदासीनस्तिस्रोऽवस्थाः स्वयंभुवः ॥ १,४.१९ ॥"
  },
  {
    "text": "ब्रह्मा कमल पत्राक्षः कालो जात्यञ्जनप्रभः ।\nपुरुषः पुण्डरीकाक्षो रूपेण परमात्मनः ॥ १,४.२० ॥"
  },
  {
    "text": "एकधा स द्विधा चैव त्रिधा च बहुधा पुनः ।\nयोगीश्वरः शरीराणि करोति विकरोतिच ॥ १,४.२१ ॥"
  },
  {
    "text": "नानाकृतिक्रियारूपमाश्रयन्तिस्वलीलया ।\nत्रिधा यद्वर्तते लोके तस्मात्र्रिगुण उच्यते ॥ १,४.२२ ॥"
  },
  {
    "text": "चतुर्द्धा प्रविभक्तत्वाच्चतुर्व्यूहः प्रकीर्त्तितः ।\nयदा शेते तदार्धाते यद्भुङ्क्ते विषयान्प्रभुः ॥ १,४.२३ ॥"
  },
  {
    "text": "यत्स्वस्थाः सततं भावस्तस्मादात्मा निरूच्यते ।\nऋषिः सर्वगतश्चात्र शरीरे सोऽभ्ययात्प्रभुः ॥ १,४.२४ ॥"
  },
  {
    "text": "स्वामी सर्वस्य यत्सर्वंविष्णुः सर्वप्रवेशनात् ।\nभगवानग्रसद्भावान्नागो नागस्वसंश्रयात् ॥ १,४.२५ ॥"
  },
  {
    "text": "परमः संप्रहृष्टत्वाद्देवतादोमिति स्मृतिः ।\nसर्वज्ञः सर्वविज्ञानात्सर्वःसर्वंयतस्ततः ॥ १,४.२६ ॥"
  },
  {
    "text": "नराणां स्वापनं ब्रह्मा तस्मान्नारायणः स्मृतः ।\nत्रिधा विभज्य चात्मानं सकलः संप्रवर्त्तते ॥ १,४.२७ ॥"
  },
  {
    "text": "सृजते ग्रसते चैव पाल्यते च त्रिभिः स्वयम् ।\nसोऽग्रे हिरण्यगर्भः सन् प्रादुर्भूतः स्वयं प्रभुः ॥ १,४.२८ ॥"
  },
  {
    "text": "आद्यो हि स्ववशश्चैव अजातत्वादजः स्मृतः ।\nतस्माद्धिरण्यगर्भश्च पुराणेषु निरुच्यते ॥ १,४.२९ ॥"
  },
  {
    "text": "स्वयंभुवो निवृत्तस्य कालो वर्णाग्रतस्तु यः ।\nन शक्यः परिसंख्यातुं मनुवर्षशतैरपि ॥ १,४.३० ॥"
  },
  {
    "text": "कल्पसंख्यानिवृत्तस्तु परार्धो ब्रह्मणः स्मृतः ।\nतावत्त्वे सोऽस्य कालोऽन्यस्तस्यान्ते प्रतिबुद्ध्यते ॥ १,४.३१ ॥"
  },
  {
    "text": "कोटिवर्षसहस्राणि गृहभूतानि यानि च ।\nसमतीतानि कल्पानां तावच्छेषात्परेतु ये ॥ १,४.३२ ॥"
  },
  {
    "text": "यत्स्वयं वर्त्तते कल्पो वाराहस्तन्निबोधत ।\nप्रथमं सांप्रतस्तेषां कल्पो वै वर्त्तते च यः ॥ १,४.३३ ॥"
  },
  {
    "text": "पूर्णे युगसहस्रे तु परिपाल्यं नरेश्वरैः ॥ १,४.३४ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापदे लोककल्पनं नाम चतुर्थोऽध्यायः"
  }
]
[
  {
    "text": "सूत उवाच\nरुद्रं धर्मं मनश्चैव रुचिं चैवाकृतिं तथा ।\nपञ्च कर्तॄन् हि स तदा मनसा व्यसृजत्प्रभुः ॥ १,९.१ ॥\nएते महाभुजाः सर्वे प्रजानां स्थितिहेतवः ।\nऔषधीः प्रतिसंधत्ते रुद्रः क्षीणः पुनः पुनः ॥ १,९.२ ॥\nप्राप्तौषधिफलैर्देवः सम्यगिष्टः फलार्थिभिः ।\nत्रिभिरेव कपालैस्तु त्र्यंबकैरोषधीक्षये ॥ १,९.३ ॥\nइज्यते मुनिभिर्यस्मात्तस्मात् त्र्यंबक उच्यते ।\nगायत्री चैव त्रिष्टुप्च जगती चैव ताः स्मृताः ॥ १,९.४ ॥\nअंबिकानां मया प्रोक्ता योनयः सवनस्पतेः ।\nताभिरेकत्वभूताभिस्त्रिविधाभिः स्ववीर्यतः ॥ १,९.५ ॥\nत्रिसाधनः पुरोडाशस्त्रिकपालस्ततः स्मृतः ।\nत्र्यंबकः स पुरोडाशस्तेनेह त्र्यंबकः स्मृतः ॥ १,९.६ ॥\nधत्ते धर्मः प्रजाः सर्वा मनो ज्ञानकरं स्मृतम् ।\nआकृतिः सुरुचे रूपं रुचिः श्रद्धाकरः स्मृतः ॥ १,९.७ ॥\nएवमेते प्रजापालाः प्रजानां स्थितिहेतवः ।\nअथास्य सृजतः सर्गं प्रजानां परिवृद्धये ॥ १,९.८ ॥\nन व्यवर्द्धत ताः सृष्टाः प्रजाः केनापि हेतुना ।\nततः स विदधे बुद्धिमर्थनिश्चयगामिनीम् ॥ १,९.९ ॥\nअथात्मनि समद्राक्षीत्तमोमात्रां तु चारिणीम् ।\nरजः सत्त्वं परित्यज्य वर्तमानां स्वकर्मतः ॥ १,९.१० ॥\nततः स तेन दुखेन शुचं चक्रे जगत्पतिः ।\nतमश्च व्यनुदत्पश्चाद्रजसा तु समावृणोत् ॥ १,९.११ ॥\nतत्तमः प्रतिनुत्तं वै मिथुनं संप्रसूयत ।\nअधर्माचरणा त्तस्य हिंसा शोको व्यजायत ॥ १,९.१२ ॥\nततस्तस्मिन्समुद्भूते मिथुने वरणात्मके ।\nततः स भगवानासीत्प्रीतश्चैतं हि शिश्रिये ॥ १,९.१३ ॥\nएवं प्रीतात्मनस्तस्य स्वदेहार्द्धाद्विनिःसृता ।\nनारी परमकल्याणी सर्वभूतमनोहरा ॥ १,९.१४ ॥\nसा हि कामात्मना सृष्टा प्रकृतेः सा सुरूपिणी ।\nशतरूपेति सा प्रोक्ता सा प्रोक्तैव पुनः पुनः ॥ १,९.१५ ॥\nततः प्रजाः समुद्भूता यथा प्रोक्ता मया पुरा ।\nप्रक्रियायां यथा तुभ्यं त्रेतामध्ये महात्मनः ॥ १,९.१६ ॥\nयदा प्रजास्तु ताः सृष्टा न व्यवर्द्धंत धीमतः ।\nततोऽन्यान्मानसान्पुत्रानात्मनः सदृशोऽसृजत ॥ १,९.१७ ॥\nभृग्वङ्गिरोमरीचींश्च पुलस्त्यं पुलहं क्रतुम् ।\nदक्षमत्रिं वसिष्ठं च निर्ममे मानसान्सुतान् ॥ १,९.१८ ॥\nनव ब्रह्माण इत्येते पुराणे निश्चयं गताः ।\nब्रह्मा यतात्मकानां तु सर्वेषामात्मयोनिनाम् ॥ १,९.१९ ॥\nततोऽसृजत्पुनर्ब्रह्मा धर्मं भूतसुखावहम् ।\nप्रजापतिं रुचिं चैव पूर्वेषामेव पूर्वजौ ॥ १,९.२० ॥\nबुद्धितः ससृजे धर्मं सर्वभूतसुखावहम् ।\nमनसस्तु रुचिर्नाम जज्ञे जोऽव्यक्तजन्मनः ॥ १,९.२१ ॥\nभृगुस्तु त्दृदयाज्जज्ञे ऋषिः साललयोनिनः ।\nप्राणाद्दक्षं सृजन्ब्रह्मा चक्षुर्भ्यां तु मरीचिनम् ॥ १,९.२२ ॥\nअभिमानात्मकं रुद्रं निर्ममे नीललोहितम् ।\nशिरसोंगिरसं चैव श्रोत्रादत्रिं तथैव च ॥ १,९.२३ ॥\nपुलस्त्यं च तथोदानाद्व्यानाच्च पुलहं पुनः ।\nसमानजो वसिष्ठश्च ह्यपानान्निर्ममे क्रतुम् ॥ १,९.२४ ॥\nइत्येते ब्रह्मणः पुत्राः प्रजादौ द्वादश स्मृताः ।\nधर्मस्तेषां प्रथमजो देवतानां स्मृतस्तु वै ॥ १,९.२५ ॥\nभृग्वादयस्तु ये सृष्टास्ते वै ब्रह्मर्षयः स्मृताः ।\nगृहमेधिपुराणास्ते धर्मस्तैः प्राक्प्रवर्त्तितः ॥ १,९.२६ ॥\nद्वादशैते प्रसूयन्ते प्रजाः कल्पे पुनः पुनः ।\nतेषां द्वादश ते वंशा दिव्या देवगुणान्विताः ॥ १,९.२७ ॥\nक्रियावन्तः प्रजावन्तो महर्षिभिरलङ्कृताः ।\nयदा तैरिह सृष्टैस्तु धर्म्माद्यैश्च महर्षिभिः ॥ १,९.२८ ॥\nसृज्यमानाः प्रजाश्चैव न व्यवर्द्धन्त धीमतः ।\nतमोमात्रावृतः सोऽभूच्छोकप्रतिहतश्च वै ॥ १,९.२९ ॥\nयथाऽवृतः स वै ब्रह्मा तमोमात्रा तु सा पुनः ।\nपुत्राणां च तमोमात्रा अपरा निःसृताभवत् ॥ १,९.३० ॥\nप्रतिस्रोतात्मकोऽधर्मो हिंसा चैवाशुभात्मिका ।\nततः प्रतिहते तस्य प्रतीते वरणात्मके ॥ १,९.३१ ॥\nस्वां तनुं स तदा ब्रह्मा समपोहत भास्वराम् ।\nद्विधा कृत्वा स्वकं देहमर्द्धेन पुरुषोऽभवत् ॥ १,९.३२ ॥\nअर्धेन नारी सा तस्य शतरूपा व्यजायत ।\nप्रकृतिर्भूतधात्री सा कामाद्वै सृजतः प्रभोः ॥ १,९.३३ ॥\nसा दिवं पृथिवीं चैव महिम्ना व्याप्य सुस्थिता ।\nब्रह्माणः सा तनुः पूर्वा दिवमावृत्य तिष्टतः ॥ १,९.३४ ॥\nया त्वर्द्धा सृज्यते नारी शतरूपा व्यजायत ।\nसा देवी नियुतं तप्त्वा तपः परम दुश्चरम् ॥ १,९.३५ ॥\nभर्त्तारं दीप्तयशसं पुरुषं प्रत्यपद्यत ।\nस वै स्वायंभुवः पूर्वं पुरुषो मनुरुच्यते ॥ १,९.३६ ॥\nतस्यैकसप्ततियुगं मन्वन्तरमिहोच्यते ।\nलब्ध्वा तु पुरुषः पत्नीं शतरूपामयोनिजाम् ॥ १,९.३७ ॥\nतया स रमते सार्द्धं तस्मात्सा रतिरुच्यते ।\nप्रथमः संप्रयोगः स कल्पादौ समवर्त्तत ॥ १,९.३८ ॥\nविराजमसृजद्ब्रह्मा सोऽभवत्पुरुषो विराट् ।\nसम्राट्सशतरूपस्तु वैराजस्तु मनुः स्मृतः ॥ १,९.३९ ॥\nस वैराजः प्रजासर्गं ससर्ज पुरुषो मनुः ।\nवैराजात्पुरुषाद्वीरौ शतरूपा व्यजायत ॥ १,९.४० ॥\nप्रियव्रतोत्तानपादौ पुत्रौ पुत्रवतां वरौ ।\nकन्ये द्वे सुमहाभागे याभ्यां जाता इमाः प्रजाः ॥ १,९.४१ ॥\nदेवी नाम्ना तथाकूलिः प्रसूतिश्चैव ते शुभे ।\nस्वायंभुवः प्रसूतिं तु दक्षाय व्यसृजत्प्रभुः ॥ १,९.४२ ॥\nरुचेः प्रजापतेश्चैव आकूतिं प्रत्य पादयत् ।\nआकूत्यां मिथुनं जज्ञे मानसस्य रुचेः शुभम् ॥ १,९.४३ ॥\nयज्ञश्च दक्षिणा चैव यमलौ तौ बभूवतुः ।\nयज्ञस्य दक्षिणायां च पुत्रा द्वादश जज्ञिरे ॥ १,९.४४ ॥\nयामा इति समाख्याता देवाः स्वायंभुवेतरे ।\nयमस्य पुत्रा यज्ञस्य तस्माद्यामास्तु ते स्मृताः ॥ १,९.४५ ॥\nअजिताश्चैव शुक्राश्च द्वौ गणौ ब्रह्मणः स्मृतौ ।\nयामाः पूर्वं परिक्रान्ता येषां संज्ञा दिवौकसः ॥ १,९.४६ ॥\nस्वायंभूव सुतायां तु प्रसूत्यां लोकमातरः ।\nतस्यां कन्याश्चतुर्विंशद्दक्षस्त्वजनयत्प्रभुः ॥ १,९.४७ ॥\nसर्वास्ताश्च महाभागाः सर्वाः कमललोचनाः ।\nयोगपत्न्यश्च ताः सर्वाः सर्वास्ता योगमातरः ॥ १,९.४८ ॥\nसर्वाश्च ब्रह्मवादिन्यः सर्वा विश्वस्य मातरः ।\nश्रद्धा लक्ष्मीर्धृतिस्तुष्टिः पुष्टिर्मेधा तथा क्रिया ॥ १,९.४९ ॥\nबुद्धिर्लज्जा वसुः शान्तिः सिद्धिः कीर्त्तिस्त्रयोदश ।\nपत्न्यर्थं प्रतिजग्राह धर्मो दाक्षायणीः प्रभुः ॥ १,९.५० ॥\nद्वाराण्येतानि चैवास्य विहितानि स्वयंभुवा ।\nयान्याः शिष्टा यवीयस्य एकादश सुलोचनाः ॥ १,९.५१ ॥\nसती ख्यातिश्च संभूतिः स्मृतिः प्रीतिः क्षमा तथा ।\nसन्नतिश्चानसूया च ऊर्जा स्वाहा स्वधा तथा ॥ १,९.५२ ॥\nतास्तदा प्रत्यगृह्णन्त पुनरन्ये महार्षयः ।\nरुद्रो भृगुर्मरीचिश्च अङ्गिराः पुलहः क्रतुः ॥ १,९.५३ ॥\nपुलस्त्योऽत्रिर्वसिष्ठश्च पितरोऽग्निस्तथैव च ।\nसतीं भवाय प्रायच्छत्ख्यातिं च भृगवे तथा ॥ १,९.५४ ॥\nमरीचये तु संभूतिं स्मृतिमङ्गिरसे ददौ ।\nप्रीतिं चैव पुलस्त्याय क्षमां वै पुलहाय च ॥ १,९.५५ ॥\nक्रतवे संततिं नाम अनसूयां तथात्रये ।\nऊर्जां ददौ वसिष्ठाय स्वाहां चैवाग्नये ददौ ॥ १,९.५६ ॥\nस्वधां चैव पितृभ्यस्तु तास्वपत्यानि मे शृणु ।\nएताः सर्वा महाभागाः प्रजास्त्वनुसृताः स्थिताः ॥ १,९.५७ ॥\nमन्वन्तरेषु सर्वेषु यावदाभूतसंप्लवम् ।\nश्रद्धा कामं प्रजज्ञेऽथ दर्पो लक्ष्मी सुतः स्मृतः ॥ १,९.५८ ॥\nधृत्यास्तु नियमः पुत्रस्तुष्ट्याः संतोष उच्यते ।\nपुष्ट्या लाभः सुतश्चापि मेधापुत्रः श्रुतस्तथा ॥ १,९.५९ ॥\nक्रियायास्तनयौ प्रोक्तौ दमश्च शम एव च ।\nबुद्धेर्बोधः सुतश्चापि अप्रमादश्च तावुभौ ॥ १,९.६० ॥\nलज्जाया विनयः पुत्रो व्यवसायो वसोः सुतः ।\nक्षेमः शान्तेः सुतश्चापि सुखं सिद्धेर्व्यजायत ॥ १,९.६१ ॥\nयशः कीर्तेः सुतश्चापि इत्येते धर्मसूनवः ।\nकामस्य तु सुतो हर्षो देव्यां सिद्ध्यां व्यजायत ॥ १,९.६२ ॥\nइत्येष वै सुखोदर्कः सर्गो धर्मस्य सात्त्विकः ।\nजज्ञे हिंसा त्वधर्माद्वै निकृतिं चानृतं च ते ॥ १,९.६३ ॥\nनिकृत्यनृतयोर्जज्ञ भयं नरक एव च ।\nमाया च वेदना चापि मिथुनद्वयमेतयोः ॥ १,९.६४ ॥\nमयाज्जज्ञेऽथ वै माया मृत्युं भूतापहारिणम् ।\nवेदनायां ततश्चापि जेज्ञ दुःखं तु रौरवात् ॥ १,९.६५ ॥\nमृत्योर्व्याधिर्जराशोकक्रोधासूया विजज्ञिरे ।\nदुःखोत्तराः स्मृता ह्येते सर्वे चाधर्मलक्षणाः ॥ १,९.६६ ॥\nतेषां भार्यास्ति पुत्रो वा सर्वे ह्यनिधनाः स्मृताः ।\nइत्येष तामसः सर्गो जज्ञे धर्मनिया मकः ॥ १,९.६७ ॥\nप्रजाः सृचेति व्यादिष्टो ब्रह्मणा नीललोहितः ।\nसोऽभिध्याय सतीं भार्यां निर्ममे चात्मसंभवान् ॥ १,९.६८ ॥\nनाधिकान्न च हीनास्तान्मानसानात्मना समान् ।\nसहस्रं च सहस्राणामसृजत्कृत्तिवाससः ॥ १,९.६९ ॥\nतुल्यानेवात्मना सर्वान् रूपतेजोबल श्रुतैः ।\nपिङ्गलान्सनिषङ्गांश्च कपर्दी नीललोहितान् ॥ १,९.७० ॥\nविशिखान्हीनकेशांश्च दृष्टिघ्नास्तान्कपालिनः ।\nमहारूपान्विरूपांश्च विश्वरूपाश्च रूपिणः ॥ १,९.७१ ॥\nरथिनो वर्मिणश्चैव धन्विनोऽथ वरूथिनः ।\nसहस्रशतबाहूंश्च दिव्यभौमान्तरिक्षगान् ॥ १,९.७२ ॥\nस्थूल शीर्षानष्टदंष्ट्रान् द्विजिह्वांस्तु त्रिलोचनान् ।\nअन्नादान्पिशितादांश्च आज्यपान्सोमपोस्तथा ॥ १,९.७३ ॥\nअतिमेढ्रोग्रकायांश्च शितिकण्ठोग्रमन्युकान् ।\nसनिषङ्गतनुत्रांश्च धन्विनो ह्यसिचर्मिणः ॥ १,९.७४ ॥\nआसीनान् धावतश्चापि जृंभतश्चाप्यधिष्ठितान् ।\nअधीयानाश्च जपतो युञ्जतो ध्यायतस्तथा ॥ १,९.७५ ॥\nज्वलतो वर्षतश्चैव द्योतमानान्प्रधूपितान् ।\nबुद्धान्बुद्धतमांश्चैव ब्रह्मस्वान् ब्रह्मदर्शिनः ॥ १,९.७६ ॥\nनीलग्रीवान्सहस्राक्षान् सर्वांश्चैव क्षमाचरान् ।\nअदृश्यान्सर्वभूतानां महायोगान्महौजसः ॥ १,९.७७ ॥\nरुदतो द्रवतश्चैव एवं युक्तान्सहस्रशः ।\nअयातयामान् सृजतं रुद्रमेतान्सुरोत्तमान् ॥ १,९.७८ ॥\nदृष्ट्वा ब्रह्माब्रवीदेनं मास्राक्षीरीदृशीः प्रजाः ।\nन स्रष्टव्यात्मन स्तल्या प्रजा नैवाधिका तथा ॥ १,९.७९ ॥\nअन्याः सृजस्व भद्रं ते प्रजास्त्वं मृत्युसंयुताः ।\nनारभन्ते हि कर्माणि प्रजा विगतमृत्यवः ॥ १,९.८० ॥\nएवसुक्तोऽब्रवीदेनं नाहं मृत्युजरान्विताः ।\nप्रजाः स्रक्ष्यामि भद्रं ते स्थितोऽहं त्वं सृज प्रभो ॥ १,९.८१ ॥\nएते ये वै मया सृष्टा विरूपा नीललोहिताः ।\nसहस्रं हि सहस्राणामात्मनो मम निःसृताः ॥ १,९.८२ ॥\nएते देवा भविष्यन्ति रुद्रा नाम महाबलाः ।\nपृथिव्यामन्तरिक्षे च रुद्राण्यस्ताः परिश्रुताः ॥ १,९.८३ ॥\nशतरुद्रे समाम्नाता भविष्यन्तीह यज्ञियाः ।\nयज्ञभाजो भविष्यन्ति सर्वे देवगणैः सह ॥ १,९.८४ ॥\nमन्वन्तरेषु ये देवा भविष्यन्तीह छन्दजाः ।\nतैः सार्द्धमिज्यमानास्ते स्थास्यन्तीहायुगक्षयात् ॥ १,९.८५ ॥\nएवमुक्तस्ततो ब्रह्मा महादेवेन स प्रभुः ।\nप्रत्युवाच तथा भीमं त्दृष्यमाणः प्रजापतिः ॥ १,९.८६ ॥\nएवं भवतु भद्रं ते यथा ते व्यात्दृतं प्रभो ।\nब्रह्मणा समनु ज्ञाते ततः सर्वमभूत्किल ॥ १,९.८७ ॥\nततः प्रभृति देवः स न प्रासूयत वै प्रजाः ।\nऊर्ध्वरेताः स्थितः स्थाणुर्यावदाभूतसंप्लवम् ॥ १,९.८८ ॥\nयस्मात्प्रोक्तं स्थितोऽस्मीति तस्मात्स्थाणुर्बुधैः स्मृतः ।\nज्ञानं तपश्च सत्यं च ह्यैश्वर्यं धर्म एव च ॥ १,९.८९ ॥\nवैराग्यमात्मसंबोधः कृत्स्नान्येतानि शङ्करे ।\nसर्वान्देवानृषींश्चैव समेतानसुरैः सह ॥ १,९.९० ॥\nअत्येति तेजसा देवो महादेवस्ततः स्मृतः ।\nअत्येति देवा नैश्वर्याद्वलेन च महासुरान् ॥ १,९.९१ ॥\nज्ञानेन च मुनीन्सर्वान्योगाद्भूतानि सर्वशः ।\nएवमेव महादेवः सर्वदेवनमस्कृतः ।\nप्रजामनु द्यामां सृष्ट्वा सर्गादुपरराम ह ॥ १,९.९२ ॥\nइति श्री ब्रह्माण्डे महापुराणे वायुप्रोक्ते पूर्वभागे द्वितीयेऽनुषङ्गपादे रुद्रप्रसववर्णनं नाम नवमोऽध्यायः"
  }
]
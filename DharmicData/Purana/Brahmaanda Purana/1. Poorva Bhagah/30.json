[
  {
    "text": "शांशापायनिरुवाच ।।\nकथं त्रेतायुगमुखे यज्ञस्य स्यात्प्रवर्त्तनम् ।।\nपूर्वं स्वायंभुवे सर्गे यथावत्तच्च ब्रूहि मे ।। ३०.१ ।।"
  },
  {
    "text": "अंतर्हितायां संध्यायां सार्द्धं कृतयुगेन वै ।।\nकालाख्यायां प्रवृत्तायां प्राप्ते त्रेतायुगे तदा ।। ३०.२ ।।"
  },
  {
    "text": "औषधीषु च जातासु प्रवृत्ते वृष्टिसर्जने ।।\nप्रतिष्ठितायां वार्त्तायां गृहाश्रमपरे पुनः ।। ३०.३ ।।"
  },
  {
    "text": "वर्णाश्रमव्यवस्थानं कृतवंतश्च संख्यया ।।\nसंभारांस्तांस्तु मंभृत्य कथं यज्ञः प्रवर्त्तितः ।। ३०.४ ।।"
  },
  {
    "text": "एतच्छुत्वाऽब्रवीत्सूतः श्रूयतां शांशपायने ।।\nयथा त्रेतायुगमुखे यज्ञस्य स्यात्प्रवर्तनम् ।। ३०.५ ।।"
  },
  {
    "text": "पूर्वं स्वायंभुवे सर्गे तद्वक्ष्याम्यानुपूर्व्यतः ।।\nअंतर्हितायां संध्यायां सार्द्धं कृतयुगेन तु ।। ३०.६ ।।"
  },
  {
    "text": "कालाख्यायां प्रवृत्तायां प्रप्ते त्रेतायुगे तदा ।।\nऔषधीषु च जातासु प्रवृत्ते वृष्टिसर्जने ।। ३०.७ ।।"
  },
  {
    "text": "प्रतिष्ठितायां वार्त्तायां गृहश्रमपरेषु च ।।\nवर्णाश्रमव्यवस्थानं कृत्वा मंत्रांस्तु संहतान् ।। ३०.८ ।।"
  },
  {
    "text": "मंत्रांस्तान्योजयित्वाथ इहामुत्र च कर्मसु ।।\nतदा विश्वभुगिंद्रश्च यज्ञं प्रावर्त्तयत्प्रभुः ।। ३०.९ ।।"
  },
  {
    "text": "दैवतैः सहितैः सर्वैः सर्वसंभारसंभृतैः ।।\nतस्याश्वमेधे वितते समाजग्मुर्महर्षयः ।। ३०.१० ।।"
  },
  {
    "text": "यजंतं पशुभिर्मेध्यैरूचुः सर्वे समागताः ।।\nकर्मव्यग्रेषु ऋत्विक्षु संतते यज्ञकर्मणि ।। ३०.११ ।।"
  },
  {
    "text": "संप्रगीथेषु सर्वेषु सामगेष्वथ सुस्वरम् ।।\nपरिक्रांतेषु लघुषु ह्यध्वर्युवृषभेषु च ।। ३०.१२ ।।"
  },
  {
    "text": "आलब्धेषु च मेध्येषु तथा पशुगणेषु च ।।\nहविष्यग्नौ हूयमाने ब्राह्मणैश्चाग्निहोत्रिभिः ।। ३०.१३ ।।"
  },
  {
    "text": "आहूतेषु च सर्वेषु यज्ञभाक्षु क्रमात्तदा ।।\nय इंद्रियात्मका देवास्तदा ते यज्ञभागिनः ।। ३०.१४ ।।"
  },
  {
    "text": "तद्यजन्ते तदा देवान्कल्पादिषु भवंति ये ।।\nअध्वर्यवः प्रैषकाले व्युत्थिता वै महर्षयः ।। ३०.१५ ।।"
  },
  {
    "text": "महर्षयस्तु तान्दृष्ट्वा दीनान्पशुगणांस्तदा ।।\nप्रपच्छुरिन्द्रं संभूय कोऽयं यज्ञविधिस्तव ।। ३०.१६ ।।"
  },
  {
    "text": "अधर्मो बलवानेष हिंसाधर्मेप्सया ततः ।।\nततः पशुवधश्चैष तव यज्ञे सुरोत्तम ।। ३०.१७ ।।"
  },
  {
    "text": "अधर्मो धर्मघाताय प्रारब्धः पशुहिसया ।।\nनायं धर्मो ह्यधर्मोऽयं न हिंसा धर्म उच्यते ।। ३०.१८ ।।"
  },
  {
    "text": "आगमेन भवान्यज्ञं करोतु यदिहेच्छति ।।\nविधिदृष्टेन यज्ञेन धर्मेणाव्यपसेतुना ।। ३०.१९ ।।"
  },
  {
    "text": "यज्ञबीजैः सुरेश्रष्ठ येषु हिंसा न विद्यते ।।\nत्रिवर्षं परमं कालमुषितैरप्ररोहिभिः ।। ३०.२० ।।"
  },
  {
    "text": "एष धर्मो महाप्राज्ञ विरंचिविहितः पुरा ।।\nएवं विश्वभुगिंद्रस्तु ऋषिभिस्तत्त्वदर्शिभिः ।। ३०.२१ ।।"
  },
  {
    "text": "तदा विवादः सुमहानिंद्रस्यासीन्महर्षिभिः ।।\nजंगमस्थावरैः कैर्हि यष्टव्यमिति चोच्यते ।। ३०.२२ ।।"
  },
  {
    "text": "ते तु खिन्ना विवादेन तत्त्वमुक्त्वा महर्षयः ।।\nसन्धाय वाक्यमिंद्रेण पप्रच्छुः खेचरं वसुम् ।। ३०.२३ ।।"
  },
  {
    "text": "सहाप्राज्ञ कथं दृष्टस्त्वया यज्ञविधिर्नृप ।।\nऔत्तानपादे प्रब्रूहि संशयं नो नुद प्रभो ।। ३०.२४ ।।"
  },
  {
    "text": "श्रुत्वा वाक्यं वसुस्तेषामविचार्य बलाबलम् ।।\nवेदशास्त्रमनुस्मृत्य यज्ञतत्त्वमुवाच ह ।। ३०.२५ ।।"
  },
  {
    "text": "यथोपनीर्तैर्यष्टव्यमिति होवाच पार्थिवः ।।\nयष्टव्यं पशुभिर्मेध्यैरथ बीजैः फलैरपि ।। ३०.२६ ।।"
  },
  {
    "text": "हिंसास्वभावो यज्ञस्य इति मे दर्शनागमौ ।।\nयथेह देवता मंत्रा हिंसालिंगा महर्षिभिः ।। ३०.२७ ।।"
  },
  {
    "text": "दीर्घेण तपसा युक्तैर्दर्शनैस्तारकादिभिः ।।\nतत्प्रामाण्यान्मया चोक्तं तस्मात्स प्राप्तुमर्हथ ।। ३०.२८ ।।"
  },
  {
    "text": "यदि प्रमाणं तान्येव मंत्रवाक्यानि वै द्विजाः ।।\nतथा प्रवततां यज्ञो ह्यन्यथा वोऽनृतं वचः ।। ३०.२९ ।।"
  },
  {
    "text": "एवं कृतोत्तरास्ते वै युक्तात्मानस्तपोधनाः ।।\nअवश्यभावितं दृष्ट्वा तमथो वाग्यताऽभवन् ।। ३०.३० ।।"
  },
  {
    "text": "इत्युक्तमात्रे नृपतिः प्रविवेश रसातलम् ।।\nऊर्ध्वचारी वसुर्भूत्वा रसातलचरोऽभवत् ।। ३०.३१ ।।"
  },
  {
    "text": "वसुधा तलवासी तु तेन वाक्येन सोऽभवत् ।।\nधर्माणां संशयच्छेत्ता राजा वसुरधोगतः ।। ३०.३२ ।।"
  },
  {
    "text": "तस्मान्न वाच्यमेकेन बहुज्ञेनापि संशये ।।\nबहुद्वारस्य धर्मस्य सूक्ष्मा दूरतरा गतिः ।। ३०.३३ ।।"
  },
  {
    "text": "तस्मान्न निश्चयाद्वक्तुं धर्मः शक्यस्तु केनचित् ।।\nदेवानृषीनुपादाय स्वायंभुवमृते मनुम् ।। ३०.३४ ।।"
  },
  {
    "text": "तस्मादहिंसा धर्मस्य द्वारमुक्तं महर्षिभिः ।।\nऋषिकोटिसहस्राणि स्वतपोभिर्दिवं ययुः ।। ३०.३५ ।।"
  },
  {
    "text": "तस्मान्न दानं यज्ञं वा प्रशंसंति महर्षयः ।।\nउञ्छमूलफलं शाकमुदपात्रं तपोधनाः ।। ३०.३६ ।।"
  },
  {
    "text": "एतद्दत्वा विभवतः स्वर्गे लोके प्रतिष्ठिताः ।।\nअद्रोहश्चाप्य लोभश्च तपो भुतदया दमः ।। ३०.३७ ।।"
  },
  {
    "text": "ब्रह्मचर्यं तथा सत्यमनुक्रोशः क्षमा धृतिः ।।\nसनातनस्य धर्मस्य मूलमेतद्दुरासदम् ।। ३०.३८ ।।"
  },
  {
    "text": "श्रूयंते हि तपःसिद्धा ब्रह्मक्षत्रादयोऽनघाः ।।\nप्रियव्रतोत्तानपादौ ध्रुवो मेधातिथिर्वसुः ।। ३०.३९ ।।"
  },
  {
    "text": "सुधामा विरजाश्चैव शंखः पांड्यज एव च ।।\nप्रचीनबर्हिः पर्जन्यो हविर्धानादयो नृपः ।। ३०.४० ।।"
  },
  {
    "text": "एते चान्ये च बहवः स्वैस्तपोभिर्दिवं गताः ।।\nराजर्षयो महासत्त्वा येषां कीर्त्तिः प्रतिष्ठिता ।। ३०.४१ ।।"
  },
  {
    "text": "तस्माद्विशिष्यते यज्ञात्तपः सर्वैस्तु कारणः ।।\nब्रह्मणा तपसा सृष्टं जगद्विश्वमिदं पुरा ।। ३०.४२ ।।"
  },
  {
    "text": "तस्मान्नान्वेति तद्यज्ञस्तपोमूलमिदं स्मृतम् ।।\nद्रव्यमंत्रात्मको यज्ञस्तपस्त्वनशनात्मकम् ।। ३०.४३ ।।"
  },
  {
    "text": "यज्ञेन देवानाप्नोति वैराजं तपसा पुनः ।।\nब्राह्मं तु कर्म संन्यासाद्वैराग्यात्प्रकृतेर्जयम् ।। ३०.४४ ।।"
  },
  {
    "text": "ज्ञानात्प्राप्नोति कैवल्यं पंचैतागतयः स्मृताः ।।\nएवं विवादः सुमहान्य ज्ञस्यासीत्प्रवर्त्तने ।। ३०.४५ ।।"
  },
  {
    "text": "देवतानामृषीणां च पूर्व स्वायंभुवेऽन्तरे ।।\nततस्तमृषयो दृष्ट्वा हतं धर्मबलेन तु ।। ३०.४६ ।।"
  },
  {
    "text": "वसोर्वाक्यमना दृत्य जगमुः सर्वे यथागतम् ।।\nगतेषु मुनिसंघेषु देवा यज्ञं समाप्नुवन् ।। ३०.४७ ।।"
  },
  {
    "text": "यज्ञप्रवर्त्तनं ह्येवमासीत्स्वायंभुवेऽन्तरे ।।\nततः प्रभृति यज्ञोऽयं युगैः सह विवर्त्तितः ।। ३०.४८ ।।"
  },
  {
    "text": "इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nयज्ञप्रवर्त्तनं नाम त्रिशत्तमोऽध्यायः ।। ३० ।।"
  }
]
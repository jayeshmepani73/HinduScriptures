[
  {
    "text": "सूत उवाच\nततोभिध्यायतस्तस्य मानस्यो जज्ञिरे प्रजाः ।\nतच्छरीरसमुत्पन्नैः कार्यैस्तैः कारणैः सह ॥ १,८.१ ॥\nक्षेत्रज्ञाः समवर्त्तन्त क्षेत्रस्यैतस्य धीमतः ।\nततो देवासुरपितॄन्मनुष्यांश्च चतुष्टयम् ॥ १,८.२ ॥\nसिसृक्षुरयुतातानि स चात्मानमयूयुजत् ।\nयुक्तात्मनस्ततस्तस्य तमोमात्रासमुद्भवः ॥ १,८.३ ॥\nतदाभिध्यायतः सर्गं प्रयत्नोऽभूत्प्रजापतेः ।\nततोऽस्य जघ नात्पूर्वमसुरा जज्ञिर सुताः ॥ १,८.४ ॥\nअसुः प्राणः स्मृतो विज्ञैस्तज्जन्मानस्ततोऽसुराः ।\nसृष्टा यया सुरास्तन्वा तां तनुं स व्यपोहत ॥ १,८.५ ॥\nसापविद्धा तनुस्तेन सद्यो रात्रिरजायत ।\nसा तमोबहुला यस्मात्ततो रात्रिस्त्रियामिका ॥ १,८.६ ॥\nआवृतास्तमसा रात्रौ प्रजा स्तस्मात्स्वयं पुनः ।\nसृष्ट्वासुरांस्ततः सोऽथ तनुमन्यामपद्यत ॥ १,८.७ ॥\nअव्यक्तां सत्त्वबहुलां ततस्तां सोऽभ्ययुञ्जत ।\nततस्तां युञ्ज मानस्य प्रियमासीत्प्रभोः किल ॥ १,८.८ ॥\nततो मुखात्समुत्पन्ना दीव्यतस्तस्य देवताः ।\nयतोऽस्य दीव्यतो जातास्तेन देवाः प्रकीर्त्तिताः ॥ १,८.९ ॥\nधातुर्दिव्येति यः प्रोक्तः क्रीडायां स विभाव्यते ।\nतस्मात्तन्वास्तु दिव्याया जज्ञिरे तेन देवताः ॥ १,८.१० ॥\nदेवान् सृष्ट्वा ततः सोऽथ तनुं दिव्यामपोहत ।\nउत्सृष्टा सा तनुस्तेन अहः समभवत्तदा ॥ १,८.११ ॥\nतस्मादहःकर्मयुक्ता देवताः समुपासते ।\nदेवान्सृष्ट्वा ततः सोऽथ तनुमन्यामपद्यत ॥ १,८.१२ ॥\nसत्त्वमात्रात्मिकामेव ततोऽन्यामभ्ययुङ्क्त वै ।\nपितेव मन्यमानस्तान्पुत्रान्प्रध्याय स प्रभुः ॥ १,८.१३ ॥\nपितरो ह्यभवंस्तस्या सध्ये रात्र्यहयोः पृथक् ।\nतस्मात्ते पितरो देवाः पितृत्वं तेषु तत्स्मृतम् ॥ १,८.१४ ॥\nययासृष्टास्तु पितरस्तां तनुं स व्यपोहत ।\nसापविद्धा तनुस्तेन सद्यः संध्या व्यजायत ॥ १,८.१५ ॥\nतस्मादहर्देवतानां रात्रिर्या साऽसुरी स्मृता ।\nतयोर्मध्ये तु वै पैत्री या तनुः सा गरीयसी ॥ १,८.१६ ॥\nतस्माद्देवासुराश्चैव ऋषयो मानवास्तथा ।\nयुक्तास्तनुमुपासंते उषाव्युष्ट्योर्यदन्तरम् ॥ १,८.१७ ॥\nतस्माद्रात्र्यहयोः संधिमुपासंते तथा द्विजाः ।\nततोऽन्यस्यां पुनर्ब्रह्मा स्वतन्वामुपपद्यत ॥ १,८.१८ ॥\nरजोमात्रात्मिका या तु मनसा सोऽसृजत्प्रभुः ।\nमनसा तु सुतास्तस्य प्रजनाज्जज्ञिरे प्रजाः ॥ १,८.१९ ॥\nमननाच्च मनुषयास्ते प्रजनात्प्रथिताः प्रजाः ।\nसृष्ट्वा पुनः प्रजाः सोऽथ स्वां तनुं स व्यपोहत ॥ १,८.२० ॥\nसापविद्धा तनुस्तेन ज्योत्स्ना सद्यस्त्वजायत ।\nतस्माद्भवन्ति संहृष्टा ज्योत्स्नाया उद्भवे प्रजाः ॥ १,८.२१ ॥\nइत्येतास्तनवस्तेन ह्यपविद्धा महात्मना ।\nसद्यो रात्र्यहनी चैवसंध्या ज्योत्स्ना च जज्ञिरे ॥ १,८.२२ ॥\nज्योत्स्ना संध्याहनी चैव सत्त्वमात्रात्मकं त्रयम् ।\nतमोमात्रात्मिका रात्रिः सा वै तस्मान्नियामिका ॥ १,८.२३ ॥\nतस्माद्देवा दिव्यतन्वा तुष्ट्या सृष्टा सुखात्तु वै ।\nयस्मात्तेषां दिवा जन्म बलिनस्तेन ते दिवा ॥ १,८.२४ ॥\nतन्वा यदसुरान्रत्र्या जघनादसृजत्प्रभुः ।\nप्राणेभ्यो रात्रिजन्मानो ह्यजेया निशि तेन ते ॥ १,८.२५ ॥\nएतान्येव भविष्याणां देवानामसुरैः सह ।\nपितॄणां मानुषाणां च अतीताना गतेषु वै ॥ १,८.२६ ॥\nमन्वन्तरेषु सर्वेषु निमित्तानि भवन्ति हि ।\nज्योत्स्ना रात्र्यहनी संध्या चत्वार्येतानि तानि वा ॥ १,८.२७ ॥\nभान्ति यस्मात्ततो भाति भाशब्दो व्याप्तिदीप्तिषु ।\nअंभांस्येतानि सृष्ट्वा तु देवदानवमानुषान् ॥ १,८.२८ ॥\nपितॄंश्चैव तथा चान्यान्विविधान्व्य सृजत्प्रजाः ।\nतामुत्सृज्य ततो च्योत्स्नां ततोऽन्यां प्राप्य स प्रभुः ॥ १,८.२९ ॥\nमूर्त्तिं रजस्तमोद्रिक्तां ततस्तां सोऽभ्ययुञ्जत ।\nततोऽन्याः सोंऽधकारे च क्षुधाविष्टाः प्रजाः सृजन् ॥ १,८.३० ॥\nताः सृष्टास्तु क्षुधाविष्टा अम्भांस्यादातुमुद्यताः ।\nअम्भांस्येतानि रक्षाम उक्तवन्तस्तु तेषु ये ॥ १,८.३१ ॥\nराक्षसास्ते स्मृतास्तस्मात्क्षुधात्मानो निशाचराः ।\nयेऽब्रुवन् क्षिणुमोऽम्भांसि तेषां त्दृष्टाः परस्परम् ॥ १,८.३२ ॥\nतेन ते कर्मणा यक्षा गुह्यकाः क्रूरकर्मिणः ।\nरक्षेति पालने चापि धातुरेष विभाव्यते ॥ १,८.३३ ॥\nय एष क्षीतिधातुर्वै क्षपणे स निरुच्यते ।\nरक्षणाद्रक्ष इत्युक्तं क्षपणाद्यक्ष उच्यत ॥ १,८.३४ ॥\nतान्दृष्ट्वा त्वप्रियेणास्य केशाः शीर्णाश्च धीमतः ।\nते शीर्णा व्युत्थिता ह्यूर्द्धमारो हन्तः पुनः पुनः ॥ १,८.३५ ॥\nहीना ये शिरसो बालाः पन्नाश्चैवापसर्पिणः ।\nबालात्मना स्मृता व्याला हीनत्वादहयः स्मृताः ॥ १,८.३६ ॥\nपन्नत्वात्पन्नगाश्चापि व्यपसर्पाच्च सर्प्पता ।\nतेषां लयः पृथिव्यां यः सूर्याचन्द्रमसौ घनाः ॥ १,८.३७ ॥\nतस्य क्रोधोद्भवो योऽसावग्निगर्भः सुदारुणः ।\nस तान्सर्प्पान् सहोत्पन्नानाविवेश विषात्मकः ॥ १,८.३८ ॥\nसर्प्पान्सृष्ट्वा ततः क्रोधात्क्रोधात्मानो विनिर्मिताः ।\nवर्णेन कपिशेनोग्रास्ते भूताः पिशिताशनाः ॥ १,८.३९ ॥\nभूतत्वात्ते रमृता भूताः पिशाचा पिशिताशनात् ।\nगायतो गां ततस्तस्य गन्धर्वा जज्ञिरे सुताः ॥ १,८.४० ॥\nधयेति धातुः कविभिः पानार्थे परिपठ्यते ।\nपिबतो जज्ञिरे वाचं गन्धर्वास्तेन ते स्मृताः ॥ १,८.४१ ॥\nअष्टास्वेतासु सृष्टासु देवयोनिषु स प्रभुः ।\nछन्दतश्चैव छन्दासि वयांसि वयसासृजत् ॥ १,८.४२ ॥\nपक्षिणस्तु स सृष्ट्वा वै ततः पशुगणान्सृजन् ।\nमुखतोऽजाः ऽसृजन्सोऽथ वक्षसश्चाप्यवीः सृजन् ॥ १,८.४३ ॥\nगावश्चैवोदराद्ब्रह्मा पार्श्वाभ्यां च विनिर्ममे ।\nपादतोऽश्वान्समातङ्गान् रासभान् गवयान्मृगान् ॥ १,८.४४ ॥\nउष्ट्रांश्चैव वराहांश्च शुनोऽन्यांश्चैव जातयः ।\nओषध्यः फल मूलिन्यो रोमभ्यस्तस्य जज्ञिरे ॥ १,८.४५ ॥\nएवं पञ्चौषधीः सृष्ट्वा व्ययुञ्जत्सोऽध्वरेषु वै ।\nअस्य त्वादौ तु कल्पस्य त्रेतायुगमुखेपुरा ॥ १,८.४६ ॥\nगौरजः पुरुषोऽथाविरश्वाश्वतरगर्दभाः ।\nएते ग्राम्याः समृताः सप्त आरण्याः सप्त चापरे ॥ १,८.४७ ॥\nश्वापदो द्वीपिनो हस्ती वानरः पक्षिपञ्चमः ।\nऔदकाः पशवः षष्ठाः सप्तमास्तु सरीसृपाः ॥ १,८.४८ ॥\nमहिषा गवयोष्ट्राश्च द्विखुराः शरभो द्विषः ।\nमर्कटः सप्तमो ह्येषां चारण्याः पशवस्तु ते ॥ १,८.४९ ॥\nगायत्रीं च ऋचं चैव त्रिवृत्स्तोमरथन्तरे ।\nअग्निष्टोमं च यज्ञानां निर्ममे प्रथमान्मुखात् ॥ १,८.५० ॥\nयजूंषि त्रैष्टुभं छन्दः स्तोमं पञ्चदशं तथा ।\nबृहत्साम तथोक्थं च दक्षिणात्सोऽसृजन्मुखात् ॥ १,८.५१ ॥\nसामानि जगतीं चैव स्तोमं सप्तदशं तथा ।\nवैरूप्यमतिरात्रं च पश्चिमात्सोऽसृजन्मुखात् ॥ १,८.५२ ॥\nएकविंशमथर्वाणमाप्तोर्यामं तथैव च ।\nअनुष्टुभं सवैराजं चतुर्थादसृजन्मुखात् ॥ १,८.५३ ॥\nविद्युतोऽशनिमेघांश्च रोहितेन्द्रधनूंषि च ।\nसृष्ट्वासौ भगवान्देवः पर्जन्यमितिविश्रुतम् ॥ १,८.५४ ॥\nऋचो यजूंषि सामानि निर्ममे यज्ञसिद्धये ।\nउच्चावचानि भूतानि गात्रेभ्यस्तस्य जज्ञिरे ॥ १,८.५५ ॥\nब्रह्मणास्तु प्रजासर्गं सृजतो हि प्रजापतेः ।\nसृष्ट्वा चतुष्टयं पूर्वं देवर्षिपितृमानवान् ॥ १,८.५६ ॥\nततोऽसृजत भूतानि चराणि स्थावराणि च ।\nसृष्ट्वा यक्षपिशाचांश्च गन्धर्वप्सरसस्तदा ॥ १,८.५७ ॥\nनरकिन्नररक्षांसि वयःपशुमृगोरगान् ।\nअव्ययं च व्ययं चैव द्वयं स्थावरजङ्गमम् ॥ १,८.५८ ॥\nतेषां ये यानि कर्माणि प्राक्सृष्टानि प्रपेदिरे ।\nतान्येव प्रतिपद्यन्ते सृज्यमानाः पुनःपुनः ॥ १,८.५९ ॥\nहिंस्राहिंस्रे सृजन् क्रूरे धर्माधर्मावृतानृते ।\nतद्भाविताः प्रपद्यन्ते तस्मात्तत्तस्य रोचते ॥ १,८.६० ॥\nमहाभूतेषु नानात्वमिन्द्रियार्तेषु मूर्तिषु ।\nविनियोगं च भूतानां धातैव व्यदधात्स्वयम् ॥ १,८.६१ ॥\nकेचित्पुरुषकारं तु प्राहुः कर्म च मानवाः ।\nदैवमित्यपरे विप्राः स्वभावं भूतचिन्तकाः ॥ १,८.६२ ॥\nपौरुषं कर्म दैवं च फलवृत्तिस्वभावतः ।\nन चैव तु पृथग्भावमधिकेन ततो विदुः ॥ १,८.६३ ॥\nएतदेवं च नैवं च न चोभे नानुभे न च ।\nस्वकर्मविषयं ब्रूयुः सत्त्वस्थाः समदर्शिनः ॥ १,८.६४ ॥\nनानारूपं च भूतानां कृतानां च प्रपञ्चनम् ।\nवेदशब्देभ्य एवादौ निर्ममे स महेश्वरः ॥ १,८.६५ ॥\nआर्षाणि चैव नामानि याश्च देवेषु दृष्टयः ।\nशर्वर्यन्ते प्रसूतानां पुनस्तेभ्यो दधात्यजः ॥ १,८.६६ ॥\nइति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषङ्गपादे मानससृष्टिवर्णनं नामाष्टमोऽध्यायः"
  }
]
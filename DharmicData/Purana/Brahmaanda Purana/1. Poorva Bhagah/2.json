[
  {
    "text": "प्रत्यवोचन्पुनः सूतमृषयस्ते तपोधनाः ।\nकुत्र सत्रं समभत्तेवषामद्भुतकर्मणाम् ॥ १,२.१ ॥\nकियन्तं चैव तत्कालं कथं च समवर्त्तत ।\nआचचक्षे पुराणं च कथं तत्सप्रभञ्जनः ॥ १,२.२ ॥\nआचख्यौ विस्तरेणैव पर कौतूहलं हि नः ।\nइति संचोदितः सूतः प्रत्युवाच शुभं वचः ॥ १,२.३ ॥\nशृणुध्वं यत्र ते धीरा मेनिरे मन्त्रमुत्तमम् ।\nयावन्तं चाभवत्कालं यथा च समवर्तत ॥ १,२.४ ॥\nसिसृक्षमाणो विश्वं हि यजते विसृजत्पुरा ।\nसत्रं हि तेऽतिपुण्यं च सहस्रपरिवत्सरान् ॥ १,२.५ ॥\nतपोगृहपतेर्यत्र ब्रह्मा चैवाभवत्स्वयम् ।\nइडाया यत्र पत्नीत्वं शामित्रं यत्र बुद्धिमान् ॥ १,२.६ ॥\nमृत्युश्चके महातेजास्तस्मिन्सत्रे महात्मनाम् ।\nविबुधाश्चोषिरे तत्र सहस्रपरिवत्सरान् ॥ १,२.७ ॥\nभ्रमतो धर्मचक्रस्य यत्र नेमिरशीर्यत ।\nकर्मणा तेन विख्यातं नैमिषं मुनिपूजितम् ॥ १,२.८ ॥\nयत्र सा गोमती पुण्या सिद्धचारणसेविता ।\nरोहिणी स सुता तत्र गोमती साभवत्क्षणात् ॥ १,२.९ ॥\nशक्तिर्ज्येष्ठा समभवद्वसिष्ठस्य महात्मनः ।\nरुन्धत्याः सुतायात्रादानमुत्तमतेजसः ॥ १,२.१० ॥\nकल्माषपादो नृपतिर्यत्र शक्रश्च शक्तिना ।\nयत्र वैरं समभवद्विश्वामित्रवसिष्ठयोः ॥ १,२.११ ॥\nअदृश्यन्त्यां समभवन्मुनिर्यत्र पराशरः ।\nपराभवो वसिष्ठस्य यस्य ज्ञाने ह्यवर्त्तयत् ॥ १,२.१२ ॥\nतत्र ते मेनिरे शैलं नैमिषे ब्रह्मवादिनः ।\nनैमिषं जज्ञिरे यस्मान्नैमिषीयास्ततः स्मृताः ॥ १,२.१३ ॥\nतत्सत्रमभवत्तेषां समा द्वादश धीमताम् ।\nपुरूरवसि विक्रान्ते प्रशासति वसुंधराम् ॥ १,२.१४ ॥\nअष्टादश समुद्रस्य द्वीपानश्रन् पुरूरवाः ।\nतुतोष नैव रत्नानां लोभादिति हि नः श्रुतम् ॥ १,२.१५ ॥\nउर्वशी चकमे तं च देवदूतप्रचोदिता ।\nआजहार च तत्सत्रमुर्वश्या सह संगतः ॥ १,२.१६ ॥\nतस्मिन्नरपतौ सत्रे नैमिषीयाः प्रचक्रिरे ।\nयं गर्भं सुषुवे गङ्गा पावकाद्दीप्ततेजसम् ॥ १,२.१७ ॥\nतत्तुल्यं पर्वते न्यस्तं हिरण्यं समपद्यत ।\nहिरण्मयं ततश्चके यज्ञवाटं महात्मनाम् ॥ १,२.१८ ॥\nविश्वकर्मा स्वयन्देवो भावनो लोकभावनः ।\nस प्रविश्य ततः सत्रे तेषाममिततेजसाम् ॥ १,२.१९ ॥\nऐडः पुरूरवा भेजे तं देशं मृगयां चरन् ।\nतं दृष्ट्वा महादाश्वर्यं यज्ञवाटं हिरण्मयम् ॥ १,२.२० ॥\nलोभेन हतविज्ञानस्तदादातुमुपाक्रमत् ।\nनैमिषेयास्ततस्तस्य चुक्रुधुर्नृपतिं भृशम् ॥ १,२.२१ ॥\nनिजघ्नुश्चापि तं क्रुद्धाः कुशवज्रैर्मनीषिणः ।\nतपोनिष्ठाश्च राजानं मुनयो देवचोदिताः ॥ १,२.२२ ॥\nकुशवज्रौर्विनिष्पिष्टः स राजा व्यजहात्तनुम् ।\nऔर्वशेयैस्ततस्तस्य युद्धं चक्रे नृपो भुवि ॥ १,२.२३ ॥\nनहुषस्य महात्मानं पितरं यं प्रचक्षते ।\nस तेष्ववभृथेष्वेव धर्म्मशीलो महीपतिः ॥ १,२.२४ ॥\nआयुरायभवायाग्र्यमस्मिन् सत्रे नरोत्तमः ।\nशान्तयित्वा तु राजानं तदा ब्रह्मविदस्तथा ॥ १,२.२५ ॥\nसत्रमारेभिरे कर्त्तुं पृथ्वीवत्सा त्ममूर्तयः ।\nबभूव सत्रे तेषां तु ब्रह्मचर्यं महात्मनाम् ॥ १,२.२६ ॥\nविश्वं सिसृक्षमाणानां पुरा विस्वसृजामिव ।\nवैखानसैः प्रियसखैर्वाल खिल्यैर्मरीचिभिः ॥ १,२.२७ ॥\nअजैश्च मुनिभिर्जातं सूर्यवैश्वानरप्रभः ।\nवितृदेवाप्सरःसिद्धैर्गन्धर्वोरगचारणैः ॥ १,२.२८ ॥\nभारतैः शुशुभे राजा देवैरिन्द्रसमो यथा ।\nस्तोत्रशस्त्रैर्गृहैर्देवान्पितॄन्पित्र्यैश्च कर्मभिः ॥ १,२.२९ ॥\nआनर्चुःस्म यथाजाति गन्धर्वादीन् यथाविधि ।\nआराधने स सस्मार ततः कर्मान्तरेषु च ॥ १,२.३० ॥\nजगुः सामानि गन्धर्वा ननृतुश्चाप्सरोगणाः ।\nव्याजह्रुर्मुनयो वाचं चित्राक्षरपदां शुभाम् ॥ १,२.३१ ॥\nमन्त्रादि तत्र विद्वांसो जजपुश्च परस्परम् ।\nवितण्डावचनैश्चैव निजघ्नुः प्रतिवादिनः ॥ १,२.३२ ॥\nऋषयश्चैव विद्वांसः शब्दार्थन्यायकोविदाः ।\nन तत्र हारितं किञ्चिद्विविशुर्ब्रह्मराक्षसाः ॥ १,२.३३ ॥\nनैव यज्ञहरा दैत्या नैव वाजमुखास्त्रिणः ।\nप्रायश्चित्तं दरिद्रं च न तत्र समजायत ॥ १,२.३४ ॥\nशक्तिप्रज्ञाक्रियायेगैर्विधिराशीष्वनुष्टितः ।\nएवं च ववृधे सत्रं द्वादशाब्दं मनीषिणाम् ॥ १,२.३५ ॥\nऋषीणां नैमिषीयाणां तदभूदिव वज्रिणः ।\nवृद्धाद्या ऋत्विजो वीरा ज्योतिष्टोमान् पृथक्पृथक् ॥ १,२.३६ ॥\nचक्रिरे पृष्ठगमनाः सर्वानयुतदक्षिणान् ।\nसमाप्तयज्ञो यत्रास्ते वासुदेवं महाधिपम् ॥ १,२.३७ ॥\nपप्रच्छुरमितात्मानं भवद्भिर्यदहं द्विजः ।\nप्रचोदितः स्ववंशार्थं स च तानब्रवीत्प्रभुः ॥ १,२.३८ ॥\nशिष्यःस्वयंभुवो देवः सर्वं प्रत्यक्षदृग्वशी ।\nअणिमादिभिरष्टाभिः सूक्ष्मैरङ्गैः समन्वितः ॥ १,२.३९ ॥\nतिर्यग्वातादिभिर्वर्षैः सर्वां ल्लोकान्बिभर्ति यः ।\nसप्तस्कन्धा भृताः शाखाः सर्वतोयाजराजरान् ॥ १,२.४० ॥\nविषयैर्मरुतो यस्य संस्थिताः सप्तसप्तकाः ।\nव्यूहत्रयाणां सूतानां कुर्वन् सत्रं महाबलः ॥ १,२.४१ ॥\nतेजसश्वाप्युपायानां दधातीह शरीरिणः ।\nप्राणाद्या वृत्तयः पञ्च धारणानां स्ववृत्तिभिः ॥ १,२.४२ ॥\nपूर्यमाणः शरीराणां धारणं यस्य कुर्वते ।\nआकाशयोनिर्द्विगुणः शब्दस्पर्शसमन्वितः ॥ १,२.४३ ॥\nवाचोरणिः समाख्याता शब्दशास्त्रविचक्षणैः ।\nभारत्याः श्लक्ष्णया सर्वान्मुनीन्प्रह्लादयन्निव ॥ १,२.४४ ॥\nपुराणज्ञाः सुमनसः पुराणाश्रययुक्तया ।\nपुराणनियता विप्राः कथामकथयद्विभुः ॥ १,२.४५ ॥\nएतत्सर्वं यथावृत्तमाख्यानं द्विजसत्तमाः ।\nऋषीणां च परं चैतल्लोकतत्त्वमनुत्तमम् ॥ १,२.४६ ॥\nब्रह्मणा यत्पुरा प्रोक्तं पुराणं ज्ञानमुत्तमम् ।\nदेवतानामृषीणां च सर्वपापप्रमोचनम् ॥ १,२.४७ ॥\nविस्तरेणानुपूर्व्या च तस्य वक्ष्याम्यनुक्रमम् ॥ १,२.४८ ॥\nइति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापादे नैमिषाख्यानकथनं नाम द्वितीयोऽध्यायः"
  }
]
[
  {
    "text": "ऋषय ऊचुः ।।\nभूयः सूत महाबुद्धे कथयस्व महात्मनः ।।\nमहादेवस्य माहात्म्यं श्रोतुं कौतूहलं च नः ।। २७.१ ।।\nकथं दारुवणे देवऋषिसंघनिषेविते ।।\nचकार वेषं विकृतं येन बुद्धा महर्षयः ।। २७.२ ।।\nज्ञात्वा च ते महादेवं ततो भ्रांता ह्यचेतसः ।।\nआराधयन्प्रसादार्थं नैषां तुष्टः पुनर्भवः ।। २७.३ ।।\nएतत्सर्वं यथावृत्तं देवदेवेन चेष्टितम् ।।\nतत्सर्वं कथयस्वेह त्वं नो बुद्धिमतां वरः ।। २७.४ ।।\nसूत उवाच ।।\nश्रूयतामभिधास्यामि धर्ममेतमतंद्रिताः ।।\nनिर्म्मितं देवदेवेन भक्तानामनुकंपया ।। २७.५ ।।\nपुरा कृतयुगे विप्राः श्रृंगे हिमवतः शुभे ।।\nदेवदारुवनं रम्यं नानाद्रुमलताकुलम् ।। २७.६ ।।\nबहवो मुनयस्तत्र तपस्यंतो मुनिव्रताः ।।\nशैवाल भोजनाः केचित्केचिदंतर्जलेशयाः ।। २७.७ ।।\nकेचिदभ्रावकाशास्तु पादांगुष्ठाग्रधिष्ठिताः ।।\nदंतोलूखलिनश्चान्ये त्वश्मकुट्टास्तथा परे ।। २७.८ ।।\nस्थानवीरासनाश्चान्ये मृगयर्यारतास्तथा ।।\nकालं नयंति तपसा तीव्रेण च महाधियः ।। २७.९ ।।\nततस्तेषां प्रसादार्थ देवस्तद्वनमागतः ।।\nभस्मपांडुरदिग्धांगो नग्नो विकृतलक्षणः ।। २७.१० ।।\nविकृतस्रस्तकेशश्च करालदशनस्तथा ।।\nउल्मुकव्यग्रहस्तश्च रक्तपिंगललोचनः ।। २७.११ ।।\nशिश्नं सवृषणं तस्य रक्तगैरिकसन्निभम् ।।\nमुखमंगारवर्णेन शुक्लेन च विभूषितम् ।। २७.१२ ।।\nक्वचित्स हसते रौद्रं क्वचिद्गायति विस्मि तः ।।\nक्वचिन्नृत्यति श्रृंगारी क्वचिद्रौति मुहुर्मुहुः ।। २७.१३ ।।\nनृत्यंत रुरुधुस्तूर्णं पत्न्यस्तेषां विमोहिताः ।।\nआश्रमेऽभ्यागतोऽभीक्ष्णं या चते च पुनः पुनः ।। २७.१४ ।।\nभार्या कृता तथारूपा तृणाभरणभूषिता ।।\nवृषनादं प्रगर्जन्वै खरनादं ननाद च ।। २७.१५ ।।\nतथा वंचितुमा रब्धो हासयन्सर्वदेहिनः ।।\nततस्ते मुनयः क्रुद्धाः क्रोधेन कलुषीकृताः ।। २७.१६ ।।\nमोहिता मायया सर्वे शपितुं समुपस्थिताः ।।\nकरवद्गायसे यस्मात्खरस्तस्माद्भविष्यसि ।। २७.१७ ।।\nराक्षसो वा पिशाचो वा दानवो वाथ वा तथा ।।\nयथा वैच्छंस्तथा सर्वे क्रुद्धास्ते मुनयः समम् ।। २७.१८ ।।\nशेपुः शासैस्तु विविधैस्तं देवं भुवनेश्वरम् ।।\nतपांसि तेषां सर्वेषां प्रत्याहन्यंत शंकरे ।। २७.१९ ।।\nयथादित्यप्रकाशेन तारका नभसि स्थिताः ।।\nन द्योतंते प्रकाशेन तद्वत्तेजांसि शंकरे ।। २७.२० ।।\nश्रूयते ऋषिशापेन ब्रह्मणः सुमहात्मनः ।।\nसमृद्धः श्रेयसां यौनिर्यज्ञो वै नाशमाप्तवान् ।। २७.२१ ।।\nभृगोरपि च शापेन विष्णुः परमवियवान् ।।\nप्रादुर्भावान्दश प्राप्तो दुःखितश्च सदा कृतः ।। २७.२२ ।।\nइंद्रस्यापि हि धर्मज्ञः शिश्नं सवृषणं पुरा ।।\nऋषिणा गौतमेनोर्व्यां क्रुद्धेन विनिपातितम् ।। २७.२३ ।।\nगर्भवासो वसूनां च शापेन विहित स्तथा ।।\nऋषीणां चैव शापेन नहुषः सर्पतां गतः ।। २७.२४ ।।\nक्षीरोदश्च समुद्रश्च ह्यपेयो ब्राह्मणैः कृतः ।।\nधर्मश्चात्र प्रशप्तो वै मांडव्येन महात्मना ।। २७.२५ ।।\nएते चान्ये च बहवो यातनां च समागताः ।।\nवर्जयित्वा विरूपाक्षं देवदेवं महेश्वरम् ।। २७.२६ ।।\nएवं हि मोहितास्तेन न चाबुद्ध्यंत शंकरम् ।।\nततस्ते ऋषयः सर्वे परस्परमथाब्रुवन् ।। २७.२७ ।।\nन चायं विधिरस्माकं गृहस्थानां विधीयते ।।\nब्रह्मचर्य रतानां च वने वा वनवासिनाम् ।। २७.२८ ।।\nयतीनां वा तथा धर्मो नायं दृष्टः कथंचन ।।\nअनयस्तु महानेष येनायं मोहितो द्विजाः ।। २७.२९ ।।\nलिंगं प्रपातयस्वैतन्नायं धर्मस्तपस्विनाम् ।।\nवदस्व वाचा मधुरं वस्त्रमेकं समाश्रय ।। २७.३० ।।\nत्याजिते च त्वया लिंगे ततः पूजामवाप्स्यसि ।।\nऋषीणां तद्वचः श्रुत्वा भगवान्भगनेत्रहा ।। २७.३१ ।।\nउवाच श्लक्ष्णया वाचा प्रहसन्निव शंकरः ।।\nन शक्यमिदमस्मा कं लिंगं पातयितुं बलात् ।। २७.३२ ।।\nब्रह्मादिदैवतैः सर्वैः किमुतान्यैस्तपोधनैः ।।\nपातयेयमहं चैतल्लिंगं भो द्विजसत्तमाः ।। २७.३३ ।।\nआश्रमे तिष्ठ वा गच्छ वाक्यमित्येव तेऽब्रुवन् ।।\nएवमुक्तो महादेवः प्रत्दृष्टेन्द्रियचेष्टितः ।। २७.३४ ।।\nसर्वेषां पश्यतामेव तत्रैवांतर्दधे प्रभुः ।।\nअंतर्हिते भगवति तथा लिंगे कृते भवे ।। २७.३५ ।।\nत्रैलोक्ये सर्वभूतानां प्रादुर्भावो न जायते ।।\nव्याकुलं च तदा सर्वं न प्रकाशेत किंचन ।। २७.३६ ।।\nतपते चैव नादित्यो निष्प्रभः पावकस्तथा ।।\nनक्षत्राणि ग्रहाश्चैव विपरीता विजज्ञिरे ।। २७.३७ ।।\nसंतानार्थ प्रवृत्तानामृषीणां विभवात्मनाम् ।।\nक्रतवो न व्यवर्त्तंत ऋतुकालाभिगामिनाम् ।। २७.३८ ।।\nते चरति पुनर्द्धर्म्मं निर्ममा निरहंकृताः ।।\nनष्टप्रभाववीर्याश्च नष्टतेजस एव च ।। २७.३९ ।।\nधर्मे चैव मतिस्तेषां तदा न व्यवतिष्ठते ।।\nते तुसर्वे समागम्य ब्रह्मलोकमुपागताः ।। २७.४० ।।\nब्रह्मणो भवनं गत्वा दृष्ट्वा पुष्पकसंभवम् ।।\nपादयोः पतिताः सर्वे शिववृत्तांतमूचिरे ।। २७.४१ ।।\nविकटः स्तब्धकेशश्च करालदशनस्तथा ।।\nउलूकव्यग्रहस्तश्च रक्तपिंगललोचनः ।। २७.४२ ।।\nशिश्नं सवृषणं तस्य रक्तं गैरिकमंडितम् ।।\nस्नुषाणां च दुहितॄणां पुत्रीणां च विशेषतः ।। २७.४३ ।।\nवर्तमानस्ततः पार्श्वे विपरीताभिलाषतः ।।\nउन्मत्त इति विज्ञाय सोऽस्माभिरवमानितः ।। २७.४४ ।।\nआक्रुष्टस्ताडितश्चापि लिंगं चाप्यस्य चोद्धृतम् ।।\nतस्य क्रोधप्रसादार्थं वयं ते शरणं गताः ।। २७.४५ ।।\nएतत्कार्यं न जानीमस्तन्नो ब्रूहि पितामह ।।\nऋषीणां तद्वचः श्रुत्वा ध्यानाद्विज्ञाय चेश्वरम् ।। २७.४६ ।।\nप्रत्युवाच ततो ब्रह्मा वाक्यं च सुसमा हितः ।।\nएष देवो महादेवो विज्ञेयस्तु महेश्वरः ।। २७.४७ ।।\nन तस्य परमं किंचित्पदं समधिगम्यते ।।\nदेवानां च ऋषीणां च पितृणां चैव स प्रभुः ।। २७.४८ ।।\nसहस्रयुगपर्यंते प्रलये सर्वदेहिनाम् ।।\nसंहरत्येष भगवान् कालो भूत्वा महेश्वरः ।। २७.४९ ।।\nएष चैव प्रजाः सर्वाः सृजत्येकः स्वतेजसा ।।\nएष चिक्री च वक्षोजश्रीवत्सकृतलक्षणः ।। २७.५० ।।\nयेगी कृतयुगे चैव त्रेतायां क्रतुरुच्यते ।।\nद्वापरे चैव कालाग्निर्धर्मकेतुः कलौ स्मृतः ।। २७.५१ ।।\nरुद्रस्य मूर्त्तयस्तिस्रो विज्ञेयाश्चापि पंडितैः ।।\nतमो ह्यग्नी रजो ब्रह्मा सत्त्वं विष्णुः प्रकाशकः ।। २७.५२ ।।\nमूर्त्तिरेका स्मृता यस्य दिग्वासाश्च शिवाह्वया ।।\nयत्र तिष्ठंति तद्ब्रह्मयोगेन तु समन्वितम् ।। २७.५३ ।।\nतस्माद्देवं देवदेवमी शानं प्रभुमव्ययम् ।।\nआराधयत विप्रेन्द्रा जितक्रोधा जितेंद्रियाः ।। २७.५४ ।।\nदृष्टं वै यादृशं तस्य लिंगमासीन्महात्मनः ।।\nतादृक्प्रतिकृतिं कृत्वा शूलपाणिं प्रपद्यत ।। २७.५५ ।।\nततो द्रक्ष्यथ देवेशं दुर्दर्शमकृतात्मभिः ।।\nयं दृष्ट्वा सर्वमज्ञानमधर्मश्च प्रमश्यति ।। २७.५६ ।।\nततः प्रदक्षिणं कृत्वा ब्रह्माणममितौजसम् ।।\nआस्थिता वीतशोकास्ते देवदारुवने ततः ।। २७.५७ ।।\nआराधयितुमारब्धा ब्रह्मणा कथितं यथा ।।\nस्थंडिलेषु विचित्रेषु पर्वतेषु गुहासु च ।। २७.५८ ।।\nनदीनां च विचित्रेषु पुलिनेषु शुभेषु च ।।\nएवं संवत्सरे पूर्णे वसंते समुपस्थिते ।।\nतदेव रूपमास्थाय देवस्तद्वनमागतः ।। २७.५९ ।।\nकुसुमितबहुपादपालताकं भ्रमरगणै रुपगीयमानखण्डम् ।।\nपरभृतपरिपूर्णचारुशब्दं प्रविशति तद्वनमाश्रमं महेशः ।। २७.६० ।।\nततस्तं मुनयः सर्वे तुष्टुवुः सुसमाहिताः ।। २७.६१ ।।\nअद्भिर्विवधमाल्यैश्च धूपमन्धैस्तथैव च ।।\nसपत्नीका महाभागाः सपुत्राः सपरिच्छदाः ।। २७.६२ ।।\nमृदु भस्ते तदा वाग्भिर्गिरीशमिदमब्रुवन् ।।\nअज्ञानाद्देवदेवस्य यदस्माभिग्नुष्ठितम् ।। २७.६३ ।।\nकर्मणा मनसा वाचा तत्सर्वं क्षंतुमर्हसि ।।\nचरितानि विचित्राणि गुह्यानि गहनानि च ।। २७.६४ ।।\nब्रह्मादीनां च देवानां दुर्विज्ञेयानि शंकर ।।\nस्वागतं ते न जानीमो गतिं नैव च नैव च ।। २७.६५ ।।\nविश्वेश्वर महादेव योऽसि सोऽसि नमोऽस्तु ते ।।\nस्तुवंति त्वां महात्मानो देवदेवं महेश्वरम् ।। २७.६६ ।।\nनमो भवाय भव्याय भावनायोद्भवाय च ।।\nअनन्तबलवीर्याय भूतानां पतये नमः ।। २७.६७ ।।\nसंहर्त्रे कपिशांगाय अव्ययाय व्ययाय च ।।\nगंगा सलिलधाराय चाधाराय गुणात्मने ।। २७.६८ ।।\nत्र्यंबकाय त्रिनेत्राय त्रिशूलवरधारिणे ।।\nकंदर्पाय नमस्तुभ्यं नमोऽस्तु परमात्मने ।। २७.६९ ।।\nशकराय वृषांकाय गणानां पतये नमः ।।\nदंडहस्ताय कालाय पाशहस्ताय वै नमः ।। २७.७० ।।\nवेदमन्त्रप्रधानाय शतजिह्वाय ते नमः ।।\nभूतं भव्यं भविष्यच्च स्थावरं चंगमं च यत् ।। २७.७१ ।।\nतव देहात्समुत्पन्नं देव सर्वमिदं जगत् ।।\nशेभो पाहि च भद्रं ते प्रसीद भगवंस्ततः ।। २७.७२ ।।\nअज्ञानाद्यदि वा ज्ञानाद्यत्किंचित्कुरुते नरः ।।\nतत्सर्वं भगवानेव कुरुते योगमायया ।। २७.७३ ।।\nएवं स्तुत्वा तु मुनयः प्रहृष्टेनांतरात्मना ।।\nयाचंते तपसा युक्ताः पश्यामस्त्त्वां यथा पुरा ।। २७.७४ ।।\nप्रकृतिस्थं च ते लिंगं तथैवास्तु यथा पुरा ।।\nनमो दिग्वाससे नित्यं किंकिणीजालमालिने ।। २७.७५ ।।\nविकटाय करालाय करालवदनाय च ।।\nअरूपाय सुरूपाय विश्वरूपाय ते नमः ।। २७.७६ ।।\nकटंकटाय रूद्राय स्वाहाकाराय वै नमः ।।\nसर्वप्राणात्मने तुभ्यं गुणदेहाय वै नमः ।। २७.७७ ।।\nदुर्ग्गन्धाय सुगन्धाय शूलहस्ताय वै नमः ।।\nस्वयं नीलशिखंडाय श्रीकण्ठाय नमो नमः ।।\nनीलकण्ठाय देवाय चिताभस्मांगरागिणे ।। २७.७८ ।।\nगुणत्रयात्मने तुभ्यं नमो विश्वाय वेधसे ।।\nश्मशानवासिने नित्यं प्रेतरूपाय वै नमः ।। २७.७९ ।।\nत्वं ब्रह्मा सर्वदेवानां रुद्राणां नीललोहितः ।।\nआत्मा च सर्वभूतानां सांख्यैः पुरुष उच्यते ।। २७.८० ।।\nपर्वतानां महामेरुर्नक्षत्राणां च चंद्रमाः ।।\nऋषीणां च वसिष्ठस्त्वं देवानां वासवस्तथा ।। २७.८१ ।।\nओंकरः सर्ववेदानां ज्येष्ठसाम च सामसु ।।\nआरण्यानां च सर्वेषां सिंहस्त्वं परमेश्वरः ।। २७.८२ ।।\nग्राम्याणामृषभश्चापि भगवाँल्लोकपूजितः ।।\nसर्वथा वर्त्तमानोऽपि योयो भावो भविष्यति ।। २७.८३ ।।\nत्वामेव तत्र पश्यामो ब्रह्मणा कथितं यथा ।।\nकामः क्रोधश्च लोभश्च विषादो मद एव च ।। २७.८४ ।।\nएतदिच्छाम वै रोद्धुं प्रसीद परमेश्वर ।।\nमहासंहरणे प्राप्ते त्वया देव कृतात्मना ।। २७.८५ ।।\nकरं ललाटे संपीड्य वह्निरुत्पादितस्त्वया ।।\nतेनाग्निना तदा लोका अर्चिर्भिः सर्वतो वृताः ।। २७.८६ ।।\nतस्मादग्निसमा ह्येते बहवो विकृताग्नयः ।।\nयानि चान्यानिभूतानि स्थावराणि चराणि च ।। २७.८७ ।।\nदह्यंते प्राणिनस्ते तु त्वत्समुत्थेन वाह्निना ।।\nअस्माकं दह्यमानानां त्राता भव सुरेश्वर ।। २७.८८ ।।\nत्वं च लोकहितार्थाय भूतानि परिषिंचसि ।।\nमहेश्वर महाभाग प्रभो शुभनिरीक्षक ।। २७.८९ ।।\nआज्ञापय वयं नाथ कर्त्तारो वचनं तव ।।\nरूपकोटिसहस्रेषु रूपकोटिशतेषु च ।। २७.९० ।।\nअंतं गंतुं न शक्ताः स्म तव देव नमोऽस्तु ते ।।\nततस्तु भगवानीश इदं वचनमब्रवीत् ।। २७.९१ ।।\nये हि मे भस्मनिरता भस्मना दग्धकिल्बिषाः ।।\nयथोक्तकारिणो दांता विप्रा ध्यानपरायणाः ।। २७.९२ ।।\nन तान्परिवदेद्विद्वान् न च तानतिलंघयेत् ।।\nन चेमानप्रियं ब्रूयादमुत्रेह हितार्थवान् ।। २७.९३ ।।\nयस्तान्निन्दति मूढात्मा महादेवंस निंदति ।।\nयस्त्वेतान्पूजयेन्नित्यं स पूजयति शङ्करम् ।।\nएवं चरथ भद्रं वो मत्तः सिद्धिमवाप्स्यथ ।। २७.९४ ।।\nअतुलमिह महातमः प्रणाशंशिवकथितं परमं विधिं विदित्वा ।।\nअपगतभयलोभमोहचिंताः सह पतिताः महसा शिरोभिरूहुः ।। २७.९५ ।।\nततस्ते मुदिता विप्राः प्रकृतिस्थे महेश्वरे ।।\nगन्धोदकैः सुशुद्धैश्च कुशपुष्पविमिश्रितैः ।। २७.९६ ।।\nस्नापयंति महाकुम्भैरद्भिर्देवं महेश्वरम् ।।\nगायंति विविधैर्गुह्यैर्हुंकारैश्चापि सुक्वरैः ।। २७.९७ ।।\nनमो दिग्वाससे देव किंकिणीध्राय वै नमः ।।\nअर्द्ध नारीशरीराय सांख्ययोगप्रवर्त्तिने ।। २७.९८ ।।\nघनवाहनकृष्णाय गजचर्मनिवासिने ।।\nकृष्णाजिनोत्तरीयाय व्यालयज्ञोपवीतिने ।। २७.९९ ।।\nसुरचितचित्रविचित्रकुण्डलाय सुरचितमाल्यविभूषणाय तुभ्यम् ।।\nमृगपतिवरचर्मवाससे ते पृथुपरशो च नमोस्तु शंकराय ।। २७.१०० ।।\nभूयश्च स्थापिते लिंगे लोकानां हितकाम्यया ।।\nवर्णधर्मपराश्चैव चेरुस्ते मुनिसत्तमाः ।। २७.१०१ ।।\nततस्तान्स मुनीन्प्रीतः प्रत्युवाच महेश्वरः ।।\nप्रीतोस्मि युष्मत्तपसा वरं वृणुत मुव्रताः ।। २७.१०२ ।।\nततस्ते मुनयस्सर्वे प्रणिपत्य महेश्वरम् ।।\nभृग्वंगिरा वसिष्ठश्च विश्वामित्रस्तथैव च ।। २७.१०३ ।।\nगौतमोऽत्रिः सुकेशश्च पुलस्त्यः पुलहः क्रतुः ।।\nमरीचिः कश्यपश्चापि संवर्तश्च महातपाः ।। २७.१०४ ।।\nते प्रणम्य महादेवमिदं वचनमब्रुवन् ।।\nभस्मस्नानं च नग्नत्वं वामत्वं प्रतिलोमता ।।\nसेव्यासेव्यत्वं तु विभो एतदिच्छाम वेदितुम् ।। २७.१०५ ।।\nभगवानुवाच ।।\nएतद्वः संप्रवक्ष्यामि कथासर्वस्वमद्य वै ।।\nअग्निर्ह्यहं सोमयुतः सोमश्चाग्निमुपश्रितः ।। २७.१०६ ।।\nकृताकृतं वदंत्यग्निं भूयो लोकाः समाश्रिताः ।।\nअसकृच्चाग्निना दग्धं जगत्स्थावरजंगमम् ।। २७.१०७ ।।\nभस्मसाध्यं हि तत्सर्वं पवित्रमिद मुत्तमम् ।।\nभस्मना वीर्यमास्थाय भूतानि परिषिंचति ।। २७.१०८ ।।\nअग्निकार्यं च यत्कृत्वा करिष्यति च त्र्यायुषम् ।।\nभस्मना मम वीर्येण मुच्यते सर्वकिल्बिषैः ।। २७.१०९ ।।\nभासयत्येव यद्भस्म शुभं वासयते च यत् ।।\nतत्क्षणात्सर्वपापानां भस्मेति परिकीर्त्यते ।। २७.११० ।।\nऊष्मपाः पितरो ज्ञेया देवा वै सोमसंभवाः ।।\nअग्नीषोमात्मकं सर्वं जगत्स्थावरजं गमम् ।। २७.१११ ।।\nअहमग्निर्महातेजाः सोमश्चैषा ममांबिका ।।\nअहमग्निश्च सोमश्च प्रकृत्या पुरुषः स्वयम् ।। २७.११२ ।।\nतस्माद्भस्म महाभागा मद्वीर्यमिति चोच्यते ।।\nस्ववीर्यं वपुषा चैव धारयामीति वै स्थितिः ।। २७.११३ ।।\nतदा प्रभृति लोकेषु रक्षार्थमशुभेषु च ।।\nभस्मना क्रियते रक्षा सूतिकानां गृहेषु च ।। २७.११४ ।।\nभस्मस्नानविशुद्धात्मा जितक्रोधो जितेंद्रियः ।।\nमत्समीपसुपागम्य न भूयो विनिवर्तते ।। २७.११५ ।।\nव्रतं पाशुपतं योगं कापालं योगनिर्मितम् ।।\nपूर्वं पाशुपतं ह्येतन्निर्मितं तदनुत्तमम् ।। २७.११६ ।।\nशेषाश्चाश्रमिणः सर्वे पश्चात्सृष्टाः स्वयंभुवा ।।\nसृष्टिरेषा मया सृष्टा लज्जामोहभयात्मिका ।। २७.११७ ।।\nनग्ना एव हि जायंते देवता मुनयस्तथा ।।\nये चान्ये मानवा लोके सर्वे जायंत्यवाससः ।। २७.११८ ।।\nइंद्रियैरजितैर्नग्ना दुकूलेनापि संवृताः ।।\nतैरेव संवृतो गुप्तो न वस्त्रं कारणं स्मृतम् ।। २७.११९ ।।\nक्षमा धृतिरहिंसा च वैराग्यं चैव सर्वशः ।।\nतुल्यौ मानापमानौ च तत्प्रावरणमुत्तमम् ।। २७.१२० ।।\nभस्मपांडुरदिग्धांगो ध्यायते मनसा भवम् ।।\nयद्यकार्यसहस्राणि कृत्वा स्नायति भस्मना ।। २७.१२१ ।।\nतत्सर्वं दहते भस्म यथाग्निस्तेजसा वनम् ।।\nतस्मा द्यत्नपरो भूत्वा त्रिकालमपि यः सदा ।। २७.१२२ ।।\nभस्मना कुरुते स्नानं गाणपत्यं स गच्छति ।।\nसंहृत्य च क्रतून्सर्वान्गृहीत्वामृतमुत्त मम् ।। २७.१२३ ।।\nध्यायंति ये महादेवं लीनास्तद्भावभाविताः ।।\nउत्तरेणाथ पंथानं तेऽमृतत्वमवाप्नुयुः ।। २७.१२४ ।।\nदक्षिणेनाथ पंथानं ये श्मशानानि भेजिरे ।।\nअणिमा महिमा चैव लघिमा प्राप्तिरेव च ।। २७.१२५ ।।\nगरिमा पंचमी चैव षष्ठं प्राकाम्यमेव च ।।\nईशित्वं च वशित्वं च ह्यमरत्वं च ते गताः ।। २७.१२६ ।।\nइंद्रादयस्तथा देवाः कामिकं व्रतमास्थिताः ।।\nऐश्वर्यं परमं प्राप्य सर्वे प्रथिततेजसः ।। २७.१२७ ।।\nव्यपगतमदमोहमुक्तरागास्तमेरहजदोषविवर्जितस्वभावाः ।।\nपरिभवमिदमुत्तमं विदित्वा पशुपतिदयितमिदं व्रतं चरध्वम् ।। २७.१२८ ।।\nयः पठेद्वै शुचिर्भूत्वा श्रद्दधानो जितेंद्रियः ।।\nसर्वपापविशुद्धात्मा रुद्रलोकं स गच्छति ।। २७.१२९ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपाद\nदारुवनप्रवेशभस्मस्नानविधिर्नाम सप्तविंशतितमोऽध्यायः ।। २७ ।।"
  }
]
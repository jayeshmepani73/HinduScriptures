[
  {
    "text": "सूत उवाच ।।\nमध्ये हिमवतः पृष्ठे कैलासो नाम पर्वतः ।।\nतस्मिन्निवसति श्रीमान्कुबेरः सह राक्षसैः ।। १८.१ ।।\nअप्सरोनुचरो राजा मोदते ह्यलकाधिपः ।।\nकैलासपादात्संभूतं पुण्यं शीतजलं शुभम् ।। १८.२ ।।\nमदं नाम्ना कुमुद्वत्त्त्सरस्तूदधिसन्निभम् ।।\nतस्माद्दिव्यात्प्रभवति नदी मंदाकिनी शुभा ।। १८.३ ।।\nदिव्यं च नंदनवनं तस्यास्तीरे महद्वनम् ।।\nप्रागुत्तरेम कैलासाद्दिव्यं सर्वौषधि गिरिम् ।। १८.४ ।।\nरत्नधातुमयं चित्रं सबलं पर्वतं प्रति ।।\nचन्द्रप्रभो नाम गिरिः सुशुभ्रो रत्नसन्निभः ।। १८.५ ।।\nतस्य पादे महाद्दिव्यं स्वच्छोदं नाम तत्सरः ।।\nतस्माद्दिव्यात्प्रभवति स्वच्छोदा नाम निम्नगा ।। १८.६ ।।\nतस्यास्तीरे महद्दिव्यं वनं चैत्ररथं शुभम् ।।\nतस्मिन् गिरौ निवसति मणिभद्रः सहानुगः ।। १८.७ ।।\nयक्षसेनापतिः क्रूरो गुह्यकैः परिवारितः ।।\nपुण्या मंदाकिनी चैव नदी स्वच्छोदका च या ।। १८.८ ।।\nमहीमंडलमध्येन प्रविष्टे ते महोदधिम् ।।\nकैलासाद्दक्षिणे प्राच्यां शिवसत्त्वौषधिं गिरिम् ।। १८.९ ।।\nमनः शिलामयं दिव्यं चित्रांगं पर्वतं प्रति ।।\nलोहितो हेमश्रृंगश्च गिरिः सूर्यप्रभो महान् ।। १८.१० ।।\nतस्य पादे महद्दिव्यं लोहितं नाम तत्सरः ।।\nतस्मात्पुण्यः प्रभवति लौहित्यः स नदो महान् ।। १८.११ ।।\nदेवारण्यं विशोकं च तस्य तीरे महद्वनम् ।।\nतस्मिन्गिरौ निवसति यक्षो मणिधरो वशी ।। १८.१२ ।।\nसौम्यैः मुधार्मिकैश्चैव गुह्यके परिवारितः ।।\nकैलासाद्दक्षिणे पार्श्वे क्रूरसत्त्वौषधिर्गिरिः ।। १८.१३ ।।\nवृत्रकायात्किलोत्पन्नमञ्जनं त्रिककुं प्रति ।।\nसर्वधातुमयस्तत्र सुमहान्वैद्युतो गिरिः ।। १८.१४ ।।\nतस्य पादे सरः पुण्यं मानसं सिद्धसेवितम् ।।\nतस्मात्प्रभवते पुण्या सरयूर्लोकविश्रुता ।। १८.१५ ।।\nतस्यास्तीरे वनं दिव्यं वैभ्राजं नाम विश्रुतम् ।।\nकुबेरानुचरस्तत्र प्रहेतितनयो वशी ।। १८.१६ ।।\nब्रह्मापेतो निवसति राक्षसोऽनंतविक्रमः ।।\nअतरिक्षचरैर्घोरैर्यातुधानशतैर्वृतः ।। १८.१७ ।।\nअपरेण तु कैलासात्पुण्यसत्त्वौषधिर्गिरिः ।।\nअरुणः पर्वतश्रेष्ठो रुक्मधातुमयः शुभः ।। १८.१८ ।।\nभवस्य दयितः श्रीमान्पर्वतो मेघसन्निभः ।।\nशातकौंभमयैः शुभ्रैः शिलाजालैः समावृतः ।। १८.१९ ।।\nशतसंख्यैस्तापनीयैः श्रृंगैर्दिवमिवोल्लिखन् ।।\nमुंजवांस्तु महादिव्यो दुर्गः शैलो हिमांचितः ।। १८.२० ।।\nतस्मिन्गिरौ निवसति गिरीशो धूम्रलोचनः ।।\nतस्या पादात्प्रभवति शैलोदं नाम तत्सरः ।। १८.२१ ।।\nतस्मात्प्रभवते पुण्या शिलोदा नाम निम्रगा ।।\nसा चक्षुः सीतयोर्मध्ये प्रविष्टा लवणोदधिम् ।। १८.२२ ।।\nतस्यास्तीरे वनं दिव्यं विश्रुतं सुरभीति वै ।।\nसव्योत्तरेण कैलासाच्छिवः सत्त्वौषधिर्गिरिः ।। १८.२३ ।।\nगौरं नाम गिरिश्रेष्ठं हरितालमयं प्रति ।।\nहिरण्यश्रृंगः सुमहान् दिव्यो मणिमयो गिरिः ।। १८.२४ ।।\nतस्या पादे महाद्दिव्यं शुभं काञ्चनवालुकम् ।।\nरम्यं बिंदुसरो नाम यत्र राजा भगीरथः ।। १८.२५ ।।\nगंगनिमित्तं राजर्षिरुवास बहुलाः समाः ।।\nदिवं यास्यंति ते पूर्वे गंगतोयपरिप्लुताः ।। १८.२६ ।।\nमदीय इति निश्चित्य समाहितमनाः शिवे ।।\nतत्र त्रिपथगा देवी प्रथमं तु प्रतिष्ठिता ।।\nसोमपादात्प्रसूता सा सप्तधा प्रतिपद्यते ।। १८.२७ ।।\nयूपा मणिमयास्तत्र वितताश्च हिरण्मयाः ।।\nतत्रेष्ट्वा तु गतः सिद्धिं शक्रः सर्वैः सुरैः सह ।। १८.२८ ।।\nदिवि च्छायापथो यस्तु अनुनक्षत्रमंडलः ।।\nदृश्यते भास्वरो रात्रौ देवी त्रिपथगा तु सा ।। १८.२९ ।।\nअंतरिक्षं दिवंचैव भावयंती सुरापगा ।।\nभवोत्तमांगे पतिता संरूद्धा यौगमायया ।। १८.३० ।।\nतस्या ये बिंदवः केचित् क्रुद्धायाः पतिता भुवि ।।\nकृतं तु तैर्बिदुसरस्ततो बिंदुसरः स्मृतम् ।। १८.३१ ।।\nततो निरूद्धा सा देवी भवेन स्मयता किल ।।\nचिंतयामास मनसा शंकरक्षेपमं प्रति ।। १८.३२ ।।\nभित्त्वा विशामि पातालं स्रोतसागृह्य शंकरम् ।।\nज्ञात्वा तम्या अभिप्रायं क्रूरं देव्याश्चिकीर्षितम् ।। १८.३३ ।।\nतिरोभावयितुं बुद्धिरासीदंगेषु तां नदीम् ।।\nतस्यावलेपं ज्ञात्वा तु नद्याःक्रुद्धस्तुशंकरः ।। १८.३४ ।।\nन्यरुपाच्च शिरस्येनां वेगेन पततीं भुवि ।।\nएतस्मिन्नेव काले तु दृष्ट्वा राजानमग्रतः ।। १८.३५ ।।\nधमनीसंततं क्षीणं क्षुधया व्याकुलेन्द्रियम् ।।\nअनेन तोषितश्चाहं नद्यर्थं पूर्वमेव तु ।। १८.३६ ।।\nबुद्धाऽस्य वरदानं च कोपं नियतवांस्तु सः ।।\nब्रह्मणो वचनं श्रुत्वा धारय स्वर्णदीमिति ।। १८.३७ ।।\nततो विसर्जयामास संरुद्धां स्वेन तेजसा ।।\nनदीं भगीरथस्यार्थे तपसोग्रेण तोषितः ।। १८.३८ ।।\nततो विसृज्यमानायाः स्रोत स्तत्सप्तधा गतम् ।।\nतिस्रः प्राचीमभिमुखं प्रतीचीं तिस्र एव तु ।। १८.३९ ।।\nनद्याः स्रोतस्तु गंगायाः प्रत्यपद्यत सप्तधा ।।\nनलिनी ह्लादिनी चैव पावनी चैव प्राच्यगाः ।। १८.४० ।।\nसीता चक्षुश्च सिन्धुश्च प्रतीचीं दिशमास्थिताः ।।\nसप्तमी त्वन्वगात्तासां दक्षिणेन भगीरथम् ।। १८.४१ ।।\nतस्माद्भागीरथी या सा प्रविष्टा लवणोदधिम् ।।\nसप्तैता भावयंतीदं हिमाह्वं वर्षमेव तु ।। १८.४२ ।।\nप्रसूताः सप्त नद्यस्ताः शुभा बिन्दु सरोद्भवाः ।।\nनानादेशान्प्लावयन्त्यो मलेच्छप्रायास्तु सर्वशः ।। १८.४३ ।।\nउपगच्छंति ताः सर्वा यतो वर्षति वासवः ।।\nशिलीन्ध्रान्कुन्त लांश्चीनान्बर्बरान्यवनाध्रकान् ।। १८.४४ ।।\nपुष्कराश्च कुलिन्दांश्च अचोंलद्विचराश्च ये ।।\nकृत्वा त्रिधा सिंहवंतं सीताऽगात्पश्चिमोद धिम् ।। १८.४५ ।।\nअथ चीनमरूंश्चैव तालांश्च मसमूलिकान् ।।\nभद्रास्तुषाराँल्लाम्याकान्बाह्लवान्पारटान्खशान् ।। १८.४६ ।।\nएताञ्जनपदां श्चक्षुः प्रावयंती गतोदधिम् ।।\nदरदांश्च सकाश्मीरान् गांधरान् रौरसान् कुहान् ।। १८.४७ ।।\nशिवशैलानिन्द्रपदान्वसतीश्च विसर्जमान् ।।\nसैंधवान्रंध्रकरकाञ्छमठाभीररोहकान् ।। १८.४८ ।।\nशुनामुखांश्चोर्द्ध्वमरून्सिन्धुरेतान्निषेवते ।।\nगंधर्वकिन्नरान्यक्षान्रक्षोविद्याधरोरगान् ।। १८.४९ ।।\nकलापग्रामकांश्चैव पारदांस्तद्गणान् खशान् ।।\nकिरातांश्च पुलिन्दांश्च कुरून् सभरतानपि ।। १८.५० ।।\nपंचालान्काशिमत्स्यांश्च मगधांगांस्तथैव च ।।\nसुह्मोत्तरांश्च वंगांश्च ताम्रलिप्तांस्तथैव च ।। १८.५१ ।।\nएताञ्जनपदान्मान्यान्गंगा भावयते शुभान् ।।\nततः प्रतिहता विंध्यात्प्रविष्टा लवणोदधिम् ।। १८.५२ ।।\nततश्च ह्लादिनी पुण्य प्राचीमभिमुखा ययौ ।।\nप्रावयंत्युपभागांश्च नैषधांश्च त्रिगर्त कान् ।। १८.५३ ।।\nधीवरानृषिकांश्चैव तथा नीलमुखानपि ।।\nकेकरानौष्टकर्णांश्च किरातानपि चैव हि ।। १८.५४ ।।\nकालोदरान्विवर्णाश्च कुमारान्स्वर्णभूमिकान् ।।\nआमंडलं समुद्रस्य तिरोभूतांश्च पूर्वतः ।। १८.५५ ।।\nततस्तु पावनी चापि प्राचीमेव दिशं ययौ ।।\nसुपथान्पावयं तीह त्विंद्रद्युम्नसरोपि च ।। १८.५६ ।।\nतथा खरपथांश्चैव वेत्रशंकुपथानपि ।।\nमध्यतोजानकिमथो कुथप्रावरणान्ययौ ।। १८.५७ ।।\nइंद्रद्वीप समुद्रं तु प्रविष्टां लवणोदधिम् ।।\nततस्तु नलिनी प्रायात् प्राचीमाशां जवेन तु ।। १८.५८ ।।\nतोमरान्भावयंतीह हंसमार्गान्सहैहयान् ।।\nपूर्वन्देशांश्च सेवंती भित्त्वा सा बहुधागिरीन् ।। १८.५९ ।।\nकर्णप्रावरणान्प्राप्य संगत्या श्वमुखानपि ।।\nसिकतापर्वतमरुं गत्वा विद्याधरान्ययौ ।। १८.६० ।।\nनगमंडलमध्येन प्रविष्टा लवणोदधिम् ।।\nतासां नद्युपनद्यश्च शतशोऽथ सहस्रशः ।। १८.६१ ।।\nउपगच्छंति ताः सर्वा यतो वर्षति वासवः ।।\nवक्वौकसायास्तीरे तु वनं सुरभि विश्रुतम् ।। १८.६२ ।।\nहिरण्यश्रृंगे वसति विद्वान्कौबेरको वशी ।।\nयज्ञोपेतश्च सुमहानमितौजाः सुविक्रमः ।। १८.६३ ।।\nतत्रत्यैस्तैः परिवृतौ विद्वद्भिर्ब्रह्मराक्षसैः ।।\nकुबेरानुचरा ह्येते चत्वारस्तु समाः स्मृताः ।। १८.६४ ।।\nएवमेव तु विज्ञेया ऋद्धिः पर्वतवासिनाम् ।।\nपरस्परेण द्विगुणा धर्मतः कामतोऽर्थतः ।। १८.६५ ।।\nहेमकूटस्य पृष्ठे तु वर्चोवन्नामतः सरः ।।\nमनस्विनीप्रभवति तस्माज्ज्योतिष्मती च या ।। १८.६६ ।।\nअवगाढे ह्युभयतः समुद्रौ पूर्वपश्चिमौ ।।\nसरो विष्णुपदं नाम निषधे पर्वतोत्तमे ।। १८.६७ ।।\nतस्माद्द्वयं प्रभवति गांधर्वी नाकुली च तैः ।।\nमेरोः पार्श्वात्प्रभवति ह्रदश्चंद्रप्रभो महान् ।। १८.६८ ।।\nतत्र जंबूनदी पुण्या यस्या जांबूनदं स्मृतम् ।।\nपयोदं तु सरो नीले सुशुभ्रं पुंडरीकवत् ।। १८.६९ ।।\nपुंडरीका पयोदा य तस्मान्नद्यौ विनिर्गते ।।\nश्वेतात्प्रवर्त्तते पुण्यं सरयूर्मानसाद्ध्रुवम् ।। १८.७० ।।\nज्योत्स्ना च मृगाकामा च तस्माद्द्वे संबभूवतुः ।।\nसरः कुरुषु विख्यातं पद्ममीनद्विजाकुलम् ।। १८.७१ ।।\nरुद्रकांतमिति ख्यातं निर्मितं तद्भवेन तु ।।\nअन्ये चाप्यत्र विख्याताः पद्मामीनद्विजाकुलाः ।। १८.७२ ।।\nनाम्ना ह्रदा जया नाम द्वादशोदधिसन्निभाः ।।\nतेभ्यः शांता य माध्वी च द्वे नद्यौ संबभूवतुः ।। १८.७३ ।।\nयानि किंपुरुषाद्यानि तेषु देवो न वर्षति ।।\nउद्भिदान्युदकान्यत्र प्रवहंति सरिद्वराः ।। १८.७४ ।।\nऋषभो दुन्दुभिश्चैव धूम्नश्च सुमहागिरिः ।।\nपूर्वायता महापर्वा निमग्ना लवणाभसि ।। १८.७५ ।।\nचंद्रः काकस्तथा द्रोणः सुमहांतः शिलोच्चयाः ।।\nउदग्याता उदीच्यांता अवगाढा महोदधिम् ।। १८.७६ ।।\nसोमकश्च वराहश्च नारदश्च महीधरः ।।\nप्रतीच्यामायतास्ते वै प्रविष्टा लवणोदधिम ।। १८.७७ ।।\nचक्रो बलाहकश्चैव मैनाको यश्च पर्वतः ।।\nआयतास्ते महाशैलाः समुद्रं दक्षिणं प्रति ।। १८.७८ ।।\nचक्रमैनाकयोर्मध्य विदिशं दक्षिणां प्रति ।।\nतत्र संवर्त्तको नाम सोऽग्निः पिबति तज्जलम् ।। १८.७९ ।।\nनाम्ना समुद्रवासस्तु और्वः स वडवामुखः ।।\nद्वादशैते प्रविष्टा हि पर्वता लवणोदधिम् ।। १८.८० ।।\nमहेंद्रभयवित्रस्ताः पक्षच्छेदभयात्पुरा ।।\nयदेतद्दृश्यते चंद्रे श्वेते कृष्णशशाकृति ।। १८.८१ ।।\nभारतस्य तु वर्षस्य भेदास्ते नव कीर्त्तिताः ।।\nइहोदितस्य दृश्यंते यथान्येऽन्यत्र चोदिते ।। १८.८२ ।।\nउत्तरोत्तरमेतेषां वर्षमुद्दिश्यते गुणैः ।।\nआरोग्यायुः प्रमाणानां धर्मतः कामतोऽर्थतः ।। १८.८३ ।।\nसमन्वितानि भूतानि पुण्यैरेतैस्तु भागशः ।।\nवसंति नानाजातीनि तेषु वर्षेषु तानि वै ।।\nइत्येषा धारयंतीदं पृथ्वी विश्वं जगत्स्थितम् ।। १८.८४ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nजम्बूद्वीपवर्णनं नामाऽष्टादशोऽध्यायः ।। १८ ।।"
  }
]
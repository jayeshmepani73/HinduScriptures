[
  {
    "text": "सूत उवाच\nशृणु तेषां कथां दिव्यां सर्वपापप्रमोचनीम्\nकथ्यमानां मया चित्रां बह्वर्थां श्रुतिसंमताम्  १\nय इमां धारयेन्नित्यं शृणुयाद्वाप्यभीक्ष्णशः\nस्ववंशं धारणं कृत्वा स्वर्गलोके महीयते  २\nविश्वतारा या च पंच यथावृत्तं यथाश्रुतम्\nकीर्त्यमानं निबोधार्थं पूर्वेषां कीर्त्तिवर्द्धनम्  ३\nधन्यं यशस्यमायुष्यं स्वर्ग्यं शत्रुघ्नमेव च\nकीर्त्तनं स्थिरकीर्तीनां सर्वेषां पुण्यकर्मणाम्  ४\nयस्मात्कल्पायते कल्पः समग्रं शुचये शुचिः\nतस्मै हिरण्यगर्भाय पुरुषायेश्वराय च  ५\nअजाय प्रथमायैव वरिष्ठाय प्रजासृजे\nब्रह्मणे लोकतन्त्राय नमस्कृत्य स्वयंभुवे  ६\nमहदाद्यं विशेषांतं सवैरूप्यं सलक्षणम्\nपंचप्रमाणं षद्श्रांतः पुरुषाधिष्ठितं च यत्  ७\nआसंयमात्प्रवक्ष्यामि भूतसर्गमनुत्तमम्\nअव्यक्तं कारणं यत्तन्नित्यं सदसदात्मकम्  ८\nप्रधानं प्रकृतिं चैव यमाहुस्तत्त्वचिंतकाः\nगंधरूपरसैर्हीनं शब्दस्पर्शविवर्जितम्  ९\nजगद्योनिम्महाभूतं परं ब्रह्मसनातनम्\nविग्रहं सर्वभूतानामव्यक्तमभवत्किल  १०\nअनाद्यंतमजं सूक्ष्मं त्रिगुणं प्रभवाप्ययम्\nअसांप्रतिकमज्ञेयं ब्रह्म यत्सदसत्परम्  ११\nतस्यात्मना सर्वमिदं व्याप्तमासीत्तमोमयम्\nगुणसाम्ये तदा तस्मिन्नविभातं तमोमयम्  १२\nसर्गकाले प्रधानस्य क्षत्रज्ञाधिष्ठितस्य वै\nगुणभावाद्भासमाने महातत्त्व बभूव ह  १३\nसूक्ष्मः स तु महानग्रे अव्यक्तेन समावृतः\nसत्त्वोद्रे को महानग्रे सत्त्वमात्रप्रकाशकः  १४\nसत्त्वान्महान्स विज्ञेय एकस्तत्कारणः स्मृतः\nलिंगमात्रं समुत्पन्नं क्षेत्रज्ञाधिष्ठितं महत्  १५\nसंकल्पोऽध्यवसायश्च तस्य वृत्तिद्वयं स्मृतम्\nमहासृष्टिं च कुरुते वीतमानः सिसृक्षया  १६\nधर्मादीनि च भूतानि लोकतत्त्वार्थहेतवः\nमनो महात्मनि ब्रह्म दुर्बुद्धिख्यातिरीश्वरात्  १७\nप्रज्ञासंधिश्च सर्वस्वं संख्यायतनरश्मिभिः\nमनुते सर्वभूतानां तस्माच्चेष्टफलो विभुः  १८\nभोक्ता त्राता विभक्तात्मा वर्त्तनं मन उच्यते\nतत्त्वानां संग्रहे यस्मान्महांश्च परिमाणतः  १९\nशेषेभ्यो गुणतत्त्वेभ्यो महानिव तनुः स्मृतः\nविभक्तिमानं मनुते विभागं मन्यतेऽपि वा  २०\nपुरुषो भोगसंबंधात्तेन चासौ सति स्मृतः\nबृहत्त्वाद्बृंहणत्वाच्च भावानामखिलाश्रयात्  २१\nयस्माद्बृंहयत भावान् ब्रह्मा तेन निरुच्यते\nआपूरयति यस्माच्च सर्वान् देहाननुग्रहैः  २२\nबुध्यते पुरुषश्चात्र सर्वान् भावान्पृथक् पृथक्\nतस्मिंस्तु कार्यकरणं संसिद्धं ब्रह्मणः पुरा  २३\nप्राकृतं देवि वर्तं मां क्षेत्रज्ञो ब्रह्मसंमितः\nस वै शरीरी प्रथमः पुरा पुरुष उच्यते  २४\nआदिकर्त्ता स भूतानां ब्रह्माग्रे समवर्त्तिनाम्  २५\nहिरण्यगर्भः सोऽण्डेऽस्मिन्प्रादुर्भूतश्चतुर्मुखः\nसर्गे च प्रतिसर्गे च क्षेत्रज्ञो ब्रह्म संमितः  २६\nकरणैः सह पृच्छंते प्रत्याहारैस्त्यजंति च\nभजंते च पुनर्देहांस्ते समाहारसंधिसु  २७\nहिरण्मयस्तु यो मेरुस्तस्योद्धर्तुर्महात्मनः\nगर्तोदकं संबुदास्तु हरेयुश्चापि पंचताः  २८\nयस्मिन्नंड इमे लोकाः सप्त वै संप्रतिष्ठिताः\nपृथिवी सप्तभिर्द्वीपैः समुद्रैः सह सप्तभिः  २९\nपर्वतैः सुमहद्भिश्च नदीभिश्च सहस्रशः\nअन्तःस्थस्य त्विमे लोका अंतर्विश्वमिदं जगत्  ३०\nचन्द्रादित्यौ सनक्षत्रौ संग्रहः सह वायुना\nलोकालोकं च यत् किंचिदंडे तस्मिन्प्रतिष्ठितम्  ३१\nआपो दशगुणे नैव तेजसा बाह्यतो वृताः\nतेजो दशगुणेनैव बाह्यतो वायुना वृतम्  ३२\nवायुर्दशगुणेनैव बाह्यतो नभसा वृतः\nआकाशमावृतं सर्वं बहिर्भूतादिना तथा  ३३\nभूतादिर्महता चैव प्रधानेनावृतो महान्\nएभिरावरणैरंडं सप्तभिः प्राकृतैर्वृतम्  ३४\nइच्छया वृत्य चान्योन्यमरणे प्रकृतयः स्थितः\nप्रसर्गकाले स्थित्वा च ग्रसंतश्च परस्परम्  ३५\nएवं परस्परैश्चैव धारयंति परस्परम्\nआधाराधेयभावेन विकारास्ते विकारिषु  ३६\nअव्यक्तं क्षेत्रमित्युक्तं ब्रह्म क्षेत्रज्ञमुच्यते\nइत्येवं प्राकृतः सर्गः क्षेत्रज्ञाधिष्ठितस्तु सः  ३७\nअबुद्धिपूर्वः प्रथमः प्रादुर्भूतस्तडिद्यथा\nएतद्धिरण्यगर्भस्य जन्म यो वेत्ति तत्त्वतः\nआयुष्मान्कीर्तिमान्धन्यः प्रज्ञावांश्च न संशयः  ३८\nइति श्रीब्रह्मांडे महापुराणे वायुप्रोक्ते पूर्वभागे प्रथमे प्रक्रियापादे हिरण्यगर्भोत्पत्तिवर्णनं नाम तृतीयोऽध्याय  ३"
  }
]
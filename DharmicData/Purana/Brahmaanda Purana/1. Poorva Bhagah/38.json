[
  {
    "text": "सूत उवाच ।।\nसप्तम त्वथ पर्याये मनोर्वैवस्वतस्य ह ।।\nमारीचात्कश्यपाद्देवा जज्ञिरे परमर्षयः ।। ३८.१ ।।\nआदित्या वसवी रुद्राः साध्या विश्वे मरुद्गणाः ।।\nभृगवोंऽगिरसश्चैव तेऽष्ठौ देवगणाः स्मृताः ।। ३८.२ ।।\nआदित्या मरुतो रुद्रा विज्ञेयाः कश्यपात्मजाः ।।\nसाध्याश्य वसवो विश्वे धर्मपुत्रास्त्रयो गणाः ।। ३८.३ ।।\nभृगोस्तु भृगवो देवा ह्यंगिरसोंऽगिरः सुताः ।।\nवैवस्वतेंऽतरे ह्यस्मिन्नित्ये ते छंदजा मताः ।। ३८.४ ।।\nएतेऽपि च गमिष्यंति महांतं कालपर्ययात् ।।\nएवं सर्गस्तु मारीचो विज्ञेयः सांप्रतः शुभः ।। ३८.५ ।।\nतेजस्वी सांप्रतस्तेषामिंद्रो नाम्ना महाबलः ।।\nअतीतानागता ये च वर्त्तन्ते सांप्रतं च ये ।। ३८.६ ।।\nसर्वे मन्वन्तरेंद्रास्ते विज्ञेयास्तुल्यलक्षणाः ।।\nभूतभव्यभवन्नाथाः सहस्राक्षाः पुरंदराः ।। ३८.७ ।।\nसघवंतश्चते सर्वे श्रृंगिणो वज्रपाणयः ।।\nसर्वैः क्रतुशतेनेष्टं पृथक्छतगुणेन तु ।। ३८.८ ।।\nत्रैलोक्ये यानि सत्त्वानि गतिमंति ध्रुवाणि च ।।\nअभिभूयावतिष्ठंति धर्माद्यैः कारणैरपि ।। ३८.९ ।।\nतेजसा तपसा बुद्ध्या बलश्रुतपराक्रमैः ।।\nभूतभव्यभवन्नाथा यथा ते प्रभविष्णवः ।। ३८.१० ।।\nएतत्सर्वं प्रवक्ष्यामि ब्रुवतो मे निबोधत ।।\nभूतभव्यभवद्ध्येत त्समृतं लोकत्रयं द्विजैः ।। ३८.११ ।।\nभूर्लोकोऽयं स्मृतो भूतमंतरिक्षं भवत्स्मृतम् ।।\nभव्यं स्मृतं दिवं ह्येतत्तेषां वक्ष्यामि साधनम् ।। ३८.१२ ।।\nध्यायता लोकनामानि ब्रह्मणाऽग्रे विभाषितम् ।।\nभूरिति व्याहृतं पूर्वं भूर्लोकोऽयमभूत्तदा ।। ३८.१३ ।।\nभू सत्तायां स्मृतो धातुस्तथाऽसौ लोकदर्शने ।।\nभूतत्वाद्दर्शनाच्चैव भूर्लोकोऽयमभूत्ततः ।। ३८.१४ ।।\nअतोऽयं प्रथमो लोको भूतत्वाद्भूर्द्विजैः स्मृतः ।।\nभूतेऽस्मिन्भवदित्युक्तं द्वितीयं ब्रह्मणा पुनः ।। ३८.१५ ।।\nभवदित्युत्पद्यमाने काले शब्दोऽयमुच्यते ।।\nभवनात्तु भुवर्ल्लोको निरुत्क्त्या हि निरुच्यते ।। ३८.१६ ।।\nअंतरिक्षं भवत्तस्माद्द्वितीयो लोक उच्यते ।।\nउत्पन्ने तु तथा लोके द्वितीये ब्रह्मणा पुनः ।। ३८.१७ ।।\nभव्येति व्याहृतं पश्चाद्भव्यो लोकस्ततोऽभवत् ।।\nअनागते भव्य इत शब्द एष विभाव्यते ।। ३८.१८ ।।\nतस्माद्भव्यो ह्यसौ लोको नामतस्त्रिदिवं स्मृतम् ।।\nभूरितीयं स्मृता भूमिरंतरिक्षं भुवः स्मृतम् ।। ३८.१९ ।।\nदिवं स्मृतं तथा भव्यं त्रलोक्यस्यैष निर्णयः ।।\nत्रैलोक्ययुक्तैर्व्याहारैस्तिस्रो व्याहृतयोऽभवन् ।। ३८.२० ।।\nनाथ इत्येष धातुर्वै धातुज्ञैः पालने स्मृतः ।।\nयस्माद्भूतस्य लोकस्य भव्यस्य भवतस्तथा ।। ३८.२१ ।।\nलोकत्रयस्य नाथास्ते तस्मादिंद्राद्विजैः स्मृताः ।।\nप्रधानभूता देवेंद्रा गुणभूतास्तथैव च ।। ३८.२२ ।।\nमन्वन्तरेषु ये देवा यज्ञभाजो भवंति हि ।।\nयज्ञगंधर्वरक्षांसि पिशाचो रगमानुषाः ।। ३८.२३ ।।\nमहिमानः स्मृता ह्येते देवेंद्राणां तु सर्वशः ।।\nदेवेन्द्रा गुरवो नाथा राजानः पितरो हि ते ।। ३८.२४ ।।\nरक्षंतीमाः प्रजा ह्येते धर्मेणेह सुरोत्तमाः ।।\nइत्येतल्लक्षणं प्रोक्तं देवेंद्राणां समासतः ।। ३८.२५ ।।\nसप्तर्षीन्संप्रवक्ष्यामि सांप्रतं ये दिवं श्रिताः ।।\nगाधिजः कौशिको धीमान्विश्वामित्रो महातपाः ।। ३८.२६ ।।\nभार्गवो जमदग्निश्च ह्यौर्वपुत्रः प्रतापवान् ।।\nबृहस्पतिसुतश्चापि भरद्वाजो महा यशाः ।। ३८.२७ ।।\nऔतथ्यो गौतमो विद्वाञ्शरद्वान्नाम धार्मिकः ।।\nस्वायंभुवोऽत्रिर्भगवान्ब्रह्मकोशः सपंचमः ।। ३८.२८ ।।\nषष्ठो वसिष्ठपुत्रस्तु वसुमाँल्लोकविश्रुतः ।।\nवत्सरः काश्यपश्यैव सप्तैते साधुसंमताः ।। ३८.२९ ।।\nएते सप्तर्षयश्योक्ता वर्त्तंते सांप्रतेंऽतरे ।।\nइक्ष्वाकुश्च नृगश्चैव धृष्टः शर्यातिरेब च ।। ३८.३० ।।\nनरिष्यंतश्चविख्यातो नाभागो दिष्ट एव च ।।\nकरूषश्च पृषध्रश्च पांशुश्चनवमः स्मृतः ।। ३८.३१ ।।\nमनोर्वैवस्वतस्यैते नव पुत्राः सुधार्मिकाः ।।\nकीर्तिता वै तथा ह्येते सप्तमं चैतदंतरम् ।। ३८.३२ ।।\nइत्येष ह मया पादो द्वितीयः कथितोद्विजाः ।।\nविस्तरेणानुपूर्व्या च भूयः किं कथयाम्यहम् ।। ३८.३३ ।।\nइति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे\nमन्वन्तरवर्णनं नामाष्टात्रिंशत्तमोऽध्यायः ।। ३८ ।।\n।। समाप्तोऽयं ब्रह्मांडमहापुराणपूर्वभागः ।।"
  }
]
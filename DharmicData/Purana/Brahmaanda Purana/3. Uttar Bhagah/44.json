[
  {
    "text": "हयग्रीव उवाच\nप्रविश्य तु जपस्थानमानीय निजमासनम् ।\nअभ्युक्ष्य विधिवन्मन्त्रैर्गुरूक्तक्रमयोगतः ॥ ३,४४.१ ॥\nस्वात्मानं देवतामूर्तिं ध्यायंस्तत्राविशेषतः ।\nप्राङ्मुखो दृढमाबध्य पद्मासनमनन्यधीः ॥ ३,४४.२ ॥\nत्रिखण्डामनुबध्नीयाद्गुर्वादीनभिवन्द्य च ।\nद्विरुक्तबालबीजानि मध्याद्यङ्गुलिषु क्रमात् ॥ ३,४४.३ ॥\nतलयोरपि विन्यस्य करशुद्धिपुरःसरम् ।\nअग्निप्राकारपर्यन्तं कुर्यात्स्वास्त्रेण मन्त्रवित् ॥ ३,४४.४ ॥\nप्रतिलोमेन पादाद्यमनुलोमेन कादिकम् ।\nव्याप कन्यासमारोप्य व्यापयन्वाग्भवादिभिः ॥ ३,४४.५ ॥\nव्यक्तैः कारमसूक्ष्मस्थूलशरीराणि कल्पयेत् ।\nनाभौ हृदि भ्रुवोर्मध्ये बालाबीजान्यथ न्यसेत् ॥ ३,४४.६ ॥\nमातृकां मूलपुटितां न्यसेन्नाभ्यादिषु क्रमात् ।\nबालाबीजानि तान्येव द्विरावृत्त्याथ विन्यसेत् ॥ ३,४४.७ ॥\nमध्यादिकरशाखासु तलयोरपि नान्यथा ।\nनाभ्यादावथ विन्यस्य न्यसेदथ पदद्वये ॥ ३,४४.८ ॥\nजानूरुस्फिग्गुह्यमूलनाभि हृन्मूर्धसु क्रमात् ।\nनवासनानि ब्रह्माणं विष्णुं रुद्रं तथेश्वरम् ॥ ३,४४.९ ॥\nसदाशिवं च पूषाणं तूलिकां च प्रकाशकम् ।\nविद्यासनं च विन्यस्य हृदये दर्शयेत्ततः ॥ ३,४४.१० ॥\nपद्मत्रिखण्डयोन्याख्यां मुद्रामोष्ठपुटेन च ।\nवायुमापूर्य हुं हुं हुं त्विति प्राबीध्य कुण्डलीम् ॥ ३,४४.११ ॥\nमन्त्रशक्त्या समुन्नीय द्वादशान्ते शिवैकताम् ।\nभावयित्वा पुनस्तं च स्वस्थाने विनिवेश्य च ॥ ३,४४.१२ ॥\nवाग्भवादीनि बीजानि मूलहृद्बाहुषु न्यसेत् ।\nसमस्तमूर्ध्नि दोर्मूलमध्याग्रेषु यथाक्रमम् ॥ ३,४४.१३ ॥\nहस्तौ विन्यस्य चाङ्गेषु ह्यङ्गुष्ठादितलावधि ।\nहृदयादौ च विन्यस्य कुङ्कुमं न्यासमाचरेत् ॥ ३,४४.१४ ॥\nशुद्धा तृतीयबीजेन पुटितां मातृकां पुनः ।\nआद्यबीजद्वयं न्यस्य ह्यन्त्यबीजं न्यसेदिति ॥ ३,४४.१५ ॥\nपुनर्भूतलविन्यासमाचरेन्नातिविस्तरम् ।\nवर्गाष्टकं न्यसेन्मूले नाभौ हृदयकण्ठयोः ॥ ३,४४.१६ ॥\nप्रागाधायैषु शषसान्मूलहृन्मूर्द्धसु न्यसेत् ।\nकक्षकट्यंसवामांसकटिहृत्सु च विन्यसेत् ॥ ३,४४.१७ ॥\nप्रभूताधः षडङ्गानि दादिवर्गैस्तु विन्यसेत् ।\nऋषिस्तु शब्दब्रह्मस्याच्छन्दो भूतलिपिर्मता ॥ ३,४४.१८ ॥\nश्रीमूलप्रकृतिस्त्वस्य देवता कथिता मनोः ।\nअक्षस्रक्पुस्तके चोर्ध्वे पुष्पसायककार्मुके ॥ ३,४४.१९ ॥\nवराभीतिकराब्जैश्च धारयन्तीमनूपमाम् ।\nरक्षणाक्षमयीं मानां वहन्ती कण्ठदेशतः ॥ ३,४४.२० ॥\nहारकेयूरकटकच्छन्नवीरविभूषणाम् ।\nदिव्याङ्गरागसंभिन्नमणिकुण्डलमण्डिताम् ॥ ३,४४.२१ ॥\nलिपिकल्पद्रुमस्याधो रूपिपङ्कजवासिनीम् ।\nसाक्षाल्लिपिमयीं ध्यायेद्भैरवीं भक्तवत्सलाम् ॥ ३,४४.२२ ॥\nअनेककोटिदूतीभिः समन्तात्समलङ्कृताम् ।\nएवं ध्यात्वा न्यसेद्भूयो भूतलेप्यक्षरान्क्रमात् ॥ ३,४४.२३ ॥\nमूलाद्याज्ञावसानेषु वर्गाष्टकमथो न्यसेत् ।\nशषसान्मूर्ध्नि संन्यस्य स्वरानेष्वेव विन्यसेत् ॥ ३,४४.२४ ॥\nहादिरूर्ध्वादिपञ्चास्येष्वग्रे मूले च मध्यमे ।\nअङ्गुलीमूलमणिबन्धयोर्देष्णोश्च पादयोः ॥ ३,४४.२५ ॥\nजठरे पार्श्वयोर्दक्षवामयोर्नाभिपृष्ठयोः ।\nशषसान्मूलहृन्मूर्धस्वेतान्वा लादिकान्न्य सेत् ॥ ३,४४.२६ ॥\nह्रस्वाः पञ्चाथ सन्ध्यर्णाश्चत्वारो हयरा वलौ ।\nअकौ खगेनगश्चादौ क्रमोयं शिष्टवर्गके ॥ ३,४४.२७ ॥\nशषसा इति विख्याता द्विचत्वारिंशदक्षराः ।\nआद्यः पञ्चाक्षरो वर्गो द्वितीयश्चतुरक्षरः ॥ ३,४४.२८ ॥\nपञ्चाक्षरी तु षड्वर्गी त्रिवर्णो नवमो मतः ।\nब्रह्मा विष्णुश्च रुद्रश्च धनेशेन्द्रयमाः क्रमात् ॥ ३,४४.२९ ॥\nवरुणश्चैव सोमश्च शक्तित्रयमिमे नव ।\nवर्णानामीश्वराः प्रोक्ताः क्रमो भूतलिपेरयम् ॥ ३,४४.३० ॥\nएवं सृष्टौ पाठो विपरीतः संहृतावमुन्येव ।\nस्थानानि योजनीयौ विसर्गबिन्दू च वर्णान्तौ ॥ ३,४४.३१ ॥\nध्यानपूर्वं ततः प्राज्ञो रत्यादिन्यासमाचरेत् ।\nजपाकुसुमसंकाशाः कुङ्कुमारुणविग्रहाः ॥ ३,४४.३२ ॥\nकामवामाधिरूढाङ्का ध्येयाः शरधनुर्धराः ।\nरतिप्रीतियुतः कामः कामिन्याः कान्तैष्यते ॥ ३,४४.३३ ॥\nकान्तिमान्मोहिनीयुक्तकामाङ्गः कलहप्रियाम् ।\nअन्वेति कामचारैस्तु विलासिन्या समन्वितः ॥ ३,४४.३४ ॥\nकामः कल्पलता युक्तः कामुकः श्यामवर्णया ।\nशुचिस्मितान्वितः कामो बन्धको विस्मृतायुतः ॥ ३,४४.३५ ॥\nरमणो विस्मिताक्ष्या च रामोऽयं लेलिहानया ।\nरमण्या रतिनाथोपि दिग्वस्त्राढ्यो रतिप्रियः ॥ ३,४४.३६ ॥\nवामया कुब्जया युक्तो रतिनाथो धरायुतः ।\nरमाकान्तो रमोपास्यो रममाणो निशाचरः ॥ ३,४४.३७ ॥\nकल्याणो मोहिनीनाथो नन्दकश्चोत्तमान्वितः ।\nनन्दी सुरोत्तमाढ्यो नन्दनो नन्दयिता पुनः ॥ ३,४४.३८ ॥\nसुलावण्यान्वितः पञ्चबाणो बालनिधीश्वरः ।\nकलहप्रियया युक्तस्तथा रतिसखः पुनः ॥ ३,४४.३९ ॥\nएकाक्ष्या पुष्पधन्वापि सुमुखेशो महाधनुः ।\nनीली जडिल्यो भ्रमणः क्रमशः पालिनीपतिः ॥ ३,४४.४० ॥\nभ्रममाणः शिवाकान्तो भ्रमो भ्रान्तश्च मुग्धया ।\nभ्रामको रमया प्राप्तो भ्रामितो भृङ्ग इष्यते ॥ ३,४४.४१ ॥\nभ्रान्ताचारो लोचनया दीर्घजिह्विकया पुनः ।\nभ्रमावहं समन्वेति मोहनस्तु रतिप्रियाम् ॥ ३,४४.४२ ॥\nमोहकस्तु पलाशाक्ष्या गृहिण्यां मोह इष्यते ।\nविकटेशो मोहधरो वर्धनोयं धरायुतः ॥ ३,४४.४३ ॥\nमदनाथोऽनूपमस्तु मन्मथो मलयान्वितः ।\nमादकोह्लादिनीयुक्तः समिच्छन्विश्वतोमुखी ॥ ३,४४.४४ ॥\nनायको भृङ्गपूर्वस्तु गायको नन्दिनीयुतः ।\nगणकोऽनामया ज्ञेयः काल्या नर्तक इष्यते ॥ ३,४४.४५ ॥\nक्ष्वेल्लकः कालकर्ण्यढ्यः कन्दर्पो मत्त इष्यते ।\nनर्तकः श्यामलाकान्तो विलासी झषयान्वितः ॥ ३,४४.४६ ॥\nउन्मत्तामुपसंगम्य मोदते कामवर्धनः ।\nध्यानपूर्वं ततः श्रीकण्ठादिविन्यासमाचरेत् ॥ ३,४४.४७ ॥\nसिंदूरकाञ्चनसमोभयभागमर्धनारीश्वरं गिरिसुताहरभूपचिह्नम् ।\nपाशद्वयाक्षवलयेष्टदहस्तमेव स्मृत्वा न्यसेल्लिपिपदेषु समीहितार्थम् ॥ ३,४४.४८ ॥\nश्रीकण्ठानन्तसूक्ष्मौ च त्रिमूर्तिरमरेश्वरः ।\nउर्वीशोभारभूतिश्चातिथीशः स्थाणुको हरः ॥ ३,४४.४९ ॥\nचण्डीशो भौतिकः सद्योजातश्चानुग्रहेश्वरः ।\nअक्रूरश्च महासेनः स्युरेते वरमूर्त्तयः ॥ ३,४४.५० ॥\nततः क्रोधीशचण्डीशौ पञ्चान्तकशिवोत्तमौ ।\nतथैकरुद्रकूर्मैकनेत्राः सचतुरातनाः ॥ ३,४४.५१ ॥\nअजेशः शर्वसोमेशौ हरो लागलिदारुकौ ।\nअर्धनारीश्वरश्चोमाकान्तश्चापाढ्यदण्डिनौ ॥ ३,४४.५२ ॥\nअत्रिर्मीनश्च मेषश्च लोहितश्च शिखी तथा ।\nखड्गदण्डद्विदण्डौ च सुमहाकालव्या लिनौ ॥ ३,४४.५३ ॥\nभुजङ्गेशः पिनाकी च खड्गेशश्च बकस्तथा ।\nश्वेतो ह्यभ्रश्च लकुलीशिवः संवर्त्तकस्तथा ॥ ३,४४.५४ ॥\nपूर्णोदरी च विरजा तृतीया शाल्म तथा ।\nलोलाक्षी वर्तुलाक्षी च दीर्घङ्घोणा तथैव च ॥ ३,४४.५५ ॥\nसुदीर्घमुखिगो मुख्यौ नवमी दीर्घजिह्विका ।\nकुञ्जरी चौर्ध्वकेशा च द्विमुखी विकृतानना ॥ ३,४४.५६ ॥\nसत्यलीलाकलाविद्यामुख्याः स्युः स्वरशक्तयः ।\nमहाकाली सरस्वत्यौ सर्वसिद्धिसमन्विते ॥ ३,४४.५७ ॥\nगौरी त्रैलोक्यविद्या च तथा मन्त्रात्मशक्तिका ।\nलंबोदरी भूतमता द्राविणी नागरी तथा ॥ ३,४४.५८ ॥\nखेचरी मञ्जरी चैव रूपिणी वीरिणी तथा ।\nकोटरा पूतना भद्रा काली योगिन्य एव च ॥ ३,४४.५९ ॥\nशङ्खिनीगर्जिनीकालरात्रिकूर्दिन्य एव च ।\nकपर्दिनी तथा वज्रा जया च सुमुखेश्वरी ॥ ३,४४.६० ॥\nरेवती माधवी चैव वारुणी वायवी तथा ।\nरक्षावधारिणी चान्या तथा च सहजाह्वया ॥ ३,४४.६१ ॥\nलक्ष्मीश्च व्यापिनीमाये संख्याता वर्णशक्तयः ।\nद्विरुक्तवालाया वर्णै रङ्गं कृत्वाथ केवलैः ॥ ३,४४.६२ ॥\nषोढा न्यासं प्रकुर्वीत देवतात्मत्वसिद्धये ।\nविघ्नेशादींस्तु तत्रादौ विन्यसेद्ध्यानपूर्वकम् ॥ ३,४४.६३ ॥\nतरुणारुणसंकाशान्गजवक्त्रांस्त्रिलोचनान् ।\nपाशाङ्कुशवराभीतिहस्ताञ्छक्तिसमन्वितान् ॥ ३,४४.६४ ॥\nविघ्नेशो विघ्नराजश्च विनायकशिवोत्तमौ ।\nविघ्नकृद्विघ्नहन्ता च विघ्नराढ्गणनायकः ॥ ३,४४.६५ ॥\nएकदन्तो द्विदन्तश्च गजवक्त्रो निरञ्जनः ।\nकपर्दवान्दीर्घमुखः शङ्कुकर्णो वृषध्वजः ॥ ३,४४.६६ ॥\nगणनाथो गजेन्द्रास्यः शूर्पकर्णस्त्रिलोचनः ।\nलम्बोदरो महानादश्चतुर्मूर्तिः सदाशिवः ॥ ३,४४.६७ ॥\nआमोदो दुर्मदश्चैव सुमुखश्च प्रमोदकः ।\nएकपादो द्विपादश्च शूरो वीरश्च षण्मुखः ॥ ३,४४.६८ ॥\nवरदो नाम देवश्च वक्रतुण्डो द्विदन्तकः ।\nसेनानीर्ग्रामणीर्मत्तो मत्तमूषकवाहनः ॥ ३,४४.६९ ॥\nजटी मुण्डी तथा खड्गी वरेण्यो वृषकेतनः ।\nभङ्यप्रियो गणेशश्च मेघनादो गणेश्वरः ॥ ३,४४.७० ॥\nएते गणेशा वर्णानामेकपञ्चाशतः क्रमात् ।\nश्रीश्च ह्रीश्चैव पुष्टिश्च शान्तिस्तुष्टिः सरस्वती ॥ ३,४४.७१ ॥\nरतिर्मेधा तथा कान्तिः कामिनी मोहिनी तथा ।\nतीव्रा च ज्वालिनी नन्दा सुयशाः कामरूपिणी ॥ ३,४४.७२ ॥\nउग्रा तेजोवती सत्या विघ्नेशानी स्वरूपिणी ।\nकामार्त्ता मदजिह्वा च विकटा घूर्णितानना ॥ ३,४४.७३ ॥\nभूतिर्भूमिर्द्विरम्या चामारूपा मकरध्वजा ।\nविकर्णभ्रुकुटी लज्जा दीर्घघोणा धनुर्धरी ॥ ३,४४.७४ ॥\nतथैव यामिनी रात्रिश्चन्द्रकान्ता शशिप्रभा ।\nलोलाक्षी चपला ऋज्वी दुर्भगा सुभगा शिवा ॥ ३,४४.७५ ॥\nदुर्गा गुहप्रिया काली कालजिह्वा च शक्तयः ।\nग्रहन्यासं ततः कुर्याद्ध्यानपूर्वं समाहितः ॥ ३,४४.७६ ॥\nवरदाभयहस्ताढ्याञ्छक्त्यालिङ्गितविग्रहान् ।\nकुङ्कुमक्षीररुधिरकुन्दकाञ्चनकंबुभिः ॥ ३,४४.७७ ॥\nअम्भोदधूमतिमिरैः सूर्यादीन्सदृशान्स्मरेत् ।\nहृदयाधो रविं न्यस्य शीर्ष्णि सोमं दृशोः कुजम् ॥ ३,४४.७८ ॥\nहृदि शुक्रं च हृन्मध्ये बुधं कण्ठे बृहस्पतिम् ।\nनाभौ शनैश्चरं वक्त्रे राहुं केतुं पदद्वये ॥ ३,४४.७९ ॥\nज्वलत्कालानलप्रख्या वरदाभयपाणयः ।\nतारा न्यसेत्ततो ध्यायन्सर्वाभरणभूषिताः ॥ ३,४४.८० ॥\nभाले नयनयोः कर्णद्वये नासापुडद्वये ।\nकण्ठे स्कन्धद्वये पश्चात्कूर्पयोर्मणिबन्धयोः ॥ ३,४४.८१ ॥\nस्तनयोर्नाभिकट्यूरुजानुजङ्घापदद्वये ।\nयोगिनीन्यासमादध्या द्विशुद्धो हृदये तथा ॥ ३,४४.८२ ॥\nनाभौ स्वाधिष्ठिते मूले भ्रूमध्ये मूर्धनि क्रमात् ।\nपद्मेन्दुकर्णिकामध्ये वर्णशक्तीर्दलेष्वथ ॥ ३,४४.८३ ॥\nदलाग्रेषु तु पद्मस्य मूर्ध्नि सर्वाश्च विन्यसेत् ।\nअमृता नन्दिनीन्द्राणी त्वीशानी चात्युमा तथा ॥ ३,४४.८४ ॥\nऊर्ध्वकेशी ऋद्विदुषी ळकारिका तथैव च ।\nएकपादात्मिकैश्वर्यकारिणी चौषधात्मिका ॥ ३,४४.८५ ॥\nततोंबिकाथो रक्षात्मिकेति षोडश शक्तयः ।\nकालिका खेचरी गायत्री घण्टाधारिणी तथा ॥ ३,४४.८६ ॥\nनादात्मिका च चामुण्डा छत्रिका च जया तथा ।\nझङ्कारिणी च संज्ञा च टङ्कहस्ता ततः परम् ॥ ३,४४.८७ ॥\nटङ्कारिणी च विज्ञेयाः शक्तयो द्वादश क्रमात् ।\nडङ्कारी टङ्कारिणी च णामिनी तामसी तथा ॥ ३,४४.८८ ॥\nथङ्कारिणी दया धात्री नादिनी पार्वती तथा ।\nफट्कारिणी च विज्ञेयाः शक्तयो द्वयपन्नगाः ॥ ३,४४.८९ ॥\nवर्धिनी च तथा भद्रा मज्जा चैव यशस्विनी ।\nरमा च लामिनी चेति षडेताः शक्तयः क्रमात् ॥ ३,४४.९० ॥\nनारदा श्रीस्तथा षण्ढाशश्वत्यपि च शक्तयः ।\nचतस्रोऽपि तथैव द्वे हाकिनी च क्षमा तथा ॥ ३,४४.९१ ॥\nततः पादे च लिङ्गे च कुक्षौ हृद्दोःशिरस्मु च ।\nदक्षा दिवामपादान्तं राशीन्मेषादिकान्न्यसेत् ॥ ३,४४.९२ ॥\nततः पीठानि पञ्चाशदेकं चक्रं मनो न्यसेत् ।\nवाराणसी कामरूपं नेपालं पौण्ड्रवर्धनम् ॥ ३,४४.९३ ॥\nवरस्थिरं कान्यकुब्जं पूर्णशैलं तथार्बुदम् ।\nआम्रातकेश्वरैकाम्रं त्रिस्रोतः कामकोष्ठकम् ॥ ३,४४.९४ ॥\nकैलासं भृगुनगरं केदारं चन्द्रपुष्करम् ।\nश्रीपीठं चैकवीरां च जालन्ध्रं मालवं तथा ॥ ३,४४.९५ ॥\nकुलान्नं देविकोटं च गोकर्णं मारुतेश्वरम् ।\nअट्टहासं च विरजं राजवेश्म महापथम् ॥ ३,४४.९६ ॥\nकोलापुरकैलापुरकालेश्वरजयन्तिकाः ।\nउज्ज्यिन्यपि चित्रा च क्षीरकं हस्तिनापुरम् ॥ ३,४४.९७ ॥\nउडीरां च प्रयागं च षष्टिमायापुरं तथा ।\nगौरीशं सलयं चैव श्रीशैलं मरुमेव च ॥ ३,४४.९८ ॥\nपुनर्गिरिवरं पश्चान्महेन्द्रं वामनं गिरिम् ।\nस्याद्धिरण्यपुरं पश्चान्महालक्ष्मीपुरं तथा ॥ ३,४४.९९ ॥\nपुरोद्यानं तथा छायाक्षेत्रमाहुर्मनीषिणः ।\nलिपिक्रमसमायुक्तांल्लिपिस्थानेषु विन्यसेत् ॥ ३,४४.१०० ॥\nअन्यान्यथीक्तस्थानेषु संयुक्तांल्लिपिसङ्कमात् ।\nषोढा न्यासो मयाख्यातः साक्षादीश्वरभाषितः ॥ ३,४४.१०१ ॥\nएवं विन्यस्तदेहस्तु देवताविग्रहो भवेत् ।\nततः षोढा पुरः कृत्वा श्रीचक्रन्यासमाचरेत् ॥ ३,४४.१०२ ॥\nअंशाद्यानन्द्यमूर्त्यन्तं मन्त्रैस्तु व्यापकं चरेत् ।\nचक्रेश्वरीं चक्रसमर्पणमन्त्रान्हृदि न्यसेत् ॥ ३,४४.१०३ ॥\nअन्यान्यथोक्तस्थानेषु गणपत्यादिकान्न्यसेत् ।\nदक्षिणोरुसमं वामं सर्वांश्च क्रमशो न्यसेत् ॥ ३,४४.१०४ ॥\nगणेशं क्षेत्रपालं च योगिनीं बटुकं तथा ।\nआदाविन्द्रादयो न्यस्याः पदाङ्गुष्ठद्वयाग्रके ॥ ३,४४.१०५ ॥\nजानुपार्श्वंसमूर्धास्यपार्श्वजानुषु मूर्धनि ।\nमूलाधारेऽणिमादीनां सिद्धीनां दशकं ततः ॥ ३,४४.१०६ ॥\nन्यस्तव्यमंसदोः पृष्ठवक्षस्सु प्रपदोः स्फिजि ।\nदोर्देशपृष्ठयोर्मूर्धपादद्वितययोः क्रमात् ॥ ३,४४.१०७ ॥\nअणिमा चैव लघिमा तृतीया महिमा तथा ।\nईशित्वं च वशित्वं च प्राकाम्यं प्राप्तिरेव च ।\nइच्छासिद्धी रससिद्धिर्मोक्षसिद्धिरिति स्मृताः ॥ ३,४४.१०८ ॥\nततो विप्र न्यसेद्धीमान्मातृणामष्टकं क्रमात् ।\nपादाङ्गुष्ठयुगे दक्षपार्श्वे मूर्द्धनि वामतः ॥ ३,४४.१०९ ॥\nवामजनौ दक्षजानौ दक्षवामांसयोस्तथा ॥ ३,४४.११० ॥\nब्राह्मी माहेश्वरी चैव कौमारी वैष्णवी तथा ।\nवाराही च तथेन्द्राणी चामुण्डा चैव सप्तमी ॥ ३,४४.११ ॥\nमहालक्ष्मीश्च विज्ञेया मातरो वै क्रमाद्बुधैः ।\nमुद्रादेवीर्न्यसेदष्टावेष्वेव द्वे च ते पुनः ॥ ३,४४.१२ ॥\nमूर्द्धार्न्ध्योरपि मुद्रास्तु सर्वसंक्षोभिणी तथा ।\nसर्वविद्राविणी पश्चात्सर्वार्थाकर्षणी तथा ॥ ३,४४.१३ ॥\nसर्वाद्या वशकरिणी सर्वाद्या प्रियकारिणी ।\nमहाङ्कुशी च सर्वाद्या सर्वाद्या खेचरी तथा ॥ ३,४४.१४ ॥\nत्रिखण्डा सर्वबीजा च मूद्रा सर्वप्रपीरिका ।\nयोनिमुद्रेति विज्ञेयास्तत्र चक्रेश्वरीं न्यसेत् ॥ ३,४४.१५ ॥\nत्रैलोक्य मोहनं चक्रं समर्प्य व्याप्य वर्ष्मणि ।\nततः कलानां नित्यानां क्रमात्षोडशकं न्यसेत् ॥ ३,४४.१६ ॥\nकामाकर्षणरूपा च शब्दाकर्षणरूपिणी ।\nअहङ्काराकर्षिणी च शब्दाकर्षणरूपिणी ॥ ३,४४.१७ ॥\nस्पर्शाकर्षणरूपा च रूपाकर्षणरूपिणी ।\nरसाकर्षणरूपा च गन्धाकर्षणरूपिणी ॥ ३,४४.१८ ॥\nचित्ताकर्षणरूपा च धैर्याकर्षणरूपिणी ।\nस्मृत्याकर्षणरूपा च हृदाकर्षणरूपिणी ॥ ३,४४.१९ ॥\nश्रद्धाकर्षणरूपा च ह्यात्माकर्षणरूपिणी ।\nअमृताकर्षिणी प्रोक्ता शरीराकर्षणी तथा ॥ ३,४४.१२० ॥\nस्थानानि दक्षिणं श्रोत्रं पृष्ठमंसश्च कूर्परः ।\nदक्षहस्त तलस्याथ पृष्ठं तत्स्फिक्च जानुनी ॥ ३,४४.२१ ॥\nतज्जङ्घाप्रपदे वामप्रपदादिविलोमतः ।\nचक्रेशीं न्यस्य चक्रं च समर्च्य व्याप्य वर्ष्मणि ॥ ३,४४.२२ ॥\nन्यसेदनङ्गकुसुमदेव्यादीनामथाष्टकम् ।\nशङ्खजत्रूरुजङ्घासु वामे तु प्रतिलोमतः ॥ ३,४४.२३ ॥\nअनङ्गकुसुमा पश्चाद्द्वितीयानङ्ग मेखला ।\nअनङ्गमदना पश्चादनङ्गमदनातुरा ॥ ३,४४.२४ ॥\nअनङ्गरेखा तत्पश्चाद्वेगाख्यानङ्गपूर्विका ।\nततोऽनङ्गाङ्कुशा पश्चादनङ्गाधारमालिनी ॥ ३,४४.२५ ॥\nचक्रेशीं न्यस्य चक्रं च समर्प्य व्याप्य वर्ष्मणि ।\nशक्तिदेवीर्न्यसेत्सर्वसंक्षोभिण्यादिका अथ ॥ ३,४४.२६ ॥\nललाटगण्डयोरं से पादमूले च जानुनि ।\nउपर्यधश्च जङ्घायां तथा वामे विलोमतः ॥ ३,४४.२७ ॥\nसर्वसंक्षोभिणी शक्तिः सर्वविद्राविणी तथा ।\nसर्वाद्याकर्षणी शक्तिः सर्वप्रह्लादिनी तथा ॥ ३,४४.२८ ॥\nसर्वसंमोहिनी शक्तिः सर्वाद्या स्तंभिनी तथा ।\nसर्वाद्या जृंभिणी शक्तिः सर्वाद्या वशकारिणी ॥ ३,४४.२९ ॥\nसर्वाद्या रञ्जिनी शक्तिः सर्वाद्योन्मादिनी तथा ।\nसर्वार्थसाधिनी शक्तिस्सर्वाशापूरिणी तथा ॥ ३,४४.१३० ॥\nसर्वमन्त्रमयी शक्तिः सर्वद्वन्द्वक्षयङ्करा ।\nचक्रेशीं न्यस्य चक्रं च समर्प्य व्याप्य वर्ष्मणि ॥ ३,४४.३१ ॥\nसर्वसिद्धिप्रदादीनां दशकं चाथ विन्यसेत् ।\nदक्षनासापुटे दन्तमूले दक्षस्तने तथा ॥ ३,४४.३२ ॥\nकूर्परे मणिबन्धे च न्यस्येद्वामे विलोमतः ।\nसर्वसिद्धिप्रदा नित्यं सर्वसंपत्प्रदा तथा ॥ ३,४४.३३ ॥\nसर्वप्रियङ्करा देवी सर्वमङ्गलकारिणी ।\nसर्वाघमोचिनी शक्तिः सर्वदुःखविमोचिनी ॥ ३,४४.३४ ॥\nसर्व मृत्युप्रशमिनी सर्वविघ्नविनाशिनी ।\nसर्वाङ्गसुन्दरी चैव सर्वसौभाग्यदायिनी ॥ ३,४४.३५ ॥\nचक्रेशीं न्यस्य चक्रं च समर्प्य व्याप्य वर्ष्मणि ।\nसर्वज्ञाद्यान्न्यसेद्वक्षस्यपि दन्तस्थलेष्वथ ॥ ३,४४.३६ ॥\nसर्वज्ञा सर्वशक्तिश्च सर्वज्ञानप्रदा तथा ।\nसर्वज्ञानमयी देवी सर्वव्याधिविनाशिनी ॥ ३,४४.३७ ॥\nसर्वाधारस्वरूपा च सर्वपापहरा तथा ।\nसर्वानन्दमयी देवी सर्वरक्षास्वरूपिणी ।\nविज्ञेया दशमी चैव सर्वेप्सितफलप्रदा ॥ ३,४४.३८ ॥\nचक्रेशीं न्यस्य चक्रं च समर्प्य व्याप्य वर्ष्मणि ।\nप्राग्वामाद्याश्च विन्यस्य पक्षिण्याद्यास्ततः सुधीः ॥ ३,४४.३९ ॥\nदक्षे तु चिबुके कण्ठे स्तने नाभौ च पार्श्वयोः ।\nवामा विनोदिनी विद्या वशिता कामिकी मता ॥ ३,४४.१४० ॥\nकामेश्वरी परा ज्ञेया मोहिनी विमला तथा ।\nअरुणा जयिनी पश्चात्तथा सर्वेश्वरी मता ।\nकौलिनीति समुक्तानि तासां नामानि सूरिभिः ॥ ३,४४.४१ ॥\nचक्रेश्वरीं न्यसेच्चक्रं समर्प्य व्याप्य वर्ष्मणि ।\nहृदि त्रिकोणं संभाव्य दिक्षु प्रागादितः क्रमात् ॥ ३,४४.४२ ॥\nतद्बहिर्विन्न्यसेद्धीमानायुधानां चतुष्टयम् ।\nन्यसेदग्न्यादिकोणेषु मध्ये पीठचतुष्टयम् ॥ ३,४४.४३ ॥\nमध्यवृत्तंन्यसित्वा च नित्याषोडशकं न्यसेत् ।\nकामेश्वरी तथा नित्या नित्या च भगमालिनी ॥ ३,४४.४४ ॥\nनित्यक्लिन्ना तथा नित्या नित्या भेरुण्डिनी मता ।\nवह्निवासिनिका नित्या महावज्रेश्वरी तथा ॥ ३,४४.४५ ॥\nनित्या च दूती नित्या च त्वरिता तु ततः परम् ।\nकुलसुन्दरिका नित्या कुल्या नित्या ततः परम् ॥ ३,४४.४६ ॥\nनित्या नीलपताका च नित्या तु विजया परा ।\nततस्तु मङ्गला चैव नित्यपूर्वा प्रचक्ष्यते ॥ ३,४४.४७ ॥\nप्रभामालिनिका नित्या चित्रा नित्या तथैव च ।\nएतास्त्रिकोणान्तरेण पादतो हृदि विन्यसेत् ॥ ३,४४.४८ ॥\nनित्या प्रमोदिनी चैव नित्या त्रिपुरसुन्दरी ।\nतन्मध्ये विन्यसेद्देवीमखण्डजगदात्मिकाम् ॥ ३,४४.४९ ॥\nचक्रेश्वरीं हृदि न्यस्य कृत्वा चक्रं समुद्धृतम् ।\nप्रदर्श्य मुद्रां योन्याख्यां सर्वानन्दमनुं जपेत् ॥ ३,४४.१५० ॥\nइत्यात्मनस्तु चक्रस्य चक्रदेवी भविष्यति ॥ ३,४४.१५१ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने चतुश्चत्वारिंशोऽध्यायः\nसमाप्तं ललितोपाख्यानम् ।\nश्रीमत्प्रतापगढपत्तनमध्यवर्त्तिश्रीरामपूर्वकगढाभिधवासिनेदम् ।\nसंशोधितं निखिलमान्यपुराणकं यद्ब्रह्माण्डसंज्ञमिह तद्विदुषां मुदेऽस्तु\nरघुनाथेनेदं यत्क्वचिदस्ती हाप्यसंशुद्धम् ।\nसंशोधितमपि दयया तत्क्षन्तव्यं ह्यशेषेण\nओं नमो भगवते वासुदेवाय ।\nरामाय नमः\nसमाप्तमिदं ब्रह्माण्डमहापुराणम् ।"
  }
]
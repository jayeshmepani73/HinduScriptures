[
  {
    "text": "सूत उवाच\nप्रत्याहारं प्रवक्ष्यामि परस्यान्ते स्वयंभुवः ।\nब्रह्मणः स्थितिकाले तु क्षीणे तस्मिंस्तदा प्रभोः ॥ ३,३.१ ॥"
  },
  {
    "text": "यथेदं कुरुते व्यक्तं सुसूक्ष्मं विश्वमीश्वरः ।\nअव्यक्तं ग्रसते व्यक्तं प्रत्याहारे च कृत्स्नशः ॥ ३,३.२ ॥"
  },
  {
    "text": "पुरान्तद्व्यणुकाद्यानां संपूर्णे कल्पसंक्षये ।\nउपस्थिते महाघोरे ह्यप्रत्यक्षे तु कस्यचित् ॥ ३,३.३ ॥"
  },
  {
    "text": "अन्ते द्रुमस्य संप्राप्ते पश्चिमास्य मनोस्तदा ।\nअन्ते कलियुगे तस्मिन्क्षीणे संहार उच्यते ॥ ३,३.४ ॥"
  },
  {
    "text": "संप्रक्षाले तदा वृत्ते प्रत्याहारे ह्युपस्थिते ।\nप्रत्याहारे तदा तस्मिन्भूततन्मात्रसंक्षये ॥ ३,३.५ ॥"
  },
  {
    "text": "महदादिविकारस्य विशेषान्तस्य संक्षये ।\nस्वभावकारिते तस्मिन्प्रवृत्ते प्रतिसंचरे ॥ ३,३.६ ॥"
  },
  {
    "text": "आपो ग्रसंति वै पूर्वं भूमेर्गन्धात्मकं गुमम् ।\nआत्तगन्धा ततो भूमिः प्रलयत्वाय कल्पते ॥ ३,३.७ ॥"
  },
  {
    "text": "प्रणष्टे गन्धतन्मात्रे तोयावस्था धरा भवेत् ।\nआपस्तदा प्रविष्टास्तु वेगवत्यो महास्वनाः ॥ ३,३.८ ॥"
  },
  {
    "text": "सर्वमापूरयित्वेदं तिष्ठन्ति विचरन्ति च ।\nअपामपि गणो यस्तु ज्योतिःष्वालीयते रसः ॥ ३,३.९ ॥"
  },
  {
    "text": "नश्यन्त्यापस्तदा तत्र रसतन्मात्रसंक्षयात् ।\nतीव्रतेजोहृतरसाज्योतिष्ट्वं प्राप्नुवन्त्युत ॥ ३,३.१० ॥"
  },
  {
    "text": "ग्रस्ते च सलिले तेजः सर्वतोमुखमीक्षते ।\nअथाग्निः सर्वतो व्याप्त आदत्ते तज्जलं तदा ॥ ३,३.११ ॥"
  },
  {
    "text": "सर्वमापूर्यतेऽर्चिर्भिस्तदा जगदिदं शनैः ।\nअर्चिर्भिः संतते तस्मिंस्तर्यगूर्ध्वमधस्ततः ॥ ३,३.१२ ॥"
  },
  {
    "text": "ज्योतिषोऽपि गुणं रूपं वायुरत्ति प्रकाशकम् ।\nप्रलीयते तदा तस्मिन्दीपार्चिरिव मारुते ॥ ३,३.१३ ॥"
  },
  {
    "text": "प्रनष्टे रूपतन्मात्रे हृतरूपो विभावसुः ।\nउपशाम्यति तेजो हिवायुराधूयते महान् ॥ ३,३.१४ ॥"
  },
  {
    "text": "निरालोके तदा लोके वायुभूते च तेजसि ।\nततस्तु मूलमासाद्य वायुः संबन्धमात्मनः ॥ ३,३.१५ ॥"
  },
  {
    "text": "ऊर्ध्वञ्चाधश्च तिर्यक्च दोधवीति दिशो दश ।\nवायोरपि गुणं स्पर्शमाकाशं ग्रसते च तत् ॥ ३,३.१६ ॥"
  },
  {
    "text": "प्रशाम्यति तदा वायुः खन्तु तिष्ठत्यनावृतम् ।\nअरूपमरसस्पर्शमगन्धं न च मूर्तिमत् ॥ ३,३.१७ ॥"
  },
  {
    "text": "सर्वमापूरयच्छब्दैः सुमहत्तत्प्रकाशते ।\nतस्मिंल्लीने तदा शिष्टमाकाशं शब्दलक्षणम् ॥ ३,३.१८ ॥"
  },
  {
    "text": "शब्दमात्रं तदाकाशं सर्वमावृत्य तिष्ठति ।\nतत्र शब्दं गुमं तस्य भूतदिर्ग्रसते पुनः ॥ ३,३.१९ ॥"
  },
  {
    "text": "भूतेन्द्रियेषु युगपद्भूतादौ संस्थितेषु वै ।\nअभिमानात्मको ह्येष भूतादिस्तामसः स्मृतः ॥ ३,३.२० ॥"
  },
  {
    "text": "भूतादिर्ग्रसते चापि महान्वै बुद्धिलक्षणः ।\nमहानात्मा तु विज्ञेयः संकल्पो व्यवसायकः ॥ ३,३.२१ ॥"
  },
  {
    "text": "बुद्धिर्मनश्च लिङ्गं च महानक्षर एव च ।\nपर्यायवाचकैः शब्दैस्तमाहुस्तत्त्व चिन्तकाः ॥ ३,३.२२ ॥"
  },
  {
    "text": "संप्रलीनेषु भूतेषु गुणसाम्ये ततो महान् ।\nलीयन्ते गुणसाम्यं तु स्वात्मन्येवावतिष्ठते ॥ ३,३.२३ ॥"
  },
  {
    "text": "लीयन्ते सर्वभूतानां कारणानि प्रसंगमे ।\nइत्येष संयमश्चैव तत्त्वानां कारणैः सह ॥ ३,३.२४ ॥"
  },
  {
    "text": "तत्त्वप्रसंयमो ह्येष स्मृतो ह्यावर्तको द्विजाः ।\nधर्माधर्मौं तपो ज्ञानं शुभं सत्यानृते तथा ॥ ३,३.२५ ॥"
  },
  {
    "text": "ऊर्ध्वभावो ह्यधोभावः सुखदुःखे प्रियाप्रिये ।\nसर्वमेतत्प्रपञ्चस्थं गुणमात्रात्मकं स्मृतम् ॥ ३,३.२६ ॥"
  },
  {
    "text": "निरिन्द्रियाणां च तदा ज्ञानिनां यच्छुभाशुभम् ।\nप्रकृत्यां चैव तत्सर्वं पुण्यं पापं प्रतिष्ठति ॥ ३,३.२७ ॥"
  },
  {
    "text": "यात्यवस्था तु साचैव देहिनां तु निरुच्यते ।\nजन्तूनां पापपुण्यं तु प्रकृतौ यत्प्रतिष्ठितम् ॥ ३,३.२८ ॥"
  },
  {
    "text": "अवस्थास्थानि तान्येव पुण्यपापानि जन्तवः ।\nयोजयन्ते पुनर्देहान्परत्वेन तथैव च ॥ ३,३.२९ ॥"
  },
  {
    "text": "धर्माधर्मौं तु जन्तूनां गुणमात्रात्मकावुभौ ।\nकारणैः स्वैः प्रचीयेते कायत्वेनेह जन्तुभिः ॥ ३,३.३० ॥"
  },
  {
    "text": "सचेतनाः प्रलीयन्ते क्षेत्रज्ञाधिष्ठिता गुणाः ।\nसर्गे च प्रतिसर्गे च संसारे चैव जन्तवः ॥ ३,३.३१ ॥"
  },
  {
    "text": "संयुज्यन्ते वियुज्यन्ते कारणैः संचरन्ति च ।\nराजसी तामसी चैव सात्त्विकी चैव वृत्तयः ॥ ३,३.३२ ॥"
  },
  {
    "text": "गुणमात्राः प्रवर्तन्ते पुरुषाधिष्ठता स्त्रिधा ।\nउर्द्ध्वदेशात्मकं सत्त्वमधोभागात्मकं तमः ॥ ३,३.३३ ॥"
  },
  {
    "text": "तयोः प्रवर्त्तकं मध्ये इहैवावर्त्तकं रजः ।\nइत्येवं परिवर्तन्तेत्रयश्चेतोगुणात्मकाः ॥ ३,३.३४ ॥"
  },
  {
    "text": "लोकेषु सर्वभूतानां तन्न कार्यं विजानता ।\nअविद्याप्रत्ययारंभा आरभ्यन्ते हि मानवैः ॥ ३,३.३५ ॥"
  },
  {
    "text": "एतास्तु गतयस्तिस्रः शुभात्पापात्मिकाः स्मृताः ।\nतमसोऽभिभवाज्जन्तुर्याथातथ्यं न विन्दति ॥ ३,३.३६ ॥"
  },
  {
    "text": "अतत्त्वदर्शनात्सोऽथ विविधं वध्यते ततः ।\nप्राकृतेन च बन्धेन तथ्यावैकारिकेण च ॥ ३,३.३७ ॥"
  },
  {
    "text": "दक्षिणाभिस्ततीयेन बद्धोऽत्यन्तं विवर्त्तते ।\nइत्येते वै त्रयः प्रोक्ता बन्धा ह्यज्ञानहेतुकाः ॥ ३,३.३८ ॥"
  },
  {
    "text": "अनित्ये नित्यसंज्ञा च दुःखे च सुखदर्शनम् ।\nअस्वे स्वमिति च ज्ञानमशुचौ शुचिनिश्चयः ॥ ३,३.३९ ॥"
  },
  {
    "text": "येषामेते मनोदोषा ज्ञानदोषा विपर्ययात् ।\nरागद्वेषनिवृत्तिश्च तज्ज्ञानं समुदाहृतम् ॥ ३,३.४० ॥"
  },
  {
    "text": "अज्ञानं तमसो मूरं कर्मद्वयफलं रजः ।\nकर्म जस्तु पुनर्देहो महादुःखं प्रवर्त्तते ॥ ३,३.४१ ॥"
  },
  {
    "text": "श्रोत्रजा नेत्रजा चैव त्वग्जिह्वाघ्राणजा तथा ।\nपुनर्भवकरी दुःखात्कर्मणा जायते तृषा ॥ ३,३.४२ ॥"
  },
  {
    "text": "सतृष्णोऽभिहितो बालः स्वकृतैः कर्मणः फलैः ।\nतैलवीडकवज्जीवस्तत्रैव परिवर्त्तते ॥ ३,३.४३ ॥"
  },
  {
    "text": "तस्मान्मूलमनर्थानामज्ञान मुपदिश्यते ।\nतं शत्रुमवधार्यैकं ज्ञाने यत्नं समाचरेत् ॥ ३,३.४४ ॥"
  },
  {
    "text": "ज्ञानाद्धि त्यजते सर्वं त्यागाद्बुद्धिर्विरज्यते ।\nवैराग्याच्छुध्यते चापि शुद्धः सत्त्वेन मुच्यते ॥ ३,३.४५ ॥"
  },
  {
    "text": "अत ऊर्द्ध्वं प्रवक्ष्यामि रागं भूतापहारिणम् ।\nअभिष्वङ्गाय योगः स्याद्विषयेष्ववशात्मनः ॥ ३,३.४६ ॥"
  },
  {
    "text": "अनिष्टमिष्टमप्रीतिप्रीतितापविषादनम् ।\nदुःखलाभे न तापश्च सुखानुस्मरणं तथा ॥ ३,३.४७ ॥"
  },
  {
    "text": "इत्येष वैषयो रागः संभूत्याः कारणं स्मृतः ।\nब्रह्मादौ स्थावरान्ते वै संसारेह्यादिभौतिके ॥ ३,३.४८ ॥"
  },
  {
    "text": "अज्ञानपूर्वकं तस्मादज्ञानं तु विवर्जयेत् ।\nयस्य चार्षे न प्रमाणं शिष्टाचारं तथैव च ॥ ३,३.४९ ॥"
  },
  {
    "text": "वर्णाश्रमविरुद्धो यः शिष्टशास्त्रविरोधकः ।\nएष मार्गो हि निरये तिर्य्यग्योनौ च कारणम् ॥ ३,३.५० ॥"
  },
  {
    "text": "तिर्य्यग्यो निगतं चैव कारणं तत्त्ररुच्यते ।\nत्रिविधो यातनास्थाने तिर्य्यग्योनौ च षड्विधे ॥ ३,३.५१ ॥"
  },
  {
    "text": "कारणे विषये चैव प्रतिघातस्तु सर्वशः ।\nअनैश्वर्यं तु तत्सर्वं प्रतिघातात्मकं स्मृतम् ॥ ३,३.५२ ॥"
  },
  {
    "text": "इत्येषा तामसी वृत्तिर्भूतादीनां चतुर्विधा ।\nसत्त्वस्थमात्रकं चित्तं यथासत्त्वं प्रदर्शनात् ॥ ३,३.५३ ॥"
  },
  {
    "text": "तत्त्वानां च यथातत्त्वं दृष्ट्वा वै तत्त्वदर्शनात् ।\nसत्त्वक्षेत्रज्ञनानात्वमेतन्नानार्थदर्शनम् ॥ ३,३.५४ ॥"
  },
  {
    "text": "नानात्वदर्शनं ज्ञानं ज्ञानाद्वै योग उच्यते ।\nतेन बद्धस्य वै बन्धो मोक्षो मुक्तस्य तेन च ॥ ३,३.५५ ॥"
  },
  {
    "text": "संसारे विनिवृत्ते तु मुक्तो लिङ्गेन मुच्यते ।\nनिःसंबन्धो ह्यचैतन्यः स्वात्मन्येवावतिष्ठते ॥ ३,३.५६ ॥"
  },
  {
    "text": "स्वात्मन्यवस्थितश्चापि विरूपाख्येन लिख्यते ।\nइत्येतल्लक्षणं प्रोक्तं समासाज्ज्ञान मोक्षयोः ॥ ३,३.५७ ॥"
  },
  {
    "text": "स चापि त्रिविधः प्रोक्तो मोक्षो वै तत्त्वदर्शिभिः ।\nपूर्वं वियोगो ज्ञानेन द्वितीये रागसंक्षयात् ॥ ३,३.५८ ॥"
  },
  {
    "text": "तृष्णाक्ष यात्तृतीयस्तु व्याख्यातं मोक्षकारणम् ।\nलिङ्गाभावात्तु कैवल्यं कैवल्यात्तु निरञ्जनम् ॥ ३,३.५९ ॥"
  },
  {
    "text": "निरञ्जनत्वाच्छुद्धस्तु नितान्यो नैव विद्यते ।\nअत ऊर्द्ध्वं प्रवक्ष्यामि वैराग्यं दोषदर्शनात् ॥ ३,३.६० ॥"
  },
  {
    "text": "दिव्ये च मानुषे चैव विषये पञ्चलक्षणे ।\nअप्रद्वेषोऽनभिष्वङ्गः कर्त्तव्यो दोषदर्शनात् ॥ ३,३.६१ ॥"
  },
  {
    "text": "तपप्रीतिविषादानां कार्यं तु परिवर्जनम् ।\nएवं वैराग्यमास्थाय शरीरी निर्ममो भवेत् ॥ ३,३.६२ ॥"
  },
  {
    "text": "अनित्यमशिवं दुःखमिति वुद्ध्यानुचिन्त्य च ।\nविशुद्धं कार्यकरणं सत्त्वस्यातिनिषैवया ॥ ३,३.६३ ॥"
  },
  {
    "text": "परिपक्वकषायो हि कृत्स्नान्दोषान्प्रपश्यति ।\nततः प्रयाणकाले हि दोषैर्नैमित्तिकैस्तथा ॥ ३,३.६४ ॥"
  },
  {
    "text": "ऊष्मा प्रकुपितः काये तीव्रवायुसमीरितः ।\nस शरीरमुपाश्रित्य कृत्स्नान्दोषान्रुणद्धि वै ॥ ३,३.६५ ॥"
  },
  {
    "text": "प्राणक्थानानि भिन्दन्हि छिन्दन्मर्माण्यतीत्य च ।\nशैत्यात्प्रकुपितो वायुरूर्द्ध्वं तूत्क्रमते ततः ॥ ३,३.६६ ॥"
  },
  {
    "text": "स चायं सर्वभूतानां प्राणस्थानेष्ववस्थितः ।\nसमासात्संवृते ज्ञाने संचृत्तेषु च कर्मसु ॥ ३,३.६७ ॥"
  },
  {
    "text": "स जीवो नाभ्यधिष्ठानः कर्मभिः स्वैः पुराकृतैः ।\nअष्टाङ्गप्रणवृत्तिं वै स विच्यावयते पुनः ॥ ३,३.६८ ॥"
  },
  {
    "text": "शरीरं प्रजहन्सोंऽते निरुच्छ्वासस्ततो भवेत् ।\nएवं प्राणैः परित्यक्तो मृत इत्यभिधीयते ॥ ३,३.६९ ॥"
  },
  {
    "text": "यथेह लोके स्वप्ने तं नीयमानमितस्ततः ।\nरञ्जनं तद्विधेयस्य ते तान्यो न च विद्यते ॥ ३,३.७० ॥"
  },
  {
    "text": "नृष्णाक्षयस्तृतीयस्तु व्याख्यातं मोक्षलक्षणम् ।\nशब्दाद्ये विषये दोषदृष्टिर्वै पञ्चलक्षणे ॥ ३,३.७१ ॥"
  },
  {
    "text": "अप्रद्वेषोऽनभिष्वङ्गः प्रीतितापविवर्जनम् ।\nवैराग्यकारणं ह्येते प्रकृतीनां लयस्य च ॥ ३,३.७२ ॥"
  },
  {
    "text": "अष्टौ प्रकृतयो ज्ञेयाः पूर्वोक्ता वै यथाक्रमम् ।\nअव्यक्ताद्यास्तु विज्ञेया भूतान्ताः प्रकृतेर्भवाः ॥ ३,३.७३ ॥"
  },
  {
    "text": "वर्णाश्रमाचारयुक्तः शिष्टः शास्त्राविरोधनः ।\nवर्णाश्रमाणां धर्मोऽयं देवस्थानेषु कारणम् ॥ ३,३.७४ ॥"
  },
  {
    "text": "ब्रह्मादीनि पिशाचान्तान्यष्टौ स्थानानि देवता ।\nऐश्वर्यमाणिमाद्यं हि कारणं ह्यष्टलक्षणम् ॥ ३,३.७५ ॥"
  },
  {
    "text": "निमित्तमप्रतीघाते दृष्टे शब्दादिलक्षणे ।\nअष्टावेतानि रूपाणि प्राकृतानि यथाक्रमम् ॥ ३,३.७६ ॥"
  },
  {
    "text": "क्षेत्रज्ञेष्वनुसज्जन्ते गुणमात्रत्मकानि तु ।\nप्रावृट्काले पृथग्मेघं पश्यन्तीव सचक्षुषः ॥ ३,३.७७ ॥"
  },
  {
    "text": "पश्यन्त्येवं विधाः सिद्धा जीवं दिव्येन चक्षुषा ।\nखादतश्चान्नपानानि योनीः प्रविशतस्तथा ॥ ३,३.७८ ॥"
  },
  {
    "text": "तिर्यगूर्ध्वमधस्ताच्च धावतोऽपि यथाक्रमम् ।\nजीवः प्राणस्तथा लिङ्गं करणं च चतुष्टयम् ॥ ३,३.७९ ॥"
  },
  {
    "text": "पर्यायवाचकैः शब्दैरेकार्थैः सोऽभिलष्यते ।\nव्यक्ताव्यक्तप्रमाणोऽयं स वै भुङ्क्ते तु कृत्स्नशः ॥ ३,३.८० ॥"
  },
  {
    "text": "अव्यक्तानुग्रहान्तं च क्षेत्रज्ञाधिष्ठितं च यत् ।\nएवं ज्ञात्वा शुचिर्भूत्वा ज्ञानाद्वै विप्रमुच्यते ॥ ३,३.८१ ॥"
  },
  {
    "text": "नष्टं चैव यथा तत्त्वं तत्त्वानां तत्त्वदर्शने ।\nयथेष्टं परिनिर्याति भिन्ने देहे सुनिर्वृते ॥ ३,३.८२ ॥"
  },
  {
    "text": "भिद्यते करणं चापि ह्यव्यक्तज्ञानिनस्ततः ।\nमुक्तो गुणशरीरेण प्रणाद्येन तु सर्वशः ॥ ३,३.८३ ॥"
  },
  {
    "text": "नान्यच्छरीरमादत्ते दग्धे वीजे यथाङ्कुरः ।\nज्ञानी च सर्वसंसाराविज्ञशारीरमानसः ॥ ३,३.८४ ॥"
  },
  {
    "text": "ज्ञानाच्चतुर्द्दशाबुद्धः प्रकृतिस्थो निवर्तते ।\nप्रकृतिं सत्यमित्याहुर्विकारोऽनृतमुच्यते ॥ ३,३.८५ ॥"
  },
  {
    "text": "असद्भावोऽनृतं ज्ञेयं सद्भावः सत्य मुच्यते ।\nअनामरूपं क्षेत्रज्ञनामरूपं प्रचक्षते ॥ ३,३.८६ ॥"
  },
  {
    "text": "यस्मात्क्षेत्रं विजानाति तत्मात्क्षेत्रज्ञ उच्यते ।\nक्षेत्रं प्रत्ययते यस्मात्क्षेत्रज्ञः शुभ उच्यते ॥ ३,३.८७ ॥"
  },
  {
    "text": "क्षेत्रज्ञः स्मर्यते तस्मात्क्षेत्रं तज्ज्ञैर्विभाष्यते ।\nक्षेत्रं त्वत्प्रत्ययं दृष्टं क्षेत्रज्ञः प्रत्ययः सदा ॥ ३,३.८८ ॥"
  },
  {
    "text": "क्षपणात्कारणाच्चैव क्षतत्राणात्तथैव च ।\nभोज्यत्वविषयत्वाच्च क्षेत्रं क्षेत्रविदो विदुः ॥ ३,३.८९ ॥"
  },
  {
    "text": "महदाद्यं विशेषान्तं सर्वैरूप्यं विलक्षणम् ।\nविकारलक्षणं तद्वै सोऽक्षरः क्षरमेति च ॥ ३,३.९० ॥"
  },
  {
    "text": "तमेवानुविकारं तु यस्माद्वै क्षरते पुनः ।\nतस्माच्च कारणाच्चैव ज्ञरमित्यभिधीयते ॥ ३,३.९१ ॥"
  },
  {
    "text": "संसारे नरकेभ्यश्च त्रायते पुरुषं च यत् ।\nदुःखत्राणात्पुनश्चापि क्षेत्रमित्यभिधीयते ॥ ३,३.९२ ॥"
  },
  {
    "text": "सुखदुःखमहंभावाद्भोज्यमित्यभिधीयते ।\nअचेतनत्वाद्विषयस्तद्विधर्मा विभुः स्मृतः ॥ ३,३.९३ ॥"
  },
  {
    "text": "न क्षीयते न क्षरति विकारप्रसृतं तु तत् ।\nअक्षरं तेन वाप्युक्तम क्षीणत्वात्तथैव च ॥ ३,३.९४ ॥"
  },
  {
    "text": "यस्मात्पूर्यनुशेते च तस्मात्पुरुष उच्यते ।\nपुरप्रत्ययिको यस्मात्पुरुषेत्यभिधीयते ॥ ३,३.९५ ॥"
  },
  {
    "text": "पुरुषं कथयस्वाथ कथितोऽज्ञैर्विभाष्यते ।\nशुद्धो निरञ्जनाभासो ज्ञाता ज्ञानविवर्जितः ॥ ३,३.९६ ॥"
  },
  {
    "text": "अस्तिनास्तीति सोऽन्यो वा बद्धो मुक्तो गतःस्थितः ।\nनैर्हेतुकात्त्वनिर्देश्यादहस्तस्मिन्न विद्यते ॥ ३,३.९७ ॥"
  },
  {
    "text": "शुद्धत्वान्न तु दृश्यो वै द्रष्टृत्वात्समदर्शनः ।\nआत्मप्रत्ययकारित्वादन्यूनं वाप्यहेतुकम् ॥ ३,३.९८ ॥"
  },
  {
    "text": "भावग्राह्यमनुमानाच्चिन्तयन्न प्रमुह्यते ।\nयदा पश्यति ज्ञातारं शान्तार्थं दर्शनात्मकम् ॥ ३,३.९९ ॥"
  },
  {
    "text": "दृश्यादृश्येषु निर्देश्यं तदा तद्दुर्द्धरं वरम् ।\nविज्ञाता न च दृश्येत वृथक्त्वेनेह सर्वशः ॥ ३,३.१०० ॥"
  },
  {
    "text": "स्वेनात्मना तथात्मानं कारणात्मा नियच्छति ।\nप्रकृतौ कारणे तत्र स्वात्मन्येवोपतिष्ठति ॥ ३,३.१०१ ॥"
  },
  {
    "text": "अस्तिनास्तीति सोऽन्यो वा इहामुत्रेति वा पुनः ।\nएकत्वं वा पृथक्वं वा क्षेत्रज्ञः पुरुषोऽपि वा ॥ ३,३.१०२ ॥"
  },
  {
    "text": "आत्मा वा स निरात्मा वा चेतनोऽचेतनोऽपि वा ।\nकर्त्ता वा सोऽप्यकर्त्ता वा भोक्ता वा भोज्यमेव च ॥ ३,३.१०३ ॥"
  },
  {
    "text": "यद्गत्वा न निवर्त्तन्ते क्षेत्रज्ञं तु निरञ्जनम् ।\nअवाच्यं तदनाख्यानादग्राह्यं वादहेतुभिः ॥ ३,३.१०४ ॥"
  },
  {
    "text": "अप्रतर्क्यमचिन्त्यत्वादवा येत्वाच्च सर्वशः ।\nनालप्य वचसा तत्त्वमप्राप्य मनसा सह ॥ ३,३.१०५ ॥"
  },
  {
    "text": "क्षेत्रज्ञे निर्गुणे शुद्धे शान्ते क्षीणे निरञ्जने ।\nव्यपेतसुखदुःखे च निरुद्धे शान्तिमागते ॥ ३,३.१०६ ॥"
  },
  {
    "text": "निरात्मके पुनस्तस्मिन्वाच्यावाच्यं न विद्यते ।\nएतौ संहारविस्तारौ व्यक्ताव्यक्तौ ततः पुनः ॥ ३,३.१०७ ॥"
  },
  {
    "text": "सृज्यते ग्रसते चैव व्यक्तौ पर्यवतिष्ठते ।\nक्षेत्रज्ञाधिष्ठितं सर्वं पुनः सर्गे प्रवर्त्तते ॥ ३,३.१०८ ॥"
  },
  {
    "text": "अधिष्ठानं प्रपद्येत तस्यान्ते बुद्धिपूर्वकम् ।\nसाधर्म्यवैधर्म्यकृतः संयोगो विदितस्तयोः ।\nअनादिमांश्च संयोगो महापुरुषजः स्मृतः ॥ ३,३.१०९ ॥"
  },
  {
    "text": "यावच्च सर्गप्रति सर्गकालस्तावज्जगत्तिष्ठति संनिरुध्य ।\nपूर्वं हि तस्यैव च बुद्धिपूर्वं प्रवर्त्तते तत्पुरुषार्थंमेव ॥ ३,३.११० ॥"
  },
  {
    "text": "एषा निसर्गप्रतिसर्गपूर्वा प्राधानिकी चेश्वरकारिता वा ।\nअनाद्यनन्ता ह्यभिमानपूर्वकं वित्रासयन्ती जगदभ्युपैति ॥ ३,३.१११ ॥"
  },
  {
    "text": "इत्येष प्राकृतः सर्गस्तृतीयो हेतुलक्षणः ।\nउक्तो ह्यस्मिंस्तदात्यन्तं कालं ज्ञात्वा प्रमुच्यते ॥ ३,३.११२ ॥"
  },
  {
    "text": "इत्येष प्रतिसर्गो वस्त्रिविदः कीर्त्तितो मया ।\nविस्तरेणानुपूर्व्याच भूयः किं वर्त्तयाम्यहम् ॥ ३,३.११३ ॥"
  },
  {
    "text": "इति श्री ब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे प्रतिसर्गो नाम तृतीयोऽध्यायः"
  }
]
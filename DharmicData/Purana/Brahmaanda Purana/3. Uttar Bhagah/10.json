[
  {
    "text": "हयग्रीव उवाच\nअथ देवा महेन्द्राद्या विष्णुना प्रभविष्मुना ।\nअङ्गीकृता महाधीराः प्रमोदं परमं ययुः ॥ ३,१०.१ ॥"
  },
  {
    "text": "मलकाद्यास्तु ते सर्वे दैत्या विष्णुपराङ्मुखाः ।\nसंत्यक्ताश्च श्रिया देव्या भृशमुद्वेगमागताः ॥ ३,१०.२ ॥"
  },
  {
    "text": "ततो जगृहिरे दैत्या धन्वन्तरिकरस्थितम् ।\nपरमामृतसाराढ्यं कलशं कनकोद्भवम् ।\nअथासुराणां देवानामन्योन्यं कलहोऽभवत् ॥ ३,१०.३ ॥"
  },
  {
    "text": "एतस्मिन्नन्तरे विष्णुः सर्वलोकैकरक्षकः ।\nसम्यगाराधयामासललितां स्वैक्यरूपिणीम् ॥ ३,१०.४ ॥"
  },
  {
    "text": "सुराणामसुराणां च रणं वीक्ष्य सुदारुणम् ।\nब्रह्मा निजपदं प्राप शंभुः कैलासमास्थितः ॥ ३,१०.५ ॥"
  },
  {
    "text": "मलकं योधयामास दैत्यानामधिपं वृषा ।\nअसुरैश्च सुराः सर्वे सांपरायमकुर्वत ॥ ३,१०.६ ॥"
  },
  {
    "text": "भगवानपि योगीन्द्रः समाराध्य महेश्वरीम् ।\nतदेकध्यानयोगेन तद्रूपः समजायत ॥ ३,१०.७ ॥"
  },
  {
    "text": "सर्वसंमोहिनी सा तु साक्षाच्छृङ्गारनायिका ।\nसर्वशृङ्गारवेषाढ्या सर्वाभरणभूषिता ॥ ३,१०.८ ॥"
  },
  {
    "text": "सुराणामसुराणां च निवार्य रणमुल्वणम् ।\nमन्दस्मितेन दैतेयान्मोहयन्ती जगद ह ॥ ३,१०.९ ॥"
  },
  {
    "text": "अलं युद्धेन किं शस्त्रेर्मर्मस्थानविभेदिभिः ।\nनिष्ठुरैः किं वृथालापैः कण्ठशोषणहेतुभिः ॥ ३,१०.१० ॥"
  },
  {
    "text": "अहमेवात्र मध्यस्था युष्माकं च दिवौकसाम् ।\nयूयं तथामी नितरामत्र हि क्लेशभागिनः ॥ ३,१०.११ ॥"
  },
  {
    "text": "सर्वेषां सममेवाद्य दास्याम्यमृतमद्भुतम् ।\nमम हस्ते प्रदातव्यं सुधापात्रमनुत्तमम् ॥ ३,१०.१२ ॥"
  },
  {
    "text": "इति तस्या वचः श्रुत्वा दैत्यास्तद्वाक्यमोहिताः ।\nपीयूषकलशं तस्यै ददुस्ते मुग्धचेतसः ॥ ३,१०.१३ ॥"
  },
  {
    "text": "सा तत्पात्रं समादाय जगन्मोहनरूपिणी ।\nसुराणामसुराणां च वृथक्पङ्क्तिं चकार ह ॥ ३,१०.१४ ॥"
  },
  {
    "text": "द्वयोः पङ्क्त्योश्च मध्यस्थास्तानुवाच सुरासुरान् ।\nतूष्णीं भवन्तु सर्वेऽपि क्रमशो दीयते मया ॥ ३,१०.१५ ॥"
  },
  {
    "text": "तद्वाक्यमुररीचक्रुस्ते सर्वे समवायिनः ।\nसा तु संमोहिताश्लेषलोका दातुं प्रचक्रमे ॥ ३,१०.१६ ॥"
  },
  {
    "text": "क्वणत्कनकदर्वीका क्वणन्मङ्गलकङ्कणा ।\nकमनीयविभूषाढ्या कला सा परमा बभौ ॥ ३,१०.१७ ॥"
  },
  {
    "text": "वामे वामे करांभोजे सुधाकलशमुज्ज्वलम् ।\nसुधां तां देवतापङ्क्तौ पूर्वं दर्व्या तदादिशत् ॥ ३,१०.१८ ॥"
  },
  {
    "text": "दिशन्ती क्रमशास्तत्र चन्द्रभास्करसूचितम् ।\nदर्वीकरेण चिच्छेद सैंहिकेयं तु मध्यगम् ।\nपीतामृतशिरोमात्रं तस्य व्योम जगाम च ॥ ३,१०.१९ ॥"
  },
  {
    "text": "तं दृष्ट्वाप्यसुरास्तत्र तूष्णीमासन्विमोहिताः ।\nएवं क्रमेण तत्सर्वं विबुधेभ्यो वितीर्य सा ।\nअसुराणां पुरः पात्रं सानिनाय तिरोदधे ॥ ३,१०.२० ॥"
  },
  {
    "text": "रिक्तपात्रं तु तं दृष्ट्वा सर्वे दैतेयदानवाः ।\nउद्वेलं केवलं क्रोधं प्राप्ता युद्धचिकीर्षया ॥ ३,१०.२१ ॥"
  },
  {
    "text": "इन्द्रादयः सुराः सर्वे सुधापानाद्बलोत्तराः ।\nदुर्वलैरसुरैः सार्धं समयुद्ध्यन्त सायुधाः ॥ ३,१०.२२ ॥"
  },
  {
    "text": "ते विध्यमानाः शतशो दानवेन्द्राः सुरोत्तमैः ।\nदिगन्तान्कतिचिज्जग्मुः पातालं कतिचिद्ययुः ॥ ३,१०.२३ ॥"
  },
  {
    "text": "दैत्यं मलकनामानं विजित्य विबुधेश्वरः ।\nआत्मीयां श्रियमाजह्रे श्रीकटाक्ष समीक्षितः ॥ ३,१०.२४ ॥"
  },
  {
    "text": "पुनः सिंहासनं प्राप्य महेन्द्रः सुरसेवितः ।\nत्रैलोक्यं पालयामास पूर्ववत्पूर्वदेवजित् ॥ ३,१०.२५ ॥"
  },
  {
    "text": "निर्भया निखिला देवास्त्रैलोक्ये सचराचरे ।\nयथाकामं चरन्ति स्म सर्वदा हृष्टचेतसः ॥ ३,१०.२६ ॥"
  },
  {
    "text": "तदा तदखिलं दृष्ट्वा मोहिनीचरितं मुनिः ।\nविस्मितः कामचारी तु कैलासं नारदो गतः ॥ ३,१०.२७ ॥"
  },
  {
    "text": "नन्दिना च कृतानुज्ञः प्रणम्य परमेश्वरम् ।\nतेन संभाव्यमानोऽसौ तुष्टो विष्टरमास्त सः ॥ ३,१०.२८ ॥"
  },
  {
    "text": "आसनस्थं महादेवो मुनिं स्वेच्छाविहारिणम् ।\nपप्रच्छ पार्वतीजानिः स्वच्छस्फटिकसन्निभः ॥ ३,१०.२९ ॥"
  },
  {
    "text": "भगवन्सर्ववृत्तज्ञ पवित्रीकृतविष्टर ।\nकलहप्रिय देवर्षे किं वृत्तं तत्र नाकिनाम् ॥ ३,१०.३० ॥"
  },
  {
    "text": "सुराणामसुराणां वा विजयः समजायत ।\nकिं वाप्यमृतवृत्तान्तं विष्णुना वापि किं कृतम् ॥ ३,१०.३१ ॥"
  },
  {
    "text": "इति पृष्टो महेशेन नारदो मुनिसत्तमः ।\nउवाच विस्मयाविष्टः प्रसन्नवदनेक्षणः ॥ ३,१०.३२ ॥"
  },
  {
    "text": "सर्वं जानासि भगवन्सर्वज्ञोऽसि यतस्ततः ।\nतथापि परिपृष्टेन मया तद्वक्ष्यतेऽधुना ॥ ३,१०.३३ ॥"
  },
  {
    "text": "तादृशे समरे घोरे सति दैत्यदिवौकसाम् ।\nआदिनारायमः श्रीमान्मोहिनीरूपमादधे ॥ ३,१०.३४ ॥"
  },
  {
    "text": "तामुदारविभूषाढ्यां मूर्तां शृङ्गारदेवताम् ।\nसुरासुराः समालोक्य विरताः समरोध्यमात् ॥ ३,१०.३५ ॥"
  },
  {
    "text": "तन्मायामोहिता दैत्याः सुधापात्रं च याचिताः ।\nकृत्वा तामेव मध्यस्थामर्पयामासुरञ्जसा ॥ ३,१०.३६ ॥"
  },
  {
    "text": "तदा देवी तदादाय मन्दस्मितमनोहरा ।\nदेवेभ्य एव पीयूषमशेषं विततार सा ॥ ३,१०.३७ ॥"
  },
  {
    "text": "तिरोहितामदृष्ट्वा तां दृष्ट्वा शून्यं च पात्रकम् ।\nज्वलन्मन्युमुखा दैत्या युद्धाय पुनरुत्थिताः ॥ ३,१०.३८ ॥"
  },
  {
    "text": "अमरैरमृतास्वादादत्युल्वणपराक्रमैः ।\nपराजिता महादैत्या नष्टाः पातालमभ्ययुः ॥ ३,१०.३९ ॥"
  },
  {
    "text": "इमं वृत्तान्तमाकर्ण्य भवानीपतिख्ययः ।\nनारदं प्रेषयित्वाशु तदुक्तं सततं स्मरन् ॥ ३,१०.४० ॥"
  },
  {
    "text": "अज्ञातः प्रमथैः सर्वैः स्कन्दनन्दिविनायकैः ।\nपार्वतीसहितो विष्णुमाजगाम सविस्मयः ॥ ३,१०.४१ ॥"
  },
  {
    "text": "क्षीरोदतीरगं दृष्ट्वा सस्त्रीकं वृषवाहनम् ।\nभोगिभोगासनाद्विष्णुः समुत्थाय समागतः ॥ ३,१०.४२ ॥"
  },
  {
    "text": "वाहनादवरुह्येशः पार्वत्या सहितः स्थितम् ।\nतं दृष्ट्वा शीघ्रमागत्य संपूज्यार्घ्यादितो मुदा ॥ ३,१०.४३ ॥"
  },
  {
    "text": "सस्नेहं गाढमालिङ्ग्य भवानीपतिमच्युतः ।\nतदागमनकार्यं च पृष्टवान्विष्टरश्रवाः ॥ ३,१०.४४ ॥"
  },
  {
    "text": "तमुवाच महादेवो भगवन्पुरुषोत्तम ।\nमहायोगेश्वर श्रीमन्सर्वसौभाग्यसुन्दरम् ॥ ३,१०.४५ ॥"
  },
  {
    "text": "सर्वसंमोहजनकमवाङ्मनसगोचरम् ।\nयद्रूपं भवतोपात्तं तन्मह्यं संप्रदर्शय ॥ ३,१०.४६ ॥"
  },
  {
    "text": "द्रष्टुमिच्छामि ते रूपं शृङ्गारस्याधिदैवतम् ।\nअवश्यं दर्शनीयं मे त्वं हि प्रार्थितकामधृक् ॥ ३,१०.४७ ॥"
  },
  {
    "text": "इति संप्रार्थितः शश्वन्महादेवेन तेन सः ।\nयद्ध्यानवैभवाल्लब्धं रूपमद्वैतमद्भुतम् ॥ ३,१०.४८ ॥"
  },
  {
    "text": "तदेवानन्यमनसा ध्यात्वा किञ्चिद्विहस्य सः ।\nतथास्त्विति तिरोऽधत्त महायोगेश्वरो हरिः ॥ ३,१०.४९ ॥"
  },
  {
    "text": "शर्वोऽपि सर्वतश्चक्षुर्मुहुर्व्यापारयन्क्वचित् ।\nअदृष्टपूर्वमाराममभिरामं व्यलोकयत् ॥ ३,१०.५० ॥"
  },
  {
    "text": "विकसत्कुसुमश्रेणीविनोदिमधुपालिकम् ।\nचंपकस्तबकामोदसुरभीकृतदिक्तटम् ॥ ३,१०.५१ ॥"
  },
  {
    "text": "माकन्दवृन्दमाध्वीकमाद्यदुल्लोलकोकिलम् ।\nअशोकमण्डलीकाण्डसताण्डवशिखण्डिकम् ॥ ३,१०.५२ ॥"
  },
  {
    "text": "भृङ्गालिनवझङ्कारजितवल्लकिनिस्वनम् ।\nपाटलोदारसौरभ्यपाटलीकुसुमोज्ज्वलम् ॥ ३,१०.५३ ॥"
  },
  {
    "text": "तमालतालहिन्तालकृतमालाविलासितम् ।\nपर्यन्तदीर्घिकादीर्घपङ्कजश्रीपरिष्कृतम् ॥ ३,१०.५४ ॥"
  },
  {
    "text": "वातपातचलच्चारुपल्लवोत्फुल्लपुष्पकम् ।\nसन्तानप्रसवामोदसन्तानाधिकवासितम् ॥ ३,१०.५५ ॥"
  },
  {
    "text": "तत्र सर्वत्र पुष्पाढ्ये सर्वलोकमनोहरे ।\nपारिजाततरोर्मूले कान्ता काचिददृश्यत ॥ ३,१०.५६ ॥"
  },
  {
    "text": "बालार्कपाटलाकारा नवयौवनदर्पिता ।\nआकृष्टपद्मरागाभा चरणाब्जनखच्छदा ॥ ३,१०.५७ ॥"
  },
  {
    "text": "यावकश्रीविनिक्षेपपादलौहित्यवाहिनी ।\nकलनिःस्वनमञ्जीरपदपद्ममनोहरा ॥ ३,१०.५८ ॥"
  },
  {
    "text": "अनङ्गवीरतूणीरदर्पोन्मदनजङ्घिका ।\nकरिशुण्डाकदलिकाकान्तितुल्योरुशोभिनी ॥ ३,१०.५९ ॥"
  },
  {
    "text": "अरुणेन दुकूलेन सुस्पर्शेन तनीयसा ।\nअलङ्कृतनितंबाढ्या जघनाभोगभासुरा ॥ ३,१०.६० ॥"
  },
  {
    "text": "नवमाणिक्यसन्नद्धहेमकाञ्जीविराजिता ।\nनतनाभिमहावर्त्तत्रिवल्यूर्मिप्रभाझरा ॥ ३,१०.६१ ॥"
  },
  {
    "text": "स्तनकुड्मलहिन्दोलमुक्तादामशतावृता ।\nअतिपीवरवक्षोजभारभङ्गुरमध्यभूः ॥ ३,१०.६२ ॥"
  },
  {
    "text": "शिरीषकोमलभुजा कङ्कणाङ्गदशालिनी ।\nसोर्मिकां गुलिमन्मृष्टशङ्खसुन्दरकन्धरा ॥ ३,१०.६३ ॥"
  },
  {
    "text": "मुखदर्पणवृत्ताभचुबुकापाटलाघरा ।\nशुचिभिः पङ्क्तिभिः शुद्धैर्विद्यारूपैर्विभास्वरैः ॥ ३,१०.६४ ॥"
  },
  {
    "text": "कुन्दकुड्मलसच्छायैर्दन्तैर्दर्शितचन्द्रिका ।\nस्थूलमौक्तिकसन्नद्धनासाभरणभासुरा ॥ ३,१०.६५ ॥"
  },
  {
    "text": "केतकान्तर्द्दलद्रोणिदीर्घदीर्घविलोचना ।\nअर्धेन्दुतुलिताफाले सम्यक्कॢप्तालकच्छटा ॥ ३,१०.६६ ॥"
  },
  {
    "text": "पालीवतंसमाणिक्यकुण्डलामण्डितश्रुतिः ।\nनवकर्पूरकस्तूरीरसामोदितवीटिका ॥ ३,१०.६७ ॥"
  },
  {
    "text": "शरच्चरुनिशानाथमण्डलीमधुरानना ।\nस्फुरत्कस्तूरितिलका नीलकुन्तलसंहतिः ॥ ३,१०.६८ ॥"
  },
  {
    "text": "सीमन्तरेखाविन्यस्तसिंदूरश्रेणिभासुरा ॥ ३,१०.६९ ॥"
  },
  {
    "text": "स्फरच्चन्द्रकलोत्तंसमदलोलविलोचना ।\nसर्वशृङ्गारवेषाढ्या सर्वाभरणमण्डिता ॥ ३,१०.७० ॥"
  },
  {
    "text": "तामिमां कन्दुकक्रीडालोलामालोलभूषणाम् ।\nदृष्ट्वा क्षिप्रमुमां त्यक्त्वा सोऽन्वधावदथेश्वरः ॥ ३,१०.७१ ॥"
  },
  {
    "text": "उमापि तं समोवेक्ष्य धावन्तं चात्मनः प्रियम् ।\nस्वात्मानं स्वात्मर्सोन्दर्यं निन्दन्ती चातिविस्मिता ।\nतस्थाववाङ्मुखी तूष्णीं लज्जासूयासमन्विता ॥ ३,१०.७२ ॥"
  },
  {
    "text": "गृहीत्वा कथमप्येनामालिलिग मुहुर्मुहुः ।\nउद्धूयोद्धूय साप्येवं धावति स्म सुदूरतः ॥ ३,१०.७३ ॥"
  },
  {
    "text": "पुनर्गृहीत्वा तामीशः कामं कामवशीसृतः ।\nआश्र्लिष्टं चातिवेगेन तद्वीर्यं प्रच्युतं तदा ॥ ३,१०.७४ ॥"
  },
  {
    "text": "ततः समुत्थितो देवो महाशास्ता महाबलः ।\nअनेककोटिदैत्येन्द्रगर्वनिर्वापणक्षमः ॥ ३,१०.७५ ॥"
  },
  {
    "text": "तद्वीर्यबिन्दुसंस्पर्शात्सा भूमिस्तत्रतत्र च ।\nरजतस्वर्मवर्णाभूल्लक्षणाद्विन्ध्यमर्दन ॥ ३,१०.७६ ॥"
  },
  {
    "text": "तथैवान्तर्दधे सापि देवता विश्वमोहिनी ।\nनिवृत्तः स गिरीशोऽपि गिरिं गौरीसखो ययौ ॥ ३,१०.७७ ॥"
  },
  {
    "text": "अथाद्भुतमिदं वक्ष्ये लोपामुद्रापते शृणु ।\nयन्न कस्यचिदाख्यातं ममैव त्दृदयेस्थितम् ॥ ३,१०.७८ ॥"
  },
  {
    "text": "पुरा भण्डासुरो नाम सर्वदैत्यशिखामणिः ।\nपूर्वं देवान्बहुविधान्यः शास्ता स्वेच्छया पटुः ॥ ३,१०.७९ ॥"
  },
  {
    "text": "विशुक्रं नाम दैतेयं वर्गसंरक्षणक्षमम् ।\nशुक्रतुल्यं विचारज्ञं दक्षांसेन ससर्ज सः ॥ ३,१०.८० ॥"
  },
  {
    "text": "वामांसेन विषाङ्गं च सृष्टवान्दुष्टशेखरम् ।\nधूमिनीनामधेयां च भगिनीं भण्डदानवः ॥ ३,१०.८१ ॥"
  },
  {
    "text": "भ्रातृभ्यामुग्रवीर्याभ्यां सहितो निहताहितः ।\nब्रह्माण्डं खण्डयामास शौर्यवीर्यसमुच्छ्रितः ॥ ३,१०.८२ ॥"
  },
  {
    "text": "ब्रह्मविष्णुमहेशाश्च तं दृष्ट्वा दीप्ततेजसम् ।\nपलायनपराः सद्यः स्वे स्वे धाम्नि सदावसन् ॥ ३,१०.८३ ॥"
  },
  {
    "text": "तदानीमेव तद्बाहुमंमर्द्दन विमूर्च्छिताः ।\nश्वसितुं चापि पटवो नाभवन्नाकिनां गणाः ॥ ३,१०.८४ ॥"
  },
  {
    "text": "केचित्पातालगर्भेषु केचिदंबुधिवारिषु ।\nकेचिद्दिगन्तकोणेषु केचित्कुञ्जेषु भूभृताम् ॥ ३,१०.८५ ॥"
  },
  {
    "text": "विलीना भृशवित्रस्तास्त्यक्तदारसुतस्त्रियः ।\nभ्रष्टाधिकारा ऋभवो विचेरुश्छन्नवेषकाः ॥ ३,१०.८६ ॥"
  },
  {
    "text": "यक्षान्महोरगान्सिद्धान्साध्यान्समरदुर्मदान् ।\nब्रह्माणं पद्मनाभं च रुद्रं वज्रिणमेव च ।\nमत्वा तृणायितान्सर्वांल्लोकान्भण्डः शशासह ॥ ३,१०.८७ ॥"
  },
  {
    "text": "अथ भण्डासुरं हन्तुं त्रैलोक्यं चापि रक्षितुम् ।\nतृतीयमुदभूद्रूपं महायागानलान्मुने ॥ ३,१०.८८ ॥"
  },
  {
    "text": "यद्रूपशालिनीमाहुर्ललिता परदेवताम् ।\nपाशाङ्कुशधनुर्वाणपरिष्कृतचतुर्भुजाम् ॥ ३,१०.८९ ॥"
  },
  {
    "text": "सा देवी परम शक्तिः परब्रह्मस्वरूपिणी ।\nजघान भण्डदैत्येन्द्रं युद्धे युद्धविशारदा ॥ ३,१०.९० ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मोहिनीप्रादुर्भावमलकासुरवधो नाम दशमोऽध्यायः\nसमाप्तश्चोपोद्धातखण्डः ।"
  }
]
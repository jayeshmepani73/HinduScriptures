[
  {
    "text": "हयग्रीव उवाच\nएतस्मिन्नेव काले तु ब्रह्मा लोकपितामहः ।\nआजगामाथ देवेशीं द्रष्टुकामो महर्षिभिः ॥ ३,१४.१ ॥"
  },
  {
    "text": "आजगाम ततो विष्णुरारूढो विनतासुतम् ।\nशिवोऽपि वृषमारूढः समायातोऽखिलेश्वरीम् ॥ ३,१४.२ ॥"
  },
  {
    "text": "देवर्षयो नारदाद्याः समाजग्मुर्महेश्वरीम् ।\nआययुस्तां महादेवीं सर्वे चाप्सरसां गणाः ॥ ३,१४.३ ॥"
  },
  {
    "text": "विश्वावसुप्रभृतयो गन्धर्वाश्चैव यक्षकाः ।\nब्रह्मणाथ समादिष्टो विश्वकर्मा विशांपतिः ॥ ३,१४.४ ॥"
  },
  {
    "text": "चकार नगरं दिव्यं यथामरपुरं तथा ।\nततो भगवती दुर्गा सर्वमन्त्राधिदेवता ॥ ३,१४.५ ॥"
  },
  {
    "text": "विद्याधिदेवता श्यामा समाजग्मतुरंबिकाम् ।\nब्राहयाद्या मातरश्चैव स्वस्वभूतगणावृताः ॥ ३,१४.६ ॥"
  },
  {
    "text": "सिद्धयो ह्यणिमाद्याश्च योगिन्यश्चैव कोटिशः ।\nभैरवाः क्षेत्रपालाश्च महाशास्ता गणाग्रणीः ॥ ३,१४.७ ॥"
  },
  {
    "text": "महागणेश्वरः स्कन्दो बटुको वीरभद्रकः ।\nआगत्य ते महादेवीं तुष्टुवुः प्रणतास्तदा ॥ ३,१४.८ ॥"
  },
  {
    "text": "तत्राथ नगरीं रम्यां साट्टप्राकारतोरणाम् ।\nगजाश्वरथशालाढ्यां राजवीथिविराजिताम् ॥ ३,१४.९ ॥"
  },
  {
    "text": "सामन्तानाममात्यानां सैनिकानां द्विजन्म नाम् ।\nवेतालदासदासीनां गृहाणि रुचिराणि च ॥ ३,१४.१० ॥"
  },
  {
    "text": "मध्यं राजगृहं दिव्यं द्वारगोपुरभूषितम् ।\nशालाभिर्बहुभिर्युक्तं सभा भिरुषशोभितम् ॥ ३,१४.११ ॥"
  },
  {
    "text": "सिंहासनसभां चैव नवरत्नमयीं शुभाम् ।\nमध्ये सिंहासनं दिव्यं चिन्तामणिवीनिर्मितम् ॥ ३,१४.१२ ॥"
  },
  {
    "text": "स्वयं प्रकाशमद्वन्द्वमुदयादित्यसंनिभम् ।\nविलोक्य चिन्तयामास ब्रह्मा लोकपितामहः ॥ ३,१४.१३ ॥"
  },
  {
    "text": "यस्त्वेतत्समधिष्ठाय वर्तते बालिशोऽपिवा ।\nपुरस्यास्य प्रभावेण सर्वलोकाधिको भवेत् ॥ ३,१४.१४ ॥"
  },
  {
    "text": "न केवला स्त्री राज्यार्हा पुरुषोऽपि तया विना ।\nमङ्गलाचार्यसंयुक्तं महापुरुषलक्षणम् ।\nअनुकूलाङ्गनायुक्तमभिषिञ्चेदिति श्रुतिः ॥ ३,१४.१५ ॥"
  },
  {
    "text": "विभातीयं वरारोहा भूर्ता शृङ्गारदेवता ।\nवरोऽस्यास्त्रिषु लोकेषु न चान्यः शङ्करादृते ॥ ३,१४.१६ ॥"
  },
  {
    "text": "जडिलो मुण्डधारी च विरूपाक्षः कपालभृत् ।\nकल्माषी भस्मदिग्धाङ्गः श्मशानास्थिविभूषणः ॥ ३,१४.१७ ॥"
  },
  {
    "text": "अमङ्गलास्पदं चैनं वरयेत्सा सुमङ्गला ।\nइति चिन्तयमानस्य ब्रह्मणोऽग्रे महेश्वरः ॥ ३,१४.१८ ॥"
  },
  {
    "text": "कोटिकन्दर्पलावण्ययुक्तो दिव्य शरीरवान् ।\nदिव्यांबरधरः स्रग्वी दिव्यगन्धानुलेपनः ॥ ३,१४.१९ ॥"
  },
  {
    "text": "किरीटहारकेयूरकुण्डलाद्यैरलङ्कृतः ।\nप्रादुर्बभूव पुरतो जगन्मोहन रुपधृक् ॥ ३,१४.२० ॥"
  },
  {
    "text": "तं कुमारमथालिङ्ग्य ब्रह्मा लोकपितामहः ।\nचक्रे कामेश्वरं नाम्ना कमनीयवपुर्धरम् ॥ ३,१४.२१ ॥"
  },
  {
    "text": "तस्यास्तु परमाशक्तेरनुरूपो वरस्त्वयम् ।\nइति निश्चित्य तेनैव सहितास्तामथाययुः ॥ ३,१४.२२ ॥"
  },
  {
    "text": "अस्तुवंस्ते परां शक्तिं ब्रह्मविष्णुमहेश्वराः ।\nतां दृष्ट्वा मृगशावाक्षीं कुमारो नीललोहितः ।\nअभवन्मन्मथाविष्टो विस्मृत्य सकलाः क्रियाः ॥ ३,१४.२३ ॥"
  },
  {
    "text": "सापि तं वीक्ष्य तन्वङ्गो मूर्तिंमन्तमिव स्मरम् ।\nमदनाविष्टसर्वाङ्गी स्वात्मरूपममन्यत ।\nअन्योन्यालोकनासक्तौ तावृभौ मदनातुरौ ॥ ३,१४.२४ ॥"
  },
  {
    "text": "सर्वभावविशेषज्ञौ धृतिमन्तौ मनस्विनौ ।\nपरैरज्ञातचारित्रौ मुहूर्तास्वस्थचेतनौ ॥ ३,१४.२५ ॥"
  },
  {
    "text": "अथोवाच महादेवीं ब्रह्मा लोकैकनायिकाम् ।\nइमे देवाश्च ऋषयो गन्धर्वाप्सरसां गणाः ।\nत्वामीशां द्रष्टुमिच्छन्ति सप्रियां परमाहवे ॥ ३,१४.२६ ॥"
  },
  {
    "text": "को वानुरूपस्ते देवि प्रियो धन्यतमः पुमान् ।\nलोकसंरक्षणार्थाय भजस्व पुरुषं परम् ॥ ३,१४.२७ ॥"
  },
  {
    "text": "राज्ञी भव पुरस्यास्य स्थिता भव वरासने ।\nअभिषिक्तां महाभागैर्देवार्षे भिरकल्मषैः ॥ ३,१४.२८ ॥"
  },
  {
    "text": "साम्राज्यचिह्नसंयुक्तां सर्वाभरणसंयुताम् ।\nसप्रियामासनगतां द्रष्टुमिच्छामहे वयम् ॥ ३,१४.२९ ॥"
  },
  {
    "text": "इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने मदनकामेश्वरप्रादुर्भावो नाम चतुर्दशोऽध्यायः"
  }
]
[
  {
    "text": "अगस्त्य उवाच\nकथं भण्डासुरो जातः कथं वा त्रिपुरांबिका ।\nकथं बभञ्ज तं संख्ये तत्सर्वं वद विस्तरात् ॥ ३,११.१ ॥"
  },
  {
    "text": "हयग्रीव उवाच\nपुरा दाक्षायणीं त्यक्त्वा पितुर्यज्ञविनाशनम् ॥ ३,११.२ ॥"
  },
  {
    "text": "आत्मानमात्मना पश्यञ्ज्ञानानन्दरसात्मकः ।\nउपास्यमानो मुनिभिरद्वन्द्वगुणलक्षणः ॥ ३,११.३ ॥"
  },
  {
    "text": "गङ्गाकूले हिमवतः पर्यन्ते प्रविवेश ह ।\nसापि शङ्करमा राध्य चिरकालं मनस्विनी ॥ ३,११.४ ॥"
  },
  {
    "text": "योगेन स्वां तनुं त्यक्त्वा सुतासीद्धिमभूभृतः ॥ ३,११.५ ॥"
  },
  {
    "text": "स शैलो नारदाच्छ्रुत्वा रुद्राणीति स्वकन्याकाम् ।\nतस्य शुश्रूषणार्थाय स्थापयामास चान्तिके ॥ ३,११.६ ॥"
  },
  {
    "text": "एतस्मिन्नन्तरे देवास्तारकेण हि पीडिताः ।\nब्रह्मणोक्ताः समाहूय मदनं चेदमब्रुवन् ॥ ३,११.७ ॥"
  },
  {
    "text": "सर्गादौ भगवान्ब्रह्म सृजमानोऽखिलाः प्रजाः ।\nन निर्वृतिरभूत्तस्य कदाचिदपि मानसे ।\nतपश्चचार सुचिरं मनोवाक्कायकर्मभिः ॥ ३,११.८ ॥"
  },
  {
    "text": "ततः प्रसन्नो भगवान्सलक्ष्मीको जनार्दनः ।\nवरेण च्छन्दयामास वरदः सर्वदेहिनाम् ॥ ३,११.९ ॥"
  },
  {
    "text": "ब्रह्मोवाच ।\nयदि तुष्टोऽसि भगवन्ननायासेन वै जगत् ।\nचराचरयुतं चैतत्सृजामि त्वत्प्रसादतः ॥ ३,११.१० ॥"
  },
  {
    "text": "एवमुक्तो विधात्रा तु महाल क्ष्मीमुदैक्षत ।\nतदा प्रादुरभूस्त्वं हि जगन्मोहनरूपधृक् ॥ ३,११.११ ॥"
  },
  {
    "text": "तवायुधार्थं दत्तं च पुष्पबाणेक्षुकार्मुकम् ।\nविजयत्वमजेयत्वं प्रादा त्प्रमुदितो हरिः ॥ ३,११.१२ ॥"
  },
  {
    "text": "असौ सृजति भूतानि कारणेन स्वकर्मणा ।\nसाक्षिभूतः स्वजनतो भवान्भजतु निर्वृन्तिम् ॥ ३,११.१३ ॥"
  },
  {
    "text": "एष दत्तवरो ब्रह्मा त्वयि विन्यस्य तद्भरम् ।\nमनसो निर्वृतिं प्राप्य वर्ततेऽद्यापि मन्मथ ॥ ३,११.१४ ॥"
  },
  {
    "text": "अमोघं बलवीर्यं ते न ते मोघः पराक्रमः ॥ ३,११.१५ ॥"
  },
  {
    "text": "सुकुमाराण्यमोघानि कुसुमास्त्राणि ते सदा ।\nब्रह्मदत्तवरोऽयं हि तारको नाम दानवः ॥ ३,११.१६ ॥"
  },
  {
    "text": "बाधते सकलांल्लोकानस्मानपि विशेषतः ।\nशिवपुत्रादृतेऽन्यत्र न भयं तस्य विद्यते ॥ ३,११.१७ ॥"
  },
  {
    "text": "त्वां विनास्मिन्महाकार्ये न कश्चित्प्रवदेदपि ।\nस्वकराच्च भवेत्कार्यं भवतो नान्यतः क्वचित् ॥ ३,११.१८ ॥"
  },
  {
    "text": "आत्म्यैक्यधयाननिरतः शिवो गौर्या समन्वितः ।\nहिमाचलतले रम्ये वर्तते मुनिभिर्वृतः ॥ ३,११.१९ ॥"
  },
  {
    "text": "तं नियोजय गौर्यां तु जनिष्यति च तत्सुतः ।\nईषत्कार्यमिदं कृत्वा त्रायस्वास्मान्महाबल ॥ ३,११.२० ॥"
  },
  {
    "text": "एवमभ्यर्थितो देवैः स्तूयमानो मुहुर्मुहुः ।\nजगामात्मविनाशाय यतो हिमवतस्तटम् ॥ ३,११.२१ ॥"
  },
  {
    "text": "किमप्याराधयान्तं तु ध्यानसंमीलितेक्षणम् ।\nददर्शेशानमासीनं कुसुमषुरुदायुधः ॥ ३,११.२२ ॥"
  },
  {
    "text": "एतस्मिन्नन्तरे तत्र हिमवत्तनया शिवम् ।\nआरिराधयिषुश्चा गाद्बिभ्राणा रूपमद्भुतम् ॥ ३,११.२३ ॥"
  },
  {
    "text": "समेत्य शम्भुं गिरिजां गन्धपुष्पोपहारकैः ।\nशुश्रूषणपरां तत्र ददर्शातिबलः स्मरः ॥ ३,११.२४ ॥"
  },
  {
    "text": "अदृश्यः सर्वभूतानान्नातिदूरेऽस्य संस्थितः ।\nसुमनोमार्गणैरग्र्यैस्स विव्याध महेश्वरम् ॥ ३,११.२५ ॥"
  },
  {
    "text": "विस्मृत्य स हि कार्याणि बाणविद्धोऽन्तिके स्थिताम् ।\nगौरीं विलोकयामास मन्मथाविष्टचेतनः ॥ ३,११.२६ ॥"
  },
  {
    "text": "धृतिमालंब्य तु पुनः किमेतदिति चिन्तयन् ।\nददर्शाग्रे तु सन्नद्धं मन्मथं कुसुमायुधम् ॥ ३,११.२७ ॥"
  },
  {
    "text": "तं दृष्ट्वा कुपितः शूली त्रैलोक्यदहनक्षमः ।\nतार्तीयं चक्षुरुन्मील्य ददाह मकरध्वजम् ॥ ३,११.२८ ॥"
  },
  {
    "text": "शिवेनैवमवज्ञाता दुःखिता शैलकन्यका ।\nअनुज्ञया ततः पित्रोस्तपः कर्तुमगाद्वनम् ॥ ३,११.२९ ॥"
  },
  {
    "text": "अथ तद्भस्म संवीक्ष्य चित्रकर्मा गणेश्वरः ।\nतद्भस्मना तु पुरुषं चित्राकारं चकार सः ॥ ३,११.३० ॥"
  },
  {
    "text": "तं विचित्रतनुं रुद्रो ददर्शाग्रे तु पूरुषम् ।\nतत्क्षणाज्जात जीवोऽभून्मूर्तिमानिव मन्मथः ।\nमहाबलोऽतितेजस्वी मध्याह्नार्कसमप्रभः ॥ ३,११.३१ ॥"
  },
  {
    "text": "तं चित्रकर्मा बाहुभ्यां समालिङ्ग्य मुदान्वितः ।\nस्तुहि वाल महादेवं स तु सर्वार्थसिद्धिदः ॥ ३,११.३२ ॥"
  },
  {
    "text": "इत्युक्त्वा शतरुद्रीयमुपादिशदमेयधीः ।\nननाम शतशो रुद्रं शतरुद्रियमाजपन् ॥ ३,११.३३ ॥"
  },
  {
    "text": "ततः प्रसन्नो भगवान्महादेवो वृषध्वजः ।\nवरेण च्छन्दयामास वरं वव्रे स बालकः ॥ ३,११.३४ ॥"
  },
  {
    "text": "प्रतिद्वन्द्विबलार्थं तु मद्बलेनोपयोक्ष्यति ।\nतदस्त्रशस्त्रमुख्यानि वृथा कुर्वन्तु नो मम ॥ ३,११.३५ ॥"
  },
  {
    "text": "तथेति तत्प्रतिश्रुत्य विचार्य किमपि प्रभुः ।\nषष्टिवर्षसहस्राणि राज्यमस्मै ददौ पुनः ॥ ३,११.३६ ॥"
  },
  {
    "text": "एतद्दृष्ट्वा तु चरितं धाता भण्डिति भण्डिति ।\nयदुवाच ततो नाम्ना भण्डो लोकेषु कथ्यते ॥ ३,११.३७ ॥"
  },
  {
    "text": "इति दत्त्वा वरं तस्मै सर्वैर्मुनिगणैर्वृतः ।\nदत्त्वास्त्राणि च शस्त्राणि तत्रैवान्तरधाच्च सः ॥ ३,११.३८ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने भण्डासुरप्रादुर्भावो नामैकादशोऽध्यायः"
  }
]
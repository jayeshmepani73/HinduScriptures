[
  {
    "text": "हयग्रीव उवाच\nअथ वापीत्रयादीनां कक्ष्याभेदान्प्रचक्ष्महे ।\nएषां श्रवणमात्रेण जायते श्रीमहोदयः ॥ ३,३५.१ ॥\nसहस्रस्तम्भशालस्यांतरमारुतयोजने ।\nमनो नाम महाशालः सर्वरत्नविचित्रितः ॥ ३,३५.२ ॥\nपूर्ववद्गोपुरद्वारकपाटार्गलसंयुतः ।\nतन्मध्यकक्ष्याभागस्तु सर्वाप्यमृतवापिका ॥ ३,३५.३ ॥\nयत्पीत्वा योगिनः सिद्धा वज्रकाया महाबलाः ।\nभवन्ति पुरुषाः प्राज्ञास्तदेव हि रसायनम् ॥ ३,३५.४ ॥\nवाप्याममृतमय्यां तु वर्तते तोयतां गतम् ।\nतद्गन्धाघ्राणमात्रेण सिद्धिकान्तापतिर्भवेत् ॥ ३,३५.५ ॥\nअस्पृशन्नपि विन्धयारे पुरुषः क्षीणकल्मषः ।\nउभयोः शालयोः पार्श्वे सुधावापीतटद्वये ॥ ३,३५.६ ॥\nअधक्रोशसमायामा अन्यास्सर्वाश्च वापिकाः ।\nचतुर्योजनदूरं तु तलं तस्या जलान्तरे ॥ ३,३५.७ ॥\nसोपानावलयस्तस्या नानारत्नविचित्रिताः ।\nस्वर्णवर्णा रत्नवर्णास्तस्यां हंसाश्च सारसाः ॥ ३,३५.८ ॥\nआस्फोट्यते तटद्वन्द्वतरङ्गैर्मन्दचञ्चलैः ।\nपक्षिणस्तज्जलं पीत्वा रसायनमयं नवम् ॥ ३,३५.९ ॥\nअजरामरतां प्राप्तास्तत्र विन्ध्यनिषूदन ।\nसदाकूजितलक्षेण तत्र कारण्डवद्विजाः ॥ ३,३५.१० ॥\nजपन्ति ललितादेव्या मन्त्रमेव महत्तरम् ।\nपरितो वापिकाचक्रपरिवेषणभूयसा ॥ ३,३५.११ ॥\nन तत्र गन्तु मार्गोऽस्ति नौकावाहनमन्तरा ।\nआज्ञया केवलं तत्र मन्त्रिणी दण्डनाथयोः ।\nतारा नाम महाशक्तिर्वर्तते तोरणेश्वरी ॥ ३,३५.१२ ॥\nबह्व्यस्तत्रोत्पलश्यामास्तारायाः परिचारिकाः ।\nरत्ननौकासहस्रेण खेलन्त्यो सरसीजले ॥ ३,३५.१३ ॥\nअपरं पारमायान्ति पुनर्यान्ति परं तटम् ।\nवीणावेणुमृदङ्गादि वादयन्त्यो मुहुर्मुहुः ॥ ३,३५.१४ ॥\nकोटिशस्तत्र ताराया नाविक्यो नवयौवनाः ।\nमुहुर्गायन्ति नृत्यन्ति देव्याः पुण्यतमं यशः ॥ ३,३५.१५ ॥\nअरित्रपाणयः काश्चित्काश्चिच्छूगाम्बुपाणयः ।\nपिबन्त्यस्तत्सुधातोयं संचरन्त्यस्तरीशतैः ॥ ३,३५.१६ ॥\nतासां नौकावाहिकानां शक्तीनां श्यामलत्विषाम् ।\nप्रधानभूता तारांबा जलौघशमनक्षमा ॥ ३,३५.१७ ॥\nआज्ञां विना तयोस्तारा मन्त्रिणीदण्डधारयोः ।\nत्रिनेत्रस्यापि नो दत्ते वापिकांभसि सन्तरम् ॥ ३,३५.१८ ॥\nगायन्तीनां चलन्तीनां नौकाभिर्मणिचारुभिः ।\nमहाराज्ञी महौदार्यं पतन्तीनां पदेपदे ॥ ३,३५.१९ ॥\nपिबन्तीनां मधु भृशं माणिक्यचषकोदरैः ।\nप्रतिनौकं मणिगृहे वसन्तीनां मनोहरे ॥ ३,३५.२० ॥\nतारातरणिशक्तीनां समवायोऽतिसुन्दरः ।\nकाश्चिन्नौकाः सुवर्णाढ्याः काश्चिद्रत्नकृता मुने ॥ ३,३५.२१ ॥\nमकराकारमापन्नाः काश्चिन्नौका मृगाननाः ।\nकाश्चित्सिंहासना नावः काश्चिद्दन्तावलाननाः ॥ ३,३५.२२ ॥\nइत्थं विचित्ररूपाभिर्नौङ्काभिः परिवेष्टिता ।\nतारांबामहतीं नौकामधिगम्य विराजते ॥ ३,३५.२३ ॥\nअनुलोमविलोमाभ्यां सञ्चारं वापिकाजले ।\nतन्वाना सततं तारा कक्ष्यामेनां हि रक्षति ॥ ३,३५.२४ ॥\nमनशालस्यान्तराले सप्तयोजनदूरतः ।\nबुद्धिशाल इति ख्यातश्चतुर्योजनमुच्छ्रितः ॥ ३,३५.२५ ॥\nतन्मध्यकक्ष्याभागेऽस्ति सर्वाप्यानन्दवापिका ।\nतत्र दिव्यं महामद्यं बकुलामोदमेदुरम् ।\nप्रतप्तकनकच्छायं तज्जलत्वेन वर्त्तते ॥ ३,३५.२६ ॥\nआनन्दवापिकागाधाः पूर्ववत्परिकीर्त्तिताः ।\nसोपानादिक्रमश्चैव पक्षिणास्तत्र पूर्ववत् ॥ ३,३५.२७ ॥\nतत्रत्यं सलिलं मद्यं पायम्पायं तटस्थिताः ।\nविहरन्ति मदोन्मत्ताः शक्तयो मदपाटलाः ॥ ३,३५.२८ ॥\nसाक्षाच्च वारुणी देवी तत्र नौकाधिनायिका ।\nयां सुधामालिनीमाहुर्यामा हुरमृतेश्वरीम् ॥ ३,३५.२९ ॥\nसा तत्र मणिनौकास्थशक्तिसेनासमावृता ।\nईषदालोकमात्रेण त्रैलोक्यमददायिनी ॥ ३,३५.३० ॥\nतरुणादित्य सङ्काश मदारक्तकपोलभूः ।\nपारिजातप्रसूनस्रक्परिवीतकचाचिता ॥ ३,३५.३१ ॥\nवहन्ती मदिरापूर्णं चषकं लोलदुत्पलम् ।\nपक्वं पिशितखण्डं च मणिपात्रे तथान्यके ॥ ३,३५.३२ ॥\nवारुणीतरणिश्रेणीनायिका तत्र राजते ।\nसाप्याज्ञयैव सर्वेषां मन्त्रिणीदण्डनाथयोः ।\nददाति वापीतरणं त्रिनेत्रस्यापि नान्यथा ॥ ३,३५.३३ ॥\nअथ बुद्धिमहाशालान्तरे मारुतयोजने ।\nअहङ्कारमहाशालः पूर्ववद्गोपुरान्वितः ॥ ३,३५.३४ ॥\nतयोस्तु शालयोर्मध्ये कक्ष्याभूरखिला मुने ।\nविमर्शवापिका नाम सौषुम्णामृतरूपिणी ॥ ३,३५.३५ ॥\nतन्महायोगिनामन्तर्मनो मारुतपूरितम् ।\nसुषुम्णदण्डविवरे जागर्ति परमामृतम् ॥ ३,३५.३६ ॥\nतदेव तस्याः सलिलं वापिकायास्तपोधन ।\nपूर्ववत्तटसोपानपक्षिनौका हि ताः स्मृताः ॥ ३,३५.३७ ॥\nतत्र नौकेश्वरी देवी क्लरुकुल्लेतिविश्रुता ।\nतमालश्यामलाकारा श्यामकञ्चुकधारिणी ॥ ३,३५.३८ ॥\nनौकेश्वरीभिरन्याभिस्स्वसमानाभिरावृता ।\nरत्नारित्रकरा नित्यमुल्लसन्मदमांसला ॥ ३,३५.३९ ॥\nपरितो भ्राम्यति मुने मणिनौकाधिरोहिणी ।\nवापिका पयसागाधा पूर्ववत्परिकीर्तिता ॥ ३,३५.४० ॥\nअहङ्कारस्य शालस्यान्तरे मारुतयोजने ।\nसूर्यबिंबमहाशालश्चतुर्योजन मुच्छ्रितः ॥ ३,३५.४१ ॥\nसूर्यस्यापि महानासीद्यदभूदरुणोदयः ।\nतन्मध्यकक्ष्या वसुधा खचिता कुरविन्दकैः ॥ ३,३५.४२ ॥\nतत्र बालातपोद्गारे ललिता परमेश्वरी ।\nअतितीव्रतपस्तप्त्वा सूर्योऽलभत तां द्युतिम् ॥ ३,३५.४३ ॥\nग्रहराशिगणाः सर्वे नक्षत्राण्यपि तारकाः ।\nतेऽत्रेव हि तपस्तप्त्वा लोकभासकतां गताः ॥ ३,३५.४४ ॥\nमार्तण्डभैरवस्तत्र भिन्नो द्वादशधा मुने ।\nशक्तिभिस्तैजसीभिश्च कोटिसंख्याभिरन्वितः ३५.४५ ।\nमहाप्रकाशरूपश्च मदारुणविलोचनः ।\nकङ्कोलितरुखण्डेषु नित्यं क्रीडारसोत्सुकः ।\nवर्तते विन्ध्यदर्पारे पारे यस्तन्मयस्थितः ॥ ३,३५.४६ ॥\nमहाप्रकाशनाम्रास्ति तस्य शक्तिर्महीयसी ।\nचक्षुष्मत्यपराशक्तिश्छाया देवी परा स्मृता ॥ ३,३५.४७ ॥\nइत्थं तिसृभि रिष्टाभिः शक्तिभिः परिवारितः ।\nललिताया महेशान्याः सदा विद्या हृदा जपन् ॥ ३,३५.४८ ॥\nतद्भक्तानामिन्द्रियाणि भास्वराणि प्रकाशयन् ।\nबहिरन्तस्तमोजालं समूलमवमर्दयन् ॥ ३,३५.४९ ॥\nतत्र बालातपोद्गारे भाति मार्तण्डभैरवः ।\nसूर्यबिम्बमहाशालान्तरे मारुतयोजने ॥ ३,३५.५० ॥\nचन्द्रबिम्बमयः शालश्चतुर्योजनमुच्छ्रितः ।\nपूर्ववद्गोपुरद्वारकपाटार्गलसंयुतः ॥ ३,३५.५१ ॥\nतन्मध्यभूः समस्तापि चन्द्रिकाद्वारमुच्यते ॥ ३,३५.५२ ॥\nतत्रैव चन्द्रिकाद्वारे तपस्तप्त्वा सुदारुणम् ।\nअत्रिनेत्रसमुत्पन्नश्चन्द्रमाः कान्तिमाययौ ॥ ३,३५.५३ ॥\nअत्र श्रीसोमनाथाख्यो वर्तते निर्मलाकृतिः ।\nदेवस्त्रलोक्यतिमिरध्वंसी संसारवर्तकः ॥ ३,३५.५४ ॥\nपिबञ्च षकसम्पूर्णं निर्मलं चन्द्रिकामृतम् ।\nसप्तविंशतिनक्षत्रशक्तिभिः परिवारितः ॥ ३,३५.५५ ॥\nसदा पूर्णनिजाकारो निष्कलङ्को निजाकृतिः ।\nतत्रैव चन्द्रिकाद्वारे वर्तते भगवाञ्छशी ॥ ३,३५.५६ ॥\nललिताया जपैध्यानैः स्तोत्रैः पूजाशतैरपि ।\nअश्विन्यादियुतस्तत्र कालं नयति चन्द्रमाः ॥ ३,३५.५७ ॥\nअन्याश्च शक्तयस्तारानामधेयाः सहस्रशः ।\nसन्ति तस्यैव निकटे सा कक्षा तत्प्र पूरिता ॥ ३,३५.५८ ॥\nअथ चन्द्रस्य शालस्यान्तरे मारुतयोजने ।\nशृङ्गारो नाम शालोऽस्ति चतुर्योजनमुच्छ्रितः ॥ ३,३५.५९ ॥\nशृङ्गारागाररूपैस्तु कौस्तुभैरिव निर्मितः ।\nमहाशृङ्गारपरिखा तन्मध्ये वसुधाखिला ॥ ३,३५.६० ॥\nपरिखावलये तत्र शृङ्गाररसपूरिते ।\nशृङ्गारशक्तयः सन्ति नानाभूषणभासुराः ॥ ३,३५.६१ ॥\nतत्र नौकासहस्रेण संचरन्त्यो मदोद्धताः ।\nउपासते सदा सत्तं नौकास्थं कुसुमायुधम् ॥ ३,३५.६२ ॥\nस तु संमोहयत्येव विश्वं सम्मोहनादिभिः ।\nविशिखैरखिलांल्लोकांल्ललिताज्ञावशंवदः ॥ ३,३५.६३ ॥\nतत्प्रभावेण संमूढा महापद्माटवीस्थलम् ।\nवनितुं शुद्धवेषाश्च ललिताभक्तिनिर्भराः ।\nसावधानेन मनसा यान्ति पद्माटदीस्थलम् ॥ ३,३५.६४ ॥\nन गन्तुं पारयत्येव सुरसिद्धनराः सुराः ।\nब्रह्मविष्णुमहेशास्तु शुद्धचित्ताः स्वभावतः ।\nतदाज्ञया परं यान्ति महापद्माटवीस्थलम् ॥ ३,३५.६५ ॥\nसंसारिणश्च रागान्धाबहुसंकल्पकल्पनाः ।\nमहाकुलाश्च पुरुषा विकल्पज्ञानधूसराः ॥ ३,३५.६६ ॥\nप्रभूतरागगहनाः प्रौढव्यामोहदायिनीम् ।\nमहाशृङ्गारपरिखान्तरितुं न विचक्षणाः ॥ ३,३५.६७ ॥\nयस्मादजेयसैन्दर्यस्त्रैलोक्यजनमोहनः ।\nमहाशृङ्गारपरिखाधिकारी वर्तते स्मरः ॥ ३,३५.६८ ॥\nतस्य सर्वमतिक्रम्य महतामपि मोहनम् ।\nमहापद्माटवीं गन्तुं न कोऽपि भवति क्षमः ॥ ३,३५.६९ ॥\nअथ शृङ्गारशालस्यान्तराले सप्तयोजने ।\nचिन्तामणिगृहं नाम चक्रराजमहालयः ॥ ३,३५.७० ॥\nतन्मध्यभूः समस्तापि परितो रत्नभूषिता ।\nमहापद्माटवी नाम सर्वसौभाग्यदायिनी ॥ ३,३५.७१ ॥\nशृङ्गाराख्यामहाकालपर्यन्तं गोपुरं मुने ।\nचतुर्दिक्ष्वप्येवमेव गोपुराणां व्यवस्थितिः ॥ ३,३५.७२ ॥\nसर्वदिक्षु तदुक्तानि गोपुराणिशतं मुने ।\nशालास्तु विंशतिः प्रोक्ताः पञ्चसंख्याधिकाः शुभाः ॥ ३,३५.७३ ॥\nसर्वेषामपि शालानां मूलं योजनसंमितम् ।\nपद्माटवीस्थलं वक्ष्ये सावधानो मुने शृणु ॥ ३,३५.७४ ॥\nसमस्तरत्नखचिते तत्र षड्योजनान्तरे ।\nपरितस्थलपद्मानि महाकाण्डानि संति वै ॥ ३,३५.७५ ॥\nकाण्डास्तु योजनायामा मृदुभिः कण्टकैर्वृताः ।\nपत्राणि तालदशकमात्रायामानि संति वै ॥ ३,३५.७६ ॥\nकेसराश्च सरोजानां पञ्चतालसमायताः ।\nदशतालसमुन्नम्रः कर्णिकाः परिकीर्तिताः ॥ ३,३५.७७ ॥\nअत्यन्तकोमलान्यत्र सदा विकसितानि च ।\nनवसौरभहृद्यानि विशङ्कटदलानि च ।\nबहुशः संति पद्मानि कोटीनामपि कोटिशः ॥ ३,३५.७८ ॥\nमहापद्माटवीकक्ष्यापूर्वभागे घटोद्भव ।\nक्रोशोन्नतो वह्निरूपो वर्तुलाकारसंस्थितः ॥ ३,३५.७९ ॥\nअर्द्धयोजनविस्तारः कलाभिर्दशभिर्युतः ।\nअर्घ्यपात्रमहाधारो वर्तते कुम्भसम्भव ॥ ३,३५.८० ॥\nतदाधारस्य परितः शक्तयो दीप्तविग्रहाः ।\nधूम्रार्चिःप्रमुखा भान्ति कला दश विभावसोः ॥ ३,३५.८१ ॥\nदीप्ततारुण्यलक्ष्मीका नानालङ्कारभूषिताः ।\nआधाररूपं श्रीमन्तं भगवन्तं हविर्भुजम् ।\nपरिष्वज्यैव परितो वर्तन्ते मन्मथालसाः ॥ ३,३५.८२ ॥\nधूम्रार्चिरुष्णा ज्वलिनी ज्वालिनी विस्फुलिङ्गिनी ।\nसुश्रीःसुरूपा कपिला हव्यकव्यवहेतिच ।\nएता दशकलाः प्रोक्ता वह्नेराधाररूपिणः ॥ ३,३५.८३ ॥\nतत्राधारे स्थितो देवः पात्ररूपं समाश्रितः ।\nसूर्यस्त्रिलोकीतिमिरप्रध्वंसप्रथितोदयः ॥ ३,३५.८४ ॥\nसूर्यात्मकं तु तत्पात्रं सार्द्धयोजनमुन्नतम् ।\nयोजनायामविस्तारं महाज्योतिः प्रकाशितम् ॥ ३,३५.८५ ॥\nतत्पात्रात्परितः सक्तवपुषः पुत्रिका इव ।\nवर्तन्ते द्वादश कला अतिभास्वररोचिषः ॥ ३,३५.८६ ॥\nतपिनी तापिनी धूम्रा मरीचिर्ज्वलिनी रुचिः ।\nसुषुम्णा भोगदा विश्वा बोधिनी धारिणी क्षमा ॥ ३,३५.८७ ॥\nतस्मिन्पात्रे परानन्दकारणं परमामृतम् ।\nसर्वौंषधि रसाढ्यं च हृद्यसौरभसंयुतम् ॥ ३,३५.८८ ॥\nनीलोत्पलैश्च कह्लारैरम्लानैरतिसौरभैः ।\nवास्यमानं सदा हृद्यं शीतलं लघु निर्मलम् ॥ ३,३५.८९ ॥\nचलद्वीचिशतोदारं ललिताभ्यर्चनोचितम् ।\nसदा शब्दायमानं च भासतेऽर्चनकारणम् ॥ ३,३५.९० ॥\nतदर्घ्यममृतं प्रोक्तं निशाकरकलामयम् ।\nतस्मिंस्तनीयसीर्नौका मणिकॢप्ताः समास्थिताः ।\nनिशाकरकला हृद्याः क्रीडन्ति नवयौवनाः ॥ ३,३५.९१ ॥\nअमृता मानदा पूष्णा तुष्टिः पुष्टी रतिर्धृतिः ।\nशशिनी चन्द्रिका कान्तिर्ज्योत्स्ना श्रीः प्रीतिरङ्गदा ॥ ३,३५.९२ ॥\nपूर्णा पूर्णामृता चेति कलाः पीयूष रोचिषः ।\nनवयौवनसंपूर्णाः सदा प्रहसिताननाः ॥ ३,३५.९३ ॥\nपुष्टिर्ऋद्धिः स्थितिर्मेधा कान्तिर्लक्ष्मीर्द्युतिर्धृतिः ।\nजरा सिद्धिरिति प्रोक्ताः क्रीडन्ति ब्रह्मणः कलाः ॥ ३,३५.९४ ॥\nस्थितिश्च पालिनी शान्तिश्चेश्वरी ततिकामिके ।\nवरदाह्लादिनी प्रीतिर्दीर्घा चेति हरेः कलाः ॥ ३,३५.९५ ॥\nतीक्ष्णा रौद्री भया निद्रा तन्द्रा क्षुत्क्रोधिनी त्रपा ।\nउत्कारी मृत्युरप्येता रोद्ध्र्यस्तत्र स्थिताः कलाः ॥ ३,३५.९६ ॥\nईश्वरस्य कलाः पीताः श्वेताश्चैवारुणाः सिताः ।\nचतस्र एव प्रोक्तास्तु शङ्करस्य कला अथ ॥ ३,३५.९७ ॥\nनिवृत्तिश्च प्रतिष्ठा च विद्या शान्तिस्तथैव च ।\nइन्दिरा दीपिका चैव रेचिका चैव मोचिका ॥ ३,३५.९८ ॥\nपरा सूक्ष्मा च विन्ध्यारे तथा सूक्ष्मामृता कला ।\nज्ञानामृता व्याधिनी च व्यापिनी व्योमरूपिका ।\nएताः षोडश संप्रोक्तास्तत्र क्रीडन्ति शक्तयः ॥ ३,३५.९९ ॥\nरुद्रनौकासमारूढास्ततश्चेतश्च चञ्चलाः ।\nशक्तिरुपेण खेलन्ति तत्र विद्याः सहस्रशः ॥ ३,३५.१०० ॥\nअर्घ्यसंशोधनार्थाय कल्पिताः परमेष्ठिना ।\nतदर्घ्यममृतं पीत्वा सदा माद्यन्ति शक्तयः ॥ ३,३५.१०१ ॥\nमहापद्माटवीवासा महाचक्रस्थिता अपि ।\nमुहुर्मुहुर्नवनवं मुहुस्चाबद्धसौरभम् ॥ ३,३५.१०२ ॥\nरत्नकुम्भसहस्रैश्च सुवर्णघटकोटिभिः ।\nआपूर्यापूर्य सततं तदर्घ्यममृतं महत् ॥ ३,३५.१०३ ॥\nचिन्तामणिगृहस्थानां परिचारकशक्तयः ।\nअणिमादिकशक्तीनामर्घ्ययन्ति मदोद्धताः ॥ ३,३५.१०४ ॥\nमहापद्माटवीकक्ष्यापूर्वभागेऽर्घ्यकल्पनम् ।\nइत्थ समीरितं पश्चात्तत्रान्यदपि कथ्यते ॥ ३,३५.१०५ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने महापद्माटव्यार्घ्यस्थापनकथनं नाम पञ्चत्रिंशोऽध्यायः"
  }
]
[
  {
    "text": "इन्द्र उवाच\nभगवन्सर्व धर्मज्ञ त्रिकालज्ञानवित्तम ।\nदुष्कृतं तत्प्रतीकारो भवता सम्यगीरितः ॥ ३,९.१ ॥"
  },
  {
    "text": "केन कर्मविपाकेन ममापदि यमागता ।\nप्रायश्चित्तं च किं तस्य गदस्व वदतां वर ॥ ३,९.२ ॥"
  },
  {
    "text": "बृहस्पतिरुवाच\nकाश्यपस्य ततो जज्ञे दित्यां दनुरिति स्मृतः ।\nकन्या रूपवती नाम धात्रे तां प्रददौ पिता ॥ ३,९.३ ॥"
  },
  {
    "text": "तस्याः पुत्रस्ततो जातो विश्वरूपो महाद्युतिः ।\nनारायणपरो नित्यं वेदवेदाङ्गपारगः ॥ ३,९.४ ॥"
  },
  {
    "text": "ततो दैत्येश्वरो वव्रे भृगुपुत्रं पुरोहितम् ।\nभवानधिकृतो राज्ये देवानामिव वासवः ॥ ३,९.५ ॥"
  },
  {
    "text": "ततः पूर्वे च काले तु सुधर्मायां त्वयि स्थिते ।\nत्वया कश्चित्कृतः प्रश्न ऋषीणां सन्निधौ तदा ॥ ३,९.६ ॥"
  },
  {
    "text": "संसारस्तीर्थयात्रा वा कोऽधिकोऽस्ति तयोर्गुमः ।\nवदन्तु तद्विनिश्चित्य भवन्तो मदनुग्रहात् ॥ ३,९.७ ॥"
  },
  {
    "text": "तत्प्रश्नस्योत्तरं वक्तुं ते सर्व उपचक्रिरे ।\nतत्पूर्वमेव कथितं मया विधिबलेन वै ॥ ३,९.८ ॥"
  },
  {
    "text": "तीर्थ यात्रा समधिका संसारादिति च द्रुतम् ।\nतच्छ्रुत्वा ते प्रकुपिताः शेपुर्मामृषयोऽखिलाः ॥ ३,९.९ ॥"
  },
  {
    "text": "कर्मभूमिं व्रजेः शीघ्रं दारिर्द्येण मितैः सुतैः ।\nएवं प्रकुपितैः शप्तः खिन्नः काञ्चीं समाविशम् ॥ ३,९.१० ॥"
  },
  {
    "text": "पुरीं पुरोधसा हीनां वीक्ष्य चिन्ताकुलात्मना ।\nभवता सह देवैस्तु पौरोहित्यार्थमादरात् ॥ ३,९.११ ॥"
  },
  {
    "text": "प्रार्थितो विश्वरूपस्तु बभूव तपतां वरः ।\nस्वस्रीयो दानवानां तु देवानां च पुरोहितः ॥ ३,९.१२ ॥"
  },
  {
    "text": "नात्यर्थम करोद्वैरं दैत्येष्वपि महातपाः ।\nबभूवतुस्तुल्यबलौ तदा देत्येन्द्रवासवौ ॥ ३,९.१३ ॥"
  },
  {
    "text": "ततस्त्वं कुपितो राजन्स्वक्लीयं दानवेशितुः ।\nहन्तुमिच्छन्नगाश्चाशु तपसः साधनं वनम् ॥ ३,९.१४ ॥"
  },
  {
    "text": "तमासनस्थं मुनिभिस्त्रिशृङ्गमिव पर्वतम् ।\nत्रयी मुखरदिग्भागं ब्रह्मानदैकनिष्ठितम् ॥ ३,९.१५ ॥"
  },
  {
    "text": "सर्वभूतहितं तं तु मत्वा चेशानुकूलितः ।\nशिरांसि यौगपद्येन छिन्नात्यासंस्त्वयैव तु ॥ ३,९.१६ ॥"
  },
  {
    "text": "तेन पापेन संयुक्तः पीडितश्च मुहुर्मुहुः ।\nततो मेरुगुहां नीत्वा बहूनब्दान्हि संस्थितः ॥ ३,९.१७ ॥"
  },
  {
    "text": "ततस्तस्य वचः श्रुत्वा ज्ञात्वा तु मुनिवाक्यतः ।\nपुत्र शोकेन संतप्तस्त्वां शशाप रुषान्वितः ॥ ३,९.१८ ॥"
  },
  {
    "text": "निःश्रीको भवतु क्षिप्रं मम शापेन वासवः ।\nअनाथकास्ततो देवा विषण्णा दैत्यपीडिताः ॥ ३,९.१९ ॥"
  },
  {
    "text": "त्वया मया च रहिताः सर्वे देवाः पलायिताः ।\nगत्वा तु ब्रह्मसदनं नत्वा तद्वृत्तमूचिरे ॥ ३,९.२० ॥"
  },
  {
    "text": "ततस्तु चिन्तया मास तदघस्य प्रतिक्रियाम् ।\nतस्य प्रतिक्रियां वेत्तुं न शशाकात्मभूस्तदा ॥ ३,९.२१ ॥"
  },
  {
    "text": "ततो देवैः परिवृतो नारायणमुपागमत् ॥ ३,९.२२ ॥"
  },
  {
    "text": "नत्वा स्तुत्वा चतुर्वक्रस्तद्वृत्तान्तं व्यजिज्ञपत् ।\nविचिन्त्य सोऽपि बहुधा कृपया लोकनायकः ॥ ३,९.२३ ॥"
  },
  {
    "text": "तदघं तु त्रिधा भित्त्वा त्रिषु स्थानेष्वथार्पयत् ।\nस्त्रीषु भूम्यां च वृक्षेषु तेषामपि वरं ददौ ॥ ३,९.२४ ॥"
  },
  {
    "text": "तदा भर्त्तृसमायोगं पुत्रावाप्तिमृतुष्वपि ।\nछेदे पुनर्भवत्वं तु सर्वेषामपि शाखिनाम् ॥ ३,९.२५ ॥"
  },
  {
    "text": "खातपूर्तिं धरण्यश्च प्रददौ मधुसूदनः ।\nतेष्वघं प्रबभूवाशु रजोनिर्यासमूषरम् ॥ ३,९.२६ ॥"
  },
  {
    "text": "निर्गतो गह्वरात्तस्मात्त्वमिन्द्रो देवनायकः ।\nराज्यश्रियं च संप्राप्तः प्रसादात्परमेष्ठिनः ॥ ३,९.२७ ॥"
  },
  {
    "text": "तेनैव सांत्वितो धाता जगाद च जनार्दनम् ।\nमम शापो वृथा न स्यादस्तु कालान्तरे मुने ॥ ३,९.२८ ॥"
  },
  {
    "text": "भगवांस्तद्वचः श्रुत्वा मुनेरमिततेजसः ।\nप्रहृष्टो भाविकार्यज्ञस्तूष्णीमेव तदा ययौ ॥ ३,९.२९ ॥"
  },
  {
    "text": "एतावन्तमिमं कालं त्रिलोकीं पालयन्भवान् ।\nएश्वर्यमदमत्तत्वात्कैलासाद्रिमपीडयत ॥ ३,९.३० ॥"
  },
  {
    "text": "सर्वज्ञेन शिवेनाथ प्रेषितो भगवान्मुनिः ।\nदुर्वासास्त्वन्मदभ्रंशं कर्त्तुकामः शशाप ह ॥ ३,९.३१ ॥"
  },
  {
    "text": "एकमेव फलं जातमुभयोः शापयोरपि ।\nअधुना पश्यनिः श्रीकन्त्रैलोक्यं समजायत ॥ ३,९.३२ ॥"
  },
  {
    "text": "न यज्ञाः संप्रवर्त्तन्ते न दानानि च वासव ।\nन यमा नापि नियमा न तपासि च कुत्रचित् ॥ ३,९.३३ ॥"
  },
  {
    "text": "विप्राः सर्वेऽपि निःश्रीका लोभोपहतचेतसः ।\nनिःस्त्त्वा धैर्यहीनाश्च नास्तिकाः प्रायशोऽभवन् ॥ ३,९.३४ ॥"
  },
  {
    "text": "निरौषधिरसा भूमिर्निवीर्य जायतेतराम् ।\nभास्करो धूसराकारश्चन्द्रमाः कान्तिवर्जितः ॥ ३,९.३५ ॥"
  },
  {
    "text": "निस्तेजस्को हविर्भोक्ता मनुद्धूलिकृताकृतिः ।\nन प्रसन्ना दिशां भागा नभो नैव च निर्मलम् ॥ ३,९.३६ ॥"
  },
  {
    "text": "दुर्बला देवताः सर्वा विभान्त्यन्यादृशा इव ।\nविनष्टप्रयमेवास्ति त्रैलोक्यं सचराचरम् ॥ ३,९.३७ ॥"
  },
  {
    "text": "हयग्रीव उवाच\nइत्थं कथयतोरेव बृहस्पतिपहेन्द्रयोः ।\nमलकाद्या महादैत्याः स्वर्गलोकं बबाधिरे ॥ ३,९.३८ ॥"
  },
  {
    "text": "नन्दनोद्यान मखिलं चिच्छिदुर्बलगर्विताः ।\nउद्यानपालकान्सर्वानायुधैः समताडयन् ॥ ३,९.३९ ॥"
  },
  {
    "text": "प्राकारमवभिद्यैव प्रविश्य नगरान्तरम् ।\nमन्दिरस्थान्सुरान्सर्वानत्यन्तं पर्यपीडयन् ॥ ३,९.४० ॥"
  },
  {
    "text": "आजहुरप्सरोरत्नान्यशेषाणि विशेषतः ।\nततो देवाः समस्ताश्च चक्रुर्भृशमबाधिताः ॥ ३,९.४१ ॥"
  },
  {
    "text": "तादृशं घोषमाकर्म्य वासवः प्रोज्झितासनः ।\nसर्वैरनुगतो देवैः पलायनपरोऽभवत् ॥ ३,९.४२ ॥"
  },
  {
    "text": "ब्राह्मं धाम समभ्येत्य विषण्मवदनो वृषा ।\nयथावत्कथयामास निखिलं दैत्यचेष्टितम् ॥ ३,९.४३ ॥"
  },
  {
    "text": "विधातापि तदाकर्ण्य सर्वदेवसमन्वितम् ।\nहतश्रीकं हरिहयमालोक्येदमुवाच ह ॥ ३,९.४४ ॥"
  },
  {
    "text": "इन्द्रत्वमखिलैर्द्देवैर्मुकुन्दं शरणं व्रज ।\nदैत्यारातिर्जगत्कर्ता स ते श्रेयो विधास्यति ॥ ३,९.४५ ॥"
  },
  {
    "text": "इत्युक्त्वा तेन सहितः स्वयं ब्रह्मा पितामहः ।\nसमस्तदेवसहितः क्षीरोदधिमुपाययौ ॥ ३,९.४६ ॥"
  },
  {
    "text": "अथ ब्रह्मादयो देवा भगवन्तं जनार्दनम् ।\nतुष्टुवुर्वाग्वरिष्ठाभिः सर्वलोकमहेश्वरम् ॥ ३,९.४७ ॥"
  },
  {
    "text": "अथ प्रसन्नो भगवान्वासुदेवः सनातनः ।\nजगाद स कलान्देवाञ्जगद्रक्षणलंपटः ॥ ३,९.४८ ॥"
  },
  {
    "text": "श्रीभगवानुवाच\nभवतां सुविधास्यामि तेजसैवोपबृंहमम् ।\nयदुच्यते मयेदानीं युष्माभिस्त द्विधीयताम् ॥ ३,९.४९ ॥"
  },
  {
    "text": "ओषधिप्रवराः सर्वाः क्षिपत क्षीरसागरे ।\nअसुरैरपि संधाय सममेव च तैरिह ॥ ३,९.५० ॥"
  },
  {
    "text": "मन्थानं मन्दरं कृत्वा कृत्वा योक्त्रं च वासुकिम् ।\nमयि स्थिते सहाये तु मथ्यताममृतं सुराः ॥ ३,९.५१ ॥"
  },
  {
    "text": "समस्तदानवाश्चापि वक्तव्याः सांत्वपूर्वकम् ।\nसामान्यमेव युष्माकमस्माकं च फलं त्विति ॥ ३,९.५२ ॥"
  },
  {
    "text": "मथ्यमाने तु दुग्धाब्धौ या समुत्पद्यते सुधा ।\nतत्पानाद्बलिनो यूयममर्त्याश्च भविष्यथ ॥ ३,९.५३ ॥"
  },
  {
    "text": "यथा दैत्याश्च पीयूषं नैतत्प्राप्स्यन्ति किञ्चन ।\nकेवलं क्लेशवन्तश्च करिष्यामि तथा ह्यहम् ॥ ३,९.५४ ॥"
  },
  {
    "text": "इति श्रीवासुदेवेन कथिता निखिलाः सुराः ।\nसंधानं त्वतुलैर्दैत्यैः कृतवन्तस्तदा सुराः ।\nनानाविधौषधिगणं समानीय सुरासुराः ॥ ३,९.५५ ॥"
  },
  {
    "text": "श्रीराब्धिपयसि क्षिप्त्वा चन्द्रमोऽधिकनिर्मलम् ।\nमन्थानं मन्दरं कृत्वा कृत्वा योक्त्रं तु वासुकिम् ।\nप्रारेभिरे प्रयत्नेन मन्थितुं यादसां पतिम् ॥ ३,९.५६ ॥"
  },
  {
    "text": "वासुकेः पुच्छभागे तु सहिताः सर्वदेवताः ।\nशिरोभागे तु दैतेया नियुक्तास्तत्र शौरिणा ॥ ३,९.५७ ॥"
  },
  {
    "text": "बलवन्तोऽपि ते दैत्यास्तन्मुखोच्छ्वासपावकैः ।\nनिर्दग्धवपुषः सर्वे निस्तेजस्कास्तदाभवन् ॥ ३,९.५८ ॥"
  },
  {
    "text": "पुच्छदेशे तु कर्षन्तो मुहुराप्यायिताः सुराः ।\nअनुकूलेन वातेन विष्णुना प्रेरितेन तु ॥ ३,९.५९ ॥"
  },
  {
    "text": "आदिकूर्माकृतिः श्रीमान्मध्ये क्षीरपयोनिधेः ।\nभ्रमतो मन्दराद्रेस्तु तस्या धिष्टानतामगात् ॥ ३,९.६० ॥"
  },
  {
    "text": "मध्ये च सर्वदेवानां रूपेणान्येन माधवः ।\nचकर्ष वासुकिं वेगाद्दैत्यमध्ये परेण च ॥ ३,९.६१ ॥"
  },
  {
    "text": "ब्रह्मरूपेण तं शैलं विधार्याक्रान्तवारिधिम् ।\nअपरेण च देवर्षिर्महता तेजसा मुहुः ॥ ३,९.६२ ॥"
  },
  {
    "text": "उपवृंहितवान्देवान्येन ते बलशालिनः ।\nतेजसा पुनरन्येन बलात्कारसहेन सः ॥ ३,९.६३ ॥"
  },
  {
    "text": "उपबृंहितवान्नागं सर्वशक्तिजनार्दनः ।\nमथ्यमाने ततस्तस्मिन्क्षीरब्धौ देवदानवैः ॥ ३,९.६४ ॥"
  },
  {
    "text": "आविर्बभूव पुरतः सुरभिः सुरपूजिता ।\nमुदं जग्मुस्तदा देवा दैतेयाश्च तपोधन ॥ ३,९.६५ ॥"
  },
  {
    "text": "मथ्यमाने पुनस्तस्मिन्क्षीराब्दौ देवदानवैः ।\nकिमेतदिति सिद्धानां दिवि चिन्तयतां तदा ॥ ३,९.६६ ॥"
  },
  {
    "text": "उत्थिता वारुणी देवी मदाल्लोलविलोचना ।\nअसुराणां पुरस्तात्सा स्मयमाना व्यतिष्ठत ॥ ३,९.६७ ॥"
  },
  {
    "text": "जगृहुर्नैव तां दैत्या असुराश्चाभवंस्ततः ।\nसुरा न विद्यते येषां तेनैवासुरशब्दिताः ॥ ३,९.६८ ॥"
  },
  {
    "text": "अथसा सर्वदेवानामग्रतः समतिष्ठत ।\nजगृहुस्तां मुदा देवाः सूचिताः परमेष्ठिना ।\nसुराग्रहणतोऽप्येते सुरशब्देन कीर्तिताः ॥ ३,९.६९ ॥"
  },
  {
    "text": "मथ्यमाने ततो भूयः पारिजातो महाद्रुमः ।\nआविरासीत्सुंगधेन परितो वासयञ्जगत् ॥ ३,९.७० ॥"
  },
  {
    "text": "अत्यर्थसुंदराकारा धीराश्चाप्सरसां गणाः ।\nआविर्भूताश्च देवर्षे सर्वलोकमनोहराः ॥ ३,९.७१ ॥"
  },
  {
    "text": "ततः शीतांशुरुदभूत्तं जग्राह महेश्वरः ।\nविषजातं तदुत्पन्नं जगृहुर्नागजातयः ॥ ३,९.७२ ॥"
  },
  {
    "text": "कौस्तुभाख्यं ततो रत्नमाददे तज्जनार्दनः ।\nततः स्वपत्रगन्धेन मदयन्ती महौषधीः ।\nविजया नाम संजज्ञे भैरवस्तामुपाददे ॥ ३,९.७३ ॥"
  },
  {
    "text": "ततो दिव्यांबरधरो देवो धन्वन्तरिः स्वयम् ।\nउपस्थितः करे बिभ्रदमृताढ्यं कमण्डलुम् ॥ ३,९.७४ ॥"
  },
  {
    "text": "ततः प्रहृष्टमनसो देवा दैत्याश्च सर्वतः ।\nमुनयश्चाभवंस्तुष्टास्तदानीं तपसां निधे ॥ ३,९.७५ ॥"
  },
  {
    "text": "ततो विकसितांभोजवासिनी वरदायिनी ।\nउत्थिता पद्महस्ता श्रीस्तस्मात्क्षीरमहार्मवात् ॥ ३,९.७६ ॥"
  },
  {
    "text": "अथ तां मुनयः सर्वे श्रीसुक्तेन श्रियं पराम् ।\nतुष्टुवुस्तुष्ट हृदया गन्धर्वाश्च जगुः परम् ॥ ३,९.७७ ॥"
  },
  {
    "text": "विश्वाजीप्रमुखाः सर्वे ननृतुश्चाप्सरोगणाः ।\nगङ्गाद्याः पुण्यनद्यश्च स्नानार्थमुपतस्थिरे ॥ ३,९.७८ ॥"
  },
  {
    "text": "अष्टौ दिग्दन्तिनश्चैव मेध्यपात्रस्थितं जलम् ।\nआदाय स्नापयाञ्चक्रुस्तां श्रियं पद्मवासिनीम् ॥ ३,९.७९ ॥"
  },
  {
    "text": "तुलसीं च समुत्पन्नां परार्ध्या मैक्यजां हरेः ।\nपद्ममालां ददौ तस्यै मूर्तिमान्क्षीरसागरः ॥ ३,९.८० ॥"
  },
  {
    "text": "भूषणानि च दिव्यानि विश्वकर्मा समर्पयत् ।\nदिव्यमाल्यां बरधरा दिव्यभूषणभूषिता ।\nययौ वक्षस्थलं विष्णोः सर्वेषां पश्यतां रमा ॥ ३,९.८१ ॥"
  },
  {
    "text": "तुलसी तु धृता तेन विष्णुना प्रभविष्णुना ।\nपश्यति स्म च सा देवी विष्णुवक्षथलालया ।\nदेवान्दयार्द्रया दृष्ट्या सर्वलोकमहेश्वरी ॥ ३,९.८२ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने अमृतमन्थनं नाम नवमोऽध्यायः"
  }
]
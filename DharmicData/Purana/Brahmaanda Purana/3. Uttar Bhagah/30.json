[
  {
    "text": "अगस्त्य उवाच\nअश्वानन महाप्राज्ञ श्रुतमाख्यानमुत्तमम् ।\nविक्रमो ललितादेव्या विशिष्टो वर्णितस्त्वया ॥ ३,३०.१ ॥"
  },
  {
    "text": "चरितैरनघैर्देव्याः सुप्रीतोऽस्मि हयानन ।\nश्रुता सा महतीशक्तिर्मन्त्रिणीदण्डनाथयोः ॥ ३,३०.२ ॥"
  },
  {
    "text": "पश्चात्किमकरोत्तत्र युद्धानन्तरमंबिका ।\nचतुर्थदिनशर्वर्यां विभातायां हयानन ॥ ३,३०.३ ॥"
  },
  {
    "text": "हयग्रीव उवाच\nशृणु कुम्भज तत्प्राज्ञ यत्तया जगदंबया ।\nपश्चादाचरितं कर्म निहते भण्डदानवे ॥ ३,३०.४ ॥"
  },
  {
    "text": "शक्तीनामखिलं सैन्यं दैत्ययुधशतार्दितम् ।\nमुहुराह्लादयामास लोचनैरमृताप्लुतैः ॥ ३,३०.५ ॥"
  },
  {
    "text": "ललितापरमेशान्याः कटाक्षामृतधारया ।\nजहुर्युद्धपरिश्रान्तिं शक्तयः प्रीतिमानसाः ॥ ३,३०.६ ॥"
  },
  {
    "text": "अस्मिन्नवसरे देवा भण्डमर्दनतोषिताः ।\nसर्वेऽपि सेवितुं प्राप्ता ब्रह्मविष्णुपुरोगमाः ॥ ३,३०.७ ॥"
  },
  {
    "text": "ब्रह्मा विष्णुश्च रुद्रश्च शक्राद्यास्त्रिदशास्तथा ।\nआदित्या वसवो रुद्रा मरुतः साध्यदेवताः ॥ ३,३०.८ ॥"
  },
  {
    "text": "सिद्धाः किंपुरुषा यक्षा निरृत्याद्या निशाचराः ।\nप्रह्लादाद्या महादैत्याः सर्वेऽप्यण्डनिवासिनः ॥ ३,३०.९ ॥"
  },
  {
    "text": "आगत्य तुष्टुवुः प्रीत्या सिंहासनमहेश्वरीम् ॥ ३,३०.१० ॥"
  },
  {
    "text": "ब्रह्माद्या ऊचुः\nनमोनमस्ते जगदेकनाथे नमोनमः श्रीत्रिपुराभिधाने ।\nनमोनमो भण्डमहासुरघ्ने नमोऽस्तु कामेश्वरि वामकेशि ॥ ३,३०.११ ॥"
  },
  {
    "text": "चिन्तामणे चिन्तितदानदक्षेऽचिन्तये चिराकारतरङ्गमाले ।\nचित्राम्बरे चित्रजगत्प्रसूते चित्राख्यनित्ये सुखदे नमस्ते ॥ ३,३०.१२ ॥"
  },
  {
    "text": "मोक्षप्रदे मुग्धशशाङ्कचूडे मुग्धस्मिते मोहनभेददक्षे ।\nमुद्रेश्वरीचर्चितराजतन्त्रे मुद्राप्रिये देवि नमोनमस्ते ॥ ३,३०.१३ ॥"
  },
  {
    "text": "क्रूरान्तकध्वंसिनि कोमलाङ्गे कोपेषु कालीं तनुमादधाने ।\nक्रोडानने पालितसैन्यचक्रे क्रोडीकृताशेषभये नमस्ते ॥ ३,३०.१४ ॥"
  },
  {
    "text": "षडङ्गदेवीपरिवारकृष्णे षडङ्गयुक्तश्रुतिवाक्यमृग्ये ।\nषट्चक्रसंस्थे च षडूर्मियुक्ते षड्भावरूपे ललिते नमस्ते ॥ ३,३०.१५ ॥"
  },
  {
    "text": "कामे शिवे मुख्यसमस्तनित्ये कान्तासनान्ते कमलायताक्षि ।\nकामप्रदे कामिनि कामशंभोः काम्ये कलानामधिपे नमस्ते ॥ ३,३०.१६ ॥"
  },
  {
    "text": "दिव्यौषधाद्ये नगरौघरूपे दिव्ये दिनाधीशसहस्रकान्ते ।\nदेदीप्यमाने दयया सनाथे देवाधिदेवप्रमदे नमस्ते ॥ ३,३०.१७ ॥"
  },
  {
    "text": "सदाणिमाद्यष्टकसेवनीये सदाशिवात्मोज्ज्वलमञ्चवासे ।\nसभ्ये सदेकाल यपादपूज्ये सवित्रि लोकस्य नमोनमस्ते ॥ ३,३०.१८ ॥"
  },
  {
    "text": "ब्राह्मीमुखैर्मातृगणैर्निषेव्ये ब्रह्मप्रिये ब्राह्मणबन्धमेत्रि ।\nब्रह्मामृतस्रोतसि राजहंसिब्रह्मेश्वरि श्रीललिते नमस्ते ॥ ३,३०.१९ ॥"
  },
  {
    "text": "संक्षोभिणीमुख्यसमस्तमुद्रासंसेविते संसरणप्रहन्त्रि ।\nसंसारलीलाकृतिसारसाक्षि सदा नमस्ते ललितेऽधिनाथे ।\nनित्ये कलाषोडशकेन नामाकर्षिण्यधीशि प्रमथेन सेव्ये ॥ ३,३०.२० ॥"
  },
  {
    "text": "नित्ये निरातङ्कदयाप्रपञ्चे नीलालकश्रेणि नमोनमस्ते ।\nअनङ्गपुष्पादिभिरुन्नदाभिरनङ्गदेवीभिरजस्रसेव्ये ।\nअभव्यहन्त्र्यक्षरराशिरूपे हतारिवर्गे ललिते नमस्ते ॥ ३,३०.२१ ॥"
  },
  {
    "text": "संक्षोभिणीमुख्यचतुर्दशार्चिर्मालावृतोदारमहाप्रदीप्ते ।\nआत्मानमाबिभ्रति विभ्रमाढ्ये शुभ्राश्रये शुभ्रपदे नमस्ते ॥ ३,३०.२२ ॥"
  },
  {
    "text": "सशर्वसिद्धादि कशक्तिवन्द्ये सर्वज्ञविज्ञातपदारविन्दे ।\nसर्वाधिके सर्वगते समस्तसिद्धिप्रदे श्रीललिते नमस्ते ॥ ३,३०.२३ ॥"
  },
  {
    "text": "सर्वज्ञजातप्रथमाभिरन्यदेवी भिरप्याश्रितचक्रभूमे ।\nसर्वामराकाङ्क्षितपूरयित्रि सर्वस्य लोकस्य सवित्रि पाहि ॥ ३,३०.२४ ॥"
  },
  {
    "text": "वन्दे वशिन्यादिकवाग्विभूते वर्द्धिष्णुचक्र द्युतिवाहवाहे ।\nबलाहकश्यामकचे वचोऽब्धे वरप्रदे सुंदरि पाहि विश्वम् ॥ ३,३०.२५ ॥"
  },
  {
    "text": "बाणादिदिव्यायुधसार्वभौमे भण्डासुरानीकवनान्तदावे ।\nअत्युग्रतेजोज्ज्वलितांबुराशे प्रसेव्यमाने परितो नमस्ते ॥ ३,३०.२६ ॥"
  },
  {
    "text": "कामेशि वज्रेशि भगेश्यरूपे कन्ये कले कालविलोपदक्षे ।\nकथाविशेषीकृतदैत्यसैन्ये कामेशयान्ते कमले नमस्ते ॥ ३,३०.२७ ॥"
  },
  {
    "text": "बिन्दुस्थिते बिन्दुकलैकरूपे बिन्द्वात्मिके बृंहितचित्प्रकाशे ।\nबृहत्कुचंभोजविलोलहारे बृहत्प्रभावे ललिते नमस्ते ॥ ३,३०.२८ ॥"
  },
  {
    "text": "कामेश्वरोत्संगसदानिवासे कालात्मिके देवि कृतानुकंपे ।\nकल्पावसानोत्थित कालिरूपे कामप्रदे कल्पलते नमस्ते ॥ ३,३०.२९ ॥"
  },
  {
    "text": "सवारुणे सांद्रसुधांशुशीते सारङ्गशावाक्षि सरोजवक्त्रे ।\nसारस्य सारस्य सदैकभूमे समस्तविद्येश्वरि संनतिस्ते ॥ ३,३०.३० ॥"
  },
  {
    "text": "तव प्रभावेण चिदग्निजायां श्रीशंभुनाथप्रकडीकृतायाः ।\nभण्डासुराद्याः समरे प्रचण्डा हता जगत्कण्टकतां प्रयाताः ॥ ३,३०.३१ ॥"
  },
  {
    "text": "नव्यानि सर्वाणि वपूंषि कृत्वा हि सांद्रकारुण्यसुधाप्लवैर्न्नः ।\nत्वया समस्तं भुवनं सहर्षं सुजीवितं सुंदरि सभ्यलभ्ये ॥ ३,३०.३२ ॥"
  },
  {
    "text": "श्रीशंभुनाथस्य महाशयस्य द्वितीयतेजः प्रसरात्मके यः ।\nस्थाण्वाश्रमे कॢप्ततया विरक्तः सतीवियोगेन विरस्तभोगः ॥ ३,३०.३३ ॥"
  },
  {
    "text": "तेनाद्रिवंशे धृतजन्मलाभां कन्यामुमां योजयितुं प्रवृत्ताः ।\nएवं स्मरं प्रेरितवन्त एव तस्यान्तिकं घोर तपःस्थितस्य ॥ ३,३०.३४ ॥"
  },
  {
    "text": "तेनाथ वैराग्यतपोविघातक्रोधेन लालाटकृशानुदग्धः ।\nभस्मावशेषो मदनस्ततोऽभूत्ततो हि भण्डासुर एष जातः ॥ ३,३०.३५ ॥"
  },
  {
    "text": "ततो वधस्तस्य दुराशयस्य कृतो भवत्या रणदुर्मदस्य ।\nअथास्मदर्थे त्वतनुस्सजातस्त्वं कामसंजीवनमाशुकुर्याः ॥ ३,३०.३६ ॥"
  },
  {
    "text": "इयं रतिर्भर्तृवियोगखिन्ना वैधव्यमत्यन्तमभव्यमाप ।\nपुनस्त्वदुत्पादितकामसंगाद्भविष्यति श्रीललिते सनाथा ॥ ३,३०.३७ ॥"
  },
  {
    "text": "तया तु दृष्टेन मनोभवेन संमोहितः पूर्ववदिन्दुमौलिः ।\nचिरं कृतात्यन्तमहासपर्या तां पार्वतीं द्राक्परिणेष्यतीशः ॥ ३,३०.३८ ॥"
  },
  {
    "text": "तयोश्च संगाद्भविता कुमारः समस्तगीर्वाणचमूविनेता ।\nतेनैव वीरेण रणे निरस्य स तारको नाम सुरारिराजः ॥ ३,३०.३९ ॥"
  },
  {
    "text": "यो भण्डदैत्यस्य दुराशयस्य मित्रं स लोकत्रयधूमकेतुः ।\nश्रीकण्ठपुत्रैण रणे हतश्चेत्प्राणप्रतिष्ठैव तदा भवेन्नः ॥ ३,३०.४० ॥"
  },
  {
    "text": "तस्मात्त्वमंबत्रिपुरे जनानां मानापहं मन्मथवीरवर्यम् ।\nउत्पाद्यरत्या विधवात्वदुःखमपाकुरु व्याकुलकुन्तलायाः ॥ ३,३०.४१ ॥"
  },
  {
    "text": "एषा त्वनाथा भवतीं प्रपन्ना भर्तृप्रणाशेन कृशाङ्गयष्टिः ।\nनमस्करोति त्रिपुराभिधाने तदत्र कारुण्यकलां विधेहि ॥ ३,३०.४२ ॥"
  },
  {
    "text": "हयग्रीव उवाच\nइति स्तुत्वा महेशानी ब्रह्माद्या विबुधोत्तमाः ।\nतां रतिं दर्शयमासुर्मलिनां शोककर्शितम् ॥ ३,३०.४३ ॥"
  },
  {
    "text": "सा पर्यश्रुमुखी कीर्णकुन्तला धूलिधूसरा ।\nननाम जगदंबां वै वैधव्यत्यक्तभूषणा ॥ ३,३०.४४ ॥"
  },
  {
    "text": "अथ तद्दर्शनोत्पन्नकारुण्या परमेश्वरी ।\nततः कटाक्षादुत्पन्नः स्मयमानसुखांबुजः ॥ ३,३०.४५ ॥"
  },
  {
    "text": "पूर्वदेहाधिकरुचिर्मन्मथो मदमेदुरः ।\nद्विभुजः सर्वभूषाढ्यः पुष्पेषुः पुष्पकार्मुकः ॥ ३,३०.४६ ॥"
  },
  {
    "text": "आनन्दयन्कटाक्षेण पूर्वजन्मप्रियां रतिम् ।\nअथ सापि रतिर्देवी महत्यानन्दसागरे ।\nमज्जन्ती निजभर्तारमवरोक्य मुदं गता ॥ ३,३०.४७ ॥"
  },
  {
    "text": "आनन्दयन्कटाक्षेण पूर्वजन्मप्रियां रतिम् ।\nअथ सापि रतिर्देवी महत्यानन्दसागरे ।\nमज्जन्ती निजभर्तारमवलोक्य मुदं गता ॥ ३,३०.४८ ॥"
  },
  {
    "text": "श्यामले स्नापयित्वैनां वस्त्रकाञ्च्यादिभूषणैः ।\nअलङ्कृत्य यथापूर्वं शीघ्रमानीयतामिह ॥ ३,३०.४९ ॥"
  },
  {
    "text": "तदाज्ञां शिरसा धृत्वा श्यामा सर्वं तथाकरोत ।\nब्रह्मर्षिभिर्वसिष्ठाद्यैर्वैवाहि कविधानतः ॥ ३,३०.५० ॥"
  },
  {
    "text": "कारयामास दंपत्योः पाणिग्रहणमङ्गलम् ।\nअप्सरोभिश्च सर्वाभिर्नृत्यगीतादिसंयुतम् ॥ ३,३०.५१ ॥"
  },
  {
    "text": "एतद्दृष्ट्वा महेन्द्राद्या ऋषयश्च तपोधनाः ।\nसाधुसाध्विति शंसंतस्तुष्टुवुर्ललितांबिकाम् ॥ ३,३०.५२ ॥"
  },
  {
    "text": "पुष्पवृष्टिं विमुञ्चन्तः सर्वे सन्तुष्टमानसाः ।\nबभूवुस्तौ महाभक्त्या प्रणम्य ललितेश्वरीम् ॥ ३,३०.५३ ॥"
  },
  {
    "text": "तत्पार्श्वे तु समागत्य बद्धाञ्जलिपुटौ स्थितौ ।\nअथ कन्दर्पवीरोऽपि नमस्कृत्य महेश्वरीम् ।\nव्यज्ञापयदिदं वाक्यं भक्तिनिर्भरमानसः ॥ ३,३०.५४ ॥"
  },
  {
    "text": "यद्दग्धमीशनेत्रेण वपुर्मे ललितांबिके ।\nतत्त्वदीयकटाक्षस्य प्रसादात्पुनरागतम् ॥ ३,३०.५५ ॥"
  },
  {
    "text": "तव पुत्रोऽस्मि दासोऽस्मि क्वापि कृत्ये नियुङ्क्ष्व माम् ।\nइत्युक्ता परमेशानी तमाह मकरध्वजम् ॥ ३,३०.५६ ॥"
  },
  {
    "text": "श्रीदेव्युवाच\nवत्सागच्छ मनोजन्मन्न भयं तव विद्यते ।\nमत्प्रसादाज्जगत्सर्वं मोहयाव्याहताशुग ॥ ३,३०.५७ ॥"
  },
  {
    "text": "तद्बाणपातनाज्जातधैर्यविप्लव ईश्वरः ।\nपर्वतस्य सुतां गौरीं परिणेष्यति सत्वरम् ॥ ३,३०.५८ ॥"
  },
  {
    "text": "सहस्रकोटयः कामा मत्प्रसादात्त्वदुद्भवाः ।\nसर्वेषां देहमाविश्य दास्यन्ति रतिमुत्तमाम् ॥ ३,३०.५९ ॥"
  },
  {
    "text": "मत्प्रसादेन वैराग्यात्संक्रुद्धोऽपि स ईश्वरः ।\nदेहदाहं विधातुं ते न समर्थो भविष्यति ॥ ३,३०.६० ॥"
  },
  {
    "text": "अदृश्यमूर्तिः सर्वेषां प्राणिनां भवमोहनः ।\nस्वभार्याविरहाशङ्की देहस्यार्धं प्रदास्यति ।\nप्रयातोऽसौ कातरात्मा त्वद्बाणाहतमानसः ॥ ३,३०.६१ ॥"
  },
  {
    "text": "अद्य प्रभृति कन्दर्प मत्प्रसादान्महीयसः ।\nत्वन्निन्दां ये करिष्यन्ति त्वयि वा विमुखाशयाः ।\nअवश्यं क्लीबतैव स्यात्तेषां जन्मनिजन्मनि ॥ ३,३०.६२ ॥"
  },
  {
    "text": "ये पापिष्ठा दुरात्मानो मद्भक्तद्रोहिणश्च हि ।\nतानगम्यासु नारीषु पातयित्वा विनाशय ॥ ३,३०.६३ ॥"
  },
  {
    "text": "येषां मदीय पूजासु मद्भक्तेष्वादृतं मनः ।\nतेषां कामसुखं सर्वं संपादय समीप्सितम् ॥ ३,३०.६४ ॥"
  },
  {
    "text": "इति श्रीललितादेव्या कृताज्ञावचनं स्मरः ।\nतथेति शिरसा बिभ्रत्सांजलिर्निर्ययौ ततः ॥ ३,३०.६५ ॥"
  },
  {
    "text": "तस्यानङ्गस्य सर्वेभ्यो रोमकूपेभ्य उत्थिताः ।\nबहवः शोभनाकारा मदना विश्वमोहनाः ॥ ३,३०.६६ ॥"
  },
  {
    "text": "तैर्विमोह्य समस्तं च जगच्चक्रं मनोभवः ।\nपुनः स्थाण्वाश्रमं प्राप चन्द्रमौलेर्जिगीषया ॥ ३,३०.६७ ॥"
  },
  {
    "text": "वसंतेन च मित्रेण सेनान्या शीतरोचिषा ।\nरागेण पीठमर्देन मन्दानिलरयेण च ॥ ३,३०.६८ ॥"
  },
  {
    "text": "पुंस्कोकिलगलत्स्वानकाहलीभिश्च संयुतः ।\nशृङ्गारवीरसंपन्नो रत्यालिङ्गितविग्रहः ॥ ३,३०.६९ ॥"
  },
  {
    "text": "जैत्र शरासनं धुन्वन्प्रवीराणां पुरोगमः ।\nमदनारेरभिमुखं प्राप्य निभय आस्थितः ॥ ३,३०.७० ॥"
  },
  {
    "text": "तपोनिष्ठं चन्द्रचूडं ताडयामास सायकैः ।\nअथ कन्दर्पबाणौधैस्ताडितश्चन्द्रशेखरः ।\nदूरीचकार वैराग्यं तपस्तत्त्याज दुष्करम् ॥ ३,३०.७१ ॥"
  },
  {
    "text": "नियमानखिलांस्त्यक्त्वा त्यक्तधैर्यः शिवः कृतः ।\nतामेव पार्वतीं ध्यात्वा भूयोभूयः स्मरातुरः ॥ ३,३०.७२ ॥"
  },
  {
    "text": "निशश्वास वहञ्शर्वः पाण्डुरं गण्डमण्डलम् ।\nबाष्पायमाणो विरही संतप्तो धैर्यविप्लवात् ।\nभूयोभूयो गिरिसुतां पूर्वदृष्टामनुस्मरन् ॥ ३,३०.७३ ॥"
  },
  {
    "text": "अनङ्गबाणदहनैस्तप्यमानस्य शूलिनः ।\nन चन्द्ररेखा नो गङ्गा देहतापच्छिदेऽभवत् ॥ ३,३०.७४ ॥"
  },
  {
    "text": "नन्दिभृङ्गिमहाकालप्रमुखैर्गणमण्डलैः ।\nआहृते पुष्पशयने विलुलोठ मुहुर्मुहुः ॥ ३,३०.७५ ॥"
  },
  {
    "text": "नन्दिनो हस्तमालंब्य पुष्पतल्पान्तरात्पुनः ।\nपुष्पतल्पान्तरं गत्वा व्यचेष्टत मुहुर्मुहुः ॥ ३,३०.७६ ॥"
  },
  {
    "text": "न पुष्पशयनेनेन्दुखण्डनिर्गलितामृते ।\nन हिमानीपयसि वा निवृत्तस्तद्वपुर्ज्वरः ॥ ३,३०.७७ ॥"
  },
  {
    "text": "स तनेरतनुज्वालां शमयिष्यन्मुहुर्मुहुः ।\nशिलीभूतान्हिमपयः पट्टानध्यवसच्छिवः ।\nभूयः शैलसुतारूपं चित्रपट्टे नखैर्लिखत् ॥ ३,३०.७८ ॥"
  },
  {
    "text": "तदालोकनतोऽदूरमनङ्गार्तिमवर्धयत् ।\nतामालिख्य ह्रिया नम्रां वीक्षमाणां कटाक्षतः ॥ ३,३०.७९ ॥"
  },
  {
    "text": "तच्चित्रपट्टमङ्गेषु रोमहर्षेषु चाक्षिपत् ।\nचिन्तासंगेन महता महात्या रतिसंपदा ।\nभूयसा स्मरतापेन विव्यथे विषमेक्षणः ॥ ३,३०.८० ॥"
  },
  {
    "text": "तामेव सर्वतः पश्यंस्तस्यामेव मनो दिशन् ।\nतथैव संल्लपन्सार्धमुन्मादेनोपपन्नया ॥ ३,३०.८१ ॥"
  },
  {
    "text": "तन्मात्रभूतहृदयस्तच्चित्तस्तत्परायणः ।\nतत्कथासुधया नीतसमस्तरजनीदिनः ॥ ३,३०.८२ ॥"
  },
  {
    "text": "तच्छीलवर्णन रतस्तद्रूपालोकनोत्सुकः ।\nतच्चारुभोगसंकल्पमालाकरसुमालिकः ।\nतन्मयत्वमनुप्राप्तस्ततापातितरां शिवः ॥ ३,३०.८३ ॥"
  },
  {
    "text": "इमां मनोभव रुजमचिकित्स्यां स धूर्जटिः ।\nअवलोक्य विवाहाय भृशमुद्यमवानभूत् ॥ ३,३०.८४ ॥"
  },
  {
    "text": "इत्थं विमोह्य तं देवं कन्दर्पो ललिताज्ञया ।\nअथ तां पर्वतसुतामाशुगैरभ्यतापयत् ॥ ३,३०.८५ ॥"
  },
  {
    "text": "प्रभूतविरहज्वालामलिनैः श्वसितानलैः ।\nशुष्यमाणाधरदलो भृशं पाण्डुकपोलभूः ॥ ३,३०.८६ ॥"
  },
  {
    "text": "नाहारे वा न शयने न स्वापे धृतिमिच्छति ।\nमखीसहस्रैः सिषिचे नित्यं शीतोपचारकैः ॥ ३,३०.८७ ॥"
  },
  {
    "text": "पुनः पुनस्तप्यमाना पुनरेव च विह्वला ।\nन जगाम रुजाशान्ति मन्मथाग्नेर्महीयसः ॥ ३,३०.८८ ॥"
  },
  {
    "text": "न निद्रां पार्वती भेजे विरहेणोपतापिता ।\nस्वतनोस्तापनेनासौ पितुः खेदमवर्धयत् ॥ ३,३०.८९ ॥"
  },
  {
    "text": "अप्रतीकारपुरुषं विरहं तुहितुः शिवे ।\nअवलोक्य स शैलेन्द्रो महादुःखमवाप्तवान् ॥ ३,३०.९० ॥"
  },
  {
    "text": "भद्रे त्वं तपसा देवं तोषयित्वा महेश्वरम् ।\nभार्तारं तं समृच्छेति पित्रा सम्प्रेरिताथ सा ॥ ३,३०.९१ ॥"
  },
  {
    "text": "हिमवच्छैलशिखरे गौरीशिखरनामनि ।\nवकार पतिलाभाय पार्वती दुष्करं तपः ॥ ३,३०.९२ ॥"
  },
  {
    "text": "शिशिरेषु जलावासा ग्रीष्मे दहनमध्यगा ।\nअर्के निविष्टदृष्टिश्च सुघोरं तप आस्थिता ॥ ३,३०.९३ ॥"
  },
  {
    "text": "तेनैव तपसा तुष्टः सान्निध्यं दत्तवाञ्छिवः ।\nअङ्गीचकार तां भार्यां वैवाहिकविधानतः ॥ ३,३०.९४ ॥"
  },
  {
    "text": "अथाद्रिपतिना दत्तां तनयां नलिनेक्षणाम् ।\nसप्तर्षिद्वारतः पूर्वं प्रार्थितामुदवोढ सः ॥ ३,३०.९५ ॥"
  },
  {
    "text": "तया च रममाणोऽसौ बहुकालं महेश्वरः ।\nओषधीप्रस्थनगरे श्वशुरस्य गृहेऽवसत् ॥ ३,३०.९६ ॥"
  },
  {
    "text": "पुनः कैलासमागत्य समस्तैः प्रमथैः सह ।\nपार्वतीमानिनायाद्रिनाथस्य प्रीतिमावहत् ॥ ३,३०.९७ ॥"
  },
  {
    "text": "रममाणस्तया सार्थं कैलासे मन्दरे तथा ।\nविन्ध्याद्रौ हेमशैले च मलये पारियात्रके ॥ ३,३०.९८ ॥"
  },
  {
    "text": "नानाविधेषु स्थानेषु रतिं प्राप महेश्वरः ।\nअथ तस्यां ससर्जोग्रं वीर्यं सा सोढुमक्षमा ॥ ३,३०.९९ ॥"
  },
  {
    "text": "भुव्यत्यजत्सापि वह्नौ कृत्तिकासु स चाक्षिपत् ।\nताश्च गङ्गाजलेऽमुञ्चन्सा चैव शरकानने ॥ ३,३०.१०० ॥"
  },
  {
    "text": "तत्रोद्भूतो महावीरो महासेनः षडाननः ।\nगङ्गायाश्चान्तिकं नीतो धूर्जटिर्वृद्धि मागमत् ॥ ३,३०.१०१ ॥"
  },
  {
    "text": "स वर्धमानो दिवसेदिवसे तीव्रविक्रमः ।\nशिक्षितो निजतातेन सर्वा विद्या अवाप्तवान् ॥ ३,३०.१०२ ॥"
  },
  {
    "text": "अथ तातकृतानुज्ञः सुरसैन्यपतिर्भवन् ।\nतारकं मारयामास समस्तैः सह दानवैः ॥ ३,३०.१०३ ॥"
  },
  {
    "text": "ततस्तारकदैत्येन्द्रवधसन्तोषशालिना ।\nशक्रेण दत्तां स गुहो देवसेनामुपानयत् ॥ ३,३०.१०४ ॥"
  },
  {
    "text": "सा शक्रतनया देवसेना नाम यशस्विनी ।\nआसाद्यरमणं स्कन्दमानन्दं मृशमादधौ ॥ ३,३०.१०५ ॥"
  },
  {
    "text": "इत्थं संमोहिताशेषविश्वचक्रो मनोभवः ।\nदेवकार्यं सुसम्पाद्य जगाम श्रीपुरं पुनः ॥ ३,३०.१०६ ॥"
  },
  {
    "text": "यत्र श्रीनगरे पुण्ये ललिता परमेश्वरी ।\nवर्तते जगतामृद्ध्यै तत्र तां सेवितुं ययौ ॥ ३,३०.१०७ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मदनपुनर्भवो नाम त्रिंशोऽध्यायः"
  }
]
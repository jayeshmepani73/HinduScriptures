[
  {
    "text": "रुद्रकोपानलाज्जातो यतो भण्डो महाबलः।\nतस्माद्रौद्रस्वभावो हि दानवश्चाभवत्ततः॥३,१२.१॥   3.4.12.1\nअथागच्छन्महातेजाः शुक्रो दैत्यपुरोहितः।\nसमायाताश्च शतशो दैतेयाः सुमहाबलाः॥३,१२.२॥\nअथाहूय मयं भण्डो दैत्यवंश्यादिशिल्पिनम्।\nनियुक्तो भृगुपुत्रेण निजगादार्थवद्वचः॥३,१२.३॥\nयत्र स्थित्वा तु दैत्येन्द्रैस्त्रैलोक्यं शासितं पुरा।\nतद्गत्वा शोणितपुरं कुरुष्व त्वं यथापुरम्॥३,१२.४॥\nतच्छ्रुत्वा वचनं शिल्पी स गत्वाथ पुरं महत्।\nचक्रेऽमरपुरप्रख्यं मनसैवेक्षणेन तु॥३,१२.५॥\nअथाभिषिक्तः शुक्रेण दैतेयैश्च महाबलैः।\nशुशभे परया लक्ष्म्या तेजसा च समन्वितः॥३,१२.६॥\nहिरण्याय तु यद्दत्तं किरीटं ब्रह्मणा पुरा।\nसजीवमविनाश्यं च दैत्येन्द्रैरपि भूषितम्।\nदधौ भृगुसुतोत्सृष्टं भण्डो बालार्कसन्निभम्॥३,१२.७॥\nचामरे चन्द्रसंकाशे सजीवे ब्रह्म निर्मिते।\nन रोगो न च दुःखानि संदधौ यन्निषेवणात्॥३,१२.८॥\nतस्यातपत्रं प्रददौ ब्रह्मणैव पुरा कृतम्।\nयस्य च्छायानिषण्णास्तु बाध्यन्ते नास्त्रकोटिभिः॥३,१२.९॥\nधनुश्च विजयं नाम शङ्खं च रिपुघातिनम्।\nअन्यान्यपि महार्हाणि भूषणानि प्रदत्तवान्॥३,१२.१०॥\nतस्य सिंहासनं प्रादादक्षय्यं सूर्यसन्निभम्।\nततः सिंहासनासीनः सर्वाभरणभूषितः।\nबभूवातीव तेजस्वी रत्नमुत्तेजितं यथा॥३,१२.११॥\nबभूवुरथ दैतेयास्तयाष्टौ तु महाबलाः।\nइन्द्रशत्रुरमित्रघ्नो विद्युन्माली विभीषणः।\nउग्रकर्मोग्रधन्वा च विजयश्रुति पारगः॥३,१२.१२॥\nसुमोहिनी कुमुदिनी चित्राङ्गी सुंदरी तथा।\nचतस्रो वनितास्तस्य बभूवुः प्रियदर्शनाः॥३,१२.१३॥\nतमसेवन्त कालज्ञा देवाः सर्वे सवासवाः।\nस्यन्दनास्तुरगा नागाः पादाताश्च सहस्रशः॥३,१२.१४॥\nसंबभूवुर्महाकाया महान्तो जितकाशिनः।\nबभूवुर्दानवाः सर्वे भृगुपुत्रमतानुगाः॥३,१२.१५॥\nअर्चयन्तो महादेवमास्थिताः शिवशासने।\nबभूवुर्दानवास्तत्र पुत्रपौत्रधनान्विताः।\nगृहेगृहे च यज्ञाश्च संबभूवुः समन्ततः॥३,१२.१६॥\nऋचो यजूंषि सामानि मीमांसान्यायकादयः।\nप्रवर्तन्ते स्म दैत्यानां भूयः प्रतिगृहं तदा॥३,१२.१७॥\nयथाश्रमेषु मुख्येषु मुनीनां च द्विजन्मनाम्।\nतथा यज्ञेषु दैत्यानां बुभुजुर्हव्यभोजिनः॥३,१२.१८॥\nएवं कृतवतोऽप्यस्य भण्डस्य जितकाशिनः।\nषष्टिवर्षसहस्राणि व्यतीतानि क्षणार्धवत्॥३,१२.१९॥\nवर्धमानमथो दैत्यं तपसा च बलेन च।\nहीयमानबलं चेन्द्रं संप्रेक्ष्य कमलापतिः॥३,१२.२०॥\nससर्ज सहसा काञ्चिन्मायां लोकविमोहिनीम्।\nतामुवाच ततो मायां देवदेवो जनार्दनः॥३,१२.२१॥\nत्वं हि सर्वाणि भूतानि मोहयन्ती निजौजसा।\nविचरस्व यथाकामं त्वां न ज्ञास्यति कश्चन॥३,१२.२२॥\nत्वं तु शीघ्रमितो गत्वा भण्डं दैतेयनायकम्।\nमोहयित्वाचिरेणैव विषयानुपभोक्ष्यसे॥३,१२.२३॥\nएवं लब्ध्वा वरं माया तं प्रणम्य जनार्दनम्।\nययाचेऽप्सरसो मुख्याः सहायार्थं तु काश्चन॥३,१२.२४॥\nतया संप्रार्थितो भूयः प्रेषयामास काश्चन।\nताभिर्विश्वाचिमुख्याभिः सहिता सा मृगेक्षणा।\nप्रययौ मानसस्याग्यं तटमुज्ज्वलभूरुहम्॥३,१२.२५॥\nयत्र क्रीडति दैत्येन्द्रो निजनारीभिरन्वितः।\nतत्र सा मृगशावाक्षी मूले चंपकशाखिनः।\nनिवासमकरोद्रम्यं गायन्ती मधुरस्वरम्॥३,१२.२६॥\nअथागतस्तु दैत्येन्द्रो बलिभिर्भन्त्रिभिर्वृतः।\nश्रुत्वा तु वीणानिनदं ददर्श च वराङ्गनाम्॥३,१२.२७॥\nतां दृष्ट्वा चारुसर्वाङ्गीं विद्युल्लेखामिवापराम्।\nमायामये महागर्ते पतितो मदनाभिधे॥३,१२.२८॥\nअथास्य मन्त्रिणोऽभूवन्त्दृदये स्मरतापि ताः॥३,१२.२९॥\nतेन दैतेयनाथेन चिरं संप्रर्थिता सती।\nतैश्च संप्रर्थितास्ताश्च प्रतिशूश्रुवुरञ्जसा॥३,१२.३०॥\nयास्त्वलभ्या महायज्ञैरश्वमेधादिकैरपि।\nता लब्ध्वा मोहिनीमुख्या निर्वृतिं परमां ययुः॥३,१२.३१॥\nविसस्मरुस्तदा वेदांस्तथा देवमुमापतिम्।\nविजहुस्ते तथा यज्ञक्रियाश्चान्याः शुभावहाः॥३,१२.३२॥\nअवमानहतश्चासीत्तेषामपि पुरोहितः।\nमुहूर्त्तमिव तेषां तु ययावब्दायुतं तदा॥३,१२.३३॥\nमोहितेष्वथ दैत्येषु सर्वे देवाः सवासवाः।\nविमुक्तोपद्रवा ब्रह्मन्नामोदं परमं ययुः॥३,१२.३४॥\nकदाचिदथ देवेन्द्रं वीक्ष्य सिंहासने स्थितम्।\nसर्वदेवैः परिवृतं नारदो मुनिराययौ॥३,१२.३५॥\nप्रणम्य मुनिशार्दूलं ज्वलन्तमिव पावकम्।\nकृताञ्जलिपुटो भूत्वा देवेशो वाक्यमब्रवीत्॥३,१२.३६॥\nभगवन्सर्वधर्मज्ञ परापरविदां वर।\nतत्रैव गमनं ते स्याद्यं धन्यं कर्तुमिच्छसि॥३,१२.३७॥\nभविष्यच्छोभनाकारं तवागमनकारणम्।\nत्वद्वाक्यामृतमाकर्ण्य श्रवणानन्दनिर्भरम्।\nअशेषदुःखान्युत्तीर्य कृतार्थः स्यां मुनीश्वर॥३,१२.३८॥\nनारद उवाच\nअथ संमोहितो भण्डो दैत्येन्द्रो विष्णुमायया।\nतया विमुक्तो लोकांस्त्रीन्दहेताग्निरिवापरः॥३,१२.३९॥\nअधिकस्तव तेजोभिरस्त्रैर्मायाबलेन च।\nतस्य तेजोऽपहारस्तु कर्तव्योऽतिबलस्य तु॥३,१२.४०॥\nविनाराधनतो देव्याः पराशक्तेस्तु वासव।\nअशक्योऽन्येन तपसा कल्पकोटिशतैरपि॥३,१२.४१॥\nपुरैवोदयतः शत्रोराराधयत बालिशाः।\nआराधिता भगवती सा वः श्रेयो विधास्यति॥३,१२.४२॥\nएवं संबोधितस्तेन शक्रो देवगणेश्वरः।\nतं मुनिं पूजयामास सर्वदेवैः समन्वितः।\nतपसे कृतसन्नाहो ययौ हैमवतं तटम्॥३,१२.४३॥\nतत्र भागीरथीतीरे सर्वर्तुकुसुमोज्ज्वले।\nपराशक्तेर्महापूजां चक्रेऽखिलसुरैः समम्।\nइन्द्रप्रस्थमभून्नाम्रा तदाद्यखिलसिद्धिदम्॥३,१२.४४॥\nब्रह्मात्मजोपदिष्टेन कुर्वतां विधिना पराम्।\nदेव्यास्तु महतीं पूजां जपध्यानरतात्मनाम्॥३,१२.४५॥\nउग्रे तपसि संस्थानामनन्या र्पितचेतसाम्।\nदशवर्षसहस्राणि दशाहानि च संययुः॥३,१२.४६॥\nमोहितानथ तान्दृष्ट्वा भृगुपुत्रो महामतिः।\nभण्डासुरं समभ्येत्य निजगाद पुरोहितः॥३,१२.४७॥\nत्वामेवाश्रित्य राजेन्द्र सदा दानवसत्तमाः।\nनिर्भयास्त्रिषु लोकेषु चरन्तीच्छविहारिणः॥३,१२.४८॥\nजातिमात्रं हि भवतो हन्ति सर्वान्सदा हरिः।\nतेनैव निर्मिता माया यया संमोहितो भवान्॥३,१२.४९॥\nभवन्तं मोहितं दृष्ट्वा रन्ध्र्रान्वेषण तत्परः।\nभवतां विजयार्थाय करोतीन्द्रो महत्तपः॥३,१२.५०॥\nयदि तुष्टा जगद्धात्री तस्यैव विजयो भवेत्।\nइमां मायामयीं त्यक्त्वा मन्त्रिभिः सहितो भवान्।\nगत्वा हैमवतं शैलं परेषां विघ्नमाचर॥३,१२.५१॥\nएवमुक्तस्तु गुरुणा हित्वा पर्यङ्कमुत्तमम्।\nमन्त्रिवृद्धानु पाहूय यथावृत्तान्तमाह सः॥३,१२.५२॥\nतच्छ्रुत्वा नृपतिं प्राह श्रुतवर्मा विमृश्य च।\nषष्टिवर्षसहस्राणां राज्यं तव शिवार्पितम्॥३,१२.५३॥\nतस्मादप्यधिकं वीर गतमासीदनेकशः।\nअशक्यप्रतिकार्योऽयं यः कालशिवचोदितः॥३,१२.५४॥\nअशक्यप्रतिकार्योऽयं तदभ्यर्चनतो विना।\nकाले तु भोगः कर्त्तव्यो दुःखस्य च सुखस्य वा॥३,१२.५५॥\nअथाह भीमकर्माख्यो नोपेक्ष्योऽरिर्यथाबलम्।\nक्रियाविघ्ने कृतेऽस्माभिर्विजयस्ते भविष्यति॥३,१२.५६॥\nतव युद्धे महाराज परार्थं बलहारिणी।\nदत्ता विद्या शिवेनैव तस्मात्ते विजयः सदा॥३,१२.५७॥\nअनुमेने च तद्वाक्यं भण्डो दानवनायकः।\nनिर्गत्य सहसेनाभिर्ययौ हैमवतं तटम्॥३,१२.५८॥\nतपोविघ्नकरान्दृष्ट्वा दानवाञ्जगदंबिका।\nअलङ्घ्यमकरोदग्रे महाप्राकारमुज्ज्वलम्॥३,१२.५९॥\nतं दृष्ट्वा दानवेन्द्रोऽपि किमेतदिति विस्मितः।\nसंक्रुद्धो दानवास्त्रेण बभञ्जातिबलेन तु॥३,१२.६०॥\nपुनरेव तदग्रेऽभूदलङ्घ्यः सर्वदानवैः।\nवायव्यास्त्रेण तं धीरो बभञ्ज च ननाद च॥३,१२.६१॥\nपौनः पुन्येन तद्भस्म प्राभूत्पुनरुपस्थितम्।\nएतद्दृष्ट्वा तु दैत्येन्द्रो विषण्मः स्वपुरं ययौ॥३,१२.६२॥\nतां च दृष्ट्वा जगद्धात्रीं दृष्ट्वा प्राकारमुज्ज्वलम्।\nभयाद्विव्यथिरे देवा विमुक्तसकलक्रियाः॥३,१२.६३॥\nतानुवाच ततः शक्रो दैत्येन्द्रोऽयमिहागतः।\nअशक्यः समरे योद्धुमस्माभिरखिलैरपि॥३,१२.६४॥\nपलायितानामपि नो गतिरन्या न कुत्रचित्।\nकुण्डं योजनविस्तारं सम्यक्कृत्वा तु शोभनम्॥३,१२.६५॥\nमहायागविधानेन प्रणिधाय हुताशनम्।\nयजामः परमां शाक्तिं महामासैर्वयं सुराः॥३,१२.६६॥\nब्रह्मभूता भविष्यामो भोक्ष्यामो वा त्रिविष्टपम्।\nएवमुक्तास्तु ते सर्वेदेवाः सेन्द्रपुरोगमाः॥३,१२.६७॥\nविधिवज्जुहुवुर्मांसान्युत्कृत्योत्कृत्य मन्त्रतः।\nहुतेषु सर्वमांसेषु पादेषु च करेषु च॥३,१२.६८॥\nहोतुमिच्छत्सु देवेषु कलेवरमशेषतः।\nप्रादुर्बभूव परमन्तेजः पुञ्जो ह्यनुत्तमः॥३,१२.६९॥\nतन्मध्यतः समुदभूच्चक्राकारमनुत्तमम्।\nतन्मध्ये तु महादेवीमुदयार्कसमप्रभाम्॥३,१२.७०॥\nजगदुज्जीवनकरीं ब्रह्मविष्णुशिवात्मिकाम्।\nसौन्दर्यसारसीमां तामानन्दरससागराम्॥३,१२.७१॥\nजपाकुसुमसंकाशां दाडिमीकुसुमांबराम्।\nसर्वाभरणसंयुक्तां शृङ्गारैकरसालयाम्॥३,१२.७२॥\nकृपातरङ्गितापाङ्गनयनालोककौमुदीम्।\nपाशाङ्कुशेक्षुकोदण्डपञ्चबाणलसत्कराम्॥३,१२.७३॥\nतां विलोक्य महादेवीं देवाः सर्वे सवासवाः।\nप्रणेमुर्मुदितात्मानो भूयोभूयोऽखिलात्मिकम्॥३,१२.७४॥\nतया विलोकिताः सद्यस्ते सर्वे विगतज्वराः।\nसंपूर्णाङ्गा दृढतरा वज्रदेहा महाबलाः।\nतुष्टुवुश्च महादेवीमंबिकामखिलार्थदाम्॥३,१२.७५॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललिताप्रादुर्भावो नाम द्वादशोऽध्यायः"
  }
]
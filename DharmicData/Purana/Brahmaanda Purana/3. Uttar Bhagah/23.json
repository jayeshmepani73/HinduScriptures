[
  {
    "text": "अथाश्वरूढया क्षिप्ते कुरण्डे भण्डदानवः ।\nकुटिलाक्षमिदं प्रोचे पुनरेव युयुत्सया ॥ ३,२३.१ ॥"
  },
  {
    "text": "स्वप्नेऽपि यन्न संभाव्यं यन्न श्रुतमितः पुरा ।\nयच्च नो शङ्कितं चित्ते तदेतत्कष्टमागतम् ॥ ३,२३.२ ॥"
  },
  {
    "text": "कुरण्डदुर्मदौ सत्त्वशालिनौ भ्रातरौ हितौ ।\nदुष्टदास्याः प्रभावोऽयं मायाविन्या महत्तरः ॥ ३,२३.३ ॥"
  },
  {
    "text": "इतः परं करङ्कादीन्पञ्चसेनाधिनायकान् ।\nशतमक्षौहिणीनां च प्रस्थापय रणाङ्गणे ॥ ३,२३.४ ॥"
  },
  {
    "text": "ते युद्धदुर्मदाः शूराः संग्रामेषु तनुत्यजः ।\nसर्वथैव विजेष्यन्ते दुर्विदग्धविलासिनीम् ॥ ३,२३.५ ॥"
  },
  {
    "text": "इति भण्डवचः श्रुत्वा भृशं चत्वरयान्वितः ।\nकुटिलाक्षः करङ्कादीनाजुहाव चमूपतीन् ॥ ३,२३.६ ॥"
  },
  {
    "text": "ते स्वामिनं नमस्कृत्य कुटिलाक्षेण देशिताः ।\nअग्नौ प्रविष्णव इव क्रोधान्धा निर्ययुः पुरात् ॥ ३,२३.७ ॥"
  },
  {
    "text": "तेषां प्रयाणनिःसाणरणितं भृशदुःसहम् ।\nआकर्ण्य दिग्गजास्तूर्णं शीर्णकर्णा जुघूर्णिरे ॥ ३,२३.८ ॥"
  },
  {
    "text": "शतमक्षौहिणीनां च प्राचलत्केतुमालकम् ।\nउत्तरङ्गतुरङ्गादि बभौ मत्तमतङ्गजम् ॥ ३,२३.९ ॥"
  },
  {
    "text": "ह्रेषमाणहयाकीर्णं क्रन्दद्भटकुलोद्भवम् ।\nबृंहमाणगजं गर्जद्रथयक्रं चचाल तत् ॥ ३,२३.१० ॥"
  },
  {
    "text": "चक्रनेमिहतक्षोणीरेणुक्षपितरोचिषा ।\nबभूवे तुहिनासारच्छन्नेनेव विवस्वता ॥ ३,२३.११ ॥"
  },
  {
    "text": "धूलीमयमिवाशेषमभवद्विश्वमण्डलम् ।\nक्वचिच्छब्दमयं चैव निःसाणकठिनस्वनैः ॥ ३,२३.१२ ॥"
  },
  {
    "text": "उद्भूतैर्धूलिकाजालैराक्रान्ता दैत्यसैनिकाः ।\nइयत्तयातः सेनायाः संख्यापि परिभाविता ॥ ३,२३.१३ ॥"
  },
  {
    "text": "ध्वजा बहुविधाकारा मीनव्यालादिचित्रिताः ।\nप्रचेलुर्धूलिकाजाले मत्स्या इव महोदधौ ॥ ३,२३.१४ ॥"
  },
  {
    "text": "तानापतत आलोक्य ललितासैनिकं प्रति ।\nवित्रेसुरमराः सर्वे शक्तीनां भङ्गशङ्कया ॥ ३,२३.१५ ॥"
  },
  {
    "text": "ते करङ्कमुखाः पञ्च सेनापतय उद्धताः ।\nसर्पिणीं नाम समरे मायां चक्रुर्महीयसीम् ॥ ३,२३.१६ ॥"
  },
  {
    "text": "तैः समुत्पतिता दुष्टा सर्पिणी रमशांबरी ।\nधूम्रवर्णा च धूम्रोष्ठी धूम्रवर्मपयोधरा ॥ ३,२३.१७ ॥"
  },
  {
    "text": "महोदधिरिवात्यन्तं गंभीरकुहरोदरी ।\nपुरश्चचाल शक्तीनान्त्रासयन्ती मनो रणे ॥ ३,२३.१८ ॥"
  },
  {
    "text": "कद्रूरिवापरा दुष्टा बहुसर्पविभूषणा ।\nसर्पाणामुद्भवस्थानं मायामयशरीरिणाम् ॥ ३,२३.१९ ॥"
  },
  {
    "text": "सेनापतीनां नासीरे वेल्लयन्तीमहीतले ।\nवेल्लितं बहुधा चक्रे घोरारावविराविणी ॥ ३,२३.२० ॥"
  },
  {
    "text": "तथैव मायया पूर्वं तेऽसुरेद्रा व्यजीजयन् ।\nकरङ्काद्या दुरात्मानः पञ्चपञ्चत्त्वकामुकाः ॥ ३,२३.२१ ॥"
  },
  {
    "text": "अथ प्रववृते युद्धं शक्तीनाममरद्रुहाम् ।\nअन्योन्यवीरभाषाभिः प्रोत्साहितघनक्रुधाम् ॥ ३,२३.२२ ॥"
  },
  {
    "text": "अत्यन्तसंकुलतया न विज्ञातपरस्पराः ।\nशक्तयो दानवश्चैव प्रजहुः शस्त्रपाणयः ॥ ३,२३.२३ ॥"
  },
  {
    "text": "अन्योन्यशस्त्रसंघट्टसमुत्थितहुताशने ।\nप्रवृत्तविशिखस्रोतःप्रच्छन्नहरिदन्तरे ॥ ३,२३.२४ ॥"
  },
  {
    "text": "बहुरक्तनदीपूरह्रियमाणमतङ्गजे ।\nमांसकर्दमनिर्मग्ननिष्पन्दरथमण्डले ॥ ३,२३.२५ ॥"
  },
  {
    "text": "विकीर्णकेशशैवालविलसद्रक्तनिर्झरे ।\nअतिनिष्ठुरविध्वंसि सिंहनादभयङ्करे ॥ ३,२३.२६ ॥"
  },
  {
    "text": "रजोऽन्धकारतु मुले राक्षसीतृप्तिदायिनि ।\nशस्त्रीशरणिविच्छिन्नदैत्यकण्ठोत्थितासृजि ॥ ३,२३.२७ ॥"
  },
  {
    "text": "प्रवृत्ते घोरसंग्रामे शक्तीनां च सुरद्विषाम् ।\nअथस्वबलमादाय पञ्चभिः प्रेरिता सती ।\nसर्पिणी बहुधा सर्पान्विससर्ज शरीरतः ॥ ३,२३.२८ ॥"
  },
  {
    "text": "तक्षकर्केटकसमा वासुकिप्रमुखत्विषः ।\nनानाविधवपुर्वर्णा नानादृष्टिभयङ्कराः ॥ ३,२३.२९ ॥"
  },
  {
    "text": "नानाविधविषज्वालानिर्दग्धभुवनत्रयाः ।\nदारदं वत्सनाभं च कालकूटमथापरम् ॥ ३,२३.३० ॥"
  },
  {
    "text": "सौराष्ट्रं च विषं घोरं ब्रह्मपुत्रमथापरम् ।\nप्रतिपन्नं शौक्लिकेयमन्यान्यपि विषाणि च ॥ ३,२३.३१ ॥"
  },
  {
    "text": "व्यालैः स्वकीयवदनैर्विलोलरसनाद्वयैः ।\nविकिरन्तः शक्तिसैन्ये विसम्रुः सर्पिणीतनोः ॥ ३,२३.३२ ॥"
  },
  {
    "text": "धूम्रवर्णा द्विवदना सर्पा अतिभयङ्कराः ।\nसर्पिण्या नयनद्वन्द्वा दुत्थिताः क्रोधदीपिताः ॥ ३,२३.३३ ॥"
  },
  {
    "text": "पीतवर्णास्त्रिफणका दंष्ट्राभिर्विकटाननाः ।\nसर्पिण्याः कर्णकुहरादुत्थिताः सर्पकोटयः ॥ ३,२३.३४ ॥"
  },
  {
    "text": "अग्रेपुच्छे च वदनं धारयन्तः फणान्वितम् ।\nआस्यादा नीलवपुषः सर्पिण्याः फणिनोऽभवन् ॥ ३,२३.३५ ॥"
  },
  {
    "text": "अन्यैश्च बलवर्णाश्च चतुर्वक्त्राश्चतुष्पदाः ।\nनासिकाविवरात्तस्या उद्गता उग्ररोचिषः ॥ ३,२३.३६ ॥"
  },
  {
    "text": "लंबमानमहाचर्मावृत्तस्थूलपयोधरात् ।\nनाभिकुण्डाच्च बहवो रक्तवर्णा भयानकाः ॥ ३,२३.३७ ॥"
  },
  {
    "text": "हलाहलं वहन्तश्च प्रोत्थिताः पन्नगाधिपाः ।\nविदशन्तः शक्तिसेनां दहन्तो विषवह्निभिः ॥ ३,२३.३८ ॥"
  },
  {
    "text": "बध्नन्तो भोगपाशैश्च निघ्नन्तः फणमण्डलैः ।\nअत्यन्तमाकुलां चक्रुर्ललितेशीचमूममी ॥ ३,२३.३९ ॥"
  },
  {
    "text": "खण्ड्यमाना अपि मुहुः शक्तीनां शस्त्रकोटिभिः ॥ ३,२३.४० ॥"
  },
  {
    "text": "उपर्युपरि वर्धन्ते सपिण्डप्रविसर्पिणः ।\nनश्यन्ति बहवः सर्पा जायन्ते चापरे पुनः ॥ ३,२३.४१ ॥"
  },
  {
    "text": "एकस्य नाशसमये बहवोऽन्ये समुत्थिताः ।\nमूलभूता यतो दुष्टा सर्पिणी न विनश्यति ॥ ३,२३.४२ ॥"
  },
  {
    "text": "अतस्तत्कृतसर्पाणां नाशे सर्पान्तरोद्भवः ।\nततश्चशक्तिसैन्यानां शरीराणि विषानलैः ॥ ३,२३.४३ ॥"
  },
  {
    "text": "दह्यमानानि दुःखेन विप्लुतान्यभवन्रणे ।\nकिङ्कर्तव्यविमूढेषु शक्तिचक्रेषु भोगिभिः ॥ ३,२३.४४ ॥"
  },
  {
    "text": "पराक्रमं बहुविधं चक्रुस्ते पञ्च दानवाः ।\nकरीन्द्री गर्दभशतैर्युक्तं स्यन्दनमास्थितः ॥ ३,२३.४५ ॥"
  },
  {
    "text": "चक्रेण तीक्ष्णधारेण शक्तिसेनाममर्दयत् ।\nवज्रदन्ताभिधश्चान्यो भण्डदैत्यचमूपतिः ॥ ३,२३.४६ ॥"
  },
  {
    "text": "वज्रबाणाभिघातेन होष्ट्रतो हि रणं व्यधात् ।\nअथ वज्रमुखश्चैव चक्रिवन्तं महत्तरम् ॥ ३,२३.४७ ॥"
  },
  {
    "text": "आरुह्य कुन्तधाराभिः शक्तिचक्रममर्दयत् ।\nवज्रदन्ताभिधानोऽन्यश्चमूनामधिपो बली ॥ ३,२३.४८ ॥"
  },
  {
    "text": "गृध्रयुग्मरथारूढः प्रजहार शिलीमुखैः ।\nतैः सेनापतिभिर्दुष्टैः प्रोत्साहितमथाहवे ॥ ३,२३.४९ ॥"
  },
  {
    "text": "शतमक्षौहिणीनां च निपपातैकहेलया ।\nसर्पिणी च दुराचारा बहुमायापरिग्रहा ॥ ३,२३.५० ॥"
  },
  {
    "text": "क्षणेक्षणे कोटिसंख्यान्विससर्ज फणाधरान् ।\nतथा विकलितं सैन्यमवलोक्य रुषाकुला ॥ ३,२३.५१ ॥"
  },
  {
    "text": "नकुली गरुडारूढा सा पपात रणाजिरे ।\nप्रतप्तकनकप्रख्या ललितातालुसम्भवा ॥ ३,२३.५२ ॥"
  },
  {
    "text": "समस्तवाङ्मयाकारा दन्तैर्वज्रमयैर्युता ।\nसर्पिण्यभिमुखं तत्र विससर्ज निजं बलम् ॥ ३,२३.५३ ॥"
  },
  {
    "text": "तयाधिष्ठिततुङ्गांसः पक्षविक्षिप्तभूधरः ।\nगरुडः प्राचलद्युद्धे सुमेरुरिव जङ्गमः ॥ ३,२३.५४ ॥"
  },
  {
    "text": "सर्पिणीमायया जातान्सर्पान्दृष्ट्वा भयानकान् ।\nक्रोधरक्तेक्षणं व्यात्तं नकुली विदधे मुखम् ॥ ३,२३.५५ ॥"
  },
  {
    "text": "अथ श्रीनकुलीदेव्या द्वात्रिंशद्दन्तकोटयः ।\nद्वात्रिंशत्कोटयो जाता नकुलाः कनकप्रभाः ॥ ३,२३.५६ ॥"
  },
  {
    "text": "इतस्ततः खण्डयन्तः सर्पिणीसर्पमण्डलम् ।\nनिजदंष्ट्राविमर्देन नाशयन्तश्च तद्विषम् ।\nव्यभ्रमन्समरे घोरे विषघ्नाः स्वर्णबभ्रवः ॥ ३,२३.५७ ॥"
  },
  {
    "text": "उत्कर्णाः क्रोध सम्पर्काद्धूनिताशेषलोमकाः ।\nउत्फुल्ला नकुला व्यात्तवदना व्यदशन्नहीन् ॥ ३,२३.५८ ॥"
  },
  {
    "text": "एकैकमायासर्पस्य बभ्रुरेकैक उद्गतः ।\nतीक्ष्णदन्तनिपातेन खण्डयामास विग्रहम् ॥ ३,२३.५९ ॥"
  },
  {
    "text": "भोगिभोगसृतै रक्तैः सृक्किणी शोणतां गते ।\nलिहन्तो नकुला जिह्वापल्लवैः पुप्लुवुर्मृधे ॥ ३,२३.६० ॥"
  },
  {
    "text": "नकुलैर्दश्यमानानामत्यन्तचटुलं वपुः ।\nमुहुः कुण्डलितैर्भोगैः पन्नगानां व्यचेष्टत ॥ ३,२३.६१ ॥"
  },
  {
    "text": "नकुलावलिदष्टानां नष्टासूनां फणाभृताम् ।\nफणाभरसमुत्कीर्णा मणयो व्यरुचन्रणे ॥ ३,२३.६२ ॥"
  },
  {
    "text": "नकुलाघातसंशीर्णफणाचक्रैर्विनिर्गतैः ।\nफणयस्तन्महाद्रोहवह्विज्वाला इवाबभुः ॥ ३,२३.६३ ॥"
  },
  {
    "text": "एवंप्रकारतो बभ्रुमण्डलैरवखण्डिते ।\nमायामये सर्पजाले सर्पिणी कोपमादधे ॥ ३,२३.६४ ॥"
  },
  {
    "text": "तया सह महद्युद्धं कृत्वा सा नकुलेश्वरी ।\nगारुडास्त्रमतिक्रूरं समाधत्त शिलीमुखे ॥ ३,२३.६५ ॥"
  },
  {
    "text": "तद्गारुडास्त्रमुद्दामज्वालादीपितदिङ्मुखम् ।\nप्रविश्य सर्पिणीदेहं सर्पमायां व्यशोषयत् ॥ ३,२३.६६ ॥"
  },
  {
    "text": "मायाशक्तोर्विनाशेन सर्पिणी विलयं गता ।\nक्रोधं च तद्विनाशेन प्राप्ताः पञ्च चमूवराः ॥ ३,२३.६७ ॥"
  },
  {
    "text": "यद्बलेन सुरान्सर्वान्सेनान्यस्तेऽवमेनिरे ।\nसा सर्पिणी कथाशेषं नीता नकुलवीर्यतः ॥ ३,२३.६८ ॥"
  },
  {
    "text": "अतःस्वबलनाशेन भृशं क्रुद्धाश्चमूचराः ।\nएकोद्यमेन शस्त्रौघैर्नकुलीं तामवाकिरन् ॥ ३,२३.६९ ॥"
  },
  {
    "text": "एकैव सा तार्क्ष्यरथा पञ्चभिः पृतनेश्वरी ।\nलघुहस्ततया युद्धे चक्रे वै शस्त्रवर्षिणी ॥ ३,२३.७० ॥"
  },
  {
    "text": "पट्टिशैर्मुसलैश्चैव भिन्दिपालैः सहस्रशः ।\nवज्रसारमयैर्दन्तैर्व्यदशन्मर्म सीमसु ॥ ३,२३.७१ ॥"
  },
  {
    "text": "ततो हाहारुतं घोरं कुर्वाणा दैत्यकिङ्कराः ।\nउदग्रदंशनकुलैर्नकुलैराकुलीकृताः ॥ ३,२३.७२ ॥"
  },
  {
    "text": "उत्पत्य गगनात्केचिद्घोरचीत्कार कारिणः ।\nदेशन्तस्तद्द्विषां सैन्य सकुलाः प्रज्वलक्रुधः ॥ ३,२३.७३ ॥"
  },
  {
    "text": "कर्णेषु दष्ट्वा नासायामन्ये दष्टाः शिरस्तटे ।\nपृष्ठतो प्यदशन्केचिदा गत्य व्याकृतक्रियाः ॥ ३,२३.७४ ॥"
  },
  {
    "text": "विकलाश्छिन्नवर्माणो भयविस्रस्तशस्त्रिकाः ।\nनकुलैरभिभूतास्ते न्यपतन्नमरद्रुहः ॥ ३,२३.७५ ॥"
  },
  {
    "text": "केचित्प्रविश्यनकुला व्यात्तान्यास्यानि वैरिणाम् ।\nभोगिभोगानि वाकृष्य व्यदशन्रसनातलम् ॥ ३,२३.७६ ॥"
  },
  {
    "text": "अन्ये कर्णेषु नकुलाः प्राविशन्देववैरिणाम् ।\nसूक्ष्मरूपा विशन्तिस्म नानारन्ध्राणि बभ्रवः ॥ ३,२३.७७ ॥"
  },
  {
    "text": "इति तैरभिभूतानि नकुलैरवलोकयन् ।\nनिजसैन्यानि दीनानि करङ्कः कोपमास्थितः ॥ ३,२३.७८ ॥"
  },
  {
    "text": "अन्येऽपि च चमूनाथा लघुहस्ता महाबलाः ॥ ३,२३.७९ ॥"
  },
  {
    "text": "प्रतिबभ्रु शरस्तोमान्ववृषुर्वारिदा इव ।\nदैत्यसैन्यपतिप्रौढ कोदडोत्थाः शिलीमुखाः ।\nबभ्रूणां दन्तकोटीषु कठोरघट्टनं व्यधुः ॥ ३,२३.८० ॥"
  },
  {
    "text": "चमूपतिशख्यूहैराहतेभ्यः परःशतैः ।\nबभ्रूणां वज्रदतेभ्यो निश्चक्राम हुताशनः ।\nपञ्चापि ते चमूनाथविसृष्टैरेकहेलया ॥ ३,२३.८१ ॥"
  },
  {
    "text": "स्फुरत्फलैः शरकुलैर्बभ्रुसेनां व्यमर्दयत् ।\nइतस्ततश्चमूनाथविक्षिप्तशरकोटिभिः ।\nविशीर्णगात्रा नकुला नकुलीं पर्यवारयन् ॥ ३,२३.८२ ॥"
  },
  {
    "text": "अथ सा नकुली वाणी वाङ्मयस्यैकनायिका ।\nनकुलानां परावृत्त्या महान्तं रोषमाश्रिता ॥ ३,२३.८३ ॥"
  },
  {
    "text": "अक्षीणनकुलं नाम महास्त्रं सर्वतोमुखम् ।\nवह्निज्वालापरीताग्रं संदधे शार्ङ्गधन्वनि ॥ ३,२३.८४ ॥"
  },
  {
    "text": "तदस्त्रतो विनिष्ठ्यूता नकुलाः कोटिसंख्याकाः ।\nवज्राङ्गा वज्रलोमानो वज्रदंष्ट्रा महाजवा ॥ ३,२३.८५ ॥"
  },
  {
    "text": "वज्रसाराश्च निबिडा वज्रजाल भयङ्करा ।\nवज्राकारैर्नशैस्तूर्ण दारयन्तो महीतलम् ॥ ३,२३.८६ ॥"
  },
  {
    "text": "वज्ररत्नप्रकाशेन लोचनेनापि शोभिताः ।\nवज्रसंपातसदृशा नासाचीत्कार कारिणः ॥ ३,२३.८७ ॥"
  },
  {
    "text": "मर्दयन्ति सुरारातिसैन्यं दशनकोटिभिः ।\nपराक्रमं बहुविधं तेनिरे ते निरेनसः ॥ ३,२३.८८ ॥"
  },
  {
    "text": "एवं नकुलकोटीभिर्वज्रघोरैर्महाबलैः ।\nविनष्टाः प्रत्यवयवं विनेशुर्दानवाधमाः ॥ ३,२३.८९ ॥"
  },
  {
    "text": "एवं वज्रमयैर्बभुमण्डलैः शण्डिते बले ॥ ३,२३.९० ॥"
  },
  {
    "text": "शताक्षौहिणिके संख्ये ते स्वमात्रावशेषिताः ।\nअतित्रासेन रोषेण गृहीताश्च चमूवराः ।\nसंग्राममधिकं तेनुः समाकृष्टशरासनाः ॥ ३,२३.९१ ॥"
  },
  {
    "text": "तैः समं बहुधा युद्धं तन्वाना नकुलेश्वरी ।\nपट्टिशेन करङ्कस्य चिच्छेद कठिनं शिरः ॥ ३,२३.९२ ॥"
  },
  {
    "text": "काकवाशितसुख्यानां चतुर्णामपि वैरिणाम् ।\nउत्पत्योत्पत्य तार्क्ष्येण व्यलुनादसिना शिरः ॥ ३,२३.९३ ॥"
  },
  {
    "text": "तादृशं लाघवं दृष्ट्वा नकुल्या श्यामलांबिका ॥ ३,२३.९४ ॥"
  },
  {
    "text": "बहु मेने महासत्त्वां दुष्टासुरविनाशिनीम् ।\nनिजाङ्गदेवतत्त्वं च तस्यै श्यामांबिका ददौ ॥ ३,२३.९५ ॥"
  },
  {
    "text": "लोकोत्तरे गुणे दृष्टे कस्य न प्रीतिसंभवः ।\nहतशिष्टा भीतभीता नकुलीशरणं गताः ॥ ३,२३.९६ ॥"
  },
  {
    "text": "सापि तान्वीक्ष्य कृपया मा भैष्टेति विहस्य च ।\nभवद्राज्ञे रणोदन्तमशेषं च निबोधत ॥ ३,२३.९७ ॥"
  },
  {
    "text": "तयैवं प्रेषिताः शीघ्रं तदालोक्य रणक्षितिम् ।\nमुदितास्ते पुनर्भीत्या शून्यकायां पलायिताः ॥ ३,२३.९८ ॥"
  },
  {
    "text": "तदुदन्तं ततः श्रुत्वा भण्डश्चण्डो रुषाभवत् ॥ ३,२३.९९ ॥"
  },
  {
    "text": "इति ब्रह्माण्डमहापुराणे उत्तरभागे ललितोपाख्याने करङ्कादिपञ्चसेनापतिवधो नाम त्रयोविंशोऽध्यायः"
  }
]
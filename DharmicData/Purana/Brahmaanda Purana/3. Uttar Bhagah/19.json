[
  {
    "text": "अगस्त्य उवाच\nचक्रराजरथेन्द्रस्य याःपर्वणि समाश्रिताः ।\nदेवता प्रकटाभिख्यास्तासामाख्यां निवेदय ॥ ३,१९.१ ॥\nसंख्याश्च तासामखिला वर्णभेदांश्च शोभनान् ।\nआयुधानि च दिव्यानि कथयस्व हयानन ॥ ३,१९.२ ॥\nहयग्रीव उवाच\nनवमं पर्व दीप्तस्य रथस्य समुपस्थिताः ।\nदश प्रोक्ता सिद्धिदेव्यस्तासां नामानि मच्छृणु ॥ ३,१९.३ ॥\nअणिमा महिमा चैव लघिमा गरिमा तथा ।\nईशिता वशिता चैव प्राप्तिः सिद्धिश्च सप्तमी ॥ ३,१९.४ ॥\nप्राकाम्यमुक्तिसिद्धिश्च सर्वकामाभिधापरा ।\nएता देव्यश्चतुर्बाह्व्यो जपाकुसुमसंनिभाः ॥ ३,१९.५ ॥\nचिन्तामणिकपालं च त्रिशूलं सिद्धिकज्जलम् ।\nदधाना दयया पूर्णा योगिभिश्च निषेविताः ॥ ३,१९.६ ॥\nतत्र पूर्वार्द्धभागे च ब्रह्माद्या अष्ट शक्तयः ।\nब्राह्मी माहेश्वरी चैव कौमारी वैष्मवी तथा ।\nवाराही चैव मांहेन्द्री चामुण्डा चैव सप्तमी ॥ ३,१९.७ ॥\nमहालक्ष्मीरष्टमी च द्विभुजाः शोणविग्रहाः ।\nकपालमुत्पलं चैव बिभ्राणा रक्तवाससः ॥ ३,१९.८ ॥\nअथ वान्य प्रकारेण केचिद्ध्यानं पचक्षते ।\nब्रह्मादिसदृशाकारा ब्रह्मादिसदृशायुधाः ॥ ३,१९.९ ॥\nब्रह्मादीनां परं चिह्नं धारयन्त्यः प्रकीर्तिताः ।\nतासामूर्ध्वस्थानगतां मुद्रा देव्यो महत्तराः ॥ ३,१९.१० ॥\nमुद्राविरचनायुक्तैर्हस्तैः कमलकान्तिभिः ।\nदाडिमीपुष्पसङ्काशाः पीतांबरमनोहराः ॥ ३,१९.११ ॥\nचतुर्भुजा भुजद्वन्द्वधृतचर्मकृपाणकाः ।\nमदरक्तविलोलाक्ष्यस्तासां नामानि मच्छृणु ॥ ३,१९.१२ ॥\nसर्वसंक्षोभिणी चैव सर्वविद्राविणी तथा ।\nसर्वाकर्षणकृन्मुद्रा तथा सर्ववशङ्करी ॥ ३,१९.१३ ॥\nसर्वोन्मादनमुद्रा च यष्टिः सर्वमहाङ्कुशा ।\nसर्वखेचरिका मुद्रा सर्वबीजा तथापरा ॥ ३,१९.१४ ॥\nसर्वयोनिश्च नवमी तथा सर्वत्रिशण्डिका ।\nसिद्धिब्राहयादिमुद्रास्ता एताः प्रकटशक्तयः ॥ ३,१९.१५ ॥\nभण्डासुरस्य संहारं कर्तुं रक्तरथे स्थिताः ।\nया गुप्ताख्याः पूर्वमुक्तास्तासां नामानि मच्छृणु ॥ ३,१९.१६ ॥\nकामाकर्षणिका चैव बुद्ध्याकर्षणिका कला ।\nअहङ्काराकर्षिणी च शब्दाकर्षणिका कला ॥ ३,१९.१७ ॥\nस्पर्शाकर्षणिका नित्या रूपाकर्षणिका कला ।\nरसाकर्षणिका नित्या गन्धाकर्षणिका कला ॥ ३,१९.१८ ॥\nचित्ताकर्षणिका नित्या धैर्याकर्षणिका कला ।\nस्मृत्या कर्षणिका नित्या नामाकर्षणिका कला ॥ ३,१९.१९ ॥\nबीजाकर्षणिका नित्या चात्मकर्षणिका कला ।\nअमृताकर्षणी नित्या शरीराकर्षिणी कला ॥ ३,१९.२० ॥\nएताः षोडश शीतांशुकलारूपाश्च शक्तयः ।\nअष्टमं पर्व सम्प्राप्ता गुप्ता नाम्ना प्रकीर्तिताः ॥ ३,१९.२१ ॥\nविद्रुमद्रुमसङ्काशा मन्दस्मित मनोहराः ।\nचतुर्भुजास्त्रिनेत्राश्च चन्द्रार्कमुकुजोज्ज्वलाः ॥ ३,१९.२२ ॥\nचापबाणौ चर्मखड्गौ दधाना दिव्यकान्तयः ।\nभण्डासुरवधार्थाय प्रवृत्ताः कुम्भसम्भव ॥ ३,१९.२३ ॥\nसायन्तनज्वलद्दीपप्रख्यचक्ररथस्य तु ।\nसप्तमे पर्वणि कृतावासा गुप्ततराभिधाः ॥ ३,१९.२४ ॥\nअनङ्गमदनानङ्गमदनातुरया सह ।\nअनङ्गलेखा चानङ्गवेगानङ्गाङ्कुशापि च ॥ ३,१९.२५ ॥\nअनङ्गमालिग्यपरा एता देव्यो जपात्विषः ।\nइक्षुचापं पुष्पशरान्पुष्पकन्दुकमुत्पलम् ॥ ३,१९.२६ ॥\nबिभ्रत्योऽदभ्रविक्रान्तिशालिन्यो ललिताज्ञया ।\nभण्डासुरमभिक्रुद्धाः प्रज्वलन्त्य इव स्थिताः ॥ ३,१९.२७ ॥\nअथ चक्ररथेन्द्रस्य षष्ठं पर्व समाश्रिताः ।\nसर्वसंक्षोभिणीमुख्याः सम्प्रदायाख्यया युताः ॥ ३,१९.२८ ॥\nवेणीकृतकचस्तोमाः सिंदूरतिलकोज्ज्वलाः ।\nअतितीव्रस्वभावाश्च कालानलसमत्विषः ॥ ३,१९.२९ ॥\nवह्निबाणं वह्निचापं वह्निरूपमसिं तथा ।\nवह्निचक्राख्याफलकं दधाना दीप्तविग्रहाः ॥ ३,१९.३० ॥\nअसुरेन्द्रं प्रति क्रुद्धाः कामभस्मसमुद्भवाः ।\nआज्ञाशक्तय एवैता ललिताया महौजसः ॥ ३,१९.३१ ॥\nसर्वसंक्षोभिणी चैव सर्वविद्राविणी तथा ।\nसर्वाकर्षणिका शक्तिः सर्वाह्लादिनिका तथा ॥ ३,१९.३२ ॥\nसर्वसंमोहिनीशक्तिः सर्वस्तम्भनशक्तिका ।\nसर्वजृंभणशक्तिश्च सर्वोन्मादनशक्तिका ॥ ३,१९.३३ ॥\nसर्वार्थसाधिका शक्तिः सर्वसम्पत्तिपूरणी ।\nसर्वमन्त्रमयी शक्तिः सर्वद्वन्द्वक्षयङ्करी ॥ ३,१९.३४ ॥\nएवं तु सम्प्रदायानां नामानि कथितानि वै ।\nअथ पञ्चमपर्वस्थाः कुलोत्तीर्णा इति स्मृताः ॥ ३,१९.३५ ॥\nताश्च सप्तटिकसङ्काशाः परशुं पाशमेव च ।\nगदां घण्टां मणिं चैव दधाना दीप्तविग्रहाः ॥ ३,१९.३६ ॥\nदेवद्विषमति क्रुद्धा भ्रुकुटीकुटिलाननाः ।\nएतासामपि नामानि समाकर्मय कुम्भज ॥ ३,१९.३७ ॥\nसर्वसिद्धिप्रदा देवी सर्वसम्पत्प्रदा तथा ।\nसर्वप्रियङ्करी देवी सर्वमङ्गलकारिणी ॥ ३,१९.३८ ॥\nसर्वकामप्रदा देवी सर्वदुःखविमोचिनी ॥ ३,१९.३९ ॥\nसर्वमृत्युप्रशमिनी सर्वविघ्ननिवारिणी ।\nसर्वाङ्गसुन्दरी देवी सर्वसौभाग्यदायिनी ॥ ३,१९.४० ॥\nदशैन्ताः कथिता देव्यो दयया पूरिताशयाः ।\nचक्रे तुरीयपर्वस्था मुक्ताहारसमत्विषः ॥ ३,१९.४१ ॥\nनिगर्भयोगिनीनाम्ना प्रथिता दश कीर्तिताः ।\nसर्वज्ञा सर्वशक्तिश्च सर्वैश्वर्यप्रदा तथा ॥ ३,१९.४२ ॥\nसर्वज्ञानमयी देवी सर्वव्याधिविनाशिनी ।\nसर्वाधारस्वरूपा च सर्वपापहरा तथा ॥ ३,१९.४३ ॥\nसर्वानन्दमयी देवी सर्वरक्षास्वरूपिणी ।\nदशमी देवताज्ञेया सर्वेष्सितफलप्रदा ॥ ३,१९.४४ ॥\nएताश्चतुर्भुजा ज्ञेया वज्रं शक्तिं च तोमरम् ।\nचक्रं चैवाभिबिभ्राणा भण्डासुरवधोद्यताः ॥ ३,१९.४५ ॥\nअथ चक्ररथेन्द्रस्य तृतीयं पर्वसंश्रिताः ।\nरहस्ययोगिनीनाम्ना प्रख्याता वागधीश्वराः ॥ ३,१९.४६ ॥\nरक्ताशोकप्रसूनाभाबाणकार्मुकपाणयः ।\nकवचच्छन्नसर्वाङ्गयो वीणापुस्तकशोभिताः ॥ ३,१९.४७ ॥\nवशिनी चैव कामेशी भोगिनी विमला तथा ।\nअरुणाच जविन्याख्या सर्वेशी कौलिनी तथा ॥ ३,१९.४८ ॥\nअष्टावेताः स्मृता देव्यो दैत्यसंहारहेतवः ।\nअथ चक्ररथेन्द्रस्य द्वितीयं पर्वसंश्रिताः ॥ ३,१९.४९ ॥\nचापबाणौ पानपात्रं मातुरुङ्गं कृपाणिकाम् ।\nतिस्रस्त्रिपीठनिलया अष्टबाहुसमन्विताः ॥ ३,१९.५० ॥\nपलकं नागपाशं च घण्टां चैव महाध्वनिम् ।\nविभ्राणा मदिरामत्ता अतिगुप्तरहस्यकाः ॥ ३,१९.५१ ॥\nकामेशी चैव वज्रेशी भगमालिन्यथापरा ।\nतिस्र एताः स्मृता देव्यो भण्डे कोपसमन्विताः ॥ ३,१९.५२ ॥\nललितासममाहात्म्या ललितासमतेजसः ।\nएतास्तु नित्यं श्रीदेव्या अन्तरङ्गाः प्रकीर्तिताः ॥ ३,१९.५३ ॥\nअथानन्दमहापीठे रथमध्यमपर्वणि ।\nपरितो रचितावासाः प्रोक्ताः पञ्चदशाक्षराः ॥ ३,१९.५४ ॥\nतिथिनित्याः कालरूपा विश्वं व्याप्यैव संस्थिताः ।\nभण्डासुरादिदैत्येषु प्रक्षुब्धभ्रुकुटीतटाः ॥ ३,१९.५५ ॥\nदेवीसमनिजाकारा देवीसमनिजायुधाः ।\nजगतामुपकाराय वर्तमाना युगेयुगे ॥ ३,१९.५६ ॥\nतासां नामानि मत्तस्त्वमवधारयकुम्भज ।\nकामेशी भगमाला च नित्यक्लिन्ना तथैव च ॥ ३,१९.५७ ॥\nभेरुण्डा वह्निवासिन्यो महावज्रेश्वरी तथा ।\nदती च त्वरिता देवी नवमी कुलसुन्दरी ॥ ३,१९.५८ ॥\nनित्या नीलपताका च विजया सर्वमङ्गला ।\nज्वालामालिनिकाचित्रे दश पञ्च च कीर्तिताः ॥ ३,१९.५९ ॥\nएताभिः सहिता देवी सदा सेवैकबुद्धिभिः ।\nदुष्टं भण्डासुरं जेतुं निर्ययौ परमेश्वरी ॥ ३,१९.६० ॥\nमन्त्रिनाथा महाचक्रे गीतिं चक्रे रथोत्तमे ।\nसप्तपर्वाणि चोक्तानि तत्र देव्याश्च ताः शृणु ॥ ३,१९.६१ ॥\nगेयचक्ररथे पर्वमध्यपीढनिकेतना ।\nसंगीतयोगिनी प्रोक्ता श्रीदेव्या अतिवल्लभा ॥ ३,१९.६२ ॥\nतदेव प्रथमं पर्व मन्त्रिण्यास्तु निवासभूः ।\nअथ द्वितीयपर्वस्था गेयचक्रे रथोत्तमे ॥ ३,१९.६३ ॥\nरतिः प्रीतिर्मनोजा च वीणाकार्मुकपाणयः ।\nतमालश्यामलाकारा दानवोन्मूलनक्षमाः ॥ ३,१९.६४ ॥\nतृतीयपर्वसंरूढा मनोभूबाणदेवता ।\nद्राविणी शोषिणी चैव बन्धिनी मोहिनी तथा ॥ ३,१९.६५ ॥\nउन्मादिनीति पञ्चैता दीप्तकार्मुकपाणयः ।\nतत्र पर्वण्यधस्तात्तु वर्तमाना महौजसः ॥ ३,१९.६६ ॥\nकामराजश्च कन्दर्पौं मन्मथो मकरध्वजः ।\nमनोभवः पञ्चमः स्यादेते त्रैलोक्यमोहनाः ॥ ३,१९.६७ ॥\nकस्तूरीतिलकोल्लासिभालामुक्ताविराजिताः ।\nकवचच्छन्नसर्वाङ्गाः पलाशप्रसवत्विषः ॥ ३,१९.६८ ॥\nपञ्चकामा इमे प्रोक्ता भण्डासुरवधार्थिनः ।\nजेयचक्ररथेन्द्रस्य चतुर्थं पर्व संश्रिताः ॥ ३,१९.६९ ॥\nब्रह्मीमुख्यास्तु पूर्वोक्ताश्चण्डिका त्वष्टमी परा ।\nतत्र पर्वण्यधस्ताच्च लक्ष्मीश्चैव सरस्वती ॥ ३,१९.७० ॥\nरतिः प्रीतिः कीर्तिशान्ती पुष्टिस्तुष्टिश्च शक्तयः ।\nएताश्चक्रोधरक्ताक्ष्यो दैत्यं हन्तुं महाबलम् ॥ ३,१९.७१ ॥\nकुन्तचक्रधराः प्रोक्ताः कुमार्यः कुंभसंभव ।\nपञ्चमं पर्व संप्राप्ता वामाद्याः षोडशापराः ॥ ३,१९.७२ ॥\nगीतिं चक्रू रथेन्द्रस्य तासां नामानि मच्छृणु ।\nवामा ज्येष्टा च रौद्री च शान्तिः श्रद्धा सरस्वती ॥ ३,१९.७३ ॥\nश्रीभूशाक्तिश्च लक्ष्मीश्च सृष्टिश्चैव तु मोहिनी ।\nतथा प्रमाथिनी चाश्वसिनी वीचिस्तथैव च ॥ ३,१९.७४ ॥\nविद्युन्मालिन्यथ सुरानन्दाथो नागबुद्धिका ।\nएतास्तु कुरविन्दाभा जगत्क्षोभणलंपटाः ॥ ३,१९.७५ ॥\nमहासरसमन्नाहमादधानाः पदेपदे ।\nवज्रकङ्कटसंछन्ना अट्टहासोज्ज्वलाः परे ।\nवज्रदण्डौ शतघ्नीं च संबिभ्राणा भुशुण्डिकाः ॥ ३,१९.७६ ॥\nअथ गीतिरथेन्द्रस्य षष्ठं पर्व समाश्रिताः ।\nअसिताङ्गप्रभृतयो भैरवाः शस्त्रभीषणाः ॥ ३,१९.७७ ॥\nत्रिशिखं पानपात्रं च बिभ्राणा नीलवर्चसः ।\nअसिताङ्गो रुरुश्चण्डः क्रोध उन्मत्तभैरवः ॥ ३,१९.७८ ॥\nकपाली भीषणश्चैव संहारश्चाष्ट भैरवाः ।\nअथ गीतिरथेन्द्रस्य सप्तमं पर्व संश्रिताः ॥ ३,१९.७९ ॥\nमातङ्गी सिद्धलक्ष्मीश्च महामातङ्गिकापि च ।\nमहती सिद्धलक्ष्मीश्च शोणा बाणधनुर्धराः ॥ ३,१९.८० ॥\nतस्यैव पर्वणोऽधस्ताद्गणपः क्षेत्रपस्तथा ।\nदुर्गांबा बटुकश्चेंव सर्वे ते शस्त्रपाणयः ॥ ३,१९.८१ ॥\nतत्रैव पर्वणोऽधस्ताल्लक्ष्मीश्चैव सरस्वती ।\nशङ्खः पद्मो निधिश्चैव ते सर्वे शस्त्रपाणयः ॥ ३,१९.८२ ॥\nलोकद्विषं प्रति क्रुद्धा भण्डं चण्डपराक्रमम् ।\nशक्रादयश्च विष्म्वन्ता दश दिक्चक्रनायकाः ॥ ३,१९.८३ ॥\nशक्तिरूपास्तत्र पर्वण्यधस्तात्कृतसंश्रयाः ।\nवज्रे शक्तिं कालदण्डमकिं पाशं ध्वजं तथा ॥ ३,१९.८४ ॥\nगदां त्रिशूलं दर्भास्त्रं वज्रं च दधतस्त्वमी ।\nसेवन्ते मन्त्रिनाथां तां नित्यं भक्तिसमन्विताः ॥ ३,१९.८५ ॥\nभण्डासुरान्दुर्दुरूढान्निहन्तुं विश्वकण्टकान् ।\nमन्त्रिनाथाश्रयद्वारा ललिताज्ञापनोत्सुकाः ॥ ३,१९.८६ ॥\nगीतिचक्ररथोपान्ते दिक्पालाः संश्रयं ददुः ।\nसर्वेषां चैव देवानां मन्त्रिणी द्वारतः कृता ॥ ३,१९.८७ ॥\nविज्ञापना महादेव्याः कार्यसिद्धिं प्रयच्छति ।\nराक्षी विज्ञापना चेति प्रधानद्वारतः कृता ॥ ३,१९.८८ ॥\nयथा खलु फलप्राप्तिः सेवकानां हि जायते ।\nअन्यथा कथमेतेषां सामर्थ्यं ज्वलितौजसः ॥ ३,१९.८९ ॥\nअपधृष्यप्रभावायाः श्रीदेव्या उपसर्पणे ।\nसा हि संगीतविद्येति श्रीदेव्या अतिवल्लभा ॥ ३,१९.९० ॥\nनातिलङ्घति च क्वापि तदुक्तं कार्यसिद्धिषु ।\nश्रीदेव्याःशक्तिसाम्राज्ये सर्वकर्माणि मन्त्रिणी ॥ ३,१९.९१ ॥\nअकर्त्तुमन्यथा कर्तुं कर्तुं चैव प्रगल्भते ।\nतस्मात्सर्वेऽपि दिक्पालाः श्रीदेव्या जयकाङ्क्षिणः ।\nतस्याः प्रधानभूतायाः सेवामेव वितन्वते ॥ ३,१९.९२ ॥\nइति श्रीललितादेव्याश्चक्रराजरथोत्तमे ।\nपर्वस्थितानां देवीनां नामानि कथितान्यलम् ॥ ३,१९.९३ ॥\nभण्डासुरस्य संहारे तस्या दिव्यायुधान्यपि ।\nप्रोक्तानि गेयचक्रस्य पर्वदेव्याश्च कीर्तिताः ॥ ३,१९.९४ ॥\nइमानि सर्वदेवीनां नामान्याकर्णयन्ति ये ।\nसर्वपापविनिर्मुक्तास्ते स्युर्विजयिनो नराः ॥ ३,१९.९५ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने श्रीचक्रराजरथज्ञेयचक्ररथपर्वस्थदेवतानामप्रकाशनं नामैकोनविंशोऽध्यायः"
  }
]
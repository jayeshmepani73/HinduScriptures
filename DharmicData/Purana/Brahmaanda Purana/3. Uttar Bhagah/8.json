[
  {
    "text": "इन्द्र उवाच\nअगम्यागमनं किं वा को दोषः का च निष्कृतिः ।\nएतन्मे मुनिशार्दूल विस्तराद्वक्तुमर्हसि ॥ ३,८.१ ॥\nबृहस्पतिरुवाच\nअगम्यागमनं नाम मातृस्वसृगुरुस्त्रियः ।\nमातुलस्य प्रिया चेति गत्वेमा नास्ति निष्कृतिः ॥ ३,८.२ ॥\nमातृसङ्गे तु यदघं तदेव स्वसृसङ्गमे ।\nगुरुस्त्रीसंगमे तद्वद्गुरवो बहवः स्मृताः ॥ ३,८.३ ॥\nब्रह्मोपदेशमारभ्य यावद्वेदान्तदर्शनम् ।\nएकेन वक्ष्यते येन स महागुरुरुच्यते ॥ ३,८.४ ॥\nब्रह्मोपदेशमेकत्र वेदशास्त्राण्यथैकतः ।\nआचार्यः स तु विज्ञेयस्तदेकैकास्तु देशिकाः ॥ ३,८.५ ॥\nगुरोरात्मान्तमेव स्यादायार्यस्य प्रियागमे ।\nद्वादशाब्दं चरेत्कृच्छ३ एकैकं तु षडब्दतः ॥ ३,८.६ ॥\nमातुलस्य प्रियां गत्वा षडब्दं कृच्छ्रमाचरेत् ।\nब्राह्मणस्तु सजातीयां प्रमदां यदि गच्छति ॥ ३,८.७ ॥\nउपोषितस्त्रिरात्रं तु प्राणायामशतं चरेत् ।\nकुलटां तु सजातीयां त्रिरात्रेण विशुध्यति ॥ ३,८.८ ॥\nपञ्चाहात्क्षत्रियाङ्गत्वा सप्ताहा द्वैश्यजामपि ।\nचक्रीकिरातकैवर्तकर्मकारादियोषितः ॥ ३,८.९ ॥\nशुद्धिः स्याद्द्वादशाहेन धराशक्त्यर्चनेन च ।\nअनन्त्यजां ब्राह्मणो गत्वा प्रमादादब्दतः शुचिः ॥ ३,८.१० ॥\nदेवदासी ब्रह्मदासी स्वतन्त्राशूद्रदासिका ।\nदासी चतुर्विधा प्रोक्ता द्वे चाद्ये क्षत्रियासमे ॥ ३,८.११ ॥\nअन्यावेश्याङ्गनातुल्या तदन्या हीनजातिवत् ।\nआत्मदासीं द्विजो मोहादुक्तार्थे दोषमाप्नुयात् ॥ ३,८.१२ ॥\nस्वस्त्रीमृतुमतीं गत्वा प्राजापत्यं चरेद्व्रतम् ।\nद्विगुणेन परां नारीं चतुर्भिः क्षत्रियाङ्गनाम् ॥ ३,८.१३ ॥\nअष्टभिर्वैश्यनारीं च शूद्रां षौडशभिस्तथा ।\nद्वात्रिंशता संकरजां वेश्यां शूद्रामिवाचरेत् ॥ ३,८.१४ ॥\nरजस्वलां तु यो भार्यां मोहतो गन्तुमिच्छति ।\nस्नात्वान्यवस्त्रसंयुक्तमुक्तार्थेनैव शुध्यति ॥ ३,८.१५ ॥\nउपोष्य तच्छेषदिनं स्नात्वा कर्म समाचरेत् ।\nतथैवान्याङ्गनां गत्वा तदुक्तार्थं समाचरेत् ॥ ३,८.१६ ॥\nपित्रोरनुज्ञया कन्यां यो गच्छेद्विधिना विना ।\nत्रिरात्रोपोषणाच्छुद्धिस्तामेवोद्वाहयेत्तदा ॥ ३,८.१७ ॥\nकन्यां दत्त्वा तु योऽन्यस्मै दत्ता यश्चानुयच्छति ।\nपित्रोरनुज्ञया पाददिनार्धेन विशुध्यति ॥ ३,८.१८ ॥\nज्ञातः पितृभ्यां यो मासं कन्याभावे तु गच्छति ।\nवृषलः स तु विज्ञेयः सर्वकर्मबहिष्कृतः ॥ ३,८.१९ ॥\nज्ञातः पितृभ्यां यो गत्वा परोढां तद्विनाशने ।\nविधवा जायते नेयं पूर्वगन्तारमाप्नुयात् ॥ ३,८.२० ॥\nअनुग्रहाद्द्विजातीनामुद्वाहविधिना तथा ।\nत्यागकर्माणि कुर्वीत श्रौतस्मार्तादिकानि च ॥ ३,८.२१ ॥\nआदावुद्वाहिता वापि तद्विनाशेऽन्यदः पिता ।\nभोगेच्छोः साधनं सा तु न येग्याखिलकर्मसु ॥ ३,८.२२ ॥\nब्रह्मादिपिपीलकान्तं जगत्स्थावरजङ्गमम् ।\nपञ्चभूतात्मकं प्रोक्तं चतुर्वासनयान्वितम् ॥ ३,८.२३ ॥\nजन्माद्याहारमथननिद्राभीत्यश्च सर्वदा ।\nआहारेण विना जन्तुर्नाहारो मदनात्स्मृतः ॥ ३,८.२४ ॥\nदुस्तरो मदनस्तस्मात्सर्वेषां प्राणिनामपि ।\nपुन्नारीरूपवत्कृत्वा मदननेनैव विश्वसृक् ॥ ३,८.२५ ॥\nप्रवृत्तिमकरोदादौ सृष्टिस्थितिलयात्मिकाम् ।\nतत्प्रवृत्त्या प्रवर्तन्ते तन्निवृत्त्याक्षयां गतिम् ॥ ३,८.२६ ॥\nप्रवृत्त्यैव यथा मुक्तिं प्राप्नुयुर्ये न धीयुताः ।\nतद्रहस्यं तदोपायं शृणु वक्ष्यामि सांप्रतम् ॥ ३,८.२७ ॥\nसर्वात्मको वासुदेवः पुरुषस्तु पुरातनः ।\nइयं हि मूलप्रकृतिर्लक्ष्मीः सर्वजगत्प्रसूः ॥ ३,८.२८ ॥\nपञ्चापञ्चात्मतृप्त्यर्थं मथनं क्रियतेतराम् ।\nएवं मन्त्रानुभावात्स्यान्मथनं क्रियते यदि ॥ ३,८.२९ ॥\nतावुभौ मन्त्रकर्माणौ न दोषो विद्यते तयोः ॥ ३,८.३० ॥\nतपोबलवतामेतत्केवलानामधोगतिः ।\nस्वस्त्रीविषय एवेदं तयोरपि विधेर्बलात् ॥ ३,८.३१ ॥\nपरस्परात्म्यैक्यहृदोर्देव्या भक्त्यार्द्रचेतसोः ।\nतयोरपि मनाक्चेन्न निषिद्धदिवसेष्वघम् ॥ ३,८.३२ ॥\nइयमंबा जगद्धात्री पुरुषोऽयं सदाशिवः ।\nपञ्चविंशतितत्त्वानां प्रीतये मथ्यतेऽधुना ॥ ३,८.३३ ॥\nएतन्मन्त्रानुभावाच्च मथनं क्रियते यदि ।\nतावुभौ पुण्यकर्माणौ न दोषो विद्यते तयोः ॥ ३,८.३४ ॥\nइदं च शृणु देवेन्द्र रहस्यं परमं महत् ।\nसर्वेषामेव पापानां यौगपद्येन नाशनम् ॥ ३,८.३५ ॥\nभक्तिश्रद्धासमायुक्तः स्नात्वान्तर्जलसंस्थितः ।\nअष्टोत्तरसहस्रं तु जपेत्पञ्चदशाक्षरीम् ॥ ३,८.३६ ॥\nआराध्य च परां शक्तिं मुच्यते सर्वकिल्बिषैः ।\nतेन नश्यन्ति पापानि कल्पकोटिकृतान्यपि ।\nसर्वापद्भ्यो विमुच्येत सर्वाभीष्टं च विन्दति ॥ ३,८.३७ ॥\nइन्द्र उवाच\nभगवन्सर्वधर्मज्ञ सर्वभूतहिते रत ।\nसंयोगजस्य पापस्य विशेषं वक्तुमर्हसि ॥ ३,८.३८ ॥\nबृहस्पतिरुवाच\nसंयोगजं तु यत्पापं तच्चतुर्धा निगद्यते ।\nकर्ता प्रधानः सहकृन्निमित्तोऽनुमतः क्रमात् ॥ ३,८.३९ ॥\nक्रमाद्दशांशतोऽघं स्याच्छुद्धिः पूर्वोक्तमार्गतः ॥ ३,८.४० ॥\nमद्यं कलञ्जं निर्यासं छत्राकं गृञ्जनं तथा ।\nलशुनं च कलिङ्गं च महाकोशातकीं तथा ॥ ३,८.४१ ॥\nबिंबीं च कवकं चैव हस्तिनीं शिशुलंबिकाम् ।\nऔदुंबरं च वार्ताकं कतकं बिल्वमल्लिका ॥ ३,८.४२ ॥\nक्रमाद्दशगुणं न्यूनमघमेषां विनिर्दिशेत् ।\nपुरग्रामाङ्गवैश्याङ्गवेश्योपायनविक्रयी ॥ ३,८.४३ ॥\nसेवकः पुरसंस्थश्च कुग्रामस्थोऽभिशस्तकः ।\nवैद्यो वैखानसः शैवो नारीजीवोऽन्नविक्रयी ॥ ३,८.४४ ॥\nशस्त्रजीवी परिव्राट्च वैदिकाचारनिन्दकः ।\nक्रमाद्दशगुणान्न्यूनमेषामन्नादने भवेत् ॥ ३,८.४५ ॥\nस्वतन्त्रं तैलकॢप्तं तु ह्युक्तार्थं पापमादिशेत् ।\nतैरेव दृष्टं तद्भुक्तमुक्तपापं विनिर्दिशेत् ॥ ३,८.४६ ॥\nब्रह्मक्षत्रविशां चैव सशूद्राणां यथौदनम् ।\nतैलपक्वमदृष्टं च भुञ्जन्पादमघं भवेत् ॥ ३,८.४७ ॥\nद्विजात्मदासीकॢप्तं च तया दृष्टे तदर्धके ।\nवेश्यायास्तु त्रिपादं स्यात्तथा दृष्टे तदोदने ॥ ३,८.४८ ॥\nशूद्रावत्स्यात्तु गोपान्नं विना गव्यचतुष्टयम् ।\nतैलाज्यगुडसंयुक्तं पक्वं वैश्यान्न दुष्यति ॥ ३,८.४९ ॥\nवैश्यावद्ब्राह्मणी भ्रष्टा तया दृष्टेन किञ्चन ॥ ३,८.५० ॥\nब्रुवस्यान्नं द्विजो भुक्त्वा प्राणायामशतं चरेत् ।\nअथवान्तर्जले जप्त्वाद्रुपदां वा त्रिवारकम् ॥ ३,८.५१ ॥\nइदं विष्णुस्त्र्यंबकं वा त्थैवान्तर्जले जपेत् ।\nउपोष्य रजनीमेकां ततः पापाद्विशुध्यति ॥ ३,८.५२ ॥\nअथवा प्रोक्षयेदन्नमब्लिङ्गैः पावमानिकैः ।\nअन्नसूक्तं जपित्वा तु भृगुर्वै वारुणीति च ॥ ३,८.५३ ॥\nब्रह्मार्पणमिति श्लोकं जप्त्वा नियममाश्रितः ।\nउपोष्य रजनीमेकां ततः शुद्धो भविष्यति ॥ ३,८.५४ ॥\nस्त्री भुक्त्वा तु ब्रुवाद्यन्नमेकाद्यान्भोजये द्द्विजान् ।\nआपदि ब्राह्मणो ह्येषामन्नं भुक्त्वा न दोषभाक् ॥ ३,८.५५ ॥\nइदं विष्णुरिति मन्त्रेण सप्तवाराभिमन्त्रितम् ।\nसोऽहंभावेन तद्ध्यात्वा भुक्त्वा दोषैर्न लिप्यते ॥ ३,८.५६ ॥\nअथवा शङ्करं ध्यायञ्जप्त्वा त्रैय्यंबकं मनुम् ।\nसोऽहंभावेन तज्ज्ञानान्न दोषैः प्रविलिप्यते ॥ ३,८.५७ ॥\nइदं रहस्यं देवेन्द्र शृणुष्व वचनं मम ।\nध्यात्वा देवीं परां शक्तिं जप्त्वा पञ्चदशाक्षरीम् ॥ ३,८.५८ ॥\nतन्निवेदितबुद्ध्यादौ योऽश्नाति प्रत्यहं द्विजः ।\nनास्यान्नदोषजं किञ्चिन्न दारिद्रयभयं तथा ॥ ३,८.५९ ॥\nन व्याधिजं भयं तस्य न च शत्रुभयं तथा ।\nजपतो मुक्तिरेवास्य सदा सर्वत्र मङ्गलम् ॥ ३,८.६० ॥\nएष ते कथितः शक्र पापानामपि विस्तरः ।\nप्रायश्चित्तं तथा तेषां किमन्यच्छ्रोतुमिच्छसि ॥ ३,८.६१ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्यानेऽष्टमोऽध्यायः"
  }
]
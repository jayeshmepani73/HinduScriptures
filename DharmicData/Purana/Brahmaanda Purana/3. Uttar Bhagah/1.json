[
  {
    "text": "समाप्तश्चायं तृतीयः पादः\nअथोत्तरभागप्रारमभः\nश्रुत्वा पादं तृतीयं तु क्रान्तं सूतेन धीमता ।\nततश्चतुर्थं पप्रच्छुः पादं वै ऋषिसत्तमाः ॥ ३,१.१ ॥\nपादः क्रान्तस्तृतीयोऽयमनुषङ्गेण नस्त्वया ।\nचतुर्थं विस्तरात्पादं संहारं पारिकीर्त्तय ॥ ३,१.२ ॥\nमन्वन्तराणि सर्वाणि पूर्वाण्येवापरैः सह ।\nसप्तर्षीणामथैतेषां सांप्रतस्यान्तरे मनोः ॥ ३,१.३ ॥\nविस्तरावयवं चैव निसर्गस्य महात्मनः ।\nविस्तरेणानुपूर्व्या च सर्वमेव ब्रवीहि नः ॥ ३,१.४ ॥\nसूत उवाच\nभवतां कथयिष्यामि सर्वमेतद्यथातथम् ।\nपादं त्विमं ससंहारं चतुर्थं मुनिसत्तमाः ॥ ३,१.५ ॥\nमनोर्वैवस्वतस्येमं सांप्रतस्य महात्मंनः ।\nविस्तरेणानुपूर्व्या च निसर्गं शृणुत द्विजाः ॥ ३,१.६ ॥\nमन्वन्तराणां संक्षेपं भविष्यैः सह सप्तभिः ।\nप्रलयं चैव लोकानां ब्रुवतो मे निबोधत ॥ ३,१.७ ॥\nएतान्युक्तानि वै सम्यक्सप्तसप्तसु वै प्रजाः ।\nमन्वन्तराणि संक्षेपाच्छृणुता नागतानि मे ॥ ३,१.८ ॥\nसावर्णस्य प्रवक्ष्यामि मनोर्वैवस्वतस्य ह ।\nभविष्यस्य भविष्यं तु समासात्तन्निबोधत ॥ ३,१.९ ॥\nअनागताश्च सप्तैव स्मृतास्त्विह महर्षयः ।\nकौशिको गालवश्चैव जामदग्न्यश्च भार्गवः ॥ ३,१.१० ॥\nद्वैपायनो वशिष्टश्च कृपः शारद्वतस्तथा ।\nआत्रेयो दीप्तिमांश्चैव ऋषयशृङ्गस्तु काश्यपः ॥ ३,१.११ ॥\nभरद्वाजस्तथा द्रौणिरश्वत्थामा महायशाः ।\nएते सप्त महात्मानो भविष्याः परमर्षयः ।\nसुतपाश्चामिताभाश्च सुखाश्चैव गणास्त्रयः ॥ ३,१.१२ ॥\nतेषां गणस्तु देवानामेकैको विंशकः स्मृतः ।\nनामतस्तु प्रवक्ष्यामि निबोधध्वं समाहिताः ॥ ३,१.१३ ॥\nऋतुस्तपश्च शुक्रश्च कृतिर्नेमिः प्रभाकरः ।\nप्रभासो मासकृद्धर्मस्तेजोरश्मिः क्रतुर्विराट् ॥ ३,१.१४ ॥\nअर्चिष्मान् द्योतनो भानुर्यशः कीर्त्तिर्बुधो धृतिः ॥ ३,१.१५ ॥\nविंशतिः सुतपा ह्येते नामभिः परिकीर्त्तिताः ।\nप्रभुर्विभुर्विभासश्च जेता हन्ता रिहा ऋतुः ॥ ३,१.१६ ॥\nसुमतिः प्रमतिर्दीप्तिः समाख्यातो महो महान् ।\nदेही मुनिरिनः पोष्टा समः सत्यश्च विश्रुतः ॥ ३,१.१७ ॥\nइत्येतेह्यमिताभास्तु विंशतिः परिकीर्त्तिताः ।\nदामो दानी ऋतः सोमो वित्तं वैद्यो यमो निधिः ॥ ३,१.१८ ॥\nहोमो हव्यं हुतं दानं देयं दाता तपः शमः ।\nध्रुवं स्थानं विधानं च नियमश्चेति विंशतिः ॥ ३,१.१९ ॥\nसुखा ह्येते समाख्याताः सावर्ण्ये प्रथर्मेतरे ।\nमारीचस्यैव ते पुत्राः कश्यपस्य महात्मनः ॥ ३,१.२० ॥\nसांप्रतस्य भविष्यन्ति षष्टिर्देवास्तदन्तरे ।\nसावर्णस्य मनोः पुत्रा भविष्यन्ति नवैव तु ॥ ३,१.२१ ॥\nविरजाश्चार्वरीवांश्च निर्मोकाद्यास्तथा परे ।\nनव चान्येषु वक्ष्यामि सावर्णेष्वन्तरेषु वै ॥ ३,१.२२ ॥\nसावर्णमनवश्चान्ये भविष्या ब्रह्मणः सुताः ।\nमेरुसावर्णितस्ते वै चत्वारो दिव्यदृष्टयः ॥ ३,१.२३ ॥\nदक्षस्य ते हि वौहित्राः क्रियाया दुहितुः सुताः ।\nमहता तपसा युक्ता मेरुपृष्ठे महौ जसः ॥ ३,१.२४ ॥\nब्रह्मादिभिस्तेजनिता दक्षेणैव च धीमता ।\nमहर्लोकं गता वृत्ता भविष्या मेरुमाश्रिताः ॥ ३,१.२५ ॥\nमहानुभावास्ते पूर्वं जज्ञिरे चाक्षुषेन्तरे ।\nजज्ञिरे मनवस्ते हि भविष्यानागतान्तरे ॥ ३,१.२६ ॥\nप्राचेतसस्य दक्षस्य दौहित्रा मनवस्तु ये ।\nसावर्णा नामतः पञ्च चत्वारः परमर्षिजाः ॥ ३,१.२७ ॥\nसंज्ञापुत्रस्तु सावर्णिरेको वैवस्वतस्तथा ।\nज्येष्ठः संज्ञासुतो नाम मुर्वैवस्वतः प्रभुः ॥ ३,१.२८ ॥\nवैवस्वतेंऽतरे प्राप्ते समुत्पत्तिस्तयोः शुभा ।\nचतुर्दशैते मनवः कीर्तिता कीर्तिवर्द्धनाः ॥ ३,१.२९ ॥\nवेदे स्मृतौ पुराणे च सर्वे ते प्रभविष्णवः ।\nप्रजानां पतयः सर्वे भूतानां पतयः स्थिताः ॥ ३,१.३० ॥\nतैरियं पृथिवी सर्वा सप्तद्वीपा सपत्तना ।\nपूर्णं युगसहस्रं वै परिपाल्या नरेश्वरैः ॥ ३,१.३१ ॥\nप्रजाभिस्तपसा चैव विस्तरस्तेषु वक्ष्यते ।\nचतुर्द्दशैते विज्ञेयाः सर्गाः स्वायंभुवादयः ॥ ३,१.३२ ॥\nमन्वन्तराधिकारेषु वर्त्तन्तेऽत्र सकृत्सकृत् ।\nविनिवृत्ताधिकारास्ते महार्लोकं समाश्रिताः ॥ ३,१.३३ ॥\nसमतीतास्तु ये तेषामष्टौ षट्च तथापरे ।\nपूर्वेषु सांप्रतश्चायं शास्ति वैवस्वतः प्रभुः ॥ ३,१.३४ ॥\nये शिष्टास्तान्प्रवक्ष्यामि सह देवर्षिदानवैः ।\nसह प्रजा निसर्गेण सर्वांस्तेऽनागतान्द्विजः ॥ ३,१.३५ ॥\nवैवस्वत निसर्गेण तेषां ज्ञेयस्तु विस्तरः ।\nअनूना नातिरिक्तास्ते यस्मात्मर्वे विवस्वतः ॥ ३,१.३६ ॥\nपुनरुक्तबहुत्वात्तु न वक्ष्ये तेषु विस्तरम् ।\nमन्वन्तरेषु भाव्येषु भूतेष्वपि तथैव च ॥ ३,१.३७ ॥\nकुलेकुले निसर्गास्तु तस्माज्ज्ञेया विभागशः ।\nतेषामेव हि सिद्ध्यर्थं विस्तरेण क्रमेण च ॥ ३,१.३८ ॥\nदक्षस्य कन्या धर्मिष्ठा सुव्रता नाम विश्रुता ।\nसर्वकन्यावरिष्ठा तु ज्येष्ठा या वीरिणीसुता ॥ ३,१.३९ ॥\nगृहीत्वा तां पिता कन्यां जगाम ब्रह्मणोऽतिके ।\nवैराजस्थमुपासीनं धर्मेण च भवेन च ॥ ३,१.४० ॥\nभवधर्मसमीपस्थं दक्षं ब्रह्माभ्यभाषत ।\nदक्ष कन्या तवेयं वै जनयिष्यति सुव्रता ॥ ३,१.४१ ॥\nचतुरो वै मनून्पुत्रांश्चातुर्वर्ण्यकराञ्छुभान् ।\nब्रह्मणो वचनं श्रुत्वा दक्षो धर्मो भवस्तदा ॥ ३,१.४२ ॥\nतां कन्यां मनसा जग्मुस्त्रयस्ते ब्रह्मणा सह ।\nसत्याभिध्यायिनां तेषां सद्यः कन्या व्यजायत ॥ ३,१.४३ ॥\nसदृशानूपतस्तेषां चतुरो वै कुमारकान् ।\nसंसिद्धाः कार्यकरणे संभूतास्ते श्रियान्विताः ॥ ३,१.४४ ॥\nउपभोगासमर्थैश्च सद्योजातैः शरीरकैः ।\nते दृष्ट्वा तान्स्वयंभूतान्ब्रह्मव्याहारिणस्तदा ॥ ३,१.४५ ॥\nसरंब्धा वै व्यकर्षन्त मम पुत्रो ममेत्युत ।\nअभिध्यायात्मनोत्पन्नानूचुर्वै ते परस्परम् ॥ ३,१.४६ ॥\nयो यस्य वपुषा तुल्यो भजतां सततं सुतम् ।\nयस्य यः सदृशश्चापि रूपे वीर्ये च मानतः ॥ ३,१.४७ ॥\nतं गृह्णातु स भद्रं वो वर्णतो यस्य यः समः ।\nध्रुवं रूपं पितुः पुत्रः सोऽनुरुध्यति सर्वदा ॥ ३,१.४८ ॥\nतस्मादात्मसमः पुत्रः पितुर्मातुश्च वीर्यतः ।\nएवं ते समयं कृत्वा सर्वेषां जगृहः सुतान् ॥ ३,१.४९ ॥\nचाक्षुषस्यान्तरेऽतीते प्राप्ते वैवस्वतस्य ह ।\nरुचेः प्रजापतेः पुत्रो रौच्यो नामाभवत्सुतः ॥ ३,१.५० ॥\nभूत्यामुत्पादितो यस्तु भौत्यो नाम कवेः सुतः ।\nवैवस्वतेंऽतरे जातौ द्वौ मनू तु विवस्वतः ॥ ३,१.५१ ॥\nवैवस्वतो मनुर्यश्च सावर्णो यश्च वै श्रुतः ।\nज्ञेयः संज्ञासुतो विद्वान्मनुर्वैवस्वतः प्रभुः ॥ ३,१.५२ ॥\nसवर्णायाः सुतश्चान्यः स्मृतो वैवस्वतो मनुः ।\nसावर्णम नवो ये च चत्वारस्तु महर्षिजाः ॥ ३,१.५३ ॥\nतपसा संभृतात्मानः स्वेषु मन्वन्तरेषु वै ।\nभविष्येषु भविष्यन्ति सर्वकार्यार्थसाधकाः ॥ ३,१.५४ ॥\nप्रथमे मेरुसावर्णेदक्षपुत्रस्य वै मनोः ।\nपरामरीचिगर्भाश्च सुधर्माणश्च ते त्रयः ।\nसंभूताश्च महात्मानः सर्वे वैवस्वतेन्तरे ॥ ३,१.५५ ॥\nदक्षपुत्रस्य पुत्रास्ते रोहितस्य प्रजापतेः ।\nभविष्यन्ति भविष्यास्तु एकैको द्वादशो गणः ॥ ३,१.५६ ॥\nऐश्वरश्च ग्रहो राहुर्वाकुर्वंशस्तथैव च ।\nपारा द्वादश विज्ञेया उत्तरांस्तु निबोधत ॥ ३,१.५७ ॥\nवाजिपो वाजिजिच्चैव प्रभूतिश्च ककुद्यथ ।\nदधिक्रावा विपक्वश्च प्रणीतो विजयो मधुः ॥ ३,१.५८ ॥\nउतथ्योत्तमकौ द्वौ तु द्वादशैते मरीचयः ।\nसुधर्माणस्तु वक्ष्यामि नामतस्तान्निबोधत ॥ ३,१.५९ ॥\nवर्णस्तथाथगर्विश्च भुरण्यो व्रजनोऽमितः ।\nअमितो द्रवकेतुश्च जंभोऽथाजस्तु शक्रकः ॥ ३,१.६० ॥\nसुनेमिर्द्युतयश्चैव सुधर्माणः प्रकीर्तिताः ।\nतेषामिन्द्रस्तदा भाव्यो ह्यद्भुतो नाम नामतः ॥ ३,१.६१ ॥\nस्कन्दोऽसौ पार्वतीयो वै कार्तिकेयस्तु पावकिः ।\nमेधातिथिश्च पौलस्त्यो वसुः काश्यप एवं च ॥ ३,१.६२ ॥\nज्योतिष्मान्भार्गवाश्चैव द्युतिमानङ्गिरास्तथा ।\nवसिनश्चैव वासिष्ठ आत्रेयो हव्यवाहनः ॥ ३,१.६३ ॥\nसुतपाः पौलहश्चैव सप्तैते रोहितेतरे ।\nधृतिकेतुर्दीप्तिकेतुः शापहस्तनिरामयाः ॥ ३,१.६४ ॥\nपृथुश्रवास्तथानीको भूरिद्युम्नो बृहद्यशः ।\nप्रथमस्य तु सावर्णेर्नव पुत्राः प्रकीर्तिताः ॥ ३,१.६५ ॥\nदशमे त्वथ पर्याये धर्मपुत्रस्य वै मनोः ।\nद्वीतीयस्य तु सावर्णेर्भाव्यस्यैवान्तरे मनोः ॥ ३,१.६६ ॥\nसुधामानो विरुद्धाश्च द्वावेव तु गणौ स्मृतौ ।\nदीप्तिमन्तश्च ते सर्वे शतसंख्याश्च ते समाः ॥ ३,१.६७ ॥\nप्राणानां यच्छतं प्रोक्तं ऋषिभिः पुरषेति वै ।\nदेवास्ते वै भविष्यन्ति धर्मपुत्रस्य वै मनोः ॥ ३,१.६८ ॥\nतेषामिन्द्रस्तथा विद्वान्भविष्यः शान्तिरुच्यते ।\nहविष्मान्पौलहः श्रीमान्सुकीर्तिश्चाथ भार्गवः ॥ ३,१.६९ ॥\nआपोमूर्तिस्तथात्रेयो वसिष्ठश्चापवः स्मृतः ।\nपौलस्त्योऽप्रतिमश्चापि नाभागश्चैव काश्यपः ॥ ३,१.७० ॥\nअभिमन्युश्चाङ्गिरसः सप्तैते परमर्षयः ।\nसुक्षेत्रश्चोत्तमौजाश्च भूरिसेनश्च वीर्यवान् ॥ ३,१.७१ ॥\nशतानीको निरामित्रो वृषसेनो जयद्रथः ।\nभूरिद्युम्नः सुवर्चाश्च दशैतेमानवाः स्मृताः ॥ ३,१.७२ ॥\nएकादशे तु पर्याये सावर्णे वै तृतीयके ।\nनिर्वाणरतयो देवाः कामगा वै मनोजवाः ॥ ३,१.७३ ॥\nगणास्त्वेते त्रयः ख्याता देवातानां महात्मनाम् ।\nएकैकस्त्रिंशतस्तेषां गणस्तु त्रिदिवौकसाम् ॥ ३,१.७४ ॥\nमासस्याहानि त्रिंशत्तु यानि वै कवयो विदुः ।\nनिर्वाणरतयो देवा रात्रयस्तु विहङ्गमाः ॥ ३,१.७५ ॥\nगणस्तृतीयो यः प्रोक्ते देवतानां भविष्यति ।\nमनोजवा मूरूर्त्तास्तु इति देवाः प्रकीर्तिताः ॥ ३,१.७६ ॥\nएते हि ब्रह्मणः पुत्रा भविष्या मानवाः स्मृताः ।\nतेषामिद्रो वृषा नाम भविष्यः सुरराट्ततः ॥ ३,१.७७ ॥\nतेषां सप्तऋषींश्चापि कीर्त्यमानान्निवौधत ।\nहविष्मान्काश्यपश्चापि वपुष्मांश्चैव भार्गवः ॥ ३,१.७८ ॥\nआरुणिश्च तथात्रेयो वसिष्ठो नग एव च ।\nपुष्टिराङ्गिरसो ज्ञेयः पौलस्त्यो निश्चरस्तथा ॥ ३,१.७९ ॥\nपौलहो ह्यतितेजश्च देवा ह्येकादशेन्तरे ।\nसर्ववेगः सुधर्मा च देवानीकः पुरोवहः ॥ ३,१.८० ॥\nक्षेमधर्मा ग्रहेषुश्च आदर्शः पैण्ड्रको मरुः ।\nसावर्णस्य तु ते पुत्राः प्राजापत्यस्य वै नव ॥ ३,१.८१ ॥\nद्वादशे त्वथ पर्याये रुद्रपुत्रस्य वै मनोः ।\nचतुर्थो रुद्रसावर्णो देवांस्तस्यान्तरे शृणु ॥ ३,१.८२ ॥\nपञ्चैव तुगणाः प्रोक्ता देवतानामनागताः ।\nहरिता रोहिताश्चैव देवाः सुमनसस्तथा ॥ ३,१.८३ ॥\nसुकर्माणः सुतरश्च विद्वांश्चैव सहस्रदः ।\nपर्वतोऽनु चरश्चैव अपाशुश्च मनोजवः ॥ ३,१.८४ ॥\nऊर्जा स्वाहा स्वधा तारा दशेते हरिताः स्मृताः ।\nतपो ज्ञानी मृतिश्चैव वर्चा बन्धुश्च यः स्मृतः ॥ ३,१.८५ ॥\nरजश्चैव तु राजश्च स्वर्णपादस्तथैव च ।\nपुष्टिर्विधिश्च वै देवा दशैते रोहिताः स्मृताः ॥ ३,१.८६ ॥\nतुष्ताद्यास्तु ये देवास्त्रय स्त्रिंशत्प्रकीर्तिताः ।\nते वै सुमनसो वेद्यान्निबोधत सुकर्मणः ॥ ३,१.८७ ॥\nसुपर्वा वृषभः पृष्टा कपिद्युम्नविपश्चितः ।\nविक्रमश्च क्रमश्चैव विभृतः कान्त एव च ॥ ३,१.८८ ॥\nएते देवाः सुकर्माणः सुतरांश्च निबोधत ।\nवर्षो दिव्यस्तथाञ्जिष्ठो वर्चस्वी द्युतिमान्कविः ॥ ३,१.८९ ॥\nशुभो हविः कृतप्राप्तिर्व्यापृतो दशमस्तथा ।\nसुतारा नामतस्त्वेते देवा वै संप्रकीर्तिताः ॥ ३,१.९० ॥\nतेषामिन्द्रस्तु विज्ञेयो ऋतधामा महायशाः ।\nद्युतिर्वसिष्ठपुत्रस्तु आत्रेयः सुतपास्तथा ॥ ३,१.९१ ॥\nतपोमूर्तिस्त्वाङ्गिरसस्तपस्वी काश्यपस्तथा ।\nतपोधनश्च पौलस्त्यः पौलहश्च तपोरतिः ॥ ३,१.९२ ॥\nभार्गवः सप्तमस्तेषां विज्ञेयस्तु तपोधृतिः ।\nएते सप्तर्षयः सिद्धा अन्त्ये सावर्णिकेंऽतरे ॥ ३,१.९३ ॥\nदेववानुपदेवश्च देवश्रेष्ठो विदूरथः ।\nमित्रवान्मित्रसेनोऽथ चित्रसेनो ह्यमित्रहा ॥ ३,१.९४ ॥\nमित्रबाहुः सुवर्चाश्च द्वादशस्य मनोः सुताः ।\nत्रयोदशेतु पर्याये भाव्ये रौच्येन्तरे पुनः ॥ ३,१.९५ ॥\nत्रय एव गणाः प्रोक्ता देवानां तु स्वयंभुवा ।\nब्रह्मणो मानसाः पुत्रास्ते हि सर्वे महात्मनः ॥ ३,१.९६ ॥\nसुत्रामाणः सुधर्माणः सुकर्माणश्च ते त्रयः ।\nत्रिदशानां गणाः प्रोक्ता भविष्याः सोमपायिनाम् ॥ ३,१.९७ ॥\nत्रयस्त्रिशद्देवता याः पृथगिज्यास्तु याज्ञिकैः ।\nआज्येन पृषदाज्येन ग्रहश्रेष्टेन चैव ह ॥ ३,१.९८ ॥\nये वै देवास्त्रयस्त्रिंशत्पृथक्त्वेन निबोधत ।\nसुत्रामाणः प्रयाज्यास्तु आज्याशा ये तु सांप्रतम् ॥ ३,१.९९ ॥\nसुकर्माणोऽनुयाज्याख्याः पृषदाज्याशिनस्तु ये ।\nउपयाज्याः सुधर्माण इति देवाः प्रकीर्त्तिताः ॥ ३,१.१०० ॥\nदिवस्पतिर्महासत्वस्तेषामिन्द्रो भविष्यति ।\nपुलहात्मजपुत्रास्ते विज्ञेयास्तु रुचेः सुताः ॥ ३,१.१०१ ॥\nअङ्गिराश्चैव धृतिमान् पौलस्त्योऽप्यव्ययस्तु सः ।\nपौलहस्तत्त्वदर्शी छ भार्गवश्च निरुप्सुकः ॥ ३,१.१०२ ॥\nनिष्प्रकंप्यस्तथात्रेयो निर्मोहः काश्यपस्तथा ।\nसुतपाश्चैव वासिष्ठः सप्तैते तु त्रयोदश ॥ ३,१.१०३ ॥\nचित्रसेनो विचित्रश्च नयो धर्मो धृतो भवः ।\nअनेकः क्षत्रविद्धश्च सुरसो निर्भयो दश ॥ ३,१.१०४ ॥\nरौच्यस्यैते मनोः पुत्रा ह्यन्तरे तु त्रयोदशे ।\nचतुर्दशे तु पर्याये भौत्यस्याप्यन्तरे मनोः ॥ ३,१.१०५ ॥\nदेवतानां गणाः पञ्च प्रोक्ता ये तु भविष्यति ।\nचाक्षुषाश्च पवित्राश्च कनिष्ठा भ्राजितास्तथा ॥ ३,१.१०६ ॥\nवाचावृद्धाश्च इत्येते पञ्च देवगणाः स्मृताः ।\nनिषादाद्याः स्वराः सप्त सप्त तान्विद्धि चाक्षुषान् ॥ ३,१.१०७ ॥\nबृहदाद्यानि सामानि कनिष्ठान्सप्त तान्विदुः ।\nसप्त लोकाः पवित्रास्ते भ्राजिताः सप्तसिंधवः ॥ ३,१.१०८ ॥\nवाचावृद्धानृषीन्विद्धि मनोः स्वायभुवस्य ये ।\nसर्वे मन्वन्तरेद्राश्च विज्ञेयास्तुल्यलक्षणाः ॥ ३,१.१०९ ॥\nतेजसा तपसा वुद्ध्या बलश्रुतपराक्रमैः ।\nत्रैलोक्ये यानि सत्त्वानि गतिमन्ति ध्रुवाणि च ॥ ३,१.११० ॥\nसर्वशः सर्वैर्गुणैस्तानि इन्द्रास्तेऽभिभवन्ति वै ।\nभूतापवादिनो हृष्टा मध्यस्था भूतवादिनः ॥ ३,१.१११ ॥\nभूताभवादिनः शक्तास्त्रयो वेदाः प्रवादिनाम् ।\nअग्नीध्रः काश्यपश्चैव पौलस्त्यो मागधश्च यः ॥ ३,१.११२ ॥\nभार्गवो ह्यग्निवाहुश्च शुचिराङ्गिरसस्तथा ।\nशुक्रश्चैव तु वासिष्ठः पौलहो मुक्त एव च ॥ ३,१.११३ ॥\nआत्रेयः श्वाजितः प्रोक्तो मनुपुत्रानतः शृणु ।\nउरुर्गुरुश्च गंभीरो बुद्धः शुद्धः शुचिः कृती ॥ ३,१.११४ ॥\nऊर्जस्वी सुबलश्चैव भौत्यस्यैते मनोः सुताः ।\nसावर्णा मनवो ह्येते चत्वारो ब्रह्मणः सुताः ॥ ३,१.११५ ॥\nएको वैवस्वतश्चैव सावर्णो मनुरुच्यते ।\nरौच्यो भौत्यश्च यौ तौ तु मतौ पौलहभार्गवौ ।\nभौत्यस्यैवाधिपत्ये तु तूर्णं कल्पस्तु पूर्यते ॥ ३,१.११६ ॥\nसूत उवाच\nनिःशेषेषु तु सर्वेषु तदा मन्वन्तरेष्विह ॥ ३,१.११७ ॥\nअन्तेऽनेकयुगे तस्मिन्क्षीणे संहार उच्यते ।\nसप्तैते भार्गवा देवा अन्ते मन्वन्तरे तदा ॥ ३,१.११८ ॥\nभुक्त्वा त्रैलोक्यम ध्यस्था युगाख्या ह्येकसप्ततीः ।\nपितृभिर्मनुभिः सार्द्धं क्षीणे मन्वन्तरे तदा ॥ ३,१.११९ ॥\nअनाधारमिदं सर्वं त्रैलोक्यं वै भविष्यति ।\nततः स्थाना नि शुभ्राणि स्थानिनां तानि वै तदा ॥ ३,१.१२० ॥\nप्रभ्रशयन्ते विमुक्तानि तारा ऋक्षग्रहैस्तथा ।\nततस्तेषु व्यतीतेषु त्रैलोक्यस्येश्वरेष्विह ॥ ३,१.१२१ ॥\nसंप्रप्तेषु महर्लोकं यस्मिंस्ते कल्पवासिनः ।\nअजिताद्या गणा यत्र आयुष्मन्तश्चतुर्दश ॥ ३,१.१२२ ॥\nमन्वन्तरेषु सर्वेषु देवास्ते वै चतुर्द्दश ।\nसशरीराश्च श्रूयन्ते जनलोके सहानुगाः ॥ ३,१.१२३ ॥\nएवं देवेष्वतीतेषु महर्लोकाज्जनं प्रति ।\nभूतादिष्ववशिष्टेषु स्थावरां तेषु तेषु वै ॥ ३,१.१२४ ॥\nशून्येषु लोकस्थानेषु महान्तेषु भुवादिषु ।\nदेवेषु च गतेष्वूर्द्ध्वं सायुज्यं कल्पवासिनाम् ॥ ३,१.१२५ ॥\nसंहृत्य तास्ततो ब्रह्मा देवर्षिपितृदानवान् ।\nसंस्थापयति वै सर्गमहर्दृष्ट्वा युगक्षये ॥ ३,१.१२६ ॥\nचतुर्युगसहस्रान्तमहर्यद्ब्रह्मणो विदुः ।\nरात्रिं युगसहस्रान्तां तेऽहोरात्रविदो जनाः ॥ ३,१.१२७ ॥\nनैमित्तिकः प्राकृतिको यश्चैवात्यन्तिकोर्ऽथतः ।\nत्रिविधिः सर्वभूतानामित्येष प्रतिसंचरः ॥ ३,१.१२८ ॥\nब्राह्मो नैमित्तिकस्तस्य कल्पदाहः प्रसंयमः ।\nप्रतिसर्गे तु भूतानां प्राकृतः करणक्षयः ॥ ३,१.१२९ ॥\nज्ञानाच्चात्यन्तिकः प्रोक्तः कारणानामसंभवः ।\nततः संहृत्य तान्ब्रह्मा देवांस्त्रैलोक्यवासिनः ॥ ३,१.१३० ॥\nप्रहरति प्रकुरुते सर्गस्य प्रलयं पुनः ।\nसुषुप्सुर्भगवान्ब्रह्मा प्रजाः संहरते तदा ॥ ३,१.१३१ ॥\nततो युगसहस्रान्ते संप्राप्ते च युगक्षये ।\nतत्रात्मस्थाः प्रजाः कर्तुं प्रपेदे स प्रजापतिः ॥ ३,१.१३२ ॥\nतदा भवत्यनावृष्टिः संतता शतवार्षिकी ।\nतया यान्यल्पसाराणि सत्त्वानि वृथिवीतले ॥ ३,१.१३३ ॥\nतान्येवात्र प्रलीयन्ते भूमित्वमुपयान्ति च ।\nसप्तरश्मिरथो भूत्वा उदत्तिष्ठद्विभावसुः ॥ ३,१.१३४ ॥\nअसह्यरश्मिर्भगवान्पिबत्यंभो गभस्तिभिः ।\nहरिता रश्मयस्तस्य दीप्यमानास्तु सप्ततिः ॥ ३,१.१३५ ॥\nभूय एव विवर्त्तन्ते व्याप्नुवन्तोंबरं शनैः ।\nभौमं काष्ठेन्धनं तेजो भृशमद्भिस्तु दीप्यते ॥ ३,१.१३६ ॥\nतस्मादुदकभृत्सूर्यस्तपतीति हि कथ्यते ।\nनावृष्ट्या तपते सूर्य्यो नावृष्ट्या परिषिच्यते ॥ ३,१.१३७ ॥\nनावृष्ट्या परिविश्येत वारिणा दीप्यते रविः ।\nतस्मादपः पिबन्यो वै दीप्यते रविरंबरे ॥ ३,१.१३८ ॥\nतस्य ते रश्मयः सप्त पिबन्त्यंभो महार्णवात् ।\nतेनाहारेण संदीप्ताः सूर्याः सप्त भवन्त्युत ॥ ३,१.१३९ ॥\nततस्ते रश्मयः सप्त सूर्यभूताश्चतुर्द्दिशम् ।\nचतुर्लोकमिमं सर्वं दहन्ति शिखिनस्तदा ॥ ३,१.१४० ॥\nप्राप्नुवन्ति च ताभिस्तु ह्यूर्द्ध्वं चाधश्च रश्मिभिः ।\nदीप्यन्ते भास्कराः सप्त युगान्ताग्निप्रतापिनः ॥ ३,१.१४१ ॥\nते वारिणा प्रदीप्ताश्च बहुसाहस्ररश्मयः ।\nस्वं समावृत्य तिष्ठन्ति निर्दहन्तो वसुंधराम् ॥ ३,१.१४२ ॥\nततस्तेषां प्रतापेन दह्यमाना वसुंधरा ।\nसाद्रिनद्यर्णवा पृथ्वी निस्नेहा समपद्यत ॥ ३,१.१४३ ॥\nदीप्ताभिः संतताभिश्च चित्राभिश्च समन्ततः ।\nअधश्चोर्ध्वं च तिर्यक्च संरूद्धा सूर्यरश्मिभिः ॥ ३,१.१४४ ॥\nसूर्याग्नीनां प्रवृद्धानां संसृष्टानां परस्परम् ।\nएकत्वमुपयातानामेकज्वाला भवत्युत ॥ ३,१.१४५ ॥\nसर्वलोकप्रणाशश्च सोऽग्निर्भूत्वानुमण्डली ।\nचतुर्लोकमिदं सर्वं निर्दहत्याशु तेजसा ॥ ३,१.१४६ ॥\nततः प्रलीने सर्वस्मिञ्जङ्गमे स्थावरे तथा ।\nनिर्वृक्षा निस्तृणा भूमिः कूर्मपृष्ठसमा भवेत् ॥ ३,१.१४७ ॥\nअंबरीषमिवाभाति सर्वमप्यखिलं जगत् ।\nसर्वमेव तदर्चिर्भिः पूर्णं जाज्वल्यते घनः ॥ ३,१.१४८ ॥\nभूतले यानि सत्त्वानि महोदधिगतानि च ।\nततस्तानि प्रलीयन्ते भूमित्वमुपयान्ति च ॥ ३,१.१४९ ॥\nद्वीपाश्च पर्वताश्चैव वर्षाण्यथ महोदधिः ।\nसर्वं तद्भस्मसाच्चक्रे सर्वात्मा पावकस्तु सः ॥ ३,१.१५० ॥\nसमुद्रेभ्यो नदीभ्यश्च पातालेभ्यश्च सर्वशः ।\nपिबत्यपः समिद्धोऽग्निः पृथिवीमाश्रितो ज्वलन् ॥ ३,१.१५१ ॥\nततः संवर्द्धितः शैलानति क्रम्य ग्रहांस्तथा ।\nलोकान्संहरते दीप्तो घोरः संवर्त्तकोऽनलः ॥ ३,१.१५२ ॥\nततः स पृथिवीं भित्त्वा रसातलमशोष्यत् ।\nनिर्दह्यान्ते तु पातालं वायुलोकमथादहत् ॥ ३,१.१५३ ॥\nअधस्तात्पृथिवीं दग्ध्वा तूर्द्ध्वं स दहतो दिवम् ।\nयोजनानां सहस्राणि प्रयुतान्यर्बुदानि च ॥ ३,१.१५४ ॥\nउदतिष्ठञ्शिखास्तस्य बह्व्यः संवर्त्तकस्य तु ।\nगन्धर्वांश्च पिशाचांश्च समहोरगराक्षसान् ॥ ३,१.१५५ ॥\nतदा दहति संदीप्तो गोलकं चैव सर्वशः ।\nभूर्लोकं च भुवर्ल्लोकं स्वर्लोकं च महस्तथा ॥ ३,१.१५६ ॥\nघोरो दहति कालाग्निरेवं लोकचतुष्टयम् ।\nव्याप्तेषु तेषु लोकेषु तिर्यगूर्द्ध्वमथाग्निना ॥ ३,१.१५७ ॥\nतत्तेजः समनुप्राप्य कृत्स्नं जगदिदं शनैः ।\nअयोगुडनिभं सर्वं तदा ह्येवं प्रकाशते ॥ ३,१.१५८ ॥\nततो गजकुलाकारास्तडिद्भिः समलङ्कृताः ।\nउत्तिष्ठन्ति तदा घोरा व्योम्नि संवर्तका घनाः ॥ ३,१.१५९ ॥\nकेचिन्नीलोत्पलश्यामाः केचित्कुमुदसन्निभाः ।\nकेचिद्वैडूर्यसंकाशा इन्द्रनीलनिभाः परे ॥ ३,१.१६० ॥\nशङ्खकुन्दनिभाश्चान्ये जात्यञ्जननिभास्तथा ।\nधूम्रवर्णा घनाः केचित्केचित्पीताःपयोधराः ॥ ३,१.१६१ ॥\nकेचिद्रासभवर्णाभा लाक्षारसनिभास्तथा ।\nमनशिलाभास्त्वपरे कपोताभास्तथांबुदाः ॥ ३,१.१६२ ॥\nइन्द्रगोपनिभाः केचिद्धरितालनिभास्तथा ।\nचाषपत्रनिभाः केचिदुत्तिष्ठन्ति घना दिवि ॥ ३,१.१६३ ॥\nकेचित्पुरवराकाराः केचिद्गजकुलोपमाः ।\nकेचित्पर्वतसंकाशाः केचित्स्थलनिभा घनाः ॥ ३,१.१६४ ॥\nक्रीडागारनिभाः केचित्केचिन्मीनकुलोपमाः ।\nबहुरूपा घोररूपा घोरस्वरनिनादिनः ॥ ३,१.१६५ ॥\nतदा जलधराः सर्वे पूरयन्ति नभस्तलम् ।\nततस्ते जलदा घोरराविणो भास्करात्मकाः ॥ ३,१.१६६ ॥\nसप्तधा संवृतात्मानस्तमग्निं शमयन्त्युत ।\nततस्ते जलदा वर्षं मुञ्चन्ति च महौघवत् ॥ ३,१.१६७ ॥\nसुघोरमशिवं सर्वं नाशयन्ति च पावकम् ।\nप्रवृष्टैश्च तथात्यर्थं वारिणा पूर्यते जगत् ॥ ३,१.१६८ ॥\nअद्भिस्तेजोभिभूतं च तदाग्निः प्रविशत्यपः ।\nनष्टे चाग्नौ वर्षगते पयोदाः पावकोद्भवाः ॥ ३,१.१६९ ॥\nप्लावयन्तो जगत्सर्वं बृहज्जलपरिस्रवैः ।\nधाराभिः पूरयन्तीमं चोद्यमानाः स्वयंभुवा ॥ ३,१.१७० ॥\nअन्ये तु सलिलौघैस्तु वेलामभिभवन्त्यपि ।\nसाद्रिद्वीपान्तरं पीतं जलमन्नेषु तिष्ठति ॥ ३,१.१७१ ॥\nपुनः पतति भूमौ तत्पयोधस्तान्नभस्तले ।\nसंवेष्टयति घोरात्मा दिवि वायुः समततः ॥ ३,१.१७२ ॥\nतस्मिन्नेकार्मवे घोरे नष्टे स्थावारजङ्गमे ।\nपूर्मे युगसहस्रे वै निःशेषः कल्प उच्यते ॥ ३,१.१७३ ॥\nअथांभसऽऽवृते लोके प्राहुरेकार्मवं बुधाः ।\nअथ भूमिर्जलं खं च वायुश्चैकार्मवे तदा ॥ ३,१.१७४ ॥\nनष्टेऽनलेऽन्धभूते तु प्राज्ञायत न किञ्चन ।\nपार्थिवास्त्वथ सामुद्रा आपो दैव्याश्च सर्वशः ॥ ३,१.१७५ ॥\nअसरन्त्यो व्रजन्त्यैक्यं सलिलाख्यां भजन्त्युत ।\nआगतागतिके चैव तदा तत्सलिलं स्मृतम् ॥ ३,१.१७६ ॥\nप्रच्छाद्यति महीमेतामर्णवाख्यं तु तज्जलम् ।\nआभाति यस्मात्तद्भाभिर्भाशब्दो व्याप्तिदीप्तिषु ॥ ३,१.१७७ ॥\nभस्म सर्वमनुप्राप्य तस्मादंभो निरुच्यते ।\nनानात्वे चैव शीघ्रे च धातुर्वै अर उच्यते ॥ ३,१.१७८ ॥\nएकार्मवे तदा ह्यो वै न शीघ्रस्तेन ता नराः ।\nतस्मिन्युगसहस्रान्ते दिवसे ब्रह्मणो गते ॥ ३,१.१७९ ॥\nतावन्तं कालमेवं तु भवत्येकार्मवं जगत् ।\nतदा तु सर्वे व्यापारा निवर्त्तन्ते प्रजापतेः ॥ ३,१.१८० ॥\nएकमेकार्णवे तस्मिन्नष्टे स्थावरजङ्गमे ।\nतदा स भवति ब्रह्मा सहस्राक्षः सहस्रपात् ॥ ३,१.१८१ ॥\nसहस्रशीर्षा सुमनाः सहस्रपात्सहस्रचक्षुर्वदनः सहस्रवाक् ।\nसहस्रबाहुः प्रथमः प्रजापतिस्त्रयी मयो यः पुरुषो निरुच्यते ॥ ३,१.१८२ ॥\nआदित्यवर्मा भुवनस्य गोप्ता अपूर्व एकः प्रथमस्तुराषाट् ।\nहिरण्यगर्भः पुरुषो महान्वै संपठ्यते वै रजसः परस्तात् ॥ ३,१.१८३ ॥\nचतुर्युगसहस्रान्ते सर्वतः सलिलाप्लुते ।\nसुषुप्सुरप्रकाशेप्सुः स रात्रिं कुरुते प्रभुः ॥ ३,१.१८४ ॥\nचतुर्विधा यदा शेते प्रजाः सर्वा लयं गताः ।\nपश्यन्ति तं महात्मानं कालं सप्त महर्षयः ॥ ३,१.१८५ ॥\nजनलोकं विवर्त्तास्ते तपसा लब्धचक्षुषः ॥ ३,१.१८५ ॥\nभृग्वादयो महात्मानः पूर्वे व्याख्यातलक्षणाः ॥ ३,१.१८६ ॥\nसत्यादीन्सप्तलोकान्वै ते हि पश्यन्ति चक्षुषा ।\nब्रह्माणं ते तु पश्यन्ति सदा ब्राह्मीषु रात्रिषु ॥ ३,१.१८७ ॥\nसप्तर्षयः प्रपश्यन्ति स्वप्नं कालं स्वरात्रिषु ।\nकल्पानां परमेष्टि त्वात्तस्मादाद्यः स पठ्यते ॥ ३,१.१८८ ॥\nस स्रष्टा सर्वभूतानां कल्पादिषु पुनः पुनः ।\nएवमेशायित्वा तु ह्यात्मन्येव प्रजापतिः ॥ ३,१.१८९ ॥\nअथात्मनि महातेजाः सर्वमादाय सर्वकृत् ।\nततः स वसते रात्रिं तमस्येकार्णवे जले ॥ ३,१.१९० ॥\nततो रात्रिक्षये प्राप्ते प्रति बुद्धः प्रजापतिः ।\nमनः सिसृक्षया युक्तः सर्गाय निदधे पुनः ॥ ३,१.१९१ ॥\nएवं स लोके निर्वृत्त उपशान्ते प्रजापतौ ।\nब्राह्मे नैमित्तिके तस्मिन्कल्पिते वै प्रसंयमे ॥ ३,१.१९२ ॥\nदेहैर्वियोगः सत्त्वानां तस्मिन्वै कृत्स्नशः स्मृतः ।\nततो धग्धेषु भूतेषु सर्वेष्वादित्यरशिमभिः ॥ ३,१.१९३ ॥\nदेवर्षिमनुवर्येषु तस्मिन्नंबुप्लवे तदा ।\nगन्धर्वादीनि सत्त्वानि पिशायान्तानि सर्वशः ॥ ३,१.१९४ ॥\nकल्पादावप्रतप्तानि जनमेवाश्रयन्ति वै ।\nतिर्यग्योनीनि नरके यानि यानि गतान्यपि ॥ ३,१.१९५ ॥\nतदा तान्यापि दग्धानि धूतपापानि सर्वशः ।\nजले तान्युपपद्यन्ते यावत्संप्लवते जगत् ॥ ३,१.१९६ ॥\nव्युष्टायां च रचन्यां तु ब्रह्मणोऽव्यक्तयोनितः ।\nजायन्ते हि पुनस्तानि सर्वभूतानि कृतस्नशः ॥ ३,१.१९७ ॥\nऋषयो मनवो देवाः प्रजाः सर्वाश्चतुर्विधाः ।\nतेषामपि च सिद्धानां निधनोत्पत्तिरुच्यते ॥ ३,१.१९८ ॥\nयथासूर्यस्य लोकेऽस्मिन्नुदयास्तमने स्मृते ।\nतथा जन्मनिरोधश्च भूतानामिह दृश्यते ॥ ३,१.१९९ ॥\nआभूतसंप्लवात्तस्माद्भवः संसार उच्यते ।\nयथा सर्वाणि भूतानां जायन्ते वर्षणेष्विह ॥ ३,१.२०० ॥\nस्थावरादीनि नियमात्कल्पे कल्पे तथा प्रजाः ।\nयथार्त्तावृतुलिङ्गानि नानारूपाणि पर्यये ॥ ३,१.२०१ ॥\nदृश्यन्ते तानि तान्येव तथा ब्रह्मद्युरात्रिषु ।\nप्रत्याहारे विसर्गे च गतिमन्ति ध्रुवाणि च ॥ ३,१.२०२ ॥\nनिष्क्रमन्ते विशन्ते च प्रजाः काले प्रजापतिम् ।\nब्रह्माणं सर्वभूतानि महायोगं महेश्वरम् ॥ ३,१.२०३ ॥\nस स्रष्टा सर्वभूतानां कल्पादिषु पुनः पुनः ।\nव्यक्तोऽव्यक्तो महादेवस्तस्य सर्वमिदं जगत् ॥ ३,१.२०४ ॥\nयेनैव सृष्टाः प्रथमं प्रयाता आपो हि मार्गेण महीतलेऽस्मिन् ।\nपूर्वं प्रयातेन यथात्वथापस्तेनैव तेनैव तु स्वर्व्रजन्ति ॥ ३,१.२०५ ॥\nयथा शूभेन त्वशुभेन चैव तत्रैव तत्रैव विवर्त्तमानाः ।\nमर्त्यास्तु देहान्तरभावितत्वाद्रवेर्वशादूर्ध्वमधश्चरन्ति ॥ ३,१.२०६ ॥\nये चापि देवा मनवः प्रजेशा अन्येऽपि ये स्वर्गगताश्च सिद्धाः ।\nतद्भाविताः ख्यातिवशाश्च धर्म्याः पुनर्विसर्गेण भवन्ति सत्त्वाः ॥ ३,१.२०७ ॥\nअत ऊर्ध्वं प्रवक्ष्यामि कालमाभूतसंप्लवम् ।\nमन्वन्तराणि यानि स्युर्व्याख्यातानि मया द्विजाः ॥ ३,१.२०८ ॥\nसह प्रजानिसर्गेण सह देवैश्चतुर्द्दश ।\nसा युगाख्या सहस्रं तु सर्वाण्येवान्तराणि वै ॥ ३,१.२०९ ॥\nअस्याः सहस्रे द्व पूर्ण विशेषः कल्प उच्यते ।\nएतद्ब्राह्ममहर्ज्ञेयं तस्य सख्यां निबोधत ॥ ३,१.२१० ॥\nनिमेषतुल्यमात्रा हि कृता लब्दक्षणेन तु ।\nमानुषाक्षिनिमेषास्तु काष्ठा पञ्चदश स्मृताः ॥ ३,१.२११ ॥\nनव क्षणस्तु पञ्जैव विंशत्काष्ठा तु ते त्रयः ।\nप्रस्था सप्तो दकाश्चैव साधिकाक्तु लवः स्मृतः ॥ ३,१.२१२ ॥\nलवास्त्रिंशत्कला ज्ञेया मुहूर्त्तस्त्रिंशतः कलाः ।\nमुहूर्त्तास्तु पुनस्त्रिंशदहोरात्रमिति स्थितिः ॥ ३,१.२१३ ॥\nअहोरात्रं कलानां तु अधिकानि शतानि षट् ।\nताश्चैव संख्याया ज्ञेयाश्चन्द्रादित्यगतिर्यथा ॥ ३,१.२१४ ॥\nनिमेषा दशपञ्चैवं काष्ठा स्तास्त्रिंशतः कला ।\nत्रिंशत्कला मुहूर्त्तं तु दशभागं कला स्मृतम् ॥ ३,१.२१५ ॥\nचत्वारिंशत्कलाः पञ्च मुहूर्त्त इति संज्ञितः ।\nमुहूर्त्ताश्च लवाश्चापि प्रमाणज्ञैः प्रकल्पिताः ॥ ३,१.२१६ ॥\nतथानेनांभसश्चापिं पलान्यथ त्रयोदश ।\nमागधेनैव मानेन जलप्रस्थो विधीयते ॥ ३,१.२१७ ॥\nएते वाराप्लुतप्रस्थाश्चत्वारो नालिकोच्चयः ।\nहेममाषैः कृतच्छिद्रश्चतुर्भिश्चतुरङ्गुलैः ॥ ३,१.२१८ ॥\nसमाहनि च रात्रौ च मुहूर्त्ता वै द्विनालिकाः ।\nरवेर्गतिविशेषेण सर्वेष्वेतेषु नित्यशः ॥ ३,१.२१९ ॥\nअधिकं षट्शतं यच्च कलानां प्रविधीयते ।\nतदहर्मानुषं ज्ञेयं नाक्षत्रं तु दशाधिकम् ॥ ३,१.२२० ॥\nसावनेन तु मानेन अब्दोऽयं मानुषः स्मृतः ।\nएतद्दिव्यमहोरात्रमिति शास्त्रविनिश्चयः ॥ ३,१.२२१ ॥\nअह्लानेन तु या संख्या मासर्त्वयनवार्षिकी ।\nतदा बद्धमिदं ज्ञानं संज्ञया ह्युपलक्षितम् ॥ ३,१.२२२ ॥\nकलानां तु परिमाणं कला इत्यभिधीयते ।\nयदहो ब्रह्मणः प्रोक्तं दिव्या कोटी तु सा स्मृता ॥ ३,१.२२३ ॥\nशतानां च सहस्राणि दशद्विगुणितानि च ।\nनवतिं च सहस्राणि तथैवान्यानि यानि तु ॥ ३,१.२२४ ॥\nएतच्छ्रुत्वा तु ऋषयो विस्मयं परमाद्भुतम् ।\nसंख्यासंभजनं ज्ञानमपृच्छन्सुतरां तदा ॥ ३,१.२२५ ॥\nऋषय ऊचुः\nसंप्रकालन मानं तु मानुषेणैव सम्मतम् ।\nमानेन श्रोतुमिच्छामः संक्षेपार्थपादाक्षरम् ॥ ३,१.२२६ ॥\nतेषां श्रुत्वा स देवस्तु वायुर्लोकहिते रतः ।\nसंक्षेपाद्दिव्यचक्षुष्ट्वा त्प्रोवाच वचनं प्रभुः ॥ ३,१.२२७ ॥\nएते रात्र्यहनी पूर्वं कीर्तिते त्विह लौकिके ।\nतासां संख्याथ वर्षाग्रं ब्राह्मे वक्ष्याम्यहःक्षये ॥ ३,१.२२८ ॥\nकोडीशतानि चत्वारि वर्षाणि मानुषाणि तु ।\nद्वात्रिंशच्च तथा कोट्यः संख्याताः संख्यया द्विजैः ॥ ३,१.२२९ ॥\nतथा शतसहस्राणि एकोननवतिः पुनः ।\nअशीतिश्च सहस्राणि एष कालः प्लवस्य तु ॥ ३,१.२३० ॥\nमानुषाख्येन संख्यातः कालो ह्याभूतसं प्लवः ।\nसप्तसूर्यप्रदग्धेषु तदा लोकेषु तेषु वै ।\nमहाभूतषु लीयन्त प्रजाः सर्वाश्चतुर्विधाः ॥ ३,१.२३१ ॥\nसलिलेनाप्लुते लोके नष्टे स्थावरजङ्गमे ॥ ३,१.२३२ ॥\nविनिवृत्ते च संहारे उपशान्ते प्रजापतौ ।\nनिरालोके प्रदग्धे तु नैशेन तमसा वृते ॥ ३,१.२३३ ॥\nईश्वराधिष्ठिते त्वस्मिं स्तदा ह्येकार्मवे किल ।\nतावदेकार्मवे ज्ञेयं यावदासीदहः प्रभोः ॥ ३,१.२३४ ॥\nरात्रिस्तु सलिलावस्था निवृत्तौ वाप्यहः स्मृतम् ।\nअहोरात्रस्तथैवास्य क्रमेण परिवर्तते ॥ ३,१.२३५ ॥\nआभूतसंप्लवो ह्येष अहोरात्रः स्मृतः प्रभोः ।\nत्रैलोक्ये यानि सत्त्वानि गतिमन्तिध्रुवाणि च ॥ ३,१.२३६ ॥\nआभूतेभ्यः प्रलीयन्ते तस्मादाभूतसंप्लवः ।\nअतीता वर्तमानाश्च तथैवानागताः प्रजाः ॥ ३,१.२३७ ॥\nदिव्यसंख्या प्रसंख्याता अपरार्धगुणीकृताः ।\nपरार्द्धं द्विगुणं चापि परमायुः प्रकीर्त्ततम् ॥ ३,१.२३८ ॥\nएतावान्स्थितिकालस्तु ह्यजस्येह प्रजापतेः ।\nस्थित्यन्तं प्रतिसर्गश्च ब्रह्मणः परमेष्ठिनः ॥ ३,१.२३९ ॥\nयथा वायुप्रवेगेन दीपार्चिरुपशम्यति ।\nतथैव प्रतिसर्गेण ब्रह्मा समुपशाम्यति ॥ ३,१.२४० ॥\nतथा स्वप्रतिसंसृष्टे महदादौ महेश्वरे ।\nमहत्प्रलीयते व्यक्ते गुणसाम्यं ततो भवेत् ॥ ३,१.२४१ ॥\nइत्येष वः समाख्यातो मया ह्याभूतसंप्लवः ।\nब्रह्मनैमित्तिको ह्येष संप्रक्षालनसंयमः ।\nसमासेन समाख्यातो भूयः किं वर्मयामि वः ॥ ३,१.२४२ ॥\nय इदं धारयेन्नित्यं शृणुयाद्वाप्यभीक्ष्णशः ।\nकीर्त्तयेद्वर्णयेद्वापि महतीं सिद्धिमाप्नुयात् ॥ ३,१.२४३ ॥\nइति श्रीब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे आभूतसंप्लवाख्यवर्णनं नाम प्रथमोऽध्यायः"
  }
]
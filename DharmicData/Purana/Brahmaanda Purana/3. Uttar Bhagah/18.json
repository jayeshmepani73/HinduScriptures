[
  {
    "text": "अथ राजनायिका श्रिताज्वलिताङ्कुशा फणिसमानपाशभृत् ।\nकलनिक्वणद्वलयमैक्ष्वं धनुर्दधती प्रदीप्तकुसुमेषुपञ्चका ॥ ३,१८.१ ॥"
  },
  {
    "text": "उदयत्सहत्स्रमहसा सहस्रतोऽप्यतिपाटलं निजवपुः प्रभाझरम् ।\nकिरती दिशासु वदनस्य कान्तिभिः सृजतीव चन्द्रमयमभ्रमण्डलम् ॥ ३,१८.२ ॥"
  },
  {
    "text": "दशयोजनायतिमाता जगत्त्रयीमभिवृण्वता विशदमौक्तिकात्मना ।\nधवलातपत्रवलयेन भासुरा शशिमण्डलस्य सखितामुपेयुषा ॥ ३,१८.३ ॥"
  },
  {
    "text": "अभिवीजिता च मणिकान्तशोभिना विजयादिमुख्यपरिचारिकागणैः ।\nनवचन्द्रिकालहरिकान्तिकन्दलीचतुरेण चामरचतुष्टयेन च ॥ ३,१८.४ ॥"
  },
  {
    "text": "शक्त्यैकराज्यपदवीमभिसूचयन्ती साम्राज्यचिह्नशतमण्डितसैन्यदेशा ।\nसंगीतवाद्यरचनाभिरथामरीणां संस्तूयमानविभवा विशदप्रकाशा ॥ ३,१८.५ ॥"
  },
  {
    "text": "वाचामगोचरमगोचरमेव बुद्धेरीदृक्तया न कलनीयमनन्यतुल्यम् ॥ ३,१८.६ ॥"
  },
  {
    "text": "त्रैलोक्यगर्भपरिपूरितशक्तिचक्रसाम्राज्यसंपदभिमानमभिस्पृशन्ती ।\nआबद्धभक्तिविपुलाञ्जलिशेखराणामारादहंप्रथमिका कृतसेवनानाम् ॥ ३,१८.७ ॥"
  },
  {
    "text": "ब्रह्मेशविष्णुवृषमुख्यसुरोत्तमानां वक्त्राणिवर्षितनुतीनि कटाक्षयन्ती ।\nउद्दीप्तपुष्पशरपञ्चकतः समुत्थैज्योतिर्मयं त्रिभुवनं सहसा दधाना ॥ ३,१८.८ ॥"
  },
  {
    "text": "विद्युत्समद्युतिभिरप्सरसां समूहैर्विक्षिप्यमाणजयमङ्गललाजवर्षा ।\nकामेश्वरीप्रभृतिभिः कमनीयभाभिः संग्रामवेषरचनासुमनोहराभिः ॥ ३,१८.९ ॥"
  },
  {
    "text": "दीप्तायुधद्युतितिरस्कृत भास्कराभिर्नित्याभिरङ्घ्रिसविधे समुपाक्यमाना ।\nश्रीचक्रनामतिलकं दशयोजनातितुङ्गध्वजोल्लिखितमेघकदंबमुच्चैः ॥ ३,१८.१० ॥"
  },
  {
    "text": "तीव्राभिरावणसुशक्तिपरंपरभिर्युक्तं रथं समरकर्मणि चालयन्ती ।\nप्रोद्यत्पिशङ्गरुचिभागमलांशुकेन वीतामनोहररुचिस्समरे व्यभासीत् ॥ ३,१८.११ ॥"
  },
  {
    "text": "पञ्चाधिकैर्विशतिनामरत्नैः प्रपञ्चपापप्रशमातिदक्षैः ।\nसंस्तूयमाना ललिता मरुद्भिः संग्राममुद्दिश्य समुच्चचाल ॥ ३,१८.१२ ॥"
  },
  {
    "text": "अगस्त्य उवाच\nवीजिवक्त्र महाबुद्धे पञ्चविंशतिनामभिः ।\nललितापरमेशान्या देहि कर्णरसायनम् ॥ ३,१८.१३ ॥"
  },
  {
    "text": "हयग्रीव उवाच\nसिंहासना श्रीललिता महाराज्ञी पराङ्कुशा ।\nचापिनी त्रिपुरा चैव महात्रिपुरसुन्दरी ॥ ३,१८.१४ ॥"
  },
  {
    "text": "सुन्दरी चक्रनाथा च साम्राजी चक्रिणी तथा ।\nचक्रेश्वरी महादेवी कामेशी परमेश्वरी ॥ ३,१८.१५ ॥"
  },
  {
    "text": "कामराजप्रिया कामकोटिगा चक्रवर्तिनी ।\nमहाविद्या शिवानङ्गवल्लभा सर्वपाटला ॥ ३,१८.१६ ॥"
  },
  {
    "text": "कुलनाथाम्नायनाथा सर्वाम्नायनिवासिनी ।\nशृङ्गारनायिका चेति पञ्चविंशतिनामभिः ॥ ३,१८.१७ ॥"
  },
  {
    "text": "स्तुवन्ति ये महाभागां ललितां परमेश्वरीम् ।\nते प्राप्नुवन्ति सौभाग्यमष्टौ सिद्धीर्महद्यशः ॥ ३,१८.१८ ॥"
  },
  {
    "text": "इत्थं प्रचण्डसंरंभं चालयन्ती महद्बलम् ।\nभण्डासुरं प्रति क्रुद्धा चचाल ललितांबिका ॥ ३,१८.१९ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितापरमेश्वरीसेनाजय यात्रा नामाष्टादशोऽध्यायः"
  }
]
[
  {
    "text": "रणेभग्नं महादैत्यं भण्डदैत्यः सहोदरम् ।\nसेनानां कदनं श्रुत्वा सन्तप्तो बहुचिन्तया ॥ ३,२८.१ ॥"
  },
  {
    "text": "उभावपि समेतौ तौ युक्तौ सर्वैश्चसैनिकैः ।\nप्रेषयामास युद्धाय भण्डदैत्यः सहोदरौ ॥ ३,२८.२ ॥"
  },
  {
    "text": "तावुभौ परमक्रुद्धौ भण्डदैत्येन देशितौ ।\nविषङ्गश्च विशुक्रश्च महोद्यम मवापनुः ॥ ३,२८.३ ॥"
  },
  {
    "text": "कनिष्ठसहितं तत्र युवराजं महाबलम् ।\nविशुक्रमनुवव्राज सेना त्रैलोक्यकम्पिनी ॥ ३,२८.४ ॥"
  },
  {
    "text": "अक्षौहिणीचतुःशत्या सेनानामावृतश्च सः ।\nयुवराजः प्रववृधे प्रतापेन महीयसा ॥ ३,२८.५ ॥"
  },
  {
    "text": "उलूकजित्प्रभृतयो भागिनेया दशोद्धताः ।\nभण्डस्य च भगिन्यान्तु धूमिन्यां जातयोनयः ॥ ३,२८.६ ॥"
  },
  {
    "text": "कृतास्त्रशिक्षा भण्डेन मातुलेन महीयसा ।\nविक्रमेण वलन्तस्ते सेनानाथाः प्रतस्थिरे ॥ ३,२८.७ ॥"
  },
  {
    "text": "प्रोद्गतैश्चापनिर्घोषैर्घोषयन्तो दिशो दश ।\nद्वयोर्मातुलयोः प्रीतिं भागिनेया वितेनिरे ॥ ३,२८.८ ॥"
  },
  {
    "text": "आरूढयानाः प्रत्येकगाढाहङ्कारशालिनः ।\nआकृष्टगुरुधन्वानो विशुक्रमनुवव्रजुः ॥ ३,२८.९ ॥"
  },
  {
    "text": "यौवराज्यप्रभाचिह्नच्छत्रचामरशोभितः ।\nआरूढवारणः प्राप विशुक्रो युद्धमेदिनीम् ॥ ३,२८.१० ॥"
  },
  {
    "text": "ततः कलकलारावकारिण्या सेनया वृतः ।\nविशुक्रः पटु दध्वान सिंहनादं भयङ्करम् ॥ ३,२८.११ ॥"
  },
  {
    "text": "तत्क्षोभात्क्षुभितस्वान्ताः शक्तयः संभ्रमोद्धताः ।\nअग्निप्राकारवलयान्निर्जगमुर्बद्धपङ्कयः ॥ ३,२८.१२ ॥"
  },
  {
    "text": "तडिन्मयमिवाकाशं कुर्वन्त्यः स्वस्वरोचिषा ।\nरक्ताम्वुजावृतमिव व्योमचक्रं रणोन्मुखाः ॥ ३,२८.१३ ॥"
  },
  {
    "text": "अथ भण्डकनीयांसावागतौ युद्धदुर्मदौ ।\nनिशम्य युगपद्योद्धं मन्त्रिणीदण्डनायके ॥ ३,२८.१४ ॥"
  },
  {
    "text": "किरिचकं ज्ञेयचक्रमारूढे रथशेखरम् ।\nधृतातपत्रवलये चामराभ्यां च वीजिते ॥ ३,२८.१५ ॥"
  },
  {
    "text": "अप्सरोभिः प्रनृत्ताभिर्गीयमानमहोदये ।\nनिर्जगमतू रणं कर्तुमुभाभ्यां ललिताज्ञया ॥ ३,२८.१६ ॥"
  },
  {
    "text": "श्रीचक्ररथराजस्य रक्षणार्थं निवेशिते ।\nशताक्षौहिणिकां सेनां वर्जयित्वास्त्रभीषणम् ॥ ३,२८.१७ ॥"
  },
  {
    "text": "अन्यत्सर्वं चमुजालं निर्जगाम रणोन्मुखी ।\nपुरतः प्राचलद्दण्डनाथा रथनिषेदुषी ॥ ३,२८.१८ ॥"
  },
  {
    "text": "एकयैव कराङ्गुल्या घूर्णयन्ती हलायुधम् ।\nमुसलं चान्यहस्तेन भ्रामयन्ती मुहुर्मुहुः ॥ ३,२८.१९ ॥"
  },
  {
    "text": "तरलेन्दुकलाचूडास्फुरत्पोत्रमुखाम्बुजा ।\nपुरः प्रहर्त्री समरे सर्वदा विक्रमोद्धता ।\nअस्या अनुप्रचलिता गेयचक्ररथस्थिता ॥ ३,२८.२० ॥"
  },
  {
    "text": "धनुषो ध्वनिना विश्वं पूरयन्ती महोद्धता ।\nवेणीकृतकचन्यस्तविलसच्चन्द्रपल्लवा ॥ ३,२८.२१ ॥"
  },
  {
    "text": "स्फुरत्त्रितयनेत्रेण सिन्दूरतिलकत्विषा ।\nपाणिना पद्मरम्येण मणिकङ्कणचारुणा ॥ ३,२८.२२ ॥"
  },
  {
    "text": "तूणीरमुखतः कृष्टं भ्रामयन्ती शिलीमुखम् ।\nजय वर्धस्ववर्धस्वेत्यतिहर्षसमाकुले ॥ ३,२८.२३ ॥"
  },
  {
    "text": "नृत्यद्भिर्दिव्यमुनिभिर्वर्द्धिताशीर्वचोऽमृतैः ।\nगेयचक्ररथेन्द्रस्य चक्रनेमिविघट्टनैः ॥ ३,२८.२४ ॥"
  },
  {
    "text": "दारयन्ती क्षितितलं दैत्यानां हृदयैः सह ।\nलोकातिशायिता विश्वमनोमोहनकारिणा ।\nगीतिबन्धेनामरीभिर्बह्वीभिर्गीतवैभवा ॥ ३,२८.२५ ॥"
  },
  {
    "text": "अक्षौहिणीसहस्राणामष्टकं समरोद्धतम् ।\nकर्षती कल्पविश्लेषनिर्मर्यादाब्धिसंनिभम् ॥ ३,२८.२६ ॥"
  },
  {
    "text": "तस्याः शक्तिचमूचक्रे काश्चित्कनकरोचिषः ।\nकाश्चिद्दाडिमसंकाशाः काश्चिज्जीमूतरोचिषः ॥ ३,२८.२७ ॥"
  },
  {
    "text": "अन्याः सिंदूररुचयः पराः पाटलपाटलाः ।\nकाचाद्रिकाम्बराः काश्चित्पराः श्यामलकोमलाः ॥ ३,२८.२८ ॥"
  },
  {
    "text": "अन्यास्तु हीरकप्रख्याः परा गारुत्मतोपमाः ।\nविरुद्धैः पञ्चभिर्बाणैर्मिश्रितैः शतकोटिभिः ॥ ३,२८.२९ ॥"
  },
  {
    "text": "व्यञ्जयन्त्यो देहरुचं कतिचिद्विविधायुधाः ।\nअसंख्याः शक्तयश्चेलुर्दण्डिन्यास्सैनिके तथा ॥ ३,२८.३० ॥"
  },
  {
    "text": "तथैव सैन्यसन्नाहो मन्त्रिण्याः कुम्भसम्भव ।\nयथा भूषणवेषादि यथा प्रभावलक्षणम् ॥ ३,२८.३१ ॥"
  },
  {
    "text": "यथा सद्गुणशालित्वं यथा चाश्रितलक्षणम् ।\nयथा दैत्यौघसंहारो यथा सर्वैश्च पूजिता ॥ ३,२८.३२ ॥"
  },
  {
    "text": "यथा शक्तिर्महाराज्ञ्या देडिन्यश्च तथाखिलम् ।\nविशेषस्तु परं तस्याः साचिव्ये तत्करे स्थितम् ।\nमहाराज्ञीवितीर्णं तदाज्ञामुद्राङ्गुलीयकम् ॥ ३,२८.३३ ॥"
  },
  {
    "text": "इत्थं प्रचलिते सैन्ये मन्त्रिणीदण्डनाथयोः ।\nतद्भारभङ्गुरा भूमिर्देलालीलामलंबत ॥ ३,२८.३४ ॥"
  },
  {
    "text": "ततः प्रववृते युद्धं तुमुलं रोमहर्षणम् ।\nउद्धूतधूलिजंबालीभूतसप्तार्णवीजलम् ॥ ३,२८.३५ ॥"
  },
  {
    "text": "हयस्थैर्हयसादिन्यो रथस्थै रथसंस्थिताः ।\nआधोरणैर्हस्तिपकाः खड्गैः पद्गाश्च सङ्गताः ॥ ३,२८.३६ ॥"
  },
  {
    "text": "दण्डनाथाविषङ्गेण समयुध्यन्त सङ्गरे ।\nविशुक्रेण समं श्यामा विकृष्टमणिकार्मुका ॥ ३,२८.३७ ॥"
  },
  {
    "text": "अश्वरूढा चकारोच्चैः सहोलूकजिता रणम् ।\nसम्पदीशाच जग्राह पुरुषेण युयुत्सया ॥ ३,२८.३८ ॥"
  },
  {
    "text": "विषेण नकुली देवी समाह्वास्त युयुत्सया ।\nकुन्तिषेणेन समरं महामाया तदाकरोत् ॥ ३,२८.३९ ॥"
  },
  {
    "text": "मलदेन समं चक्रे युद्धमुन्मत्तभैरवी ।\nलघुश्यामा चकारोच्चैः कुशूरेण समं रणम् ॥ ३,२८.४० ॥"
  },
  {
    "text": "स्वप्नेशी मङ्गलाख्येन दैत्येन्द्रेण रणंव्यधात् ।\nवाग्वादिनी तु जघटे द्रुघणेन समं रणे ॥ ३,२८.४१ ॥"
  },
  {
    "text": "कोलाटेन च दुष्टेन चण्डकाल्यकरोद्रणम् ।\nअक्षौहिणीभिर्दैत्यानां शताक्षौहिणिकास्तथा ।\nमहान्तं समरे चक्रुरन्योन्यं क्रोधमूर्छिताः ॥ ३,२८.४२ ॥"
  },
  {
    "text": "प्रवर्तमाने समरे विशुक्रो दुष्टदानवः ।\nवर्धमानां शक्तिचमूं हीयमानां निजां चमूम् ॥ ३,२८.४३ ॥"
  },
  {
    "text": "अवलोक्य रुषाविष्टः स कृष्टगुरुकार्मुकः ।\nशक्तिसैन्ये समस्तेऽपि तृषास्त्रं प्रमुमोच ह ॥ ३,२८.४४ ॥"
  },
  {
    "text": "तेन दावानलज्वालादीप्तेन मथितं बलम् ।\nतृतीये युद्धदिवसे याममात्रं गते रवौ ।\nविशुक्रमुक्ततर्षास्त्रव्याकुलाः शक्तयोऽवन् ॥ ३,२८.४५ ॥"
  },
  {
    "text": "क्षोभयन्निन्द्रियग्रामं तालुमूलं विशोषयन् ।\nरूक्षयन्कर्णकुहरमङ्गदौर्वल्यमाहवन् ॥ ३,२८.४६ ॥"
  },
  {
    "text": "पातयन्पृथिवीपृष्ठे देहं विस्रंसितायुधम् ।\nआविर्बभूव शक्तीनामतितीव्रस्तृषाज्वरः ॥ ३,२८.४७ ॥"
  },
  {
    "text": "युद्धेष्वनुद्यमकृता सर्वोत्साहविरोधिना ।\nतर्षेण तेन क्वथितं शक्तिसैन्यं विलोक्यसा ।\nमन्त्रिणी सह पोत्रिण्या भृशं चिन्तामवाप ह ॥ ३,२८.४८ ॥"
  },
  {
    "text": "उवाच तां दण्डनाथामत्याहितविशङ्किनीम् ।\nरथस्थिता रथगता तत्प्रती कारकर्मणे ।\nसखि पोत्रिणि दुष्टस्य तर्षास्त्रमिदमागतम् ॥ ३,२८.४९ ॥"
  },
  {
    "text": "शिथिलीकुरुते सैन्यमस्माकं हा विधेः क्रमः ।\nविशुष्कतालुमूलानां विभ्रष्टायुधतेजसाम् ।\nशक्तीनां मण्डलेनात्र समरे समुपेक्षितम् ॥ ३,२८.५० ॥"
  },
  {
    "text": "न कापि कुरुते युद्धं न धारयति चायुधम् ।\nविशुष्कतालुमूलत्वा द्वक्तुमप्यालि न क्षमाः ॥ ३,२८.५१ ॥"
  },
  {
    "text": "ईदृशीन्नो गतिं श्रुत्वा किं वक्ष्यति महेश्वरी ।\nकृता चापकृतिर्दैत्यैरुपायः प्रविचिन्त्यताम् ॥ ३,२८.५२ ॥"
  },
  {
    "text": "सर्वत्र द्व्यष्टसाहस्राक्षौहिण्यमत्र पोत्रिणि ।\nएकापि शक्तिर्नैवास्ति या तर्षेण न पीडिता ॥ ३,२८.५३ ॥"
  },
  {
    "text": "अत्रैवावसरे दृष्ट्वा मुक्तशस्त्रां पताकिनीम् ।\nरन्ध्रप्रहारिणो हन्त बाणैर्निघ्नन्ति दानवाः ॥ ३,२८.५४ ॥"
  },
  {
    "text": "अत्रोपायस्त्वया कार्यो मया च समरोद्यमे ।\nत्वदीयरथपर्वस्थो योऽस्ति शीतमहार्णवः ॥ ३,२८.५५ ॥"
  },
  {
    "text": "तमादिश समस्तानां शक्तीनां तर्षनुत्तये ।\nनाल्पैः पानीयपानाद्यैरेतासां तर्षसंक्षयः ॥ ३,२८.५६ ॥"
  },
  {
    "text": "स एव मदिरासिंधुः शक्त्यौघं तर्पयिष्यति ।\nतमादिश महात्मानं समरोत्साहकारिणम् ।\nसर्वतर्षप्रशमनं महाबलविवर्धनम् ॥ ३,२८.५७ ॥"
  },
  {
    "text": "इत्युक्ते दण्डनाथा सा सदुपायेन हर्षिता ।\nआजुहाव सुधासिंधुमाज्ञां चक्रेश्वरी रणे ॥ ३,२८.५८ ॥"
  },
  {
    "text": "स मदालसरक्ताक्षो हेमाभः स्रग्विभूषितः ॥ ३,२८.५९ ॥"
  },
  {
    "text": "प्रणम्य दण्डनाथां तां तदाज्ञापरिपारकः ॥ ३,२८.६० ॥"
  },
  {
    "text": "आत्मानं बहुधा कृत्वा तरुणादित्यपाटलम् ।\nक्वचित्तापिच्छवच्छ्यामं क्वचिच्च धवलद्युतिम् ॥ ३,२८.६१ ॥"
  },
  {
    "text": "कोटिशो मधुराधारा करिहस्तसमाकृतीः ।\nववर्ष सिंधुराजोऽयं वायुना बहुलीकृतः ॥ ३,२८.६२ ॥"
  },
  {
    "text": "पुष्कलावर्तकाद्यैस्तु कलपक्षयबलाहकैः ।\nनिषिच्यमानो मध्येऽब्धिः शक्तिसैन्ये पपात ह ॥ ३,२८.६३ ॥"
  },
  {
    "text": "यद्गन्धाघ्राममात्रेण मृत उत्तिष्ठते स्फुटम् ।\nदुर्बलः प्रबलश्च स्यात्तद्ववर्ष सुरांबुधिः ॥ ३,२८.६४ ॥"
  },
  {
    "text": "परार्द्धसंख्यातीतास्ता मधुधारापरंपराः ।\nप्रपिबन्त्यः पिपासार्तैर्मुखैः शक्तय उत्थिताः ॥ ३,२८.६५ ॥"
  },
  {
    "text": "यथा सा मदिरासिंधुवृष्टिर्दैत्येषु नो पतेत् ।\nतथा सैन्यस्य परितो महाप्राकारमण्डलम् ॥ ३,२८.६६ ॥"
  },
  {
    "text": "लघुहस्ततया मुक्तैः शरजातैः सहस्रशः ।\nचकार विस्मयकरी कदंबवनवासिनी ॥ ३,२८.६७ ॥"
  },
  {
    "text": "कर्मणा तेन सर्वेऽपि विस्मिता मरुतोऽभवन् ।\nअथ ताः शक्तयो भूरि पिबन्ति स्म रणान्तरे ॥ ३,२८.६८ ॥"
  },
  {
    "text": "विविधा मदिराधारा बलोत्साहविवर्धनीः ।\nयस्या यस्या मनःप्रीती रुचिः स्वादो यथायथा ॥ ३,२८.६९ ॥"
  },
  {
    "text": "तृतीये युद्धदिवसे प्रहरद्वितयावधि ।\nसंततं मध्यधाराभिः प्रववर्ष सुरांबुधिः ॥ ३,२८.७० ॥"
  },
  {
    "text": "गौडी पैष्टी च माध्वी च वरा कादंबरी तथा ।\nहैताली लाङ्गलेया च तालजातास्तथा सुराः ॥ ३,२८.७१ ॥"
  },
  {
    "text": "कल्पवृक्षोद्भवा दिव्या नानादेशसमुद्भवाः ।\nसुस्वादुसौरभाद्याश्च शुभगन्धसुखप्रदाः ॥ ३,२८.७२ ॥"
  },
  {
    "text": "बकुलप्रसवामोदा ध्वनन्त्यो बुद्बुदोज्ज्वलाः ।\nकटुकाश्च कषायाश्च मधुरास्तिक्ततास्पृशः ॥ ३,२८.७३ ॥"
  },
  {
    "text": "बहुवर्मसमाविष्टाश्छेदिनीः पिच्छलास्तथा ।\nईषदम्लाश्च कट्वम्ला मधुराम्लास्तथा पराः ॥ ३,२८.७४ ॥"
  },
  {
    "text": "शस्त्रक्षतरुगाहन्त्री चास्थिसंधानदायिनी ।\nरणभ्रमहरा शीता लघ्व्यस्तद्वत्कवोष्ठकाः ॥ ३,२८.७५ ॥"
  },
  {
    "text": "संतापहारिणीश्चैव वारुणीस्ता जयप्रदाः ।\nनानाविधाः सुराधारा ववर्ष मदिरार्णवः ॥ ३,२८.७६ ॥"
  },
  {
    "text": "अविच्छिन्नं याममात्रमेकैका तत्र योगिनी ।\nऐरावतकर प्रख्यां सुराधारां मुदा पपौ ॥ ३,२८.७७ ॥"
  },
  {
    "text": "उत्तानं वदनं कृत्वा विलोलरसनाश्चलम् ।\nशक्तयः प्रपपुः सीधु मुदा मीलितलोचनाः ॥ ३,२८.७८ ॥"
  },
  {
    "text": "इत्थं बहुविधं माध्वीधारापातैः सुधांबुधिः ।\nआगतस्तर्पयित्वा तु दिव्यरूपं समास्थितः ॥ ३,२८.७९ ॥"
  },
  {
    "text": "पुनर्गत्वा दण्डनाथां प्रणम्य स सुरांबुधिः ।\nस्निग्धगंभीरघोषेण वाक्यं चेदमुवाच ताम् ॥ ३,२८.८० ॥"
  },
  {
    "text": "देवि पश्य महाराज्ञि दण्डमण्डलनायिके ।\nमया संतर्पिता मुग्धरूपा शक्तिवरूथिनी ॥ ३,२८.८१ ॥"
  },
  {
    "text": "काश्चिन्नृत्यन्ति गायन्त्यो कलक्वणितमेखलाः ।\nनृत्यन्तीनां पुरः काश्चित्करतालं वितन्वते ॥ ३,२८.८२ ॥"
  },
  {
    "text": "काश्चिद्धसंति व्यावल्गद्वल्गुवक्षोजमण्डलाः ।\nपतन्त्यन्योन्यमङ्गेषु काश्चिदानन्दमन्थराः ॥ ३,२८.८३ ॥"
  },
  {
    "text": "काश्चिद्वल्गन्ति च श्रोणिविगलन्मेखलांबराः ।\nकाश्चिदुत्थाय संनद्धा घूर्णयन्ति निरायुधाः ॥ ३,२८.८४ ॥"
  },
  {
    "text": "इत्थं निर्दिश्यमानास्ताः शक्ती मैरेय सिंधुनां ।\nअवलोक्य भृशं तुष्टा दण्डिनी तमुवाच ह ॥ ३,२८.८५ ॥"
  },
  {
    "text": "परितुष्टास्मि मद्याब्धे त्वया साह्यमनुष्ठितम् ।\nदेवकार्यमिद किञ्च निर्विघ्नितमिदं कृतम् ॥ ३,२८.८६ ॥"
  },
  {
    "text": "अतः परं मत्प्रसादाद्द्वापरे याज्ञिकैर्मखे ।\nसोमपानवदत्यन्तमुपयोज्यो भविष्यसि ॥ ३,२८.८७ ॥"
  },
  {
    "text": "मन्त्रेण पूतं त्वां यागे पास्यन्त्यखिलदेवताः ।\nयागेषु मन्त्रपूतेन पीतेन भवता जनाः ॥ ३,२८.८८ ॥"
  },
  {
    "text": "सिद्धिमृद्धिं बलं स्वर्गमपवर्गं च बिभ्रतु ।\nमहेश्वरी महादेवो बलदेवश्च भार्गवः ।\nदत्तात्रेयो विधिर्विष्णुस्त्वां पास्यन्ति महाजनाः ॥ ३,२८.८९ ॥"
  },
  {
    "text": "यागे समर्चितस्त्वं तु सर्वसिद्धिं प्रदास्यसि ॥ ३,२८.९० ॥"
  },
  {
    "text": "इत्थं वरप्रदानेन तोषयित्वा सुरांबुधिम् ॥ ३,२८.९१ ॥"
  },
  {
    "text": "मन्त्रिणीं त्वरयामास पुनर्युद्धाय दण्डिनी ।\nपुनः प्रववृते युद्धं शक्तीनां दानवैः सह ॥ ३,२८.९२ ॥"
  },
  {
    "text": "मुदाट्टहासनिर्भिन्नदिगष्टकधरा धरम् ।\nप्रत्यग्रमदिरामत्ताः पाटलीकृतलोचनाः ।\nशक्तयो दैत्यचक्रेषु न्यपतन्नेकहेलया ॥ ३,२८.९३ ॥"
  },
  {
    "text": "द्वयेन द्वयमारेजे शक्तीनां समदश्रियाम् ।\nमदरागेण चक्षूंषि दैत्यरक्तेन शस्त्रिका ॥ ३,२८.९४ ॥"
  },
  {
    "text": "तथा बभूव तुमुलं युद्धं शक्तिसुरद्विषाम् ।\nयथा मृत्युरवित्रस्तः प्रजाः संहरते स्वयम् ॥ ३,२८.९५ ॥"
  },
  {
    "text": "संस्खलत्पदविन्यासा मदेनारक्तदृष्टयः ।\nस्खलदक्षरसंदर्भवीरभाषा रणोद्धताः ॥ ३,२८.९६ ॥"
  },
  {
    "text": "कदंबगोलकाकारा दृष्टसर्वाङ्गदृष्टयः ।\nयुवराजस्य सैन्यानि शक्त्यः समानाशयन् ॥ ३,२८.९७ ॥"
  },
  {
    "text": "अक्षौहिणीशतं तत्र दण्डिनी सा व्यदारयत् ।\nअक्षौहिणीसार्द्धशत नाशयामास मन्त्रिणी ॥ ३,२८.९८ ॥"
  },
  {
    "text": "अश्वारूढाप्रभृतयो मदारुणविलोचनाः ।\nअक्षौहिणीसार्धशतं नित्युरन्तकमन्दिरम् ॥ ३,२८.९९ ॥"
  },
  {
    "text": "अङ्कुशेनातितीक्ष्णेन तुरगा रोहिणी रणे ।\nउलूकजितमुन्मथ्य परलोकातिथिं व्यधात् ॥ ३,२८.१०० ॥"
  },
  {
    "text": "सम्पत्करीप्रभृतयः शक्तिदण्डाधिनायिकाः ।\nपरुषेण मुखान्यन्यान्यवरुद्धाव्यदारयन् ॥ ३,२८.१०१ ॥"
  },
  {
    "text": "अस्तं गते सवितरि ध्वस्तसर्वबलं ततः ।\nविशुक्रं योधयामास श्यामला कोपशालिनी ॥ ३,२८.१०२ ॥"
  },
  {
    "text": "अस्त्रप्रत्य स्त्रमोक्षेण भीषणेन दिवौकसाम् ।\nमहता रणकृत्येन योधयामास मन्त्रिणी ॥ ३,२८.१०३ ॥"
  },
  {
    "text": "आयुधानि सुतीक्ष्णानि विशुक्रस्य महौजसः ।\nक्रमशः खण्डयन्ती सा केतनं रथसारथिम् ॥ ३,२८.१०४ ॥"
  },
  {
    "text": "धनुर्गुणं धनुर्दण्डं खण्डयन्ती शिलीमुखैः ।\nअस्त्रेण ब्रह्मशिरसा ज्वलत्पावकरोचिषा ॥ ३,२८.१०५ ॥"
  },
  {
    "text": "विशुक्रं मर्दयामास सोऽपतच्छूर्णविग्रहः ।\nविषङ्गं च महादैत्यं दण्डनाथा मदोद्धता ॥ ३,२८.१०६ ॥"
  },
  {
    "text": "योधयामास चण्डन मुसलेन विनिघ्नती ।\nसचापि दुष्टो दनुजः कालदण्डनिभां गदाम् ।\nउद्यम्य बाहुना युद्धं चकाराशेषभीषणम् ॥ ३,२८.१०७ ॥"
  },
  {
    "text": "अन्योन्यमङ्गं मृद्नन्तौ गदायुद्धप्रवर्तिनौ ।\nचण्डाट्टहासमुखरौ परिभ्रमणकारिणौ ॥ ३,२८.१०८ ॥"
  },
  {
    "text": "कुर्वाणौ विविधांश्चारान्घूर्णन्तौ तूर्मवेष्टिनौ ।\nअन्योन्यदण्डहननैर्मोहयन्तौ मुहुर्मुहुः ॥ ३,२८.१०९ ॥"
  },
  {
    "text": "अन्योन्यप्रहृतौ रन्ध्रमीक्षमाणौ महोद्धतौ ।\nमहामुसलदण्डाग्रघट्टनक्षोभितांबरौ ।\nअयुध्येतां दुराधर्षौं दण्डिनीदैत्यशेखरौ ॥ ३,२८.११० ॥"
  },
  {
    "text": "अथार्द्धरात्रिसमयपर्यन्तं कृतसंगरा ।\nसंक्रुद्धा हन्तुमारेभे विषङ्गं दण्डनायिका ॥ ३,२८.१११ ॥"
  },
  {
    "text": "तं मूर्धनि निमग्नेन हलेनाकृष्य वैरिणम् ।\nकठोरं ताडनं चक्रे मुसलेनाथ पोत्रिणी ॥ ३,२८.११२ ॥"
  },
  {
    "text": "ततो मुसलघातेन त्यक्तप्राणो महासुरः ।\nचूर्णितेन शताङ्गेन समं भूतलमाश्रयत् ॥ ३,२८.११३ ॥"
  },
  {
    "text": "इति कृत्वा महत्कर्म मन्त्रिणीदण्डनायिके ।\nतत्रैव तं निशा शेषं निन्यतुः शिबिरं प्रति ॥ ३,२८.११४ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने विशुक्रविषङ्गवधो नामाष्टाविंशोऽध्यायः"
  }
]
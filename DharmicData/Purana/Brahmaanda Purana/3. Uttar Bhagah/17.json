[
  {
    "text": "दण्डनाथाविनिर्याणे संख्यातीतैः सितप्रभैः ।\nछत्रैर्गगनमारेजे निःसंख्याशशिमण्डितम् ॥ ३,१७.१ ॥\nअन्योन्यसक्तैर्थवलच्छत्रैरन्तर्घनीभवत् ।\nतिमिरं नुनुदे भूयस्तत्काण्डमणिरोचिषा ॥ ३,१७.२ ॥\nवज्रप्रभाधगधगच्छायापूरितदिङ्मुखाः ।\nतालवृन्ताः शतविधाः क्रोडमुख्या बलेऽचलन् ॥ ३,१७.३ ॥\nचण्डो दण्डादयस्तीव्राभैरवाः शुलपाणयः ।\nज्वलत्केशापिशङ्गाभास्तडिद्भासुरदिङ्मुखाः ॥ ३,१७.४ ॥\nदहत्य इव दैत्यौघांस्तीक्ष्णैर्मार्गणवह्निभिः ।\nप्रचेलुर्दण्डनाथायास्सेना नासीरधाविताः ॥ ३,१७.५ ॥\nअथ पोत्रीमुखीदेवीसमानाकृतिभूषणाः ।\nतत्समानायुधकरास्तत्समानस्ववाहनाः ॥ ३,१७.६ ॥\nतीक्ष्मदंष्ट३ इनिष्ठ्यूतवह्रिधूमामितांबराः ।\nतमालश्यामलाकाराः कपिलाः क्रूरलोचनाः ॥ ३,१७.७ ॥\nसहस्रमहिषारूढाः प्रचेलुः सूकराननाः ।\nअथ श्रीदण्डनाथा च करिचक्ररथोत्तमात् ॥ ३,१७.८ ॥\nअवरुह्य महासिंहमारुरोह स्ववाहनम् ।\nवज्रघोष इति ख्यातं धूतकेसरमण्डलम् ॥ ३,१७.९ ॥\nव्यक्तास्यं विकटाकारं विशङ्कटविलोचनम् ।\nदंष्ट्राकटकटत्कारबधिरीकृतदिक्तटम् ॥ ३,१७.१० ॥\nआदिकूर्मकठोरास्थि खर्परप्रतिमैर्नखैः ।\nविबन्तमिव भूचक्रमापातालं निमज्जिभिः ॥ ३,१७.११ ॥\nयोजनत्रयमुत्तुङ्गं वगादुद्धूतवालधिम् ।\nसिंहवाहनमारुह्य व्यचलद्दण्डनायिका ॥ ३,१७.१२ ॥\nतस्यामसुरसंहारे प्रवृत्तायां ज्वलत्क्रुधि ।\nउद्वेगं बहुलं प्राप त्रैलोक्यं सचराचरम् ॥ ३,१७.१३ ॥\nकिमसौ धक्ष्यति रुषा विश्वमद्यैव पोत्रिणी ।\nकिं वा मुसलघातेन भूमिं द्वेधा करिष्यति ॥ ३,१७.१४ ॥\nअथ वा हलनिर्घातैः क्षोभयिष्यति वारिधीन् ।\nइति त्रस्तहृदः सर्वे गगने नाकिनां गणाः ॥ ३,१७.१५ ॥\nदूराद्रुतं विमानैश्च सत्रासं ददृशुर्गताः ।\nववन्दिरे च ता देवा बद्धाञ्जलिपुटान्विताः ।\nमुहुर्द्वादशनामानि कीर्तयन्तो नभस्तले ॥ ३,१७.१६ ॥\nअगस्त्य उवाच\nकानि द्वादशनामानि तस्या देव्या वद प्रभो ।\nअश्वानन महाप्राज्ञ येषु मे कौतुकं महत् ॥ ३,१७.१७ ॥\nहयग्रीव उवाच\nशृणु द्वादशनामानि तस्या देव्या घटोद्भव ।\nयदाकर्णनमात्रेण प्रसन्ना सा भविष्यति ।\nपञ्चमी दण्डनाथा च संकेता समयेश्वरी ॥ ३,१७.१८ ॥\nतथा समयसंकेता वाराही पोत्रिणी तथा ।\nवार्ताली च महासेनाप्याज्ञा चक्रेश्वरी तथा ॥ ३,१७.१९ ॥\nअरिघ्नी चेति सम्प्रोक्तं नामद्वादशकं मुने ।\nनामद्वादशकाभिख्यवज्रपञ्जरमध्यगः ।\nसंकटे दुःखमाप्नोति न कदाचन मानवः ॥ ३,१७.२० ॥\nएतैर्नामभिरभ्रस्थाः संकेतां बहु तुष्टुवुः ।\nतेषामनुग्रहार्थाय प्रचचालच सा पुनः ॥ ३,१७.२१ ॥\nअथ संकेतयोगिन्या मन्त्रनाथा पदस्पृशः ।\nनिर्याणसूचनकरी दिवि दध्वान काहली ॥ ३,१७.२२ ॥\nशृङ्गारप्रायभूषाणां शार्दूलश्यामलत्विषाम् ।\nवीणासंयतपाणीनां शक्तीनां निर्ययौ बलम् ॥ ३,१७.२३ ॥\nकाश्चद्गायन्ति नृत्यन्ति मत्तकोकिलनिःस्वनाः ।\nवीणावेणुमृदङ्गाद्याः सविलासपदक्रमाः ॥ ३,१७.२४ ॥\nप्रचेलुः शक्तयः श्यामा हर्षयन्त्यो जगज्जनान् ।\nमयूरवाहनाः काश्चित्कतिचिद्धंसवाहनाः ॥ ३,१७.२५ ॥\nकतिचिन्नकुलारूढाः कतिचित्कोकिलासनाः ।\nसर्वाश्च श्यामलाकाराः काश्चित्कर्णीरथस्थिताः ॥ ३,१७.२६ ॥\nकादंबमधुमत्ताश्च काश्चिदारूढसैन्धवाः ।\nमन्त्रनाथां पुरस्कृत्य संप्रचेलुः पुरः पुरः ॥ ३,१७.२७ ॥\nअथारुह्य समुत्तुङ्गध्वजचक्रं महारथम् ।\nबालार्कवर्णकवचा मदालोलविलोचना ॥ ३,१७.२८ ॥\nईषत्प्रस्वेदकणिकामनोहरमुखांबुजा ।\nप्रेक्षयन्ती कटाक्षौधौः किञ्चिद्भ्रूवल्लिताण्डवैः ॥ ३,१७.२९ ॥\nसमस्तमपि तत्सैन्यं शक्तीनामुद्धतोद्धतम् ।\nपिच्छत्रिकोणच्छत्रेण बिरुदेन महीयसा ॥ ३,१७.३० ॥\nआसां मध्ये न चान्यासां शक्तीनामुज्ज्वलोदया ।\nनिर्जगाम घनश्यामश्यामला मन्त्रनायिका ॥ ३,१७.३१ ॥\nतां तुष्टुवुः षोडशभिर्नामभिर्नाकवासिनः ।\nतानि षोडशनामानि शृणु कुंभसमुद्भव ॥ ३,१७.३२ ॥\nसंगीतयोगिनी श्यामा श्यामला मन्त्रनायिका ।\nमन्त्रिणी सचिवेशी च प्रधानेशी शुकप्रिया ॥ ३,१७.३३ ॥\nवीणावती वैणिकी च मुद्रिणी प्रियकप्रिया ।\nनिपप्रिया कदंबेशी कदंबवनवासिनी ॥ ३,१७.३४ ॥\nसदामदा च नामानि षोडशैतानि कुंभज ।\nएतैर्यः सचिवेशानीं सकृत्स्तौति शरीरवान् ।\nतस्य त्रैलोक्यमखिलं हस्ते तिष्ठत्यसंशयम् ॥ ३,१७.३५ ॥\nमन्त्रिनाथा यत्रयत्र कटाक्षं विकिरत्यसौ ।\nतत्रतत्र गताशङ्कं शत्रुसैन्यं पतत्यलम् ॥ ३,१७.३६ ॥\nललितापरमेशान्या राज्यचर्चा तु यावती ।\nशक्तीनामपि चर्चा या सा सर्वत्र जयप्रदा ॥ ३,१७.३७ ॥\nअथ संगीतयोगिन्याः करस्थाच्छुकपोतकात् ।\nनिर्जगाम धनुर्वेदो वहन्सज्जं शरासनम् ॥ ३,१७.३८ ॥\nचतुर्बाहुयुतो वीरस्त्रिशिरास्त्रिविलोचनः ।\nनमस्कृत्य प्रधानेशीमिदमाह स भक्तिमान् ॥ ३,१७.३९ ॥\nदेवि भण्डासुरेद्रस्य युद्धाय त्वं प्रवर्त्तसे ।\nअतस्तव मया साह्यं कर्तव्यं मन्त्रिनायिके ॥ ३,१७.४० ॥\nचित्रजीवमिमं नाम कोदण्डं सुमहत्तरम् ।\nगृहाण जगतामंब दानवानां निबर्हणम् ॥ ३,१७.४१ ॥\nइमौ चाक्षयबाणाढ्यौ तूणीरौ स्वर्णचित्रितौ ।\nगृहाण दैत्यनाशाय ममानुग्रहहेतवे ॥ ३,१७.४२ ॥\nइति प्रणम्य शिरसा धनुर्वेदेन भक्तितः ।\nअर्पितांश्चापतूणीराञ्जग्राह प्रियकप्रिया ॥ ३,१७.४३ ॥\nचित्रजीवं महाचापमादाय च शूकप्रिया ।\nविस्फारं जनयामास मौर्वीमुद्वाद्य भूरिशः ॥ ३,१७.४४ ॥\nसंगीतयोगिनी चापध्वनिना पूरितं जगत् ।\nनाकालयानां च मनोन यनानन्दसंपदा ॥ ३,१७.४५ ॥\nयन्त्रिणी चेति द्वे तस्याः परिचारिके ।\nशुकं वीणां च सहसा वहन्त्यौ परिचेरतुः ॥ ३,१७.४६ ॥\nआलोलवलयक्वाणवर्धिष्णुगुणनिस्वनम् ।\nधारयन्ती घनश्यामा चकारातिमनोहरम् ॥ ३,१७.४७ ॥\nचित्रजीवशरासेन भूषिता गीतयोगिनी ।\nकदंबिनीव रुरुचे कदम्बच्छत्रकार्मुका ॥ ३,१७.४८ ॥\nकालीकटाक्षवत्तीक्ष्णो नृत्यद्भुजगभीषणः ।\nउल्लसन्दक्षिणे पाणौ विललास शिलीमुखः ॥ ३,१७.४९ ॥\nगेयचक्ररथारूढां तां पश्चाच्च सिषेविरे ।\nतद्वच्छ्यामलशोभाढ्या देव्यो बाणधनुर्धराः ॥ ३,१७.५० ॥\nसहस्राक्षौहिणीसंख्यास्तीव्रवेगा मदालसाः ।\nआपूरयन्त्यः ककुभं कलैः किलिकिलारवैः ॥ ३,१७.५१ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने दण्डनाथाश्यामलासेनायात्रा नाम सप्तदशोऽध्यायः"
  }
]
[
  {
    "text": "अगस्त्य उवाच\nश्रुतमेतन्महावृत्तमाविर्भावादिकं महत् ।\nभण्डासुरवधश्चैव देव्याः श्रीनगरस्थितिः ॥ ३,३८.१ ॥"
  },
  {
    "text": "इदानीं श्रोतुमिच्छामि तस्या मत्रस्य साधनम् ।\nतन्मन्त्राणां लक्षणं च सर्वमेतन्निवेदय ॥ ३,३८.२ ॥"
  },
  {
    "text": "हयग्रीव उवाच\nसर्वेभ्योऽपि पदार्थेभ्यः शाब्दं वस्तु महत्तरम् ।\nसर्वेभ्योऽपि हि शब्देभ्यो वेदराशिर्महान्मुने ॥ ३,३८.३ ॥"
  },
  {
    "text": "सर्वेभ्योऽपि हि वेदेभ्यो वेदमन्त्रा महत्तराः ।\nसर्वेभ्यो वेदमन्त्रेभ्यो विष्णुमन्त्रा महत्तराः ॥ ३,३८.४ ॥"
  },
  {
    "text": "तेभ्योऽपि दौर्गमन्त्रास्तु महान्तो मुनिपुङ्गव ।\nतेभ्यो गाणपता मन्त्रा मुने वीर्य महत्तराः ॥ ३,३८.५ ॥"
  },
  {
    "text": "तेभ्योऽप्यर्कस्य मन्त्रास्तु तेभ्यः शैवा महत्तराः ।\nतेभ्योऽपि लक्ष्मीमन्त्रास्तु तेभ्यः सारस्वता वराः ॥ ३,३८.६ ॥"
  },
  {
    "text": "तेभ्योऽपि गिरिजामन्त्रास्तेभ्यश्चाम्नायभेदजाः ।\nसर्वाम्नायमनुभ्योऽपि वाराहा मनवो वराः ॥ ३,३८.७ ॥"
  },
  {
    "text": "तेभ्यः श्यामामनुवरा विशिष्टा इल्वलान्तक ।\nतेभ्योऽपि ललितामन्त्रा दशभेदविभेदिताः ॥ ३,३८.८ ॥"
  },
  {
    "text": "तेषु द्वौ मनुराजौ तु वरिष्ठौ विन्ध्यमर्दन ।\nलोपामुद्रा कामराज इति ख्यातिमुपागतौ ॥ ३,३८.९ ॥"
  },
  {
    "text": "ह्रादिस्तु लोपामुद्रा स्यात्कामराजस्तु कादिकाः ।\nहंसादेर्वाच्यतां याताः कामराजो महेस्वरः ॥ ३,३८.१० ॥"
  },
  {
    "text": "स्मरादेर्वाच्यतां याता देवी श्रीललितांबिका ।\nहादिकाद्योर्मन्त्रयोस्तु भेदो वर्णत्रयोद्भवः ॥ ३,३८.११ ॥"
  },
  {
    "text": "त्योश्च कामराजोऽयं सिद्धिदो भक्तिशालिनाम् ।\nशिवेन शक्त्या कामेन क्षित्या चैव तु मायया ॥ ३,३८.१२ ॥"
  },
  {
    "text": "हंसेन भृगुणा चैव कामेन शशिमौलिना ।\nशक्रेण भुवनेशेन चन्द्रेण च मनोभुवा ॥ ३,३८.१३ ॥"
  },
  {
    "text": "क्षित्या हृल्लेखया चैव प्रोक्तो हंसादिमन्त्रराट् ।\nकामादिमन्त्रराजस्तु स्मरयोनिः श्रियो मुखे ॥ ३,३८.१४ ॥"
  },
  {
    "text": "पञ्चत्रिकमहाविद्या ललितांबा प्रवाचिकाम् ।\nये यजन्ति महाभागास्तेषां सर्वत्र सिद्धये ॥ ३,३८.१५ ॥"
  },
  {
    "text": "सद्गुरोस्तु मनुं प्राप्य त्रिपञ्चार्णपरिष्कृतम् ।\nसम्यक्संसाधयेद्विद्वान्वक्ष्यमाणप्रकारतः ॥ ३,३८.१६ ॥"
  },
  {
    "text": "तत्क्रमेण प्रवक्ष्यामि सावधानो मुने शृणु ।\nप्रातरुत्थाय शिरसिस्मृत्वा कमलमुज्ज्वलम् ॥ ३,३८.१७ ॥"
  },
  {
    "text": "सहस्रपत्रशोभाढ्यं सकेशरसुकर्णिकम् ।\nतत्र श्रीमद्गुरुं ध्वात्वा प्रसन्नं करुणामयम् ॥ ३,३८.१८ ॥"
  },
  {
    "text": "ततोबहिर्विनिर्गत्य कुर्याच्छौचादिकाः क्रियाः ।\nअथागत्य च तैलेन सामोदेन विलेपितः ॥ ३,३८.१९ ॥"
  },
  {
    "text": "उद्वर्तितश्च सुस्नातः शुद्धेनोष्णेन वारिणा ।\nआपो निसर्गतः पूताः किं पुनर्वह्निसंयुताः ।\nतस्मादुष्णोदके स्नायात्तदभावे यथोदकम् ॥ ३,३८.२० ॥"
  },
  {
    "text": "परिधाय पटौ शुद्धे कौसुम्भौ वाथ वारुणौ ।\nआचम्य प्रयतो विद्वान्हृदि ध्यायन्परांबिकाम् ॥ ३,३८.२१ ॥"
  },
  {
    "text": "ऊर्ध्वपुण्ड्रं त्रिपुण्डं वा पट्टवर्धनमेव वा ।\nअगस्त्यपत्राकारं वा धृत्वा भाले निजोचितम् ।\nअन्तर्हितश्च शुद्धात्मा सन्ध्यावन्दनमाचरेत् ॥ ३,३८.२२ ॥"
  },
  {
    "text": "अश्वत्थपत्राकारेण पात्रेण सकुशाक्षतम् ।\nसपुष्पचन्दनं चार्ध्यं मार्तण्डाय समुत्क्षिपेत् ॥ ३,३८.२३ ॥"
  },
  {
    "text": "तथार्ध्यभावदेवत्वाल्ललितायै त्रिरर्ध्यकम् ।\nतर्प्पयित्वा यथाशक्ति मूलेन ललितेश्वरीम् ॥ ३,३८.२४ ॥"
  },
  {
    "text": "देवर्षिपितृवर्गांश्च तर्पयित्वा विधानतः ।\nदिवाकरमुपास्थाय देवीं च रविबिम्बगाम् ॥ ३,३८.२५ ॥"
  },
  {
    "text": "मौनी विशुद्धहृदयः प्रविश्य मखमन्दिरम् ।\nचारुकर्पूरकस्तूरीचन्दनादिविलेपितः ॥ ३,३८.२६ ॥"
  },
  {
    "text": "भूषणैर्भूषिताङ्गश्च चारुशृङ्गारवेषधृक् ।\nआमोदिकुसुमस्रग्भिरवतंसितकुन्तलः ॥ ३,३८.२७ ॥"
  },
  {
    "text": "संकल्पभूषणो वाथ यथाविभवभूषणः ।\nपूजाखण्डे वक्ष्यमाणान्कृत्वा न्यासाननुक्रमात् ॥ ३,३८.२८ ॥"
  },
  {
    "text": "मृद्वासने समासीनो ध्यायेच्छ्रीनगरं महत् ।\nनानावृक्षमहोद्यानमारभ्य ललितावधि ॥ ३,३८.२९ ॥"
  },
  {
    "text": "ध्यायेच्छ्रीनगरं दिव्यं बहिरन्तरतः शुचिः ।\nपूजाखण्डोक्तमार्गेम पूजां कृत्वा विलक्षणः ॥ ३,३८.३० ॥"
  },
  {
    "text": "अक्षमालां समादाय चन्द्रकस्तूरिवासिताम् ।\nउदङ्मुखः प्राङ्खो वा जपेत्सिंहासनेश्वरीम् ।\nषट्त्रिंशल्लक्षसंख्यां तु जपेद्विद्या प्रसीदति ॥ ३,३८.३१ ॥"
  },
  {
    "text": "तद्दशांशस्तु होमः स्यात्तद्दशांशं च तर्पणम् ।\nतद्दशांशं ब्राह्मणानां भोजनं समुदीरितम् ॥ ३,३८.३२ ॥"
  },
  {
    "text": "एवं स सिद्धमन्त्रस्तु कुर्यात्काम्यजपं पुनः ।\nलक्षमात्रं जपित्वा तु मनुष्यान्वशमानयेत् ॥ ३,३८.३३ ॥"
  },
  {
    "text": "लक्षद्वितयजाप्येन नारीः सर्वा वशं नयेत् ।\nलक्षत्रितयजापेन सर्वान्वशयते नृपान् ॥ ३,३८.३४ ॥"
  },
  {
    "text": "चतुर्लक्षजपे जाते क्षुभ्यन्ति फणिकन्यकाः ।\nपञ्चलक्षजपे जाते सर्वाः पातालयोषितः ॥ ३,३८.३५ ॥"
  },
  {
    "text": "भूलोकसुन्दरीवर्गो वश्यःषड्लक्षजापतः ।\nक्षुभ्यन्ति सप्त लक्षेण स्वर्गलोकमृगीदृशः ॥ ३,३८.३६ ॥"
  },
  {
    "text": "देवयोनिभवाः सर्वेऽप्यष्टलक्षजपाद्वशाः ।\nनवलक्षेण गीर्वाणा नखिलान्वशमानयेत् ॥ ३,३८.३७ ॥"
  },
  {
    "text": "लक्षैकादशजाप्येन ब्रह्मविष्णुमहेश्वरान् ।\nलक्षद्वादशजापेन सिद्धीरष्टौ वशं नयेत् ॥ ३,३८.३८ ॥"
  },
  {
    "text": "इन्द्रस्येन्द्रत्वमेतेन मन्त्रेण ह्यभवत्पुरा ।\nविष्णोर्विष्णुत्वमेतेन शिवस्य शिवतामुना ॥ ३,३८.३९ ॥"
  },
  {
    "text": "इन्दोश्चन्द्रत्वमेतेन भानोर्भास्करतामुना ।\nसर्वासां देवतानां च तास्ताः सिद्धय उज्ज्वलाः ।\nअनेन मन्त्रराजेन जाता इत्यवधारय ॥ ३,३८.४० ॥"
  },
  {
    "text": "एतन्मन्त्रस्य जापी तु सर्वपापविवर्जितः ।\nत्रैलोक्यसुन्दराकारो मन्मथस्यापि मोहकृत् ॥ ३,३८.४१ ॥"
  },
  {
    "text": "सर्वाभिः सिद्धिभिर्युक्तः सर्वज्ञः सर्वपूजितः ।\nदर्शनादेव सर्वषामन्तरालस्य पूरकः ॥ ३,३८.४२ ॥"
  },
  {
    "text": "वाचा वाचस्पतिसमः श्रिया श्रीपतिसानभः ।\nबले मरुत्समानः स्यात्स्थिरत्वे हिमवानिव ॥ ३,३८.४३ ॥"
  },
  {
    "text": "औन्नत्ये मेरुतुल्यः स्याद्गांभीर्येण महार्णवः ।\nक्षणात्क्षोभकरो मूर्त्या ग्रामपल्लीपुरादिषु ॥ ३,३८.४४ ॥"
  },
  {
    "text": "ईषद्भूभङ्गमात्रेण स्तम्भको जृंभकस्तथा ।\nउच्चाटको मोहकश्च मारको दुष्टचेतसाम् ॥ ३,३८.४५ ॥"
  },
  {
    "text": "क्रुद्धः प्रसीदति हठात्तस्य दर्शनहर्षितः ।\nअष्टादशसु विद्यासु निरूढिमभिगच्छति ॥ ३,३८.४६ ॥"
  },
  {
    "text": "मन्दाकिनीपूरसमा मधुरा तस्य भारती ।\nन तस्याविदितं किञ्चित्सर्वशास्त्रेषु कुम्भज ॥ ३,३८.४७ ॥"
  },
  {
    "text": "दर्शनानि च सर्वाणि कर्तु खण्डयितुं पटुः ।\nतत्त्वञ्जानाति निखिलं सर्वज्ञत्वं च गच्छति ॥ ३,३८.४८ ॥"
  },
  {
    "text": "सदा दयार्द्रहृदयं तस्य सर्वेषु जन्तुषु ।\nतत्कोपाग्नेर्विषयतां गन्तुं नालं जगत्त्रयी ॥ ३,३८.४९ ॥"
  },
  {
    "text": "तस्य दर्शनवेलायां श्लथन्नीवीनिबन्धनाः ।\nविश्रस्तरशनाबन्धा गलत्कुण्डलसञ्चयाः ॥ ३,३८.५० ॥"
  },
  {
    "text": "घर्मवारिकणश्रेणीमुक्ताभूषितमूर्तयः ।\nअत्यन्तरागतरलव्यापारनयनाञ्चलाः ॥ ३,३८.५१ ॥"
  },
  {
    "text": "स्रंसमानकरांभोजमणिकङ्कणपङ्क्तयः ।\nऊरुस्तम्भेन निष्पन्दा नमितास्याश्च लज्जया ॥ ३,३८.५२ ॥"
  },
  {
    "text": "द्रवत्कन्दर्पसदनाः पुलकाङ्कुरभूषणाः ।\nअन्यमाकारमिव च प्राप्ता मानसजन्मना ॥ ३,३८.५३ ॥"
  },
  {
    "text": "दीप्यमाना इवोद्दामरागज्वालाकदंबकैः ।\nवीक्ष्यमाणा इवानङ्गशरपावकवृष्टिभिः ॥ ३,३८.५४ ॥"
  },
  {
    "text": "उत्कण्ठया तुद्यमानाः खिद्यमाना तनूष्मणा ।\nसिच्यमानाः श्रमजलैः शुच्यमानाश्च लज्जया ॥ ३,३८.५५ ॥"
  },
  {
    "text": "कुलं जातिं च शीलं च लज्जां च परिवारकम् ।\nलोकाद्भयं बन्धुभयं परलोकभये तथा ॥ ३,३८.५६ ॥"
  },
  {
    "text": "मुञ्चन्त्यो हृदि याचन्त्यो भवन्ति हरिणीदृशः ।\nअरण्ये पत्तने वापि देवालयमठेषु वा ।\nयत्र कुत्रापि तिष्ठन्तं तं धावन्ति मृगीदृशः ॥ ३,३८.५७ ॥"
  },
  {
    "text": "अत्याहतो यथैवांभोबिन्दुर्भ्रमति पुष्करे ।\nतद्वद्भ्रमन्ति चित्तानि दर्शने तस्य सुभ्रुवाम् ॥ ३,३८.५८ ॥"
  },
  {
    "text": "विनीतानवनीतानां विद्रावणमहाफलम् ।\nतं सेवन्ते समस्तानां विद्यानामपि पङ्क्तयः ॥ ३,३८.५९ ॥"
  },
  {
    "text": "चन्द्रार्कमण्डलद्वन्द्वकुचमण्डलशोभिनी ।\nत्रिलोके ललना तस्य दर्शनादनुरज्यति ।\nअन्यासां तु वराकीणां वक्तव्यं किं तपोधन ॥ ३,३८.६० ॥"
  },
  {
    "text": "पत्तनेषु च वीथीषु चत्वरेषु वनेषु च ।\nतत्कीर्तिघोषणा पुण्या सदा द्युसद्द्रुमायते ॥ ३,३८.६१ ॥"
  },
  {
    "text": "तस्य दर्शनतः पाप जालं नश्यति पापिनाम् ।\nतद्गुणा एव घोक्ष्यन्ते सर्वत्र कविपुङ्गवैः ॥ ३,३८.६२ ॥"
  },
  {
    "text": "भिन्नैर्वर्णैरायुधैश्च भिन्नैर्वाहनभूषणैः ।\nये ध्यायन्ति महादेवीं तास्ताः सिद्धीर्भञ्जति ते ॥ ३,३८.६३ ॥"
  },
  {
    "text": "मनोरादिमखण्डस्तु कुन्देन्दुधवलद्युतिः ।\nअहश्चक्रे ज्वलज्ज्वालश्चिन्तनीयस्तु मूलके ॥ ३,३८.६४ ॥"
  },
  {
    "text": "इन्द्रगोपक संकाशो द्वितीयो मनुखण्डकः ।\nनीभालनीयेऽहश्चक्रे आबालान्तज्वलच्छिखः ॥ ३,३८.६५ ॥"
  },
  {
    "text": "अथ बालादिपद्मस्थद्विदलांबुजकोटरे ।\nनीभालनीयस्तार्तीयखण्डो दुरितखण्डकः ॥ ३,३८.६६ ॥"
  },
  {
    "text": "मुक्ता ध्येया शशिजोत्स्ना धवलाकृतिरंबिका ।\nरक्तसंध्यकरोचिः स्याद्वशीकरणकर्मणि ॥ ३,३८.६७ ॥"
  },
  {
    "text": "सर्वसंपत्तिलाभे तु श्यामलाङ्गी विचिन्त्यते ।\nनीला च मूकीकरणे पीता स्तंभनकर्मणि ॥ ३,३८.६८ ॥"
  },
  {
    "text": "कवित्वे विशदाकारा स्फटिकोपलनिर्मला ।\nधनलाभे सुवर्णाभा चिन्त्यते ललितांबिका ॥ ३,३८.६९ ॥"
  },
  {
    "text": "आमूलमाब्रह्मबिलं ज्वलन्माणिक्यदीपवत् ।\nये ध्यायन्ति महापुञ्जं ते स्युः संसिद्धसिद्धयः ॥ ३,३८.७० ॥"
  },
  {
    "text": "एवं बहुप्रकारेण ध्यानभेदेन कुम्भज ।\nनिभालयन्तः श्रीदेवीं भजन्ति महतीं श्रियम् ।\nप्राप्यते सद्भिरेवैषा नासद्भिस्तु कदाचन ॥ ३,३८.७१ ॥"
  },
  {
    "text": "यैस्तु तप्तं तपस्तीव्रं तैरेवात्मनि ध्यायते ।\nतस्य नो पश्चिमं जन्म स्वयं यो वा न शङ्करः ।\nन तेन लभ्यते विद्या ललिता परमेश्वरी ॥ ३,३८.७२ ॥"
  },
  {
    "text": "वंशे तु यस्य कस्यापि भवेदेष मनुर्यदि ।\nतद्वंश्याः सर्व एव स्युर्मुक्तास्तृप्ता न संशयः ॥ ३,३८.७३ ॥"
  },
  {
    "text": "गुप्ताद्गुप्ततरैवैषा सर्वशास्त्रेषु निश्चिता ।\nवेदाः समस्तशास्त्राणि स्तुवन्ति ललितेश्वरीम् ॥ ३,३८.७४ ॥"
  },
  {
    "text": "परमात्मेयमेव स्यादियमेव परा गतिः ।\nइयमेव महत्तीर्थमियमेव महत्फलम् ॥ ३,३८.७५ ॥"
  },
  {
    "text": "इमां गायन्ति मुनयो ध्यायन्ति सनकादयः ।\nअर्चन्तीमां सुरश्रेष्ठा ब्रह्माद्याः पञ्चसिद्धिदाम् ॥ ३,३८.७६ ॥"
  },
  {
    "text": "न प्राप्यते कुचारित्रैः कुत्सितैः कुटिलाशयैः ।\nदैवबाह्यैर्वृथातर्कैर्वृथा विभ्रान्त बुद्धिभिः ॥ ३,३८.७७ ॥"
  },
  {
    "text": "नष्टैरशीलैरुच्छिष्टैः कुलभ्रष्टैश्च निष्ठुरैः ।\nदर्शनद्वेषिभिः पापशीलैराचारनिन्दकैः ॥ ३,३८.७८ ॥"
  },
  {
    "text": "उद्धतैरुद्धतालापैर्दांभिकैरतिमानिभिः ।\nएतादृशानां मर्त्यानां देवानां चातिदुर्लभा ॥ ३,३८.७९ ॥"
  },
  {
    "text": "देवतानां च पूज्यत्वमस्याः प्रोक्तं घटोद्भव ।\nभण्डासुर वधायैषा प्रादुर्भूता चिदग्नितः ॥ ३,३८.८० ॥"
  },
  {
    "text": "महात्रिपुरसुन्दर्या सूर्तिस्तेजोविजृंभिता ।\nकामाक्षीति विधात्रा तु प्रस्तुता ललितेश्वरी ॥ ३,३८.८१ ॥"
  },
  {
    "text": "ध्यायतः परया भक्त्या तां परां ललितांबिकाम् ।\nसदाशिवस्य मनसो लालनाल्ललिताभिधा ॥ ३,३८.८२ ॥"
  },
  {
    "text": "यद्यत्कृतवती कृत्यं तत्सर्वं विनिवेदितम् ।\nपूजाविधानमखिलं शास्त्रोक्तेनैव वर्त्मना ।\nखण्डान्तरे वदिष्यामि तद्विलासं महाद्भुतम् ॥ ३,३८.८३ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मन्त्रराजसाधनप्रकारकथनन्नामाष्टत्रिंशोऽध्यायः"
  }
]
[
  {
    "text": "अगस्त्य उवाच\nमुद्राविरचनारीतिमश्वानन निवेदय ।\nयाभिर्विरचिताभिस्तु श्रीदेवी संप्रसीदति ॥ ३,४२.१ ॥"
  },
  {
    "text": "हयग्रीव उवाच\nआवाहनी महामुद्रा त्रिखण्डेति प्रकीर्तिता ।\nपरिवृत्य करौ स्पष्टमङ्गुष्ठौ कारयेत्समौ ॥ ३,४२.२ ॥"
  },
  {
    "text": "अनामान्तर्गते कृत्वा तर्जन्यौ कुटिलाकृती ।\nकनिष्ठिके नियुञ्जीत निजस्थाने तपोधन ।\nसंक्षोभिण्याख्यामुद्रां तु कथयाम्यधुना श्रुणु ॥ ३,४२.३ ॥"
  },
  {
    "text": "मध्यमे मध्यगे कृत्वा कनिष्ठाङ्गुष्टरोधिते ।\nतर्जन्यो दण्डवत्कृत्वा मध्यमोपर्यनामिके ॥ ३,४२.४ ॥"
  },
  {
    "text": "एतस्या एव मुद्राया मध्यमे सरले यदि ।\nक्रियते विन्ध्यदर्पारे मुद्रा विद्राविणी तथा ॥ ३,४२.५ ॥"
  },
  {
    "text": "मध्यमातर्जनीभ्यां तु कनिष्ठानामिके समे ।\nअङ्कुशाकाररूपाभ्यां मध्यगे कलशोद्भव ।\nइयमाकर्षिणी मुद्रा त्रैलोक्याकर्षणे क्षमा ॥ ३,४२.६ ॥"
  },
  {
    "text": "पुटाकारौ करौ कृत्वा तर्जन्यावङ्कुशाकृती ।\nपरिवर्तक्रमेणैव मध्यमे तदधोगते ॥ ३,४२.७ ॥"
  },
  {
    "text": "क्रमेणानेन देवर्षे मध्यमामध्यगेऽनुजे ।\nअनामिके तु सरले तद्बहिस्तर्जनीद्वयम् ॥ ३,४२.८ ॥"
  },
  {
    "text": "दण्डाकारौ ततोंऽगुष्ठौ मध्यमावर्तदेशगौ ।\nमुद्रैषोन्मादिनी नाम्ना ख्याता वातापितापन ॥ ३,४२.९ ॥"
  },
  {
    "text": "अस्यास्त्वनामिकायुग्ममधः कृत्वाङ्कुशाकृति ।\nतर्जन्यावपि तेनैव क्रमेण विनियोजयेत् ॥ ३,४२.१० ॥"
  },
  {
    "text": "इयं महाङ्कुशा मुद्रा सर्वकार्यार्थसाधिका ॥ ३,४२.११ ॥"
  },
  {
    "text": "सव्यं दक्षिणादेशे तु दक्षिणं सव्यदेशतः ।\nबाहू कृत्वा तु देवर्षे हस्तौ सम्परिवर्त्य च ४२.१२ ।\nकनिष्ठानामिके युक्ते क्रमेणानेन तापस ।\nतर्जनीभ्यां समाक्रान्ते सर्वोर्ध्वमपि मध्यमे ॥ ३,४२.१३ ॥"
  },
  {
    "text": "लोपामुद्रापतेङ्गुष्ठौ कारयेत्सकलावपि ।\nइयं तु खेचरी नाम मुद्रा सर्वोत्तमोत्तमा ।\nएतद्विज्ञानमात्रेण योगिनीनां प्रियो भवेत् ॥ ३,४२.१४ ॥"
  },
  {
    "text": "परिवर्त्य करौ स्पृष्टावर्धचन्द्रसमाकृती ।\nतर्जन्यङ्गुष्ठयुगलं युगपद्योजयेत्ततः ॥ ३,४२.१५ ॥"
  },
  {
    "text": "अधः कनिष्ठावष्टब्धमध्यमे विनियोजयेत् ।\nअथैते कुटिले युक्त्वा सर्वाधस्तादनामिके ।\nबीजमुद्रेयमाचिरात्सर्वसिद्धप्रवर्तिनी ॥ ३,४२.१६ ॥"
  },
  {
    "text": "मध्याग्रे कुटिलाकारे तर्जन्युपरि संस्थिते ।\nअनामिकामध्यगते तथैव हि कनिष्टिके ॥ ३,४२.१७ ॥"
  },
  {
    "text": "सर्वा एकत्र संयोज्य चाङ्गुष्ठपरिपीडिताः ।\nएषा तु प्रथमा मुद्रा योनिमुद्रेति संज्ञिता ॥ ३,४२.१८ ॥"
  },
  {
    "text": "एता मुद्रास्तु देवर्षे श्रीदेव्याः प्रीतिहेतवः ।\nपूजाकाले प्रयोक्तव्या यथानुक्रमयोगतः ॥ ३,४२.१९ ॥"
  },
  {
    "text": "इति श्रीब्रह्माण्डमहापुराणे उत्तरभागे ललितोपाख्याने हयग्रीवागस्त्यसम्वादे द्वाचत्वारिंशोऽध्यायः"
  }
]
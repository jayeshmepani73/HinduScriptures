[
  {
    "text": "हयग्रीव उवाच\nकथितं सप्तशालानां लक्षणं शिल्पिभिः कृतम् ।\nअथ रत्नमयाः शालाः प्रकीर्त्यन्तेऽवधारय ॥ ३,३३.१ ॥"
  },
  {
    "text": "सुवर्णमयशालस्य पुष्परागमयस्य च ।\nसप्तयोजनमात्रं स्यान्मध्येन्तरमुदात्दृतम् ॥ ३,३३.२ ॥"
  },
  {
    "text": "तत्र सिद्धाःसिद्धनार्यः खेलन्ति मदविह्वलाः ।\nरसै रसायनैश्चापि खड्गैः पादाञ्जनैरपि ॥ ३,३३.३ ॥"
  },
  {
    "text": "ललितायां भक्तियुक्तास्तर्पयन्तो महाजनान् ।\nवसंति विविधास्तत्र पिबन्ति मदिरारसान् ॥ ३,३३.४ ॥"
  },
  {
    "text": "पुष्परागादिशालानां पूर्ववद्द्वारकॢप्तयः ।\nपुष्परागादिशालेषु कवाटार्गलगोपुरम् ।\nपुष्परागादिजं ज्ञेयमुच्चेन्द्वादित्यभास्वरम् ॥ ३,३३.५ ॥"
  },
  {
    "text": "हेमप्राकारचक्रस्य पुष्परागमयस्य च ।\nअन्तरे या स्वली सापि पुष्परागमयी स्मृता ॥ ३,३३.६ ॥"
  },
  {
    "text": "वक्ष्यमाणमहाशालाकक्षासु निखिलास्वपि ।\nतद्वर्णाः पक्षिणस्तत्र तद्वर्णानि सरांसि च ॥ ३,३३.७ ॥"
  },
  {
    "text": "तद्वर्मसलिला नद्यस्तद्वर्णाश्च मणिद्रुमाः ।\nसिद्धजातिषु ये देवीमुपास्य विविधैः क्रमै ।\nत्यक्तवन्तो वपुः पूर्वं ते सिद्धास्तत्र सांगनाः ॥ ३,३३.८ ॥"
  },
  {
    "text": "ललितामन्त्रजप्तारो ललिताक्रमतत्पराः ।\nते सर्वे ललितादेव्या नामकीर्तनकारिणः ॥ ३,३३.९ ॥"
  },
  {
    "text": "पुष्परागमहाशालान्तरे मारुतयोजने ।\nपद्मरागमयः शालश्चतुरस्रः समन्ततः ॥ ३,३३.१० ॥"
  },
  {
    "text": "स्थली च पद्मरागढ्या गोपुराद्यं च तन्मयम् ।\nतत्र चारणदेशस्थाः पूर्वदेहविनाशतः ।\nसिद्धिं प्राप्ता महाराज्ञीचरमाम्भोजसेवकाः ॥ ३,३३.११ ॥"
  },
  {
    "text": "चारणीनां स्त्रियश्चापि चार्वङ्ग्यो मदलालसाः ।\nगायन्ति ललितादेव्या गीतिबन्धान्मुहुर्मुहुः ॥ ३,३३.१२ ॥"
  },
  {
    "text": "तत्रैव कल्पवृक्षाणां मध्यस्थवेदिकास्थिताः ।\nभर्तृभिः सहचारिण्यः पिबन्ति मधुरं मधु ॥ ३,३३.१३ ॥"
  },
  {
    "text": "पद्मरागमहाशालान्तरे मरुतयोजने ।\nगोमेदकमहाशालः पूर्वशालासमाकृतिः ।\nअतितुङ्गो हीरशालस्तयोर्मध्ये च हीरभूः ॥ ३,३३.१४ ॥"
  },
  {
    "text": "तत्र देवीं समभ्यर्च्य पूर्वजन्मनि कुम्भज ।\nवसन्त्यप्सरसां वृन्दैः साकं गन्धर्वपुङ्गवाः ॥ ३,३३.१५ ॥"
  },
  {
    "text": "महाराज्ञीगुणगणान्गायन्तो वल्लकीस्वनैः ।\nकामभोजैकरसिकाः कामसन्निभविग्रहाः ।\nसुकुमारप्रकृतयः श्रीदेवीभक्तिशालिनः ॥ ३,३३.१६ ॥"
  },
  {
    "text": "गोमेदकस्य शालस्तुपूर्वशालसमाकृतिः ।\nतदन्तरे योगिनीनां भैरवाणां च कोटयः ।\nकालसङ्कर्षणीमंबां सेवन्ते तत्र भक्तितः ॥ ३,३३.१७ ॥"
  },
  {
    "text": "गोमेदकमहाशालान्तरे मारुतयोजने ।\nउर्वशी मेनका चैव रम्भा चालंबुषा तथा ॥ ३,३३.१८ ॥"
  },
  {
    "text": "मञ्जुघोषा सुकेशी च पूर्वचित्तिर्घृताचिका ।\nकृतस्थला च विश्वाची पुञ्जिकस्थलया सह ॥ ३,३३.१९ ॥"
  },
  {
    "text": "तिलोत्तमेति देवानां वेश्या एतादृशोऽपराः ।\nगन्धर्वैः सह नव्यानि कल्पवृक्षम धूनि च ॥ ३,३३.२० ॥"
  },
  {
    "text": "पिबन्त्यो ललितादेवीं ध्यायन्त्यश्च मुहुर्मुहुः ।\nस्वसौभाग्यविवृद्ध्यर्थं गुणयन्त्यश्च तन्मनुम् ॥ ३,३३.२१ ॥"
  },
  {
    "text": "चतुर्दशसुचोत्पन्ना स्थानेष्वप्सरसोऽखिलाः ।\nतत्रैव देवीमर्चन्त्यो वसंति मुदिताशयाः ॥ ३,३३.२२ ॥"
  },
  {
    "text": "अगस्त्य उवाच\nचतुर्दशापि जन्मानि तासामप्सरसां विभो ।\nकीर्तय त्वं महाप्राज्ञ सर्वविद्यामहानिधे ॥ ३,३३.२३ ॥"
  },
  {
    "text": "हयग्रीव उवाच\nब्राह्मणो हृदयं कामो मृत्युरुर्वी च मारुतः ।\nतपनस्य कराश्चन्द्रकरो वेदाश्च पावकः ॥ ३,३३.२४ ॥"
  },
  {
    "text": "सौदामिनी च पीयूषं दक्षकन्या जलं तथा ।\nजन्मनः कारणान्येतान्या मनन्ति मनीषिणः ॥ ३,३३.२५ ॥"
  },
  {
    "text": "गीर्वाणगण्यनारीणां स्फुरत्सौभाग्यसंपदाम् ।\nएताः समस्ता गन्धर्वैः सार्धमर्चन्ति चक्रिणीम् ॥ ३,३३.२६ ॥"
  },
  {
    "text": "किन्नराः सह नारीभिस्तथा किंपुरुषा मुने ।\nस्त्रीभिः सह मदोन्मत्ता हीरकस्थलमाश्रिताः ॥ ३,३३.२७ ॥"
  },
  {
    "text": "महाराज्ञीमन्त्रजापैर्विधूताशेष कल्मषाः ।\nनृत्यन्तश्चैव गायन्तो वर्तन्ते कुंभसंभव ॥ ३,३३.२८ ॥"
  },
  {
    "text": "तत्रैव हीरकक्षोण्यां वज्रा नाम नदी मुने ।\nवज्रकारैर्निबिडिता भासमाना तटद्रुमैः ॥ ३,३३.२९ ॥"
  },
  {
    "text": "वज्ररत्नैकसिकता वज्रद्रवमयोदका ।\nसदा वहति सा सिंधुः परितस्तत्र पावनी ॥ ३,३३.३० ॥"
  },
  {
    "text": "ललितापरमेशान्यां भक्त ये मानवोत्तमाः ।\nते तस्या उदकं पीत्वा वज्ररूपकलेवराः ।\nदीर्घायुषश्च नीरोगा भवन्ति कलशोद्भव ॥ ३,३३.३१ ॥"
  },
  {
    "text": "भण्डासुरेण गलिते मुक्ते वज्रे शतक्रतुः ।\nतरयास्तीरे तपस्तेपे वज्रेशीं प्रति भक्तिमान् ॥ ३,३३.३२ ॥"
  },
  {
    "text": "तज्जलादुदिता देवी वज्रं दत्त्वा बलद्विषे ।\nपुनरन्तर्दधेसोऽपि कृतार्थःस्वर्गमेयिवान् ॥ ३,३३.३३ ॥"
  },
  {
    "text": "अथ वज्राख्यशालस्यान्तरे मारुतयोजने ।\nवैदूर्यशाल उत्तुङ्गः पूर्ववद्गोपुरान्वितः ।\nस्थाली च तत्र वैदृर्यनिर्मिता भास्वराकृतिः ॥ ३,३३.३४ ॥"
  },
  {
    "text": "पातालवासिनो येये श्रीदेव्यर्चनसाधकाः ।\nते सिद्धमूर्तयस्तत्र वसन्ति सुखमेदुराः ॥ ३,३३.३५ ॥"
  },
  {
    "text": "शेषकर्केटकमहापद्मवासुकिशङ्खकाः ।\nतक्षकः शङ्खचूडश्च महादन्तो महाफणः ॥ ३,३३.३६ ॥"
  },
  {
    "text": "इत्येवमादयस्तत्र नागा नागास्त्रयोऽपि च ।\nबलीन्द्रप्रमुखानां च दैत्यानां धर्मवर्तिनाम् ।\nगणस्तत्र तथा नागैः सार्धं वसति सांगनाः ॥ ३,३३.३७ ॥"
  },
  {
    "text": "ललितामन्त्र जप्तारो ललिताशास्त्रदीक्षिताः ।\nललितापूजका नित्यं वसन्त्यसुरभोगिनः ॥ ३,३३.३८ ॥"
  },
  {
    "text": "तत्र वैदूर्यकक्षायां नद्यः शिशिरपाथसः ।\nसरांसिविमलांभांसि सारसालङ्कृतानि च ॥ ३,३३.३९ ॥"
  },
  {
    "text": "भवनानि तु दिव्यानि वैदूर्यमणिमन्ति च ।\nतेषु क्रीडन्ति ते नागा असुराश्च सहाङ्गनाः ॥ ३,३३.४० ॥"
  },
  {
    "text": "वैदूर्याख्यमहाशालान्तरे मारुतयोजने ।\nइन्द्रनीलमयः शालश्चक्रवाल इवापरः ॥ ३,३३.४१ ॥"
  },
  {
    "text": "तन्मध्यकक्षाभूमिश्च नीलरत्नमयी मुने ।\nतत्र नद्यश्च मधुराः सरांसि शिशिराणि च ।\nनानाविधानि भोग्यानि वस्तूनि सरसान्यपि ॥ ३,३३.४२ ॥"
  },
  {
    "text": "ये भूलोकगता मर्त्या ललितामन्त्रसाधकाः ।\nते देहान्ते शक्रनीलकक्ष्यां प्राप्य वसंति वै ॥ ३,३३.४३ ॥"
  },
  {
    "text": "तत्र दिव्यानि वस्तूनि भुञ्जाना वनितासखाः ।\nपिबन्तो मधुरं मद्यं नृत्यन्तो भक्तिनिर्भराः ॥ ३,३३.४४ ॥"
  },
  {
    "text": "सरस्सु तेषु सिंधूनां कुलेषु कलशोद्भव ।\nलतागृहेषु रम्येषु मन्दिरेषु महर्द्धिषु ॥ ३,३३.४५ ॥"
  },
  {
    "text": "सदा जपन्तः श्रीदेवी पठन्तश्चापि तद्गुणान् ।\nनिवसंति महाभागा नारीभिः परिवेष्टिताः ॥ ३,३३.४६ ॥"
  },
  {
    "text": "कर्मक्षये पुनर्यान्ति भूलोके मानुषीं तनुम् ।\nपूर्ववासनया युक्ताः पुनरर्चन्ति चक्रिणीम् ।\nपुनर्यान्ति श्रीनगरे शक्रनीलमहास्थलीम् ॥ ३,३३.४७ ॥"
  },
  {
    "text": "तत्स्थलस्यैव संपर्काद्रागद्वेषसमुद्भवैः ।\nनीलैर्भावैः सदा युक्ता वर्तन्ते मनुजा मुने ॥ ३,३३.४८ ॥"
  },
  {
    "text": "ये पुनर्ज्ञानिनो मर्त्या निर्द्वन्द्वा नियतेन्द्रियाः ।\nते मुने विस्मयाविष्टाः संविशन्ति महेश्वरीम् ॥ ३,३३.४९ ॥"
  },
  {
    "text": "इन्द्रनीलाख्यशालस्यान्तरे मारुतयोजने ।\nमुक्ताफलमयःशालः पूर्ववद्गोपुरान्वितः ॥ ३,३३.५० ॥"
  },
  {
    "text": "अत्यन्तभास्वरा स्वच्छा तयोर्मध्ये स्थली मुने ।\nसर्वापि मुक्ताखचिताः शिशिरातिमनोहराः ॥ ३,३३.५१ ॥"
  },
  {
    "text": "ताम्रपर्णी महापर्णी सदा मुक्ताफलोदका ।\nएवमाद्या महानद्यः प्रवरन्ति महास्थले ॥ ३,३३.५२ ॥"
  },
  {
    "text": "तासां तीरेषु सर्वेऽपि देवलोकनिवासिनः ।\nवसंति पूर्वजनुषि श्रीदेवीमन्त्रसाधकाः ॥ ३,३३.५३ ॥"
  },
  {
    "text": "पूर्वाद्यष्टसु भागेषु लोकाः शक्रादिगोचराः ।\nमुक्ताशालस्य परितः संयुज्य द्वारदेशकान् ॥ ३,३३.५४ ॥"
  },
  {
    "text": "मुक्ताशालस्य नीलस्य द्वारयोर्मध्यदेशतः ।\nपूर्वभागे शक्रलोकस्तत्कोणे वह्निलोकभूः ॥ ३,३३.५५ ॥"
  },
  {
    "text": "याम्यभागे यमपुरं तत्र दण्डधरः प्रभुः ।\nसर्वत्र ललितामन्त्रजापी तीव्रस्वभाववान् ॥ ३,३३.५६ ॥"
  },
  {
    "text": "आज्ञाधरो यमभटैश्चित्रगुप्तपुरोगमैः ।\nसार्धं नियमयत्येव श्रीदेवीसमयं गुहः ॥ ३,३३.५७ ॥"
  },
  {
    "text": "गुहशप्तान्दुराचाराल्लंलिताद्वेषकारिणः ।\nकूडभक्तिपरान्मूर्खांस्तब्धानत्यन्तदर्पितान् ॥ ३,३३.५८ ॥"
  },
  {
    "text": "मन्त्रचोरान्कुमन्त्रांश्च कुविद्यानघसंश्रयान् ।\nनास्तिकान्पापशीलांश्च वृथैव प्राणिहिंसकान् ॥ ३,३३.५९ ॥"
  },
  {
    "text": "स्त्रीद्विष्टांल्लोकविद्विष्टान्पाषण्डानां हि पालिनः ।\nकालसूत्रे रौरवे च कुम्भीपाके च कुम्भज ॥ ३,३३.६० ॥"
  },
  {
    "text": "असिपत्रवने घोरे कृमिभक्षे प्रतापने ।\nलालाक्षेपे सूचिवेधे तथैवाङ्गारपातने ॥ ३,३३.६१ ॥"
  },
  {
    "text": "एवमादिषु कष्टेषु नरकेषु घटोद्भव ।\nपातयत्याज्ञया तस्याः श्रीदेव्याः स महौजसः ॥ ३,३३.६२ ॥"
  },
  {
    "text": "तस्यैव पश्चिमे भागे निरृतिः खड्गधारकः ।\nराक्षसं लोकमाश्रित्य वर्तते ललितार्चकः ॥ ३,३३.६३ ॥"
  },
  {
    "text": "तस्य चोत्तरभागे तु द्वारयोरन्तस्यले ।\nवारुणं लोकमाश्रित्य वरुणे वर्तते सदा ॥ ३,३३.६४ ॥"
  },
  {
    "text": "वारुण्यास्वादनोन्मत्तः शुभ्राङ्गो झषवाहनः ।\nसदा श्रीदेवतामं त्रजापी श्रीक्रमसाधकः ॥ ३,३३.६५ ॥"
  },
  {
    "text": "श्रीदेवतादर्शनस्य द्वेषिणः पाशबन्धनैः ।\nबद्ध्वा नयत्यधोमार्गं भक्तानां बन्धमोचकः ॥ ३,३३.६६ ॥"
  },
  {
    "text": "तस्य चोत्तरकोणेषु वायुलोको महाद्युतिः ।\nतत्र वायुशरीराश्च सदानन्दमहोदयाः ॥ ३,३३.६७ ॥"
  },
  {
    "text": "सिद्धा दिव्यर्षयश्चैव पवनाभ्यासिनोऽपरे ।\nगोरक्षप्रमुखाश्चान्ये योगिनो योगतत्पराः ॥ ३,३३.६८ ॥"
  },
  {
    "text": "एतैः सह महासत्त्वक्तत्र श्रीमारुतेश्वरः ।\nसर्वथा भिन्नमूर्तिश्च वर्तते कुम्भसम्भव ॥ ३,३३.६९ ॥"
  },
  {
    "text": "इडा च पिङ्गला चैव सुषुम्णा तस्य शक्तयः ।\nतिस्रो मारुतनाथस्य सदा मधुमदालसाः ॥ ३,३३.७० ॥"
  },
  {
    "text": "ध्वजहस्तो मृगवरे वाहने महति स्थितः ।\nललितायजनध्यानक्रमपूजनतत्परः ॥ ३,३३.७१ ॥"
  },
  {
    "text": "आनन्दपूरिताङ्गीभिरन्याभिः शक्तिभिर्वृतः ।\nस मारुतेश्वरः श्रीमान्सदा जपति चक्रिणीम् ॥ ३,३३.७२ ॥"
  },
  {
    "text": "तेन सत्त्वेन कल्पान्ते त्रैलोक्यं सचराचरम् ।\nपरागमयतां नीत्वा विनोदयति तत्क्षणात् ॥ ३,३३.७३ ॥"
  },
  {
    "text": "तस्य सत्त्वस्य सिद्ध्यर्थं तामेव ललितेश्वरीम् ।\nपूजयन्भावयन्नास्ते सर्वाभरणभूषितः ॥ ३,३३.७४ ॥"
  },
  {
    "text": "तल्लोकपूर्वभागस्थे यक्षलोके महाद्युतिः ।\nयक्षेन्द्रो वसति श्रीमांस्तद्द्वारद्वन्द्वमध्यगः ॥ ३,३३.७५ ॥"
  },
  {
    "text": "निधिभिश्च नवाकारैरृद्धिवृद्ध्यादिशक्तिभिः ।\nसहितो ललिताभक्तान्पूरयन्धनसम्पदा ॥ ३,३३.७६ ॥"
  },
  {
    "text": "यक्षीभिश्च मनोज्ञाभिरनुकूलप्रवृत्तिभिः ।\nविविधैर्मधुभेदैश्च सम्पूजयति चक्रिणीम् ॥ ३,३३.७७ ॥"
  },
  {
    "text": "मणिभद्रः पूर्णभद्रो मणिमान्माणिकन्धरः ।\nइत्येवमादयो यक्षसेनान्यस्तत्र संति वै ॥ ३,३३.७८ ॥"
  },
  {
    "text": "तल्लोकपूर्वभागे तु रुद्रलोको महोदयः ।\nअनर्ध्यरत्नखचितस्तत्र रुद्रोऽधिदेवता ॥ ३,३३.७९ ॥"
  },
  {
    "text": "सदैव मन्युना दीप्तः सदा बद्धमहेषुधिः ।\nस्वसमानैर्महासत्त्वैलोङ्कनिर्वाहदक्षिणैः ॥ ३,३३.८० ॥"
  },
  {
    "text": "अधिज्यकार्मुकैर्दक्षैः षोडशावरणस्थितैः ।\nआवृतः सततं वक्त्रैर्जपञ्छीदेवतामनुम् ॥ ३,३३.८१ ॥"
  },
  {
    "text": "श्रीदेवीध्यानसम्पन्नः श्रीदेवीपूजनोत्सुकः ।\nअनेककोटिरुद्राणीगणमण्डितपार्श्वभूः ॥ ३,३३.८२ ॥"
  },
  {
    "text": "ताश्च सर्वाः प्रदीप्ताङ्ग्यो नवयौवनगर्विताः ।\nललिताध्याननिरनाः सदासवमदालसाः ॥ ३,३३.८३ ॥"
  },
  {
    "text": "ताभिश्च साकं स श्रीमान्महारुद्रस्त्रिशूलभृत् ।\nहिरण्यबाहुप्रमुशै रुद्रैरन्यैर्निषेवितः ॥ ३,३३.८४ ॥"
  },
  {
    "text": "ललितादर्शनभ्रष्टानुद्धतान्गुरुधिक्कृतान् ।\nशूलकोट्या विनिर्भिद्य नेत्रोत्थैः कटुपावकैः ॥ ३,३३.८५ ॥"
  },
  {
    "text": "दहंस्तेषा वधूभृत्यान्प्रजाश्चैव विनाशयन् ।\nआज्ञाधरो महावीरो ललिताज्ञाप्रपालकः ॥ ३,३३.८६ ॥"
  },
  {
    "text": "रुद्रलोकेऽतिरुचिरे वर्तते कुम्भसम्भव ।\nमहारुद्रस्य तस्यर्षे परिवाराः प्रमाथिनः ॥ ३,३३.८७ ॥"
  },
  {
    "text": "ये रुद्रास्तानसंख्यातान्को वा वक्तुं पटुर्भवेत् ।\nये रुद्रा अधिभूम्यां तु सहस्राणां सहस्रशः ॥ ३,३३.८८ ॥"
  },
  {
    "text": "दिवियेऽपि च वर्तन्ते सहस्राणां सहस्रशः ।\nयेषामन्नमिषश्चव येषां वातास्तथेषवः ॥ ३,३३.८९ ॥"
  },
  {
    "text": "येषां च वर्षमिषवः प्रदीप्ताः पिङ्गलेक्षणाः ।\nअर्णवे चान्तरिक्षे च वर्तमाना महौजसः ॥ ३,३३.९० ॥"
  },
  {
    "text": "जटावन्तो मधुष्मन्तो नीलग्रीवा विलोहिताः ।\nये भूतानामधिभुवो विशिखासः कपर्दिनः ॥ ३,३३.९१ ॥"
  },
  {
    "text": "ये अन्नेषु विविध्यन्ति पात्रेषु पिबतो जनान् ।\nये पथां रथका रुद्रा ये च तीर्थनिवासिनः ॥ ३,३३.९२ ॥"
  },
  {
    "text": "सहस्रसंख्या ये चान्ये सृकावन्तो निषङ्गिणः ।\nललिताज्ञाप्रणेतारो दिशो रुद्रा वितस्थिरे ॥ ३,३३.९३ ॥"
  },
  {
    "text": "ते सर्वे सुमहात्मानः क्षणाद्विश्वत्रयीवहाः ।\nश्रीदेव्या ध्याननिषणाताञ्छ्रीदेवीमन्त्रजापिनः ॥ ३,३३.९४ ॥"
  },
  {
    "text": "श्रीदेवतायां भक्ताश्च पालयन्ति कृपालवः ।\nषोडशावरणं चक्रं मुक्ताप्राकारमण्डले ॥ ३,३३.९५ ॥"
  },
  {
    "text": "आश्रित्य रुद्रास्ते सर्वे महारुद्रं महोदयम् ।\nहिरण्यबाहुप्रमुखा ज्वलन्मन्युमुपासते ॥ ३,३३.९६ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने पुष्परागप्रकारादिभुक्ताकरान्तसप्तकक्षान्तरकथनं नाम त्रयस्त्रिंशोऽध्यायः"
  }
]
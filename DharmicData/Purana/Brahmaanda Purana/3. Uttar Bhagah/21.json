[
  {
    "text": "आकर्ण्य ललितादेव्या यात्रानिगमनिस्वनम् ।\nमहान्तं क्षोभमायाता भण्डासुरपुरालयाः ॥ ३,२१.१ ॥"
  },
  {
    "text": "यत्र चास्ति दुराशस्य भण्डदैत्यस्य दुर्धियः ।\nमहेन्द्रपर्वतोपान्ते महार्णवतटे पुरम् ॥ ३,२१.२ ॥"
  },
  {
    "text": "तत्तु शून्यकनाम्नैव विख्यातं भुवनत्रये ।\nविषङ्गाग्रजदैत्यस्य सदावासः किलाभवत् ॥ ३,२१.३ ॥"
  },
  {
    "text": "तस्मिन्नेव पुरे तस्य शतयोजनविस्तरे ।\nवित्रेसुर सुराः सर्वे श्रीदेव्यागमसंभ्रमात् ॥ ३,२१.४ ॥"
  },
  {
    "text": "शतयोजनविस्तीर्णं तत्सर्वं पुरमासुरम् ।\nधूमैरिवावृतमभूदुत्पातजनितैर्मुहुः ॥ ३,२१.५ ॥"
  },
  {
    "text": "अकाल एव निर्भिन्ना भित्तयो दैत्यपत्तने ।\nधूर्णमाना पतन्ति स्म महोल्का गगनस्थलात् ॥ ३,२१.६ ॥"
  },
  {
    "text": "उत्पातानां प्राथमिको भूकंपः पर्यवर्तत ।\nमही जज्वाल सकला तत्र शून्यकपत्तने ॥ ३,२१.७ ॥"
  },
  {
    "text": "अकाल एव हृत्कंपं भेजुर्दैत्यपुरौकसः ।\nध्वजाग्रवर्तिनः कङ्कगृध्राश्चैव बकाः खगाः ॥ ३,२१.८ ॥"
  },
  {
    "text": "आदित्यमण्डले दृष्ट्वादृष्ट्वा चक्रन्दुरुच्चकैः ।\nक्रव्यादा बहवस्तत्र लोचनैर्नावलोकिताः ॥ ३,२१.९ ॥"
  },
  {
    "text": "मुहुराकाशवाणीभिः परुषाभिर्बभाषिरे ।\nसर्वतो दिक्षुदृश्यन्ते केतवस्तु मलीमसाः ॥ ३,२१.१० ॥"
  },
  {
    "text": "धूमायमानाः प्रक्षोभजनका दैत्यरक्षसाम् ।\nदैत्यस्त्रीणां च विभ्रष्टा अकाले भूषणस्रजः ॥ ३,२१.११ ॥"
  },
  {
    "text": "हाहेति दूरं क्रन्दन्त्यः पर्यश्रु समरोदिषुः ।\nदपणानां वर्मणां च ध्वजानां खड्गसंपदाम् ॥ ३,२१.१२ ॥"
  },
  {
    "text": "मणीनामंबराणां च मालिन्यमभवन्मुहुः ।\nसौधेषु चन्द्रशालासु केलिवेश्मसु सर्वतः ॥ ३,२१.१३ ॥"
  },
  {
    "text": "अट्टालकेषु गोष्ठेषु विपणेषु सभासु च ।\nचतुष्किकास्वलिङ्गेषु प्रग्रीवेषु वलेषु च ॥ ३,२१.१४ ॥"
  },
  {
    "text": "सर्वतोभद्रवासेषु नन्द्यावर्तेषु वेश्मसु ।\nविच्छन्दकेषु संक्षुब्धेष्ववरोधनपालिषु ।\nस्वस्तिकेषु च सर्वेषु गर्भागारपुटेषु च ॥ ३,२१.१५ ॥"
  },
  {
    "text": "गोपुरेषु कपाटेषु वलभीनां च सीमसु ।\nवातायनेषु कक्ष्यासु धिष्ण्येषु च खलेषु च ॥ ३,२१.१६ ॥"
  },
  {
    "text": "सर्वत्र दैत्य नगरवासिभिर्जनमण्डलैः ।\nअश्रूयन्त महाघोषाः परुषा भूतभाषिताः ॥ ३,२१.१७ ॥"
  },
  {
    "text": "शिथिली सवतो जाता घोरपर्णा भयानका ।\nकरटैः कटुकालापैर्वलोकि दिवाकरः ।\nआराविषु करोटीनां कोटयश्चापतन्भुवि ॥ ३,२१.१८ ॥"
  },
  {
    "text": "अपतन्वेदिमध्येषु बिन्दवः शोणितांभसाम् ।\nकेशौघकाश्च निष्पेतुः सर्वतो धूमधूसराः ॥ ३,२१.१९ ॥"
  },
  {
    "text": "भौमान्तरिक्षदिव्यानामुत्पातानामिति व्रजम् ।\nअवलोक्य भृशं त्रस्ताः सर्वे नगरवासिनः ।\nनिवेदयामासुरमी भण्डाय प्रथितौजसे ॥ ३,२१.२० ॥"
  },
  {
    "text": "स च भण्डः प्रचण्डोत्थैस्तैरुत्पातकदंबकैः ।\nअसंजातधृतिभ्रंशो मन्त्र स्थानमुपागमत् ॥ ३,२१.२१ ॥"
  },
  {
    "text": "मेरोरिव वपुर्भेदं बहुरत्नविचित्रितम् ।\nअध्यासामास दैत्येन्द्रः सिंहासनमनुत्तमम् ॥ ३,२१.२२ ॥"
  },
  {
    "text": "स्फुरन्मुकुटलग्नानां रत्नानां किरणैर्घनैः ।\nदीपयन्नखिलाशान्तानद्युतद्दानवेश्वरः ॥ ३,२१.२३ ॥"
  },
  {
    "text": "एकयोजनविस्तारे महत्यास्थानमण्डपे ।\nतुङ्गसिंहासनस्थं तं सिषेवाते तदानुजै ॥ ३,२१.२४ ॥"
  },
  {
    "text": "विशुक्रश्च विषङ्गश्च महाबलपराक्रमौ ।\nत्रैलोक्यकण्टकीभूतभुजदण्डभयङ्करौ ॥ ३,२१.२५ ॥"
  },
  {
    "text": "अग्रजस्य सदैवाज्ञामविलङ्घ्य मुहुर्मुहुः ।\nत्रैलोक्यविजये लब्धं वर्धयन्तौ महद्यशः ॥ ३,२१.२६ ॥"
  },
  {
    "text": "न तेन शिरसा तस्य मृदूनन्तौ पादपीठिकाम् ।\nकृतां जरिप्रणामौ च समुपाविशता भुवि ॥ ३,२१.२७ ॥"
  },
  {
    "text": "अथास्थाने स्थिते तस्मिन्नमरद्वेषिणां वरे ।\nसर्वे सामन्तदैत्येन्द्रास्तं द्रष्टुं समुपागताः ॥ ३,२१.२८ ॥"
  },
  {
    "text": "तेषामे कैकसैन्यानां गणना न हि विद्यते ।\nस्वंस्वं नाम समुच्चार्य प्रणेमुर्भण्डकेश्वरम् ॥ ३,२१.२९ ॥"
  },
  {
    "text": "म च तानसुरान्सर्वानतिधीरकनीनकैः ।\nसंभावयन्समालोकैः कियन्तं चित्क्षणं स्थितः ॥ ३,२१.३० ॥"
  },
  {
    "text": "अवोचत विशुक्रस्तमग्रजं दानवेश्वरम् ।\nमथ्यमानमहासिंधुसमानार्गलनिस्वनः ॥ ३,२१.३१ ॥"
  },
  {
    "text": "देवत्वदीयदोर्द्दण्डविध्वस्तबलविक्रमाः ।\nपापिनः पामराचारा दुरात्मानः सुराधमाः ॥ ३,२१.३२ ॥"
  },
  {
    "text": "शरण्यमन्यतः क्वापि नाप्नुवन्तो विषादिनः ।\nज्वलज्ज्वालाकुले वह्नौ पतित्वा नाशमागताः ॥ ३,२१.३३ ॥"
  },
  {
    "text": "तस्माद्देवात्समुत्पन्ना काचित्स्त्री बलगर्विता ।\nस्वयमेव किलास्राक्षुस्तां देवा वासवादयः ॥ ३,२१.३४ ॥"
  },
  {
    "text": "तैः पुनः प्रबलोत्साहैः प्रोत्साहितपराक्रमाः ।\nबहुस्त्रीपरिवाराश्च विविधायुधमण्डिताः ॥ ३,२१.३५ ॥"
  },
  {
    "text": "अस्माञ्जेतुं किलायान्ति हा कष्टं विधिवैशसम् ।\nअबलानां समूहस्छेद्बलिनोऽस्मान्विजेष्यते ॥ ३,२१.३६ ॥"
  },
  {
    "text": "तर्हि पल्लवभङ्गेन पाषाणस्य विदारणम् ।\nऊह्यमानमिदं हन्तुं परिहासाय कल्प्यते ॥ ३,२१.३७ ॥"
  },
  {
    "text": "विडंबना न किमसौ लज्जाकरमिदं न किम् ।\nअस्मत्सैनिकनासीरभटेभ्योऽपि भवेद्भयम् ॥ ३,२१.३८ ॥"
  },
  {
    "text": "कातरत्वं समापन्नाः शक्राद्यास्त्रिदिवौकसः ।\nब्रह्मादयश्च निर्विण्णविग्रहा मद्बलायुधैः ॥ ३,२१.३९ ॥"
  },
  {
    "text": "विष्णोश्च का कथैवास्ते वित्रस्तः स महेश्वरः ।\nअन्येषामिह का वार्ता दिक्पालास्ते पलायिताः ॥ ३,२१.४० ॥"
  },
  {
    "text": "अस्माकमिषुभिस्तीक्ष्णैरदृश्यैरङ्गपातिभिः ।\nसर्वत्र विद्धवर्माणो दुर्मदा विबुधाः कृताः ॥ ३,२१.४१ ॥"
  },
  {
    "text": "तादृशानामपि महापराक्रमभुजोष्मणाम् ।\nअस्माकंविजयायाद्य स्त्री काचिदभिधावति ॥ ३,२१.४२ ॥"
  },
  {
    "text": "यद्यपि स्त्री तथाप्येषा नावमान्या कदाचन ।\nअल्पोऽपि रिपुरात्मज्ञैर्नावमान्यो जिगीषुभिः ॥ ३,२१.४३ ॥"
  },
  {
    "text": "तस्मात्तदुत्सारणार्थं प्रेषणीयास्तु किङ्कराः ।\nसकचग्रहमाकृष्य सानेतव्या मदोद्धता ॥ ३,२१.४४ ॥"
  },
  {
    "text": "देव त्वदीय शुद्धान्तर्वर्तिनीनां मृगीदृशाम् ।\nचिरेण चेटिकाभावं सा दुष्टा संश्रयिष्यति ॥ ३,२१.४५ ॥"
  },
  {
    "text": "एकैकस्माद्भटादस्मात्सैन्येषु परिपन्थिनः ।\nशङ्कते खलु वित्रस्तं त्रैलोक्यं सचराचरम् ॥ ३,२१.४६ ॥"
  },
  {
    "text": "अन्यद्देवस्य चित्तं तु प्रमाणमिति दानव ।\nनिवेद्य भण्डदैत्यस्य क्रोधं तस्य व्यवीवृधत् ॥ ३,२१.४७ ॥"
  },
  {
    "text": "विषङ्गस्तु महासत्त्वो विचारज्ञो विचक्षणः ।\nइदमाह महादैत्यमग्रजन्मानमुद्धतम् ॥ ३,२१.४८ ॥"
  },
  {
    "text": "देव त्वमेव जानासि सर्वं कार्यमरिन्दम ।\nन तु ते क्वापि वक्तव्यं नीतिवर्त्मनि वर्तते ॥ ३,२१.४९ ॥"
  },
  {
    "text": "सर्वं विचार्य कर्तव्यं विचारः परमा गतिः ।\nअविचारेण चेत्कर्म समूलमवकृन्तति ॥ ३,२१.५० ॥"
  },
  {
    "text": "परस्य कटके चाराः प्रेषणीयाः प्रयत्नतः ।\nतेषां बलाबलं ज्ञेयं जयसंसिद्धिमिच्छता ॥ ३,२१.५१ ॥"
  },
  {
    "text": "चारचक्षुर्दृढप्रज्ञः सदाशङ्कितमानसः ।\nअशङ्किताकारवांश्च गुप्तमन्त्रः स्वमन्त्रिषु ॥ ३,२१.५२ ॥"
  },
  {
    "text": "षडुपायान्प्रयुञ्जानः सर्वत्रा भ्यर्हिते पदे ।\nविजयं लभते राजा जाल्मो मक्षु विनश्यति ॥ ३,२१.५३ ॥"
  },
  {
    "text": "अविमृश्यैव यः कश्चिदारम्भः स विनाशकृत् ।\nविमृश्य तु कृतं कर्म विशेषाज्जयदायकम् ॥ ३,२१.५४ ॥"
  },
  {
    "text": "तिर्यगित्यपि नारीति क्षुद्रा चेत्यपि राजभिः ।\nनावज्ञा वैरिणां कार्या शक्तेः सर्वत्र सम्भवः ॥ ३,२१.५५ ॥"
  },
  {
    "text": "स्तंभोत्पन्नेन केनापि नरतिर्यग्वपुर्भृता ।\nभूतेन सर्वभूतानां हिरण्यकशिपुर्हतः ॥ ३,२१.५६ ॥"
  },
  {
    "text": "पुरा हि चण्डिका नाम नारी मयाविजृंभिणी ।\nनिशुम्भशुंभौ महिषं व्यापादितवती रणे ॥ ३,२१.५७ ॥"
  },
  {
    "text": "तत्प्रसंगेन बहवस्तया दैत्या विनाशिताः ।\nअतो वदामिनावज्ञा स्त्रीमात्रे क्रियतां क्वचित् ॥ ३,२१.५८ ॥"
  },
  {
    "text": "शक्तिरेव हि सर्वत्र कारणं विजयश्रियः ।\nशक्तेराधारतां प्रप्तैः स्त्रीपुंलिङ्गैर्न नो भयम् ॥ ३,२१.५९ ॥"
  },
  {
    "text": "शक्तिस्तु सर्वतो भाति संसारस्य स्वभावतः ।\nतर्हि तस्या दुराशायाः प्रवृत्तिर्ज्ञायतां त्वया ॥ ३,२१.६० ॥"
  },
  {
    "text": "केयं कस्मात्समुत्पन्ना किमाचारा किमाश्रया ।\nकिंबला किंसहाया वा देव तत्प्रविचार्यताम् ॥ ३,२१.६१ ॥"
  },
  {
    "text": "इत्युक्तः स विषङ्गेण को विचारो महौजसाम् ।\nअस्मद्बले महासत्त्वा अक्षौहिण्यधिपाः शतम् ॥ ३,२१.६२ ॥"
  },
  {
    "text": "पातुं क्षमास्ते जलधीनलं दग्धुं त्रिविष्टपम् ।\nअरे पापसमाचार किंवृथा शङ्कसे स्त्रियः ॥ ३,२१.६३ ॥"
  },
  {
    "text": "तत्सर्वं हि मया पूर्वं चारद्वारावलोकितम् ।\nअग्रे समुदिता काचिल्ललितानामधारिणी ॥ ३,२१.६४ ॥"
  },
  {
    "text": "यथार्थनामवत्येषा पुष्पवत्पेशलाकृतिः ।\nन स्त्त्वं न च वीर्यं वा न संग्रामेषु वा गतिः ॥ ३,२१.६५ ॥"
  },
  {
    "text": "सा चाविचारनिवहा किन्तु मायापरायणा ।\nतत्सत्त्वेनाविद्यमानं स्त्रीकदम्बकमात्मनः ॥ ३,२१.६६ ॥"
  },
  {
    "text": "उत्पादितवती किं ते न चैवं तु विचेष्टते ।\nअथ वा भव दुक्तेन न्यायेनास्तु महद्बलम् ॥ ३,२१.६७ ॥"
  },
  {
    "text": "त्रैलोक्योल्लङ्घिमहिमा भण्डः केन विजीयते ॥ ३,२१.६८ ॥"
  },
  {
    "text": "इदानीमपि मद्बाहुबलसंमर्दमूर्च्छिताः ।\nश्वसितुं चापि पटवो न कदाचन नाकिनः ॥ ३,२१.६९ ॥"
  },
  {
    "text": "केचित्पातालगर्भेषु केचिदम्बुधिवारिषु ।\nकेचिद्दिगन्तकोणेषु केचित्कुञ्जेषुभूभृताम् ॥ ३,२१.७० ॥"
  },
  {
    "text": "विलीना भृशवित्रस्तास्त्यक्तदारसुतश्रियः ।\nभ्रष्टाधिकाराः पशवश्छन्नवेषाश्चरन्ति ते ॥ ३,२१.७१ ॥"
  },
  {
    "text": "एतादृशं न जानाति मम बाहुपराक्रमम् ।\nअबला न चिरोत्पन्ना तेनैषा दर्पमश्नुते ॥ ३,२१.७२ ॥"
  },
  {
    "text": "न जानन्ति स्त्रियो मूढा वृथा कल्पितसाहसाः ।\nविनाशमनुधावन्ति कार्याकार्यविमोहिताः ॥ ३,२१.७३ ॥"
  },
  {
    "text": "अथ वा तां पुरस्कृत्य यद्यागच्छन्ति नाकिनः ।\nयथा महोरगाः सिद्धाः साध्या वा युद्धदुर्मदाः ॥ ३,२१.७४ ॥"
  },
  {
    "text": "ब्रह्मा वा पद्मनाभो वा रुद्रो वापि सुराधिपः ।\nअन्ये वा हरितां नाथास्तान्संपेष्टुमहं पटुः ॥ ३,२१.७५ ॥"
  },
  {
    "text": "अथ वा मम सेनासु सेनान्यो रणदुर्मदाः ।\nपक्वकर्करिकापेषमवपेक्ष्यति वैरिणः ॥ ३,२१.७६ ॥"
  },
  {
    "text": "कुटिलाक्षः कुरण्डश्च करङ्कः कालवाशितः ।\nवज्रदन्तो वज्रमुखो वज्रलोमा बलाहकः ॥ ३,२१.७७ ॥"
  },
  {
    "text": "सूचीमुखः फलमुखो विकटो विकटाननः ।\nकरालाक्षः कर्कटको मदनो दीर्घजिह्वकः ॥ ३,२१.७८ ॥"
  },
  {
    "text": "हुंबको हलमुल्लुञ्चः कर्कशः कल्किवाहनः ।\nपुल्कसः पुण्ड३ एतुश्च चण्डबाहुश्च कुक्कुरः ॥ ३,२१.७९ ॥"
  },
  {
    "text": "जंबुकाक्षो जृंभणश्च तीक्ष्मशृङ्गस्त्रिकण्टक ।\nचतुर्गुप्तश्चतुर्बाहुश्चकाराक्षश्चतुःशिराः ॥ ३,२१.८० ॥"
  },
  {
    "text": "वज्रघोषश्चोर्ध्वकेशो महामायामहाहनुः ।\nमखशत्रुर्मखास्कन्दी सिंहघोषः शिरालकः ॥ ३,२१.८१ ॥"
  },
  {
    "text": "अन्धकः सिंधुनेत्रश्च कूपकः कूपलोचनः ।\nगुहाक्षो गण्डगल्लश्च चण्डधर्मो यमान्तकः ॥ ३,२१.८२ ॥"
  },
  {
    "text": "लडुनः पट्टसेनश्च पुरजित्पूर्वमारकः ।\nस्वर्गशत्रुः स्वर्गबलो दुर्गाख्यः स्वर्गकण्टकः ॥ ३,२१.८३ ॥"
  },
  {
    "text": "अतिमायो बृहन्माय उपमाय उलूकजित् ।\nपुरुषेणो विषेणश्च कुन्तिषेणः परूषकः ॥ ३,२१.८४ ॥"
  },
  {
    "text": "मलकश्च कशूरश्च मङ्गलो द्रघणस्तथा ।\nकोल्लाटः कुजिलाश्वश्च दासेरो बभ्रुवाहनः ॥ ३,२१.८५ ॥"
  },
  {
    "text": "दृष्टहासो दृष्टकेतुः परिक्षेप्तापकञ्चुकः ।\nमहामहो महादंष्ट्रो दुर्गतिः स्वर्गमेजयः ॥ ३,२१.८६ ॥"
  },
  {
    "text": "षट्केतुः षड्वसुश्चैव षड्दन्त षट्प्रियस्तथा ।\nदुःशठो दुर्विनीतश्च छिन्नकर्णश्च मूषकः ॥ ३,२१.८७ ॥"
  },
  {
    "text": "अदृहासी महाशी च महाशीर्षो मदोत्कटः ।\nकुम्भोत्कचः कुम्भनासः कुम्भग्रीवो घटोदरः ॥ ३,२१.८८ ॥"
  },
  {
    "text": "अश्वमेढ्रो महाण्डश्च कुम्भाण्डः पूतिनासिकः ।\nपूतिदन्तः पूतिचक्षुः पूत्यास्यः पूतिमेहनः ॥ ३,२१.८९ ॥"
  },
  {
    "text": "इत्येवमादयः शूरा हिरण्यकशिपोः समाः ।\nहिरण्याक्ष समाश्चैव मम पुत्रा महाबलाः ॥ ३,२१.९० ॥"
  },
  {
    "text": "एकैकस्य सुतास्तेषु जाताः शुराः परःशतम् ।\nसेनान्यो मे मदोदुवृत्ता मम पुत्रैरनुद्रुताः ॥ ३,२१.९१ ॥"
  },
  {
    "text": "नाशयिष्यन्ति समरे प्रोद्धतानमराधमान् ।\nये केचित्कुपिता युद्धे सहस्राक्षौहिणी वराः ।\nभस्मशेषा भवेयुस्तै हा हन्त किमुताबला ॥ ३,२१.९२ ॥"
  },
  {
    "text": "मायाविलासाः सर्वेऽपि तस्याः समरसीमनि ।\nमहामायाविनोदाश्च कुप्युस्ते भस्मसाद्बलम् ॥ ३,२१.९३ ॥"
  },
  {
    "text": "तद्वृथा शङ्कया खिन्नं मा ते भवतु मानसम् ।\nइत्यक्त्वा भण्डदैत्येन्द्रः समुत्थाय नृपासनात् ॥ ३,२१.९४ ॥"
  },
  {
    "text": "उवाच निजसेनान्यं कुटिलाक्षं महाबलम् ।\nउत्तिष्ठ रे बलं सर्वं संनाहय समन्ततः ॥ ३,२१.९५ ॥"
  },
  {
    "text": "शून्यकस्य समन्ताच्च द्वारेषु बलमर्पय ।\nदुर्गाणि संगृहाण त्वं कुरुक्षेपणिकाशतम् ॥ ३,२१.९६ ॥"
  },
  {
    "text": "दुष्टाभिचाराः कर्तव्या मेत्रिभिश्च पुरोहितैः ।\nसज्जीकुरु त्वं शस्त्राणि युद्धमेतदुपस्थितम् ॥ ३,२१.९७ ॥"
  },
  {
    "text": "सेनापतिषु यं केचिदग्रे प्रस्थापयाधुना ।\nअनेकबलसंघातसहितं घोरदर्शनम् ॥ ३,२१.९८ ॥"
  },
  {
    "text": "तेन संग्रामसमये सन्निपत्य विनिर्जितम् ।\nकेशेष्वाकृष्य तां मूढां देवसत्त्वे न दर्पिताम् ॥ ३,२१.९९ ॥"
  },
  {
    "text": "इत्याभाष्य चमूनाथं सहस्रत्रितयाधिपम् ।\nकुटिलाक्षं महासत्त्वं स्वयं चान्तः पुरं ययौ ॥ ३,२१.१०० ॥"
  },
  {
    "text": "अथापतन्त्याः श्रीदेव्या यात्रानिः साणनिःस्वनाः ।\nअश्रूयन्त च दैत्येन्द्रैरतिकर्णज्वरावहाः ॥ ३,२१.१०१ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने भण्डासुराहङ्कारो नामैकविंशोऽध्यायः"
  }
]
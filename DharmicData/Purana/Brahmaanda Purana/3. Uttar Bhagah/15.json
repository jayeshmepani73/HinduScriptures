[
  {
    "text": "तच्छ्रुत्वा वचनं देवी मन्दस्मितमुखांबुजा ।\nउवाच स ततो वाक्यं ब्रह्मविष्णुमुखान्सुरान् ॥ ३,१५.१ ॥"
  },
  {
    "text": "स्वतन्त्राहं सदा देवाः स्वेच्छाचारविहारिणी ।\nममानुरूपचरितो भविता तु मम प्रियः ॥ ३,१५.२ ॥"
  },
  {
    "text": "तथेति तत्प्रतिश्रुत्य सर्वेर्देवैः पितामहः ।\nउवाच च महादेवीं धर्मार्थसहितं वचः ॥ ३,१५.३ ॥"
  },
  {
    "text": "कालक्रीता क्रयक्रीता पितृदत्ता स्वयंयुता ।\nनारीपुरुषयोरेवमुद्वाहस्तु चतुर्विधः ॥ ३,१५.४ ॥"
  },
  {
    "text": "कालक्रीता तु वेश्या स्यात्क्रयक्रीता तु दासिका ।\nगन्धर्वोद्वाहिता युक्ता भार्या स्यात्पितृदत्तका ॥ ३,१५.५ ॥"
  },
  {
    "text": "समानधर्मिणी युक्ता भार्या पितृवशंवदा ।\nयदद्वैतं परं ब्रह्म सदसद्भाववर्जितम् ॥ ३,१५.६ ॥"
  },
  {
    "text": "चिदानन्दात्मकं तस्मात्प्रकृतिः समजायत ।\nत्वमेवासीच्च तद्ब्रह्म प्रकृतिः सा त्वमेव हि ॥ ३,१५.७ ॥"
  },
  {
    "text": "त्वमेवानादिरखिला कार्यकारणरूपिणी ।\nत्वामेव हि विचिन्वन्ति योगिनः सनकादयः ॥ ३,१५.८ ॥"
  },
  {
    "text": "सदसत्कर्मरूपां च व्यक्ताव्यक्तो दयात्मिकाम् ।\nत्वामेव हि प्रशंसंति पञ्चब्रह्मस्वरूपिणीम् ॥ ३,१५.९ ॥"
  },
  {
    "text": "त्वामेव हि सृजस्यादौ त्वमेव ह्यवसि क्षणात् ।\nभजस्व पुरुषं कञ्चिल्लोकानुग्रहकाम्यया ॥ ३,१५.१० ॥"
  },
  {
    "text": "इति विज्ञापिता देवी ब्रह्मणा सकलैः सुरैः ।\nस्रजमुद्यम्य हस्तेन चक्षेप गगनान्तरे ॥ ३,१५.११ ॥"
  },
  {
    "text": "तयोत्सृष्टा हि सा माला शोभयन्ती नभस्थलम् ।\nपपात कण्ठदेशे हि तदा कामेश्वरस्य तु ॥ ३,१५.१२ ॥"
  },
  {
    "text": "ततो मुमुदिरे देवा ब्रह्मविष्णुपुरोगमाः ।\nववृषुः पुष्पवर्षाणि मन्दवातेरिता घनाः ॥ ३,१५.१३ ॥"
  },
  {
    "text": "अथोवाच विधाता तु भगवन्तं जनार्दनम् ।\nकर्तव्यो विधिनोद्वाहस्त्वनयोः शिवयोर्हरे ॥ ३,१५.१४ ॥"
  },
  {
    "text": "मुहुर्तो देवसम्प्राप्तो जगन्मङ्गलकारकः ।\nत्वद्रूपा हि महादेवी सहजश्च भवानपि ॥ ३,१५.१५ ॥"
  },
  {
    "text": "दातुमर्हसि कल्याणीमस्मै कामशिवाय तु ।\nतच्छ्रुत्वा वचनं तस्य देवदेवस्त्रिविक्रमः ॥ ३,१५.१६ ॥"
  },
  {
    "text": "ददौ तस्यै विधानेन प्रीत्या तां शङ्कराय तु ।\nदेवर्षिपितृमुख्यानां सर्वेषां देवयोगिनाम् ॥ ३,१५.१७ ॥"
  },
  {
    "text": "कल्याणं कारयामास शिवयोरादिकेशवः ।\nउपायनानि प्रददुः सर्वे ब्रह्मादयः सुराः ॥ ३,१५.१८ ॥"
  },
  {
    "text": "ददौ ब्रह्मेक्षुचापं तु वज्रसारमनश्वरम् ।\nतयोः पुष्पायुधं प्रादादम्लानं हरिरव्ययम् ॥ ३,१५.१९ ॥"
  },
  {
    "text": "नागपाशं ददौ ताभ्यां वरुणो यादसांपतिः ।\nअङ्कुशं च ददौ ताभ्यां विश्वकर्मा विशांपतिः ॥ ३,१५.२० ॥"
  },
  {
    "text": "किरीटमग्निः प्रायच्छत्ताटङ्कौ चन्द्रभास्करौ ।\nनवरत्नमयीं भूषां प्रादाद्रत्नाकरः स्वयम् ॥ ३,१५.२१ ॥"
  },
  {
    "text": "ददौ सुराणामधिपो मधुपात्रमथाक्षयम् ।\nचिन्तामणिमयीं मालां कुबेरः प्रददौ तदा ॥ ३,१५.२२ ॥"
  },
  {
    "text": "साम्राज्यसूचकं छत्रं ददौ लक्ष्मीपतिः स्वयम् ।\nगङ्गा च यमुना ताभ्यां चामरे चन्द्रभास्वरे ॥ ३,१५.२३ ॥"
  },
  {
    "text": "अष्टौ च वसवो रुद्रा आदित्याश्चाश्विनौ तथा ।\nदिक्पाला मरुतः साध्या गन्धर्वाः प्रमथेश्वराः ।\nस्वानिस्वान्यायुधान्यस्यै प्रददुः परितोषिताः ॥ ३,१५.२४ ॥"
  },
  {
    "text": "रथांश्च तुरगान्नागान्महावेगान्महाबलान् ।\nउष्टानरोगानश्वांस्तान्क्षुत्तृष्णापरिवर्जितान् ।\nददुर्वज्रोपमाकारान्सायुधान्सपरिच्छदान् ॥ ३,१५.२५ ॥"
  },
  {
    "text": "अथाभिषेकमातेनुः साम्राज्ये शिवयोः शिवम् ।\nअथाकरोद्विमानं च नाम्ना तु कुसुमाकरम् ॥ ३,१५.२६ ॥"
  },
  {
    "text": "विधाताम्लानमालं वै नित्यं चाभेद्यमायुधैः ।\nदिवि भुव्यन्तरिक्षे च कामगं सुसमृद्धिमत् ॥ ३,१५.२७ ॥"
  },
  {
    "text": "यद्गन्धघ्राणमात्रेण भ्रान्तिरोगक्षुर्धातयः ।\nतत्क्षणादेव नश्यन्ति मनोह्लादकरं शुभम् ॥ ३,१५.२८ ॥"
  },
  {
    "text": "तद्विमानमथारोप्य तावुभौ दिव्यदंपती ।\nचामख्याजनच्छत्रध्वजयष्टिमनोहरम् ॥ ३,१५.२९ ॥"
  },
  {
    "text": "वीणावेणुमृदङ्गादिविविधैस्तौर्यवादनैः ।\nसेव्यमाना सुरगणैर्निर्गत्य नृपमन्दिरात् ॥ ३,१५.३० ॥"
  },
  {
    "text": "ययौ वीथीं विहारेशा शोभयन्ती निजौजसा ।\nप्रतिहर्म्याग्रसंस्थाभिरप्सरोभिः सहस्रशः ॥ ३,१५.३१ ॥"
  },
  {
    "text": "सलाजाक्षतहस्ताभिः पुरन्ध्रीभिश्च वर्षिता ।\nगाथाभिर्मङ्गलार्थाभिर्वीणावेण्वादिनिस्वनैः ।\nतुष्यन्ती वीवीथिवीथीषु मन्दमन्दमथाययौ ॥ ३,१५.३२ ॥"
  },
  {
    "text": "प्रतिगृह्याप्स रोभिस्तु कृतं नीराजनाविधिम् ।\nअवरुह्य विमानग्रात्प्रविवेश महासभाम् ॥ ३,१५.३३ ॥"
  },
  {
    "text": "सिंहासनमधिष्ठाय सह देवेन शंभुना ।\nयद्यद्वाञ्छन्ति तत्रस्था मनसैव महाजनाः ।\nसर्वज्ञा साक्षिपातेन तत्तत्कामानपूरयत् ॥ ३,१५.३४ ॥"
  },
  {
    "text": "तद्दृष्ट्वा चरितं देव्या ब्रह्मा लोक पितामहः ।\nकामाक्षीति तदाभिख्यां ददौ कामेश्वरीति च ॥ ३,१५.३५ ॥"
  },
  {
    "text": "ववर्षाश्चर्यमेघोऽपि पुरे तस्मिंस्तदाज्ञया ।\nमहार्हाणि च वस्तूनि दिव्यान्याभरणानि च ॥ ३,१५.३६ ॥"
  },
  {
    "text": "चिन्तामणिः कल्पवृक्षः कमला कामधेनवः ।\nप्रतिवेश्म ततस्तस्थुः पुरो देव्याजयाय ते ॥ ३,१५.३७ ॥"
  },
  {
    "text": "तां सेवैकरसाकारां विमुक्तान्यक्रियागुणाः ।\nसर्वकामार्थसंयुक्ता हृष्यन्तः सार्वकालिकम् ॥ ३,१५.३८ ॥"
  },
  {
    "text": "पितामहो हरिश्चैव महादेवश्च वासवः ।\nअन्ये दिशामधीशास्तु सकला देवतागणाः ॥ ३,१५.३९ ॥"
  },
  {
    "text": "देवर्षयो नारदाद्याः सनकाद्याश्च योगिनः ।\nमहर्षयश्च मन्वाद्या वशिष्ठाद्यास्तपोधनाः ॥ ३,१५.४० ॥"
  },
  {
    "text": "गन्धर्वाप्सरसो यक्षा याश्चान्या देवजातयः ।\nदिवि भूम्यन्तरिक्षेषु ससंबाधं वसंति ये ॥ ३,१५.४१ ॥"
  },
  {
    "text": "ते सर्वे चाप्यसंबाधं निवसंति स्म तत्पुरे ॥ ३,१५.४२ ॥"
  },
  {
    "text": "एवं तद्वत्सला देवी नान्यत्रैत्यखिलाज्जनात् ।\nतोषयामास सततमनुरागेण भूयसा ॥ ३,१५.४३ ॥"
  },
  {
    "text": "राज्ञो महति भूर्लोके विदुषः सकलेप्सिताम् ।\nराज्ञी दुदोहाभीष्टानि सर्वभूतलवासिनाम् ॥ ३,१५.४४ ॥"
  },
  {
    "text": "त्रिलोकैकमहीपाले सांबिके कामशङ्करे ।\nदशवर्षसहस्राणि ययुः क्षण इवापरः ॥ ३,१५.४५ ॥"
  },
  {
    "text": "ततः कदा चिदागत्य नारदो भगवानृषिः ।\nप्रणम्य परमां शक्तिं प्रोवाच विनयान्वितः ॥ ३,१५.४६ ॥"
  },
  {
    "text": "पर ब्रह्म परं धाम पवित्रं परमैश्वरि ।\nमदसद्भावसंकल्पविकल्पकलनात्मिका ॥ ३,१५.४७ ॥"
  },
  {
    "text": "जगदभ्युदयार्थाय व्यक्तभावमुपागता ।\nअसज्जनविनाशार्था सज्जनाभ्युदयार्थिनी ।\nप्रवृत्तिस्तव कल्याणि साधूनां रक्षणाय हि ॥ ३,१५.४८ ॥"
  },
  {
    "text": "अयं भण्डोऽसुरो देवि बाधते जगतां त्रयम् ।\nत्वयैकयैव जेतव्यो न शक्यस्त्वपरैः सुरैः ॥ ३,१५.४९ ॥"
  },
  {
    "text": "त्वत्सेवैकपरा देवाश्चिरकालमिहोषिताः ।\nत्वदाज्ञया गमिष्यन्ति स्वानिस्वानि पुराणि तु ॥ ३,१५.५० ॥"
  },
  {
    "text": "अमङ्गलानि शून्यानि समृद्धार्थानि संत्वतः ।\nएवं विज्ञापिता देवी नारदेनाखिलेश्वरी ।\nस्वस्ववासनिवासाय प्रेषयामास चामरान् ॥ ३,१५.५१ ॥"
  },
  {
    "text": "ब्रह्माणं च हरिं शंभुं वासवादीन्दिशां पतीन् ।\nयथार्हं पूजयित्वा तु प्रेषयामास चांबिका ॥ ३,१५.५२ ॥"
  },
  {
    "text": "अपराधं ततस्त्यक्तुमपि संप्रेषिताः सुराः ।\nस्वस्वांशैः शिवयोः सेवामादिपित्रोरकुर्वत ॥ ३,१५.५३ ॥"
  },
  {
    "text": "एतदाख्यानमायुष्यं सर्वमङ्गलकारणम् ।\nआविर्भावं महादेव्यास्तस्या राज्याभिषेचनम् ॥ ३,१५.५४ ॥"
  },
  {
    "text": "यः प्रातरुत्थितो विद्वान्भक्तिश्रद्धासमन्वितः ।\nजपेद्धनसमृद्धः स्यात्सुधासंमितवाग्भवेत् ॥ ३,१५.५५ ॥"
  },
  {
    "text": "नाशुभं विद्यते तस्य परत्रेह च धीमतः ।\nयशः प्राप्नोति विपुलं समानोत्तमतामपि ॥ ३,१५.५६ ॥"
  },
  {
    "text": "अचला श्रीर्भवेतस्य श्रेयश्चैव पदेपदे ।\nकदाचिन्न भयं तस्य तेजस्वी वीर्यवान्भवेत् ॥ ३,१५.५७ ॥"
  },
  {
    "text": "तापत्रयविहीनश्च पुरुषार्थैश्च पूर्यते ।\nत्रिसंध्यं यो जपेन्नित्यं ध्यात्वा सिंहासनेश्वरीम् ॥ ३,१५.५८ ॥"
  },
  {
    "text": "षण्मासान्महतीं लक्ष्मीं प्राप्नुयाज्जापकोत्तमः ॥ ३,१५.५९ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने वैवाहिकोत्सवो नाम पञ्चदशोऽध्यायः"
  }
]
[
  {
    "text": "हतेषु तेषु रोषान्धो निश्वसञ्छून्यकेश्वरः ।\nकुजलाशमिति प्रोचे युयुत्साव्याकुलाशयः ॥ ३,२४.१ ॥\nभद्र सेनापतेऽस्माकमभद्रं समुपागतम् ।\nकरङ्काद्यश्चमूनाथाः कन्दलद्भुजविक्रमाः ॥ ३,२४.२ ॥\nसर्पिणीमायया सर्वगीर्वाणमदभञ्जनाः ।\nपापीयस्या तया गूढमायया विनिपातिताः ॥ ३,२४.३ ॥\nबलाहकप्रभृतयः सप्त ये सैनिकाधिपाः ।\nतानुदग्रभुजासत्त्वान्प्राहिणु प्रधनं प्रति ॥ ३,२४.४ ॥\nत्रिशतं चाक्षौहिणीनां प्रस्थापय सहैव तैः ।\nते मर्दयित्वा ललितासैन्यं मायापरायणाः ॥ ३,२४.५ ॥\nअये विजयमाहार्य संप्राप्स्यन्ति ममान्तिकम् ।\nकीकसगर्भसंजातास्ते प्रचण्डपराक्रमाः ॥ ३,२४.६ ॥\nबलाहकमुखाः सप्त भ्रातरो जयिनः सदा ।\nतेषामवश्यं विजयो भविष्यति रणाङ्गणे ॥ ३,२४.७ ॥\nइति भण्डासुरेणोक्तः कुटिलाक्षः समाह्वयत् ।\nबलाहकमुखान्सप्त सेनानाथान्मदोत्कटान् ॥ ३,२४.८ ॥\nबलाहकः प्रथमतस्तस्मा त्सूचीमुखोऽपरः ।\nअन्यः फालमुखश्चैव विकर्णो विकटाननः ॥ ३,२४.९ ॥\nकरालायुः करटकः सप्तैते वीर्यशालिनः ।\nभण्डासुरं नमस्कृत्य युद्धकौतूहलोल्वणाः ॥ ३,२४.१० ॥\nकीकसासूनवः सर्वे भ्रातरोऽन्योन्यमावृताः ।\nअन्योन्यसुसहायाश्च निर्जगमुर्नगरान्तरात् ॥ ३,२४.११ ॥\nत्रिशाताक्षौहिणीसेनासेनान्योऽन्वगमंस्तदा ।\nउल्लिखन्ति केतुजालैरंबरे घनमण्डलम् ॥ ३,२४.१२ ॥\nघोरसंग्रामिणीपादा घातैर्मर्दितभूतला ।\nपिबन्ति धूलिकाजालैरशेषानपि सागरान् ॥ ३,२४.१३ ॥\nभेरीनिः साणतंपोट्टपणवानकनिस्वनैः ।\nनभोगुणमयं विश्वमादधानाः पदेपदे ॥ ३,२४.१४ ॥\nत्रिशताक्षौहिणीसेनां तां गृहीत्वा मदेद्धताः ।\nप्रवेष्टुमिव विश्वस्मिन्कैकसेयाः प्रतस्थिरे ॥ ३,२४.१५ ॥\nधृतरोषारुणाः सूर्यमण्डलो द्दीप्तकङ्कटाः ।\nउद्दीप्तशस्त्रभरणाश्चेलुर्द्दीप्तोर्ध्वकेशिनः ॥ ३,२४.१६ ॥\nसप्त लोकान्प्रमथितुं प्रोषिताः पूर्वमुद्धताः ।\nभण्डासुरेण महता जगद्विजयकारिणा ॥ ३,२४.१७ ॥\nसप्तलोकविमर्देन तेन दृष्ट्वा महाबलाः ।\nप्रोषिता ललितासैन्यं जेतुकामेन दुर्धिया ॥ ३,२४.१८ ॥\nते पतन्तो रणतलमुच्चलच्छत्रपाणयः ।\nशक्तिसेनामभिमुखं सक्रोधमभिदुद्रुवुः ॥ ३,२४.१९ ॥\nमुहुः किलकिलाराबैर्घोषयन्तो दिशो दश ।\nदेव्यास्तु सैनिकं यत्र तत्र ते जगमुरुद्धताः ॥ ३,२४.२० ॥\nसैन्यं च ललितादेव्याः सन्नद्धं शास्त्रभीषणम् ।\nअभ्यमित्रीणमभवद्बद्धभ्रुकुटिनिष्ठुरम् ॥ ३,२४.२१ ॥\nपाशिन्यो मुसलिन्यश्च चक्रिण्यश्चापरा मुने ।\nमुद्गरिण्यः पट्टिशिन्यः कोदण्डिन्यस्तथापराः ॥ ३,२४.२२ ॥\nअनेकाःशक्तयस्तीव्रा ललितासैन्यसंगताः ।\nपिबन्त्य इव दैत्याब्धिं सान्निपेतुः सहस्रशः ॥ ३,२४.२३ ॥\nआयातायात हे दुष्टाः पापिन्यो वनिताधमाः ।\nमायापरिग्रहैर्दूरं मोहयन्त्यो जडाशयान् ॥ ३,२४.२४ ॥\nनेष्यामो भवतीरद्य प्रेतनाथनिकेतनम् ।\nश्वसद्भुजगसंकाशैर्बाणैर त्यन्तभीषणैः ।\nइति शक्तीर्भर्त्सयन्तो दानवाश्चक्रुराहवम् ॥ ३,२४.२५ ॥\nकाचिच्चिच्छेद दैत्येन्द्रं कण्ठे पट्टिशपातनात् ।\nतद्गलोद्गलितो रक्तपूर ऊर्ध्वमुखोऽभवत् ॥ ३,२४.२६ ॥\nतत्र लग्ना बहुतरा गृध्रा मण्डलतां गताः ।\nतैरेव प्रेतनाथस्य च्छत्रच्छविरुदञ्चिता ॥ ३,२४.२७ ॥\nकाचिच्छक्तिः मुरारातिं मुक्तशक्त्यायुधं रणे ।\nलूनतच्छक्तिनैकेन बाणेन व्यलुनीत च ॥ ३,२४.२८ ॥\nएका तु गजमारूढा कस्यचिद्दैत्यदुर्मतेः ।\nउरःस्थले स्वकरिणा वप्राघातमशिक्षयत् ॥ ३,२४.२९ ॥\nकाचित्प्रतिभटारूढं दन्तिनं कुंभसीमनि ।\nखड्गेन सहसा हत्वा गजस्य स्वप्रियं व्यधात् ॥ ३,२४.३० ॥\nकरमुक्तेन चक्रेण कस्यचिद्देववैरिणः ।\nधनुर्दण्डं द्विधा कृत्वा स्वभ्रुवोः प्रतिमां तनेत् ॥ ३,२४.३१ ॥\nशक्तिरन्या शरैः शातैः शातयित्वा विरोधिनः ।\nकृपाणपद्मा रोमाल्यां स्वकीयायां मुदं व्यधात् ॥ ३,२४.३२ ॥\nकाचिन्मुद्गरपातेन चूर्णयित्वा विरोधिनः ।\nरथ्यक्रनितंबस्य स्वस्य तेनातनोन्मुदम् ॥ ३,२४.३३ ॥\nरथकूबरमुग्रेण कस्यचिद्दानवप्रभोः ।\nखड्गेन छिन्दती स्वस्य प्रियमुव्यास्ततान ह ॥ ३,२४.३४ ॥\nअभ्यन्तरं शक्तिसेना दैत्यानां प्रविवेश ह ।\nप्रविवेश च दैत्यानां सेना शक्तिबलान्तरम् ॥ ३,२४.३५ ॥\nनीरक्षीरवदत्यन्ताश्लेषं शक्तिसुरद्विषाम् ।\nसंकुलाकारतां प्राप्तो युद्धकालेऽभवत्तदा ॥ ३,२४.३६ ॥\nशक्तीनां खड्गपातेन लूनशुण्डारदद्वयाः ।\nदैत्यानां करिणो मत्ता महाक्रोडा इवाभवन् ॥ ३,२४.३७ ॥\nएवं प्रवृत्ते समरे वीराणां च भयङ्करे ।\nअशक्ये स्मर्तुमप्यन्तं कातरत्ववतां नृणाम् ।\nभीषणानां भीषणे च शस्त्रव्यापारदुर्गमे ॥ ३,२४.३८ ॥\nबलाहको महागृध्रं वज्रतीक्ष्णमुखादिकम् ।\nकालदण्डोपमं जङ्घाकाण्डे चण्डपराक्रमम् ॥ ३,२४.३९ ॥\nसंहारगुप्तनामानं पूर्वमग्रे समुत्थितम् ।\nधूमवद्धूसराकारं पक्षक्षेपभयङ्करम् ॥ ३,२४.४० ॥\nआरुह्य विविधंयुद्धं कृतवान्युद्धदुर्मदः ।\nपक्षौ वितत्य क्रोशार्धं स स्थितो भीमनिःस्वनैः ।\nअङ्गारकुण्डवच्चञ्चुं विदार्याभक्षयच्चमूम् ॥ ३,२४.४१ ॥\nसंहारगुप्तं स महागृध्रः क्रूरविलोचनः ।\nबलाहकमुवाहोच्चैराकृष्टधनुषं रणे ॥ ३,२४.४२ ॥\nबलाहको वपुर्धुन्वन्गृध्रपृष्ठकृतस्थितिः ।\nसपक्षकूटशैलस्थो बलाहक इवाभवत् ॥ ३,२४.४३ ॥\nसूचीमुखश्च दैत्येन्द्रः सूचीनिष्ठुरपक्षतिम् ।\nकाकवाहनमारुह्य कठिनं समरं व्यधात् ॥ ३,२४.४४ ॥\nमत्तः पर्वतशृङ्गाभश्चञ्चूदण्डं समुद्वहन् ।\nकालदण्डप्रमाणेन जङ्घाकाण्डेन भीषणः ॥ ३,२४.४५ ॥\nपुष्कलावर्तकसमा जंबालसदृशद्यतिः ।\nक्रोशमात्रायतौ पक्षावुभावपि समुद्वहन् ॥ ३,२४.४६ ॥\nसूचीमुखाधिष्ठितोऽसौ करटः कटुवासितः ।\nमर्दयञ्चञ्चुघातेन शक्तीनां मण्डलं महत् ॥ ३,२४.४७ ॥\nअथो फलमुखः फालं गृहीत्वा निजमायुधम् ।\nकङ्कमारुह्य समरे चकाशे गिरिसन्निभम् ॥ ३,२४.४८ ॥\nविकर्णाख्यश्च दैत्येन्द्रश्चमूभर्ता महाबलः ।\nभेरुण्डपतनारूढः प्रचण्डयुद्धमातनोत् ॥ ३,२४.४९ ॥\nविकटानननामानं विलसत्पट्टिशायुधम् ।\nउवाह समरे चण्डः कुक्कुटोऽतिभयङ्करः ॥ ३,२४.५० ॥\nगर्जन्कण्ठस्थरोमाणि हर्षयञ्ज्वलदीक्षणः ।\nपश्यन्पुरः शक्तिसैन्यं चचाल चरणायुधः ॥ ३,२४.५१ ॥\nकरालाक्षश्च भूभर्ता षष्ठोऽत्यन्तगरिष्ठदः ।\nवज्रनिष्ठुरघोषश्च प्राचलत्प्रेतवाहनः ॥ ३,२४.५२ ॥\nश्मशानमन्त्रशूरेणतेन संसाधितः पुरा ।\nप्रेतो भूतसमाविष्टस्तमुवाह रणाजिरे ॥ ३,२४.५३ ॥\nअवाङ्मुखो दीर्घबाहुः प्रसारितपदद्वयः ।\nप्रेतो वाहनतां प्राप्त ःकरालाक्षमथावहत् ॥ ३,२४.५४ ॥\nअन्यः करटको नाम दैत्यसेनाशिखामणिः ।\nमर्दयामास शक्तीनां सैन्यं वेतालवाहनः ॥ ३,२४.५५ ॥\nयोजनायतमूर्तिः सन्वेतालः क्रूरलोचनः ।\nश्मशानभूमौ वेतालो मन्त्रेणानेन साधितः ॥ ३,२४.५६ ॥\nमर्दयामास पृतनां शक्तीनां तेन देशितः ।\nतस्य वेतालवर्यस्य वर्तमानोंससीमनि ।\nबहुधायुध्यत तदा शक्तिभिः सह दानवः ॥ ३,२४.५७ ॥\nएवमेते खलात्मानः सप्त सप्तार्णवोपमाः ।\nशक्तीनां सैनिकं तत्र व्याकुलीचक्रुरुद्धताः ॥ ३,२४.५८ ॥\nते सप्त पूर्वं तपसा सवितारमतोषयन् ।\nतेन दत्तो वरस्तेषां तपस्तुष्टेन भास्वता ॥ ३,२४.५९ ॥\nकैकसेया महाभागा भवतां तपसाधुना ।\nपरितुष्टोऽस्मि भद्रं वो भवन्तो वृणतां वरम् ॥ ३,२४.६० ॥\nइत्युक्ते दिननाथेन कैकसेयास्तपः कृशाः ।\nप्रार्थयामासुरत्यर्थं दुर्दान्तं वरमीदृशम् ॥ ३,२४.६१ ॥\nरणेषु सन्निधातव्यमस्माकं नेत्रकुक्षिषु ।\nभवता घोरतेजोभिर्दहता प्रतिरोधिनः ॥ ३,२४.६२ ॥\nत्वया यदा सन्निहितं तपनास्माकमक्षिषु ।\nतदाक्षिविषयः सर्वो निश्चेष्टो भवतात्प्रभो ॥ ३,२४.६३ ॥\nत्वत्सान्निध्यसमिद्धेन नेत्रेणास्माकमीक्षिताः ।\nस्तब्धशस्त्रा भविष्यन्ति प्रतिरोधकसैनिकाः ॥ ३,२४.६४ ॥\nततः स्तब्धेषु शस्त्रेषु वीक्षणादेव नः प्रभो ।\nनिश्चेष्टा रिपवोऽस्माभिर्हन्तव्याः सुकरत्वतः ॥ ३,२४.६५ ॥\nइति पूर्वं वरः प्राप्तः कैकसेयैर्दिवाकरात् ।\nवरदानेन ते तत्र युद्धे चेरुर्मधोद्धताः ॥ ३,२४.६६ ॥\nअथ सूर्यसमाविष्टनेत्रैस्तेस्तु निरीक्षिताः ।\nशक्तयः स्तब्धशस्त्रौघा विफलोत्साहतां गताः ॥ ३,२४.६७ ॥\nकीकसातनयैस्तैस्तु सप्तभिः सत्त्वशालिभिः ।\nविष्टंभितास्त्रशस्त्राणां शक्तीनां नोद्यमोऽभवत् ॥ ३,२४.६८ ॥\nउद्यमे क्रियमाणेऽपि शस्त्रस्तम्भेन भूयसा ।\nअभिभूताः सनिश्वासं शक्तयो जोषमासत ॥ ३,२४.६९ ॥\nअथ ते वासरं प्राप्य नानाप्रहरणोद्यताः ।\nव्यमर्दयञ्छक्तिसैन्यं दैत्याः स्वस्वामिदेशिताः ॥ ३,२४.७० ॥\nशक्तयस्तास्तु सैन्येन निर्व्यापारा निरायुधाः ।\nअक्षुभ्यन्त शरैस्तेषां वज्रकङ्कटभेदिभिः ॥ ३,२४.७१ ॥\nशक्तयो दैत्यशस्त्रौघैर्विद्धगात्राः सृतासृजः ।\nसुपल्लवा रणे रेजुः कङ्कोललतिका इव ॥ ३,२४.७२ ॥\nहाहाकारं वितन्वत्यः प्रपन्ना ललितेश्वरीम् ।\nचुक्रुशुः शक्तयः सर्वास्तैः स्तंभितनिजायुधाः ॥ ३,२४.७३ ॥\nअथ देव्याज्ञया दण्डनाथा प्रत्यङ्गरक्षिणी ।\nतिरस्करणिका देवी समुत्तस्थौ रणाजिरे ॥ ३,२४.७४ ॥\nतमोलिप्ताह्वयं नाम विमानं सर्वतोमुखम् ।\nमहामाया समारुह्य शक्तीनामभयं व्यधात् ॥ ३,२४.७५ ॥\nतमालश्यामलाकारा श्यामकञ्चुकधारिणी ।\nश्यामच्छाये तमोलिप्ते श्यामयुक्ततुरङ्गमे ॥ ३,२४.७६ ॥\nवासन्ती मोहनाभिख्यं धनुरादाय सस्वनम् ।\nसिंहनादं विनद्येषूनवर्षत्सर्पसन्निभान् ॥ ३,२४.७७ ॥\nकृष्णरूपभुजङ्ग भानधोमुसलसंनिभान् ।\nमोहनास्त्रविनिष्ठ्यूतान्बाणान्दैत्या न सेहिरे ॥ ३,२४.७८ ॥\nइतस्ततो मर्द्यमाना महामायाशिलीमुखैः ।\nप्रकोपं परमं प्राप्ता बलाहकमुखाः खलाः ॥ ३,२४.७९ ॥\nअथो तिरस्करण्यंबा दण्डनाथानिदेशतः ।\nअन्धाभिधं महास्त्रं सा मुमोच द्विषतां गणे ॥ ३,२४.८० ॥\nबलाहकाद्यास्ते सप्त दिननाथवरोद्धताः ।\nअन्धास्त्रेण निजं नेत्रं दधिरे च्छादितं यथा ॥ ३,२४.८१ ॥\nतिरस्करणिकादेव्या महामोहनधन्वनः ।\nउद्गतेनान्धबाणेन चक्षुस्तेषां व्यधीयत ॥ ३,२४.८२ ॥\nअन्धीकृताश्च ते सप्त न तु प्रैक्षन्त किञ्चन ।\nतद्वीक्षणस्य विरहाच्छस्त्रस्तम्भः क्षयं गतः ॥ ३,२४.८३ ॥\nपुनः ससिंहनादं ताः प्रोद्यतायुधपाणयः ।\nचक्रुः समरसन्नाहं दैत्यानां प्रजिघांसया ॥ ३,२४.८४ ॥\nतिरस्करणिकां देवीमग्रे कृत्वा महाबलाम् ।\nसदुपायप्रसङ्गेन भृशं तुष्टा रणं व्यधुः ॥ ३,२४.८५ ॥\nसाधुसाधु महाभागे तिरस्करणिकांबिके ।\nस्थाने कृततिरस्कारा द्विपामेषां दुरात्मनाम् ॥ ३,२४.८६ ॥\nत्वं हि दुर्जननेत्राणां तिरस्कारमहौषधी ।\nत्वया बद्धदृशानेन दैत्यचक्रेण भूयते ॥ ३,२४.८७ ॥\nदेवकार्यमिदं देवि त्वया सम्यगनुष्टितम् ।\nअस्मादृशामजय्येषु यदेषु व्यसनं कृतम् ॥ ३,२४.८८ ॥\nतत्त्वयैव दुराचारानेतान्सप्त महासुरान् ।\nनिहतांल्ललिता श्रुत्वा सन्तोषं परमाप्स्यति ॥ ३,२४.८९ ॥\nएवं त्वया विरचिते दण्डिनीप्रीति माप्स्यति ।\nमन्त्रिण्यपि महाभागायास्यत्येव परां मुदम् ॥ ३,२४.९० ॥\nतस्मात्त्वमेव सप्तैतान्निगृहण रणाजिरे ।\nएषां सैन्यं तु निखिलं नाशयाम उदायुधाः ॥ ३,२४.९१ ॥\nइत्युक्त्वा प्रेरिता ताभिः शक्तिभियुर्द्धकौतुकान् ।\nतमोलिप्तेन यानेन बलाहकबलं ययौ ॥ ३,२४.९२ ॥\nतामायान्तीं समावेक्ष्य ते सप्ताथ सुराधमाः ।\nपुनरेव च सावित्रं वरं सस्मरुरञ्जसा ॥ ३,२४.९३ ॥\nप्रविष्टमपि सावित्रं नाशकं तन्निरोधने ।\nतिरस्कृतं तु नेत्रस्थं तिरस्करणितेजसा ॥ ३,२४.९४ ॥\nवरदानास्त्ररोषान्धं महाबलपराक्रमम् ।\nअस्त्रेण च रुषा चान्धं बलाहकमहासुरम् ।\nआकृष्य केशेष्वसिना चकर्तान्तर्धिदेवता ॥ ३,२४.९५ ॥\nतस्य वाहनगृध्रस्य लुनाना पत्रिणा शिरः ।\nसूचीमुखस्याभिमुखं तिरस्करणिका व्रजत् ॥ ३,२४.९६ ॥\nतस्य पट्टिशपातेन विलूय कठिनं शिरः ।\nअन्येषामपि पञ्चानां पञ्चत्वमकरोच्छनैः ॥ ३,२४.९७ ॥\nतैः सप्तदैत्यमुण्डैश्चग्रथितान्योन्यकेशकैः ।\nहारदाम गले कृत्वा ननादान्तर्धिदेवता ॥ ३,२४.९८ ॥\nसमस्तमपि तत्सैन्यं शक्तयः क्रोधसूर्च्छिताः ।\nहत्वा तद्रक्तसलिलैर्बह्वीः प्रावाहयन्नदीः ॥ ३,२४.९९ ॥\nतत्राश्चर्यमभूद्भूरि माहामायांबिकाकृतम् ।\nबलाहकादिसेनान्यां दृष्टिरोधनवैभवात् ॥ ३,२४.१०० ॥\nहतशिष्टाः कतिपया बहुवित्राससङ्कुलाः ।\nशरणं जग्मुरत्यार्त्ताः क्रन्दन्तं शून्यकेश्वरम् ॥ ३,२४.१०१ ॥\nदण्डिनीं च महामायां प्रशंसन्ति मुहुर्मुहुः ।\nप्रसादमपरं चक्षुस्तस्या आदायपिप्रियुः ॥ ३,२४.१०२ ॥\nसाधुसाध्विति तत्रस्थाः शक्तयः कम्पमौलयः ।\nतिरस्करणिकां देवीमश्लाघन्त पदेपदे ॥ ३,२४.१०३ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने बलाहकादिसप्तसेनापतिवधो नाम चतुर्विंशोऽध्यायः"
  }
]
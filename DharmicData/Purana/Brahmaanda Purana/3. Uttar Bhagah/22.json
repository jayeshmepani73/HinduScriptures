[
  {
    "text": "अथ श्रीललितासेनानिस्साणप्रतिनिस्वनः ।\nउच्चचालसुरेन्द्राणां योद्धतो दुन्दुभिध्वनिः ॥ ३,२२.१ ॥"
  },
  {
    "text": "तेन मर्दितदिक्केन क्षुभ्यद्गर्भपयोधिना ।\nबधिरीकृतलोकेन चकम्पे जगतां त्रयी ॥ ३,२२.२ ॥"
  },
  {
    "text": "मर्दयन्ककुभां वृन्दं भिन्दन्भूधरकन्दराः ।\nपुप्रोथे गगनाभोगे दैत्य निःसाणनिस्वनः ॥ ३,२२.३ ॥"
  },
  {
    "text": "महानरहरिक्रुद्धहुङ्कारोद्धतिमद्ध्वनिः ।\nविरसं विररासोच्चैर्विबुधद्वेषिझल्लरी ॥ ३,२२.४ ॥"
  },
  {
    "text": "ततः किलकिलारावमुखरा दैत्यकोटयः ।\nसमनह्यन्त संक्रुद्धाः प्रति तां परमेश्वरीम् ॥ ३,२२.५ ॥"
  },
  {
    "text": "कश्चिद्रत्नविचित्रेण वर्मणाच्छन्नविग्रहः ।\nचकाशे जङ्गम इव प्रोत्तुङ्गो रोहणाचलः ॥ ३,२२.६ ॥"
  },
  {
    "text": "कालरात्रिमिवोदग्रां शस्त्रकारेण गोपिताम् ।\nअधुनीत भटः कश्चिदतिधौतां कृपाणिकाम् ॥ ३,२२.७ ॥"
  },
  {
    "text": "उल्ला सयन्कराग्रेण कुन्तपल्लवमेकतः ।\nआरूढतुरगो वीथ्यां चारिभेदं चकार ह ॥ ३,२२.८ ॥"
  },
  {
    "text": "केचिदारुरुहुर्योधा मातङ्गांस्तुङ्गवर्ष्मणः ।\nउत्पात वातसंपातप्रेरितानिव पर्वतान् ॥ ३,२२.९ ॥"
  },
  {
    "text": "पट्टिशैर्मुद्गरैश्चैव भिदुरैर्भिण्डिपालकैः ।\nद्रुहणैश्च भुशुण्डीभिः कुठारैर्मुसलैरपि ॥ ३,२२.१० ॥"
  },
  {
    "text": "गदाभिश्च शतघ्नीभिस्त्रिशिखैर्विशिखैरपि ।\nअर्धचक्रैर्महाचक्रैर्वक्राङ्गैरुरगाननैः ॥ ३,२२.११ ॥"
  },
  {
    "text": "फणिशीर्षप्रभेदैश्च धनुर्भिः शार्ङ्गधन्विभिः ।\nदण्डैः क्षेपणिकाशस्त्रैर्वज्रबाणैर्दृषद्वरैः ॥ ३,२२.१२ ॥"
  },
  {
    "text": "यवमध्यैर्मुष्टिमध्यैर्वललैः खण्डलैरपि ।\nकटारैः कोणमध्यैश्च फणिदन्तैः परःशतैः ॥ ३,२२.१३ ॥"
  },
  {
    "text": "पाशायुधैः पाशतुण्डैः काकतुण्डैः सहस्रशः ।\nएवमादिभिरत्युग्रैरायुधैर्जीवहारिभिः ॥ ३,२२.१४ ॥"
  },
  {
    "text": "परिकल्पितहस्ताग्रा वर्मिता दैत्यकोटयः ।\nअश्वारोहा गजारोहा गर्दभारोहिणः परे ॥ ३,२२.१५ ॥"
  },
  {
    "text": "उष्ट्रारोहा वृकारोहा शुनकारोहिणः परे ।\nकाकादिरोहिणो गृध्रारोहाः कङ्कादिरोहिणः ॥ ३,२२.१६ ॥"
  },
  {
    "text": "व्याघ्रादिरोहिणश्चान्ये परे सिंहादिरोहिणः ।\nशरभारोहिणश्चान्ये भेरुण्डारोहिणः परे ॥ ३,२२.१७ ॥"
  },
  {
    "text": "सूकरारोहिणो व्यालारूढाः प्रेतादिरोहिणः ।\nएवं नानाविधैर्वाहवाहिनो ललितां प्रति ॥ ३,२२.१८ ॥"
  },
  {
    "text": "प्रचेलुः प्रबलक्रोधसंमूर्च्छितनिजाशयाः ।\nकुटिलं सैन्यभर्त्तारं दुर्मदं नाम दानवम् ।\nदशाक्षौहिणिकायुक्तं प्राहिणोल्ललितां प्रति ॥ ३,२२.१९ ॥"
  },
  {
    "text": "दिधक्षुभिरिवाशेषं विश्वं सह बलोत्कटैः ।\nभटैर्युक्तः स सेनानी ललिताभिमुखे ययौ ॥ ३,२२.२० ॥"
  },
  {
    "text": "भिन्दन्पटहसंरावैश्चतुर्दश जगन्ति सः ।\nअट्टहासान्वितन्वानो दुर्मदस्तन्मुखो ययौ ॥ ३,२२.२१ ॥"
  },
  {
    "text": "अथ भण्डासुराज्ञप्तः कुटिलाक्षो महाबलः ।\nशून्यकस्य पुरद्वारे प्रचीने समकल्पयत् ।\nरक्षणार्थं दशाक्षौ हिण्युपेतं तालजङ्घकम् ॥ ३,२२.२२ ॥"
  },
  {
    "text": "अवाचीने पुरद्वारे दशाक्षौहिणिकायुतम् ।\nनाम्ना तालभुजं दैत्यं रक्षणार्थमकल्पयत् ॥ ३,२२.२३ ॥"
  },
  {
    "text": "प्रतीचीने पुरद्वारे दशाक्षौहिणिकायुतम् ।\nतालग्रीवं नाम दैत्यं रक्षार्थं समकल्पयत् ॥ ३,२२.२४ ॥"
  },
  {
    "text": "उत्तरे तु पुरद्वारे तालकेतुं महा बलम् ।\nआदिदेश स रक्षार्थं दशाक्षौहिणिकायुतम् ॥ ३,२२.२५ ॥"
  },
  {
    "text": "पुरस्य सालवलये कपिशीर्षकवेश्मसु ।\nमण्डलाकारतो वस्तुन्दशाक्षौहिणिमादिशत् ॥ ३,२२.२६ ॥"
  },
  {
    "text": "एवं पञ्चाशता कृत्वाक्षौहिण्या पुररक्षणम् ।\nशून्यकस्य पुरस्यैव तद्वृत्तं स्वामिनेऽवदत् ॥ ३,२२.२७ ॥"
  },
  {
    "text": "कुटिलाक्ष उवाच\nदेव त्वदाज्ञया दत्तं सैन्यं नगररक्षणे ।\nदुर्मदः प्रेषितः पूर्वं दुष्टां तां ललितां प्रति ॥ ३,२२.२८ ॥"
  },
  {
    "text": "अस्मत्किङ्कर मात्रेण सुनिराशा हि साबला ।\nतथापि राज्ञामाचारः कर्त्तव्यं पुररक्षणम् ॥ ३,२२.२९ ॥"
  },
  {
    "text": "इत्युक्त्वा भण्डदैत्येन्द्रं कुबिलाक्षोऽतिगर्वितः ।\nस्वसैन्यं सज्जयामास सेनापतिभिरन्वितः ॥ ३,२२.३० ॥"
  },
  {
    "text": "दूतस्तु प्रेषितः पूर्वं कुटिलाक्षेण दानवः ।\nस ध्वनन्ध्वजिनीयुक्तो ललितासैन्य मावृणोत् ॥ ३,२२.३१ ॥"
  },
  {
    "text": "कृत्वा किलकिलारावं भटास्तत्र सहस्रशः ।\nदोधूयमानैरसिभिर्निपेतुः शक्तिसैनिकैः ॥ ३,२२.३२ ॥"
  },
  {
    "text": "ताश्च शक्त्य उद्दण्डाः स्फुरिताट्टहसस्वनाः ।\nदेदीप्यमानशस्त्राभाः समयुध्यन्त दानवैः ॥ ३,२२.३३ ॥"
  },
  {
    "text": "शक्तीनां दानवानां च संशोभितजगत्त्रयः ।\nसमवर्तत संग्रामो धूलिग्रामतताम्बरः ॥ ३,२२.३४ ॥"
  },
  {
    "text": "रथवंशेषु मूर्च्छन्त्यः करिकण्ठैः प्रपञ्चिताः ।\nअश्वनिःश्वासविक्षिप्ता धूलयः रवं प्रपेदिरे ॥ ३,२२.३५ ॥"
  },
  {
    "text": "तमापतन्तमालोक्य दशाक्षौहिणिकावृतम् ।\nसंपत्सरस्वती क्रोधादभिदुद्राव संगरे ॥ ३,२२.३६ ॥"
  },
  {
    "text": "सम्पत्करीसमानाभिः शक्तिभिः समधिष्ठिताः ।\nअश्वाश्च दन्तिनो मत्ता व्यमर्दन्दानत्रीं चमुम् ॥ ३,२२.३७ ॥"
  },
  {
    "text": "अन्योन्यतुमुले युद्धे जाते किलिकिलारवे ।\nधूलीषु धूयमानासु ताड्यमानासु भेरिषु ॥ ३,२२.३८ ॥"
  },
  {
    "text": "इतस्ततः प्रववृधे रक्तसिन्धुर्महीयसी ।\nशक्तिभिः पात्यमानानां दानवानां सहस्रशः ॥ ३,२२.३९ ॥"
  },
  {
    "text": "ध्वजानि लुठितान्यासन्विलूनानि शिलीमुखैः ।\nविस्रस्ततत्तच्छिह्नानि समं छत्रकदम्बकैः ॥ ३,२२.४० ॥"
  },
  {
    "text": "रक्तारुणायां युद्धोर्व्यां पतितैश्छत्रमण्डलैः ।\nआलंबि तुलना संध्यारक्ताभ्रहिमरोचिषा ॥ ३,२२.४१ ॥"
  },
  {
    "text": "ज्वालाकपालः कल्पाग्निरिव चारुपयोनिधौ ।\nदैत्यसैन्यानि निवहाः शक्तीनां पर्यवारयन् ॥ ३,२२.४२ ॥"
  },
  {
    "text": "शक्तिच्छन्दोज्ज्वलच्छस्त्रधारानिष्कृत्तकन्धराः ।\nदानवानां रणतले निपेतुर्मुण्डराशयः ॥ ३,२२.४३ ॥"
  },
  {
    "text": "दष्टौष्ठैर्भ्रुकुटीक्रूरैः क्रोधसंरक्तलोचनैः ।\nमुण्डैरखण्डमभवत्संग्रामधरणीतलम् ॥ ३,२२.४४ ॥"
  },
  {
    "text": "एवं प्रवृत्ते समये जगच्चक्रभयङ्करे ।\nशक्तयो भृशसंक्रुद्धा दैत्यसेनाममर्दयन् ॥ ३,२२.४५ ॥"
  },
  {
    "text": "इतस्ततः शक्तिशस्त्रैस्ताडिता मूर्च्छिता इति ।\nविनेशुर्दानवास्तत्र संपद्देवीबलाहताः ॥ ३,२२.४६ ॥"
  },
  {
    "text": "अथ भग्नं समाश्वास्य निजं बलमरिन्दमः ।\nउष्ट्रमारुह्य सहसा दुर्मदोऽभ्यद्रवच्चमुम् ॥ ३,२२.४७ ॥"
  },
  {
    "text": "दीर्घग्रीवः समुन्नद्धः पृष्ठे निष्ठुरतोदनः ।\nअधिष्ठितो दुर्मदेन वाहनोष्ट्रश्चचाल ह ॥ ३,२२.४८ ॥"
  },
  {
    "text": "तमुष्ट्रवाहनं दुष्टमन्वीयुः क्रुद्धचेतसः ।\nदानावनश्वसत्सर्वान्भीताञ्छक्तियुयुत्सया ॥ ३,२२.४९ ॥"
  },
  {
    "text": "अवाकिरद्दिशो भल्लैरुल्लसत्फलशालिभिः ।\nसंपत्करीचमूचक्रं वनं वार्भिरिवांबुदः ॥ ३,२२.५० ॥"
  },
  {
    "text": "तेन दुःसहसत्त्वेन ताडिता बहुभिः शरैः ।\nस्तंभितेवाभवत्सेना संपत्कर्याः क्षणं रणे ॥ ३,२२.५१ ॥"
  },
  {
    "text": "अथ क्रोधारुणं चक्षुर्दधाना संपदंबिका ।\nरणकोलाहलगजमारूढायुध्यतामुना ॥ ३,२२.५२ ॥"
  },
  {
    "text": "आलोलकङ्कणक्वाणरमणीयतरः करः ।\nतस्याश्चाकृष्य कोदण्डमौर्वीमाकर्णमाहवे ॥ ३,२२.५३ ॥"
  },
  {
    "text": "लघुहस्ततयापश्यन्नाकृष्टन्न च मोक्षणम् ।\nददृशे घनुषश्चक्रं केवलं शरधारणे ॥ ३,२२.५४ ॥"
  },
  {
    "text": "आश्वर्काबरसंपर्कस्फुटप्रतिफलत्फलाः ।\nशराः सम्पत्करीचापच्युताः समदहन्नरीन् ॥ ३,२२.५५ ॥"
  },
  {
    "text": "दुर्मदस्याथ तस्याश्च समभूद्युद्धमुद्धतम् ।\nअभूदन्योन्यसंघट्टाद्विस्फुलिङ्गशिलीमुखैः ॥ ३,२२.५६ ॥"
  },
  {
    "text": "प्रथमं प्रसृतैर्बाणैः सम्पद्देवीसुरद्विषोः ।\nअन्धकारः समभवत्तिरस्कुर्वन्नहस्करम् ॥ ३,२२.५७ ॥"
  },
  {
    "text": "तदन्तरे च बाणानामतिसंघट्टयोनयः ।\nविष्फुलिङ्गा विदधिरे दधिरे भ्रमचातुरीम् ॥ ३,२२.५८ ॥"
  },
  {
    "text": "तयाधिरूढः संश्रोण्यारणकोलाहलः करी ।\nपराक्रमं बहुविधं दर्शयामास संगरे ॥ ३,२२.५९ ॥"
  },
  {
    "text": "करेण कतिचिद्दैत्यान्पादघातेन कांश्चन ।\nउदग्रदन्तमुसलघातैरन्यांश्च दानवान् ॥ ३,२२.६० ॥"
  },
  {
    "text": "वालकाण्डहतैरन्यान्फेत्कारैरपरान्रिपून् ।\nगात्रव्यामर्द्दनैरन्यान्नखघातैस्तथापरान् ॥ ३,२२.६१ ॥"
  },
  {
    "text": "पृथुमानाभिघातेन कांश्चिद्दैत्यन्व्यमर्दयत् ।\nचतुरं चरितं चक्रे संपद्देवीमतङ्गजः ॥ ३,२२.६२ ॥"
  },
  {
    "text": "सुदुर्मदः क्रुधा रक्तो दृढेनैकेन पत्रिणा ।\nसंपत्करीमुकुटगं मणिमेकमपाहरत् ॥ ३,२२.६३ ॥"
  },
  {
    "text": "अथ क्रोधारुणदृशा तया मुक्तैः शिलीमुखैः ।\nविक्षतो वक्षसि क्षिप्रं दुर्मदो जीवितं जहौ ॥ ३,२२.६४ ॥"
  },
  {
    "text": "ततः किलकिला रावं कृत्वा शक्तिचमूवरैः ।\nतत्सैनिकवरास्त्वन्ये निहता दानवोत्तमाः ॥ ३,२२.६५ ॥"
  },
  {
    "text": "हतावशिष्टा दैत्यास्तु शक्तिबाणैः खिलीकृताः ।\nपलायिता रणक्षोण्याः शून्यकं पुरमाश्रयन् ॥ ३,२२.६६ ॥"
  },
  {
    "text": "तद्वृत्तान्तमथाकर्ण्य संक्रुद्धो दानवेश्वरः ॥ ३,२२.६७ ॥"
  },
  {
    "text": "प्रचण्डेन प्रभावेण दीप्यमान इवात्मनि ।\nस पस्पर्श नियुद्धाय खड्गमुग्रविलोचनः ।\nकुटिलाक्षं निकटगं बभाषे पृतनापतिम् ॥ ३,२२.६८ ॥"
  },
  {
    "text": "कथं सा दुष्टवनिता दुर्मदं बलशालिनम् ।\nनिपातितवती युद्धे कष्ट एव विधेः क्रमः ॥ ३,२२.६९ ॥"
  },
  {
    "text": "न सुरेषु न यक्षेषु नोरगेन्द्रेषु यद्बलम् ।\nअभूत्प्रतिहतं सोऽपि दुर्मदोऽबलया हतः ॥ ३,२२.७० ॥"
  },
  {
    "text": "तां दुष्टवनितां जेतुमाक्रष्टुं च कचं हठात् ।\nसेनापतिं कुरण्डाख्यं प्रेषयाहवदुर्मदम् ॥ ३,२२.७१ ॥"
  },
  {
    "text": "एति संप्रोषितस्तेन कुटिलाक्षो महापलम् ।\nकुरण्डं चण्डदोर्द्दण्डमाजुहाव प्रभोः पुरः ॥ ३,२२.७२ ॥"
  },
  {
    "text": "स कुरण्डः समागत्य प्रणाम स्वामिनेऽदिशत् ।\nउवाच कुटिलाक्षस्तं गच्छ सज्जय सैनिकान् ॥ ३,२२.७३ ॥"
  },
  {
    "text": "मायायां चतुरोऽसि त्वं चित्रयुद्धविशारद ।\nकूटयुद्धे च निपुणस्तां स्त्रियं परिमर्दय ॥ ३,२२.७४ ॥"
  },
  {
    "text": "इति स्वामिपुरस्तेन कुटिलाक्षेण देशितः ।\nनिर्जगाम पुरात्तूर्णं कुरण्डश्चण्डविक्रमः ॥ ३,२२.७५ ॥"
  },
  {
    "text": "विंशत्यक्षौहिणीभिश्च समन्तात्परिवारितः ।\nमर्दयन्स महीगोलं हस्तिवाजिपदातिभिः ।\nदुर्मदस्याग्रजश्चण्डः कुरण्डः समरं ययौ ॥ ३,२२.७६ ॥"
  },
  {
    "text": "दूलीभिस्तुमुलीकुर्वन्दिगन्तं धीरमानसः ।\nशोकरोषग्रहग्रस्तो जवनाश्वगतो ययौ ॥ ३,२२.७७ ॥"
  },
  {
    "text": "शार्ङ्गं धनुः समादाय घोरटङ्कारमुत्स्वनम् ।\nववर्ष शरधारभिः संपत्कर्या महाचमूम् ॥ ३,२२.७८ ॥"
  },
  {
    "text": "पापे मदनुजं हत्वा दुर्मदं युद्धदुर्मदम् ।\nवृथा वहसि विक्रान्तिलवलेशं महामदम् ॥ ३,२२.७९ ॥"
  },
  {
    "text": "इदानीं चैव भवतीमेतैर्नाराचमण्डलैः ।\nअन्तकस्य पुरीमत्र प्रापयिष्यामि पश्य माम् ॥ ३,२२.८० ॥"
  },
  {
    "text": "अतिहृद्यमतिस्वादु त्वद्वपुर्बिलनिर्गतम् ।\nअपूर्वमङ्गनारक्तं पिबन्तु रणपूतनाः ॥ ३,२२.८१ ॥"
  },
  {
    "text": "ममानुजवधोत्थस्य प्रत्यवायस्य तत्फलम् ।\nअधुना भोक्ष्यसे दुष्टे पश्य मे भुजयोर्बलम् ॥ ३,२२.८२ ॥"
  },
  {
    "text": "इति संतर्जयन्संपत्करीं करिवरस्थिताम् ।\nसैन्यं प्रोत्साहयामास शक्तिसेनाविमर्दने ॥ ३,२२.८३ ॥"
  },
  {
    "text": "अथ तां पृतनां चण्डी कुरण्डस्य महौजसः ।\nविमर्दयितुमुद्युक्ता स्वसैन्यं प्रोदसीसहत् ॥ ३,२२.८४ ॥"
  },
  {
    "text": "अपुर्वाहवसंजातकौतुकाथ जगाद ताम् ।\nअश्वरूढा समागत्य सस्नेहार्द्रमिदं वचः ॥ ३,२२.८५ ॥"
  },
  {
    "text": "सखि संपत्करि प्रीत्या मम वाणी निशम्यतम् ।\nअस्य युद्धमिदं देहि मम कर्तुं गुणोत्तरम् ॥ ३,२२.८६ ॥"
  },
  {
    "text": "क्षणं सहस्व समरे मयैवैष नियोत्स्यते ।\nयाचितासि सखित्वेन नात्र संशयमाचर ॥ ३,२२.८७ ॥"
  },
  {
    "text": "इति तस्या वचः श्रुत्वा संपद्देव्या शुचिस्मिता ।\nनिवर्तयामास चमूङ्कुरुण्डाभिमुखोत्थिताम् ॥ ३,२२.८८ ॥"
  },
  {
    "text": "अथ बालार्कवर्णाभिः शक्तिभिः समधिष्ठिताः ।\nतरङ्गा इव सैन्याब्धेस्तुरङ्गा वातरंहसः ॥ ३,२२.८९ ॥"
  },
  {
    "text": "खरैः खुरपुटैः क्षोणीमुल्लिखन्तो मुहुर्मुहुः ।\nपेतुरेकप्रवाहेण कुरण्डस्य चमूमुखे ॥ ३,२२.९० ॥"
  },
  {
    "text": "वल्गाविभागकृत्येषु संवर्तनविवर्तने ।\nघतिभेदेषु चारेषु पञ्चधा खुरपातने ॥ ३,२२.९१ ॥"
  },
  {
    "text": "प्रोत्साहने च संज्ञाभिः करपादाग्रयोनिभिः ।\nचतुराभिस्तुरङ्गस्य हृदयज्ञाभिराहवे ॥ ३,२२.९२ ॥"
  },
  {
    "text": "अश्वारूढांबिकासैन्यशक्तिभिः सह दानवाः ।\nप्रोत्साहिताः कुरण्डेन समयुध्यन्त दुर्मदाः ॥ ३,२२.९३ ॥"
  },
  {
    "text": "एवं प्रवृत्ते समरे शक्तीनां च सुरद्विषाम् ।\nअपराजितनामानं हयमारुह्य वेगिनम् ।\nअभ्यद्रवद्दुराचारमश्वारूढाः कुरण्डकम् ॥ ३,२२.९४ ॥"
  },
  {
    "text": "प्रचलद्वेणिसुभगा शरच्चन्द्रकलोज्ज्वला ।\nसंध्यानुरक्तशीतांशुमण्डलीसुंदरानना ॥ ३,२२.९५ ॥"
  },
  {
    "text": "स्मयमानेव समरे गृहीतमणिकार्मुका ।\nअवाकिरच्छरासारैः कुरण्डं तुरगानना ॥ ३,२२.९६ ॥"
  },
  {
    "text": "तुरगारूढयोत्क्षिप्ताः समाक्रामन्दिगन्तरान् ।\nदिशो दश व्यानशिरे रुक्मपुङ्खाः शिलीमुखाः ॥ ३,२२.९७ ॥"
  },
  {
    "text": "दुर्मदस्याग्रजः क्रुद्धः कुरण्डश्चण्डविक्रमः ।\nविशिखैः शार्ङ्गनिष्ठ्यूतैरश्वारूढा मवाकिरत् ॥ ३,२२.९८ ॥"
  },
  {
    "text": "चण्डैः खुरपुटैः सैन्यं खण्डयन्नतिवेगतः ।\nअश्वारूढातुरङ्गोऽपि मर्दयामास दानवान् ॥ ३,२२.९९ ॥"
  },
  {
    "text": "तस्या हेषारवाद्दूरमुत्पातांबुधिनिःस्वनः ।\nअमूर्च्छयन्ननेकानि तस्यानीतानि वैरिणः ॥ ३,२२.१०० ॥"
  },
  {
    "text": "इतस्ततः प्रचलितैर्दैत्यचक्रे हयासना ।\nनिजं पाशायुधं दिव्यं मुमोच ज्वलिताकृति ॥ ३,२२.१०१ ॥"
  },
  {
    "text": "तस्मात्पाशात्कोटिशोऽन्ये पाशा भुजगभीषणाः ।\nसमस्तमपि तत्सैन्यं बद्ध्वाबद्ध्वा व्यमूर्छयन् ॥ ३,२२.१०२ ॥"
  },
  {
    "text": "थ सैनिकबन्धेन क्रुद्धः स च कुरण्डकः ।\nसरेणैकेन चिच्छेद तस्या मणिधनुर्गुणम् ॥ ३,२२.१०३ ॥"
  },
  {
    "text": "छिन्नमौर्वि धनुस्त्यक्त्वा भृशङ्क्रुद्धा हयासना ।\nअङ्कुशं पातयामास तस्य वक्षसि दुर्मतेः ॥ ३,२२.१०४ ॥"
  },
  {
    "text": "तेनाङ्कुशेन ज्वलता पीतजीवितशोणितः ।\nकुरण्डो न्यपतद्भूमौ वज्ररुग्ण इव द्रुमः ॥ ३,२२.१०५ ॥"
  },
  {
    "text": "तदङ्कुशविनिष्ठ्यूताः पुतनाः काश्चिदुद्भटाः ।\nतत्सैन्यं पाशनिष्यन्दं भक्षयित्वा क्षयं गताः ॥ ३,२२.१०६ ॥"
  },
  {
    "text": "इत्थं कुरुण्डे निहते विंशत्यक्षौहिणीपतौ ।\nहतावशिष्टास्ते दैत्याः प्रपलायन्त वै द्रुतम् ॥ ३,२२.१०७ ॥"
  },
  {
    "text": "कुरण्डं सानुजं युद्धे शक्तिसैन्यैर्निपातितम् ।\nश्रुत्वा शून्यकनाथोऽपि निशश्वास भुजङ्गवत् ॥ ३,२२.१०८ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने दुर्मदकुरण्डवधो नाम द्वाविंशोऽध्यायः"
  }
]
[
  {
    "text": "अथोपवेश्य चैवैनमासने परमाद्भुते ।\nहयाननमुपागत्यागस्त्यो वाक्यं समब्रवीत् ॥ ३,६.१ ॥"
  },
  {
    "text": "भगवन्सर्वधर्मज्ञ सर्वसिद्धान्तवित्तम् ।\nलोकाभ्युदयहेतुर्हि दर्शनं हि भवादृशाम् ॥ ३,६.२ ॥"
  },
  {
    "text": "आविर्भावं महादेव्यास्तस्या रूपान्तराणि च ।\nविहारश्चैव मुख्या ये तान्नो विस्तरतो वद ॥ ३,६.३ ॥"
  },
  {
    "text": "<b>हयग्रीव उवाच</b>\nअनादिरखिलाधारा सदसत्कर्मरूपिणी ।\nध्यानैकदृश्या ध्यानाङ्गी विद्याङ्गी हृदयास्पदा ॥ ३,६.४ ॥"
  },
  {
    "text": "आत्मैक्याद्व्यक्तिमायाति चिरानुष्ठानगौरवात् ॥ ३,६.५ ॥"
  },
  {
    "text": "आदौ प्रादुरभूच्छक्तिर्ब्रह्मणो ध्यानयोगतः ।\nप्रकृतिर्नाम सा ख्याता देवानामिष्टसिद्धिदा ॥ ३,६.६ ॥"
  },
  {
    "text": "द्वितीयमुदभूद्रूपं प्रवृत्तेऽमृतमन्थने ।\nशर्वसंमोहजनकमवाङ्मनसगोजरम् ॥ ३,६.७ ॥"
  },
  {
    "text": "यद्दर्शनादभूदीशः सर्वज्ञोऽपि विमोहितः ।\nविसृज्य पार्वतीं शीघ्रन्तया रुद्धोऽतनोद्रतम् ॥ ३,६.८ ॥"
  },
  {
    "text": "तस्यां वै जनयामास शास्तारमसुरार्दनम् ॥ ३,६.९ ॥"
  },
  {
    "text": "<b>अगस्त्य उवाच</b>\nकथं वै सर्वभूतेशो वशी मन्मथ शासनः ।\nअहो विमोहितो देव्या जनयामास चात्मजम् ॥ ३,६.१० ॥"
  },
  {
    "text": "<b>हयग्रीव उवाच</b>\nपुरामरपुराधीशो विजयश्रीसमृद्धिमान् ।\nत्रैलोक्यं पालयामास सदेवासुरमानुषम् ॥ ३,६.११ ॥"
  },
  {
    "text": "कैलासशिखराकारं गजेन्द्रमधिरुह्य सः ।\nचचाराखिललोकेषु पूज्यमानोऽखिलैरपि ।\nतं प्रमत्तं विदित्वाथ भवानीपतिख्ययः ॥ ३,६.१२ ॥"
  },
  {
    "text": "दुर्वाससमथाहूय प्रजिघाय तदन्तिकम् ।\nखण्डाजिनधरो दण्डीधूरिधूसरविग्रहः ।\nउन्मत्तरूपधारी च ययौ विद्याधराध्वना ॥ ३,६.१३ ॥"
  },
  {
    "text": "एतस्मिन्नन्तरे काले काचिद्विद्याधराङ्गना ।\nयदृच्छयागता तस्य पुरश्चारुतराकृतिः ॥ ३,६.१४ ॥"
  },
  {
    "text": "चिरकालेन तपसा तोषयित्वा परांबिकाम् ।\nतत्समर्पितमाल्यं च लब्ध्वा संतुष्टमानसा ॥ ३,६.१५ ॥"
  },
  {
    "text": "तां दृष्ट्वा मृगुशावाक्षीमुवाच मुनिपुङ्गवः ।\nकुत्र वा गम्यते भीरु कुतो लब्धमिदं त्वया ॥ ३,६.१६ ॥"
  },
  {
    "text": "प्रणम्य सा महात्मानमुवाच विनयान्विता ।\nचिरेण तपसा ब्रह्मन्देव्या दत्तं प्रसन्नया ॥ ३,६.१७ ॥"
  },
  {
    "text": "तछ्रुत्वा वचनं तस्याः सोऽपृच्छन्माल्यमुत्तमम् ।\nपृष्टमात्रेण सा तुष्टा ददौ तस्मै महात्मने ॥ ३,६.१८ ॥"
  },
  {
    "text": "कराभ्यां तत्समादाय कृतार्थोऽस्मीति सत्वरम् ।\nदधौ स्वशिरसा भक्त्या तामुवाचातिर्षितः ॥ ३,६.१९ ॥"
  },
  {
    "text": "ब्रह्मादीनामलभ्यं यत्तल्लब्धं भाग्यतो मया ।\nभक्तिरस्तु पदांभोजे देव्यास्तव समुज्ज्वला ॥ ३,६.२० ॥"
  },
  {
    "text": "भविष्यच्छोभनाकारे गच्छ सौम्ये यथासुखम् ।\nसा तं प्रणम्य शिरसा ययौ तुष्टा यथागतम् ॥ ३,६.२१ ॥"
  },
  {
    "text": "प्रेषयित्वा स तां भूयो ययौ विद्याधराध्वना ।\nविद्याधरवधूहस्तात्प्रतिजग्राह वल्लकीम् ॥ ३,६.२२ ॥"
  },
  {
    "text": "दिव्यस्रगनुलेपांश्च दिव्यान्याभरणानि च ।\nक्वचिद्गृह्णन्क्वचिद्गा यन्क्वचिद्धसन् ॥ ३,६.२३ ॥"
  },
  {
    "text": "स्वेच्छाविहारी स मुनिर्ययौ यत्र पुरन्दरः ।\nस्वकरस्थां ततो मालां शक्राय प्रददौ मुनिः ॥ ३,६.२४ ॥"
  },
  {
    "text": "तां गृहीत्वा गजस्कन्धे स्थापयामास देवराट् ।\nगजस्तु तां गृहीत्वाथ प्रेषयामास भूतले ॥ ३,६.२५ ॥"
  },
  {
    "text": "तां दृष्ट्वा प्रेषितां मालां तदा क्रोधेन तापसः ।\nउवाच न धृता माला शिरसा तु मयार्पिता ॥ ३,६.२६ ॥"
  },
  {
    "text": "त्रैलोक्यैश्वर्यमत्तेन भवता ह्यवमानिता ।\nमहादेव्या धृता या तु ब्रह्माद्यैः पूज्यतेहि सा ॥ ३,६.२७ ॥"
  },
  {
    "text": "त्वया यच्छासितो लोकः सदेवासुरमानुषः ।\nअशोभनो ह्यतेजस्को मम शापाद्भविष्यति ॥ ३,६.२८ ॥"
  },
  {
    "text": "इति शप्त्वा विनीतेन तेन संपूजितोऽपि सः ।\nतूष्णीमेव ययौ ब्रह्मन्भाविकार्यमनुस्मरन् ॥ ३,६.२९ ॥"
  },
  {
    "text": "विजयश्रीस्ततस्तस्य दैत्यं तु बलिमन्वगात् ।\nनित्यश्रीर्नित्यपुरुषं वासुदेवमथान्वगात् ॥ ३,६.३० ॥"
  },
  {
    "text": "इन्द्रोऽपि स्वपुरं गत्वा सर्वदेवसमन्वितः ।\nविषण्णचेता निःश्रीकश्चिन्तयामास देवराट् ॥ ३,६.३१ ॥"
  },
  {
    "text": "अथामरपुरे दृष्ट्वा निमित्तान्यशुभानि च ।\nबृहस्पतिं समाहूय वाक्यमेतदुवाच ह ॥ ३,६.३२ ॥"
  },
  {
    "text": "भगवन्सर्वधर्मज्ञ त्रिकालज्ञानकोविद ।\nदृश्यतेऽदृष्टपूर्वाणि निमित्तान्यशुभानि च ॥ ३,६.३३ ॥"
  },
  {
    "text": "किंफलानि च तानि स्युरुपायो वाथ कीदृशः ।\nइति तद्वचनं श्रुत्वा देवेन्द्रस्य बृहस्पतिः ।\nप्रत्युवाच ततो वाक्यं धर्मार्थसहितं शुभम् ॥ ३,६.३४ ॥"
  },
  {
    "text": "कृतस्य कर्मणो राजन्कल्पकोटिशतैरपि ।\nप्रायश्चित्तोपभोगाभ्यां विना नाशो न जायते ॥ ३,६.३५ ॥"
  },
  {
    "text": "<b>इन्द्र उवाच</b>\nकर्म वा कीदृशं ब्रह्मन्प्रायश्चित्तं च कीदृशम् ।\nतत्सर्वं श्रोतुमिच्छामि तन्मे विस्तरतो वद ॥ ३,६.३६ ॥"
  },
  {
    "text": "<b>बृहस्पतिरुवाच</b>\nहननस्तेयहिंसाश्च पानमन्याङ्गनारतिः ।\nकर्म पञ्चविधं प्राहुर्दुष्कृतं धरणीपतेः ॥ ३,६.३७ ॥"
  },
  {
    "text": "ब्रह्मक्षत्रियविट्शूद्रगोतुरङ्गखरोष्ट्रकाः ।\nचतुष्पदोऽण्डजाब्जाश्च तिर्यचोऽनस्थिकास्तथा ॥ ३,६.३८ ॥"
  },
  {
    "text": "अयुतं च सहस्रं च शतं दश तथा दश ।\nदशपञ्चत्रिरेकार्धमानुपूर्व्यादिदं भवेत् ॥ ३,६.३९ ॥"
  },
  {
    "text": "ब्रह्मक्षत्रविशां स्त्रीणामुक्तार्थे पापमादिशेत् ।\nपितृमातृगुरुस्वामि पुत्राणां चैव निष्कृतिः ॥ ३,६.४० ॥"
  },
  {
    "text": "गुर्वाज्ञया कृतं पापं तदाज्ञालङ्घनेर्ऽथकम् ।\nदशब्राह्मणभृत्यर्थमेकं हन्याद्द्विजं नृपः ॥ ३,६.४१ ॥"
  },
  {
    "text": "शतब्राह्मणभृत्यर्थं ब्राह्मणो ब्राह्मणं तु वा ।\nपञ्चब्रह्मविदामर्थे त्रैश्यमेकं तु दण्डयेत् ॥ ३,६.४२ ॥"
  },
  {
    "text": "वैश्यं दशविशामर्थे विशां वा दण्डयेत्तथा ।\nतथा शतविशामर्थे द्विजमेकं तु दण्डयेत् ॥ ३,६.४३ ॥"
  },
  {
    "text": "शूद्राणां तु सहस्राणां दण्डयेद्ब्राह्मणं तु वा ।\nतच्छतार्थं तु वा वैश्यं तद्दशार्द्धं तु शूद्रकम् ॥ ३,६.४४ ॥"
  },
  {
    "text": "बन्धूनां चैव मित्राणामिष्टार्थे तु त्रिपादकम् ।\nअर्थं कलत्रपुत्रार्थे स्वात्मार्थे न तु किञ्चन ॥ ३,६.४५ ॥"
  },
  {
    "text": "आत्मानं हन्तुमारब्धं ब्राह्मणं क्षत्रियं विशम् ।\nगां वा तुरगमन्यं वा हत्वा दोषैर्न लिप्यते ॥ ३,६.४६ ॥"
  },
  {
    "text": "आत्मदारात्मजभ्रातृबन्धूनां च द्विजोत्तम ।\nक्रमाद्दशगुणो दोषो रक्षणे च तथा फलम् ॥ ३,६.४७ ॥"
  },
  {
    "text": "भूपद्विजश्रोत्रियवेदविद्व्रतीवेदान्तविद्वेदविदां विनाशे ।\nएकद्विपञ्चाशदथायुतं च स्यान्निष्कृतिश्चेति वदन्ति संतः ॥ ३,६.४८ ॥"
  },
  {
    "text": "तेषां च रक्षणविधौ हि कृते च दाने पूर्वोदितोत्तरगुणं प्रवदन्ति पुण्यम् ।\nतेषां च दर्शनविधौ नमने चकार्ये शूश्रूषणेऽपि चरतां सदृशांश्च तेषाम् ॥ ३,६.४९ ॥"
  },
  {
    "text": "सिंहव्याघ्रमृगादीनि लोकहिंसाकराणि तु ।\nनृपो हन्याच्च सततं देवार्थे ब्राह्मणार्थके ॥ ३,६.५० ॥"
  },
  {
    "text": "आपत्स्वात्मार्थके चापि हत्वा मेध्यानि भक्षयेत् ॥ ३,६.५१ ॥"
  },
  {
    "text": "नात्मार्थे पाचयेदन्न नात्मार्थे पाचयेत्पशून् ।\nदेवार्थे ब्राह्मणार्थे वा पचमानो न लिप्यते ॥ ३,६.५२ ॥"
  },
  {
    "text": "पुरा भगवती माया जगदुज्जीवनोन्मुखी ।\nससर्ज सर्वदेवांश्च तथैवासुरमानुषान् ॥ ३,६.५३ ॥"
  },
  {
    "text": "तेषां संरक्षणार्थाय पशूनपि चतुर्दश ।\nयज्ञाश्च तद्विधानानि कृत्वा चैनानुवाच ह ॥ ३,६.५४ ॥"
  },
  {
    "text": "यजध्वं पशुभिर्देवान्विधिनानेन मानवाः ।\nइष्टानि ये प्रदास्यन्ति पुष्टास्ते यज्ञभाविताः ॥ ३,६.५५ ॥"
  },
  {
    "text": "एवं प्रवर्तितं चक्रं नानुवर्तयतीह यः ।\nदरिद्रो नारकश्चैव भवेज्जन्मनि जन्मनि ॥ ३,६.५६ ॥"
  },
  {
    "text": "देवतार्थे च पित्रर्थे तथैवाभ्यागते गुरौ ।\nमहदागमने चैव हन्यान्मेध्यान्पशून्द्विजः ॥ ३,६.५७ ॥"
  },
  {
    "text": "आपत्सु ब्राह्मणो मांसं मेध्यमश्नन्न दोषभाक् ।\nविहितानि तु कार्याणि प्रतिषिद्धानि वर्जयेत् ॥ ३,६.५८ ॥"
  },
  {
    "text": "पुराभूद्युवनाश्वस्य देवतानां महाक्रतुः ।\nममायमिति देवानां कलहः समजायत ॥ ३,६.५९ ॥"
  },
  {
    "text": "तदा विभज्य देवानां मानुषांश्च पशूनपि ।\nविभज्यैकैकशः प्रदाद्ब्रह्मा लोकपितामहः ॥ ३,६.६० ॥"
  },
  {
    "text": "ततस्तु परमा शक्तिर्भूतसंधसहायिनी ।\nकुपिताभूत्ततो ब्रह्मा तामुवाच नयान्वितः ॥ ३,६.६१ ॥"
  },
  {
    "text": "प्रादुर्भूता समुद्वीक्ष्य भूतानन्दभयान्वितः ।\nप्राञ्जलिः प्रणतस्तुत्वा प्रसीदेति पुनः पुनः ॥ ३,६.६२ ॥"
  },
  {
    "text": "प्रादुर्भूता यतोऽसि त्वं कृतर्थोऽस्मि पुरो मम ।\nत्वयैतदखिलं कर्म निर्मितं सुशुभाशुभम् ॥ ३,६.६३ ॥"
  },
  {
    "text": "श्रुतयः स्मृतयश्चैव त्वयैव प्रतिपादिताः ।\nत्वयैव कल्पिता यागा मन्मुखात्तु महाक्रतौ ॥ ३,६.६४ ॥"
  },
  {
    "text": "ये विभक्तास्तु पशवो देवानां परमेश्वरि ।\nते सर्वे तावकाः संतुभूतानामपि तृप्तये ॥ ३,६.६५ ॥"
  },
  {
    "text": "इत्युक्त्वान्तर्दधे तेषां पुर एव पितामहः ।\nतदुक्तेनैव विधिना चकार च महाक्रतून् ॥ ३,६.६६ ॥"
  },
  {
    "text": "इयाज च परां शक्तिं हत्वा मेध्यान्पशूनपि ।\nतत्तद्विभागो वेदेषु प्रोक्तत्वादिह नोदितः ॥ ३,६.६७ ॥"
  },
  {
    "text": "स्त्रियः शुद्रास्तथा मांसमादद्युर्ब्राह्मणं विना ।\nआपत्सु ब्राह्मणो वापि भक्षयेद्गुर्वनुज्ञया ॥ ३,६.६८ ॥"
  },
  {
    "text": "शिवोद्भवमिदं पिण्डमत्यर्थं शिवतां गतम् ।\nउद्बुध्यस्व पशो त्वं हि नाशिवः सञ्छिवो ह्यसि ॥ ३,६.६९ ॥"
  },
  {
    "text": "ईशः सर्वजगत्कर्ता प्रभवः प्रलयस्तथा ।\nयतो विश्वाधिको रुद्रस्तेन रुद्रोऽसि वै पशो ॥ ३,६.७० ॥"
  },
  {
    "text": "अनेन तुरगं गा वा गजोष्ट्रमहिषादिकम् ।\nआत्मार्थं वा परार्थं वा हत्वा दोषैर्न लिप्यते ॥ ३,६.७१ ॥"
  },
  {
    "text": "गृहानिष्टकरान्वापि नागाखुबलिवृश्चिकान् ।\nएतद्गृहाश्रमस्थानां क्रियाफलमभीप्सताम् ।\nमनःसंकल्पसिद्धानां महतां शिववर्चसाम् ॥ ३,६.७२ ॥"
  },
  {
    "text": "पशुयज्ञेन चान्येषामिष्टा पूर्तिकरं भवेत् ।\nजपहोमार्चनाद्यैस्तु तेषामिष्टं च सिध्यति ॥ ३,६.७३ ॥"
  },
  {
    "text": "इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने हिंसाद्यस्वरूपकथनं नाम षष्ठोऽध्यायः"
  }
]
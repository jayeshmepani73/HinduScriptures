[
  {
    "text": "ततः श्रुत्वा वधं तेषां तपोबलवतामपि ।\nन्यश्वसत्कृष्णसर्पेन्द्र इव भण्डो महासुरः ॥ ३,२५.१ ॥"
  },
  {
    "text": "एकान्ते मन्त्रयामास स आहूय महोदरौ ।\nभण्डः प्रचण्डशैण्डीर्यः काङ्क्षमाणो रणे जयम् ॥ ३,२५.२ ॥"
  },
  {
    "text": "युवराजोऽपि सक्रोधो विषङ्गेण यवीयसा ।\nभण्डासुरं नमस्कृत्य मन्त्रस्थानमुपागमत् ॥ ३,२५.३ ॥"
  },
  {
    "text": "अत्याप्तैर्मन्त्रिभिर्युक्तः कुटिलाक्षपुरःसरैः ।\nललिताविजये मन्त्रं चकार क्वथिताश्यः ॥ ३,२५.४ ॥"
  },
  {
    "text": "भण्ड उवाच\nअहो बत कुलभ्रंशः समायातः सुरद्विषाम् ।\nउपेक्षामधुना कर्तुं प्रवृत्तो बलवान्विधिः ॥ ३,२५.५ ॥"
  },
  {
    "text": "मद्भृत्यनाममात्रेण विद्रवन्ति दिवौकसः ।\nतादृशानामिहास्माकमागतोऽयं विपर्ययः ॥ ३,२५.६ ॥"
  },
  {
    "text": "करोति बलिनं क्लीबं धनिनं धनवर्जितम् ।\nदीर्घायुषमनायुष्कं दुर्धाता भवितव्यता ॥ ३,२५.७ ॥"
  },
  {
    "text": "क्व सत्त्वमस्मद्बाहुनां क्वेयं दुर्ल्ललिता वधूः ।\nअकाण्ड एव विधिना कृतोऽयं निष्ठुरो विधिः ॥ ३,२५.८ ॥"
  },
  {
    "text": "सर्पिणीमाययोदग्रास्तंया दुर्घटशौर्यया ।\nअधिसंग्रामभूचक्रे सेनान्यो विनिपातिताः ॥ ३,२५.९ ॥"
  },
  {
    "text": "एवमुद्दामदर्पाढ्या वनिता कापि मायिनी ।\nयदि संप्रहरत्यस्मान्धिग्बलं नो भुजार्जितम् ॥ ३,२५.१० ॥"
  },
  {
    "text": "इमं प्रसंगं वक्तुं च जिह्वा जिह्वेति मामकी ।\nवनिता किमु मत्सैन्यं मर्द यिष्यति दुर्मदा ॥ ३,२५.११ ॥"
  },
  {
    "text": "तदत्र मूलच्छेदाय तस्या यत्नो विधीयताम् ।\nमया चारमुखाज्ज्ञाता तस्या वृत्तिर्महाबला ॥ ३,२५.१२ ॥"
  },
  {
    "text": "सर्वेषामपि सैन्यानां पश्चादेवावतिष्ठते ।\nअग्रतश्चलितं सैन्यं हयहस्तिरथादिकम् ॥ ३,२५.१३ ॥"
  },
  {
    "text": "अस्मिन्नेव ह्यवसरे पार्ष्णिग्राहो विधीयताम् ।\nपार्ष्णिग्रहमिमं कर्तुं विषङ्गश्चतुरो भवेत् ॥ ३,२५.१४ ॥"
  },
  {
    "text": "तेन प्रौढमदोन्मता बहुसंग्रामदुर्मदाः ।\nदश पञ्च च सेनान्यः सह यान्तु युयुत्सया ॥ ३,२५.१५ ॥"
  },
  {
    "text": "पृष्ठतः परिवारास्तु न तथा संति ते पुनः ।\nअल्पैस्तु रक्षिता वै स्यात्तेनैवासौ सुनिग्रहा ॥ ३,२५.१६ ॥"
  },
  {
    "text": "अतस्त्वं बहुसन्नाहमाविधाय मदोत्कटः ।\nविषङ्ग गुप्तरूपेण पार्ष्णिग्राहं समाचर ॥ ३,२५.१७ ॥"
  },
  {
    "text": "अल्पीयसी त्वया सार्द्धं सेना गच्छतु विक्रमात् ।\nसज्जाश्च लन्तु सेनान्यो दिक्पालविजयोद्धताः ॥ ३,२५.१८ ॥"
  },
  {
    "text": "अक्षौहिण्यश्च सेनानां दश पञ्च चलन्तु ते ।\nत्वं गुप्तवेषस्तां दुष्टां सन्निपत्य दृढं जहि ॥ ३,२५.१९ ॥"
  },
  {
    "text": "सैव निःशेषशक्तीनां मूलभूता महीयसी ।\nतस्याः समूलनाशेन शक्तिवृन्दं विनश्यति ॥ ३,२५.२० ॥"
  },
  {
    "text": "कन्दच्छेदे सरोजिन्या दलजालमिवांभसि ।\nसर्वेषामेव पश्चाद्यो रथश्चलति भासुरः ॥ ३,२५.२१ ॥"
  },
  {
    "text": "दशयोजनसंपन्ननिजदेहसमुच्छ्रयः ।\nमहामुक्तातपत्रेण सर्वोद्ध्व परिशोभितः ॥ ३,२५.२२ ॥"
  },
  {
    "text": "वहन्मुहर्वीज्यमानं चामराणां चतुष्टयम् ।\nउत्तङ्गकेतुसंघातलिखितांबुदमण्डलः ॥ ३,२५.२३ ॥"
  },
  {
    "text": "तस्मिन्रथे समायाति सा दृष्टा हरिणेक्षणा ।\nनिबृतं संनिपत्य त्वं चिह्नेनानेन लक्षिताम् ॥ ३,२५.२४ ॥"
  },
  {
    "text": "तां विजित्य दुराचारां केशेष्वा कृष्य मर्दय ।\nपुरतश्चलिते सैन्ये सत्त्वशालिनि सा वधूः ॥ ३,२५.२५ ॥"
  },
  {
    "text": "स्त्रीमात्ररक्षा भवतो वशमेष्यति सत्त्वरम् ।\nभवत्सहायभूतायां सेनेन्द्राणामिहाभिधा ॥ ३,२५.२६ ॥"
  },
  {
    "text": "शृणु यैर्भवतो युद्धे साह्यकार्यमतन्द्रितैः ।\nआद्यो मदनको नाम दीर्घजिह्वो द्वितीयकः ॥ ३,२५.२७ ॥"
  },
  {
    "text": "हुबको हुलुमुलुश्च कक्लसः कक्लिवाहनः ।\nथुक्लसः पुण्ड्रकेतुश्च चण्डबाहुश्च कुक्कुरः ॥ ३,२५.२८ ॥"
  },
  {
    "text": "जंबुकाक्षो जंभनश्च तीक्ष्णशृङ्गस्त्रिकण्टकः ।\nचन्द्रगुप्तश्च पञ्चैते दश चोक्ताश्चमूवराः ॥ ३,२५.२९ ॥"
  },
  {
    "text": "एकैकाक्षौहिणीयुक्ताः प्रत्येकं भवता सह ।\nआगमिष्यन्ति सेनान्यो दमनाद्या महाबलाः ॥ ३,२५.३० ॥"
  },
  {
    "text": "परस्य कटकं नैव यथा जानाति ते गतिम् ।\nतथा गुप्तसमाचारः पार्ष्णिग्राहं समाचर ॥ ३,२५.३१ ॥"
  },
  {
    "text": "अस्मिन्कार्ये सुमहतां प्रौढिमानं समुद्वहन् ।\nनिषङ्ग त्वं हि तभसे जयसिद्धिमनुत्तमाम् ॥ ३,२५.३२ ॥"
  },
  {
    "text": "इति मन्त्रितमन्त्रोऽयं दुर्मन्त्री भण्डदानवः ।\nविषङ्गं प्रेषयामास रक्षितं सैन्यपालकैः ॥ ३,२५.३३ ॥"
  },
  {
    "text": "अथ श्रीललितादेव्याः पार्ष्णिग्राहकृतोद्यमे ।\nयुवराजानुजे दैत्ये सूर्योऽस्तगिरिमाययौ ॥ ३,२५.३४ ॥"
  },
  {
    "text": "प्रथमे युद्धदिवसे व्यतीते लोकभीषणे ।\nअन्धकारः समभवत्तस्य बाह्यचिकीर्षया ॥ ३,२५.३५ ॥"
  },
  {
    "text": "महिषस्कन्धधूम्राभं वनक्रोडवपुर्द्दुति ।\nनीलकण्ठनिभच्छायं निबिडं पप्रथे तमः ॥ ३,२५.३६ ॥"
  },
  {
    "text": "कुञ्जेषु पिण्डितमिव प्रधावदिव संधिषु ।\nउज्जिहानमिव क्षोणीविवरेभ्यः सहस्रशः ॥ ३,२५.३७ ॥"
  },
  {
    "text": "निर्गच्छदिव शैलानां भूरि कन्दरमन्दिरात् ।\nक्वचिद्दीपप्रभाजाले कृतकातरचेष्टितम् ॥ ३,२५.३८ ॥"
  },
  {
    "text": "दत्तावलंबनमिव स्त्रीणां कर्णोत्पलत्विषि ।\nएकीभूतमिव प्रौढदिङ्नागमिव कज्जले ।\nआबद्धमैत्रकमिव स्फुरच्छाद्वलमण्डले ॥ ३,२५.३९ ॥"
  },
  {
    "text": "कृतप्रियाश्लेषमिव स्फुरन्तीष्वसियष्टिषु ।\nगुप्तप्रविष्टमिव च श्यामासु वनपङ्क्तिषु ॥ ३,२५.४० ॥"
  },
  {
    "text": "क्रमेण बहुलीभूतं प्रससार महत्तमः ।\nत्रियामावामनयना नीलकञ्चुकरोचिषा ॥ ३,२५.४१ ॥"
  },
  {
    "text": "तिमिरेणावृतं विश्वं न किञ्चित्प्रत्यपद्यत ।\nअसुराणां प्रदुष्टानां रात्रिरेव बलावहा ॥ ३,२५.४२ ॥"
  },
  {
    "text": "तेषां मायाविलासोऽयं तस्यामेव हि वर्धते ।\nअथ प्रचलितं सैन्यं विषङ्गेण महौजसा ॥ ३,२५.४३ ॥"
  },
  {
    "text": "धौतखड्गलताच्छायावर्धिष्णु तिमिरच्छटम् ।\nदमनाद्याश्च सेनान्यः श्मामकङ्कटधारिणः ॥ ३,२५.४४ ॥"
  },
  {
    "text": "श्यामोष्णीषधराः श्यामवर्णसर्वपरिच्छदाः ।\nएकत्वमिव संप्राप्तास्तिमिरेणातिभूयसा ॥ ३,२५.४५ ॥"
  },
  {
    "text": "विषङ्गमनुसंचेलुः कृताग्रजनमस्कृतिम् ।\nकूटेन युद्धकृत्येन विजिगीषुर्महेश्वरीम् ॥ ३,२५.४६ ॥"
  },
  {
    "text": "मेघडंबरकं नाम दधे वक्षसि कङ्कटम् ।\nयथा तस्य निशायुद्धानुरूपो वेषसंग्रहः ॥ ३,२५.४७ ॥"
  },
  {
    "text": "तथा कृतवती सेना श्यामलं कञ्चुकादिकम् ।\nन च दुन्दुभिनिस्वानो न च मर्द्दलगर्जितम् ॥ ३,२५.४८ ॥"
  },
  {
    "text": "पणवानकभेरीणां न च घोषविजृंभणम् ।\nगुप्ताचाराः प्रचलितास्तिमिरेण समावृताः ॥ ३,२५.४९ ॥"
  },
  {
    "text": "परैरदृश्यगतयो विष्कोशीकृतरिष्टयः ।\nपश्चिमाभिमुखं यान्ति ललितायाः पताकिनीम् ॥ ३,२५.५० ॥"
  },
  {
    "text": "आवृतोत्तरमार्गेण पूर्वभागमशिश्रियन् ।\nनिश्वासमपि सस्वानमकुर्वन्तः पदेपदे ॥ ३,२५.५१ ॥"
  },
  {
    "text": "सावधानाः प्रचलिताः पार्ष्णिग्राहाय दानवाः ।\nभूयः पुरस्य दिग्भागं गत्वा मन्दपराक्रमाः ॥ ३,२५.५२ ॥"
  },
  {
    "text": "ललितासैन्यमेव स्वान्सूचयन्तः प्रपृच्छतः ।\nआगत्य निभृतं पृष्ठे कवचच्छन्नविग्रहाः ॥ ३,२५.५३ ॥"
  },
  {
    "text": "चक्रराजरथं तुङ्गं मेरुमन्दरसंनिभम् ।\nअपश्यन्नतिदीप्ताभिः शक्तिभिः परिवारितम् ॥ ३,२५.५४ ॥"
  },
  {
    "text": "तत्र मुक्तातपत्रस्य वर्त्तमानामधःस्थले ।\nसहस्रादित्यसंकाशां पश्चिमाभिमुखीं स्थिताम् ॥ ३,२५.५५ ॥"
  },
  {
    "text": "कामेश्वर्यादिनित्याभिः स्वसमानसमृद्धिभिः ।\nनर्मालापविनोदेन सेव्यमानां रथोत्तमे ॥ ३,२५.५६ ॥"
  },
  {
    "text": "तां तथाभूतवृत्तान्ताम तादृशरणोद्यमाम् ।\nपुरोगतं महत्सैन्यं वीक्षमाण सकौतुकम् ॥ ३,२५.५७ ॥"
  },
  {
    "text": "मन्वानश्च हि तामेव विषङ्गः सुदुराशयः ।\nपृष्ठवंशे रथेन्द्रस्य घट्टयामास सैनिकैः ॥ ३,२५.५८ ॥"
  },
  {
    "text": "तत्राणि मादिशक्तीनां परिवारवरूथिनी ।\nमहाकलकलं चक्रुरणिमाद्याः परःशतम् ॥ ३,२५.५९ ॥"
  },
  {
    "text": "पट्टिशैर्द्रुघणैश्चैव भिन्दिपालैर्भुशुण्डिभिः ।\nकठोरवज्रनिर्धातनिष्ठुरैः शक्तिमण्डलैः ॥ ३,२५.६० ॥"
  },
  {
    "text": "मर्दयन्तो महासत्त्वाः समरं बहुमेनिरे ।\nआकस्मिकरणोत्साहविपर्याविष्टविग्रहम् ॥ ३,२५.६१ ॥"
  },
  {
    "text": "अकाण्डक्षुभितं चासीद्रथस्थं शक्तिमण्डलम् ।\nविपाटैः पाटयामासुरदृश्यैरन्धकारिणः ॥ ३,२५.६२ ॥"
  },
  {
    "text": "ततश्चक्ररथेन्द्रस्य नवमे पर्वणि स्थिताः ।\nअदृश्यमानशस्त्राणामदृश्यनिजवर्मणाम् ॥ ३,२५.६३ ॥"
  },
  {
    "text": "तिमिरच्छन्नरूपाणां दानवानां शिलीमुखैः ।\nइतस्ततो बहु क्लिष्टं छन्नवर्मितमर्मवत् ॥ ३,२५.६४ ॥"
  },
  {
    "text": "शक्तीनां मण्डलं तेने क्रन्दनं ललितां प्रति ।\nपूर्वानुक्रम तस्तत्र संप्राप्तं सुमहद्भयम् ॥ ३,२५.६५ ॥"
  },
  {
    "text": "कर्णाकर्णिकयाकर्ण्य ललिता कोपमादधे ।\nएतस्मिन्नन्तरे भण्डश्चण्डदुर्मत्रिपण्डितः ॥ ३,२५.६६ ॥"
  },
  {
    "text": "दशाक्षौहिणिकायुक्तं कुटिलाक्षं महौजसम् ।\nललितासैन्यनाशाय युद्धाय प्रजिघाय सः ॥ ३,२५.६७ ॥"
  },
  {
    "text": "यथा पश्चात्कलकलं श्रुत्वाग्रेवर्तिनी चमूः ।\nनागच्छति तथा चक्रे कुटिलाक्षो महारणम् ॥ ३,२५.६८ ॥"
  },
  {
    "text": "एवं चोभयतो युद्धं पश्चादग्रे तथाभवत् ।\nअत्यन्ततुमुलं चासीच्छक्तीनां सैनिके महत् ॥ ३,२५.६९ ॥"
  },
  {
    "text": "नक्तसत्त्वाश्च दैत्येन्द्रास्तिमिरेण समावृताः ।\nइतस्ततः शिथिलतां कण्टके निन्युरुद्धताः ॥ ३,२५.७० ॥"
  },
  {
    "text": "निषङ्गेण दुराशेन धमनाद्यैश्चमूवरैः ।\nचमूभिश्च प्रणहिता न्यपतञ्छत्रुकोटयः ॥ ३,२५.७१ ॥"
  },
  {
    "text": "ताभिर्दैत्यास्त्रमालाभिश्चक्रराजरथो वृतः ।\nबकावलीनिबिडतः शैलराज इवाबभौ ॥ ३,२५.७२ ॥"
  },
  {
    "text": "आक्रान्तपर्वणाधस्ताद्विषङ्गेण दुरात्मना ।\nमुक्त एकः शरोदेव्यास्तालवृन्तमचूर्णयत् ॥ ३,२५.७३ ॥"
  },
  {
    "text": "अथ तेनाव्याहितेन संभ्रान्ते शक्तिमण्डले ।\nकामेश्वरीमुखा नित्या महान्तं क्रोधमाययुः ॥ ३,२५.७४ ॥"
  },
  {
    "text": "ईषद्भृकुटिसंसक्तं श्रीदेव्या वदनांबुजम् ।\nअवलोक्य भृशोद्विग्ना नित्या दधुरतिश्रमम् ॥ ३,२५.७५ ॥"
  },
  {
    "text": "नित्या कालस्वरूपिण्यः प्रत्येकं तिथिविग्रहाः ।\nक्रोधमुद्वीक्ष्य सन्नाज्ञ्या युद्धाय दधुरुद्यमम् ॥ ३,२५.७६ ॥"
  },
  {
    "text": "प्रणिपत्य च तां देवीं महाराज्ञीं महोदयाम् ।\nऊचुर्वाचमकाण्डोत्थां युद्धकौतुकगद्गदाम् ॥ ३,२५.७७ ॥"
  },
  {
    "text": "तिथिनित्या उचुः ।\nदेवदेवी महाराज्ञी तवाग्रे ब्रेक्षितां चमूम् ।\nदण्डिनीमन्त्रनाथादिमहाशक्त्याभपालिताम् ॥ ३,२५.७८ ॥"
  },
  {
    "text": "धर्षितु कातरा दुष्टा मायाच्छद्मपरायणाः ।\nपार्ष्णिग्राहेण युद्धेन बाधन्ते रथपुङ्गवम् ॥ ३,२५.७९ ॥"
  },
  {
    "text": "तस्मात्तिमिरसंछन्नमूर्तीनां विबुधद्रुहाम् ।\nशमयामो वयं दर्पं क्षणमात्रं विलोकय ॥ ३,२५.८० ॥"
  },
  {
    "text": "या वह्निवासिनी नित्या या ज्वालामालिनी परा ।\nताभ्यां प्रदीपिते युद्धे द्रष्टुं शक्ताः सुरद्विषः ॥ ३,२५.८१ ॥"
  },
  {
    "text": "प्रशमय्य महादर्पं पार्ष्णिग्राहप्रवर्तिनाम् ।\nसहसैवागमिष्यामः सेवितुं श्रीपदांबुजम् ।\nआज्ञां देहि महाराज्ञि मर्दनार्थं दुरात्मनाम् ॥ ३,२५.८२ ॥"
  },
  {
    "text": "इत्युक्ते सति नित्याभिस्तथास्त्विति जगाद सा ।\nअथ कामेश्वरी नित्या प्रणम्य ललितेश्वरीम् ।\nतया संप्रेषिता ताभिः कुण्डलीकृत कार्मुका ॥ ३,२५.८३ ॥"
  },
  {
    "text": "सा हन्तुं तान्दुराचारान्कूटयुद्धकृतक्षणान् ।\nबालारुणमिव क्रोधारुणं वक्त्रं वितन्वती ॥ ३,२५.८४ ॥"
  },
  {
    "text": "रे रे तिष्ठत पापिष्ठा मायानिष्ठाश्छिनद्मि वः ।\nअन्धकारमनुप्राप्य कूटयुद्धपरायणाः ॥ ३,२५.८५ ॥"
  },
  {
    "text": "इति तान्भर्त्सयन्ती सा तूणीरोत्खातसायकात् ।\nपर्वावरोहणं चक्रे क्रोधेन प्रस्खलद्गतिः ॥ ३,२५.८६ ॥"
  },
  {
    "text": "सज्जकार्मुकहस्ताश्च भगमालापुरःसराः ।\nअन्याश्च चरिता नित्याः कृत पर्वावरोहणाः ॥ ३,२५.८७ ॥"
  },
  {
    "text": "ज्वालामालिनि नित्या च या नित्या वह्निवासिनी ।\nसज्जे युद्धे स्वतेजोभिः समदीपयतां रणे ॥ ३,२५.८८ ॥"
  },
  {
    "text": "अथ ते दुष्टदनुजाः प्रदीप्ते युद्धमण्डले ।\nप्रकाशवपुषस्तत्र मरान्तं क्रोधमाययुः ॥ ३,२५.८९ ॥"
  },
  {
    "text": "कामेश्वर्यादिका नित्यास्ताः पञ्चदश सायुधाः ।\nससिंहनादास्तान्दैत्यानमृद्नन्नेव हेलया ॥ ३,२५.९० ॥"
  },
  {
    "text": "महाकलकलस्तत्र समभूद्युद्धसीमनि ।\nमन्दरक्षोभितांभोदिवेल्लत्कल्लोलमण्डलः ॥ ३,२५.९१ ॥"
  },
  {
    "text": "ताश्च नित्यावलत्क्वाणकङ्कणैर्युधि पाणिभिः ।\nआकृष्य प्रामकोदण्डास्तेनिरे युद्धमुद्धतम् ॥ ३,२५.९२ ॥"
  },
  {
    "text": "यामत्रितयपर्यन्तमेवं युद्धमवर्त्तत ।\nनित्यानां निशितैर्बाणैरक्षौहिण्यश्च संहृताः ॥ ३,२५.९३ ॥"
  },
  {
    "text": "जघान दमनं दुष्टं कामेशी प्रथमं शरैः ।\nदीर्घजिह्वं चमूनाथं भगमाला व्यदारत् ॥ ३,२५.९४ ॥"
  },
  {
    "text": "नित्यक्लिन्ना च भेरुण्डा हुम्बेकं हुलुमल्लकम् ।\nकक्लसं वह्निवासा च निजघान शरैः शतैः ॥ ३,२५.९५ ॥"
  },
  {
    "text": "महावज्रेश्वरी बाणैरभिनत्केकिवाहनम् ।\nपुक्लसं शिवदूती च प्राहिणोद्यमसादनम् ॥ ३,२५.९६ ॥"
  },
  {
    "text": "पुण्ड्रकेतुं भुजोद्दण्डं त्वरिता समदारयत् ।\nकुलसुन्दरिका नित्या चण्डबाहुं च कुक्कुरम् ॥ ३,२५.९७ ॥"
  },
  {
    "text": "अथ निलपताका च विजया च जयोद्धते ।\nजंबुकाक्षं जृंभणं च व्यतन्वातां रणे बलिम् ।\nसर्वमङ्गलिका नित्या तीक्ष्णशृङ्गमखण्डयत् ।\nज्वालामालिनिका नित्या जघानोग्रं त्रिकर्णकम् ॥ ३,२५.९८ ॥"
  },
  {
    "text": "चन्द्रगुप्तं च दुःशीलं चित्रं चित्रा व्यदारत् ।\nसेनानाथेषु सर्वेषु निहतेषु दुरात्मसु ॥ ३,२५.९९ ॥"
  },
  {
    "text": "विषङ्गः परमः कुद्धश्चचाल पुरतो बली ।\nअथ यामावशेषायां यामिन्यां घटिकाद्वयम् ॥ ३,२५.१०० ॥"
  },
  {
    "text": "नित्याभिः सह संग्रामं विधाय स दुराशयः ।\nअशक्यत्वं समुद्दिश्य चक्राम प्रपलायितुम् ॥ ३,२५.१०१ ॥"
  },
  {
    "text": "कामेश्वरीकराकृष्टचापोत्थौर्निशितैः शरैः ।\nभिन्नवर्मा दृढतरं विषङ्गो विह्वलाशयः ।\nहतावशिष्टैर्योधैश्च सार्धमेव पलायितः ॥ ३,२५.१०२ ॥"
  },
  {
    "text": "ताभिर्न निहतो दुष्टो यस्माद्वध्यः स दानवः ।\nदण्डनाथाशरेणैव कालदण्डसमत्विषा ॥ ३,२५.१०३ ॥"
  },
  {
    "text": "तस्मिन्पलायिते दुष्टे विषङ्गे भण्डसोदरे ।\nसा विभाता च रजनी प्रसन्नाश्चाभवन्दिशः ॥ ३,२५.१०४ ॥"
  },
  {
    "text": "पलायितं रणेवीरमनुसर्त्तुमनौचिती ।\nइति ताः समरान्नित्यास्तस्मिन्काले व्यरंसिषुः ॥ ३,२५.१०५ ॥"
  },
  {
    "text": "दैत्यशस्त्रव्रणस्यन्दिशोणितप्लुतविग्रहाः ।\nनित्याः श्रीललितां देवीं प्रणिपेतुर्जयोद्धताः ॥ ३,२५.१०६ ॥"
  },
  {
    "text": "इत्थं रात्रौ महद्युद्धं तत्र जातं भयङ्करम् ।\nनित्यानां रूपजालं च शस्त्रक्षतमलोकयत् ॥ ३,२५.१०७ ॥"
  },
  {
    "text": "श्रुत्वोदन्तं महाराज्ञी कृपापाङ्गेन सैक्षत ।\nतदालोकनमात्रेण व्रणो निर्व्रणतामगात् ॥ ३,२५.१०८ ॥"
  },
  {
    "text": "नित्यानां विक्रमैश्चापि ललिता प्रीतिमासदत् ॥ ३,२५.१०९ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने विषङ्गपलायनं नाम पञ्चविंशोऽध्याय"
  }
]
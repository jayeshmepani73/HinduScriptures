[
  {
    "text": "हयग्रीव उवाच\nसर्वज्ञद्यन्तरालस्योपरिष्टात्कलशोद्भव ।\nहस्तविंशतिरुन्नम्रं चतुर्नल्वप्रविस्तरम् ॥ ३,३७.१ ॥"
  },
  {
    "text": "वशिन्याद्यन्तरं ज्ञेयं प्राग्वत्सोपानमन्दिरम् ।\nसर्वरोगहरं नाम्ना तच्चक्रमिति विश्रुतम् ॥ ३,३७.२ ॥"
  },
  {
    "text": "वशिन्याद्यास्तत्र देव्यः पूर्वादिदिगनुक्रमात् ।\nस्वरैस्तु रहितास्तत्र प्रथमा वशिनीश्वरी ॥ ३,३७.३ ॥"
  },
  {
    "text": "कवर्गसहिता पश्चात्कामेश्वर्याख्यवाङ्मयी ।\nचवर्गजुष्टा वागीशी मोदिनी स्यात्तृतीयका ॥ ३,३७.४ ॥"
  },
  {
    "text": "टवर्गमण्डिताकारा विमलाख्या सरस्वती ।\nतवर्गेण तथोपेता पञ्चमी वाक्प्रधारणा ॥ ३,३७.५ ॥"
  },
  {
    "text": "पवर्गेण परिस्फीता षष्ठी तु जयिनी मता ।\nयादिवर्णचतुष्कोणे सर्वैश्वर्यादिवाङ्मयी ॥ ३,३७.६ ॥"
  },
  {
    "text": "साधिकाक्षरषट्केन कौलिनी त्वष्टमी मता ।\nएता देव्यो जपरता मुक्ताभरणमण्डिताः ॥ ३,३७.७ ॥"
  },
  {
    "text": "सदा स्फुरद्गद्यपद्यलहरीलालिता मताः ।\nकाव्यैश्च नाटकैश्चैव मधुरैः कर्णहारिभिः ।\nविनोदयन्त्यः श्रीदेवीं वर्तन्ते कुम्भसम्भवः ॥ ३,३७.८ ॥"
  },
  {
    "text": "एता रहस्यनाम्नैव ख्याता वातापितापन ।\nनायिका स्वस्य चक्रस्य सिद्धानाम्ना प्रकीर्तिता ॥ ३,३७.९ ॥"
  },
  {
    "text": "अस्य चक्रस्य संरक्षाकारिणी खेचरी मता ।\nवशिन्याद्यन्तरालस्योपरिष्टाद्विन्ध्यमर्दन ॥ ३,३७.१० ॥"
  },
  {
    "text": "हस्तविंशतिरुन्नम्रं चतुर्नल्वप्रविस्तरम् ।\nअस्त्रं चक्रमितिज्ञेयं तत्र बाणादिदेवताः ॥ ३,३७.११ ॥"
  },
  {
    "text": "पञ्च बाणेश्वरीदेव्यः पञ्च कामेश्वराशुगाः ।\nअङ्कुशद्वितयं दीप्तमादिस्त्रीपुंसयोर्द्वयोः ॥ ३,३७.१२ ॥"
  },
  {
    "text": "धनुर्द्वयं च विन्ध्यारे नव पुण्ड्रेषु कल्पितम् ।\nपाशद्वयं च दीप्ताभं चत्वार्यस्त्राणि कुम्भज ॥ ३,३७.१३ ॥"
  },
  {
    "text": "कामेश्वर्यास्तु चत्वारि चत्वारि श्रीमहेशितुः ।\nआहत्याष्टायुधानीति प्रज्वलन्ति विभान्ति च ॥ ३,३७.१४ ॥"
  },
  {
    "text": "भण्डासुरमहायुद्धे दुष्टदानवशोणितैः ।\nपीतैरतीव तृप्तानिदिव्यास्त्राण्यति जाग्रति ॥ ३,३७.१५ ॥"
  },
  {
    "text": "एतेषामायुधानां तु परिवारायुधान्यलम् ।\nवर्तन्तेऽस्त्रान्तरे तत्र तेषां संख्या तु कोटिशः ॥ ३,३७.१६ ॥"
  },
  {
    "text": "वज्रशक्तिः शतघ्नी च भुशुण्डी मुसलं तथा ।\nकृपाणः पट्टिशं चैव मुद्गरं भिन्दिपालकम् ॥ ३,३७.१७ ॥"
  },
  {
    "text": "एवमादीनि शस्त्राणि सहस्राणां सहस्रशः ।\nअष्टायुधमहाशक्तीः सेवन्ते मदविह्वलाः ॥ ३,३७.१८ ॥"
  },
  {
    "text": "अथ शस्त्रान्तरालस्योपरि वातापितापन ।\nहस्तविंशतिरुन्नम्रं चतुर्नल्वप्रविस्तरम् ।\nधिष्ण्यं तु समयेशीनां स्थानं च तिसृणां मतम् ॥ ३,३७.१९ ॥"
  },
  {
    "text": "कामेशाद्यास्तत्र देव्यस्तिस्रोऽन्या तु चतुर्थिका ।\nसैव निःशेषविश्वानां सवित्री ललितेश्वरी ॥ ३,३७.२० ॥"
  },
  {
    "text": "तिसृणां शृणु नामानि कामेशी प्रथमा मता ।\nवज्रेशी भगमाला च ताः सेवन्ते सहस्रशः ॥ ३,३७.२१ ॥"
  },
  {
    "text": "सर्वेषां दर्शनानां च या देव्यो विविधाः स्मृताः ।\nताः सर्वास्तत्र सेवन्ते कामेशादिमहोदयाः ॥ ३,३७.२२ ॥"
  },
  {
    "text": "एतासांच प्रसंगेषु नित्यानां च प्रसञ्जने ।\nचक्रिणीनां योगिनीनां श्रीदेवी पूरणात्मिका ॥ ३,३७.२३ ॥"
  },
  {
    "text": "या कामेश्वरदेवाङ्कशायिनी ललितांबिका ।\nकामेश्यादिचतुर्थी सा नित्यानां षोडशी मता ॥ ३,३७.२४ ॥"
  },
  {
    "text": "योगिनी चक्रदेवीनां नवमी परिकीर्तिता ।\nसमयेश्यन्तरालस्योपरिष्टादिल्वलान्तक ॥ ३,३७.२५ ॥"
  },
  {
    "text": "नाथान्तरमिति प्रोक्तं हस्तविंशतिरुन्नतम् ।\nचतुर्नल्वप्रविस्तारं प्राग्वत्सोपानमण्डितम् ॥ ३,३७.२६ ॥"
  },
  {
    "text": "तत्र नाथामहादेव्या योगशास्त्रप्रवर्त्तकाः ।\nसर्वेषां मन्त्रगुरवः सर्वविद्यामहार्णवाः ॥ ३,३७.२७ ॥"
  },
  {
    "text": "चत्वारो यागनाथाश्च लोकानामिह गुप्तये ।\nसृष्टाः कामंशदेवेन तेषां नामानि मे शृणु ॥ ३,३७.२८ ॥"
  },
  {
    "text": "मित्री च शोडिशश्चैव चर्याख्यः कुम्भसम्भव ।\nतैः सृष्टा बहवो लोकारक्षार्थं पादुकात्मकाः ॥ ३,३७.२९ ॥"
  },
  {
    "text": "दिव्यविद्या मानवौघसिद्धौघाः सुरतापसाः ।\nप्राप्तसालोक्यसारूप्यसायुज्यादिकसिद्धयः ॥ ३,३७.३० ॥"
  },
  {
    "text": "महान्तो गुरवस्तांस्तु सेवन्ते प्रचुरा गुरून् ।\nअथ नाथान्तरालस्योपरिष्टाद्धिष्ण्यमुत्तमम् ॥ ३,३७.३१ ॥"
  },
  {
    "text": "हस्तविंशतिरुन्नमं चतुर्नल्वप्रविस्तरम् ।\nनित्यान्तरमिति प्रोक्तं नित्याः पञ्चदशात्र वै ॥ ३,३७.३२ ॥"
  },
  {
    "text": "अथ कामेश्वरी नित्या नित्या च भगमालिनी ।\nनित्यक्लिन्ना अपि तथा भेरुण्डा वह्निवासिनी ॥ ३,३७.३३ ॥"
  },
  {
    "text": "महावज्रेश्वरी दूती त्वरिता कुलसुन्दरी ।\nनित्या नीलपताका च विजया सर्वमङ्गला ॥ ३,३७.३४ ॥"
  },
  {
    "text": "ज्वालामालिनिका चित्रेत्येताः पञ्चदशोदिताः ।\nएता देवीस्वरूपाः स्युर्महाबलपराक्रमाः ॥ ३,३७.३५ ॥"
  },
  {
    "text": "प्रथमा मुख्यतिथितां प्राप्ता व्याप्य जगत्त्रयाः ।\nकालत्रितयरूपाश्च कालग्रासविचक्षणाः ॥ ३,३७.३६ ॥"
  },
  {
    "text": "ब्रह्मादीनामशेषाणां चिरकालमुपेयुषाम् ।\nतत्तत्कालशतायुष्यरूपा देव्याज्ञया स्थिताः ॥ ३,३७.३७ ॥"
  },
  {
    "text": "नित्योद्यता निरान्तकाः श्रीपराङ्गसमुद्भवाः ।\nसेवन्ते जगतामृद्ध्यै ललितां चित्स्वरूपिणीम् ॥ ३,३७.३८ ॥"
  },
  {
    "text": "तासां भवनतां प्राप्ता दीप्ताः पञ्चदशेश्वराः ।\nविसृष्टिबिन्दुचक्रे तु षोडश्या भवनं मतम् ॥ ३,३७.३९ ॥"
  },
  {
    "text": "अथ नित्यान्तरालस्योपरिष्टात्कुम्भसम्भव ।\nअङ्गदेव्यन्तरं प्रोक्तं हस्तविंशातिरुन्नतम् ॥ ३,३७.४० ॥"
  },
  {
    "text": "चतुर्नल्वप्रविस्तारं प्राग्वत्सोपानमन्दिरम् ।\nतस्मिन्हृदयदेव्याद्याः शक्तयः संति वै मुने ॥ ३,३७.४१ ॥"
  },
  {
    "text": "हृद्देवी च शिरोदेवी शिखादेवी तथैव च ।\nवर्मदेवी दृष्टिदेवी शस्त्रदेवी षडीरिताः ॥ ३,३७.४२ ॥"
  },
  {
    "text": "अत्यन्तसन्निकृष्टास्ताः श्रीकामेश्वरसुभ्रुवः ।\nनवलावण्यपूर्णाङ्ग्यः सावधाना धृतायुधाः ॥ ३,३७.४३ ॥"
  },
  {
    "text": "परितो बिन्दुपीठे च भ्राम्यन्तो दृप्तमूर्तयः ।\nललिताज्ञाप्रवर्तिन्यो वशीनां पीठवर्तिकाः ॥ ३,३७.४४ ॥"
  },
  {
    "text": "अथाङ्गदेव्यन्तरस्योपरिष्टान्मण्डलाकृति ।\nबिन्दुनाद महापीठं दशहस्तसमुन्नतम् ॥ ३,३७.४५ ॥"
  },
  {
    "text": "नल्वाष्टकप्रविस्तारमुद्यदादित्यसंनिभम् ।\nबिन्दुपीठमिदं ज्ञेयं श्रीपीठमपि चेष्यते ॥ ३,३७.४६ ॥"
  },
  {
    "text": "महापीठमिति ज्ञेयं विद्यापीठमपीष्यते ।\nआनन्दपीठमपि च पञ्चाशत्पीठरूपधृक् ॥ ३,३७.४७ ॥"
  },
  {
    "text": "तत्र श्रीललितादेव्याः पञ्चब्रह्ममये महत् ।\nजागर्ति मञ्चरत्नं तु प्रपञ्चत्रयमूलकम् ॥ ३,३७.४८ ॥"
  },
  {
    "text": "तस्य मञ्चस्य पादास्तु चत्वारः परिकीर्तिताः ।\nदशहस्तसमुन्नम्रा हस्तत्रितयविष्ठिताः ॥ ३,३७.४९ ॥"
  },
  {
    "text": "ब्रह्मविष्णुमहेशानेश्वररूपत्वमागताः ।\nशक्तिभावमनुप्राप्ताः सदा श्रीध्यानयोगतः ॥ ३,३७.५० ॥"
  },
  {
    "text": "एकस्तु पञ्चपादः स्याज्जपाकुसुमसन्निभः ।\nब्रह्मात्मकः स विज्ञेयो वह्निदिग्भागमाश्रितः ॥ ३,३७.५१ ॥"
  },
  {
    "text": "चतुर्थो मञ्चपादस्तु कर्णिकारकसाररुक् ।\nईश्वरात्मा स विज्ञेय ईशदिग्भागमाश्रितः ॥ ३,३७.५२ ॥"
  },
  {
    "text": "एते सर्वे सायुधाश्च सर्वालङ्कारभूषिताः ।\nउपर्यधःस्तंभरूपा मध्ये पुरुषरूपिणः ॥ ३,३७.५३ ॥"
  },
  {
    "text": "श्रीध्यानमीलिताक्षाश्च श्रीध्यानान्निश्चलाङ्गकाः ।\nतेषामुपरि मञ्चस्य फलकस्तु सदाशिवः ॥ ३,३७.५४ ॥"
  },
  {
    "text": "विकासिदाडिमच्छायश्चतुर्नल्वप्रविस्तरः ।\nनल्वषट्कायामवांश्च सदाभास्वरमूर्तिमान् ॥ ३,३७.५५ ॥"
  },
  {
    "text": "अङ्गदेव्यन्तरारंभान्मञ्चस्य फलकावधि ।\nचिन्तामणिमयाङ्गानि तत्त्वरूपाणि तापस ॥ ३,३७.५६ ॥"
  },
  {
    "text": "सोपानानि विभासंते षट्त्रिंशद्वै निवेशनैः ।\nआरोहस्य क्रमेणैव सोपानान्यभिदध्महे ॥ ३,३७.५७ ॥"
  },
  {
    "text": "भूमिरापोऽनलो वायुराकाशो गन्ध एव च ।\nरसो रूपं स्पर्शसंब्दोपस्थपायुपदानि च ॥ ३,३७.५८ ॥"
  },
  {
    "text": "पाणिवाग्घ्राणजिह्वाश्चत्वक्चक्षुः श्रोत्रमेव च ।\nअहङ्कारश्च बुद्धिश्च मनः प्रकृतिपूरुषौ ॥ ३,३७.५९ ॥"
  },
  {
    "text": "नियतिः कालरागौ च कला विद्ये च मायया ।\nशुद्धाविद्येश्वरसदाशिवशक्तिः शिवा इति ॥ ३,३७.६० ॥"
  },
  {
    "text": "एताः षट्त्रिंशदाख्यातास्तत्त्वसोपानपङ्क्तयः ।\nपूषा सोपानपङ्क्तिश्च मञ्चपूर्वदिशंश्रिताः ॥ ३,३७.६१ ॥"
  },
  {
    "text": "अथ मञ्चस्योपरिष्टाद्धंसतूलिकतल्पकः ।\nहस्तमात्रं समुन्नम्रं चतुर्नल्वप्रविस्तरम् ॥ ३,३७.६२ ॥"
  },
  {
    "text": "पादोपधानमूर्धोपधान दन्द्वविराजितम् ।\nगड्डकानां चतुः षष्टिशोभितं पाटलत्विषा ॥ ३,३७.६३ ॥"
  },
  {
    "text": "तस्योपरिष्टात्कौसुंभवसनेनोत्तरच्छदः ।\nशुचिना मृदुना कॢप्तः पद्मरागमणित्विषा ॥ ३,३७.६४ ॥"
  },
  {
    "text": "तस्योपरि वसन्पूर्वदिङ्मुखो दययान्वितः ।\nशृङ्गारवेषरुचिरस्सदा षोडशवार्षिकः ॥ ३,३७.६५ ॥"
  },
  {
    "text": "उद्यद्भास्करबिंबाभश्चतुर्हस्तस्त्रिलोचनः ।\nहारकेयूरमुकुटकटकाद्यैरलङ्कृतः ॥ ३,३७.६६ ॥"
  },
  {
    "text": "कमनीयस्मितज्योत्स्नामरिपूर्णकपोलभूः ।\nजागर्ति भगवानादिदेवः कामेश्वरः शिवः ॥ ३,३७.६७ ॥"
  },
  {
    "text": "तस्योत्संगे समासीना तरुणादित्यपाटला ।\nसदा षोडशवर्षा च नवयौवनदर्पिता ॥ ३,३७.६८ ॥"
  },
  {
    "text": "अमृष्टपद्मरागाभा चन्दनाब्जनखच्छटा ।\nयावकश्रीर्निर्व्यपेक्षा पादलौहित्यवाहिनी ॥ ३,३७.६९ ॥"
  },
  {
    "text": "कलनिस्वानमञ्जीरपतत्कङ्कणमोहना ।\nअनङ्गवरतूणीरदर्पोन्मथनजङ्घिका ॥ ३,३७.७० ॥"
  },
  {
    "text": "करिशुण्डदोः कदलिकाकान्तितुल्योरुशोभिनी ।\nअरुणेन दुकूलेन सुस्पर्शेन तनीयसा ।\nअलङ्कृतनितंबाढ्या जघनाभोगभासुरा ॥ ३,३७.७१ ॥"
  },
  {
    "text": "अर्धोरुकग्रन्थिमती रत्नकाञ्चीविराजिता ।\nनतनाभिमहावर्तत्रि वल्यूर्मिप्रभासरित् ॥ ३,३७.७२ ॥"
  },
  {
    "text": "स्तनकुड्मलहिन्दोलमुक्तादामशतावृता ।\nअतिपीवरवक्षोजभारभङ्गुरमध्यभूः ॥ ३,३७.७३ ॥"
  },
  {
    "text": "शिरीषदाममृदुलच्छदाभांश्चतुरो भुजान् ॥ ३,३७.७४ ॥"
  },
  {
    "text": "केयूरकङ्कणश्रेणीमण्डितान्सोर्मिकाङ्गुलीन् ।\nवहन्ती पतिसंसृष्टशङ्खसुन्दरकन्धरा ॥ ३,३७.७५ ॥"
  },
  {
    "text": "मुखदर्पण वृत्ताभचिबुका पाटलाधरा ।\nशुचिभिः पङ्क्तिशुद्धैस्च विद्यारूपैर्विभास्वरैः ।\nकुन्दकुड्मललक्ष्मीकैर्दन्तैर्दर्शितचन्द्रिका ॥ ३,३७.७६ ॥"
  },
  {
    "text": "स्थूलमौक्तिकसनद्धनानाभरणभासुरा ।\nकेतकान्तर्दलश्रोणी दीर्घदीर्घविलोचना ॥ ३,३७.७७ ॥"
  },
  {
    "text": "अर्धेन्दुललिते भाले सम्यक्कॢप्तालकच्छटा ।\nपालीवतं समाणिक्यकुण्डलामण्डितश्रुतिः ॥ ३,३७.७८ ॥"
  },
  {
    "text": "नवकर्पूरकस्तूरीसदामोदितवीटिका ।\nशरच्चञ्चन्निशानाथमण्डलीमधुरानना ॥ ३,३७.७९ ॥"
  },
  {
    "text": "चिन्तामणीनां सारेण कॢप्तचारुकिरीटिका ।\nस्फुरत्तिलकरत्नाभभालनेत्रविराजिता ॥ ३,३७.८० ॥"
  },
  {
    "text": "गाढान्धकारनिबिडक्षामकुन्तलसंहतिः ।\nसीमन्तरेशाविन्यस्तकिन्दूरश्रेणिभासुरा ॥ ३,३७.८१ ॥"
  },
  {
    "text": "स्फुरच्चन्द्रकलोत्तंसमदलोलविलोचना ।\nसर्वशृङ्गारवेषाढ्या सर्वाभरणभूषिता ॥ ३,३७.८२ ॥"
  },
  {
    "text": "समस्तलोकमाता च सदानन्दविवर्धिनी ।\nब्रह्मविष्णुगिरीशेशसदाशिवनिदानभूः ॥ ३,३७.८३ ॥"
  },
  {
    "text": "अपाङ्गरिङ्खत्करुणानिर्झरीतर्पिताखिला ।\nभासते सा भगवती पापघ्नी ललितांबिका ॥ ३,३७.८४ ॥"
  },
  {
    "text": "अन्यदैवतपूजानां यस्याः पूजाफलं विदुः ।\nयस्याः पूजाफलं प्राहुयस्या एव हि पूजनम् ॥ ३,३७.८५ ॥"
  },
  {
    "text": "तस्याश्च ललितादेव्या वर्णयामि कथं पुनः ।\nवर्षकोटिसहस्रेणाप्येकांशो वर्ण्यते न हि ॥ ३,३७.८६ ॥"
  },
  {
    "text": "वर्ण्यमाना ह्यवाग्रूपा वाचस्तस्यां कुतो गतिः ।\nयतो वाचो निवर्तन्ते अप्राप्य मनसा सह ॥ ३,३७.८७ ॥"
  },
  {
    "text": "बहुना किमिहोक्तेन तत्त्वभूतमिदं शृणु ।\nन पक्षपातान्न स्नेहान्न मोहाद्वा मयोच्यते ॥ ३,३७.८८ ॥"
  },
  {
    "text": "संतु कल्पतरोः शाखा लेखिन्यस्तपसां निधे ।\nमषीपात्राणि सर्वेऽपि सप्त संतु महार्णवाः ॥ ३,३७.८९ ॥"
  },
  {
    "text": "पञ्चाशत्कोटिविस्तीर्णा भूमिः पत्रत्वमृच्छतु ।\nतस्य लेखनकालोऽस्तु परार्ध्याधिकवत्सरैः ॥ ३,३७.९० ॥"
  },
  {
    "text": "लिखन्तु सर्वे लोकाश्च प्रत्येकं कोटिबाहवः ।\nसर्वे बृहस्पतिसमा वक्तारो यदि कुंभज ॥ ३,३७.९१ ॥"
  },
  {
    "text": "अथापि तस्याः श्रीदेव्याः पादाब्जैकाङ्गुलिद्युतेः ।\nसहस्रांशेष्वेकैकांशवर्णना न हि जायते ।\nअथ वा वृत्तिरखिला निष्फला तद्गुणस्तुतौ ॥ ३,३७.९२ ॥"
  },
  {
    "text": "बिन्दुपीठस्य परितश्चतुरस्रवया स्थिता ।\nमहामायाजवनिका लंबते मेचकप्रभा ॥ ३,३७.९३ ॥"
  },
  {
    "text": "देव्या उपरि हस्तानां विंशतिद्वितयोर्ध्वतः ।\nइन्द्रगोपवितानं तु बद्धं त्रैलोक्यदुर्लभम् ॥ ३,३७.९४ ॥"
  },
  {
    "text": "तत्रालङ्कारजालं तु वर्तमानं सुदुर्लभम् ।\nमद्वाणी वर्णयिष्यन्ती कण्ठ एव ह्रिया हता ॥ ३,३७.९५ ॥"
  },
  {
    "text": "सैव जानाति तत्सर्वं तत्रत्यमखिलं गुणम् ।\nमनसोऽपि हि दूरे तत्सौभाग्यं केनवर्ण्यते ॥ ३,३७.९६ ॥"
  },
  {
    "text": "इत्थं भण्डमहादैत्यवधाय ललितांबिका ।\nप्रादुर्भुता चिदनलाद्दग्धनिःशेषदानवा ॥ ३,३७.९७ ॥"
  },
  {
    "text": "दिव्यशिल्पिजनैः कॢप्तं षोडशक्षेत्रवेशनम् ।\nअधिष्ठाय श्रीनगरं सदा रक्षति विष्टपम् ॥ ३,३७.९८ ॥"
  },
  {
    "text": "इत्थमेव प्रकारेण श्रीपुराण्यन्यकान्यपि ।\nन भेदकोऽपि विन्यासो नाममात्रं पुरां भिदा ॥ ३,३७.९९ ॥"
  },
  {
    "text": "नानावृक्षमहोद्यानमारभ्येतिक्रमेण ये ।\nवदन्ति श्रीपुरकथां ते यान्ति परमां गतिम् ॥ ३,३७.१०० ॥"
  },
  {
    "text": "आकर्णयन्ति पृच्छन्ति विचिन्वन्ति च ये नराः ।\nये पुस्तके धारयन्ति ते यान्ति परमां गतिम् ॥ ३,३७.१०१ ॥"
  },
  {
    "text": "ये श्रीपुरप्रकारेण तत्तत्स्थानविभेदतः ।\nकृत्वा शिल्पिजनैः सर्वं श्रीदेव्यायतनं महत् ।\nसंपादयन्ति ये भक्तास्ते यान्ति परमां गतिम् ॥ ३,३७.१०२ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने गृहराजान्तरकथनं नाम सप्तत्रिंशोऽध्यायः"
  }
]
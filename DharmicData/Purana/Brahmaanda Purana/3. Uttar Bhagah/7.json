[
  {
    "text": "इन्द्र उवाच\nभगवन्सर्वमाख्यातं हिंसाद्यस्य तु लक्षणम् ।\nस्तेयस्य लक्षणं किं वा तन्मे विस्तरतो वद ॥ ३,७.१ ॥"
  },
  {
    "text": "बृहस्पतिरुवाच\nपापानामधिकं पापं हननं जीवजातिनाम् ।\nएतस्मादधिकं पापं विश्वस्ते शरणं गते ॥ ३,७.२ ॥"
  },
  {
    "text": "विश्वस्य हत्वा पापिष्ठं शूद्रं वाप्यन्त्यजातिजम् ।\nब्रह्महत्याधिकं पापं तस्मान्नास्त्यस्य निष्कृतिः ॥ ३,७.३ ॥"
  },
  {
    "text": "ब्रह्मज्ञस्य दरिद्रस्य कृच्छ्रार्जितधनस्य च ।\nबहुपुत्रकलत्रस्य तेन जीवितुमिच्छतः ।\nतद्द्रव्यस्तेयदोषस्य प्रायश्चित्तं न विद्यते ॥ ३,७.४ ॥"
  },
  {
    "text": "विश्वस्तद्रव्यहरणं तस्याप्यधिकमुच्यते ।\nविश्वस्ते वाप्यविश्वस्ते न दरिद्रधनं हरेत् ॥ ३,७.५ ॥"
  },
  {
    "text": "ततो देवद्विजातीनां हेमरत्नापहारकम् ।\nयो हन्यादविचारेण सोऽश्वमेधफलं लभेत् ॥ ३,७.६ ॥"
  },
  {
    "text": "गुरुदेवद्विजसुहृत्पुत्रस्वात्मसुखेषु च ।\nस्तेयादधःक्रमेणैव दशोत्तरगुणं त्वघम् ॥ ३,७.७ ॥"
  },
  {
    "text": "अन्त्यजात्पादजाद्वैश्यात्क्षत्रियाद्ब्राह्मणादपि ।\nदशोत्तरगुणैः पापैर्लिप्यते धनहारकः ॥ ३,७.८ ॥"
  },
  {
    "text": "अत्रैवोदाहरन्तीममितिहासं पुरातनम् ।\nरहस्यातिरहस्यं च सर्वपापप्रणाशनम् ॥ ३,७.९ ॥"
  },
  {
    "text": "पुरा काञ्चीपुरे जातो वज्राख्यो नाम चोरकः ।\nतस्मिन्पुरवरे रम्ये सर्वैश्वर्यसमन्विताः ।\nसर्वे नीरोगिणो दान्ताः सुखिनो दययाञ्चिताः ॥ ३,७.१० ॥"
  },
  {
    "text": "सर्वैश्वर्यसमृद्धेऽस्मिन्नगरे स तु तस्करः ।\nस्तोकास्तोकक्रमेणैव बहुद्रव्यमपाहरत् ॥ ३,७.११ ॥"
  },
  {
    "text": "तदरण्येऽवटं कृत्वा स्थापयामास लोभतः ।\nतद्गोपनं निशार्धायां तस्मिन्दूरं गते सति ॥ ३,७.१२ ॥"
  },
  {
    "text": "किरातः कश्चिदागत्य तं दृष्ट्वा तु दशांशतः ।\nजहाराविदितस्तेन काष्ठभारं वहन्ययौ ॥ ३,७.१३ ॥"
  },
  {
    "text": "सोऽपि तच्छिलयाच्छाद्य मृद्भिरापूर्ययत्नतः ।\nपुनश्च तत्पुरं प्रायाद्वज्रोऽपि धनतृष्मया ॥ ३,७.१४ ॥"
  },
  {
    "text": "एवं बहुधनं त्दृत्वा निश्चिक्षेप महीतले ।\nकिरातोऽपि गृहं प्राप्य बभाषे मुदितः प्रियाम् ॥ ३,७.१५ ॥"
  },
  {
    "text": "मया काष्ठं समाहर्तुं गच्छता पथि निर्जने ।\nलब्धं धनमिदं भीरु समाधत्स्व धनार्थिनि ॥ ३,७.१६ ॥"
  },
  {
    "text": "तच्छ्रुत्वा तत्समादाय निधायाभ्यन्तरे ततः ।\nचिन्तयन्ती ततो वाक्यमिदं स्वपतिमब्रवीत् ॥ ३,७.१७ ॥"
  },
  {
    "text": "नित्यं संचरते विप्रो मामकानां गृहेषु यः ।\nमां विलोक्यैवमचिराद्बहुभाग्यवती भवेत् ॥ ३,७.१८ ॥"
  },
  {
    "text": "चातुर्वर्ण्यासु नरीषु स्थेयं चेद्राजवल्लभा ।\nकिं तु भिल्ले किराते च शैलूषे चान्त्यजातिजे ।\nलक्ष्मीर्न तिष्ठति चिरं शापाद्वल्मीकजन्मनः ॥ ३,७.१९ ॥"
  },
  {
    "text": "तथापि बहुभाग्यानां पुण्यानामपि पात्रिणे ।\nदृष्टपूर्वं तु तद्वाक्यं न कदाचिद्वृथा भवेत् ॥ ३,७.२० ॥"
  },
  {
    "text": "अथ वात्मप्रयासेन कृच्छ्राद्यल्लभ्यते धनम् ।\nतदेव तिष्ठति चिरादन्यद्गच्छति कालतः ॥ ३,७.२१ ॥"
  },
  {
    "text": "स्वयमागतवित्तं तु धर्मार्थैर्विनियोजयेत् ।\nकुरुष्वैतेन तस्मात्त्वं वापीकूपादिकाञ्छुभान् ॥ ३,७.२२ ॥"
  },
  {
    "text": "इति तद्वचनं श्रुत्वा भाविभाग्यप्रबोधितम् ।\nबहूदकसमं देशं तत्र तत्र व्यलोकयत् ॥ ३,७.२३ ॥"
  },
  {
    "text": "निर्ममेऽथ महेन्द्रस्य दिग्भागे विमलोदकम् ।\nसुबहुद्रव्यसं साध्यं तटाकं चाक्षयोदकम् ॥ ३,७.२४ ॥"
  },
  {
    "text": "दत्तेषु कर्मकारिभ्यो निखिलेषु धनेषु च ।\nअसंबूर्णं तु तत्कर्म दृष्ट्वा चिन्ताकुलोऽभवत् ॥ ३,७.२५ ॥"
  },
  {
    "text": "तं चोर वज्रनामानमज्ञातोऽनुचराम्यहम् ।\nतेनैव बहुधा क्षिप्तं धनं भूरि महीतले ॥ ३,७.२६ ॥"
  },
  {
    "text": "स्तोकंस्तोकं हरिष्यामि तत्रतत्र धनं बहु ।\nइति निश्चित्य मनसा तेनाज्ञातस्तमन्वगात् ॥ ३,७.२७ ॥"
  },
  {
    "text": "तथैवात्दृत्य तद्द्रव्यं तेन सेतुमपूरयत् ।\nमध्ये जलावृतस्तेन प्रासादश्चापि शार्ङ्गिणः ॥ ३,७.२८ ॥"
  },
  {
    "text": "तत्तटाकमभूद्दिव्यमशोषितजलं महत् ।\nसेतुमध्ये चकारासौ शङ्करायतनं महत् ॥ ३,७.२९ ॥"
  },
  {
    "text": "काननं च क्षयं नीतं बहुसत्त्वसमाकुलम् ।\nतेनाग्र्याणि महार्हाणि क्षेत्राण्यपि चकार सः ॥ ३,७.३० ॥"
  },
  {
    "text": "देवताभ्यो द्विजेभ्यश्च पदत्तानि विभज्य वै ।\nब्राह्मणांश्च समामन्त्र्य देवव्रातमुखान्बहून् ॥ ३,७.३१ ॥"
  },
  {
    "text": "संतोष्य हेमवस्त्राद्यैरिदं वचनमब्रवीत् ।\nक्व चाहं वीरदत्ताख्यः किरातः काष्ठविक्रयी ॥ ३,७.३२ ॥"
  },
  {
    "text": "क्व वा महासेतुबन्धः क्व देवालयकल्पना ।\nक्व वा क्षेत्राणि कॢप्तानि ब्राह्मणायतनानि च ॥ ३,७.३३ ॥"
  },
  {
    "text": "कृपयैव कृतं सर्वं भवतां भूसुरोत्तमाः ।\nप्रतिगृह्य तथैवैतद्देवव्रातमुखा द्विजाः ॥ ३,७.३४ ॥"
  },
  {
    "text": "द्विजवर्मेति नामास्मै तस्यै शीलवतीति च ।\nचक्रुः संतुष्टमनसो महात्मानो महौजसः ॥ ३,७.३५ ॥"
  },
  {
    "text": "तेषां संरक्षणार्थाय बन्धुमिः सहितो वशी ।\nतत्रैव वसतिं चक्रे मुदितो भार्यया सह ॥ ३,७.३६ ॥"
  },
  {
    "text": "पुरोहिताभिधानेन देवरातपुरन्त्विति ।\nनाम चक्रे पुरस्यास्य तोष यन्नखिलान्द्विजान् ॥ ३,७.३७ ॥"
  },
  {
    "text": "ततः कालवशं प्राप्तो द्विजवर्मा मृतस्तदा ।\nयमस्य ब्रह्मणो विष्णोर्दूता रुद्रस्य चागताः ॥ ३,७.३८ ॥"
  },
  {
    "text": "अन्योऽन्यमभवत्तेषां युद्धं देवासुरोपमम् ।\nअत्रान्तरे समागत्य नारदो मुनिरब्रवीत् ॥ ३,७.३९ ॥"
  },
  {
    "text": "मा कुर्वन्तु मिथो युद्धं शृण्वन्तु वचनं मम ।\nअयं किरातश्चैर्येण सेतुबन्धं पुराकरोत् ॥ ३,७.४० ॥"
  },
  {
    "text": "वायुभूतस्चरेदेको यावद्द्रव्यवतो मृतिः ।\nस बहुभ्यो हरेद्द्रव्यं तेषां यावत्तथा मृतिः ॥ ३,७.४१ ॥"
  },
  {
    "text": "गतेष्वखिलदूतेषु श्रुत्वा नारदभाषितम् ।\nचचार द्वादशाब्दं तु वायुभूतोंऽतरिक्षगः ॥ ३,७.४२ ॥"
  },
  {
    "text": "भार्यां तस्याह स मुनिस्तव दोषो न किञ्चन ।\nत्वया कृतेन पुण्येन ब्रह्मलोकमितो व्रज ॥ ३,७.४३ ॥"
  },
  {
    "text": "वायुभूतं पतिं दृष्ट्वा नेच्छति ब्रह्ममन्दिरम् ।\nनिर्वेदं परमापन्ना मुनिमेवमभाषत ॥ ३,७.४४ ॥"
  },
  {
    "text": "विना पतिमहं तेन न गच्छेयं पितामहम् ।\nहहैवास्ते पतिर्यावत्स्वदेहं लभते तथा ॥ ३,७.४५ ॥"
  },
  {
    "text": "ततस्तु या गतिस्तस्य तामेवानुचराम्यहम् ।\nपरिहारोऽथवा किं तु मया कार्यस्तु तेन वा ॥ ३,७.४६ ॥"
  },
  {
    "text": "इति तस्या वचः श्रुत्वा प्रीतः प्राह तपोधनः ।\nभोगात्मकं शरीरं तु कर्म कार्यकरं तव ॥ ३,७.४७ ॥"
  },
  {
    "text": "मम प्रभावाद्भविता परिहारं वदामि ते ।\nनिराहारो महातीर्थेस्नात्वा नित्यं हि सांबिकम् ॥ ३,७.४८ ॥"
  },
  {
    "text": "पूजयित्वा शिवं भक्त्या कन्दमूलफलाशनः ।\nध्यात्वा हृदि महेशानं शतरुद्रमनुं जपेत् ॥ ३,७.४९ ॥"
  },
  {
    "text": "ब्रह्महा मुच्यते पापैरष्टोत्तरसहस्रतः ।\nपापैरन्यैश्च सकलैर्मुच्यते नात्र संशयः ॥ ३,७.५० ॥"
  },
  {
    "text": "इत्यादिश्य ददौ तस्यै रुद्राध्यायं तपोधनः ।\nअनुगृह्येति तां नारीं तत्रैवान्तर्द्धिमागमत् ॥ ३,७.५१ ॥"
  },
  {
    "text": "भर्तुः प्रियार्थे संकल्प्य जजाप परमं जपम् ।\nविमुक्तस्तेयदोषेण स्वशरीरमवाप सः ॥ ३,७.५२ ॥"
  },
  {
    "text": "ततो वज्राभिधश्चौरः कालधर्ममुपागतः ।\nअन्ये तद्द्रव्यवन्तोऽपि कालधर्ममुपागताः ॥ ३,७.५३ ॥"
  },
  {
    "text": "यमस्तु तान्समाहूय वाक्यं चैतदुवाच ह ॥ ३,७.५४ ॥"
  },
  {
    "text": "भवद्भिस्तु कृतं पापं दैवात्सुकृतमप्युत ।\nकिमिच्छथ फलं भोक्तुं दुष्कृतस्य शुभस्य वा ॥ ३,७.५५ ॥"
  },
  {
    "text": "इति तस्य वचः श्रुत्वा प्रोचुर्वज्रादिकास्ततः ।\nसुकृतस्य फलं त्वादौ पश्चात्पापस्य भुज्यते ॥ ३,७.५६ ॥"
  },
  {
    "text": "पुनराह यमो यूयं पुत्रमित्र कलत्रकैः ।\nएतस्यैव बलात्सर्वे त्रिदिवं गच्छत द्रुतम् ॥ ३,७.५७ ॥"
  },
  {
    "text": "तेऽधिरुह्य विमानाग्र्यं द्विजवर्माणमाश्रिताः ।\nयथोचितफलोपेतास्त्रिदिवं जग्मुरञ्जसा ॥ ३,७.५८ ॥"
  },
  {
    "text": "द्विजवर्माखिलांल्लोकानतीत्य प्रमदासखः ।\nगाणपत्यमनुप्राप्य कैलासेऽद्यापि मोदते ॥ ३,७.५९ ॥"
  },
  {
    "text": "इन्द्र उवाच\nतारतम्यविभागं च कथय त्वं महामते ।\nसेतुबन्धादिकानां च पुण्यानां पुण्यवर्धनम् ॥ ३,७.६० ॥"
  },
  {
    "text": "बृहस्पतिरुवाच\nपुण्यस्यार्द्धफलं प्राप्य द्विजवर्मा महायशाः ।\nवज्रः प्राप्य तदर्धं तु तदर्धेन युताः परे ॥ ३,७.६१ ॥"
  },
  {
    "text": "मनोवाक्कायचेष्टाभिश्चतुर्धाक्रियते कृतिः ।\nविनश्येत्तेन तेनैव कृतैस्तत्परिहारकैः ॥ ३,७.६२ ॥"
  },
  {
    "text": "इन्द्र उवाच\nआसवस्य तु किं रूपं को दोषः कश्चवा गुणः ।\nअन्नं दोषकरं किं तु तन्मे विस्तरतो वद ॥ ३,७.६३ ॥"
  },
  {
    "text": "बृहस्पतिरुवाच\nपैष्टिकं तालजं कैरं माधूकं गुडसंभवम् ।\nक्रमान्न्यूनतरं पापं तदर्द्धार्द्धार्द्धतस्तथा ॥ ३,७.६४ ॥"
  },
  {
    "text": "क्षत्रियादित्रिवर्णानामासवं पेयमुच्यते ।\nस्त्रीणामपि तृतीयादि पेयं स्याद्ब्राह्मणीं विना ॥ ३,७.६५ ॥"
  },
  {
    "text": "पतिहीना च कन्या च त्यजेदृतुमती तथा ।\nअभर्तृसन्निधौ नारी मद्यं पिबति लोलुपा ॥ ३,७.६६ ॥"
  },
  {
    "text": "उन्मादिनीति साख्याता तां त्यजेदन्त्यजामिव ॥ ३,७.६७ ॥"
  },
  {
    "text": "दशाष्टषट्चतस्रस्तु द्विजातीनामयं भवेत् ।\nस्त्रीणां मद्यं तदर्द्धं स्यात्पादं स्याद्भर्तृसङ्गमे ॥ ३,७.६८ ॥"
  },
  {
    "text": "मद्यं पीत्वा द्विजो मोहात्कृच्छ्रचान्द्रायमं चरेत् ।\nजपेच्चायुतगायत्रीं जातवेदसमेव वा ॥ ३,७.६९ ॥"
  },
  {
    "text": "अम्बिका हृदयं वापि जपेच्छुद्धो भवेन्नरः ।\nक्षत्रियोऽपि त्रिवर्णानां द्विजादर्धोर्ऽधतः क्रमात् ॥ ३,७.७० ॥"
  },
  {
    "text": "स्त्रीणामर्धार्धकॢप्तिः स्यात्कारयेद्वा द्विजैरपि ।\nअन्तर्जले सहस्रं वा जपेच्छुद्धिमवाप्नुयात् ॥ ३,७.७१ ॥"
  },
  {
    "text": "लक्ष्मीः सरस्वती गौरी चण्डिका त्रिपुरांबिका ।\nभैरवो भैरवी काली महाशास्त्री च मातरः ॥ ३,७.७२ ॥"
  },
  {
    "text": "अन्याश्च शक्तयस्तासां पूजने मधु शस्यते ।\nब्राह्मणस्तु विना तेन यजेद्वेदाङ्गपारगः ॥ ३,७.७३ ॥"
  },
  {
    "text": "तन्निवेदितमश्नन्तस्तदनन्यास्तदात्मकाः ।\nतासां प्रवाहा गच्छन्ति निर्लेपास्ते परां गतिम् ॥ ३,७.७४ ॥"
  },
  {
    "text": "कृतस्याखिलपापस्य ज्ञानतोऽज्ञानतोऽपि वा ।\nप्रायश्चित्तमिदं प्रोक्तं पराशक्तेः पदस्मृतिः ॥ ३,७.७५ ॥"
  },
  {
    "text": "अनभ्यर्च्य परां शक्तिं पिबेन्मद्यं तु योऽधमः ।\nरौरवे नरकेऽब्दं तु निवसेद्ब्रिन्दुसंख्यया ॥ ३,७.७६ ॥"
  },
  {
    "text": "भोगेच्छया तु यो मद्यं पिबेत्स मानुषाधमः ।\nप्रायश्चितं न चैवास्य शिलाग्निपतनादृते ॥ ३,७.७७ ॥"
  },
  {
    "text": "द्विजो मोहान्न तु पिबेत्स्नेहाद्वा कामतोऽपि वा ।\nअनुग्रहाच्च महतामनुतापाच्च कर्मणः ॥ ३,७.७८ ॥"
  },
  {
    "text": "अर्चनाच्च पराशक्तेर्यमैश्च नियमैरपि ।\nचान्द्रायणेन कृच्छ्रेण दिनसंख्याकृतेन च ।\nशुद्ध्येच्च ब्राह्मणो दोषाद्द्विगुणाद्बुद्धिपूर्वतः ॥ ३,७.७९ ॥"
  },
  {
    "text": "इति ब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने स्तेयपानकथनं नाम सप्तमोऽध्यायः"
  }
]
[
  {
    "text": "अगस्त्य उवाच\nकीदृशं यन्त्रमेतस्या मन्त्रोवा कीदृशो वरः ।\nउपदेष्टा च कीदृक्स्याच्छिष्यो वा कीदृशः स्मृतः ॥ ३,४१.१ ॥"
  },
  {
    "text": "सर्वज्ञस्त्वं हयग्रीव साक्षात्परमपूरुषः ।\nस्वामिन्मयि कृपादृष्ट्या सर्वमेतन्निवेदय ॥ ३,४१.२ ॥"
  },
  {
    "text": "हयग्रीव उवाच\nमन्त्रं श्रीचक्रगेवास्याः सेयं हि त्रिपुरांबिका ।\nसैषैव हि महालक्ष्मीः स्फुरच्चैवात्मनः पुरा ॥ ३,४१.३ ॥"
  },
  {
    "text": "पस्यति स्म तदा चक्रं ज्योतिर्मयविजृंभितम् ।\nअस्य चक्रस्य माहात्म्यमपरिज्ञेयमेव हि ॥ ३,४१.४ ॥"
  },
  {
    "text": "साक्षात्सैव महालक्ष्मीः श्रीचक्रमिति तत्त्वतः ।\nयदभ्यर्च्य महाविष्णुः सर्वलोकविमोहनम् ।\nकामसंमोहिनीरूपं भेजे राजीवलोचनः ॥ ३,४१.५ ॥"
  },
  {
    "text": "अर्चयित्वा तदीशानः सर्वविद्येश्वरोऽभवत् ।\nतदाराध्य विशेषेण ब्रह्मा ब्रह्माण्डसूरभूत् ।\nमुनीनां मोहनश्चासीत्स्मरो यद्वरिवस्यया ॥ ३,४१.६ ॥"
  },
  {
    "text": "श्रीदेव्याः पुरतश्चक्रं हेमरौप्यादिनिर्मितम् ।\nनिधाय गन्धैरभ्यर्च्य षोडशाक्षरविद्यया ॥ ३,४१.७ ॥"
  },
  {
    "text": "प्रत्यहं तुलसीपत्रैः पवित्रैर्मङ्गलाकृतिः ।\nसहस्रैर्मूलमन्त्रेण श्रीदेवीध्यानसंयुतः ॥ ३,४१.८ ॥"
  },
  {
    "text": "अर्चयित्वा च मध्वाज्यशर्करापायसैः शुभैः ।\nअनवद्यैश्च नैवेद्यैर्माषापूपैर्मनोहरैः ॥ ३,४१.९ ॥"
  },
  {
    "text": "यः प्रीणति महालक्ष्मीं मतिमान्मण्डलत्रये ।\nमहसा तस्य सांनिध्यमाधत्ते परमेश्वरी ॥ ३,४१.१० ॥"
  },
  {
    "text": "मनसा वाञ्छितं यच्च प्रसन्ना तत्प्रपूरयेत् ।\nधवलै कुसुमैश्चक्रमुक्तरीत्या तु योर्ऽचयेत् ॥ ३,४१.११ ॥"
  },
  {
    "text": "तस्यैव रसनाभागे नित्यं नृत्यति भारती ।\nपाटलैः कुसुमैश्चक्रं योर्ऽचयेदुक्तमार्गतः ।\nसार्वभौमं च राजानं दासवद्वशयेदसौ ॥ ३,४१.१२ ॥"
  },
  {
    "text": "पीतवर्णैः शुभैः पुष्पैः पूर्ववत्पूजयेच्च यः ।\nतस्य वक्षस्थले नित्यं साक्षाच्छ्रीर्वसति ध्रुवम् ॥ ३,४१.१३ ॥"
  },
  {
    "text": "दुर्गन्धैर्गन्धहीनैश्च सुवर्णैरपि नार्चयेत् ।\nसुगन्धैरेव कुसुमैः पुष्पैश्चाभ्यर्चर्योच्छवाम् ॥ ३,४१.१४ ॥"
  },
  {
    "text": "कामाक्ष्यैव महालक्ष्मीश्चक्रं श्रीचक्रमेव हि ।\nश्रीविद्यैषा परा विद्या नायिका गुरुनायिका ॥ ३,४१.१५ ॥"
  },
  {
    "text": "एतस्या मन्त्रराजस्तु श्रीविद्यैव तपोधन ।\nकामराजान्तमन्त्रान्ते श्रीबीजेन समन्वितः ॥ ३,४१.१६ ॥"
  },
  {
    "text": "षोडशाक्षरविद्येयं श्रीविद्येति प्रकीर्तिता ।\nइत्थं रहस्यमाख्यातं गोपनीयं प्रयत्नतः ॥ ३,४१.१७ ॥"
  },
  {
    "text": "तिसृणामपि मूर्तीनां शक्तिर्विद्येयमीरिता ।\nसर्वेषा मपि मन्त्राणां विद्यैषा प्राणरूपिणी ॥ ३,४१.१८ ॥"
  },
  {
    "text": "पारंपर्येण विज्ञाता विद्येयं बन्धमोचिनी ।\nसंस्मृता पापहरणी जरामृत्युविनाशिनी ॥ ३,४१.१९ ॥"
  },
  {
    "text": "पूजिता दुःखदौर्भाग्यव्याधिदारिद्रयनाशिनी ।\nस्तुता विघ्नौघशमिनी ध्याता सर्वार्थसिद्धिदा ॥ ३,४१.२० ॥"
  },
  {
    "text": "मुद्राविशेषतत्त्वज्ञो दीक्षाक्षपितकल्मषः ।\nभजेद्यः परमेशानीमभीष्टफलमाप्नुयात् ॥ ३,४१.२१ ॥"
  },
  {
    "text": "धवलांबरसंवीतां धवलावासमध्यगाम् ।\nपूजयेद्धवलैः पुष्पैर्ब्रह्मचर्ययुतो नरः ॥ ३,४१.२२ ॥"
  },
  {
    "text": "धवलैश्चैव नैवेद्यैर्दधिक्षीरौदनादिभिः ।\nसंकल्पधवलैर्वापि पूजयेत्परमेश्वरीम् ॥ ३,४१.२३ ॥"
  },
  {
    "text": "श्रीर्वालन्त्र्यक्षीबीजैः क्रमात्खण्डेषु योजिताम् ।\nषोडशाक्षरविद्यां तामर्चयेच्छुद्धमानसः ॥ ३,४१.२४ ॥"
  },
  {
    "text": "अनुलोमविलोमेन प्रजपन्मात्रिकाक्षरैः ॥ ३,४१.२५ ॥"
  },
  {
    "text": "भावयन्नेव देवाग्रे श्रीदेवीं दीपरूपिणीम् ।\nमनसोपांशुना वापि निगदेनापि तापस ॥ ३,४१.२६ ॥"
  },
  {
    "text": "श्रीदेवीन्याससहितः श्रीदेवीकृतविग्रहः ।\nएकलक्षजपेनैव महापापैः प्रमुच्यते ॥ ३,४१.२७ ॥"
  },
  {
    "text": "लक्षद्वयेन देवर्षे सप्तजन्मकृतान्यपि ।\nपापानि नाशयत्येव साधकस्य परा कला ॥ ३,४१.२८ ॥"
  },
  {
    "text": "लक्षत्रितयजापेन सहस्रजनिपातकैः ।\nमुच्यते नात्र संदेहो निर्मलो नितरां मुने ।\nक्रमात्षोडशलक्षेण देवीसांनिध्यमाप्नुयात् ॥ ३,४१.२९ ॥"
  },
  {
    "text": "पूजा त्रैकालिकी नित्यं जपस्तर्पणमेव च ।\nहोमो ब्राह्मणभुक्तिश्च पुरश्चरणमुच्यते ॥ ३,४१.३० ॥"
  },
  {
    "text": "होमतर्पणयोः स्वाहा न्यासपूजनयोर्नमः ।\nमन्त्रान्ते पूजयेद्देवीं जपकाले यथोचितम् ॥ ३,४१.३१ ॥"
  },
  {
    "text": "जपाद्दशांशो होमः स्यात्तद्दशांशं तु तर्पणम् ।\nतद्दशांशं ब्राह्मणानां भोजनं विन्ध्यमर्दन ॥ ३,४१.३२ ॥"
  },
  {
    "text": "देशकालोपघाते तु यद्यदङ्गं विहीयते ।\nतत्संख्याद्विगुणं जप्त्वा पुरश्चर्यां समापयेत् ॥ ३,४१.३३ ॥"
  },
  {
    "text": "ततः काम्यप्रयोगार्थं पुनर्लक्षत्रयं जपेत् ।\nव्रतस्थो निर्विकारश्च त्रिकालं पूजनेरतः ।\nपश्चाद्वश्यादिकर्माणि कुर्वन्सिद्धिमवाप्स्यति ॥ ३,४१.३४ ॥"
  },
  {
    "text": "अभ्यर्च्य चक्रमध्यस्थो मन्त्री चिन्तयते यदा ।\nसर्वमात्मानमरुणं साध्यमप्यरुणीकृतम् ॥ ३,४१.३५ ॥"
  },
  {
    "text": "ततो भवति विन्ध्यारे सर्वसौभाग्यसुन्दरः ।\nवल्लभः सर्वलोकानां वशयेन्नात्रसंशयः ॥ ३,४१.३६ ॥"
  },
  {
    "text": "रोचनाकुङ्कुमाभ्यां तु समभागं तु चन्दनम् ।\nशतमष्टोत्तरं जप्त्वा तिलकं कारयेद्बुधः ॥ ३,४१.३७ ॥"
  },
  {
    "text": "ततो यमीक्षते वक्ति स्पृशते चिन्तयेच्च यम् ।\nअर्धेन च शरीरेण स वशं याति दासवत् ॥ ३,४१.३८ ॥"
  },
  {
    "text": "तथा पुष्पं फलं गन्धं पानं वस्त्रं तपोधन ।\nशतमष्टोत्तरं जप्त्वा यस्यै संप्रोष्यते स्त्रियै ।\nसद्य आकृष्यते सा तु विमूढहृदया सती ॥ ३,४१.३९ ॥"
  },
  {
    "text": "लिखेद्रोचन यैकान्ते प्रतिमामवनीतले ।\nसुरूपां च सशृङ्गारवेषाभरणमण्डिताम् ॥ ३,४१.४० ॥"
  },
  {
    "text": "तद्भालगलहृन्नाभिजानुमण्डलयोजितम् ।\nजन्मनाममहाविद्यामङ्कुशान्तर्विदर्भितम् ॥ ३,४१.४१ ॥"
  },
  {
    "text": "सर्वाङ्गसंधिसंलीनामालिख्य मदनाक्षरैः ।\nतदाशाभिमुखो भूत्वा त्रिपुरीकृतविग्रहः ॥ ३,४१.४२ ॥"
  },
  {
    "text": "बद्ध्वा तु क्षोभिणीं मुद्रां विद्यामष्टशतं जपेत् ।\nसंयोज्य दहनागारे चन्द्रसूर्यप्रभाकुले ॥ ३,४१.४३ ॥"
  },
  {
    "text": "ततो विह्वलितापाङ्गीमनङ्गशरपीडिताम् ।\nप्रज्वलन्मदनोन्मेषप्रस्फुरज्जघनस्थलाम् ॥ ३,४१.४४ ॥"
  },
  {
    "text": "शक्तिचक्रे लसद्रश्मिवलनाकवलीकृताम् ।\nदूरीकृतसुचारित्रां विशालनयनाम्बुजाम् ॥ ३,४१.४५ ॥"
  },
  {
    "text": "आकृष्टनयनां नष्टधैर्यसंलीनव्रीडनाम् ।\nमन्त्रयन्त्रौषधमहामुद्रानिगडबन्धनाम् ।\nदूरीकृतसुचारित्रां विशालनयनाम्बुजाम् ॥ ३,४१.४६ ॥"
  },
  {
    "text": "मनोऽधिकमहामन्त्रजपमानां हृतांशुकाम् ।\nविमूढामिव विक्षुब्धामिव प्लुष्टामिवाद्भुताम् ॥ ३,४१.४७ ॥"
  },
  {
    "text": "लिखितामिव निःसंज्ञामिव प्रमथितामिव ।\nनिलीनामिव निश्चेष्टामिवान्यत्वं गतामिव ॥ ३,४१.४८ ॥"
  },
  {
    "text": "भ्रमन्मन्त्रानिलोद्धूतवेणुपत्राकृतिं च खे ।\nभ्रमन्तीं भावयेन्नारीं योजनानां शतादपि ॥ ३,४१.४९ ॥"
  },
  {
    "text": "चक्रमध्यगतां पृथ्वीं सशैलवनकाननाम् ।\nचतुःसमुद्रपर्यन्तं ज्वलन्तीं चिन्तयेत्ततः ॥ ३,४१.५० ॥"
  },
  {
    "text": "षण्मासाभ्यासयोगेन जायते मदनोपमः ।\nदृष्ट्वा कर्षयते लोकं दृष्ट्वैव कुरुते वशम् ॥ ३,४१.५१ ॥"
  },
  {
    "text": "दृष्ट्वा संक्षोभयेन्नारीं दृष्ट्वैव हरते विषम् ।\nदृष्ट्वा करीति वागीशं दृष्ट्वा सर्वं विमोहयेत् ।\nदृष्ट्वा चातुर्थिकादींश्च ज्वरान्नाशयते क्षणात् ॥ ३,४१.५२ ॥"
  },
  {
    "text": "पीतद्रव्येण लिखितं चक्रं गूढं तु धारयेत् ।\nवाक्स्तंभं वादिनां क्षिप्रं कुरुते नात्र संशयः ॥ ३,४१.५३ ॥"
  },
  {
    "text": "महानीलीरसेनापि शत्रुनामयुतं लिखेत् ।\nदक्षिणाभिमुखो वह्नौ दग्ध्वा मारयते रिपून् ॥ ३,४१.५४ ॥"
  },
  {
    "text": "महिषाश्वपुरीषाभ्यां गोमूत्रैर्नाम टङ्कितम् ।\nआरनालस्थितं चक्रं विद्वेषं कुरुते द्विषाम् ॥ ३,४१.५५ ॥"
  },
  {
    "text": "युक्त्वा रोचनया नाम काकपक्षेण मध्यगम् ।\nलंबमानस्तदाकारो उच्चाटनकरं परम् ॥ ३,४१.५६ ॥"
  },
  {
    "text": "दुग्धलाक्षारोचनाभिर्महानीलीरसेन च ।\nलिखित्वा धारयंश्चक्रं चातुर्वर्ण्यं वशं नयेत् ॥ ३,४१.५७ ॥"
  },
  {
    "text": "अनेनैव विधानेन जलमध्ये यदि क्षिपेत् ।\nसौभाग्यमतुलं तस्य स्नानपानान्न संशयः ॥ ३,४१.५८ ॥"
  },
  {
    "text": "चक्रमध्यगतं देशं नगरीं वा वराङ्गनाम् ।\nज्वलन्तीं चिन्तयेन्नित्यं सप्ताहात्क्षोभयेन्मुने ॥ ३,४१.५९ ॥"
  },
  {
    "text": "लिखित्वा पीतवर्णं तु चक्रमेतद्यदाचरेत् ।\nपूर्वाशाभिमुखो भूत्वा स्तंभयेत्सर्ववादिनः ॥ ३,४१.६० ॥"
  },
  {
    "text": "सिंदूरवर्णलिखितं पूजयेदुत्तरामुखः ।\nयदा तदा स्ववशगो लोको भवति नान्यथा ॥ ३,४१.६१ ॥"
  },
  {
    "text": "चक्रं गौरिकयालिख्यपूजयेत्पश्चिमामुखः ।\nयः ससर्वाङ्गनाकर्षवश्यक्षोभकरो भवेत् ॥ ३,४१.६२ ॥"
  },
  {
    "text": "पूजयेद्विन्ध्यदर्पारे रहस्येकचरो गिरौ ।\nअजरामरतां मन्त्री लभते नात्र संशयः ॥ ३,४१.६३ ॥"
  },
  {
    "text": "रहस्यमेतत्कथितं गोपितव्यं महामुने ।\nगोपनात्सर्वसिद्धिः स्याद्भ्रंश एव प्रकाशनात् ॥ ३,४१.६४ ॥"
  },
  {
    "text": "अविधाय पुरश्चर्यां यः कर्म कुरुते मुने ।\nदेवताशापमाप्नोति न च सिद्धिं स विन्दति ॥ ३,४१.६५ ॥"
  },
  {
    "text": "प्रयोगदोषशान्त्यर्थं पुनर्लक्षं जपेद्बुधः ।\nकुर्याच्च विधिवत्पूजां पुनर्योग्यो भवेन्नरः ॥ ३,४१.६६ ॥"
  },
  {
    "text": "निष्कामो देवतां नित्यं योर्ऽचयेद्भक्तिनिर्भरः ॥ ३,४१.६७ ॥"
  },
  {
    "text": "तामेव चिन्तयन्नास्ते यथाशक्ति मनुं जपन् ॥ ३,४१.६८ ॥"
  },
  {
    "text": "सैव तस्यैहिकं भारं वहेन्मुक्तिं च साधयेत् ।\nसदा संनिहिता तस्य सर्वं च कथयेत सा ॥ ३,४१.६९ ॥"
  },
  {
    "text": "वात्सल्यसहिता धेनु यथा वत्समनुव्रजेत् ।\nतथानुगच्छेत्सा देवी स्वभक्तं शरणागतम् ॥ ३,४१.७० ॥"
  },
  {
    "text": "अगस्त्य उवाच\nशरणागतशब्दस्य कोर्ऽथो वद हया नन ।\nवत्सं गौरिव यं गौरी धावन्तमनुधावति ॥ ३,४१.७१ ॥"
  },
  {
    "text": "हयग्रीव उवाच\nयः पुमानखिलं भारमैहिकामुष्मिकात्मकम् ।\nश्रीदेवतायां निक्षिप्य सदा तद्गतमानसः ॥ ३,४१.७२ ॥"
  },
  {
    "text": "सर्वानुकूलः सर्वत्र प्रतिकूलविवर्जितः ।\nअनन्यशरणो गौरीं दृढं सम्प्रार्थ्य रक्षणे ॥ ३,४१.७३ ॥"
  },
  {
    "text": "रक्षिष्यतीति विश्वासस्तत्सेवैकप्रयोजनः ।\nवरिवस्यातत्परः स्यात्सा एव शरणागतिः ॥ ३,४१.७४ ॥"
  },
  {
    "text": "यदा कदाचित्स्तुतिनिन्दनादौ निन्दन्तु लोकाः स्तुवतां जनो वा ।\nइति स्वरूपं सुधिया समीक्ष्य विषादखेदौ न भजेत्प्रपन्नः ॥ ३,४१.७५ ॥"
  },
  {
    "text": "अनुकूलस्य संकल्पः प्रतिकूलस्य वर्जनम् ।\nरक्षिष्यतीति विश्वासो गोप्तृत्ववरणं तथा ॥ ३,४१.७६ ॥"
  },
  {
    "text": "आत्मनिक्षेपकार्पण्ये षड्विधा शरणागतिः ।\nअङ्गीकृत्यात्मनिक्षेपं पञ्चाङ्गानि समर्पयेत् ।\nन ह्यस्य सदृशं किञ्चिद्भुक्तिमुक्त्योस्तु साधनम् ॥ ३,४१.७७ ॥"
  },
  {
    "text": "अमानित्वमदंभित्वमहिंसा क्षान्तिरार्जवम् ।\nआचार्योपासनं शौचं स्थैर्यमात्मविनिग्रहः ॥ ३,४१.७८ ॥"
  },
  {
    "text": "इन्द्रियार्थेषु वैराग्यमनहङ्कार एव च ।\nजन्ममृत्युजराव्याधिदुःखदोषानुदर्शनम् ।\nअसक्तिरनभिष्वङ्गः पुत्रदारगृहादिषु ॥ ३,४१.७९ ॥"
  },
  {
    "text": "नित्यं च समचित्तत्वमिष्टानिष्टोपपत्तिषु ।\nमयि चानन्यभावेन भक्तिख्यभिचारिणी ॥ ३,४१.८० ॥"
  },
  {
    "text": "विविक्तदेशसेवित्वमरतिर्जनसंसदि ।\nअध्यात्मज्ञाननित्यत्वं तत्त्वज्ञानार्थदर्शनम् ।\nएतानि सर्वदा ज्ञानसाधनानि समभ्यसेत् ॥ ३,४१.८१ ॥"
  },
  {
    "text": "तत्कर्मकृत्तत्परमस्तद्भक्तः संगवर्जितः ।\nनिर्वैरः सर्वभूतेषु यः स याति परां श्रियम् ॥ ३,४१.८२ ॥"
  },
  {
    "text": "गुरुस्तु मादृशो धीमान्ख्यातो वातापितापन ।\nशिष्योऽपि त्वादृशः प्रोक्तो रहस्याम्नायदेशिकः ॥ ३,४१.८३ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने एकचत्वारिंशोऽध्यायः"
  }
]
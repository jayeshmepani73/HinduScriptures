[
  {
    "text": "<b>श्रीगणेशाय नमः ।</b>\n<b>अथ श्रीललितोपाख्यानं प्रारभ्यते ।</b>\nचतुर्भुजे चन्द्रकलावतंसे कुचोन्नते कुङ्कुमरागशोणे ।\nपुण्ड्रेक्षुपाशाङ्कुशपुष्पबाणहस्ते नमस्ते जगदेकमातः ॥ ३,५.१ ॥"
  },
  {
    "text": "अस्तु नः श्रेयसे नित्यं वस्तु वामाङ्गसुन्दरम् ।\nयतस्तृतीयो विदुषां तृतीयस्तु परं महः ॥ ३,५.२ ॥"
  },
  {
    "text": "अगस्त्यो नाम देवर्षिर्वेदवेदाङ्गपारगः ।\nसर्वसिद्धान्तसारज्ञो ब्रह्मानन्दरसात्मकः ॥ ३,५.३ ॥"
  },
  {
    "text": "चचाराद्भुतहेतूनि तीर्थान्यायतनानि च ।\nशैलारण्यापगामुख्यान्सर्वाञ्जनपदानपि ॥ ३,५.४ ॥"
  },
  {
    "text": "तेषु तेष्वखिलाञ्जन्तूनज्ञानतिमिरावृतान् ।\nशिश्नोदरपरान्दृष्ट्वा चिन्तयामास तान्प्रति ॥ ३,५.५ ॥"
  },
  {
    "text": "तस्य चिन्तयमानस्य चरतो वसुधामिमाम् ।\nप्राप्तमासीन्महापुण्यं काञ्चीनगरमुत्तमम् ॥ ३,५.६ ॥"
  },
  {
    "text": "तत्र वारणशैलेनद्रमेकाम्रनिलयं शिवम् ।\nकामाक्षीं करिदोषध्नीमपूजयदथात्मवान् ॥ ३,५.७ ॥"
  },
  {
    "text": "लोकहेतोर्दयार्द्रस्य धीमतश्चिन्तनो मुहुः ।\nचिरकालेन तपसा तोषितोऽभूज्जनार्दनः ॥ ३,५.८ ॥"
  },
  {
    "text": "हयग्रीवां तनुं कृत्वा साक्षाच्चिन्मात्रविग्रहाम् ।\nशङ्खचक्राक्षवलयपुस्तकोज्ज्वलबाहुकाम् ॥ ३,५.९ ॥"
  },
  {
    "text": "पूरयित्रीं जगत्कृत्स्नं प्रभया देहजातया ।\nप्रादुर्बभूव पुरतो मुनेरमिततेजसा ॥ ३,५.१० ॥"
  },
  {
    "text": "तं दृष्ट्वानन्दभरितः प्रणम्य च मुहुर्मुहुः ।\nविनयावनतो भूत्वा सन्तुष्टाव जगत्पतिम् ॥ ३,५.११ ॥"
  },
  {
    "text": "अथोवाच जगन्नाथस्तुष्टोऽस्मि तपसा तव ।\nवरं वरय भद्रं ते भविता भूसुरोत्तमः ॥ ३,५.१२ ॥"
  },
  {
    "text": "इति पृष्टो भगवता प्रोवाच मुनिसत्तमः ।\nयदि तुष्टोऽसि भगवन्निमे पामरजन्तवः ॥ ३,५.१३ ॥"
  },
  {
    "text": "केनोपायेन मुक्ताः स्युरेतन्मे वक्तुमर्हसि ।\nइति पृष्टो द्विजेनाथ देवदेवो जनार्दनः ॥ ३,५.१४ ॥"
  },
  {
    "text": "एष एव पुरा प्रश्नः शिवेन चरितो मम ।\nअयमेव कृतः प्रश्नो ब्रह्मणा तु ततः परम् ॥ ३,५.१५ ॥"
  },
  {
    "text": "कृतो दुर्वाससा पश्चाद्भवता तु ततः परम् ॥ ३,५.१६ ॥"
  },
  {
    "text": "भवद्भिः सर्वभूतानां गुरुभूतैर्महात्मभिः ।\nममोपदेशो लोकेषु प्रथितोऽस्तु वरो मम ॥ ३,५.१७ ॥"
  },
  {
    "text": "अहमादिर्हि भूतानामादिकर्ता स्वयं प्रभुः ।\nसृष्टिस्थितिलयानां तु सर्वेषामपि कारकः ॥ ३,५.१८ ॥"
  },
  {
    "text": "त्रिमूर्तिस्त्रिगुणातीतो गुणहीनो गुणाश्रयः ॥ ३,५.१९ ॥"
  },
  {
    "text": "इच्छाविहारो भूतात्मा प्रधानपुरुषात्मकः ।\nएवं भूतस्य मे ब्रह्मंस्त्रिजगद्रूपधारिणः ॥ ३,५.२० ॥"
  },
  {
    "text": "द्विधाकृतमभूद्रूपं प्रधान पुरुषात्मकम् ।\nमम प्रधानं यद्रूपं सर्वलोकगुणात्मकम् ॥ ३,५.२१ ॥"
  },
  {
    "text": "अपरं यद्गुणातीतं परात्परतरं महत् ।\nएवमेव तयोर्ज्ञात्वा मुच्यते ते उभे किमु ॥ ३,५.२२ ॥"
  },
  {
    "text": "तपोभिश्चिरकालोत्थैर्यमैश्च नियमैरपि ।\nत्यागैर्दुष्कर्मनाशान्ते मुक्तिराश्वेव लभ्यते ॥ ३,५.२३ ॥"
  },
  {
    "text": "यद्रूपं यद्गुणयुतं तद्गुण्यैक्येन लभ्यते ।\nअन्यत्सर्वजगद्रूपं कर्मभोगपराक्रमम् ॥ ३,५.२४ ॥"
  },
  {
    "text": "कर्मभिर्लभ्यते तच्च तत्त्यागेनापि लभ्यते ।\nदुस्तरस्तु तयोस्त्यागः सकलैरपि तापस ॥ ३,५.२५ ॥"
  },
  {
    "text": "अनपायं च सुगमं सदसत्कर्मगोचरम् ॥ ३,५.२६ ॥"
  },
  {
    "text": "आत्मस्थेन गुणेनैव सता चाप्यसतापिवा ।\nआत्मैक्येनैव यज्ज्ञानं सर्वसिद्धिग्रदायकम् ॥ ३,५.२७ ॥"
  },
  {
    "text": "वर्णत्रयविहीनानां पापिष्ठानां नृणामपि ।\nयद्रूपध्यानमात्रेण दुष्कृतं सुकृतायते ॥ ३,५.२८ ॥"
  },
  {
    "text": "येर्ऽचयन्ति परां शक्तिं विधिनाविधिनापि वा ।\nन ते संसारिणो नूनं मुक्ता एव न संशयः ॥ ३,५.२९ ॥"
  },
  {
    "text": "शिवो वा यां समाराध्य ध्यानयोगबलेन च ।\nईश्वरः सर्वसिद्धानामर्द्धनारीश्वरोऽभवत् ॥ ३,५.३० ॥"
  },
  {
    "text": "अन्येऽब्जप्रमुखा देवाः सिद्धास्तद्ध्यानवैभवात् ।\nतस्मादशेषलोकानां त्रिपुराराधनं विना ॥ ३,५.३१ ॥"
  },
  {
    "text": "न स्तो भोगापवर्गौं तु यौगपद्येन कुत्रचित् ।\nतन्मनास्तद्गतप्राणस्तद्याजी तद्गतेहकः ॥ ३,५.३२ ॥"
  },
  {
    "text": "तादात्म्येनैव कर्माणि कुर्वन्मुक्तिमवाप्स्यसि ।\nएतद्रहस्यमाख्यातं सर्वेषां हितकाम्यया ॥ ३,५.३३ ॥"
  },
  {
    "text": "सन्तुष्टेनैव तपसा भवतो मुनिसत्तम ।\nदेवाश्च मुनयः सिद्धा मानुषाश्च तथापरे ।\nत्वन्मुखांभोजतोऽवाप्यसिद्धिं यान्तु परात्पराम् ॥ ३,५.३४ ॥"
  },
  {
    "text": "इति तस्य वचः श्रुत्वा हयग्रीवस्य शार्ङ्गिणः ।\nप्रणिपत्य पुनर्वाक्यमुवाच मधुसूदनम् ॥ ३,५.३५ ॥"
  },
  {
    "text": "भगवन्कीदृशं रूपं भवता यत्पुरोदितम् ।\nकिंविहारं किंप्रभावमेतन्मे वक्तुमर्हसि ॥ ३,५.३६ ॥"
  },
  {
    "text": "<b>हयग्रीव उवाच</b>\nएषोंऽशभूतो देवर्षे हयग्रीवो ममापरः ।\nश्रोतुमिच्छसियद्यत्त्वं तत्सर्वं वक्तुमर्हति ॥ ३,५.३७ ॥"
  },
  {
    "text": "इत्यादिश्य जगन्नाथो हयग्रीवं तपोधनम् ।\nपुरतः कुम्भजातस्य मुनेरन्तरधाद्धरिः ॥ ३,५.३८ ॥"
  },
  {
    "text": "ततस्तु विस्मयाविष्टो हृष्टरोमा तपोधनः ।\nहयग्रीवेण मुनिना स्वाश्रमं प्रत्यपद्यत ॥ ३,५.३९ ॥"
  },
  {
    "text": "इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने अगस्त्ययात्राजनार्दनाविर्भावो नाम पञ्चमोऽध्यायः"
  }
]
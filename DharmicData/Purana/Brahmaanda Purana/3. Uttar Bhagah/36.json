[
  {
    "text": "हयग्रीव उवाच\nचिन्तामणिगृहस्याग्निदिग्भागे कुन्दमानकम् ।\nयोजनायामविस्तारं योजनोच्छासचातकम् ॥ ३,३६.१ ॥"
  },
  {
    "text": "तत्र ज्वलति चिद्वह्निः सुधाधाराशतार्चितः ।\nपरमैश्वर्यजनकः पावनो ललिताज्ञया ॥ ३,३६.२ ॥"
  },
  {
    "text": "अनिन्धनो महाज्वालः सुधया तर्पिताकृतिः ।\nकङ्कोलीपल्लवच्छायस्तत्र ज्वलति चिच्छिखी ॥ ३,३६.३ ॥"
  },
  {
    "text": "तत्र होत्री महादेवी होता कामेश्वरः परः ।\nउभौ तौ नित्यहोतारौ रक्षतः सकलं जगत् ॥ ३,३६.४ ॥"
  },
  {
    "text": "अनुत्तरपराधीना ललिता संप्रवर्तिता ।\nललिताचोदितः कामः शङ्करेण प्रवर्तितः ॥ ३,३६.५ ॥"
  },
  {
    "text": "चिन्तामणिगृहेन्द्रस्य रक्षोभागेम्बुजाटवौ ॥ ३,३६.६ ॥"
  },
  {
    "text": "चक्रराजरथश्रेष्ठस्तिष्ठत्युन्नतविग्रहः ।\nनवभिः पर्वभिर्युक्तः सर्वरत्नमयाकृतिः ॥ ३,३६.७ ॥"
  },
  {
    "text": "चतुर्योजनविस्तारो दशयोजनमुन्नतः ।\nयथोत्तरे ह्रासयुक्तः स्थूलतः कूबरोज्ज्वलः ॥ ३,३६.८ ॥"
  },
  {
    "text": "चतुर्वेदमहाचक्रः पुरुषार्थमहाहयः ।\nतत्त्वैरु पचरद्भिश्च चामरैरभिमण्डितः ॥ ३,३६.९ ॥"
  },
  {
    "text": "पूर्वोक्तलक्षणैर्युक्तो मुक्ताच्छत्रेण शोभितः ।\nभण्डासुरमहायुद्धे कृतसाहसिकक्रियः ॥ ३,३६.१० ॥"
  },
  {
    "text": "वर्तते रथमूर्धन्यः श्रीदेव्यासनपाटितः ।\nचिन्तामणिगृहेन्द्रस्य वायुभागेम्बुजाटवौ ॥ ३,३६.११ ॥"
  },
  {
    "text": "गेयचक्ररथेन्द्रस्तु मन्त्रिण्याः प्रान्ततिष्ठति ।\nचिन्तामणिगृहेन्द्रस्य रुद्रभागेम्बुजाटवौ ॥ ३,३६.१२ ॥"
  },
  {
    "text": "वल्लभो दण्डनाथायाः किरिचक्रे महारथः ।\nएतद्रथत्रयं सर्वक्षेत्रश्रीपुरपक्तिषु ।\nसमानमेव विज्ञेयमङ्गस्था देवता यथा ॥ ३,३६.१३ ॥"
  },
  {
    "text": "आनलं कुण्डमाग्नेये यत्तिष्ठति सदा ज्वलत् ।\nतप्तमेतत्तु गायत्री तप्तं स्याद भयङ्करम् ॥ ३,३६.१४ ॥"
  },
  {
    "text": "घृणिसूर्यस्तु तत्पश्चादोंकारस्य च मन्दिरम् ।\nदेवी तुरीयगायत्री चक्षुष्मत्यपि तापस ॥ ३,३६.१५ ॥"
  },
  {
    "text": "अथ गन्धर्वराजश्च परिषद्रुद्र एव च ।\nतारांबिका भगवती तत्पश्चाद्भागतः स्थिताः ॥ ३,३६.१६ ॥"
  },
  {
    "text": "चिन्तामणिगृहेन्द्रस्य रक्षोभागं समाश्रितः ।\nनामत्रय पहामन्त्रवाच्योऽस्ति भगवान्हरिः ॥ ३,३६.१७ ॥"
  },
  {
    "text": "महागणपतिस्तस्योत्तरसंश्रितकेतनः ।\nपञ्चाक्षरीमन्त्रवाच्यस्तस्य चाप्युत्तरे शिवः ॥ ३,३६.१८ ॥"
  },
  {
    "text": "अथ मृत्युञ्जयेशश्च वाच्यर्त्र्यक्षरमात्रतः ।\nसरस्वती धारणाख्या ह्यस्य चोत्तरवासिनी ॥ ३,३६.१९ ॥"
  },
  {
    "text": "अकारादिक्षकारान्तवर्णमूर्तेस्तु मन्दिरम् ।\nमातृकाया उत्तरतस्तस्यां विन्ध्यनिषूदन ॥ ३,३६.२० ॥"
  },
  {
    "text": "उत्तरे सम्पदेशी वै कालसंकर्षणी तथा ।\nश्रीमहाशम्भुनाथा च देव्याविर्भावकारणम् ॥ ३,३६.२१ ॥"
  },
  {
    "text": "श्रीः परांबा च विशदज्योत्स्ना निर्मलविग्रहा ।\nउत्तरोत्तरमेतास्तु देवताः कृतमन्दिराः ॥ ३,३६.२२ ॥"
  },
  {
    "text": "बालाचैवान्नपूर्णा च हयारूढा तथैव च ।\nश्रीपादुकाचतस्रस्तदुत्तरोत्तरमन्दिराः ॥ ३,३६.२३ ॥"
  },
  {
    "text": "चिन्तामणिगृहेन्द्रस्य वायव्यवसुधादितः ।\nमहापद्माटवौ त्वन्या देवताः कृतमन्दिराः ॥ ३,३६.२४ ॥"
  },
  {
    "text": "उन्मत्तभैरवी चैव स्वप्नवाराहिका परा ।\nतिरस्करणिकांबा च तथान्या पञ्चमी परा ॥ ३,३६.२५ ॥"
  },
  {
    "text": "यथापूर्वं कृतगृहा एता देव्यो महोदयाः ।\nश्रीपूर्तिश्च महादेवी श्रीमहापादुकापि च ॥ ३,३६.२६ ॥"
  },
  {
    "text": "यथापूर्वं कृतगृहे द्वे एते देवतोत्तमे ।\nशङ्करेण षडाम्नायसागरे प्रतिपादिताः ।\nया विद्यास्ताः समस्ताश्च महापद्माटवीस्थले ॥ ३,३६.२७ ॥"
  },
  {
    "text": "इत्थं श्रीरश्मिमालाया मणिकॢप्ता गहागृहाः ।\nउच्चध्वजा उच्चशालास्ससोपानास्तपोधन ॥ ३,३६.२८ ॥"
  },
  {
    "text": "चिन्तामणिगृहेन्द्रस्य पूर्वद्वारे समुद्रप ।\nदक्षिणे पार्श्वभागेतु मन्त्रिनाथागृहं महत् ॥ ३,३६.२९ ॥"
  },
  {
    "text": "वामभागे दण्डनाथाभवनं रत्ननिर्मितम् ।\nब्रह्मविष्णुमहेशानामर्ध्यस्थानम्य पूर्वतः ॥ ३,३६.३० ॥"
  },
  {
    "text": "भवनं दीपिताशेषदिक्चक्रं रत्नरश्मिभिः ।\nसमस्ता देवता एता ललिताभक्तिनिर्भराः ।\nललितामन्त्रजाप्याश्च श्रीदेवीं समुपासते ॥ ३,३६.३१ ॥"
  },
  {
    "text": "पूर्वोक्त मर्ध्यस्थानं च पूर्वोक्तं चार्ध्यकल्पनम् ।\nयाम्यद्वारप्रभृतिषु सर्वेष्वपि समं स्मृतम् ॥ ३,३६.३२ ॥"
  },
  {
    "text": "अथ चिन्तामणिगृहं वक्ष्ये शृणु महामुने ।\nतच्छ्रीपट्टनमध्यस्थं योजनद्वयविस्मृतम् ॥ ३,३६.३३ ॥"
  },
  {
    "text": "तस्य चिन्तामणिभयी भित्तिः कोशसुविस्तृता ।\nचिन्तामणिशिलाभिश्च च्छादिनीभिस्तथोपरि ॥ ३,३६.३४ ॥"
  },
  {
    "text": "संवृता कूटरूपेण तत्रतत्र समुन्नता ।\nगृहभित्तिस्तथोन्नम्रा चतुर्योजनमानतः ॥ ३,३६.३५ ॥"
  },
  {
    "text": "विंशतिर्योजनं तस्याश्चोन्नम्रा भूमिरुच्यते ।\nततोर्ध्वं ह्राससंयुक्तं स्थौल्यत्रिमुकुटोज्ज्वला ॥ ३,३६.३६ ॥"
  },
  {
    "text": "तानि चेच्छाक्रियाज्ञानरूपाणि मुकुटान्यृषे ।\nसदा देदीप्यमानानि चिन्तामणिमयान्यपि ॥ ३,३६.३७ ॥"
  },
  {
    "text": "चिन्तामणिगृहे सर्वं चिन्तामणिमयं स्मृतम् ।\nयस्य द्वाराणि चत्वारि क्रोशार्धायामभाञ्जि च ॥ ३,३६.३८ ॥"
  },
  {
    "text": "क्रोशार्द्धार्द्धं च विस्तारो द्वाराणां कथितो मुने ।\nद्वारेषु सर्वेषु पुनश्चिन्तामणिगृहान्तरे ॥ ३,३६.३९ ॥"
  },
  {
    "text": "पिहिता ललिता देव्या मूतर्लोहितसिन्धुवत् ।\nतरुणार्कसहस्राभा चन्द्रवच्छीतला ह्यपि ।\nमुहुः प्रवाहरूपेण प्रसरन्ती महामुने ॥ ३,३६.४० ॥"
  },
  {
    "text": "पूर्वाम्नाय मयं चैव पूर्वद्वारं प्रकीर्तितम् ।\nदक्षिणद्वारदेशस्तु दक्षिणाम्नायलक्षणः ॥ ३,३६.४१ ॥"
  },
  {
    "text": "पश्चिमद्वारदेशस्तु पश्चिमाम्नायलक्षणः ।\nउत्तरद्वारदेशः स्यादुत्तराम्नायलक्षणः ॥ ३,३६.४२ ॥"
  },
  {
    "text": "गृहराजस्यान्तराले भित्तौ खचितदण्डकाः ।\nरत्नप्रदीपा भास्वन्तः कोट्यर्कसदृशत्विषः ।\nपरितस्तत्र वर्तन्ते भासयन्तो गृहान्तरम् ॥ ३,३६.४३ ॥"
  },
  {
    "text": "चिन्तामणिगृहस्यास्य मध्यस्थाने महीयसि ।\nअत्युच्चैर्वेदिकाभागे बिन्दुचक्रं महात्तरम् ॥ ३,३६.४४ ॥"
  },
  {
    "text": "चिन्तारत्नगृहोत्तुङ्गभिन्त्तेर्बिन्दोश्च मध्यभूः ।\nभित्तिः क्रोशं परित्यज्य क्रोशत्रयमुदाहृतम् ॥ ३,३६.४५ ॥"
  },
  {
    "text": "तत्र क्रोशत्रयस्थाने ह्यणिमाद्यात्मरोचिषा ।\nक्रोशत्रयं समस्तं तद्धस्तसंख्याप्रकारतः ।\nचतुर्विंशतिसाहस्रहस्तैः संमितमुच्यते ॥ ३,३६.४६ ॥"
  },
  {
    "text": "बिन्दुपीठेशपर्यम्तं चतुर्दशविभेदतः ।\nअन्तरे भेदिते जाते हस्तसंख्या मयोच्यते ॥ ३,३६.४७ ॥"
  },
  {
    "text": "पद्माटवीस्थलाच्चिन्तामणिवेश्मान्तरं मुने ।\nहस्तविंशतिरुन्नम्रं तत्र स्युरणिमादयः ॥ ३,३६.४८ ॥"
  },
  {
    "text": "अणिमान्तरविस्तारश्चतुर्नल्वसमन्वितः ।\nकिष्कुश्चतुःशती नल्वकिष्कुर्हस्त उदीर्यते ॥ ३,३६.४९ ॥"
  },
  {
    "text": "तत्रान्तरेऽणिमाद्यास्तु पूर्वादिकृतमन्दिराः ।\nअणिमा महिमा चैव लघिमा गरिमा तथा ॥ ३,३६.५० ॥"
  },
  {
    "text": "ईशित्वं च वशित्वं च प्राकाम्यं मुक्तिरेव च ।\nइच्छा प्राप्तिः सर्वकामेत्येताः सिद्धय उत्तमाः ॥ ३,३६.५१ ॥"
  },
  {
    "text": "रससिद्धिर्मोक्षसिद्धिर्बलसिद्धिस्तथैव च ।\nखड्गसिद्धिः पादुकाया सिद्धिरञ्जनसिद्धिकः ॥ ३,३६.५२ ॥"
  },
  {
    "text": "वाक्सिद्धिर्लोकसिद्धिश्च देहसिद्धिरनन्तरम् ।\nएता अष्टौ सिद्धयस्तु बह्व्योऽन्या योगिसंमताः ॥ ३,३६.५३ ॥"
  },
  {
    "text": "तत्रान्तरे तु परितः सेवते परमेश्वरीम् ।\nकोटिशः सिद्धयस्तस्मिन्नणिमाद्यन्तरे मुने ॥ ३,३६.५४ ॥"
  },
  {
    "text": "नवलावण्यसंपूर्णाः स्मयमानमुखांबुजाः ।\nज्वलच्चिन्तामणि कराः मदा षोडशवर्षिकाः ।\nअत्युदारप्रकृतयः खेलन्ति मदविह्वलाः ॥ ३,३६.५५ ॥"
  },
  {
    "text": "तस्याणिमाद्यन्तरस्योपरिष्टात्सुमनोहरम् ।\nहस्तविंशतिरुन्नम्रं चतुर्नल्वप्रविस्तरम् ॥ ३,३६.५६ ॥"
  },
  {
    "text": "चतुर्दिक्षु च सोपानपङ्क्तिभिः सुमनोहरम् ।\nब्रह्माद्यंबरधिष्ण्यं स्यात्तत्रदेवीः स्थिताः शृणु ॥ ३,३६.५७ ॥"
  },
  {
    "text": "ब्राह्मी माहेश्वरी चैव कौमारी वैष्णवी तथा ।\nवाराही चैव माहेन्द्री चामुण्डाप्यथ सप्तमी ।\nमहालक्ष्मीरष्टमी तु तत्रैताः कृतमन्दिराः ॥ ३,३६.५८ ॥"
  },
  {
    "text": "नानाविधायुधाढ्याश्च नानाशक्तिपरिच्छदाः ।\nपूर्वादिदिशमारभ्य प्रादक्षिण्यकृतालयाः ॥ ३,३६.५९ ॥"
  },
  {
    "text": "अथ ब्राह्यन्तरा तस्योपरिष्टात्कुम्भसंभव ।\nहस्तविंशतिरुन्नम्रं चतुर्नल्वप्रविस्तरम् ।\nमुद्रान्तरमिति त्रैधं तत्र मुद्राः कृतालयाः ॥ ३,३६.६० ॥"
  },
  {
    "text": "संक्षोभद्रावणाकर्षवश्योन्मादमहाङ्कुशाः ।\nखेचरी बीजयोन्याख्या त्रिखण्डा दशमी पुनः ॥ ३,३६.६१ ॥"
  },
  {
    "text": "पूर्वादिदिशमारभ्य मुद्रा एताः प्रतिष्ठिताः ।\nअत्यन्तसुन्दराकारा नवयौवनविह्वलाः ॥ ३,३६.६२ ॥"
  },
  {
    "text": "कान्तिभिः कमनीयाभिः पूरयन्त्यो गृहान्तरम् ।\nसेवन्ते मुनिशार्दूल ललितापरमेश्वरीम् ॥ ३,३६.६३ ॥"
  },
  {
    "text": "अन्तरं त्रयमेतत्तु चक्रं त्रैलोक्यमोहनम् ।\nएतस्मिञ्छक्तयो यासु ता उक्ताः प्रकटाभिधाः ॥ ३,३६.६४ ॥"
  },
  {
    "text": "एतसां समधिष्ठात्री त्रिपुरा चक्रनायिका ।\nतच्चक्रपालनकरी मुद्रासंक्षोभणात्मिका ॥ ३,३६.६५ ॥"
  },
  {
    "text": "अथ मुद्रान्तरस्योर्ध्वं प्रोक्ता नित्याकलां तरम् ।\nहस्तविंशतिरुन्नम्रं चतुर्नल्वप्रविस्तरम् ।\nपर्वतश्चैव सोपानमुत्तरोत्तरमिष्यते ॥ ३,३६.६६ ॥"
  },
  {
    "text": "नित्याकलान्तरे तस्मिन्कामाकर्षणिकासुखाः ।\nपरितः कृतसंस्थानाः षोडशेन्दुकलात्मिकाः ॥ ३,३६.६७ ॥"
  },
  {
    "text": "तर्पयन्त्यो दिशां चक्रं सुधास्यन्दैः सुशीतलैः ।\nतासां नामानि मत्तस्त्वमवधारय कुम्भज ॥ ३,३६.६८ ॥"
  },
  {
    "text": "कामाकर्षिणिका नित्या बुद्ध्याकर्षणिकापरा ।\nरसाकर्षणिका नित्या गन्धाकर्षणिका कला ॥ ३,३६.६९ ॥"
  },
  {
    "text": "चित्ताकर्षणिका नित्या धैर्याकर्षणिका कला ।\nस्मृत्याकर्षणिका नित्या नामाकर्षणिका कला ॥ ३,३६.७० ॥"
  },
  {
    "text": "बीजाकर्षणिका नित्या चार्थाकर्षणिका कला ।\nअमृताकर्षणी चान्या शरीराकर्षणी कला ॥ ३,३६.७१ ॥"
  },
  {
    "text": "एतास्तु गुप्तयोगिन्यस्त्रिपुरेशी तु चक्रिणी ।\nसर्वाशापूरिकाभिख्या चक्राधिष्ठानदेवता ॥ ३,३६.७२ ॥"
  },
  {
    "text": "एतच्चक्रे पालिका तु मुद्रा द्राविणिकाभिधा ।\nनित्या कलान्तरादूर्ध्वं धिष्ण्य मत्यन्तसुन्दरम् ॥ ३,३६.७३ ॥"
  },
  {
    "text": "हस्तविंशतिरुन्नम्रं चतुर्नल्वप्रविस्तरम् ।\nप्राग्वत्सोपानसंयुक्तं सर्वसंक्षोभणाभिधम् ॥ ३,३६.७४ ॥"
  },
  {
    "text": "तत्राष्टौ शक्तयस्तीव्रा मदारुणविलोचनाः ।\nनवतारुण्यमच्चाश्च सेवन्ते परमेश्वरीम् ॥ ३,३६.७५ ॥"
  },
  {
    "text": "कुसुमा मेखला चैव मदना मदनातुरा ।\nरेखा वेगिन्यङ्कुशा च मालिन्यष्टौ च शक्तयः ॥ ३,३६.७६ ॥"
  },
  {
    "text": "कोटिशस्तत्परीवारः शक्तयोऽनङ्गपूर्विकाः ।\nसर्वसंक्षोभमिदं चक्रं तदधिदेवता ॥ ३,३६.७७ ॥"
  },
  {
    "text": "सुंदरी नाम विज्ञेया नाम्ना गुप्ततरापि सा ।\nतच्चक्रपालनकरी मुद्राकर्षणिका स्मृता ॥ ३,३६.७८ ॥"
  },
  {
    "text": "अनङ्गशक्त्यन्तरस्योपरिष्टात्कुंभसंभव ।\nहस्तविंशतिरुन्नम्रं चतुर्नल्वप्रविस्तरम् ।\nसंक्षोभिण्याद्यन्तरं स्यात्सर्वसौभाग्यदायकम् ॥ ३,३६.७९ ॥"
  },
  {
    "text": "सर्वसंक्षोभिणीमुख्यास्तत्र शक्तय उद्धताः ।\nचतुर्दश वसंत्येव तासां नामानि मच्छृणु ॥ ३,३६.८० ॥"
  },
  {
    "text": "सर्वसंक्षोभिणी शक्तिः सर्वविद्राविणी तथा ।\nसर्वाकर्षणिका शाक्तिः सर्वाह्लादनिका तथा ॥ ३,३६.८१ ॥"
  },
  {
    "text": "सर्वसंमोहिनी शक्तिः सर्वस्तंभनशक्तिका ।\nसर्वजृंभिणिका शक्तिस्तथा सर्ववशङ्करी ॥ ३,३६.८२ ॥"
  },
  {
    "text": "सर्वरञ्जनशक्तिश्च सर्वोन्मादनिशक्तिका ।\nसर्वार्थसाधिका शक्तिः सर्वसंपत्तिपूरिणी ॥ ३,३६.८३ ॥"
  },
  {
    "text": "सर्वमन्त्रमयी शक्तिः सर्वद्वन्द्वक्षयङ्करी ।\nएताश्च संप्रदायाख्याश्चक्रिणीपुरवासिनीः ॥ ३,३६.८४ ॥"
  },
  {
    "text": "मुद्राश्च सर्ववश्याख्यास्तच्चक्रे रक्षिका मताः ।\nकोटिशः शक्तयस्तत्र तासां किङ्कर्य्य उद्धृताः ॥ ३,३६.८५ ॥"
  },
  {
    "text": "संक्षोभिण्याद्यन्तरस्योपरिष्टात्कुंभसंभव ।\nहस्तविंशतिरुन्नम्रं चतुर्नल्वप्रविस्तरम् ।\nसर्वसिद्धादिकानां तु मन्दिरं विष्ट्यमुच्यते ॥ ३,३६.८६ ॥"
  },
  {
    "text": "सर्वसिद्धिप्रदा चैव सर्वसंपत्प्रदा तथा ।\nसर्वप्रियङ्करी देवी सर्वमङ्गलकारिणी ॥ ३,३६.८७ ॥"
  },
  {
    "text": "सर्वकामप्रदा देवी सर्वदुःखविमोचनी ।\nसर्वमृत्युप्रशमिनी सर्वविघ्ननिवारिणी ॥ ३,३६.८८ ॥"
  },
  {
    "text": "सर्वाङ्गसुन्दरी देवी सर्वसौभाग्यदायिनी ।\nएता देव्यः कलोत्कीर्णा योगिन्यो नामतः स्मृताः ॥ ३,३६.८९ ॥"
  },
  {
    "text": "चक्रिणी श्रीश्च विज्ञेया चक्रं सर्वार्थसाधकम् ।\nसर्वोन्मादनमुद्राश्च चक्रस्य परिपालिकाः ॥ ३,३६.९० ॥"
  },
  {
    "text": "सर्वसिद्ध्याद्यन्तरस्योपरिष्टात्कुम्भसम्भव ।\nहस्तविंशतिरुन्नम्रं चतुर्नल्वप्रविस्तरम् ॥ ३,३६.९१ ॥"
  },
  {
    "text": "सर्वज्ञाद्यन्तरं नाम्ना सर्वरक्षाकरं स्मृतम् ।\nचक्रं महत्तरं दिव्यं सर्वज्ञाद्याः प्रकीर्तिताः ॥ ३,३६.९२ ॥"
  },
  {
    "text": "सर्वज्ञा सर्वशक्तिश्च सर्वैश्वर्यप्रदायिनी ।\nसर्वज्ञानमयी देवी सर्वव्याधिविनाशिनी ॥ ३,३६.९३ ॥"
  },
  {
    "text": "सर्वाधारस्वरूपा च सर्वपापहरी तथा ।\nसर्वानन्दमयी देवी सर्वरक्षास्वरूपिणी ॥ ३,३६.९४ ॥"
  },
  {
    "text": "सर्वेप्सितप्रदा चैता निर्गर्वा योगिनीश्वराः ॥ ३,३६.९५ ॥"
  },
  {
    "text": "मालिनी चक्रिणी प्रोक्ता मुद्रा सर्वमहाङ्कुशा ।\nइति चिन्तामणि गृहे सर्वज्ञाद्यन्तरावधि ।\nचक्राणि कानिचित्प्रोक्तान्यन्यान्यपि मुने शृणु ॥ ३,३६.९६ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने चिन्तामणिगृहान्तरकथनं नाम षट्त्रिंशोऽध्यायः"
  }
]
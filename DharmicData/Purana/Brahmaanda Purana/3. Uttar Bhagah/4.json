[
  {
    "text": "ऋषय ऊचुः\nश्रुतं सुमहदाख्यानं भवता परिकीर्त्तितम् ।\nप्रजानां मनुभिः सार्द्धं देवानामृषिभिः सह ॥ ३,४.१ ॥"
  },
  {
    "text": "पितृगन्धर्वभूतानां पिशाचोरगरक्षसाम् ।\nदैत्यानां दानवानां च यक्षाणामेव पक्षिणाम् ॥ ३,४.२ ॥"
  },
  {
    "text": "अत्यद्भुतानि कर्माणि विविधा धर्मनिश्चयाः ।\nविचित्राश्च कथायोगा जन्म चाग्र्यमनुत्तमम् ॥ ३,४.३ ॥"
  },
  {
    "text": "तत्कथ्यमानमस्माकं भवता श्लक्ष्णया गिरा ।\nमनः कर्णसुखं सौते प्रीणात्यमृतसन्निभम् ॥ ३,४.४ ॥"
  },
  {
    "text": "एवमाराध्य ते सूतं सत्कृत्य च महर्षयः ।\nपप्रच्छुः सत्त्रिणः सर्वे पुनः सर्गप्रवर्त्तनम् ॥ ३,४.५ ॥"
  },
  {
    "text": "कथं सुत महाप्राज्ञ पुनः सर्गः प्रपत्स्यते ।\nबन्धेषु संप्रलीनेषु गुणसाम्ये तमोमये ॥ ३,४.६ ॥"
  },
  {
    "text": "विकारेष्वविसृष्टेषु ह्यव्यक्ते चात्मनि स्थिते ।\nअप्रवृत्ते ब्रह्मणा तु सहसा योज्यगैस्तदा ॥ ३,४.७ ॥"
  },
  {
    "text": "कथं प्रपत्स्यते सर्गस्तन्नः प्रब्रूहि पृच्छताम् ।\nएवमुक्तस्ततः सूतस्तदासौ लोमहर्षणः ॥ ३,४.८ ॥"
  },
  {
    "text": "व्याख्यातुमुपचक्राम पुनः सर्गप्रवर्त्तनम् ।\nअत्र वो वर्त्तयिष्यामि यथा सर्गः प्रपत्स्यते ॥ ३,४.९ ॥"
  },
  {
    "text": "पूर्ववत्स तु विज्ञेयः समासात्तन्निबोधत ।\nदृष्टेनैवानुमेयं च तर्कं वक्ष्यामि युक्तितः ॥ ३,४.१० ॥"
  },
  {
    "text": "यस्माद्वाचो निवर्त्तन्ते त्वप्राप्य मनसा सह ।\nअव्यक्त वत्परोक्षत्वाद्गहनं तद्दुरासदम् ॥ ३,४.११ ॥"
  },
  {
    "text": "विकारैः प्रतिसंसृष्टो गुणः साम्येन वर्त्तते ।\nप्रधानं पुरुषाणां च साधर्म्येणैव तिष्ठति ॥ ३,४.१२ ॥"
  },
  {
    "text": "धर्माधर्मौं प्रलीयेते ह्यव्यक्ते प्राणिनां सदा ।\nसत्त्वमात्रात्मको धर्मो गुणे सत्त्वे प्रतिष्ठितः ॥ ३,४.१३ ॥"
  },
  {
    "text": "तमोमात्रात्मको धर्मो गुणे तमसि तिष्ठति ।\nअविभागेन तावेतौ गुणसाम्ये स्थितावुभौ ॥ ३,४.१४ ॥"
  },
  {
    "text": "सर्वं कार्यं बुद्धिपूर्वं प्रधानस्य प्रपत्स्यते ।\nबुद्धिपूर्वं क्षेत्रज्ञ अधिष्ठास्यति तान्गुणान् ॥ ३,४.१५ ॥"
  },
  {
    "text": "एवं तानभिमानेन प्रपत्स्यति पुनस्तदा ।\nयदा प्रवर्त्तितव्यं तु क्षेत्रक्षेत्रज्ञयोर्द्वयोः ॥ ३,४.१६ ॥"
  },
  {
    "text": "भोज्यभोक्तृत्वसंबन्धाः प्रपत्स्यन्ते च तावुभौ ।\nतस्मादक्षरमव्यक्तं साम्ये स्थित्वा गुणात्मकम् ॥ ३,४.१७ ॥"
  },
  {
    "text": "क्षेत्रज्ञाधिष्ठितं तत्र वैपम्यं भजते तु तत् ।\nततः प्रपत्स्यते व्यक्तं क्षेत्रक्षेत्रज्ञयोर्द्वयोः ॥ ३,४.१८ ॥"
  },
  {
    "text": "क्षेत्रज्ञाधिष्ठितं सत्त्वं विकारं जनयिष्यति ।\nमहदाद्यं विशेषान्तं चतुर्विंशगुणात्मकम् ॥ ३,४.१९ ॥"
  },
  {
    "text": "क्षेत्रज्ञस्य प्रधानस्य पुरुषस्य प्रवर्त्स्यतः ।\nआदिदेवः प्रधानस्यानुग्रहाय प्रजक्षते ॥ ३,४.२० ॥"
  },
  {
    "text": "अनाद्यौ वरमुत्पादौ उभौ सूक्ष्मौ तु तौ स्मृतौ ।\nअनादिसंयोगयुतौ सर्वं क्षेत्रज्ञमेव च ॥ ३,४.२१ ॥"
  },
  {
    "text": "अबुद्धिपूर्वकं युक्तमाशक्तौ तु वरौ तदा ।\nअप्रत्ययममोघं च स्थितावुदकमत्स्यवत् ॥ ३,४.२२ ॥"
  },
  {
    "text": "प्रवृत्तपूर्वौं तौ पूर्वं पुनः सर्वं प्रपत्स्यते ।\nअज्ञा गुणैः प्रवर्त्तन्ते रजःसत्त्वतमोऽभिधैः ॥ ३,४.२३ ॥"
  },
  {
    "text": "प्रवृत्तिकाले रजसाभिपन्नो महत्त्वभूतादिविशेषतां च ।\nविशेषतां चेन्द्रियतां च याति गुणावसानौषधिभिर्मनुष्यः ॥ ३,४.२४ ॥"
  },
  {
    "text": "सत्याभिध्यायिनस्तस्य ध्यायिनः सन्निमित्तकम् ।\nरजः सत्त्वतमोव्यक्ता विधर्माणः परस्परम् ॥ ३,४.२५ ॥"
  },
  {
    "text": "आद्यन्तं वै प्रवत्स्यन्ते क्षेत्रमज्ञाम्वु सर्वशः ।\nसंसिद्धकार्यकरणा उत्पद्यन्तेऽभिमानिनः ॥ ३,४.२६ ॥"
  },
  {
    "text": "सर्वे सत्त्वाः प्रपद्यन्ते ह्यव्यक्तात्पूर्वमेव च ।\nप्राक्सृतौ ये त्वसुवहाः साधकाश्चाप्यसाधकाः ॥ ३,४.२७ ॥"
  },
  {
    "text": "असंशान्तास्तु ते सर्वे स्थानप्रकरणैः सह ।\nकार्याणि प्रतिपत्स्यन्ते उत्पत्स्यन्ते पुनः पुनः ॥ ३,४.२८ ॥"
  },
  {
    "text": "गुणमात्रात्मकावेव धर्माधर्मौं परस्परम् ।\nआरप्संते हि चान्योन्यं वरेणानुग्रहेण वा ॥ ३,४.२९ ॥"
  },
  {
    "text": "शर्वस्तुल्यप्रसृष्ट्यर्थ सर्गादौ याति विक्रियाम् ।\nगुणास्तं प्रतिधीयन्ते तस्मात्तत्तस्य रोचते ॥ ३,४.३० ॥"
  },
  {
    "text": "गुणास्ते यानि कर्माणि प्राक्सृष्ट्यां प्रतिपेदिरे ।\nतान्येव प्रतिपद्यन्ते सृज्यमानाः पुनः पुनः ॥ ३,४.३१ ॥"
  },
  {
    "text": "हिंस्राहिंस्रे मृदुकूरे धर्माधर्मावृतानृते ।\nतद्भाविताः प्रपद्यन्ते तस्मात्तत्तस्य रोचते ॥ ३,४.३२ ॥"
  },
  {
    "text": "महाभूतेषु नानात्वमिन्द्रियार्थेषु मूर्त्तिषु ।\nविप्रयोगश्च भूतानां गुणेभ्यः संप्रवर्त्तते ॥ ३,४.३३ ॥"
  },
  {
    "text": "इत्येष वो मया ख्यातः पुनः सर्गः समासतः ।\nसमासादेव वक्ष्यामि ब्रह्मणोऽथ समुद्भवम् ॥ ३,४.३४ ॥"
  },
  {
    "text": "अव्यक्तात्कारणात्तस्मान्नित्यात्सदसदात्मकात् ।\nप्रधानपुरुषाभ्यां तु जायते च महेश्वरः ॥ ३,४.३५ ॥"
  },
  {
    "text": "स पुनः संभावयिता जायते ब्रह्मसंज्ञितः ।\nसृजते स पुनर्लोकानभिमान गुणात्मकान् ॥ ३,४.३६ ॥"
  },
  {
    "text": "अहङ्कारस्तु महतस्तस्माद्भूतानि चात्मनः ।\nयुगपत्संप्रवर्त्तन्ते भूतान्येवेन्द्रियाणि च ॥ ३,४.३७ ॥"
  },
  {
    "text": "भूतभेदाश्च भूतेभ्य इति सर्गः प्रवर्त्तते ।\nविस्तरावयवस्तेषां यथाप्रज्ञं यथाश्रुतम् ।\nकीर्त्त्यतो वो यथापूर्वं तथैवाप्युपधार्यताम् ॥ ३,४.३८ ॥"
  },
  {
    "text": "एतच्छ्रुत्वा नैमिषेया स्तदानीं लोकोत्पत्तिं सुस्थितिं चाप्ययं च ।\nतस्मिन्सत्रेऽवभृथं प्राप्य शुद्धाः पुण्यं लोकमृषयः प्राप्नुवन्ति ॥ ३,४.३९ ॥"
  },
  {
    "text": "यथा यूयं विधिना देवातादीनिष्ट्वा चैवावभृथं प्राप्य शुद्धाः ।\nत्यक्त्वा देहानायुषोंऽते कृतार्थाः पुण्यं लोकं प्राप्य मोदध्वमेवम् ॥ ३,४.४० ॥"
  },
  {
    "text": "एते ते नैमिषेया वै दृष्ट्वा स्पृष्ट्वा च वै तदा ।\nजग्मुश्चावभृथस्नाताः स्वर्गं सर्वे तु सत्रिणः ॥ ३,४.४१ ॥"
  },
  {
    "text": "विप्रास्तथा यूयमपि इष्टा बहुविधैर्मखैः ।\nआयुषोंऽते ततः स्वर्गं गन्तारः स्थ द्विजोत्तमाः ॥ ३,४.४२ ॥"
  },
  {
    "text": "प्रक्रिया प्रथमः पादः कथायास्तु परिग्रहः ।\nअनुषङ्ग उपोद्धात उपसंहार एव च ॥ ३,४.४३ ॥"
  },
  {
    "text": "एवमेव चतुःपादं पुराणं लोकसम्मतम् ।\nउवाच भागवान्सक्षाद्वायुलोकहिते रतः ॥ ३,४.४४ ॥"
  },
  {
    "text": "नैमिषे सत्रमा साद्य मुनिभ्यो मुनिसत्तम ।\nतत्प्रसादं च संसिद्धं भूतोत्पत्तिलयान्वितम् ॥ ३,४.४५ ॥"
  },
  {
    "text": "प्राधानिकीमिमां सृष्टिं तथैवेश्वरकारिताम् ।\nसम्यग्विदित्वा मेधावी न मोहमधिगच्छति ॥ ३,४.४६ ॥"
  },
  {
    "text": "इदं यो ब्राह्मणो विद्वानितिहासं पुरातनम् ।\nशृणुयाच्छ्रावयेद्वापि तथाध्यापयतेऽपि च ॥ ३,४.४७ ॥"
  },
  {
    "text": "स्थानेषु स महेन्द्रस्य मोदते शाश्वतीः समाः ।\nब्रह्मसायुज्यगो भूत्वा ब्रह्मणा सह मोदते ॥ ३,४.४८ ॥"
  },
  {
    "text": "तेषां कीर्तिमतां कीर्तिं प्रजेशानां महात्मनाम् ।\nप्रथयन्पृथिवीशानां ब्रह्मभूयाय गच्छति ॥ ३,४.४९ ॥"
  },
  {
    "text": "धन्यं यशस्यमायुष्यं पुण्यं वेदैश्च संमितम् ।\nकृष्णद्वैपायनेनोक्तं पुराण ब्रह्मवादिना ॥ ३,४.५० ॥"
  },
  {
    "text": "मन्वन्तरेश्वराणां च यः कीर्तिं प्रथयेदिमाम् ।\nदेवतानामृषीणां च भूरिद्रविमतेजसाम् ॥ ३,४.५१ ॥"
  },
  {
    "text": "स सर्वैर्मुच्यते पापैः पुण्यं च महदाप्नुयात् ।\nयश्चेदं श्रावयेद्विद्वान्सदा पर्वणि पर्वणि ॥ ३,४.५२ ॥"
  },
  {
    "text": "धूतपाप्मा जितस्वर्गो ब्रह्मभूयाय कल्पते ।\nयश्चेदं श्रावयेच्छ्राद्धे ब्राह्मणान् पादमन्ततः ॥ ३,४.५३ ॥"
  },
  {
    "text": "अक्षेयं सर्वकामीयं पितॄंस्तच्छोपतिष्ठते ।\nयस्मात्पुरा ह्यणन्तीदं पुराणं तेन चोच्यते ॥ ३,४.५४ ॥"
  },
  {
    "text": "निरुक्तमस्य यो वेद सर्वपापैः प्रमुच्यते ।\nतथैव त्रिषु वर्णेषु ये मनुष्या अधीयते ॥ ३,४.५५ ॥"
  },
  {
    "text": "इतिहासमिमं श्रुत्वा धर्माय विदधे मतिम् ।\nयावन्त्यस्य शरीरेषु रोमकूपानि सर्वशः ॥ ३,४.५६ ॥"
  },
  {
    "text": "तावत्कोटिसहस्राणि वर्षाणि दिवि मोदते ।\nब्रह्मसायुज्यगो भूत्वा दैवतैः सह मोदते ॥ ३,४.५७ ॥"
  },
  {
    "text": "सर्वपापहरं पुण्यं पवित्रं च यशस्वि च ।\nब्रह्मा ददौ शास्त्रमिदं पुराणं मातरिश्वने ॥ ३,४.५८ ॥"
  },
  {
    "text": "तस्माच्चोशनसा प्राप्तं तस्माच्चापि बृहस्पतिः ।\nबृहस्पतिस्तु प्रोवाच सवित्रे तदनन्तरम् ॥ ३,४.५९ ॥"
  },
  {
    "text": "सविता मृत्यवे प्राह मृत्युश्चेन्द्राय वै पुनः ।\nइन्द्रश्चापि वसिष्ठाय सोऽपि सारस्वताय च ॥ ३,४.६० ॥"
  },
  {
    "text": "सारस्वतस्त्रिधाम्नेऽथ त्रिधामा च शरद्वते ।\nशरद्वांस्तु त्रिविष्टाय सोंऽतरिक्षाय दत्तवान् ॥ ३,४.६१ ॥"
  },
  {
    "text": "चर्षिणे चान्तरिक्षो वै सोऽपि त्रय्यारुणाय च ।\nत्रय्यारुणाद्धनञ्जयः स वै प्रादात्कृतञ्जये ॥ ३,४.६२ ॥"
  },
  {
    "text": "कृतञ्जयात्तृणञ्जयो भरद्वाजाय सोऽप्यथ ।\nगौतमाय भरद्वाजः सोऽपि निर्य्यन्तरे पुनः ॥ ३,४.६३ ॥"
  },
  {
    "text": "निर्य्यन्तरस्तु प्रोवाच तथा वाजश्रवाय वै ।\nस ददौ सोमशुष्माय स चादात्तृणबिन्दवे ॥ ३,४.६४ ॥"
  },
  {
    "text": "तृणबिन्दुस्तु दक्षाय दक्षः प्रोवाच शक्तये ।\nशक्तेः पराशरश्चापि गर्भस्थः श्रुतवानिदम् ॥ ३,४.६५ ॥"
  },
  {
    "text": "पराशराज्जातुकर्ण्यस्तस्माद्द्वैपायनः प्रभुः ।\nद्वैपायना त्पुनश्चापि मया प्राप्तं द्विजोत्तम ॥ ३,४.६६ ॥"
  },
  {
    "text": "मया चैतत्पुनः प्रोक्तं पुत्रायामितबुद्धये ।\nइत्येव वाक्यं ब्रह्मादिगुरुणां समुदात्दृतम् ॥ ३,४.६७ ॥"
  },
  {
    "text": "नमस्कार्याश्च गुरवः प्रयत्नेन मनीषिभिः ।\nधन्यं यशस्यमायुष्यं पुण्यं सर्वार्थसाधकम् ॥ ३,४.६८ ॥"
  },
  {
    "text": "पापघ्नं नियमेनेदं श्रोतव्यं ब्राह्मणैः सदा ।\nनाशुचौ नापि पापाय नाप्यसंवत्सरोषिते ॥ ३,४.६९ ॥"
  },
  {
    "text": "नाश्रद्दधानेऽविदुषे नापुत्राय कथञ्चन ।\nनाहिताय प्रदातव्यं पवित्रमिदमुत्तमम् ॥ ३,४.७० ॥"
  },
  {
    "text": "अव्यक्तं वै यस्य योनिं वदन्ति व्यक्तं देहं कालमेतं गतिं च ।\nवह्निर्वक्त्रं चन्द्रसूर्यौं च नेत्रेदिशः श्रोत्रे घ्राणमाहुश्च वायुम् ॥ ३,४.७१ ॥"
  },
  {
    "text": "वाचो वेदा अन्तरिक्षं शरीरं क्षितिः पादास्तारका रोमकूपाः ।\nसर्वाणि द्यौर्मस्तकानि त्वथो वै विद्याश्चैवोपनिषद्यस्य पुच्छम् ॥ ३,४.७२ ॥"
  },
  {
    "text": "तं देवदेवं जननं जनानां यज्ञात्मकं सत्यलोकप्रतिष्ठम् ।\nवरं वराणां वरदं महेश्वरं ब्रह्माणमादिं प्रयतो नमस्ये ॥ ३,४.७३ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते द्वादशसाहर्स्यां संहितायां उत्तरभागे चतुर्थं उपसंहारपादे ब्रह्माण्डावर्त्तं नाम चतुर्थोऽध्यायः"
  }
]
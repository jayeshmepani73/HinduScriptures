[
  {
    "text": "वायुरुवाच\nअसाधारणवृत्तैस्तु हुतशेषादिभिर्जनैः ।\nधर्मा वैशेषिकाश्चैव आचीर्णाः सूक्ष्मदर्शिभिः ॥ ३,२.१ ॥\nते देवैः सह तिष्ठन्ति महर्लोकनिवासिनः ।\nचतुर्दशैते मनवः कीर्तिताः कीर्तिवर्द्धनाः ॥ ३,२.२ ॥\nअतीता वर्त्तमानाश्च तथैवानागताश्च ये ।\nदेवाश्च ऋषयश्चैव मनवः पितरस्तथा ॥ ३,२.३ ॥\nसर्वे ह्युक्ता मयातीत महर्लोकं समाश्रिताः ।\nब्राह्मणैः क्षत्रियैर्वैश्यैर्धार्मिकैः सहितैः सरैः ॥ ३,२.४ ॥\nतैस्तथाकारिभिर्युक्तैः श्रद्धावद्भिरदर्पितैः ।\nवर्णाश्रमाणान्धर्मेषु श्रौतस्मार्त्तेषु संस्थितैः ।\nविनिवृत्ताधिकारास्ते यावन्मन्वन्तरक्षयः ॥ ३,२.५ ॥\nऋषय ऊचुः\nमहर्ल्लोकेति यत्प्रोक्तं मातरिश्वंस्त्वया विभोः ॥ ३,२.६ ॥\nप्रतिलोके तु कर्त्तव्यं तत्रकिं समधिष्ठितम् ।\nप्रोवाच मधुरं वाक्यं यथा तत्त्वेन तत्त्ववित् ॥ ३,२.७ ॥\nवायुरुवाच\nचतर्दशैव स्थानानि निर्मितानि महर्षिभिः ।\nलोकाख्यानि तु यानि स्युर्येषां तिष्ठन्ति मानवाः ॥ ३,२.८ ॥\nसप्त तेषु कृतान्याहुरकृतानि तु सप्त वै ।\nभूरादयस्तु सत्यान्ताः सप्त लोकाः कृतास्त्विह ॥ ३,२.९ ॥\nअकृतानि तु सप्तैव प्राकृतानि तु यानि वै ।\nस्थानानि स्थानिभिः सार्द्धं कृतानि तु निबन्धनम् ॥ ३,२.१० ॥\nपृथिवी चान्तरीक्षं च दिव्यं यच्च महः स्मृतम् ।\nस्थानान्येतानि चत्वारि स्मृतान्यावर्णकानि च ॥ ३,२.११ ॥\nक्षयातिशययुक्तानि तथायुक्तानि चक्षते ।\nयानि नैमित्तिकानि स्युस्तिष्ठन्त्याभूतसंप्लवात् ॥ ३,२.१२ ॥\nजनस्तपश्च सत्यं च स्थानान्येतानि त्रीणि तु ।\nएकान्तिकानि तानि स्युस्तिष्ठन्तीहाप्रसंयमात् ॥ ३,२.१३ ॥\nव्यक्तानि तु प्रवक्ष्यामि स्थानान्येतानि सप्त वै ।\nभूर्लोकः प्रथमस्तेषां द्वितीयस्तु भुवः स्मृतः ॥ ३,२.१४ ॥\nस्वस्तृतीयस्तु विज्ञेयश्चतुर्थो वै महः स्मृतः ।\nजनस्तु पञ्चमो लोकस्तपः षष्ठो विभाव्यते ॥ ३,२.१५ ॥\nसत्यस्तु सप्तमो लोको निरालोकस्ततः परम् ।\nभूरिति व्याहृतेः पूर्व भूर्लोकश्च ततोऽभवत् ॥ ३,२.१६ ॥\nद्वीतीयो भुव इत्युक्त अन्तरिक्षं ततोऽभवत् ।\nतृतीयं स्वरितीत्युक्तो दिवं प्रादुर्बभूव ह ॥ ३,२.१७ ॥\nव्याहारैस्त्रिभिरेतैस्तु ब्रह्मा लोकमकल्पयत् ।\nततो भूः पार्थिवो लोको ह्यन्तरिक्षं भूवः स्मृतम् ॥ ३,२.१८ ॥\nस्वर्लोकं वै दिवं ह्येष पुराणे निश्चयो गतः ।\nभूतस्याधिपतिश्चाग्निस्ततो भूतपतिः स्मृतः ॥ ३,२.१९ ॥\nवायुर्भुवश्चाधिपतिस्तेन वायुर्भुवस्पतिः ।\nदिवस्य सूर्योऽधिपतिस्तेन सूर्यो दिवस्पतिः ॥ ३,२.२० ॥\nमहेति व्याहृतेनैव महर्लोकस्ततोऽभवत् ।\nविनिवृत्ताधिकारणां देवानां तत्र वै क्षयः ॥ ३,२.२१ ॥\nजनस्तु पञ्चमो लोकस्तस्माज्जायन्ति वै जनाः ।\nतासां स्वायंभुवाद्यानां प्रजानां जननाज्जनः ॥ ३,२.२२ ॥\nये ते स्वायंभुवाद्या हि पुरस्तात्परिकीर्त्तिताः ।\nकल्प एते यदा लोके प्रतिष्ठन्ति तदा तपः ॥ ३,२.२३ ॥\nऋभुः सनत्कुमाराद्या यत्रासन्नूर्द्ध्वरेतसः ।\nतपसा भावितात्मानस्तत्र संतीति वा तपः ॥ ३,२.२४ ॥\nसत्येति ब्रह्मणः शब्दः सत्तामात्रस्तु स स्मृतः ।\nब्रह्मलोकस्ततः सत्यः सप्तमः स तु भास्वरः ॥ ३,२.२५ ॥\nगन्धर्वाप्सरसो यक्षा गुह्यकास्तु सराक्षसाः ।\nसर्वभूतपिशाचाश्च नागाश्च सह मानुषैः ॥ ३,२.२६ ॥\nस्वर्लोकवासिनः सर्वे देवा भुवि निवासिनः ।\nमरुतो मातरिश्वानो रुद्रा देवास्तथाश्विनौ ॥ ३,२.२७ ॥\nअनिकेतान्तरिक्षास्ते भुवर्लोका दिवौकसः ।\nआदित्या ऋभवो विश्वे साध्याश्च पितरस्तथा ॥ ३,२.२८ ॥\nऋषयोङ्गिर सश्चैव भुवर्लोकं समाश्रिताः ।\nएते वैमानिका देवास्ताराग्रहनिवासिनः ॥ ३,२.२९ ॥\nआरंभन्ते तु तन्मात्रैः शुद्धास्तेषां परस्परम् ।\nशुक्राद्याश्चक्षुषान्ताश्च ये व्यतीता भुवं श्रिताः ॥ ३,२.३० ॥\nमहर्लोकश्चतुर्थस्तु तस्मिंस्ते कल्पवासिनः ।\nइत्येते क्रमशः प्रोक्ता ब्रह्मव्याहारसंभवाः ॥ ३,२.३१ ॥\nभूर्लोकप्रथमा लोका महरन्ताश्च ते स्मृताः ।\nतान्सर्वान्सप्तसूर्यास्ते अर्चिभिर्निर्दहन्ति वै ॥ ३,२.३२ ॥\nमारीचिः कश्यपो दक्षस्तथा स्वायंभुवोङ्गिराः ।\nभृगुः पुलस्त्यः पुलहः क्रतुरित्येवमादयः ॥ ३,२.३३ ॥\nप्रजानां पतयः सर्वे वर्त्तंन्ने तत्र तैः सह ।\nनिःसत्त्वा निर्ममाश्चैव तत्र ते ह्यूर्द्वरेतसः ॥ ३,२.३४ ॥\nऋभुः सनत्कुमाराद्या वैराजास्ते तपोधनाः ।\nमन्वन्तराणां सर्वेषां सावर्णानां ततः स्मृताः ॥ ३,२.३५ ॥\nचतुर्दशानां सर्वेषां पुनरावृत्तिहेतवः ।\nयोगं तपश्च सत्त्वं च समाधाय तदात्मनि ॥ ३,२.३६ ॥\nषष्ठे काले निवर्त्तते तदा प्राहुर्विपर्ययात् ।\nसत्यस्तु सप्तमो लोको ह्यपुनर्मार्गगामिनाम् ॥ ३,२.३७ ॥\nब्रह्मलोकः समाख्यातो ह्यप्रतीघातलक्षणः ।\nपर्यासपरिमाणेन भूर्लोकः समभिस्मृतः ॥ ३,२.३८ ॥\nभूम्यन्तरं यदादित्यादन्तरिक्षं भुवः स्मृतम् ।\nसूर्यध्रुवान्तरं यच्च स्वर्गलोको दिवः स्मृतः ॥ ३,२.३९ ॥\nध्रुवाज्जनान्तरं यच्च महर्लोकः स उच्यते ।\nव्याख्याताः सप्तलोकास्तु तेषां वक्ष्यामि सिद्धयः ॥ ३,२.४० ॥\nभूर्लोकवासिनः सर्वे उन्नादास्तु रसात्मकाः ।\nभुवि स्वर्गे च ये सर्वे सोमपा आज्यपाश्च ते ॥ ३,२.४१ ॥\nचतुर्थे येऽपि वर्त्तन्ते महर्लोकं समाश्रिताः ।\nविज्ञेया मानसी तेषां सिद्धिर्वै पञ्चलक्षणा ॥ ३,२.४२ ॥\nसद्यश्चोत्पद्यते तेषां मनसा सर्वमीप्सितम् ।\nएते देवा यजन्ते वै यज्ञैः सर्वैः परस्परम् ॥ ३,२.४३ ॥\nअतीता वर्त्तमानाश्च तथा ये चाप्यनागताः ।\nप्रथमानन्तरोद्दिष्टा अन्तराः सांप्रतैः पुनः ॥ ३,२.४४ ॥\nनिवर्त्तते हि संबन्धोऽतीते देवगणे तपः ।\nविनिवृत्ताधिकाराणां सिद्धस्तेषां तु मानसी ॥ ३,२.४५ ॥\nतषां तु मानसी ज्ञेया शुद्धा सिद्धिः परस्परात् ।\nउक्ता लोकास्तु चत्वारो जनस्यानुविधिस्तथा ।\nसमासेन मया विप्रा भूयस्तं वर्त्तयामि वः ॥ ३,२.४६ ॥\nवायुरुवाच\nमरीचिः कश्यपो दक्षो वसिष्ठश्चाङ्गिरा भृगुः ॥ ३,२.४७ ॥\nपुलस्त्यः पुलहस्छैव क्रतुरित्येवामादयः ।\nपूर्वं ते संप्रसूयन्ते ब्रह्मणो मानसा इह ॥ ३,२.४८ ॥\nततः प्रजाः प्रतिष्ठाप्य जनमेवाश्रयन्ति ते ।\nकल्पदाहेषु तु सदा तथा कालेषु तेषु वै ॥ ३,२.४९ ॥\nभूरादिषु महान्तेषु भृशं व्याप्ते यथाग्निना ।\nशिखाः संवर्त्तकाग्नेर्याः प्राप्नुवन्ति सवासनाः ॥ ३,२.५० ॥\nयामादयो गणाः सर्वे महर्लोकनिवासिनः ।\nमहर्लोकेषु दीप्तेषु जनमेवाश्रयन्ति ते ॥ ३,२.५१ ॥\nसर्वे सूक्ष्मशरीरास्ते तत्रस्थाश्च भवन्ति ते ।\nतेषां ते तुल्यसामर्थ्या स्तुल्यमूर्त्तिधरास्तथा ॥ ३,२.५२ ॥\nजनलोके विवर्त्तन्ते संवर्त्तः प्लवते जगत् ।\nव्युष्टायां तु रजन्यां वै ब्रह्मणोऽव्यक्तयोनितः ॥ ३,२.५३ ॥\nअहरादौ प्रसूयन्ते पूर्ववत्क्रमशस्त्विह ।\nस्वायंभुवादयः सर्वे मरीच्यन्तास्तु साधकाः ॥ ३,२.५४ ॥\nदेवास्ते वै पुनस्तेषां जायन्ते निधनेष्विह ।\nयामादयः क्रमेणैव कनिष्ठाद्याः प्रजापतेः ॥ ३,२.५५ ॥\nपूर्वं पूर्वे प्रसूयन्ते पश्चिमे पश्चिमास्तथा ।\nदेवान्वये देवता हि सप्त संभूत यः स्मृताः ॥ ३,२.५६ ॥\nव्यतीताः कल्पजास्तेषां तिस्रः शिष्टास्तथापरे ।\nआवर्त्तमाना देवास्ते क्रमेणैतेन सर्वशः ॥ ३,२.५७ ॥\nगत्वा जव जवीभावं दशकृत्वाः पुनः पुनः ।\nततस्ते वै गणाः सर्वे दृष्ट्वा भावेष्वनित्यताम् ॥ ३,२.५८ ॥\nभाविनोर्ऽथस्य च बलात्पुण्यख्यातिबलेन च ।\nनिवृत्तवृत्त्यः सर्वेऽत्रस्थाः सुमनसस्तथा ॥ ३,२.५९ ॥\nवैराजमुपपद्यन्ते लोकानुत्सृज्य तं गताः ।\nततोऽनेनैव कालेन नित्ययुक्तास्तपस्विनः ॥ ३,२.६० ॥\nकथनाच्चैव धर्मस्य तेषां ते जज्ञिरेऽन्वये ।\nइहोत्पन्नास्ततस्ते वै स्थानान्यापूरयन्त्युत ॥ ३,२.६१ ॥\nदेवत्वे च ऋषित्वे च मनुष्यत्वे च सर्वशः ।\nएवं देवगणाः सर्वे दशकृत्वो निवर्त्यवै ॥ ३,२.६२ ॥\nवैराजेषूपपन्नास्ते दश तिष्ठन्त्युपप्लवान् ।\nपूर्णोपूर्णो ततः कल्पेस्थित्वा वैराजके पुनः ॥ ३,२.६३ ॥\nब्रह्मलोके विवर्त्तन्ते पूर्वपूर्वक्रमेण तु ।\nएतस्मिन्ब्रह्मलोके तु कल्पे वैराजके गते ॥ ३,२.६४ ॥\nवैराजः पुनरव्यक्ते कल्पस्थानमकल्पयत् ।\nएवं पूर्वानुपूर्व्येण ब्रह्मलोकगतेन वै ॥ ३,२.६५ ॥\nवैराजेषूपपद्यन्ते दशकृत्वो विवर्त्यत ।\nएवं देवयुगानीह व्यतीतानि सहस्रशः ॥ ३,२.६६ ॥\nनिधनं ब्रह्मलोके तु गतानामृषिभिः सह ।\nन शक्यमानुपूर्व्येण तेषां वक्तुं प्रविस्तरम् ॥ ३,२.६७ ॥\nअनादित्वाच्च कालस्य ह्यसंख्यानाच्च सर्वशः ।\nएवमेव न संदेहो यथावत्कथितं मया ॥ ३,२.६८ ॥\nतदुपश्रुत्य वाक्यार्थमृषयः संशयान्विताः ।\nसूतमाहुः पुराणज्ञं व्यासशिष्यं महामतिम् ॥ ३,२.६९ ॥\nऋषय ऊचुः\nवैराजास्ते यदाहारा यत्सत्त्वाश्च यदाश्रयाः ।\nतिष्ठन्ति चैव यत्कालं तन्नो ब्रूहि यथातथम् ॥ ३,२.७० ॥\nतदुक्तमृषिभिर्वाक्यं श्रुत्वा लोकार्थतत्त्ववित् ।\nसूतः पौराणिको वाक्यं विनयेनेदम ब्रवीत् ॥ ३,२.७१ ॥\nततः प्राप्य तु सर्वेशं शुद्धबुद्धिं तमाश्रयत् ।\nआभूतसंप्लवास्तत्र दश तिष्ठन्ति तेऽज्वराः ॥ ३,२.७२ ॥\nसर्वे सूक्ष्मशरीरास्ते विद्वांसो घनमूर्तयः ।\nस्थितलोकस्थितत्वाच्च तेषां भूतं न विद्यते ॥ ३,२.७३ ॥\nऊचुः सनत्कुमाराद्याः सिद्धास्ते योगधर्मिणः ।\nएवमेव महाभागाः प्रणवं संप्रविश्य ह ॥ ३,२.७४ ॥\nब्रह्मलोके प्रवर्त्तामस्तन्नः श्रेयो भविष्यते ।\nएवमुक्त्वा तदा सर्वे ब्रह्माण्डाध्यवसायि नः ॥ ३,२.७५ ॥\nयाजयित्वा तदात्मानो वर्त्तन्ते योगधर्मिणः ।\nतत्रैव संप्रलीयन्ते शान्ता दीपर्चिषो यथा ॥ ३,२.७६ ॥\nब्रह्मकायमवर्त्तन्त पुन रावृत्तिदुर्लभम् ।\nलोकं तं समनुप्राप्य सर्वे ते भावनामयम् ॥ ३,२.७७ ॥\nआनन्दं ब्रह्मणः प्राप्य अमृतत्वाय ते गताः ।\nवैराजेभ्यस्तथैवोर्द्ध्व मन्तरे षड्गुणे ततः ॥ ३,२.७८ ॥\nब्रह्मलोकः समाख्यातो यत्र ब्रह्मा पुरोहितः ।\nते सर्वे प्रणवात्मानो बुद्धिशुद्धतया स्थिताः ॥ ३,२.७९ ॥\nआनन्दं ब्रह्मणः प्राप्य ह्यमृतत्वं भजन्त्युत ।\nद्वन्द्वैस्ते नाभिभूयन्ते भावत्रयविवर्जिताः ॥ ३,२.८० ॥\nआधिपत्यं विना तुल्या ब्रह्मणस्ते महौजसः ।\nप्रभावविजयैश्वर्यस्थितिवैराग्यदर्शनः ॥ ३,२.८१ ॥\nते ब्रह्मलौकिकाः सर्वे गतिं प्राप्यानिवर्त्तिनीम् ।\nब्रह्मणा सहदेवैश्च संप्राप्ते प्रतिसंचरे ॥ ३,२.८२ ॥\nतपसोंऽते क्रियात्मानो बुद्धावस्था मनीषिणः ।\nअव्यक्ते संप्रलीयन्ते सर्वे ते क्षणदर्शिनः ॥ ३,२.८३ ॥\nइत्येतदमृतं शुक्रं नित्यमक्षयव्ययम् ।\nदेवर्षयो ब्रह्मसत्रं सनातनमुपासते ॥ ३,२.८४ ॥\nअपुनर्मारकादीनां तेषां चैवोद्ध्वरेतसाम् ।\nकर्माभ्यासकृतां श्रद्धां वेदान्तेषूपलक्ष्यते ॥ ३,२.८५ ॥\nतत्र तेऽभ्यासिनो युक्ताः परां काष्ठामुपासते ।\nहित्वा शरीरं पाप्मानममृतत्वाय ते गाताः ॥ ३,२.८६ ॥\nवीतरागा जितक्रोधा निर्मोहाः सत्यवादिनः ।\nशान्ताः प्रणिहितात्मानो दयावन्तो जितेन्द्रियाः ॥ ३,२.८७ ॥\nनिःसंगाः शुचयश्चैव ब्रह्मसायुज्यगाः स्मृताः ।\nअकामयुक्तैर्ये वीरास्तपोभिर्दग्धकिल्बिषाः ॥ ३,२.८८ ॥\nतेषांमभ्रंशिनो लोका अप्रमेयसुखाः स्मृताः ।\nएतद्ब्रह्मपदं दिव्यं परमे व्योम्नि भास्वरम् ।\nयत्र गत्वा न शोचन्ति ह्यमरा ब्रह्मणा सह ॥ ३,२.८९ ॥\nऋषय ऊचुः\nकस्मादेषु परार्द्धंश्च कश्चैव पर उच्यते ।\nएतद्वेदितुमिच्छामस्तन्नो निगद सत्तम ॥ ३,२.९० ॥\nसूत उवाच\nशृणुध्वं मे परार्द्धस्य परिसंख्यां परस्यच ॥ ३,२.९१ ॥\nएकं दशशतं चैव सहस्रं चैव संख्याया ।\nविज्ञेयमासहस्रं तु सहस्राणि दशायुतम् ॥ ३,२.९२ ॥\nएकं शतसहस्रं तु नियुतं प्रोच्यते बुधैः ।\nतथा शतसहस्राणां दशप्रयुतमुच्यते ॥ ३,२.९३ ॥\nतथा दशसहस्राणामयुतं कोटिरुच्यते ।\nअर्बुदं दशकोट्यस्तु ह्यब्जं कोटिशतं विदुः ॥ ३,२.९४ ॥\nसहस्रमापि कोटीनां खर्वमाहुर्मनीषिणः ।\nदशकोटिसहस्राणि निखर्वमिति तं विदुः ॥ ३,२.९५ ॥\nशतं कोटि सहस्राणां शङ्कुरित्यभिधीयते ।\nसहस्रं तु सहस्राणां कोटीनां पद्ममुच्यते ॥ ३,२.९६ ॥\nसहस्राणि सहस्राणां कोटीनां दशधा पुनः ।\nगुणितानि समुद्रं वै प्राहुः संख्याविदो जनाः ॥ ३,२.९७ ॥\nकोटीसहस्रनियुतमन्त्यमित्यभिधीयते ।\nकोटीसहस्रप्रयुतं मध्यमित्यभिसंज्ञितम् ॥ ३,२.९८ ॥\nकोटिकोटिसहस्रं तु परार्द्ध इति कीर्त्यते ।\nपरार्द्धं द्विगुणं चापि परमाहुर्मनीषिणः ॥ ३,२.९९ ॥\nशतमाहुः परिवृढं सहस्रं परिपद्मकम् ।\nविज्ञेयमयुतं तस्मान्नियुतं प्रयुतं ततः ॥ ३,२.१०० ॥\nअर्बुदं न्यर्बुदं चैव खर्बुदं च ततः स्मृतम् ।\nखर्वं चैव निखर्वं च शङ्कुः पद्मन्तथैव च ॥ ३,२.१०१ ॥\nसमुद्रमन्त्यं मध्यं च परार्द्धं च परं ततः ।\nएवमष्टादशैतानि स्थानानि गणनाविधौ ॥ ३,२.१०२ ॥\nशतादीनि विजानीयात्संज्ञितानि महर्षिभिः ।\nकल्पसंख्याप्रवृत्तस्य परार्द्धो ब्रह्ममः स्मृतः ॥ ३,२.१०३ ॥\nतावच्छेषोऽपि कालोऽस्य तस्यान्ते प्रतितिष्ठते ।\nपर एव परार्द्धश्च संख्यातः संख्याया मया ॥ ३,२.१०४ ॥\nयस्मादस्य परं विर्यं परमायुः परं तपः ।\nपरा शक्तिः परो धर्मः पराविद्या परा धृतिः ॥ ३,२.१०५ ॥\nपरं ब्रह्म परं ज्ञानं परमैश्वर्यमेव च ।\nतस्मात्परतरं भूतं ब्रह्मणो यन्न विद्यते ॥ ३,२.१०६ ॥\nपरे स्थितो ह्येष परः सर्वार्थेवु ततः परम् ।\nसंख्यातस्तु परो ब्रह्मा तस्यार्द्धस्य परार्द्धता ॥ ३,२.१०७ ॥\nसंख्येयं चाप्यसंख्येयं सततं चापि तान्त्रिकम् ।\nसंख्येयं संख्यया दृष्टमपरार्द्धाद्विभाष्यते ॥ ३,२.१०८ ॥\nराशौ दृष्टे न संख्यास्ति तदसंख्यास्तु लक्ष्णम् ।\nआनन्त्यं सिकता द्येषु हृष्टं चान्यं त्वलक्षणम् ॥ ३,२.१०९ ॥\nईश्वरैस्तत्प्रसंख्यानं शुद्धत्वाद्दिव्यदृष्टिभिः ।\nएवं ज्ञानप्रतिष्ठत्वात्सर्वं ब्रह्मानुपश्यति ॥ ३,२.११० ॥\nएतच्छ्रुत्वा तु ते सर्वे नैमिषेयास्तपस्विनः ।\nबाष्पपर्याकुलाक्षास्तु प्रहर्षाद्गद्गदस्वराः ॥ ३,२.१११ ॥\nपप्रच्छुर्मातारिश्वानं सर्वे ते ब्रह्मवादिनः ।\nब्रह्मलोकस्तु भगवन्यावन्मात्रान्तरे प्रभो ॥ ३,२.११२ ॥\nयोजनाग्रेण संख्यातः साधनं योजनस्य तु ।\nक्रोशस्य च परीमाणं श्रोतुमीच्छाम तत्त्वतः ॥ ३,२.११३ ॥\nतेषां तद्वचनं श्रुत्वा मातरिश्वा विनीतवत् ।\nउवाच मधुरं वाक्यं यथादृष्टं यथाक्रमम् ॥ ३,२.११४ ॥\nवायुरुवाच\nएतद्वोऽहं प्रवक्ष्यामि श्रुणुध्वं मे विवक्षितम् ।\nअव्यक्ताद्व्यक्तभागो वै महान्स्थूलो विभाष्यते ॥ ३,२.११५ ॥\nदशैव महतो भागा भूतादिः स्थूल उच्यते ।\nदशभागाधिकं चापि भूतादिपरिमाणकम् ॥ ३,२.११६ ॥\nपरमाणुः सुसूक्ष्मस्तु भावग्राह्यो न चक्षुषा ।\nयदभेद्यतमं लोके विज्ञेयं परमाणुवत् ॥ ३,२.११७ ॥\nजालान्तरगते भानैं यत्सूक्ष्मं दृश्यते रजः ।\nप्रथमं तत्प्रमाणानां परमाणुं प्रचक्षते ॥ ३,२.११८ ॥\nअष्टानां परमाणूनां समावायो यदा भवेत् ।\nत्रसरेणुः समाख्यातस्तत्पद्मरज उच्यते ॥ ३,२.११९ ॥\nत्रसरेणवोऽथ येऽप्यष्टौ रथरेणुस्तु सस्मृतः ।\nतेऽप्यष्टौ समवायस्था बालाग्रं तत्स्मृतं बुधैः ॥ ३,२.१२० ॥\nबालाग्राण्यष्टलिक्षा स्याद्यूकालिक्षाष्टकं भवेत् ।\nयूकाष्टकं यवप्राहुरङ्गुलं तु यवाष्टकम् ॥ ३,२.१२१ ॥\nद्वादशाङ्गुलपर्वाणि वितस्तिस्थानमुच्यते ।\nरत्निश्चागुलिपर्वाणि विज्ञेयो ह्येकविंशतिः ॥ ३,२.१२२ ॥\nचत्वारो विंशतिश्चैव हस्तः स्यादङ्गुलानि तु ।\nकिष्कुर्द्विरत्निर्विज्ञेयो द्विचत्वारिंशदङ्गुलः ॥ ३,२.१२३ ॥\nषण्णवत्यङ्गुलं चैव धनुराहुर्मनीषिणः ।\nएतद्गव्यूतिसंख्यायामादानं धनुषः स्मृतम् ॥ ३,२.१२४ ॥\nधनुर्दण्डयुगं नाली तुल्यान्यस्तैस्तथाङ्गुलैः ।\nधनुषां त्रिशतं नल्वमाहुः संख्याविदो जनाः ॥ ३,२.१२५ ॥\nधनुः सहस्रे द्वे चापि गव्यूतिरुपदिश्यते ।\nअष्टौ धनुः सहस्राणि योजनं तु विधीयते ॥ ३,२.१२६ ॥\nएतेन धनुषा चैव योजनं तु समाप्यते ।\nएतत्सहस्रं विज्ञेयं शक्रकोशान्तरं तथा ॥ ३,२.१२७ ॥\nयोजनानां च संख्यातं संख्याज्ञानविशारदैः ।\nएतेन योजनाग्रेण शृणुध्वं ब्रह्मणोंऽतरे ॥ ३,२.१२८ ॥\nमहीतलात्सहस्राणां रातादूर्ध्वं दिवाकरः ।\nदिवाकरात्सहस्रे तु शते चौर्द्ध्वं निशाकरः ॥ ३,२.१२९ ॥\nपूर्णं शतसहस्रं तु योजनानां निशाकरात् ।\nनक्षत्रमण्डलं कृत्स्नमुपरिष्टात्प्रकाशत ॥ ३,२.१३० ॥\nशतं सहस्रं संख्यातमेतद्द्विगुणितं पुनः ।\nग्रहान्तरमथैकैकमूर्द्ध्वं नक्षत्रमण्डरात् ॥ ३,२.१३१ ॥\nताराग्रहाणां सर्वेषामध्यस्ताच्चरते बुधः ।\nतस्योर्द्ध्वं चरते शुक्रस्तस्मादूर्द्ध्वं च लोहितः ॥ ३,२.१३२ ॥\nततो बृहस्पतिश्चोर्द्ध्वं तस्मादूर्द्ध्वं शनैश्चरः ।\nउर्द्ध्वं शतसहस्रं तु योजनानां शनैश्चरात् ॥ ३,२.१३३ ॥\nसप्तर्षिमण्डलं कृत्स्नमुपरिष्टात्प्रकाशते ।\nऋषिभ्यस्तु सहस्राणां शतादूर्द्ध्वं विभाष्यते ॥ ३,२.१३४ ॥\nयोऽसौ तारामये दिव्ये विमाने ह्रस्वरूपके ।\nउत्तानपादपुत्रोऽसौ मेढीभूतो ध्रुवो दिवि ॥ ३,२.१३५ ॥\nत्रैलोक्यस्यैष उत्सेधो व्याख्यातो योजनैर्मया ।\nमन्वन्तरेषु देवानामिज्या यत्रैव लौकिकी ॥ ३,२.१३६ ॥\nवर्णाश्रमेभ्य इष्टा तु लोकेऽस्मिन्संप्रवर्त्तते ।\nसर्वासां देवयोनीनां स्थितिहेतुः स वै स्मृतः ॥ ३,२.१३७ ॥\nत्रैलोक्यमेतद्व्याख्यातमत ऊर्द्ध्वं निबोधत ।\nध्रुवादूर्द्ध्वं महर्लोको यस्मिंस्ते कल्पवासिनः ॥ ३,२.१३८ ॥\nएकायोजनकोटीशा इत्येवं निश्चयोगतः ।\nद्वीकोट्यां तु महर्लोकाज्जनलोको व्यवस्थितः ॥ ३,२.१३९ ॥\nयत्र ते ब्रह्मणः पुत्रा दक्षाद्याः साधकाः स्मृताः ॥ ३,२.१४० ॥\nवै राजा यत्र ते देवा भूतदाहविवर्जिताः ।\nषड्गुणं तु तपोलोकात्सत्यलोकान्तरं स्मृतम् ॥ ३,२.१४१ ॥\nअपुनर्मारको नाम ब्रह्मलोकः स उच्यते ।\nयस्मिन्न च्यवते भूयो ब्रह्मणं य उपासते ॥ ३,२.१४२ ॥\nएककोटिर्योजनानां पञ्चाशन्नियुतानि तु ।\nऊर्द्ध्वभागस्ततोंऽडस्य ब्रह्मलोकात्परः स्मृतः ॥ ३,२.१४३ ॥\nचतुर्दशैव कोट्यस्तु नियुतानि च पञ्च षट् ।\nस चौर्द्ध्व संप्रचारोऽस्य गत्यन्तश्चपरः स्मृतः ॥ ३,२.१४४ ॥\nध्रुवाग्रमेतद्व्याख्यातं योजनग्राद्यथाश्रुतम् ।\nअधोगतीनां वक्ष्यामि भूतानां स्थानकल्पनाम् ॥ ३,२.१४५ ॥\nगच्छन्ति घोरकर्माणः प्राणिनो यत्र कर्मभिः ।\nनरको रौरवो घोरः शूकरस्ताल एवं च ॥ ३,२.१४६ ॥\nतप्तकुम्भो महाज्वालः शबलोऽथ विमोहनः ।\nकृमी च कृमिभक्षश्च लालाभक्षो विशंसनः ॥ ३,२.१४७ ॥\nअधःशिराः पूयवहो रुधिरान्धुस्तथैवच ।\nविष्टाकीर्णश्च नरको मूत्रकीर्ण स्तथैव च ॥ ३,२.१४८ ॥\nतथा वैतरणी कृष्णमसिपत्रवनं तथा ।\nअग्निज्वालो महाघोरः संदंशोऽथाश्वभोजनः ॥ ३,२.१४९ ॥\nतमश्चकृष्णसूत्रश्च लोहश्चाप्यभिजस्तथा ।\nअप्रतिष्ठोऽथ वीचिश्च नरका ह्येवमादयः ॥ ३,२.१५० ॥\nतामसा नरकाः सर्वे यमस्य विषये स्थिताः ।\nयेषु दुष्कृतकर्माणः पतन्तीह वृथक्पृथक् ॥ ३,२.१५१ ॥\nभूमेरधस्तात्ते सर्वे रौरवाद्यः प्रकीर्त्तिताः ।\nरौरवे कूटसाक्षे तुमिथ्या यश्चाभिशसति ॥ ३,२.१५२ ॥\nक्रूरग्रह पक्षवादी ह्यसक्तः पतते नरः ।\nराधो गोध्रो भ्रूणहा च ह्यग्निदाता पुरस्य च ॥ ३,२.१५३ ॥\nशूकरे ब्रह्महा मज्जेत्सुरापः स्वर्णतस्करः ।\nताले पतेत्क्षत्रियहा हत्वा वैश्यं च मज्जति ॥ ३,२.१५४ ॥\nब्रह्महत्या च यः कुर्याद्यश्च स्याद्गुरुतल्पगः ।\nसप्तकुम्भेष्वसौ गामी तथा राजभटश्च यः ॥ ३,२.१५५ ॥\nसंताप्यते वाश्वणिक्तथाच धनरक्षिता ।\nसाध्वीविक्रयकर्त्ता च यस्तु भक्तं परित्यजेत् ॥ ३,२.१५६ ॥\nमहाज्वाले दुहितरं स्नुषां गच्छति यस्तु वै ।\nवेदं विक्रीणतेये च वेदं वै दूषयन्ति ये ॥ ३,२.१५७ ॥\nगुरुंश्चैवावमन्यन्ते वाक्शरैस्ताडयन्ति च ।\nअगम्यगामी च नरो नरकं शबलं व्रजेत् ॥ ३,२.१५८ ॥\nविमोहे पतते घोरे मर्यादां योभिनत्ति वै ।\nदुरिष्टं कुरुते यस्तु कीडलोहं प्रपद्यते ॥ ३,२.१५९ ॥\nदेवब्राह्मणविद्वेष्टा गुरूणां वाप्यपूजकः ।\nरत्नं दूषयते यस्तु कृमिभक्षे प्रपद्यते ॥ ३,२.१६० ॥\nपर्यश्नाति य एकोऽन्नं ब्राह्मणान्सुहृदो विना ।\nलालाभक्षे स तिष्ठेत्तु दुर्गन्धे नरके गतः ॥ ३,२.१६१ ॥\nकाण्डकर्त्ता कुलालश्च निष्कहर्ता चिकित्सकः ।\nआरामेऽप्यग्निदाता यः पतते स विशंसनि ॥ ३,२.१६२ ॥\nअसत्प्रतिग्रही यश्च तथैवायाज्ययाजकः ।\nनक्षत्रैर्जीवते यश्च नरो गच्छत्यधोमुखम् ॥ ३,२.१६३ ॥\nक्षीरं सुरां च लवणं लाक्षां गन्धं रसं तिलानेवमादीनि विक्रीणन्घोरे पूयवहे पतेत् ॥ ३,२.१६४ ॥\nयः कुक्कुटान्निबद्नाति मार्जारान्सूकरांस्तथा ।\nपक्षिणश्च मृगाञ्छागान्सोऽप्येनं नरकं व्रजेत् ॥ ३,२.१६५ ॥\nअजाविको माहिषिकस्तथा चक्रध्वजी च यः ।\nरङ्गोपजीवको विप्रः शाकनिर्ग्रामयाजकः ॥ ३,२.१६६ ॥\nअगारदाही गरदः कुण्डाशी सोमविक्रयी ।\nसुरापो मासभक्षश्च तथा च पशुघातकः ॥ ३,२.१६७ ॥\nविशस्ता महिषादीनां मृगहन्ता तथैव च ।\nपर्वकारश्च मूची च यश्च स्यान्मित्रघातकः ॥ ३,२.१६८ ॥\nरुधिरान्धौ पतन्त्येते ह्येवमाहुर्मनीषिणः ।\nउपविष्टं भोक्तुमथ पङ्क्त्यां वै वञ्चयन्ति ये ॥ ३,२.१६९ ॥\nपतन्ति नरके घोरे विड्भुजे नात्र संशयः ।\nमृषावादी नरो यश्च तथा प्राक्रोशकोऽशुभः ॥ ३,२.१७० ॥\nपतते नरके घोरे मूत्राकीर्णे स पापकृत ।\nमधुग्राहाभिहन्तारो यान्ति वैतग्णीं नराः ॥ ३,२.१७१ ॥\nउन्मत्ताश्चित्तभग्नाश्चशौचाचारविवर्जिताः ।\nक्रोधना दुःखदा ये च कुहकाः कृष्णगामिनः ॥ ३,२.१७२ ॥\nअसिपत्र वनच्छदकृतो ह्योरभ्रिकाश्च ये ।\nकर्त्तनषु विकृत्यन्त मृगव्याधः सुदारुणैः ॥ ३,२.१७३ ॥\nआश्रम प्रत्यवसिता ह्यग्निज्वाले पतन्ति वै ।\nभक्ष्यन्ते श्यामशबलैरयस्तुडश्व वायसैः ॥ ३,२.१७४ ॥\nइष्टापूर्तव्रतालोपात्संदंशे नरके पतेत् ।\nस्कन्दन्ते ये दिवास्वप्ने व्रतिनो ब्रह्मचारिणः ॥ ३,२.१७५ ॥\nपुत्रैरध्यापिता ये च पुत्रैराक्षापिताश्च ये ।\nते सर्व नरकं यान्ति नियतं तु श्वभोजनम् ॥ ३,२.१७६ ॥\nवर्णाश्रमविरुद्धा ये क्रोधहर्षसमन्विताः ।\nकर्माणि ये तु कुर्वन्ति सर्वे निरयवासिनः ॥ ३,२.१७७ ॥\nउपरिष्टात्स्थितो घोर उष्णात्मा रौरवो महान् ।\nसुदारुणस्तु शीतात्मा तस्याधस्तात्तपः स्मृतः ॥ ३,२.१७८ ॥\nएवमादिक्रमेणैव वर्ण्यमानान्निबोधत ।\nभूमेरधस्तात्सप्तैव नरकाः परिकीर्त्तिताः ॥ ३,२.१७९ ॥\nअधर्मसूतयस्ते स्युरन्धतामिस्रकादयः ।\nरौरवः प्रथमस्तेषां महारौरव एव च ॥ ३,२.१८० ॥\nअस्याधः पुनरप्यन्यः शीतस्तप इति स्मृतः ।\nतृतीयः कालसूत्रः स्यान्महाहिर्विविधः स्मृतः ॥ ३,२.१८१ ॥\nअप्रतिष्ठश्चतुर्थः स्याद वीचिः पञ्चमः स्मृतः ।\nलोहः षष्ठः स्मृतस्तेषामविधेयस्तु सप्तमः ॥ ३,२.१८२ ॥\nघोरात्वाद्रौरवः प्रोक्तः सोष्णको दहनः स्मृतः ।\nसुदारुणस्तु शीतात्मा त्स्याधस्तात्तपोऽधमः ॥ ३,२.१८३ ॥\nसवां निकृन्तनः प्रोक्तो कालसूत्रोऽतिदारुणः ।\nअप्रतिष्ठे स्थितिर्नास्ति भ्रमस्तस्मिन्सदा स्मृतः ॥ ३,२.१८४ ॥\nअवीचिर्दारुणः प्रोक्तो यन्त्रसंपीडनाच्च सः ।\nतस्मात्सुदारुणो लोहः कर्मणां श्रयणाच्च सः ॥ ३,२.१८५ ॥\nतथाभूतशरीत्वादविधेयस्तु स स्मृतः ।\nपीडाबन्धवधासंगादप्रतीकारलक्षणः ॥ ३,२.१८६ ॥\nऊर्द्ध्वाधः संगतास्ते तु निरालोकाश्च ते स्मृताः ।\nदुःखोत्कर्षस्तु सर्वेषु ह्यधर्मस्य निमित्ततः ॥ ३,२.१८७ ॥\nऊर्द्ध्वलोकैः समावेतौ निरालोकौ च तावुभौ ।\nकूटागारप्र माणैश्च शरीरैस्तत्र नारकाः ॥ ३,२.१८७ ॥\nउपभोगसमर्थैस्तु सद्यो जायन्ति कर्मभिः ।\nदुःखप्रकर्षश्चोग्रस्तु तेषु सर्वेषु वै स्मृतः ॥ ३,२.१८८ ॥\nउपभोगसमर्थैस्तु सद्यो जायन्ति कर्मभिः ।\nदुःखप्रकर्षश्चोग्रस्तु तेषु सर्वेषु वै स्मृतः ॥ ३,२.१८९ ॥\nयातनाश्चाप्यसंख्येया नारकाणां तथा स्मृताः ।\nतत्रानुभूयते दुःखं क्षीणे कर्मणि वै पुनः ॥ ३,२.१९० ॥\nतिर्यग्योनौ प्रसूयन्ते कर्मशेषेण तेंऽततः ।\nदेवांश्च तारकाश्चैव ह्यूर्द्ध्वं चाधश्च संस्थिताः ॥ ३,२.१९१ ॥\nधर्माधर्मनिमित्तेन सद्यो जायन्ति मूर्त्तयः ।\nउपभोगार्थमुत्पत्तिरौपपत्तिककर्मतः ॥ ३,२.१९२ ॥\nपश्यन्ति नारकान्देवा ह्यधोवक्त्रा ह्यघोगतान् ।\nनारकांश्च तथा देवान्सर्वान्पश्यं त्यधेमुखान् ॥ ३,२.१९३ ॥\nअनयोस्तुल्यता यस्माद्धारमाश्च स्वभावतः ।\nतस्मादूर्द्ध्वमधोभावो लोकालोके न विद्यते ॥ ३,२.१९४ ॥\nएषा स्वाभाविकी संज्ञा लोकालोके प्रवर्त्तते ।\nअथाब्रुवन्पुनर्वायुंब्राह्मणाः सत्रिणस्तदा ॥ ३,२.१९५ ॥\nऋषय ऊचुः\nसर्वेषामेव भूतानां लोकालोकनिवासिनाम् ।\nसंसारे संसरन्तीह यावन्तः प्राणिनश्च ते ॥ ३,२.१९६ ॥\nसंख्याया परिसंख्याय तान्नः प्रब्रूहि कृत्स्नशः ।\nऋषीणां तद्वचः श्रुत्वा मरुतो वाक्यमब्रवीत् ॥ ३,२.१९७ ॥\nवायुरुवाच\nन शक्यं दिव्यया दृष्ट्या ज्ञातुं ज्ञानेन वा पुनः ।\nचक्षुषा वै प्रसंख्यातुमतो ह्यन्ते न च द्विजाः ॥ ३,२.१९८ ॥\nअनाध्यानादमेयत्वान्नैव प्रश्नो विधीयते ।\nब्रह्मणा संज्ञितं यत्तु संख्यया तन्निबोधत ॥ ३,२.१९९ ॥\nयः सहस्रतमो भागः स्थावराणां भवेदिह ।\nपार्थिवाः कृमयस्तावत्संसेकाद्येषु संभवः ॥ ३,२.२०० ॥\nसंसेकजानां भागेन सहस्रेणैव संमिताः ।\nऔदका जन्तवः सर्वे निश्चयात्तन्निधार्यताम् ॥ ३,२.२०१ ॥\nसहस्रेणैव भागेन सत्त्वानां सलिलौकसाम् ।\nविहङ्गमास्तु विज्ञेया लौकिकास्ते च सर्वशः ॥ ३,२.२०२ ॥\nयः सहस्रतमो भागस्तेषां वै पक्षिमां भवेत् ।\nपशवस्तत्समा ज्ञेया लौकिकास्तु चतुष्पदाः ॥ ३,२.२०३ ॥\nचतुष्पदानां सर्वेषां सहस्रेणैव संमिताः ।\nद्विपदास्तत्सहस्रेण संमिता धार्मिकाः पुनः ॥ ३,२.२०४ ॥\nसहस्रेणैव भागेन धार्मिकेभ्यो दिवं गताः ।\nयः सहस्रतमो भागो धार्मिकाणां भवेद्दिवि ॥ ३,२.२०५ ॥\nसंमितास्तेन भागेन मोक्षिणस्तावदेव हि ।\nस्वर्गोपपादकैस्तुल्या यातनास्थानवासिनः ॥ ३,२.२०६ ॥\nपतिताधर्मविद्वेषाद्दुरात्मानो म्रियन्ति ये ।\nरौरवे तमसि ह्येते शीतोष्णं प्राप्नुवन्ति ते ॥ ३,२.२०७ ॥\nवेदनाः कटुकाः स्तब्धा यातनास्थानमागताः ।\nउष्णस्तु रौरवो ज्ञेयस्तेजोघोररसात्मकः ॥ ३,२.२०८ ॥\nततोंऽधनामकश्चापि शीतान्मा सततं तपः ।\nएवं सुदुर्लभाः संतः स्वर्गे वा धार्मिका नराः ॥ ३,२.२०९ ॥\nएषा संज्ञीकृता संख्या चेश्वरेण स्वयंभुवा ।\nगणाना दिनिवृत्तैषा संख्या ब्राह्मी त्वमानुषी ॥ ३,२.२१० ॥\nऋषय ऊचुः\nमहाञ्जनस्तपः सत्यो भूतो भव्यो भवस्तथा ।\nउक्ता ह्येते त्वया लाका लाकानामन्तरण च ॥ ३,२.२११ ॥\nलोकान्तरं च यादृक्च तन्नो ब्रूहि यथा तथा ।\nतेषां तद्वचन श्रुत्वा ऋषीणामूर्द्ध्वरेतसाम् ।\nस वायुर्दृष्टतत्त्वार्थ इदं तत्त्वमुवाच ह ॥ ३,२.२१२ ॥\nवायुरुवाच\nव्यक्तं तर्केण पश्यन्ति योगात्प्रत्यक्षदर्शिनः ॥ ३,२.२१३ ॥\nप्रत्याहारेण ध्यानेन तपसा क्षयमात्मनः ।\nऋभुः सनत्कुमाराद्याः संबुद्धाः शुद्धबुद्धयः ॥ ३,२.२१४ ॥\nव्यपेतकोशा विरजाः संतो ब्रह्मैव सत्तमाः ।\nअक्षयाः प्रीतिसंयुक्ता ब्राह्मे तिष्ठन्ति योगिनः ॥ ३,२.२१५ ॥\nऋषीणां बालशिल्यानां तैर्यथाकृतमीश्वरैः ।\nयथात्रैव सया दृष्टं सांनिध्यं तत्र कुर्वता ॥ ३,२.२१६ ॥\nअग्राह्यमकृतार्थानामालयं चेश्वरस्य यत् ।\nईश्वरः परमाणुत्वाद्भावग्राह्यो मनीषिणाम् ॥ ३,२.२१७ ॥\nज्ञानं वैराग्यमैश्वर्यं तपः सत्यं क्षमा धृतिः ।\nद्रष्टृत्वमात्मसंबन्धमधिष्टातृत्वमेव च ॥ ३,२.२१८ ॥\nअव्ययानि दशैतानि तस्मिस्तिंष्ठन्ति शङ्करे ।\nविभुत्वात्खलु योगाढ्यो ब्रह्मणोऽनुग्रहे रतः ॥ ३,२.२१९ ॥\nस लोकविग्रहो भूत्वा साहाय्यमुपतिष्ठते ।\nअक्षरं ध्रुवमव्यग्रमष्टमं त्वौपसर्गिकम् ॥ ३,२.२२० ॥\nतस्येश्वरस्य चिन्मात्रं स्थानं मायामयं परम् ।\nमायया कृतमाचष्टे मायी देवो महेश्वरः ॥ ३,२.२२१ ॥\nदेवानामुपसंहारस्तत्प्रमाणं हि कीर्त्यते ।\nविस्तरेणानुपूर्व्या च ब्रुवतो मे निबोधत ॥ ३,२.२२२ ॥\nत्रयोदशैव कोट्यस्तु नियुतानि दशेषवः ।\nभूलोकाद्ब्रह्मलोको वै योजनैः संप्रकीर्त्यते ॥ ३,२.२२३ ॥\nएका योजनकोटी तु पञ्चाशन्नियुतानि च ।\nऊर्द्ध्व भागवतोऽडं तु ब्रह्मलोकात्परं स्मृतम् ॥ ३,२.२२४ ॥\nएषोर्द्ध्वगः प्रचारस्तु गत्यन्तश्च ततः स्मृतः ।\nनित्या ह्यपरिसंक्षाताः परस्परगुणाश्रयात् ॥ ३,२.२२५ ॥\nसूक्ष्माः प्रसवधर्मिण्यस्ततः प्रकृतयः स्मृताः ।\nयेभ्योऽधिकर्त्ता संजज्ञे क्षेत्रज्ञो ब्रह्मसंज्ञितः ॥ ३,२.२२६ ॥\nतासु प्रकृतिमत्सूक्ष्ममधिष्ठातृत्वमव्ययम् ।\nअनुत्पाद्यं परं धाम परमाणु परेशयम् ॥ ३,२.२२७ ॥\nअक्षयश्चाप्यनूह्यश्च त्वमूर्त्तिर्मूर्त्तिमानसौ ।\nप्रादुर्भावस्तिरोभावः स्थितिश्चैवाप्यनुग्रहः ॥ ३,२.२२८ ॥\nविधिरन्यैरनौपम्यः परमाणुमहेश्वरः ।\nसतेजा एष तमसो यः पुरस्तात्प्रकाशकः ॥ ३,२.२२९ ॥\nयदण्डमासीत्सौवर्मं प्रथमं त्वौपसर्गिकम् ।\nबृहत्तु सर्वतो वृत्तमीश्वरात्तद्व्यजायते ॥ ३,२.२३० ॥\nईश्वराद्बीजनिर्भेदः क्षेत्रज्ञो बीजमिष्यते ।\nयोनिं प्रकृति माचष्टे सा च नारायणात्मिका ॥ ३,२.२३१ ॥\nविभुर्लोकस्य सृष्ट्यर्थं लोकसंस्थानमेव च ।\nसन्निसर्गः सतत्त्वाच्च लोकधातुर्महात्मनः ॥ ३,२.२३२ ॥\nपुरस्ताद्ब्रह्मलोकस्य ह्यण्डादर्वाक्च ब्रह्मणः ।\nत्योर्मध्ये पुरं दिव्यं मन मयमनामयम् ॥ ३,२.२३३ ॥\nतद्विग्रहवतः स्थानमीश्वरस्यामितौजसः ।\nशिवं नाम पुरं तत्र शरणं जन्मभीरुणाम् ॥ ३,२.२३४ ॥\nसहस्राणां शतं पूर्वं योजनानां द्विजोत्तमाः ।\nअभ्यन्तरं तु विस्तीर्णं महीमण्डलसंस्थितम् ॥ ३,२.२३५ ॥\nमध्याह्नार्कप्रकाशेन परतेजोऽभिमर्दिना ।\nशात कैंभेन महता प्राकारेणार्कवर्चसा ॥ ३,२.२३६ ॥\nद्वारैश्चतुर्भिः सौवर्णैर्मुक्तादामविभूषितैः ।\nतपनीयनिभैः शुभ्रैर्गाढं सुकृतवेष्टनम् ॥ ३,२.२३७ ॥\nतच्चाकाशे पुरं रम्यं दिव्यं घण्टादिनादितम् ।\nरम्ये पुरवरश्रेष्ठे तस्मिन्वैहायभूमिषु ॥ ३,२.२३८ ॥\nनानारत्नविचित्रेषु पताकाबहुलेषु च ।\nसर्वकामसमृद्धेषु वनोपवनशोभिषु ॥ ३,२.२३९ ॥\nराजतेषु गृहान्तेषु शातकैंभमयेषु च ।\nसंध्याभ्रसन्निकाशेषु कैलासप्रतिमेषु च ॥ ३,२.२४० ॥\nहृष्टैः शब्दादिभिर्भोगैर्ये भविष्यानुसारिणः ।\nप्रासादवरपृष्ठेषु तेषु मोदन्ति सुव्रताः ॥ ३,२.२४१ ॥\nब्रह्मघोषैरविरताः कथाश्च विविधाः शुभाः ।\nगीतवादित्रघोषाश्च संस्रवाश्च समन्ततः ॥ ३,२.२४२ ॥\nसंहताश्चैवमतुला जनाश्रयकृतस्तथा ।\nएवमादीनि वर्तन्ते तेषां प्रासादमूर्द्धनि ॥ ३,२.२४३ ॥\nसहस्रपादः प्रासादस्तपनीयमयः शुभः ।\nअनौपम्यैर्वरै रत्नैः सर्वतः संविभूषितः ॥ ३,२.२४४ ॥\nस्फाटिकैश्चन्द्रसंकाशैर्वैडूर्यमणिसप्रभैः ।\nबालसुर्यमयैश्चापि सौवर्णैश्चाग्निसप्रभैः ॥ ३,२.२४५ ॥\nचुक्रुशुर्मुनयः श्रुत्वा नैमिषेयास्तपस्विनः ।\nआपन्नसंशयाश्चेमं वाक्यमूचुः समीरणम् ॥ ३,२.२४६ ॥\nऋषय ऊचुः\nके तु तत्र महात्मानो ये भवस्यानुसारिणः ।\nअनुग्राह्यतमाः सम्यक्प्रमोदन्ते पुरोत्तमे ॥ ३,२.२४७ ॥\nऋषीणां वचनं श्रुत्वा वायुर्वाक्यमुदैरयत् ।\nवायुरुवाच\nश्रूयतां देवदेवस्य भक्तिर्यैरनुकल्पिता ॥ ३,२.२४८ ॥\nह्रीमन्तस्फूर्जिता दान्ताः शौर्ययुक्ता ह्यलोलुपाः ।\nकर्मणा मनसा वाचा विशुद्धेनान्तरात्मना ॥ ३,२.२४९ ॥\nअनन्यमनसो भूत्वा प्रपन्ना ये महेश्वरम् ।\nतैर्लब्धं रुद्रसालोक्यं शाश्वतं पदमव्ययम् ॥ ३,२.२५० ॥\nभवस्य रूपसादृश्यं गताश्चैव ह्यनुत्तमम् ।\nवैश्वानारमुखाः सर्वे विश्वरूपाः कपर्दिनः ॥ ३,२.२५१ ॥\nनीलकण्ठाः शितग्रीवास्तीक्ष्णदंष्टास्त्रिलोचनाः ।\nअर्द्धचन्द्रकृतोष्णीषा जटामुकुट धारिणः ॥ ३,२.२५२ ॥\nसर्वे दशभुजा वीराः पद्मान्तरसुगन्धिनः ।\nतरुणादित्यसंकाशाः सर्वे ते पीतवाससः ॥ ३,२.२५३ ॥\nपिनाकपाणयः सर्वेश्वेत गोवृषवाहनाः ।\nश्रियान्विताः कुण्डलिनो मुक्ताहारविभूषिताः ॥ ३,२.२५४ ॥\nतेजसाभ्यधिकैर्दहैः सर्वज्ञाः सर्वदर्शिनः ।\nविभज्य बहुधात्मानं जरामृत्युविवर्जिताः ॥ ३,२.२५५ ॥\nक्रीडन्ते विविधैर्भावैर्भोगान्प्राप्य सुदुर्लभान् ।\nस्वच्छन्दगतयः सिद्धाः सिद्धैश्चन्यैर्विबोधिताः ॥ ३,२.२५६ ॥\nएकादशानां रुद्राणां कोट्यो नैका महात्मनाम् ।\nएभिः सह महात्मा वै देवदेवो महेश्वरः ॥ ३,२.२५७ ॥\nभक्तानुकंपी भगवान्मोदते पार्वतीप्रियः ।\nनाहं तेषां तु रुद्राणां भवस्य च महात्मनः ॥ ३,२.२५८ ॥\nनानात्वमनुपश्यामि सत्यमेतद्ब्रवीमि वः ।\nमातारिश्वाब्रवीत्पुण्यमित्येतामीश्वराच्छ्रुताम् ॥ ३,२.२५९ ॥\nअथ ते ऋषयः सर्वे दिवाकरसमप्रभाः ।\nश्रुत्वेमां परमां पुण्यां कथां त्रैयंबकीन्ततः ॥ ३,२.२६० ॥\nभृशं चानुग्रहं प्राप्य हर्षं चैवाप्यनुत्तमम् ।\nसंभाजयित्वा चाप्येनं वायुमूचुर्महाबलम् ॥ ३,२.२६१ ॥\nऋषय ऊचुः\nसमीरण महाभाग त्वस्माकं च त्वया विभो ।\nईश्वरस्योत्तमं पुण्यमष्टमं त्वौपसार्गिकम् ॥ ३,२.२६२ ॥\nतस्य स्थानं प्रमाणं च चथावत्परिकीर्तितम् ।\nयोगधर्मसमृद्धं वै परमं परमात्मनः ॥ ३,२.२६३ ॥\nमहादेवस्य माहात्म्यं दुर्विज्ञेयं सुरैरपि ।\nस्वेन माहात्म्ययोगेन सहस्रस्यामितौजसः ॥ ३,२.२६४ ॥\nयस्य भक्तंषु संमोहो ह्यनुकंपार्थमेव च ।\nब्राह्मी लक्ष्म्या स्वयं जुष्टा या साप्रतिमशालिनी ॥ ३,२.२६५ ॥\nव्याप्यज्योत्स्नेव चन्द्रस्य विन्यस्ता विश्वरूपिणः ।\nविभूतिर्भ्राजतेऽत्यर्थं देवदेवस्य वेश्मनि ॥ ३,२.२६६ ॥\nमहादेवस्य तुल्यानां रुद्राणां तु महात्मनाम् ।\nतत्सर्वं निखिलेनेदं वक्त्रादमृतनिस्रवः ॥ ३,२.२६७ ॥\nआपीतं खलु शर्वस्य भक्त्यास्माभिस्तु सुव्रत ।\nनास्ति किञ्चिदविज्ञेय मन्यच्चैवानुगामिनः ।\nप्रश्नं देववरप्राण यथावद्वक्तुमर्हसि ॥ ३,२.२६८ ॥\nसूत उवाच\nस खलूवाच भगवान्किं भूयो वर्त्तयाम्यहम् ।\nयन्मया चैव वक्तव्यं तद्वदिष्यामि सुव्रताः ॥ ३,२.२६९ ॥\nऋषय ऊचुः\nआदित्याः परिपार्श्वे ये सिंहा वै क्रोधविक्रमाः ।\nवैश्वानरा भूतगण व्याघ्रास्चैवानुगामिनः ॥ ३,२.२७० ॥\nआभुतसंप्लवे घोरे सर्वप्राणिभृतां क्षये ।\nकिमावस्था भवन्त्येते तन्नो ब्रूहि यथार्थवत् ॥ ३,२.२७१ ॥\nविज्ञायेश्वरसद्भावमव्यक्तं प्रभवं तथा ।\nवायुरुवाच\nयत्र पूर्वं गतास्ते तु कुमारा ब्रह्मणः सुताः ॥ ३,२.२७२ ॥\nसनन्दनश्च सनकस्तृतीयश्च सनातनः ।\nवोढुश्च कपिलस्तेषामासुरिश्च महायशाः ॥ ३,२.२७३ ॥\nमुनिः पञ्जशिखश्चैव ये चान्येऽप्येवमादयः ।\nततः काले व्यतिक्रान्ते कल्पानां पर्यये गते ॥ ३,२.२७४ ॥\nमहाभूतविनाशान्ते प्रलये प्रत्युपस्थिते ।\nअनेकरुद्रकोट्यस्तु या प्रसन्ना महेश्वरीम् ॥ ३,२.२७५ ॥\nशब्दादीन्विषयान्भोगान्संत्यज्याष्टविधाश्रयात् ।\nप्रविश्य सर्वभूतानि ज्ञानयुक्तेन तेजसा ॥ ३,२.२७६ ॥\nविहाय पदमव्यग्रं भूतानाम नुकंपया ।\nतत्र यान्ति महात्मानः परमाणुं महेश्वरम् ॥ ३,२.२७७ ॥\nतरन्ति सुमहावर्त्तां जन्ममृत्यूदकां नदीम् ।\nततः पश्यन्त्यपर्वाणं परं ब्रह्माणामेव च ॥ ३,२.२७८ ॥\nदेव्या वै सहिताः सप्त या देव्यः परिकीर्त्तिताः ।\nयत्तत्सहस्रं सिंहानामादित्यानां तथैव च ॥ ३,२.२७९ ॥\nवैश्वानरा भूतगणा व्याघ्राश्चैवानुगामिनः ।\nआवेश्यात्मनि तान्सर्वान् संख्यायोग्यभवांस्तथा ॥ ३,२.२८० ॥\nलोकान्सप्त इमान्भूयो महाभूतानि पञ्च च ।\nविष्णुना सह संयुक्तः करोति विकरोति च ॥ ३,२.२८१ ॥\nस रुद्रो यः साममयस्तथैव च यजुर्मयः ।\nस एष ओतः प्रोतश्च बहिरन्तश्च निश्चयात् ॥ ३,२.२८२ ॥\nएको हि भगवान्नाथः प्रभवश्चान्तकृद्द्विजाः ।\nततस्ते ऋषयः सर्वे दिवाकरसमप्रभाः ॥ ३,२.२८३ ॥\nसुसत्यं श्रवसः सम्यगारोप्याग्निं तथात्मनि ।\nकर्मणा मनसा वाचा विशुद्धेनान्तरात्मना ॥ ३,२.२८४ ॥\nअनन्यमनसो भूत्वा प्रपद्यन्ते महेश्वरम् ।\nव्रतोपवासनिरताः सर्वभूतदयापराः ॥ ३,२.२८५ ॥\nयोगं त्वनुयमं दिव्यं प्राप्तन्तैश्छिन्नसंशयैः ।\nप्रपद्य परया भक्त्याज्ञानयुक्तेन तेजसा ॥ ३,२.२८६ ॥\nतैर्लब्धं रुद्रसालोक्यं शाश्वतं पदमव्ययम् ।\nयः पठेत्तपसा युक्तो वायुप्रोक्तामिमां श्रुतिम् ॥ ३,२.२८७ ॥\nब्राह्मणः क्षत्रियो वापिवैश्यो वा स्वक्रियापरः ।\nलभते रुद्रलोकं वै कारणं लोककारणम् ॥ ३,२.२८८ ॥\nविनिवृत्ते तदा सर्गे प्रकृत्या वस्थितेन वै ।\nतदात्यन्तपरोक्षत्वाददृष्टत्वाच्च कस्यचित् ॥ ३,२.२८९ ॥\nअनाख्यानादबोध्यत्वादज्ञानाज्ज्ञानिनामपि ।\nआगतागतिकत्वाच्च ग्रहणं तन्न विद्यते ॥ ३,२.२९० ॥\nभावग्राह्यानुमानाच्च चिन्तयित्वेदमुच्यते ।\nस्थिते तु कारणे तस्मिन्नित्ये सदसदात्मके ॥ ३,२.२९१ ॥\nअनिर्देश्ये प्रवृत्तिर्वै स्वात्मिकाकारणेन तु ।\nएवं सप्तद्विरभ्यस्ताः क्रमात्प्रकृतयस्तु वै ॥ ३,२.२९२ ॥\nप्रत्याहारे तदा सर्गे प्रविशन्ति परस्परम् ।\nयेनेदमावृतं सर्वमण्डमप्सु प्रलीयते ॥ ३,२.२९३ ॥\nसप्तद्वीपसमुद्रान्तं सप्तलोकं सपर्वतम् ।\nउदकावरणं यच्च ज्योतिष्यालीयते तु यत् ॥ ३,२.२९४ ॥\nयत्तेजसं चावरणं मारुतो ग्रसते नु यत् ।\nयद्वायव्यं चावरणमाकाशग्रसते तु तत् ॥ ३,२.२९५ ॥\nआकाशावरणं यच्च भूतादिर्ग्रसते तु तत् ।\nभूतादिं ग्रसते चापि महान्वै बुद्धिलक्षमः ॥ ३,२.२९६ ॥\nमहान्तं ग्रसतेऽव्यक्तं गुणसाम्यं ततः परम् ।\nएतौ संहारविस्तारौ ब्रह्मा व्यक्तौ ततः पुनः ॥ ३,२.२९७ ॥\nसृजते ग्रसते चैव विकारात्सर्गसंयमे ।\nसंसिद्धकार्यकरणाः संसिद्धा ज्ञानिनस्तु ये ॥ ३,२.२९८ ॥\nगत्वा जवं जवीभावे स्थाने स्वेषु प्रसंयमात् ।\nप्रत्याहारेऽधियुज्यन्ते क्षेत्रज्ञाः करणैः पुनः ॥ ३,२.२९९ ॥\nअव्यक्तं क्षेत्रमित्याहुर्ब्रह्मा क्षेत्रज्ञ उच्यते ।\nसाधर्म्यवैधर्म्यकृतः संयोगो नादिमास्तयोः ॥ ३,२.३०० ॥\nएवं सर्गेषु विज्ञेयः क्षेत्रज्ञेष्विह ब्राह्मणाः ।\nब्रह्मविच्चैव विज्ञेयः क्षेत्रज्ञानात्पृथक् ॥ ३,२.३०१ ॥\nविषयाविषयत्वं च क्षेत्रक्षेत्रज्ञयोः स्मृतम् ।\nब्रह्मा त्वविषयो ज्ञेयो विषयः क्षेत्रमुच्यते ॥ ३,२.३०२ ॥\nक्षेत्रज्ञाधिष्ठितं क्षेत्रं क्षेत्रज्ञार्थं प्रचक्षते ।\nबहुत्वाच्च शरीराणां शरीरी बहुधा स्मृतः ॥ ३,२.३०३ ॥\nअव्यूहाशङ्कराच्चैव ज्योतिर्यच्च व्यवस्थितम् ।\nयस्मात्प्रतिशरीरं हि सुखदुःखो पलब्धिता ॥ ३,२.३०४ ॥\nतस्मात्पुरुषनानात्वं विज्ञेयं तु विजानता ।\nयदा प्रवर्त्तते चैषां भेदानां चैव संयमः ॥ ३,२.३०५ ॥\nस्वभावकारिताः सर्वे कालेन महता तदा ।\nनिवर्त्तन्ते तदा तस्मिन्स्थितरागाः स्वयंभुवः ॥ ३,२.३०६ ॥\nसह सायुज्यकैः सर्वैर्ब्रह्मलोकनिवासिभिः ।\nविनिवृत्तेस्तदा तेषां स्थितेरात्मनिवासिनाम् ॥ ३,२.३०७ ॥\nतत्कालवासिनां तेषां तत्र वै दोषदर्शिनाम् ।\nउत्पद्यतेऽथ वैराग्यमात्मवाद प्रणाशनम् ॥ ३,२.३०८ ॥\nभोज्यभोक्तृत्वनानात्वैस्तेषां तद्भावदर्शिनाम् ।\nपृथग्ज्ञानेन क्षेत्रज्ञास्ततस्ते ब्रह्मलौकिकाः ॥ ३,२.३०९ ॥\nप्रकृतौ कारणातीताः सर्वे नानाप्रदर्शिनः ।\nस्वात्मन्येवावतिष्ठन्ते प्रशान्तादर्शनात्मकाः ॥ ३,२.३१० ॥\nशुद्धा निरञ्जनाः सर्वे चेतनाचेतनास्तथा ।\nतत्रैव परिनिर्वाणाः स्मृतानागामिनस्तु ते ॥ ३,२.३११ ॥\nनिर्गुणत्वाग्निरात्मानः प्रकृत्यन्ते व्यतिक्रमात् ।\nइत्येवं प्राकृतः प्रोक्तः प्रतिसर्गः स्वयंभुवा ॥ ३,२.३१२ ॥\nवर्णाश्रमाचारयुतः प्रतिसर्गं शृणोति यः ।\nस व्रजेच्छिवसालोक्यं भक्तिमान्विगतज्वरः ॥ ३,२.३१३ ॥\nअमद्यपश्च य शूद्रो भवभक्तो जितेद्रियः ।\nआभूतसंप्लवस्थायी अप्रतीघातलक्षणः ॥ ३,२.३१४ ॥\nगाणपत्यं स लभते स्थानं वा सार्वकालिकम् ।\nमद्यपो मद्यपैः सार्द्धं भूतसंघैश्च मोदते ॥ ३,२.३१५ ॥\nसेव्यमानो महीपृष्ठे मर्त्यानां वरदो भवः ।\nइति होवाच भगवान्वायुर्वाक्यमिदवरम् ॥ ३,२.३१६ ॥\nइति श्रीब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे शिवपुरवर्णनं नाम द्वितीयोऽध्यायः"
  }
]
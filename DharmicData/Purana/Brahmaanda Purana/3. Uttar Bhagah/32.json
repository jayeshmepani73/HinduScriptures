[
  {
    "text": "अगस्त्य उवाच\nलोहादिसप्तशालानां रक्षका एव संति वै ।\nतन्नामकीर्तय प्राज्ञ येन मे संशयच्छिदा ॥ ३,३२.१ ॥"
  },
  {
    "text": "हयग्रीव उवाच\nनानावृक्षमहोद्याने वर्तते कुंभसंभव ।\nमहाकालः सर्वलोकभक्षकः श्यामविग्रहः ॥ ३,३२.२ ॥"
  },
  {
    "text": "श्यामकञ्चुकधारी च मदारुणविलोचनः ।\nब्रह्माण्डचषके पूर्णं पिबन्विश्वरसायनम् ॥ ३,३२.३ ॥"
  },
  {
    "text": "महाकालीं घनश्यामामनङ्गार्द्रामपाङ्गयन् ।\nसिंहासने समासीनः कल्पान्ते कलनात्मके ॥ ३,३२.४ ॥"
  },
  {
    "text": "ललिताध्यानसंपन्नो ललितापूजनोत्सुकः ।\nवितन्वंल्लरिताभक्तेः स्वायुषो दीर्घ दीर्घताम् ।\nकालमृत्युप्रमुख्यैश्च किङ्करैरपि सेवितः ॥ ३,३२.५ ॥"
  },
  {
    "text": "महाकालीमहाकालौ ललिताज्ञाप्रवर्त्तकौ ।\nविश्वं कलयतः कृत्स्नं प्रथमेऽध्वनि वासिनौ ॥ ३,३२.६ ॥"
  },
  {
    "text": "कालचक्रं मतङ्गस्य तस्यैवासनतां गताम् ।\nचतुरावरणोपेतं मध्ये बिन्दुमनोहरम् ॥ ३,३२.७ ॥"
  },
  {
    "text": "त्रिकोणंपञ्चकोणं च षोडशच्छदपङ्कजम् ।\nअष्टारपङ्कजं चैवं महाकालस्तु मध्यगः ॥ ३,३२.८ ॥"
  },
  {
    "text": "त्रिकोणे तु महाकाल्या महासंध्या महानिशा ।\nएतास्तिस्रो महादेव्यो महाकालस्य शक्तयः ॥ ३,३२.९ ॥"
  },
  {
    "text": "तत्रैव पञ्चकोणाग्रे प्रत्यूषश्च पितृप्रसूः ।\nप्राह्णापराह्णमध्याह्नाः पञ्च कालस्य शक्तयः ॥ ३,३२.१० ॥"
  },
  {
    "text": "अथ षोडशपत्राब्जे स्थिता शक्तीर्मुने शृणु ।\nदिनमिश्रा तमिस्रा च ज्योत्स्नी चैव तु पक्षिणी ॥ ३,३२.११ ॥"
  },
  {
    "text": "प्रदोषा च निशीथा च प्रहरा पूर्णिमापि च ।\nराका चानुमतिश्चैव तथैवामावस्यिका पुनः ॥ ३,३२.१२ ॥"
  },
  {
    "text": "सिनीवाली कुहूर्भद्रा उपरागा च षोडशी ।\nएता षोडशमात्रस्थाः शक्तयः षोडश स्मृताः ॥ ३,३२.१३ ॥"
  },
  {
    "text": "कला काष्ठा निमेषाश्च क्षणाश्चैव लवास्त्रुटिः ।\nमुहुर्ताः कुतपाहोरा शुक्लपक्षस्तथैव च ॥ ३,३२.१४ ॥"
  },
  {
    "text": "कृष्णपक्षायनाश्चैव विषुवा च त्रयोदशी ।\nसंवत्सरा च परिवत्सरेडावत्सरापि च ॥ ३,३२.१५ ॥"
  },
  {
    "text": "एताःषोडश पत्राब्जवासिन्यः शक्तयः स्मृताः ।\nइद्वत्सरा ततश्चेन्दुवत्सरावत्सरेऽपि च ॥ ३,३२.१६ ॥"
  },
  {
    "text": "तिथिर्वारांश्च नक्षत्रं योगाश्च करणानि च ।\nएतास्तु शक्तयो नागपत्रांभोरुहसंस्थिताः ॥ ३,३२.१७ ॥"
  },
  {
    "text": "कलिः कल्पा च कलना काली चेति चतुष्टयम् ।\nद्वारपालकतां प्राप्तं कालच क्रस्य भास्वतः ॥ ३,३२.१८ ॥"
  },
  {
    "text": "एता महाकालदेव्यो मदप्रहसिताननाः ।\nमदिरापूर्णचषकमशेषं चारुणप्रभम् ।\nदधानाः श्यामलाकाराः सर्वाः कालस्य योषितः ॥ ३,३२.१९ ॥"
  },
  {
    "text": "ललितापूजनध्यानजपस्तोत्रपरायणाः ।\nनिषेवन्ते महाकालं कालचक्रासनस्थितम् ॥ ३,३२.२० ॥"
  },
  {
    "text": "अथ कल्पकवट्यास्तु रक्षकः कुम्भसंभव ।\nवसन्तर्तुर्महातेजा ललिताप्रियकिङ्करः ॥ ३,३२.२१ ॥"
  },
  {
    "text": "पुष्पसिंहासनासीनः पुष्पमाध्वीमदारुणाः ।\nपुष्पायुधः पुष्पभूषः पुष्पच्छत्रेण शोभितः ॥ ३,३२.२२ ॥"
  },
  {
    "text": "मधुश्रीर्माधवश्रीश्च द्वे देव्यौ तस्य दीव्यतः ।\nप्रसूनमदिरामत्ते प्रसूनशरलालसे ॥ ३,३२.२३ ॥"
  },
  {
    "text": "सन्तानवाटिकापालो ग्रीष्मर्तुस्तीक्ष्णलोचनः ।\nललिताकिङ्करो नित्यं तस्यास्त्वाज्ञाप्रवर्तकः ॥ ३,३२.२४ ॥"
  },
  {
    "text": "शुक्र श्रीश्च शुचिश्रीश्च तस्य भार्ये उभे स्मृते ।\nहरिचन्दनवाटी तु मुने वर्षर्तुना स्थिता ॥ ३,३२.२५ ॥"
  },
  {
    "text": "स वर्षर्न्तुर्महातेजा विद्युत्पङ्गललोचनः ।\nवज्राट्टहासमुखरो मत्तजीमूतवाहनः ॥ ३,३२.२६ ॥"
  },
  {
    "text": "जीमूतकवचच्छन्नो मणिकार्मुकधारकः ।\nललितापूजनध्यानजपस्तोत्रपरायणः ॥ ३,३२.२७ ॥"
  },
  {
    "text": "वर्तते विन्ध्यमथन त्रैलोक्याह्लाददायकः ।\nनभःश्रीश्च नभस्यश्रीः स्वरस्वारस्वमालिनी ॥ ३,३२.२८ ॥"
  },
  {
    "text": "अम्बा दुला निरलिश्चाभ्रयन्ती मेघयन्त्रिका ।\nवर्षयन्ती चिबुणिका वारिधारा च शक्तयः ॥ ३,३२.२९ ॥"
  },
  {
    "text": "वर्षन्त्यो द्वादश प्रोक्ता मदारुणविलोचनाः ।\nताभिः समं स वर्षर्तुः शक्तिभिः परमेश्वरीम् ॥ ३,३२.३० ॥"
  },
  {
    "text": "सदैव संजपन्नास्ते निजोत्थैः पुष्पमण्डलैः ।\nललिताभक्तदेशांस्तु भूषयन्स्वस्य सम्पदा ॥ ३,३२.३१ ॥"
  },
  {
    "text": "तद्वैरिणां तु वसुधामनाबृष्ट्या निपीडयन् ।\nवर्तते सततं देवीकिङ्करौ जलदागमः ॥ ३,३२.३२ ॥"
  },
  {
    "text": "मन्दारवाटिकायां तु सदा शरदृतुर्वसन् ।\nतां कक्षां रक्षति श्रीमांल्लोकचित्तप्रसादनः ॥ ३,३२.३३ ॥"
  },
  {
    "text": "इषश्रीश्च तथोर्जश्रीस्तस्यर्तोः प्राणनायिके ।\nताभ्यां संजह्रतुस्तोयं निजोत्थैः पुष्पमण्डलैः ।\nअभ्यर्चयति साम्राज्ञीं श्रीकामेश्वरयोषितम् ॥ ३,३२.३४ ॥"
  },
  {
    "text": "हेमन्तर्तुर्महातेजा हिमशीतलविग्रहः ।\nसदा प्रसन्नवदनो ललिताप्रियकिङ्करः ॥ ३,३२.३५ ॥"
  },
  {
    "text": "निजोत्थैः पुष्पसंभारैरर्चयन्परमेश्वरीम् ।\nपारिजातस्य वाटीं तु रक्षति ज्वलनार्दनः ॥ ३,३२.३६ ॥"
  },
  {
    "text": "सहःश्रीश्च सहस्यश्रीस्तस्य द्वे योषिते शुभे ।\nकदम्बवनवाट्यास्तु रक्षकः शिशिराकृतिः ॥ ३,३२.३७ ॥"
  },
  {
    "text": "शिशिरर्तुर्मुनिश्रेष्ठ वर्तते कुम्भसम्भव ।\nसा कक्ष्या तेन सर्वत्र शीशिरीकृतभूतला ॥ ३,३२.३८ ॥"
  },
  {
    "text": "तद्वासिनी ततः श्यामा देवता शिशिराकृतिः ।\nतपःश्रीश्च तपस्यश्रीस्तस्य द्वे योषिदुत्तमे ।\nताभ्यां सहार्चयत्यंबां ललितां विश्वपावनीम् ॥ ३,३२.३९ ॥"
  },
  {
    "text": "अगस्त्य उवाच\nगन्धर्ववदन श्रीमन्नानावृक्षादिसप्तकैः ।\nप्रथमोद्यानपालस्तु महाकालो मया श्रितः ॥ ३,३२.४० ॥"
  },
  {
    "text": "चतुरावरणं चक्रं त्वया तस्य प्रकीर्तितम् ।\nषण्णामृतूनामन्येषां कल्पकोद्यानवाटिषु ।\nपालकत्वं श्रुतं त्वत्तश्चक्रदेव्यस्तु न श्रुताः ॥ ३,३२.४१ ॥"
  },
  {
    "text": "अत एव वसन्तादिचक्रावरणदेवताः ।\nक्रमेण ब्रूहि भगवन्सर्वज्ञोऽसि यतो महान् ॥ ३,३२.४२ ॥"
  },
  {
    "text": "हयग्रीव उवाच\nआकर्णय मुनिश्रेष्ट तत्तच्चक्रस्थदेवताः ॥ ३,३२.४३ ॥"
  },
  {
    "text": "कालचक्रं पुरा प्रोक्तं वासन्तं चक्रमुच्यते ।\nत्रिकोणं पञ्चकोणं च नागच्छदसरोरुहम् ।\nषोडशारं सरोजं च दशारद्वितयं पुनः ॥ ३,३२.४४ ॥"
  },
  {
    "text": "चतुरस्रं च विज्ञेयं सप्तावरणसंयुतम् ।\nतन्मध्ये बिन्दुचक्रस्थो वसन्तर्तुर्महाद्युति ॥ ३,३२.४५ ॥"
  },
  {
    "text": "तदेकद्वयसंलग्ने मधुश्रीमाधवश्रियौ ।\nउभाभ्यां निजहस्ताभ्यामुभयोस्तनमेककम् ॥ ३,३२.४६ ॥"
  },
  {
    "text": "निपीडयन्स्वहस्तस्य युगलेन ससौरभम् ।\nसपुष्पमदिरापूर्मचषकं पिशितं वहन् ॥ ३,३२.४७ ॥"
  },
  {
    "text": "एवमेव तु सर्वर्तुध्यानं विन्ध्यनिषूदन ।\nवर्षर्तोस्तु पुनर्ध्याने शक्तिद्वितयमादिमम् ।\nअङ्कस्थितं तु विज्ञेयं शक्तयोऽन्याः समीपगाः ॥ ३,३२.४८ ॥"
  },
  {
    "text": "अथ वासन्तचक्रस्थदेवीः शृणु वदाम्यम् ।\nमधुशुक्लप्रथमिका मधुशुक्लद्वितीयिका ॥ ३,३२.४९ ॥"
  },
  {
    "text": "मधुशुक्लतृतीया च मधुशुक्लचतुर्थिका ।\nमधुशुक्ला पञ्चमी च मधुशुक्ला च षष्ठिका ॥ ३,३२.५० ॥"
  },
  {
    "text": "मधुशुक्ला सप्तमी च मधुशुक्लाष्टमी पुनः ।\nनवमी मधुशुक्ला च दशमी मधुशुक्लिका ॥ ३,३२.५१ ॥"
  },
  {
    "text": "मधुशुक्लैकादशी च द्वादशी मधुशुक्लतः ।\nमधुशुक्लत्रयोदश्यां मधुशुक्ला चतुर्दशी ॥ ३,३२.५२ ॥"
  },
  {
    "text": "मधुशुक्ला पौर्णमासी प्रथमा मधुकृष्णिका ।\nमधुकृष्णा द्वितीया च तृतीया मधुकृष्णिका ॥ ३,३२.५३ ॥"
  },
  {
    "text": "चतुर्थी मधुकृष्णा च मधुकृष्म च पञ्चमी ।\nषष्टी तु मधुकृष्णा स्यात्सप्तमी मधुकृष्मतः ॥ ३,३२.५४ ॥"
  },
  {
    "text": "मधुकृष्णाष्टमी चैव नवमीमधुकृष्णतः ।\nदशमी मधुकृष्णा च विन्ध्यदर्पनिषूदन ॥ ३,३२.५५ ॥"
  },
  {
    "text": "मधुकृष्णैकादशी तु द्वादशी मधुकृष्णतः ।\nमधुकृष्णत्रयोदश्या मधुकृष्णचतुर्दशी ॥ ३,३२.५६ ॥"
  },
  {
    "text": "मध्वमा चेति विज्ञेयास्त्रिंशदेतास्तु शक्तयः ।\nएवमेव प्रकारेण माधवाख्यो परिस्थिताः ॥ ३,३२.५७ ॥"
  },
  {
    "text": "शुक्लप्रतिपदाद्यास्तु शक्तयस्त्रिंशदन्यकाः ।\nमिलित्वा षष्टिसंख्यास्तु ख्याता वासन्तशक्तयः ॥ ३,३२.५८ ॥"
  },
  {
    "text": "स्वैः स्वैर्मन्त्रैस्तत्र चक्रे पूजनीया विधानतः ।\nवासन्तचक्रराजस्य सप्तावरणभूमयः ॥ ३,३२.५९ ॥"
  },
  {
    "text": "षष्टिः स्युर्दैवतास्तासु षष्टिभूमिषु संस्थिताः ।\nविभज्य चार्चनीयाः स्युस्तत्तन्मन्त्रैस्तु साधकैः ॥ ३,३२.६० ॥"
  },
  {
    "text": "तथा वासन्तचक्रं स्यात्तथैवान्येषु च त्रिषु ।\nदेवतास्तु परं भिन्नाः शुक्रशुच्यादिभेदतः ॥ ३,३२.६१ ॥"
  },
  {
    "text": "शक्तयः षष्टिसंख्याता ग्रीष्मचक्रे महोदयाः ।\nएवं वर्षादिके चक्रे भेदान्नभवभस्यजान् ॥ ३,३२.६२ ॥"
  },
  {
    "text": "षष्टि षष्टिसु शक्तीनां चक्रेचक्रे प्रतिष्ठिताः ।\nग्रन्थविस्तारभीत्या तु तत्संख्यानाद्विरम्यते ॥ ३,३२.६३ ॥"
  },
  {
    "text": "आर्तव्याः शक्तयस्त्वेता ललिताभक्त सौख्यदाः ।\nललितापूजनध्यानजपस्तोत्रपरायणाः ॥ ३,३२.६४ ॥"
  },
  {
    "text": "कल्पादिवाटिकाचक्रे सञ्चरन्त्यो मदालसाः ।\nस्वस्वपुष्पोत्थमधुभिस्तर्पयन्त्यो महेश्वरीम् ॥ ३,३२.६५ ॥"
  },
  {
    "text": "मिलित्वा चैव संख्याताः षष्ट्युत्तरशतत्रयम् ।\nएवं सप्तसु शालेषु पालिकाश्चक्रदेवताः ॥ ३,३२.६६ ॥"
  },
  {
    "text": "नामकीर्तनपूर्वं तु प्रोक्तस्तुभ्यं प्रपृच्छते ।\nअन्येषामपि शालानामुपादानं तु पूरकम् ।\nविस्तारं तत्र शक्तिं च कथयाम्यवधारय ॥ ३,३२.६७ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसम्वादे ललितोपाख्याने श्रीनगरत्रिपुरासप्तकक्षापालकदेवताप्रकाशन कथनं नाम द्वात्रिंशोऽध्यायः"
  }
]
[
  {
    "text": "अगस्त्य उवाच\nअश्वानन महाप्राज्ञ वर्णितं मन्त्रिणीबलम् ।\nविषङ्गस्य वधो युद्धे वर्णितो दण्डनाथया ॥ ३,२९.१ ॥\nश्रीदेव्याः श्रोतुमिच्छामि रणचक्रे पराक्रमम् ।\nसोदरस्यापदं दृष्ट्वा भण्डः किमकरोच्छुचा ॥ ३,२९.२ ॥\nकथं तस्य रणोत्साहः कैः समं समयुध्यत ।\nसहायाः केऽभवंस्तस्य हतभ्रातृतनूभुवः ॥ ३,२९.३ ॥\nहयग्रीव उवाच\nइदं शृणु महाप्राज्ञ सर्वपापनिकृन्तनम् ।\nललिताचरितं पुण्यमणिमादिगुमप्रदम् ॥ ३,२९.४ ॥\nवैषुवायनकालेषु पुण्येषु समयेषु च ।\nसिद्धिदं सर्वपापघ्नं कीर्तिदं पञ्चपर्वसु ॥ ३,२९.५ ॥\nतदा हतौ रणे तत्र श्रुत्वा निजसहोदरौ ।\nशोकेन महताविष्टो भण्डः प्रविललाप सः ॥ ३,२९.६ ॥\nविकीर्मकेशो धरणौ मूर्छितः पतितस्तदा ।\nन लेभे किञ्चिदाश्वासं भ्रातृव्यसनकर्शितः ॥ ३,२९.७ ॥\nपुनः पुनः प्रविलपन्कुटिलाक्षेण भूरिशः ।\nआश्वास्यामानः शोकेन युक्तः कोपमवाप सः ॥ ३,२९.८ ॥\nफालं वहन्नतिक्रूरं भ्रमद्भ्रुकुटिभीषणम् ।\nअङ्गारपाटलाक्षश्च निःश्वसन्कृष्णसर्पवत् ॥ ३,२९.९ ॥\nउवाच कुटिलाक्षं द्राक्समस्तपृतनापतिम् ।\nक्षिप्रं मुहुर्मुहुः स्पृष्ट्वा धुन्वानः करवालिकाम् ॥ ३,२९.१० ॥\nक्रोधहुङ्कारमातन्वन्गर्जन्नुत्पातमेघवत् ॥ ३,२९.११ ॥\nययैव दृष्टया मायाबलाद्युद्धे विनाशिताः ।\nभ्रातरो मम पुत्राश्च सेनानाथाः सहस्रशः ॥ ३,२९.१२ ॥\nतस्याः स्त्रियाः प्रमत्तायाः कण्ठोत्थैः शोणितद्रवैः ।\nभ्रातृपुत्रमहाशोकवह्निं निर्वापयाम्यहम् ॥ ३,२९.१३ ॥\nगच्छ रे कुटिलाक्ष त्वं सज्जीकुरु पताकिनीम् ।\nइत्युक्त्वा कठिनं वर्म वज्रपातसहं महत् ॥ ३,२९.१४ ॥\nदधानो भुजमध्येन बध्नन्पृष्ठ तथेषुधी ।\nउद्दाममौर्विनिःश्वासकठोरं भ्रामयन्धनुः ॥ ३,२९.१५ ॥\nकालाग्निरिव संक्रुद्धो निर्जगाम निजात्पुरात् ।\nतालजङ्घादिकैः सार्द्धंपूर्वद्वारे निवेशिते ॥ ३,२९.१६ ॥\nचतुर्भिर्धृतशस्त्रौघैर्धृतवर्मभिरुद्धतैः ।\nपञ्चत्रिंशच्चमूनाथैः कुटिलाक्षपुरःसरैः ॥ ३,२९.१७ ॥\nसर्वसेनापतीन्द्रेण कुटिलाक्षेण स क्रुधा ।\nमिलितेन च भण्डेन चत्वारिंशच्चमूवराः ॥ ३,२९.१८ ॥\nदीप्तायुधा दीप्तकेशा निर्जग्मुर्दीप्तकङ्कटाः ।\nद्विसहस्राक्षौहिणीनां पञ्चाशीतिः परार्धिका ॥ ३,२९.१९ ॥\nतदेनमन्वगादेकहेलया मथितुं द्विषः ।\nभण्डासुरे विनिर्याते सर्वसैनिकसंकुले ॥ ३,२९.२० ॥\nशून्यके नगरे तत्र स्त्रीमात्रमवशेषितम् ।\nआभिलो नाम दैत्येन्द्रो रथवर्यो महारथः ।\nसहस्रयुग्यसिंहाढ्यमारुरोह रणोद्धतः ॥ ३,२९.२१ ॥\nतत्वरे विज्वलज्ज्वालाकालाग्निरिव दीप्तिमान् ।\nघातको नाम वै खड्गश्चन्द्रहाससमाकृतिः ॥ ३,२९.२२ ॥\nइतस्ततश्चलन्तीनां सेनानां धूलिरुत्थिता ।\nवोढुं तासां भरं भूमिरक्षमेव दिवं ययौ ॥ ३,२९.२३ ॥\nकेचिद्भूमेरपर्याप्ताः प्रचेलुर्व्योमवर्त्मना ।\nकेषाञ्चित्स्कन्धमारूढाः केचिच्चेलुर्महारथाः ॥ ३,२९.२४ ॥\nन दिक्षु न च भूचक्रे न व्योमनि च ते ममुः ।\nदुःखदुखेन ते चेलुरन्योन्याश्लेषपीडिताः ॥ ३,२९.२५ ॥\nअत्यन्त सेनासंमर्दाद्रथचक्रैर्विचूर्णिताः ।\nकेचित्पादेन नागानां मर्दिता न्यपतन्भुवि ॥ ३,२९.२६ ॥\nइत्थं प्रचलिता तेन समं सर्वैश्च सैनिकैः ।\nवज्रनिष्पेषसदृशो मेघनादो व्यधीयत ॥ ३,२९.२७ ॥\nतेनातीव कठोरेण सिंहनादेन भूयसा ।\nभण्डदैत्यमुखोत्थेन विदीर्णमभवज्जगत् ॥ ३,२९.२८ ॥\nसागराः शोषमापन्नाश्चन्द्राकारै प्रपलायितौ ।\nउडूनि न्यपतन्व्योम्नो भूमिर्देलायिताभवत् ॥ ३,२९.२९ ॥\nदिङ्नागाश्चाभवंस्त्रस्ता मूर्च्छिताश्च दिवौकसः ।\nशक्तीनां कटकं चासीदकाण्डत्रासविह्वलम् ॥ ३,२९.३० ॥\nप्राणान्संधारयामासुः कथञ्चिन्मध्य आहवे ।\nशक्तयो भयविभ्रष्टान्यायुधानि पुनर्दधुः ॥ ३,२९.३१ ॥\nवह्निप्राकारवलयं प्रशान्तं पुनरुत्थितम् ।\nदैत्येन्द्रसिंहनादेन चमूनाथधनुःस्वनैः ॥ ३,२९.३२ ॥\nक्रन्दनैश्चापि योद्धॄणामभूच्छब्दमयं जगत् ।\nतेन नादेन महता भण्डदैत्यविनिर्गमम् ।\nनिश्चित्य ललिता देवी स्वयं योद्धुं प्रचक्रमे ॥ ३,२९.३३ ॥\nअशक्यमन्यशक्तीनामाकलय्य महाहवम् ।\nभण्डदैत्येन दुष्टेन स्वयमुद्योगमास्थिता ॥ ३,२९.३४ ॥\nचक्रराजरथस्तस्याः प्रचचाल महोदयः ।\nचतुर्वेदमहाचक्रपुरुषार्थमहाभयः ॥ ३,२९.३५ ॥\nआनन्दध्वजसंयुक्तो नवभिः पर्वभिर्युतः ।\nनवपर्वस्थदेवीभिराकृष्टगुरुधन्विभिः ॥ ३,२९.३६ ॥\nपरार्धाधिकसंख्यातपरिवारसमृद्धिभिः ।\nपर्वस्थानेषु सर्वेषु पालितः सर्वतो दिशम् ॥ ३,२९.३७ ॥\nदशयोजनमुन्नद्धश्चतुर्योजन विस्तृतः ।\nमहाराज्ञीचक्रराजो रथेन्द्रः प्रचलन्बभौ ॥ ३,२९.३८ ॥\nतस्मिन्प्रचलिते जुष्टे श्यामया दण्डनाथया ।\nगेयचक्रं तु बालाग्रे किरिचक्रं तु बृष्ठतः ॥ ३,२९.३९ ॥\nअन्यासामपि शक्तीनां वाहनानि परार्द्धशः ।\nनृसिंहोष्ट्रनरव्यालमृगपक्षिहयास्तथा ॥ ३,२९.४० ॥\nगजभेरुण्डशरभ व्याघ्रवातमृगास्तथा ।\nएतादृशश्च तिर्यञ्चोऽप्यन्ये वाहनतां गताः ॥ ३,२९.४१ ॥\nमुहुरुच्चावचाः शक्तीर्भण्डासुरवधोद्यताः ।\nयोजनायामविस्तारमपि तद्द्वारमण्डलम् ।\nवह्निप्राकारचक्रस्य न पर्याप्तं चमूपतेः ॥ ३,२९.४२ ॥\nज्वालामालिनिका नित्या द्वारस्यात्यन्तविस्तृतिम् ।\nविततान समस्तानां सैन्यानां निर्गमैषिणी ॥ ३,२९.४३ ॥\nअथ सा जगतां माता महाराज्ञी महोदया ।\nनिर्जगामा ग्निपुरता वरद्वारात्प्रतापिनी ॥ ३,२९.४४ ॥\nदेवदुन्दुभयो नेदुः पतिताः पुष्पवृष्टयः ।\nमहामुक्तातपत्रं तद्दिवि दीप्तमदृश्यत ॥ ३,२९.४५ ॥\nनिमित्तानि प्रसन्नानि शंसकानि जयश्रियाः ।\nअभवंल्ललितासैन्ये उत्पातास्तु द्विषां बले ॥ ३,२९.४६ ॥\nततः प्रववृते युद्धं सेन योरुभयोरपि ।\nप्रसर्पद्विशिखैः स्तोमबद्धान्धतमसच्छटम् ॥ ३,२९.४७ ॥\nहन्यमानगजस्तोमसृतशोणितबिन्दुभिः ।\nह्नीयमाणशिरश्छन्नदैत्यश्वेतातपत्रकम् ॥ ३,२९.४८ ॥\nन दिशो न नभो नागा न भूमिर्न च किञ्चन ।\nदृश्यते केवलं दृष्टं रजोमात्रं च सूर्च्छितम् ॥ ३,२९.४९ ॥\nनृत्यत्कबन्धनिवहाविर्भूततटपादपम् ।\nदैत्यकेशसहस्रैस्तु शैवालाङ्कुरकोमला ॥ ३,२९.५० ॥\nश्वेतातपत्रयवलयश्वेतपङ्कजभासुरा ।\nचक्रकृत्तकरिग्रामपादकूर्मपरंपरा ॥ ३,२९.५१ ॥\nशक्तिध्वस्तमहादैत्यगलगण्डशिलोच्चया ।\nविलूनकाण्डैः पतितैः सफेना बलचामरैः ॥ ३,२९.५२ ॥\nतीक्ष्णासिवल्लरीजालैर्निबिडीकृततीरभूः ।\nदैत्यवीरेक्षमश्रेणिमुक्तिंसपुटभासुरा ॥ ३,२९.५३ ॥\nदैत्यवाहनसंघातन क्रमीनशताकुला ।\nप्रावहच्छोणितनदी सेनयोर्युध्यमानयोः ॥ ३,२९.५४ ॥\nइत्थं प्रववृते युद्धं मृत्योश्च त्रासदायकम् ।\nचतुर्थयुद्धदिवसे प्रातरा रभ्यभीषणम् ।\nप्रहरद्वयपर्यन्तं सेनयोरुभयोरपि ॥ ३,२९.५५ ॥\nततः श्रीललितादेव्या भण्डस्याथाभवद्रणः ।\nअस्त्रप्रत्यस्त्रसंक्षोभैस्तुमुलीकृतदिक्तटः ॥ ३,२९.५६ ॥\nधनुर्ज्यातलटङ्कारहुङ्कारैरतिभीषणः ।\nतूणीरवदनात्कृष्टधनुर्वरविनिः सृतैः ।\nविमुक्तैर्विशिशैर्भीमैराहवे प्राणहारिभिः ॥ ३,२९.५७ ॥\nहस्तलाघववेगेन न प्राज्ञायत किञ्चन ।\nमहाराज्ञीकरांभोजव्यापारं शरमोक्षणे ।\nशृणु सर्वं प्रवक्ष्यामि कुम्भसंभव सङ्गरे ॥ ३,२९.५८ ॥\nसंधाने त्वेकधा तस्य दशधा चापनिर्गमे ।\nशतधा गगने दैत्यसैन्यप्राप्तौ सहस्रधा ।\nदैत्याङ्गसंगे संप्राप्ताः कोटिसंख्याः शिलीमुखाः ॥ ३,२९.५९ ॥\nपरान्धकारं सृजती भिन्दती रोदसी शरैः ।\nमर्माभिनत्प्रचण्डस्य महाराज्ञी महेषुभिः ॥ ३,२९.६० ॥\nवहत्कोपारुणं नेत्रं ततो भण्डः स दानवः ।\nववष शरजालेन महता ललितेश्वरीम् ॥ ३,२९.६१ ॥\nअन्धतामिस्रकं नाम महास्त्रं प्रमुमोच सः ।\nमहातरणिबाणेन तन्नुनोद महेश्वरी ॥ ३,२९.६२ ॥\nपाखण्डास्त्रं महावीरो भण्डः प्रमुमुचे रणे ।\nगायत्र्यस्त्रं तस्य नुत्यै ससर्ज जगदंबिका ॥ ३,२९.६३ ॥\nअन्धास्त्रमसृजद्भण्डः शक्तिदृष्टिविनाशनम् ।\nचाक्षुष्मतमहास्त्रेण शमयायास तत्प्रसूः ॥ ३,२९.६४ ॥\nशक्तिनाशाभिधं भण्डो मुमोचास्त्रं महारणे ।\nविश्वावसोरथास्त्रेण तस्य दर्पमपाकरोत् ॥ ३,२९.६५ ॥\nअन्तकास्त्रं ससर्जोच्चैः संक्रुद्धो भडदानवः ।\nमहामृत्युञ्जयास्त्रेण नाशयामास तद्बलम् ॥ ३,२९.६६ ॥\nसर्वास्त्रस्मृतिनाशाख्यमस्त्रं भण्डो व्यमुञ्चत ।\nधारणास्त्रेण चक्रेशी तद्बलं समनाशयत् ॥ ३,२९.६७ ॥\nभयास्त्रमसृजद्भण्डः शक्तीनां भीतिदायकम् ।\nअभयङ्करमैन्द्रास्त्रं मुमुचे जगदंबिका ॥ ३,२९.६८ ॥\nमहारोगास्त्रमसृजच्छक्तिसेनासु दानवः ।\nराजयक्ष्मादयो रोगास्ततोऽभूवन्सहस्रशः ॥ ३,२९.६९ ॥\nतन्निवारणसिद्ध्यर्थं ललिता परमेश्वरी ।\nनामत्रयमहामन्त्रमहास्त्रं सा मुमोच ह ॥ ३,२९.७० ॥\nअच्युतश्चाप्यनन्तश्च गोविन्दस्तु शरोत्थिताः ।\nहुङ्कारमात्रतो दग्ध्वारोगांस्ताननयन्मुदम् ॥ ३,२९.७१ ॥\nनत्वा च तां महेशानीं तद्भक्तव्याधिमर्दनम् ।\nविधातुं त्रिषु लोकेषु नियुक्ताः स्वपदं ययुः ॥ ३,२९.७२ ॥\nआयुर्नाशनमस्त्रं तु मुक्तवान्भण्डदानवः ।\nकालसंकर्षणीरूपमस्त्रं राज्ञी व्यमुञ्चत ॥ ३,२९.७३ ॥\nमहासुरास्त्रमुद्दामं व्यसृजद्भण्डदानवः ।\nततः सहस्रशो जाता महाकाया महाबलाः ॥ ३,२९.७४ ॥\nमधुश्च कैटभश्चैव महिषासुर एव च ।\nधूम्रलोचनदैत्यश्च चण्डमुण्डादयोऽसुराः ॥ ३,२९.७५ ॥\nचिक्षुभश्चामरश्चैव रक्तबीजोऽसुरस्तथा ।\nशुम्भश्चैव निशुम्भश्च कालकेया महाबलाः ॥ ३,२९.७६ ॥\nधूम्राभिधानाश्च परे तस्मादस्त्रात्समुत्थिताः ।\nते सर्वे दानवश्रेष्ठाः कठोरैः शस्त्रमण्डलैः ॥ ३,२९.७७ ॥\nशक्तिसेनां मर्दयन्तो नर्द्दन्तश्च भयङ्करम् ।\nहाहेति क्रन्दमानाश्चशक्तयो दैत्यमर्दिताः ॥ ३,२९.७८ ॥\nललितां शरणं प्राप्ताः पाहि पाहीति सत्वरम् ।\nअथ देवी भृशं क्रुद्धा रुषाट्टहासमातनोत् ॥ ३,२९.७९ ॥\nततः समुत्थिता काचिद्दुर्गा नाम यशस्विनी ।\nसमस्तदेवतेजोभिर्निर्मिता विश्वरूपिणी ॥ ३,२९.८० ॥\nशूलं च शूलिना दत्तं चक्रं चक्रिसमर्पितम् ।\nशङ्खं वरुणदत्तश्च शक्तिं दत्तां हविर्भुजा ॥ ३,२९.८१ ॥\nचापमक्षयतूणीरौ मरुद्दत्तौ महामृधे ।\nवज्रिदत्तं च कुलिशं चषकन्धनदार्पितम् ॥ ३,२९.८२ ॥\nकालदण्डं महादण्डं पाशं पाशधरार्पितम् ।\nब्रह्मदत्तां कुण्डिकां च घण्टामैरावतार्पिताम् ॥ ३,२९.८३ ॥\nमृत्युदत्तौ खड्गखेटौ हारं जलधिनार्पितम् ।\nविश्वकर्मप्रदत्तानि भूषणानि च बिभ्रती ॥ ३,२९.८४ ॥\nअङ्गैः सहस्रकिरणश्रेणिभासुररश्मिभिः ।\nआयुधानि समस्तानि दीपयन्ति महोदयैः ॥ ३,२९.८५ ॥\nअन्यदत्तैरथान्यैश्च शोभमाना परिच्छदैः ।\nसिंहवाहनमारुह्य युद्धं नारायणीव्यधात् ॥ ३,२९.८६ ॥\nतथा ते महिषप्रख्या दानवा विनिपातिताः ।\nचण्डिकासप्तशत्यां तु यथा कर्म पुराकरोत् ॥ ३,२९.८७ ॥\nतथैव समरञ्चक्रे महिषादिमदापहम् ।\nतत्कृत्वा दुष्करं कर्म ललितां प्रणनाम सा ॥ ३,२९.८८ ॥\nमूकास्त्रमसृद्दुष्टः शक्तिसेनासु दानवः ।\nमहावाग्वा दिनी नाम ससर्जास्त्रं जगत्प्रसूः ॥ ३,२९.८९ ॥\nविद्यारूपस्य वेदस्य तस्करानसुराधमान् ।\nससर्ज तत्र समरे दुर्मदो भण्डदानवः ॥ ३,२९.९० ॥\nदक्षहस्ताङ्गुष्ठनखान्महाराज्ञ्या तिरस्कृतः ।\nअर्णवास्त्रं महादीरो भण्डदैत्यो रणेऽसृजत् ॥ ३,२९.९१ ॥\nतत्रोद्दामपयः पूरे शक्तिसैन्यं ममजज च ।\nअथ श्रीललितादक्षहस्ततर्जनिकानखात् ।\nआदिकूर्मः समुत्पन्नो योजनायतविस्तरः ॥ ३,२९.९२ ॥\nधृतास्तेन महाभोगखर्परेण प्रथीयसा ।\nशक्तयो हर्षमापन्नाः सागरास्त्रभयं जहुः ॥ ३,२९.९३ ॥\nतत्सामुद्रं च भगवान्सकलं सलिलं पपौ ।\nहैरण्याक्षं महास्त्रं तु विजहौ दुष्टदानवः ॥ ३,२९.९४ ॥\nतस्मात्सहस्रशो जाता हिरण्याक्षा गदायुधाः ।\nतैर्हन्यमाने शक्तीनां सैन्ये सन्त्रा सविह्वले ।\nइतस्ततः प्रचलिते शिथिले रणकर्मणि ॥ ३,२९.९५ ॥\nअथ श्रीललितादक्षहस्तमध्याङ्गुलीनखात् ।\nमहावराहः समभूच्छ्वेतः कैलाससंनिभः ॥ ३,२९.९६ ॥\nतेन वज्रसमानेन पोत्रिणाभिविदारिताः ।\nकोटिशस्ते हिरण्याक्षा मर्द्यमानाः क्षयं गताः ॥ ३,२९.९७ ॥\nअथभण्डस्त्वतिक्रोधाद्भुकुटीं विततान ह ।\nतस्य भ्रुकुटितो जाता हिरण्याः कोटिसंख्यकाः ॥ ३,२९.९८ ॥\nज्वलदादित्यवद्दीप्ता दीपप्रहरणाश्व ते ।\nअमर्दयच्चक्तिसैन्यं प्रह्लादं चाप्यमर्दयन् ॥ ३,२९.९९ ॥\nयः प्रह्लादोऽस्ति शक्तीनां परमानन्दलक्षणः ।\nस एव बालकोभूत्वा हिरण्यपरिपीडितः ॥ ३,२९.१०० ॥\nललितां शरणं प्राप्तस्तेन राज्ञी कृपामगात् ।\nअथ शक्त्या नन्दरूपं प्रह्लादं परिरक्षितुम् ॥ ३,२९.१०१ ॥\nदक्षहस्तानामिकाग्रं धुनोति स्म महेश्वरी ।\nतस्माद्धूतसटाजालः प्रज्वलल्लोचनत्रयः ॥ ३,२९.१०२ ॥\nसिंहास्यः पुरुषा कारः कण्ठस्याधो जनार्दनः ।\nनखायुधः कालरुद्ररूपी घोराट्टहासवान् ॥ ३,२९.१०३ ॥\nसहस्रसंख्यदोर्दण्डो ललिताज्ञानुपालकः ।\nहिरण्यकशिपून्सर्वान्भण्डभ्रुकुटिसंभवान् ॥ ३,२९.१०४ ॥\nक्षणाद्विदारयामास नखैः कुलिशकर्कशैः ।\nबलीन्द्रास्त्रं महाघोरं सर्वदैवतनाशनम् ।\nअमुञ्चल्ललिता देवी प्रतिभण्डमहासुरम् ॥ ३,२९.१०५ ॥\nतदस्त्रदर्पनाशाय वामनाः शतशोऽभवन् ।\nमहाराज्ञीदक्षहस्तकनिष्ठाग्रान्महौजसः ॥ ३,२९.१०६ ॥\nक्षणेक्षणे वर्धमानाः पाशहस्ता महाबलाः ।\nबलीन्द्रानस्त्रसंभूतान्बध्नन्तः पाशबन्धनैः ॥ ३,२९.१०७ ॥\nदक्षहस्तकनिष्ठाग्राज्जाताः कामेशयोषितः ।\nमहाकाया महोत्साहास्तदस्त्रं समनाशयन् ॥ ३,२९.१०८ ॥\nहैहयास्त्रं समसृजद्भण्डदैत्यो रणाजिरे ।\nतस्मात्सहस्रशोजाताः सहस्रार्जुनकोटयः ॥ ३,२९.१०९ ॥\nअथ श्रीललितावामहस्ताङ्गुष्टनखादितः ।\nप्रज्वलन्भार्गवो रामः सक्रोधः सिंहनादवान् ॥ ३,२९.११० ॥\nधारया दारयन्नेतान्कुठारस्य कठोरया ।\nसहस्रार्जुनसंख्यातान्क्षणादेव व्यनाशयन् ॥ ३,२९.१११ ॥\nअथ क्रुद्धो भण्डदैत्यः क्रोधाद्धुङ्कारमातनोत् ।\nतस्माद्धुङ्कारतो जातश्चन्द्रहासकृपाणवान् ॥ ३,२९.११२ ॥\nसहस्राक्षौहिणीरक्षःसेनया परिवारितः ।\nकनिष्ठं कुंभकर्णं च मेघनादं च नन्दनम् ।\nगृहीत्वा शक्तिसैन्यं तदतिदूरममर्दयत् ॥ ३,२९.११३ ॥\nअथ श्रीललितावामहस्ततर्जनिकानखात् ।\nकोदण्डरामः समभूल्लक्ष्मणेन समन्वितः ॥ ३,२९.११४ ॥\nजटामुकुटवान्वल्लीबन्ध्धतूणीरपृष्टभूः ।\nनीलोत्पलदलश्यामो धनुर्विस्फारयन्मुहुः ॥ ३,२९.११५ ॥\nनाशयामास दिव्यास्त्रैः क्षणाद्राक्षससैनिकम् ।\nमर्दयामास पौलस्त्यं कुंभकर्णं च सोदरम् ।\nलक्ष्मणो मेघनादं च महावीरमनाशयत् ॥ ३,२९.११६ ॥\nद्विविदास्त्रं महाभीममसृजद्भण्डदानवः ।\nतस्मादनेकशो जाताः कपयः पिङ्गलोचनाः ॥ ३,२९.११७ ॥\nक्रोधेनात्यन्तता म्रास्याः प्रत्येकं हनुमत्समाः ।\nव्यनाशयच्छक्तिसैन्यं क्रूरक्रेङ्कारकारिणः ॥ ३,२९.११८ ॥\nअथ श्रीललितावामहस्तमध्याङ्गुलीनखात् ।\nआविर्बभूव तालाङ्कः क्रोधमध्यारुणेक्षणः ॥ ३,२९.११९ ॥\nनीलांबरपिनद्धाङ्गः कैलासाचलनिर्मलः ।\nद्विविदास्त्रसमुद्भूतान्कपीन्सर्न्वान्व्यनाशयन् ॥ ३,२९.१२० ॥\nराजासुरं नाम महत्ससर्जास्त्रं महाबलः ।\nतस्मादस्त्रात्समुद्भूता बहवो नृपदानवाः ॥ ३,२९.१२१ ॥\nशिशुपालो दन्तवक्त्रः शाल्वः काशीपतिस्तथा ।\nपौण्ड्रको वासुदेवश्च रुक्मी डिंभकहंसकौ ॥ ३,२९.१२२ ॥\nशंबरश्च प्रलंबश्च तथा बाणासुरोऽपि च ।\nकंसश्चाणूरमल्लश्च मुष्टिकोत्पलशेखरौ ॥ ३,२९.१२३ ॥\nअरिष्टो धेनुकः केशी कालियो यमलार्जुनौ ।\nपूतना शकटश्चैव तृणावर्तादयोऽसुराः ॥ ३,२९.१२४ ॥\nनरकाख्यो महावीरो विष्णुरूपी मुरासुरः ।\nअनेके सह सेनाभिरुत्थिताः शस्त्रपाणयः ॥ ३,२९.१२५ ॥\nतान्विनाशयितुं सर्वान्वासुदेवः सनातनः ।\nश्रीदेवीवामहस्ताब्जानामिकानखसंभवः ॥ ३,२९.१२६ ॥\nचतुर्व्यूहं समातेने चत्वारस्ते ततोऽभवन् ।\nवासुदेवो द्वितीयस्तु संकर्षण इति स्मृतः ॥ ३,२९.१२७ ॥\nप्रद्युम्नश्चानिरुद्धश्च ते सर्वे प्रीद्यतायुधाः ।\nतानशेषान्दुराचारान्भूमेर्भारप्रवर्तकान् ॥ ३,२९.१२८ ॥\nनाशयामासुरुर्वीशवेषच्छन्नान्महासुरान् ॥ ३,२९.१२९ ॥\nअथ तेषु विनष्टेषु संक्रुद्धो भण्ड्रदानवः ।\nधर्मविप्लावकं घोरं कल्यस्त्रं सममुञ्चत ॥ ३,२९.१३० ॥\nततः कल्यस्त्रतोजाता आन्ध्राः पुण्डाश्च भूमिपाः ।\nकिराताः शबरा हूणा यवनाः पापवृत्तयः ॥ ३,२९.१३१ ॥\nवेद विप्लावका धर्मद्रोहिणः प्राणहिंसकाः ।\nवर्णाश्रमेषु सांकर्यकारिणो मलिनाङ्गकाः ।\nललिताशक्तिसैन्यानि भूयोभूयो व्यमर्दयन् ॥ ३,२९.१३२ ॥\nअथ श्रीललितावामहस्तपद्मस्य भास्वतः ।\nकनिष्ठिकानखोद्भूतः कल्किर्नाम जनार्दनः ॥ ३,२९.१३३ ॥\nअश्वारूढः प्रतीप्त श्रीरट्टहासं चकार सः ।\nतस्यैव ध्वनिना सर्वे वज्रनिष्पेषबन्धुना ॥ ३,२९.१३४ ॥\nकिराता मूर्च्छिता नेशुः शक्तयश्चापि हर्षिताः ।\nदशावतारनाथास्ते कृत्वेदं कर्म दुष्करम् ॥ ३,२९.१३५ ॥\nललितां तां नमस्कृत्य बद्धाञ्जलिपुटाः स्थिताः ।\nप्रतिकल्पं धर्मरक्षां कर्तुं मत्स्या दिजन्मभिः ।\nललितांबानियुक्तास्ते वैकुण्ठाय प्रतस्थिरे ॥ ३,२९.१३६ ॥\nइत्थं समस्तेष्वस्त्रंषु नाशितेषु दुराशयः ।\nमहामोहास्त्रमसृजच्छक्तयस्तेन मूर्छिताः ॥ ३,२९.१३७ ॥\nशांभवास्त्रं विसृज्यांबा महामोहास्त्रमक्षिणोत् ।\nअस्त्रप्रत्यस्त्रधाराभिरित्थं जाते महाहवे ।\nअस्तशैलङ्गभस्तीशो गन्तुमारभतारुणः ॥ ३,२९.१३८ ॥\nअथ नारायणास्त्रेण सा देवी ललितांबिका ।\nसर्वा अक्षौहिणीस्तस्य भस्मसादकरोद्रणे ॥ ३,२९.१३९ ॥\nअथ पाशुपतास्त्रेण दीप्तकालानलत्विषा ।\nचत्वारिंशच्चमूनाथान्महाराज्ञी व्यमर्दयत् ॥ ३,२९.१४० ॥\nअथैकशेषं तं दुष्टं निहताशेषबान्धवम् ।\nक्रोधेन प्रज्वलन्तं च जगद्विप्लवकारिणम् ॥ ३,२९.१४१ ॥\nमहासुरं महासत्त्वं भण्डं चण्डपराक्रमम् ।\nमहाकामेश्वरास्त्रेण सहस्रादित्यवर्चसा ।\nगतासुमकरोन्माता ललिता परमेश्वरी ॥ ३,२९.१४२ ॥\nतदस्त्रज्वालयाक्रान्तं शून्यकं तस्य पट्टनम् ।\nसस्त्रीकं च सबालं च सगोष्ठं धनधान्यकम् ॥ ३,२९.१४३ ॥\nनिर्दग्धमासीत्सहसा स्थलमात्रमशिष्यत ।\nभण्डस्य संक्षयेणासीत्त्रैलोक्यं हर्षनर्तितम् ॥ ३,२९.१४४ ॥\nइत्थं विधाय सुरकार्यमनिन्द्यशीला श्रीचक्रराजरथमण्डलमण्डनश्रीः ।\nकामेश्वरी त्रिजगतां जननी बभासे विद्योतमानविभवा विज्यश्रियाढ्या ॥ ३,२९.१४५ ॥\nसैन्यं समस्तमपि सङ्गरकर्मखिन्नं भण्डासुरप्रबलबाणकृशानुतप्तम् ।\nअस्तं गते सवितरि प्रथितप्रभावा श्रीदेवता शिबिरमात्मन आनिनाय ॥ ३,२९.१४६ ॥\nयो भण्डदानववधं ललितांबयेमं कॢप्तं सकृत्पठति तस्य तपोधनेन्द्र ।\nनाशं प्रयान्ति कदनानि दृताष्टसिद्धेर्भुक्तिश्च मुक्तिरपि वर्तत एव हस्ते ॥ ३,२९.१४७ ॥\nइमं पवित्रं ललितापराक्रमं समस्तपापघ्नमशेषसिद्धिदम् ।\nपठन्ति पुण्येषु दिनेषु ये नरा भजन्ति ते भाग्यसमृद्धिमुत्तमाम् ॥ ३,२९.१४८ ॥\nइति श्रीब्रह्माण्डपुराणे उत्तरभागे हयग्रीवागस्त्यसंवादे ललितोपाख्याने भण्डासुरवधो नामैकोनत्रिंशोऽध्यायः"
  }
]
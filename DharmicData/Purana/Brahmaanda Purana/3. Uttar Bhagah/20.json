[
  {
    "text": "हयग्रीव उवाच\nकिरिचक्ररथेन्द्रस्य पञ्चपर्वसमाश्रिताः ।\nदेवताश्च शृणु प्राज्ञ नाम यच्छृण्वतां जयः ॥ ३,२०.१ ॥"
  },
  {
    "text": "प्रथमं पर्वबिन्द्वाख्यं संप्राप्ता दण्डनायिका ।\nसा तत्र जगदुद्दण्डकण्टकव्रातघस्मरी ॥ ३,२०.२ ॥"
  },
  {
    "text": "नानाविधाभिर्ज्वालाभिर्नर्तयन्ती जयश्रियम् ॥ ३,२०.३ ॥"
  },
  {
    "text": "उद्दण्डपोत्रनिर्घातनिर्भिन्नोद्धतदानवाः ।\nदंष्ट्राबालमृगाङ्कांशुविभावनविभावरी ॥ ३,२०.४ ॥"
  },
  {
    "text": "प्रावृषेण्यपयोवाहव्यूहनीलवपुर्ल्लता ।\nकिरिचक्ररथेन्द्रस्य सालङ्कारायते सदा ।\nपोत्रिणी पुत्रिताशेषविश्वावर्तकदंबिका ॥ ३,२०.५ ॥"
  },
  {
    "text": "तस्यैव रथनाभस्य द्वितीयं पर्व संश्रिताः ।\nजृंभिनी मोहिनी चैव स्तंभिनी तिस्र एव हि ।\nउत्फुल्लदाडिमीप्रख्यं सर्वदानवमर्दनाः ॥ ३,२०.६ ॥"
  },
  {
    "text": "मुसलं च हलं हालापात्रं मणिगणर्पितम् ।\nज्वलन्माणिक्यवलयैर्बि भ्राणाः पाणिपल्लवैः ॥ ३,२०.७ ॥"
  },
  {
    "text": "अतितीक्ष्णकरालाक्ष्यो ज्वालाभिर्दैत्यसैनिकान् ।\nदहन्त्य इव निःशङ्कं सेवन्ते सूकराननाम् ॥ ३,२०.८ ॥"
  },
  {
    "text": "किरिचक्ररथेन्द्रस्य तृतीयं पर्व संश्रिताः ।\nअन्धिन्याद्याः पञ्च देव्यो देवीयन्त्रकृतास्पदाः ॥ ३,२०.९ ॥"
  },
  {
    "text": "कठोरेणाट्टहासेन भिन्दन्त्यो भुवनत्रयम् ।\nज्वाला इव तु कल्पग्नेरङ्गनावेषमाश्रिताः ॥ ३,२०.१० ॥"
  },
  {
    "text": "भण्डासुरस्य सर्वेषां सैन्यानां रुधिरप्लुतिम् ।\nलिलिक्षमाणा जिह्वाभिर्लेलिहानाभिरुज्ज्वलाः ॥ ३,२०.११ ॥"
  },
  {
    "text": "सेवन्तें सततं दण्डनाथामुद्दण्डविक्रमाम् ।\nकिरिचक्ररथेन्द्रस्य चतुर्थं पर्व संश्रिताः ॥ ३,२०.१२ ॥"
  },
  {
    "text": "ब्रह्माद्याः पञ्चमीवर्ज्या अष्टमीरवर्जिता अपि ।\nषडेव देव्यः षट्चक्रज्वलज्ज्वालाकलेवराः ॥ ३,२०.१३ ॥"
  },
  {
    "text": "महता विक्रमौघेण विबन्त्य इव दानवान् ।\nआज्ञया दण्डनाथायास्तं प्रदेशमुपासते ॥ ३,२०.१४ ॥"
  },
  {
    "text": "तस्यैव पर्वणोऽधस्तात्त्वरिताः स्थानमाश्रिताः ।\nयक्षिणी शङ्खिनी चैव लाकिनी हाकिनी तथा ॥ ३,२०.१५ ॥"
  },
  {
    "text": "शाकिनी डाकिनी चैव तासामैक्यस्वरूपिणी ।\nहाकिनी सप्तमीत्येताश्चण्डदोर्दण्डविक्रमाः ॥ ३,२०.१६ ॥"
  },
  {
    "text": "पिबन्त्य इव भूतानि पिबन्त्य इव मेदिनीम् ।\nत्वचं रक्तं तथा मांसं मेदोऽस्थि च विरोधिनाम् ॥ ३,२०.१७ ॥"
  },
  {
    "text": "मज्जानमथ शुक्रं च पिबन्तयो विकटाननाः ।\nनिष्ठुरैः सिंहनादैश्च पूरयन्त्यो दिशो दश ॥ ३,२०.१८ ॥"
  },
  {
    "text": "धातुनाथा इति प्रोक्ता अणिमाद्यष्टसिद्धिदाः ।\nमोहने मारणे चैव स्तंभने ताडने तथा ॥ ३,२०.१९ ॥"
  },
  {
    "text": "भक्षणे दुष्टदैत्यानामामूलं च निकृन्तने ।\nपण्डिताः खण्डिताशेषविपदो भक्तिशालिषु ॥ ३,२०.२० ॥"
  },
  {
    "text": "धातुनाथा इतिप्रोक्ताः सर्वधातुषु संस्थिताः ।\nसप्तापि वारिधीनूर्मिमालासंचुंबितांबरान् ॥ ३,२०.२१ ॥"
  },
  {
    "text": "क्षणर्धेनैव निष्पातुं निष्पन्नबहुसाहसाः ।\nशकटा कारदन्ताश्च भयङ्करविलोचनाः ॥ ३,२०.२२ ॥"
  },
  {
    "text": "स्वस्वामिनीद्रोहकृतां स्वकीयसमयद्रुहाम् ।\nवैदिकद्रोहणादेव द्रोहिणां वीरवैरिणाम् ॥ ३,२०.२३ ॥"
  },
  {
    "text": "यज्ञद्रोहकृतां दुष्टदैत्यानां भक्षणे समाः ।\nनित्यमेव च सेवन्ते पोत्रिणीं दण्डनायिकाम् ॥ ३,२०.२४ ॥"
  },
  {
    "text": "तस्यैव पर्वणः पार्श्वे द्वितीये दिव्यमन्दिरे ।\nक्रोधिनी स्तंभिनी ख्याते वर्तेते देवते उभे ॥ ३,२०.२५ ॥"
  },
  {
    "text": "चामरे वीजयन्त्यौ च लोलकङ्कणदोर्लते ।\nदेवद्विषां चमूरक्तहालापानमहोद्धते ॥ ३,२०.२६ ॥"
  },
  {
    "text": "सदा विघूर्णमानाक्ष्यौ सदा प्रहसितानने ।\nअथ तस्य रथेन्द्रस्य किरिचक्राश्रितस्य च ॥ ३,२०.२७ ॥"
  },
  {
    "text": "पार्श्वद्वयकृतावासमायुधद्वन्द्वमुत्तमम् ।\nहलं च मुसलं चैव देवतारूपमास्थितम् ॥ ३,२०.२८ ॥"
  },
  {
    "text": "स्वकीयमुकुटस्थाने स्वकीयायुधविग्रहम् ।\nआबिभ्राणं जग षिघस्मरं विबुधैः स्मृतम् ॥ ३,२०.२९ ॥"
  },
  {
    "text": "एतदायुधयुग्मेन ललिता दडनायिका ।\nखण्डयिष्यति संग्रामं विषङ्गं नामदानहम् ॥ ३,२०.३० ॥"
  },
  {
    "text": "तस्यैव पर्वणो दण्डनाथाया अग्रसीमनि ।\nवर्त्तमानो महाभीमः सिंहो नादैर्ध्वनन्नभः ॥ ३,२०.३१ ॥"
  },
  {
    "text": "दंष्ट्राकटकटात्कार बधिरीकृतदिङ्मुखः ।\nचण्डोच्चण्ड इति ख्यातश्चतुर्हस्तस्त्रिलोचनः ॥ ३,२०.३२ ॥"
  },
  {
    "text": "शूलखड्गप्रेतपाशान्दधानो दीप्तविग्रहः ।\nसदा संसेवते देवीं पश्यन्नेव हि पोत्रिणीम् ॥ ३,२०.३३ ॥"
  },
  {
    "text": "किरिचक्ररथेन्द्रस्य षष्टं पर्व समाश्रिताः ।\nवार्त्ताल्याद्या अष्ट देव्यो दिक्ष्वष्टासूपविश्रुताः ॥ ३,२०.३४ ॥"
  },
  {
    "text": "अष्टपर्वतनिष्पातघोरनिर्घातनिःस्वनाः ।\nअष्टनागस्फुरद्भूषा अनष्टबलतेजसः ॥ ३,२०.३५ ॥"
  },
  {
    "text": "प्रकृष्टदोष्प्रकाण्डोष्महुतदानवकोटयः ।\nसेवन्ते ललितां देव्यो दण्डनाथामहर्निशम् ॥ ३,२०.३६ ॥"
  },
  {
    "text": "तासामाख्याश्च विख्याताः समाकर्णय कुंभज ।\nवार्ताली चैव वाराहीसा वाराहमुखी परा ॥ ३,२०.३७ ॥"
  },
  {
    "text": "अन्धिनी रोधिनी चैव जृंभिणी चैव मोहिनी ।\nस्तंभिनीति रिपुक्षोभस्तंभनोच्चाटनक्षमाः ॥ ३,२०.३८ ॥"
  },
  {
    "text": "तासां च पर्वणो वामभागे सततसंस्थितिः ।\nदण्डनाथोपवाह्यस्तु कासरो धूसराकृतिः ॥ ३,२०.३९ ॥"
  },
  {
    "text": "अर्धक्रोशायतः शृङ्गद्वितये क्रोशविग्रहः ।\nखड्गवन्निष्ठुरैर्लोमजातैः संवृतविग्रहः ॥ ३,२०.४० ॥"
  },
  {
    "text": "कालदण्डवदुच्चण्डबालकाण्डभयङ्करः ।\nनीलाञ्जनाचलप्रख्यो विकटोन्नतरुष्टभूः ॥ ३,२०.४१ ॥"
  },
  {
    "text": "महानीलगिरिश्रेष्ठगरिष्ठस्कन्धमण्डलः ।\nप्रभूतोष्मलनिश्वासप्रसराकंपितांबुधिः ॥ ३,२०.४२ ॥"
  },
  {
    "text": "घर्घरध्वनिना कालमहिषं विहसन्निव ।\nवर्त्तते खुरविक्षिप्तपुष्कलावर्तवारिदः ॥ ३,२०.४३ ॥"
  },
  {
    "text": "तस्यैव पर्वणोऽधस्ताच्चित्रस्थानकृतालयाः ।\nइन्द्रादयोऽनेकभेदा दिशामष्टकदेवताः ॥ ३,२०.४४ ॥"
  },
  {
    "text": "ललितायां कार्यसिद्धिं विज्ञापयितुमागताः ।\nइन्द्रश्चाप्सरसश्चैव स चतुष्षष्टिकोटयः ॥ ३,२०.४५ ॥"
  },
  {
    "text": "सिद्ध अग्निश्च साध्याश्च विश्वेदेवास्तथापरे ।\nविश्वकर्मा मयश्चैव मातरश्च बलोन्नताः ॥ ३,२०.४६ ॥"
  },
  {
    "text": "रुद्राश्च परिचाराश्च रुद्राश्चैव पिशाचकाः ।\nक्रन्दञ्चिरक्षसां नाथा राक्षसा बहवस्तथा ॥ ३,२०.४७ ॥"
  },
  {
    "text": "मित्राश्च तत्र गन्धर्वाः सदा गानविशारदाः ।\nविश्वावसुप्रभृतयो विख्यातास्तत्पुरोगमाः ॥ ३,२०.४८ ॥"
  },
  {
    "text": "तथा भूतगणाश्चान्ये वरुणो वासवः परे ।\nविद्याधराः किन्नराश्च मारुतेश्वर एव च ॥ ३,२०.४९ ॥"
  },
  {
    "text": "तथा चित्ररथश्चैव रथकारक कारकाः ।\nतुंबुरुर्नारदो यक्षः सोमोयक्षेश्वरस्तथा ॥ ३,२०.५० ॥"
  },
  {
    "text": "देवैश्च भगवांस्तत्र गोविन्दः कमलापतिः ।\nईशानश्च जगच्चक्रभक्षकः शूलभीषणः ॥ ३,२०.५१ ॥"
  },
  {
    "text": "ब्रह्मा चैवाश्विनीपुत्रो वैद्यविद्याविशारदौ ।\nधन्वन्तरिश्च भगवानथान्ये गणनायकाः ॥ ३,२०.५२ ॥"
  },
  {
    "text": "कटकाण्डगलद्दान संतर्पितमधुव्रताः ।\nअनन्तो वासुकिस्तक्षः कर्केटः पद्म एव च ॥ ३,२०.५३ ॥"
  },
  {
    "text": "महापद्मः शङ्खपालो गुलिकः सुबलस्तथा ।\nएते नागेश्वराश्चैव नागकोटिभिरावृताः ॥ ३,२०.५४ ॥"
  },
  {
    "text": "एवंप्रकारा बहवो देवतास्तत्र जाग्रति ।\nपूर्वादिदिशमारभ्य परितः कृतमन्दिराः ॥ ३,२०.५५ ॥"
  },
  {
    "text": "तत्रैव देवताश्चक्रे चक्राकारा मरुद्दिशः ।\nआश्रित्य किल वर्तन्ते तदधिष्ठातृदेवताः ॥ ३,२०.५६ ॥"
  },
  {
    "text": "जृंभिणी स्तंभिनी चैव मोहिनी तिस्र एव च ।\nतस्यैव पर्वणः प्रान्ते किरिचक्रस्य भास्वतः ॥ ३,२०.५७ ॥"
  },
  {
    "text": "कपालं च गदां बिभ्रदूर्ध्वकेशो महावपुः ।\nपातालतलजंबालबहुला कारकालिमा ॥ ३,२०.५८ ॥"
  },
  {
    "text": "अट्टहासमहावज्रदीर्णब्रह्माण्डमण्डलः ।\nभिन्दन्डमरुकध्वानै रोदसीकन्दरोदरम् ॥ ३,२०.५९ ॥"
  },
  {
    "text": "फूत्कारीत्रिपुरायुक्तं फणिपाशं करे वहन् ।\nक्षेत्रपालः सदा भाति सेवमानः किटीश्वरीम् ॥ ३,२०.६० ॥"
  },
  {
    "text": "तस्यैव च समीपस्थस्तस्या वाहनकेसरी ।\nयमा रुह्य प्रववृते भण्टासुरबधैषिणी ॥ ३,२०.६१ ॥"
  },
  {
    "text": "प्रागुक्तमेव देवेशीवाहसिंहस्य लक्षण्म् ।\nतस्यैव पर्वणोऽधस्ताद्दण्डनाथासमत्विषः ॥ ३,२०.६२ ॥"
  },
  {
    "text": "दण्डिनीसदृशाशेषभूषणायुधमण्डिताः ।\nशम्याः क्रोडाननाश्चन्द्ररेखोत्तंसितकुन्तलाः ॥ ३,२०.६३ ॥"
  },
  {
    "text": "हलं च मुसलं हस्ते घूर्णयन्त्यो मुहुर्मुहुः ।\nललिताद्रोहिणां श्यामाद्रोहिणां स्वामिनीद्रुहाम् ॥ ३,२०.६४ ॥"
  },
  {
    "text": "रक्तस्रोतोभिरुत्कूलैः पूरयन्त्यः कपालकम् ।\nनिजभक्तद्रोहकृता मन्त्रमालाविभूषणाः ॥ ३,२०.६५ ॥"
  },
  {
    "text": "स्वगोष्ठीसमायाक्षेपकारिणां मुण्डमण्डलैः ।\nअखण्डरक्तविच्छर्दैर्बिभ्रत्यो वक्षसि क्रजः ॥ ३,२०.६६ ॥"
  },
  {
    "text": "सहस्रं देवताः प्रोक्ताः सेवमानाः किटीश्वरीम् ॥ ३,२०.६७ ॥"
  },
  {
    "text": "तासां नामानि सर्वासां दण्डिन्याः कुंभसंभव ।\nसहस्रनामाध्याये तु वक्ष्यन्ते नाधुना पुनः ॥ ३,२०.६८ ॥"
  },
  {
    "text": "अथ तासां देवतानां कोलास्यानां समीपतः ।\nवाहनं कृष्णसारङ्गो दण्डिन्याः समये स्थितः ॥ ३,२०.६९ ॥"
  },
  {
    "text": "क्रोशार्धार्द्धायतः शृङ्गे तदर्धार्धायतो मुखे ।\nक्रोशप्रमाणापादश्च सदा चोद्धृतवालधिः ॥ ३,२०.७० ॥"
  },
  {
    "text": "उदरे धवलच्छायो हुङ्कारेण महीयसा ।\nहसन्मारुतवाहस्य हरिणस्य पराक्रमम् ॥ ३,२०.७१ ॥"
  },
  {
    "text": "तस्यैव पर्वणो देशे वर्त्तते वाहनोत्तमम् ।\nकिरिचक्ररथेन्द्रस्य स्थितस्तत्रैव पर्वणि ॥ ३,२०.७२ ॥"
  },
  {
    "text": "वर्त्तते मदिरासिंधुर्देवतारूपमास्थिता ।\nमाणिक्यगिरिवच्छोणं हस्ते पिशितपिण्डकम् ॥ ३,२०.७३ ॥"
  },
  {
    "text": "दधाना घूर्णमा नाक्षी हेमांभोजस्रगावृता ।\nमदशक्त्या समाश्लिष्टा धृतरक्तसरोजया ॥ ३,२०.७४ ॥"
  },
  {
    "text": "यदायदा भण्डदैत्यः संग्रामे संप्रवर्तते ।\nयुद्धस्वेद मनुप्राप्ताः शक्तयः स्युः पिपासिताः ॥ ३,२०.७५ ॥"
  },
  {
    "text": "तदातदा सुरासिंधुरात्मानं बहुधा क्षिपन् ।\nरणे खेदं देवतानामञ्जसापाकरिष्यति ॥ ३,२०.७६ ॥"
  },
  {
    "text": "तदप्यद्भुतमे वर्षे भविष्यति न संशयः ।\nतदा श्रोष्यसि संग्रामे कथ्यमानं मया मुदा ॥ ३,२०.७७ ॥"
  },
  {
    "text": "तस्यैव पर्वणोऽधस्तादष्टदिक्ष्वघ एव हि ।\nउपर्यपि कृतावासा हेतुकाद्या दश स्मृताः ॥ ३,२०.७८ ॥"
  },
  {
    "text": "महान्तो भैरवश्रेष्ठाः ख्याता विपुलविक्रमाः ।\nउद्दीप्तायुत तेजोभिर्द्दिवा दीपितभानवः ॥ ३,२०.७९ ॥"
  },
  {
    "text": "कल्पान्तकाले दण्डिन्या आज्ञया विश्वघस्मराः ।\nअत्युदग्रप्रकृतयो रददष्टौष्ठसंपुटाः ॥ ३,२०.८० ॥"
  },
  {
    "text": "त्रिशूलाग्रविनिर्भिन्नमहावारिदमण्डलाः ।\nहेतुकस्त्रिपुरारिश्च तृतीयश्चाग्निभैरवः ॥ ३,२०.८१ ॥"
  },
  {
    "text": "यमजिह्वैकपादौ च तथा कालकरालकौ ।\nभीमरूपो हाटकेशस्तथैवाचलनामवान् ॥ ३,२०.८२ ॥"
  },
  {
    "text": "एते दशैव विख्याता दशकोटिभटान्विताः ।\nतस्यैव किरिचक्रस्य वर्तन्ते पर्वसीमनि ॥ ३,२०.८३ ॥"
  },
  {
    "text": "एवं हि दण्डनाथायाः किरिचक्रस्य देवताः ।\nजृंभिण्याद्यचलेन्द्रान्ताः प्रोक्तास्त्रैलोक्यपावनाः ॥ ३,२०.८४ ॥"
  },
  {
    "text": "तत्रत्यैर्देवतावृन्दैर्बहवस्तत्र संगरे ।\nदानवा मारयिष्यन्ते पास्यन्ते रक्तवृष्टयः ॥ ३,२०.८५ ॥"
  },
  {
    "text": "इत्थं बहुविधत्राणं पर्वस्थैर्देवतागणैः ।\nकिरिचक्रं दण्डनेत्र्या रथरत्नं चचाल ह ॥ ३,२०.८६ ॥"
  },
  {
    "text": "चक्रराजरथो यत्र तत्र गेयरथोत्तमः ।\nयत्र गेयरथस्तत्र किरिचक्ररथोत्तमः ॥ ३,२०.८७ ॥"
  },
  {
    "text": "एतद्रथ त्रयं तत्र त्रैलोक्यमिव जङ्गमम् ।\nशक्तिसेनासहस्रस्यान्तश्चचार तदा शुभम् ॥ ३,२०.८८ ॥"
  },
  {
    "text": "मेरुमन्दरविन्ध्यानां समवाय इवाभवत् ।\nमहाघोषः प्रववृते शक्तीनां सैन्यमण्डले ।\nचचाल वसुधा सर्वा तच्चक्ररवदारिता ॥ ३,२०.८९ ॥"
  },
  {
    "text": "ललिता चक्रराजाख्या रथनाथस्य कीर्तिताः ।\nषट्सारथय उद्दण्डपाशग्रहणकोविदाः ॥ ३,२०.९० ॥"
  },
  {
    "text": "यत्र गेयरथस्तत्र किरिचक्ररथोत्तमम् ।\nइति देवी प्रथमतस्तथा त्रिपुरभैरवी ॥ ३,२०.९१ ॥"
  },
  {
    "text": "संहारभैरवश्चान्यो रक्तयोगिनिवल्लभः ।\nसारसः पञ्चमश्चैव चामुण्डा च तथा परा ॥ ३,२०.९२ ॥"
  },
  {
    "text": "एतासु देवतास्तत्र रथसारथयः स्मृताः ।\nगेयच क्ररथेन्द्रस्य सारथिस्तु हसंतिका ॥ ३,२०.९३ ॥"
  },
  {
    "text": "किरिचक्ररथेन्द्रस्य स्तंभिनी सारथिः स्मृता ।\nदशयोजनमुन्नम्रो ललितारथपुङ्गवः ॥ ३,२०.९४ ॥"
  },
  {
    "text": "सप्तयोजनमुच्छ्रायो गीतसक्ररथोत्तमः ।\nषड्योजनसमुन्नम्रो किरिचक्ररथो मुने ॥ ३,२०.९५ ॥"
  },
  {
    "text": "महामुक्तातपत्रं तु दशयोजनविस्तृतम् ।\nवर्तते ललितेशान्या रथ एव न चान्यतः ॥ ३,२०.९६ ॥"
  },
  {
    "text": "तदेव शक्तिसाम्राज्यसूचकं परिकीर्तितम् ।\nसामान्यमातपत्रं तु तथद्वन्द्वेपि वर्तते ॥ ३,२०.९७ ॥"
  },
  {
    "text": "अथ सा ललितेशानी सर्वशक्तिमहेश्वरी ।\nमहासाम्राज्यपदवीमारूढा परमेश्वरी ॥ ३,२०.९८ ॥"
  },
  {
    "text": "चचाल भण्डदेत्यस्य क्षयसिद्ध्यभिकाङ्क्षिणी ।\nशब्दायन्ते दिशः सर्वाः कंपते च वसुंधरा ॥ ३,२०.९९ ॥"
  },
  {
    "text": "क्षुभ्यन्ति सर्वभूतानि ललितेशाविनिर्गमे ।\nदेवदुन्दुभयो नेदुर्निपेतुः पुष्पवृष्टयः ॥ ३,२०.१०० ॥"
  },
  {
    "text": "विश्वावसुप्रभृतयो गन्धर्वाः सुरगायकाः ।\nतुम्बुरुर्नारदश्चैव साक्षादेव सरस्वती ॥ ३,२०.१०१ ॥"
  },
  {
    "text": "जयमङ्गल पद्यानि पठन्तः पटुगीतिभिः ।\nहर्षसंफुल्लवदनाः स्फुरत्पुलकभूषणाः ।\nमुहुर्जयजयेत्येवं स्तुवाना ललितेश्वरीम् ॥ ३,२०.१०२ ॥"
  },
  {
    "text": "हर्षेणाढ्या मदोन्मत्ताः प्रनृत्यन्तः पदेपदे ।\nसप्तर्षयो वशिष्ठाद्या ऋग्यजुः सामरूपिभिः ॥ ३,२०.१०३ ॥"
  },
  {
    "text": "अथर्वरूपैर्मन्त्रैश्च वर्धयन्तो जयश्रियम् ।\nहविषेव महावह्निशिखामत्यन्तपाविनीम् ॥ ३,२०.१०४ ॥"
  },
  {
    "text": "आशीर्वादेन महता वर्धयामासुरुत्तमाः ।\nतैः स्तूयमाना ललिता राजमाना रथोत्तमे ॥ ३,२०.१०५ ॥"
  },
  {
    "text": "भण्डासुरं विनिर्जेतुमुद्दण्डैः सह सैनिकैः ॥ ३,२०.१०६ ॥"
  },
  {
    "text": "इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने किरिचक्ररथदेवताप्रकाशनं नाम विंशोऽध्यायः"
  }
]
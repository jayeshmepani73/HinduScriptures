[
  {
    "text": "अगस्त्य उवाच\nश्रीकामकोष्ठपीठस्था महात्रिपुरसुन्दरी ।\nकङ्कं विलासमकरोत्कामाक्षीत्यभिविश्रुता ॥ ३,४०.१ ॥"
  },
  {
    "text": "श्रीकामाक्षीति सा देवी महात्रिपुरसुंदरी ।\nभूमण्डलस्थिता देवी किं करोति महेश्वरी ।\nएतस्याश्चरितं दिव्यं वद मे वदतां वर ॥ ३,४०.२ ॥"
  },
  {
    "text": "हयग्रीव उवाच\nअत्र स्थितापि सर्वेषां हृदयस्था घटोद्भव ।\nतत्तत्कर्मानुरूपं सा प्रदत्ते देहिनां फलम् ॥ ३,४०.३ ॥"
  },
  {
    "text": "यत्किञ्चिद्वर्तते लोके सर्वमस्या विचेष्टितम् ।\nकिञ्चिच्चिन्तयते कश्चित्स्वच्छन्दं विदधात्यसौ ॥ ३,४०.४ ॥"
  },
  {
    "text": "तस्या एवावतारास्तु त्रिपुराद्याश्च शक्तयः ।\nइयमेव महालक्ष्मीः ससर्जाण्डत्रयं पुरा ॥ ३,४०.५ ॥"
  },
  {
    "text": "परत्रयाणामावासं शक्तीनां तिसृणामपि ।\nएकस्मादण्डतो जातावंबिकापुरुषोत्तमौ ॥ ३,४०.६ ॥"
  },
  {
    "text": "श्रीविरिञ्चौ ततोऽन्यस्मादन्य स्माच्च गिराशिवौ ।\nइन्दिरां योजयामास मुकुन्देन महेश्वरी ।\nपार्वत्या परमेशानं सरस्वत्या पितामहम् ॥ ३,४०.७ ॥"
  },
  {
    "text": "ब्रह्माणं सर्व लोकानां सृष्टिकार्ये न्ययुङ्क्त सा ।\nवासुदेवं परित्राणे संहारे च त्रिलोचनम् ॥ ३,४०.८ ॥"
  },
  {
    "text": "ते सर्वेऽपि महालक्ष्मीं ध्यायन्तः शर्मदां सदा ।\nब्रह्मलोके च वैकुण्ठे कैलासे च वसंत्यमी ॥ ३,४०.९ ॥"
  },
  {
    "text": "कदाचित्पार्वती देवी कैलासशिखरे शुभे ।\nविहरन्ती महेशस्य पिधानं नेत्रयोर्व्यधात् ॥ ३,४०.१० ॥"
  },
  {
    "text": "चन्द्रसूर्यौं यतस्तस्य नेत्रात्तस्माज्जगत्त्रयम् ।\nअन्धकारावृतमभूदतेजस्कं समन्ततः ॥ ३,४०.११ ॥"
  },
  {
    "text": "ततश्च सकला लोका स्त्यक्तदेवपितृक्तियाः ।\nइति कर्त्तव्यतामूढा न प्रजानन्त किञ्चन ॥ ३,४०.१२ ॥"
  },
  {
    "text": "तद्दृष्ट्वा भगवान्रुद्रः पार्वतीमिदमब्रवीत् ।\nत्वया पापं कृतं देवि मम नेत्रपिधानतः ॥ ३,४०.१३ ॥"
  },
  {
    "text": "ऋषयस्त्यक्ततपसो हतसन्ध्याश्च वैदिकाः ।\nसर्वं च वैदिकं कर्म त्वया नाशितमंबिके ॥ ३,४०.१४ ॥"
  },
  {
    "text": "तस्मात्पापस्य शान्त्यर्थं तपः कुरु सुदुष्करम् ।\nगत्वा काशीं व्रतं तत्र किञ्चित्कालं समाचर ॥ ३,४०.१५ ॥"
  },
  {
    "text": "पश्चात्काञ्चीपुरं गत्वा कामाक्षीं तत्र द्रक्ष्यसि ।\nआराधयैतां नित्यां त्वं सर्वपापहरीं शिवाम् ॥ ३,४०.१६ ॥"
  },
  {
    "text": "तुलसीमग्रतः कृत्त्वा कम्पाकूले तपः कुरु ।\nइत्यादिश्य महादेवस्तत्रैवान्तरधीयत ॥ ३,४०.१७ ॥"
  },
  {
    "text": "तथा कृतवतीशानी भर्तुराज्ञानुवर्तिनी ।\nचिरेण तपसा क्लिष्टामनन्यहृदयां शिवाम् ॥ ३,४०.१८ ॥"
  },
  {
    "text": "अग्रतः कृतसांनिध्या कामाक्षी वाक्यमब्रवीत् ।\nवत्से तपोभिरत्युग्रैरलं प्रीतास्मि सुव्रते ॥ ३,४०.१९ ॥"
  },
  {
    "text": "उन्मील्य नयने पश्चात्पार्वती स्वपुरः स्थिताम् ।\nबालार्कायुतसंकाशां सर्वाभरणभूषिताम् ॥ ३,४०.२० ॥"
  },
  {
    "text": "किरीटहारकेयूरकटकाद्यैरलङ्कृताम् ।\nपाशाङ्कुशेक्षुकोदण्डपञ्चबाणलसत्कराम् ॥ ३,४०.२१ ॥"
  },
  {
    "text": "किरीटमुकुटोल्लासिचन्द्ररेखाविभूषणाम् ।\nविधातृहरिरुद्रेशसदाशिवपदप्रदाम् ॥ ३,४०.२२ ॥"
  },
  {
    "text": "सगुणं ब्रह्मतामाहुरनुत्तरपदाभिधाम् ।\nप्रपञ्चद्वयनिर्माणकारिणीं तां परांबिकाम् ॥ ३,४०.२३ ॥"
  },
  {
    "text": "तां दृष्ट्वाथ महाराज्ञीं महा नन्दपरिप्लुता ।\nपुलकाचितसर्वाङ्गी हर्षेणोत्फुल्ललोचना ॥ ३,४०.२४ ॥"
  },
  {
    "text": "चण्डिकामङ्गलाद्यैश्च सहसा स्वसखीजनैः ।\nप्रणिपत्य च साष्टाङ्गं कृत्वा चैव प्रदक्षिणाम् ॥ ३,४०.२५ ॥"
  },
  {
    "text": "बद्धाञ्जलिपुटा भूयः प्रणता स्वैक्यरूपिणी ।\nतामाह कृपया वीक्ष्य महात्रिपुरसुंदरी ॥ ३,४०.२६ ॥"
  },
  {
    "text": "बाहुभ्यां संपरिष्वज्य सस्नेहमिदमब्रवीत् ।\nवत्से लभस्व भर्तारं रुद्रं स्वमनसेप्सितम् ॥ ३,४०.२७ ॥"
  },
  {
    "text": "लोके त्वमपि रक्षार्थं ममाज्ञाम नुवर्तय ।\nअहं त्वमिति को भेदस्त्वमेवाहं न संशयः ॥ ३,४०.२८ ॥"
  },
  {
    "text": "किं पापं तव कल्याणि त्वं हि पापनिकृन्तनी ।\nआमनन्ति हि योगीन्द्रास्त्वामेव ब्रह्मरूपिणीम् ॥ ३,४०.२९ ॥"
  },
  {
    "text": "लीलामात्रमिदं वत्से परलोकविडंबनम् ।\nइत्यूचिषीं महाराज्ञीमबिकां सर्वमङ्गला ।\nभक्त्या प्रणम्य पश्यन्ती परां प्रीतिमुपाययौ ॥ ३,४०.३० ॥"
  },
  {
    "text": "स्तुवत्यामेव पार्वत्यां तदानीमेव सापरा ।\nप्रविष्टा हृदयं तस्याः प्रहृष्टाया महामुने ॥ ३,४०.३१ ॥"
  },
  {
    "text": "अथ विस्मयमापन्ना चिन्तयन्ती मुहुर्मुहुः ।\nस्वप्नः किमेष दृष्टो वा मया किमथ वा भ्रमः ॥ ३,४०.३२ ॥"
  },
  {
    "text": "इत्थं विमृश्य परितः प्रेरयामास लोचने ।\nजयां च विजयां पश्चात्सख्यावालोक्य सस्मिते ।\nप्रसन्नवदना सा तु प्रणते वदति स्म सा ॥ ३,४०.३३ ॥"
  },
  {
    "text": "एतावन्तमलं कालं कुत्र याते युवां प्रिये ।\nमया दृष्टां तु कामाक्षीं युवां चेत्किमपश्यतम् ॥ ३,४०.३४ ॥"
  },
  {
    "text": "सख्यौ तु तद्वचः श्रुत्वा प्रहर्षोत्फुल्ललोचने ।\nपुष्पाणि पूजनार्हाणि निधायाग्रे समूचतुः ॥ ३,४०.३५ ॥"
  },
  {
    "text": "सत्यमेवाधुना दृष्टा ह्यावाभ्यामपि सा परा ।\nन स्वप्नो न भ्रमो वापि साक्षात्ते हृदयं गता ।\nइत्युक्त्वा पार्श्वयोस्तस्या निषण्णे विनयानते ॥ ३,४०.३६ ॥"
  },
  {
    "text": "एकाम्रमूले भगवान्भवानीविरहार्तिमान् ।\nगौरीसंप्राप्तये दध्यौ कामाक्षीं नियतेन्द्रियः ॥ ३,४०.३७ ॥"
  },
  {
    "text": "तत्रापि कृतसांनिध्या श्रीविद्यादेवता परा ।\nअचष्ट कृपया तुष्टा ध्यायन्तं निश्चलं शिवम् ॥ ३,४०.३८ ॥"
  },
  {
    "text": "अलं ध्यानेन कन्दर्पदर्पघ्न त्वं ममाज्ञया ।\nअङ्गीकुरुष्व कन्दर्पं भूयो मच्छासने स्थितम् ॥ ३,४०.३९ ॥"
  },
  {
    "text": "एकाम्रसंज्ञे मत्पीठे त्विहैव निवसन्सदा ।\nत्वमेवागत्य मत्प्रीत्यै संनिधौ मम सुव्रत ।\nगौरीमनुगृहाण त्वं कंपानीरनिवासिनीम् ॥ ३,४०.४० ॥"
  },
  {
    "text": "तापद्वयं जहीह्याशु योगजं तद्वियोगजम् ।\nइत्युक्त्वान्तर्दधे तस्य हृदये परमा रमा ॥ ३,४०.४१ ॥"
  },
  {
    "text": "शिवो व्युत्थाय सहसा धीरः संहृष्टमानसः ।\nतस्या अनुग्रहं लब्ध्वा सर्वदेवनिषेवितः ॥ ३,४०.४२ ॥"
  },
  {
    "text": "हृदिध्यायंश्च तामेव महात्रिपुरसुन्दरीम् ।\nयद्विलासात्समुत्पन्नं लयं याति च यत्र वै ॥ ३,४०.४३ ॥"
  },
  {
    "text": "जगच्चराचरं चैतत्प्रपञ्चद्वितयात्मकम् ।\nभूषयन्तीं शिवां कम्पामनुकंपार्द्रमानसाम् ॥ ३,४०.४४ ॥"
  },
  {
    "text": "अङ्गीकृत्य तदा गौरी वैवाहिकविधानतः ।\nआदाय वृषमारुह्य कैलासशिखरं ययौ ॥ ३,४०.४५ ॥"
  },
  {
    "text": "पुनरन्यं महप्राज्ञं समाकर्णय कुम्भज ।\nआदिलक्ष्म्याः प्रभावं तु कथयामि तवानघ ॥ ३,४०.४६ ॥"
  },
  {
    "text": "सभायां ब्रह्मणो गत्वा समासेदुस्त्रिमुर्त्तयः ।\nदिक्पालाश्च सुराः सर्वे सनकाद्याश्च योगिनः ॥ ३,४०.४७ ॥"
  },
  {
    "text": "देवर्षयो नारदाद्या वशिष्ठाद्याश्च तापसाः ।\nते सर्वे सहितास्तत्र ब्रह्मणश्च कपर्दिनः ।\nद्वयोः पञ्चमुखत्वेन भेदं न विविदुस्तदा ॥ ३,४०.४८ ॥"
  },
  {
    "text": "अन्योन्यं पृष्टवन्तस्ते ब्रह्मा कः कश्चशङ्करः ।\nतेषां संवदतां मध्ये क्षिप्रमन्तर्हितः शिवः ॥ ३,४०.४९ ॥"
  },
  {
    "text": "तदा पञ्चमुखो ब्रह्मा सितो नारायणस्तयोः ।\nउभयोरपि संवादस्त्वहं ब्रह्मेत्यजायत ॥ ३,४०.५० ॥"
  },
  {
    "text": "अ५ अन्नाभिकमलाज्जातस्त्वं यन्ममात्मजः ।\nसृष्टिकर्ता त्वहं ब्रह्मा नामसाधर्म्यतस्तथा ।\nत्वं च रुद्रश्च मे पुत्रौ सृष्टिकर्तुरुभौ युवाम् ॥ ३,४०.५१ ॥"
  },
  {
    "text": "इति मायामोहितयोरुभयोरन्तरे तदा ।\nतयोश्च स्वस्य माहात्म्यमहं ब्रह्मेति दर्शयन् ।\nप्रादुरासीन्महाज्योतिस्तंभरूपो महेश्वरः ॥ ३,४०.५२ ॥"
  },
  {
    "text": "ज्ञात्वैवैनं महेशानं विष्णुस्तूष्णीं ततः स्थितः ।\nपञ्चवक्त्रस्ततो ब्रह्मा ह्यवमत्यैवमास्थितः ।\nब्रह्मणः शिरसामूर्ध्वं ज्योतिश्चक्रमभूत्पुरः ॥ ३,४०.५३ ॥"
  },
  {
    "text": "तन्मध्ये संस्थितो देवः प्रादुरासोमया सह ।\nऊर्ध्वमैक्षथ भूयस्तमवमत्य वचोऽब्रवीत् ॥ ३,४०.५४ ॥"
  },
  {
    "text": "तन्निशम्य भृशं क्रोधमवाप त्रिपुरान्तकः ।\nविष्णुमेवं तदालोक्य क्रोधेनैव विकारतः ॥ ३,४०.५५ ॥"
  },
  {
    "text": "तयोरेव समुत्पन्नो भैरवः क्रोधसंयुतः ।\nमूर्धानमेकं चिच्छेद नखेनैव तदा विधेः ।\nहाहेति तत्र सर्वेऽपि क्रन्दन्तश्च पलायिताः ॥ ३,४०.५६ ॥"
  },
  {
    "text": "अथ ब्रह्मकपालं तु नखलग्नं स भैरवः ।\nभूयोभूयो धुनोति स्म तथापि न मुमोच तम् ॥ ३,४०.५७ ॥"
  },
  {
    "text": "तद्ब्रह्महत्यामुक्त्यर्थं चचार धरणीतले ।\nपुण्यक्षेत्राणि सर्वाणि गङ्गाद्याश्च महानदीः ॥ ३,४०.५८ ॥"
  },
  {
    "text": "न च ताभिर्विमुक्तोऽभूत्कपाली ब्रह्महत्यया ।\nविषण्णवदनो दीनो निःश्रीक इव लक्षितः ।\nचिरेण प्राप्तवान्काञ्चीं ब्रह्मणा पूर्वमोषिताम् ॥ ३,४०.५९ ॥"
  },
  {
    "text": "तत्र भिक्षामटन्नित्यं सेवमानः परा श्रियम् ।\nपञ्चतीर्थे प्रतिदिनं स्नात्वा भूलक्षणाङ्किते ॥ ३,४०.६० ॥"
  },
  {
    "text": "कञ्चित्कालमुवासाथ प्रभ्रान्त इव बिल्वलः ।\nकाञ्चीक्षेत्रनिवासेन क्रमेण प्रयताशयः ॥ ३,४०.६१ ॥"
  },
  {
    "text": "निर्धूतनिखिलातङ्कः श्रीदेवीं मनसा वान् ।\nउत्तरे सेवितुं लक्ष्म्या वासुदेवेन दक्षिणे ॥ ३,४०.६२ ॥"
  },
  {
    "text": "श्रीकामकोष्ठमागत्य पुरस्तात्तस्य संस्थितः ।\nआदिलक्ष्मीपदध्यानमाततान यतात्मवान् ॥ ३,४०.६३ ॥"
  },
  {
    "text": "यथा दीपो निवातस्थो निस्तरङ्गो यथांबुधिः ।\nतथान्तर्वायुरोधेन न चचाला चलेश्वरः ॥ ३,४०.६४ ॥"
  },
  {
    "text": "तैलधारावदच्छिन्नामनवच्छिन्नभैरवः ।\nवितेने शैलतनयानाथश्रीध्यानसन्ततिम् ।\nन ब्रह्मा नैव विष्णुर्वा न सिद्धः कपिलोऽपि वा ॥ ३,४०.६५ ॥"
  },
  {
    "text": "नान्ये च सनकाद्या ये मुनयो वा शुकादयः ।\nतया समाधिनिष्ठायां न समर्थाः कथञ्चन ॥ ३,४०.६६ ॥"
  },
  {
    "text": "अथ श्रीभावयोगेन श्रीभावं प्राप्तवाञ्शिवः ।\nततः प्रसन्ना श्रीदेवी प्रभामण्डलवर्तिनी ।\nअर्धरात्रे पुरः स्थित्वा वाचं प्रोवाच वाङ्मयी ॥ ३,४०.६७ ॥"
  },
  {
    "text": "श्रीकण्ठ सर्वपापघ्न किं पापं तव विद्यते ।\nमद्रूपस्त्वं कथं देहः सेयं लोकविडम्बना ॥ ३,४०.६८ ॥"
  },
  {
    "text": "श्वोभूते ब्रह्महत्यायाः क्षणान्मुक्तो भविष्यसि ।\nइत्युक्त्वान्तर्दधे तत्र महासिंहासनेश्वरी ॥ ३,४०.६९ ॥"
  },
  {
    "text": "भैरवोऽपि प्रहृष्टात्मा कृतार्थः श्रीविलोकनात् ।\nविनीय तं निशाशेषं श्रीध्यानैकपरायणः ॥ ३,४०.७० ॥"
  },
  {
    "text": "प्रातः पञ्चमहातीर्थे स्नात्वा सन्ध्यामुपास्य च ।\nपुनः पुनर्धूनुते स्म करलग्नं कपालकम् ॥ ३,४०.७१ ॥"
  },
  {
    "text": "तथापि तत्तु नास्रंसत्स निर्वेदं परं गतः ।\nस्वप्नः किमेष माया वा मानसभ्रान्तिरेव वा ॥ ३,४०.७२ ॥"
  },
  {
    "text": "मुहुरेवं विचिन्त्येशः शोकव्याकुलमानसः ।\nस्वयमेव निगृह्याथ शोकं धीराग्रणीः शिवः ॥ ३,४०.७३ ॥"
  },
  {
    "text": "तुलसीमण्डलं नत्वा पूजयित्वा पुरः स्थितः ।\nनिगृहीतेन्द्रियग्रामः समाधिस्थोऽभवत्पुनः ॥ ३,४०.७४ ॥"
  },
  {
    "text": "याममात्रे गते देवी पुनः सांनिध्यमागता ।\nअलं समाधिना शम्भो निमज्जात्र सरोवरे ॥ ३,४०.७५ ॥"
  },
  {
    "text": "इत्या दिश्य तिरोऽधत्त सोऽपि चिन्तामुपागमत् ।\nइयं च माया स्वप्नो वा किं कर्त्तव्यं मयाथ वा ॥ ३,४०.७६ ॥"
  },
  {
    "text": "श्वोभूते ब्रह्महत्यायाः क्षणान्मुक्तो भविष्यसि ।\nइत्युक्तं श्रीपरादेव्या यामातीतमिदं दिनम् ॥ ३,४०.७७ ॥"
  },
  {
    "text": "एवं सर्वं च मिथ्यैवेत्यधिकं चिन्तयावृतः ।\nभगवान्व्यो मवाण्या तु निमज्जाप्स्विति गर्जितम् ॥ ३,४०.७८ ॥"
  },
  {
    "text": "श्रुत्वा शङ्कां समुत्सृज्य तत्त्वं निश्चित्य शङ्करः ।\nनिममज्ज सरस्यां तु गङ्गायां पुनरुत्थितः ॥ ३,४०.७९ ॥"
  },
  {
    "text": "तत्र काशीं समालोक्य किमेतदिति चिन्तयन् ।\nस मुहुर्तं स्थितस्तूष्णीं नखलीनकपालकः ॥ ३,४०.८० ॥"
  },
  {
    "text": "ललाटन्त पमुद्वीक्ष्य तरणिं तरुणोन्दुभृत् ।\nभिक्षार्थं नगरीमेनां प्रविवेश वशी शिवः ॥ ३,४०.८१ ॥"
  },
  {
    "text": "गृहाणि कानिचिद्गत्वा प्रतोल्यां पर्यटन्भवः ।\nसोऽपश्यदग्रतः काञ्चित्काञ्चीं श्रीदेवताकृतिम् ॥ ३,४०.८२ ॥"
  },
  {
    "text": "भिक्षां ज्योतिर्मयीं तस्मै दत्त्वा क्षिप्रं तिरोदधे ।\nक्षणाद्ब्रह्मकपालं तत्प्रच्युतं तन्नखाग्रतः ॥ ३,४०.८३ ॥"
  },
  {
    "text": "तद्दृष्ट्वाद्भुतमीशानः कामाक्षी शीलमुत्तमम् ।\nप्रसन्नवदनांभोजो बहु मेने मुहुः परम् ॥ ३,४०.८४ ॥"
  },
  {
    "text": "पुरी काञ्ची पुरी पुण्या नदी कंपा नदी परा ।\nदेवता सैव कामाक्षीत्यासीत्संभावना पुरः ॥ ३,४०.८५ ॥"
  },
  {
    "text": "इत्थं देवीप्रभावेण विमुक्तः संकटाद्धरः ।\nस्वस्थः स्वस्थानमगमच्छ्लाघमानः परां श्रियम् ॥ ३,४०.८६ ॥"
  },
  {
    "text": "पुनरन्यत्प्रवक्ष्यामि विलासं शृणु कुम्भज ।\nप्रभावं श्रीमहादेव्याः कामदं शृण्वतां सदा ॥ ३,४०.८७ ॥"
  },
  {
    "text": "अयोध्याधिपतिः श्रीमान्नाम्ना दशरथो नृपः ।\nसन्तानरहितोऽतिष्ठद्बहुकालं शुचाकुलः ॥ ३,४०.८८ ॥"
  },
  {
    "text": "रहस्याहूय मतिमान्वशिष्ठं स्वपुरोहितम् ।\nउवाचाचारसंशुद्धः सर्वशास्त्रार्थवेदिनम् ॥ ३,४०.८९ ॥"
  },
  {
    "text": "श्रीनाथ बहवोऽतीताः कालानाधिगतः सुतः ।\nसंततेर्मम संतापः संततं वर्धतेतराम् ।\nकिं कुर्वे यदि संतानसंपत्स्यात्तन्निवेदय ॥ ३,४०.९० ॥"
  },
  {
    "text": "वशिष्ठ उवाच\nमम वंश महाराज रहस्यं कथयामि ते ।\nअयोध्या मथुरा माया काशी काञ्ची ह्यवन्तिका ।\nएता पुण्यतमाः प्रोक्ताः पुरीणामुत्तमोत्तमाः ॥ ३,४०.९१ ॥"
  },
  {
    "text": "अस्याः सांनिध्यमात्रेण महात्रिपुरसुन्दरीम् ।\nअर्चयन्ति ह्ययोध्यायां मनुष्या अधिदेवताम् ॥ ३,४०.९२ ॥"
  },
  {
    "text": "नैतस्याः सदृशी काचिद्देवता विद्यते परा ।\nएनामेवर्चयन्त्यन्ये सर्वे श्रीदेवतां नृप ॥ ३,४०.९३ ॥"
  },
  {
    "text": "ब्रह्मविष्णुमहेशाद्याः सस्त्रीकाः सर्वदा सदा ।\nनारिकेलफलालीभिः पनसैः कदलीफलैः ॥ ३,४०.९४ ॥"
  },
  {
    "text": "मध्वाज्यशर्कराप्राज्यैर्महापायसराशिभिः ।\nसिद्धद्रव्यविशेषैश्च पूजयेत्त्रिपुरांबिकाम् ।\nअभीष्टमचिरेणैव संप्रदास्यति सैव नः ॥ ३,४०.९५ ॥"
  },
  {
    "text": "इत्युक्तवन्तमभ्यर्च्य गुरुमिष्टैरुपायनैः ।\nस्वाङ्गजप्राप्तये भूयो विससर्ज विशांपतिः ॥ ३,४०.९६ ॥"
  },
  {
    "text": "ततो गुरूक्तरीत्यैव ललितां परमेश्वरीम् ।\nअर्चयामास राजेन्द्रो भक्त्या परमया युतः ॥ ३,४०.९७ ॥"
  },
  {
    "text": "एवं प्रतिदिनं पूजां विधाय प्रीतमानसः ।\nअयोध्यादेवताधामामशिषत्तत्र सङ्गतः ॥ ३,४०.९८ ॥"
  },
  {
    "text": "अर्धरात्रे व्यतीते तु निभृतोल्लासदीपिके ।\nकिञ्चिन्निद्रालसस्यास्य पुरतस्त्रिपुरांबिका ॥ ३,४०.९९ ॥"
  },
  {
    "text": "पाशाङ्कुशधनुर्बाणपरिष्कृतचतुर्भुजा ।\nसर्वशृङ्गारवेषाढ्या सर्वाभरणभूषिता ।\nस्थित्वा वाचमुवाचेमां मन्दमिन्दुमतीसुतम् ॥ ३,४०.१०० ॥"
  },
  {
    "text": "अस्ति पङ्क्तिरथ श्रीमन्पुत्रभाग्यं तवानघ ।\nविश्वासघातकर्माणि संति पूर्वकृतानि ते ॥ ३,४०.१०१ ॥"
  },
  {
    "text": "तादृशां कर्मणां शान्त्यै गत्वा काञ्चीपुरं वरम् ।\nस्नात्वा कम्पासरस्यां च तत्र मां पश्य पावनीम् ॥ ३,४०.१०२ ॥"
  },
  {
    "text": "मध्ये काञ्चीपुरस्य त्वं कन्दराकाशमध्यगम् ।\nकामकोष्ठं विपाप्मापि सप्तद्वारबिलान्वितम् ॥ ३,४०.१०३ ॥"
  },
  {
    "text": "साम्राज्यसूचकं पुंसां त्रयाणामपि सिद्धिदम् ।\nप्राङ्मुखी तत्र वर्तेऽहं महासिंहासनेश्वरी ॥ ३,४०.१०४ ॥"
  },
  {
    "text": "महालक्ष्मीस्वरूपेण द्विभुजा पद्मधारिणी ।\nचक्रेश्वरी महाराज्ञी ह्यदृश्या स्थूलचक्षुषाम् ॥ ३,४०.१०५ ॥"
  },
  {
    "text": "ममाक्षिजा महागौरी वर्तते मम दक्षिणे ।\nसौन्दर्यसारसीमा सा सर्वाभरणभूषिता ॥ ३,४०.१०६ ॥"
  },
  {
    "text": "मया च कल्पिताऽवासा द्विभुजा पद्मधारिणी ।\nमहालक्ष्मीस्वरूपेण किं वा कृत्यात्मना स्थिता ॥ ३,४०.१०७ ॥"
  },
  {
    "text": "आपीठमौलिपर्यन्तं पश्य तस्तां ममांशजाम् ।\nपातकान्याशु नश्यन्ति किं पुनस्तूपपातकम् ॥ ३,४०.१०८ ॥"
  },
  {
    "text": "कुवासना कुबुद्धिश्च कुतर्कनिचयश्च यः ।\nकुदेहश्च कुभावश्च नास्तिकत्वं लयं व्रजेत् ॥ ३,४०.१०९ ॥"
  },
  {
    "text": "कुरुष्व मे महापूजां सितामध्वाज्यपायसैः ।\nविविधैर्भक्ष्यभोज्यैश्च पदार्थैः षड्रसान्वितैः ॥ ३,४०.११० ॥"
  },
  {
    "text": "तत्रैव सुप्रसन्नाहं पूरयिष्यामि ते वरम् ।\nउपदिश्येति सम्राज्ञी दिव्यमूर्तिस्तिरोदधे ॥ ३,४०.१११ ॥"
  },
  {
    "text": "राजापि सहसोत्थाय किमेतदिति विस्मितः ।\nदेवीमुद्बोध्य कौसल्यां शुभलक्षणलक्षिताम् ॥ ३,४०.११२ ॥"
  },
  {
    "text": "तस्यै तद्रात्रिवृत्तान्तं कथयामास सादरम् ।\nतत्समा कर्ण्य सा देवी सन्तोषमभजत्तदा ॥ ३,४०.११३ ॥"
  },
  {
    "text": "प्राप्तहर्षो नृपः प्रातस्तया दयितया सह ।\nअनीकसचिवोपेतः काञ्चीपुरमुपागमत् ॥ ३,४०.११४ ॥"
  },
  {
    "text": "स्नात्वा कंपातरङ्गिण्यां दृष्ट्वा देवीं च पावनीम् ।\nपञ्चतीर्थे ततः स्नात्वा देव्या कौसल्यया नृपः ॥ ३,४०.११५ ॥"
  },
  {
    "text": "गोभूवस्त्र हिरण्याद्यैस्तत्तीर्थक्षेत्रवासिनः ।\nप्रीणयित्वा सपत्नीकस्तथा तद्भक्तिपूजकान् ॥ ३,४०.११६ ॥"
  },
  {
    "text": "अथालयं समाविश्य महाभक्त्या नृपोत्तमः ।\nप्रदक्षिणत्रयं कृत्वा विनयेन समन्वितः ॥ ३,४०.११७ ॥"
  },
  {
    "text": "ततः संनिधिमागत्य देव्या कौसल्यया सह ।\nश्रीकामकोष्ठनिलयं महात्रिपुरसुन्दरीम् ॥ ३,४०.११८ ॥"
  },
  {
    "text": "त्रिमूर्तिजननीमंबां दृष्ट्वा श्रीचक्ररूपिणीम् ।\nप्रणिपत्य तु साष्टाङ्गं भार्यया सह भक्तिमान् ॥ ३,४०.११९ ॥"
  },
  {
    "text": "स्वपुरे त्रैपुरे धाम्नि पुरेक्ष्वाकुप्रवर्तिते ।\nदुर्वासा सशिष्येण पूजार्थं पूर्वकल्पिते ॥ ३,४०.१२० ॥"
  },
  {
    "text": "दासीदासध्वजारोहगृहोत्सवसमन्विते ।\nतत्र स्वगुरुणोक्तं च कृत्वा स्वात्मार्घपूजनम् ॥ ३,४०.१२१ ॥"
  },
  {
    "text": "रात्रौ स्वप्ने तु यद्रूपं दृष्टवान्स्वपुरे महः ।\nतदेवात्रापि संदध्यौ सन्निधौ राजसत्तमः ॥ ३,४०.१२२ ॥"
  },
  {
    "text": "चिरं ध्यात्वा महाराजः सुवासांसि बहूनि च ।\nदिव्यान्यायतनान्यस्यै दत्त्वा स्तोत्रं चकार ह ॥ ३,४०.१२३ ॥"
  },
  {
    "text": "पादाग्रलंबिपरमाभरणाभिरामेमञ्जीररत्नरुचिमञ्जुलपादपद्मे ।\nपीतांबरस्फुरितपेशलहेमकाञ्चि केयूरकङ्कणपरिष्कृतबाहुवल्लि ॥ ३,४०.१२४ ॥"
  },
  {
    "text": "पुण्ड्रेक्षुचापविलसन्मृदुवामपाणे रत्नोर्मिकासुमशराञ्चितदक्षहस्ते ।\nवक्षोजमण्डलविलासिवलक्षहारि पाशाङ्कुशाङ्गदलसद्भुजशोभिताङ्गि ॥ ३,४०.१२५ ॥"
  },
  {
    "text": "वक्त्रश्रिया विजितशारदचन्द्रबिंबे ताटङ्करत्नकरमण्डितगण्डभागे ।\nवामे करे सरसिजं सुबिसं दधाने कारुण्यनिर्झरदपाङ्गयुते महेशि ॥ ३,४०.१२६ ॥"
  },
  {
    "text": "माणिक्यसूत्रमणिभासुरकंबुकण्ठि भालस्थचन्द्रशकलोज्जवलितालकाढ्ये ।\nमन्दस्मितस्फुरणशालिनि मञ्जुनासे नेत्रश्रिया विजितनीलसरोजपत्रे ॥ ३,४०.१२७ ॥"
  },
  {
    "text": "सुभ्रूलते सुवदने सुललाटचित्रे योगीन्द्रमानससरोजनिवासहंसि ।\nरत्नानुबद्धतपनीयमहाकिरीटे सर्वाङ्गसुन्दरि समस्तसुरेन्द्रवन्द्ये ॥ ३,४०.१२८ ॥"
  },
  {
    "text": "काङ्क्षानुरूपवरदे करुणार्द्रचित्ते साम्राज्यसम्पदभिमानिनि चक्रनाथे ।\nइन्द्रादिदेवपरिसेवितपादपद्मे सिंहासनेश्वरी परे मयि संनिदध्याः ॥ ३,४०.१२९ ॥"
  },
  {
    "text": "इति स्तत्वा स भूपालो बहिर्निर्गत्य भक्तितः ।\nतस्यास्तु दक्षिणे भागे महागौरीं ददर्श ह ॥ ३,४०.१३० ॥"
  },
  {
    "text": "प्रणम्य दण्डवद्भूमौ कृत्वा चास्याः स्तुतिं पुनः ।\nदत्त्वा चास्यै महार्हाणि वासांसि विविधानि च ॥ ३,४०.१३१ ॥"
  },
  {
    "text": "अमुल्यानि महार्हाणि भूषणानि महान्ति च ।\nततः प्रदक्षिणीकृत्य निर्गत्य सह भार्यया ॥ ३,४०.१३२ ॥"
  },
  {
    "text": "स्वगुरूक्तविधानेन महापूजां विधाय च ।\nतामेव चिन्तयंस्तत्र सप्तरात्रमुवास सः ॥ ३,४०.१३३ ॥"
  },
  {
    "text": "अष्टमे दिवसे देवीं नत्वा भक्त्या विलोकयन् ।\nअम्बाभीष्टं प्रदेहीति प्रार्थयामास चेतसा ॥ ३,४०.१३४ ॥"
  },
  {
    "text": "सुप्रसन्ना च कामाक्षी सांतरिक्षगिरावदत् ।\nभविष्यन्ति मदंशास्ते चत्वारस्तनया नृप ॥ ३,४०.१३५ ॥"
  },
  {
    "text": "इत्युदीरितमाकर्ण्य प्रमोदविकसन्मुखः ।\nश्रियं प्रणम्य साष्टाङ्गमननन्यशरणः पराम् ॥ ३,४०.१३६ ॥"
  },
  {
    "text": "आमन्त्र्य मनसैवांबां सस्त्रीकः सह मन्त्रिभिः ।\nअयोध्यां नगरीं प्रापदिन्दुमत्यास्तु नन्दनः ॥ ३,४०.१३७ ॥"
  },
  {
    "text": "एवं प्रभावा कामाक्षी सर्वलोकहितैषिणी ।\nसर्वेषामपि भक्तानां काङ्क्षितं पूरयत्यलम् ॥ ३,४०.१३८ ॥"
  },
  {
    "text": "एनां लोकेषु बहवः कामाक्षीं परदेवताम् ।\nउपास्य विधिवद्भक्त्या प्राप्ताः कामानशेषतः ॥ ३,४०.१३९ ॥"
  },
  {
    "text": "अद्यापि प्राप्नुवन्त्येव भक्तिमन्तः फलं मुने ।\nअनेके च भविष्यन्ति कामाक्ष्याः करुणादृशः ॥ ३,४०.१४० ॥"
  },
  {
    "text": "माहात्म्यमस्याः श्रीदेव्याः को वा वर्णयितुं क्षमः ।\nनाहं न शम्भुर्न ब्रह्मा न विष्णुः किमुतापरे ॥ ३,४०.१४१ ॥"
  },
  {
    "text": "इति ते कथितं किञ्चित्कामाक्ष्याः शीलमुज्ज्वलम् ।\nशृण्वतां पठतां चापि सर्वपापहरं स्मृतम् ॥ ३,४०.१४२ ॥"
  },
  {
    "text": "इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने चत्वारिंशोऽध्यायः"
  }
]
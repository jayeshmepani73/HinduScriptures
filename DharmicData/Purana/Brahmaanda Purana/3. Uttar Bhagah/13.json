[
  {
    "text": "देवा ऊचुः\nजय देवि जगन्मातर्जय देवि परात्परे ।\nजय कल्याणनिलये जय कामकलात्मिके ॥ १ ॥\nजयकारि च वामाक्षि जय कामाक्षि सुन्दरि ।\nजयाखिलसुराराध्ये जय कामेशि मानदे ॥ २ ॥\nजय ब्रह्ममये देवि ब्रह्मात्मकरसात्मिके ।\nजय नारायणि परे नन्दिताशेषविष्टपे ॥ ३ ॥\nजय श्रीकण्ठदयिते जय श्रीललितेंबिके ।\nजय श्रीविजये देवि विजय श्रीसमृद्धिदे ॥ ४ ॥\nजातस्य जायमानस्य इष्टापूर्तस्य हेतवे ।\nनमस्तस्यै त्रिजगतां पालयित्र्यै परात्परे ॥ ५ ॥\nकलामुहूर्तकाष्ठाहर्मासर्तुशरदात्मने ।\nनमः सहस्रशीर्षायै सहस्रमुखलोचने ॥ ६ ॥\nनमः सहस्रहस्ताब्जपादपङ्कजशोभिते ।\nअणोरणुतरे देवि महतोऽपि महीयसि ॥ ७ ॥\nपरात्परतरे मातस्तेजस्तेजीयसामपि ।\nअतलं तु भवेत्पादौ वितलं जानुनी तव ॥ ८ ॥\nरसातलं कटीदेशः कुक्षिस्ते धरणी भवेत् ।\nहृदयं तु भुवर्लोकः स्वस्ते मुखमुदाहृतम् ॥ ९ ॥\nदृशश्चन्द्रार्कदहना दिशस्ते बाहवोंबिके ।\nमरुतस्तु तवोच्छ्वासा वाचस्ते श्रुतयोऽखिलाः ॥ १० ॥\nक्रीडा ते लोकरचना सखा ते चिन्मयः शिवः ।\nआहारस्ते सदानन्दो वासस्ते हृदये सताम् ॥ ११ ॥\nदृश्यादृश्य स्वरूपाणि रूपाणि भुवनानि ते ।\nशिरोरुहा घनास्ते तु तारकाः कुसुमानि ते ॥ १२ ॥\nधर्माद्या बाहवस्ते स्युरधर्माद्यायुधानि ते ।\nयमाश्च नियमाश्चैव करपादरुहास्तथा ॥ १३ ॥\nस्तनौ स्वाहास्वधाकरौ लोकोज्जीवनकारकौ ।\nप्राणायामस्तु ते नासा रसना ते सरस्वती ॥ १४ ॥\nप्रत्याहारस्त्विद्रिंयाणि ध्यानं ते धीस्तु सत्तमा ।\nमनस्ते धारणाशक्तिर्हृदयं ते समाधिकः ॥ १५ ॥\nमहीरुहास्तेङ्गरुहाः प्रभातं वसनं तव ।\nभूतं भव्यं भविष्यच्च नित्यं च तव विग्रहः ॥ १६ ॥\nयज्ञरूपा जगद्धात्री विश्वरूपा च पावनी ।\nआदौ या तु दयाभूता ससर्ज निखिलाः प्रजाः ॥ १७ ॥\nहृदयस्थापि लोकानामदृश्या मोहनात्मिका ॥ १८ ॥\nनामरूपविभागं च या करोति स्वलीलया ।\nतान्यधिष्ठाय तिष्ठन्ती तेष्वसक्तार्थकामदा ।\nनमस्तस्यै महादेव्यै सर्वशक्त्यै नमोनमः ॥ १९ ॥\nयदाज्ञया प्रवर्तन्ते वह्निसूर्यैदुमारुताः ।\nपृथिव्यादीनि भूतानि तस्यै देव्यै नमोनमः ॥ २० ॥\nया ससर्जादिधातारं सर्गादावादिभूरिदम् ।\nदधार स्वयमेवैका तस्यै देव्यै नमोनमः ॥ २१ ॥\nयथा धृता तु धरिणी ययाकाशममेयया ।\nयस्यामुदेति सविता तस्यै देव्यै नमोनमः ॥ २२ ॥\nयत्रोदेति जगत्कृत्स्नं यत्र तिष्ठति निर्भरम् ।\nयत्रान्तमेति काले तु तस्यै देव्यै नमोनमः ॥ २३ ॥\nनमोनमस्ते रजसे भवायै नमोनमः सात्त्विकसंस्थितायै ।\nनमोनमस्ते तमसे हरायै नमोनमो निर्गुणतः शिवायै ॥ २४ ॥\nनमोनमस्ते जगदेकमात्रे नमोनमस्ते जगदेकपित्रे ।\nनमोनमस्तेऽखिलरूपतन्त्रे नमोनमस्तेऽखिलयन्त्ररूपे ॥ २५ ॥\nनमोनमो लोकगुरुप्रधाने नमोनमस्तेऽखिलवाग्विभूत्यै ।\nनमोऽस्तु लक्ष्म्यै जगदेकतुष्ट्यै नमोनमः शांभवि सर्वशक्त्यै ॥ २६ ॥\nअनादिमध्यान्तमपाञ्चभौतिकं ह्यवाङ्मनोगम्यमतर्क्यवैभवम् ।\nअरूपमद्वन्द्वमदृष्टगोचरं प्रभावमग्र्यं कथमंब वर्णये ॥ २७ ॥\nप्रसीद विश्वेश्वरि विश्ववन्दिते प्रसीद विद्येश्वरि वेदरूपिणि ।\nप्रसीद मायामयि मन्त्राविग्रहे प्रसीद सर्वेश्वरि सर्वरूपिणि ॥ २८ ॥\nइति स्तत्वा महादेवीं देवाः सर्वे सवासवाः ।\nभूयोभूयो नमस्कृत्य शरणं जगमुरञ्जसा ॥ २९ ॥\nततः प्रसन्ना सा देवी प्रणतं वीक्ष्य वासवम् ।\nवरेण च्छन्दयामास वरदाखिलदेहिनाम् ॥ ३० ॥\nइन्द्र उवाच\nयदि तुष्टासि कर्याणि वरं दैत्येन्द्र पीडितः ।\nदुर्धरं जीवितं देहि त्वां गताः शरणार्थिनः ॥ ३१ ॥\nश्रीदेव्युवाच\nअहमेव विनिर्जित्य भण्डं दैत्यकुलोद्भवम् ।\nअचिरात्तव दास्यामि त्रैलोक्यं सचराचरम् ॥ ३२ ॥\nनिर्भया मुदिताः सन्तु सर्वे देवगणास्तथा ।\nये स्तोष्यन्ति च मां भक्त्या स्तवेनानेन मानवाः ॥ ३३ ॥\nभाजनं ते भविष्यन्ति धर्मश्रीयशसां सदा ।\nविद्याविनयसंपन्ना नीरोगा दीर्घजीविनः ॥ ३४ ॥\nपुत्रमित्रकल त्राढ्या भवन्तु मदनुग्रहात् ।\nइति लब्धवरा देवा देवेन्द्रोऽपि महाबलः ॥ ३५ ॥\nआमोदं परमं जग्मुस्तां विलोक्य मुहुर्मुहुः ॥ ३६ ॥\nइति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितास्तवराजो नाम त्रयोदशोऽध्यायः"
  }
]
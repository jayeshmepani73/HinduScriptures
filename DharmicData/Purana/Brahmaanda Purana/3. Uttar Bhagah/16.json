[
  {
    "text": "अथ सा जगतां माता ललिता परमेश्वरी ।\nत्रैलोक्यकण्टकं भण्डं दैत्यं जेतुं विनिर्ययौ ॥ ३,१६.१ ॥\nचकार मर्दलाकारानंभोराशींस्तु सप्त ते ।\nप्रभूतमर्द्दलध्वानैः पूरयामासुरंबरम् ॥ ३,१६.२ ॥\nमृदङ्गमुरजाश्चैव पटहोऽतुकुलीङ्गणाः ।\nसेलुकाझल्लरीराङ्घाहुहुकाहुण्डुकाघटाः ॥ ३,१६.३ ॥\nआनकाः पणवाश्चैव गोमुखाश्चार्धचन्द्रिकाः ।\nयवमध्या मुष्टिमध्या मर्द्दलाडिण्डिमा अपि ॥ ३,१६.४ ॥\nझर्झराश्च बरीताश्च इङ्ग्यालिङ्ग्यप्रभेदजाः ।\nउद्धकाश्चैतुहुण्डाश्च निःसाणा बर्बराः परे ॥ ३,१६.५ ॥\nहुङ्कारा काकतुण्डाश्च वाद्यभेदास्तथापरे ।\nदध्वनुः शक्तिसेनाभिराहताः समरोद्यमे ॥ ३,१६.६ ॥\nललितापरमेशान्या अङ्कुशास्त्रान्समुद्गता ।\nसंपत्करी नाम देवी चचाल सह शक्तिभिः ॥ ३,१६.७ ॥\nअनेककोटिमातङ्गतुरङ्गरथपङ्क्तिभिः ।\nसेविता तरुणादित्यपाटला संपदीश्वरी ॥ ३,१६.८ ॥\nमत्तमुद्दण्डसंग्रामरसिकं शैलसन्निभम् ।\nरणकोलाहलं नाम सारुरोह मतङ्गजम् ॥ ३,१६.९ ॥\nतामन्वगा ययौ सेना महती धोरराविणी ।\nलोलाभिः केतुमालाभिरुल्लिखन्ती धनाधनात् ॥ ३,१६.१० ॥\nतस्याश्च संपन्नाथायाः पीनस्तनसुसंकटः ।\nकण्टको घनसंनाहो रुरुचे वक्षसिस्थितः ॥ ३,१६.११ ॥\nकंपमाना खड्गलता व्यरुचत्तत्करे धृता ।\nकुटिला कालनाथस्य भृकुटीव भयङ्करा ॥ ३,१६.१२ ॥\nउत्पातवातसंपाताच्चलिता इव पर्वताः ।\nतामन्वगा ययुः कोटिसंख्याकाः कुञ्जरोत्तमाः ॥ ३,१६.१३ ॥\nअथ श्रीललितादेव्या श्रीपाशायुधसंभवा ।\nअतित्वरितविक्रान्तिरश्वारूढाचलत्पुरः ॥ ३,१६.१४ ॥\nतया सह हयप्रायं सैन्यं हेषातरङ्गितम् ।\nव्यचरत्खुरकुद्दालविदारितमहीतलम् ॥ ३,१६.१५ ॥\nवनायुजाश्च कांबोजाः पारदाः सिंधुदेशजाः ।\nटङ्कणाः पर्वतीयाश्च पारसीकास्तथा परे ॥ ३,१६.१६ ॥\nअजानेया घट्टधरा दरदाः काल वन्दिजाः ।\nवाल्मीकयावनोद्भूता गान्धर्वाश्चाथ ये हयाः ॥ ३,१६.१७ ॥\nप्राग्देशजाताः कैराता प्रान्तदेशोद्भवास्तथा ।\nविनीताः साधुवोढारो वेगिनः स्थिरचेतसः ॥ ३,१६.१८ ॥\nस्वामिचित्तविशेषज्ञा महायुद्धसहिष्णवः ।\nलक्षणैर्बहुभिर्युक्ता जितक्रोधा जितश्रमाः ॥ ३,१६.१९ ॥\nपञ्चधारासु शक्षढ्या विनीताश्च प्लवान्विताः ॥ ३,१६.२० ॥\nफलशुक्तिश्रिया युक्ताः श्वेतशुक्तिसमन्विताः ।\nदेवपद्मं देवमणिं देवस्वस्तिकमेव च ॥ ३,१६.२१ ॥\nअथ स्वस्तिकशुक्तिश्च गडुरं पुष्पगण्डिकाम् ।\nएतानि शुभलक्ष्माणि ज्यराज्यप्रदानि च ।\nवहन्तो वातजवना वाजिनस्तां समन्वयुः ॥ ३,१६.२२ ॥\nअपराजितनामानमतितेजस्विनं चलम् ।\nअत्यन्तोत्तुङ्गवर्ष्माणं कविकाविलसन्मुखम् ॥ ३,१६.२३ ॥\nपार्श्वद्वयेऽपि पतितस्फुरत्केसरमण्डलम् ।\nस्थूलवालधिविक्षेपक्षिप्यमाणपयोधरम् ॥ ३,१६.२४ ॥\nजङ्घाकाण्डसमुन्नद्धमणिकिङ्किणिभासुरम् ।\nवादयन्तमिवोच्चण्डैः खुरनिष्ठुरकुट्टनैः ॥ ३,१६.२५ ॥\nभूमण्डलमहावाद्यं विजयस्य समृद्धये ।\nघोषमाणं प्रति मुहुः संदर्शितगतिक्रमम् ॥ ३,१६.२६ ॥\nआलोलचामरव्याजाद्वहन्तं पक्षती इव ।\nभाण्डैर्मनोहरैर्युक्तं घर्घरीजालमण्डितम् ॥ ३,१६.२७ ॥\nएषां घोषस्य कपटाद्धुङ्कुर्वतीमि वासुरान् ।\nअश्वारूढा महादेवी समारूढा हयं ययौ ॥ ३,१६.२८ ॥\nचतुर्भिर्वाहुभिः पाशमङ्कुशं वेत्रमेव च ।\nहयवल्गां च दधती बहुविक्रमशोभिनी ॥ ३,१६.२९ ॥\nतरुणादित्यसङ्काशा ज्वलत्काञ्चीतरङ्गिणी ।\nसञ्चचाल हयारूढा नर्तयन्तीव वाजिनम् ॥ ३,१६.३० ॥\nअथ श्रीदण्डनाथाया निर्याणपटहध्वनिः ।\nउद्दण्डसिन्धुनिस्वानश्चकार बधिरं जगत् ॥ ३,१६.३१ ॥\nवज्रबाणैः कठोरैश्चभिन्दन्त्यः ककुभो दश ।\nअन्युद्धतभुजाश्मानः शक्तयः काश्चिदुच्छ्रिताः ॥ ३,१६.३२ ॥\nकाश्चिच्छ्रीदण्डनाथायाः सेनानासीरसङ्गताः ।\nखड्गं फलकमादाय पुप्लुवुश्चण्डसक्तयः ॥ ३,१६.३३ ॥\nअत्यन्तसैन्यसम्बाधं वेत्रसंताडनैः शतैः ।\nनिवारयन्त्यो वेत्रिण्यो व्युच्छलन्ति स्मशक्तयः ॥ ३,१६.३४ ॥\nअथ तुङ्गध्वजश्रेणीर्महिषाङ्का मृगाङ्किकाम् ।\nसिहाङ्काश्चैव बिभ्राणाः शक्तयो व्यचलन्पुरा ॥ ३,१६.३५ ॥\nततः श्रीदण्डनाथायाः श्वेतच्छत्रं सहस्रशः ।\nस्फुरत्कराः प्रचलिताः शक्तयः काश्चिदाददुः ॥ ३,१६.३६ ॥\nइति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने ससेनविजययात्रा नाम षोडशोऽध्यायः"
  }
]
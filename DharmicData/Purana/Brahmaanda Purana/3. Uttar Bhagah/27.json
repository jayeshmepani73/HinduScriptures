[
  {
    "text": "अथ नष्टेषु पुत्रेषु शोकानलपरिप्लुतः ।\nविललाप स दैत्येन्द्रो मत्वा जातं कुलक्षयम् ॥ ३,२७.१ ॥"
  },
  {
    "text": "हा पुत्रा हा गुणोदारा हा मदेकपरायणाः ।\nहा मन्नेत्रसुधापूरा हा मत्कुलविवर्धनाः ॥ ३,२७.२ ॥"
  },
  {
    "text": "हा समस्तसुरश्रेष्ठमदभञ्जनतत्पराः ।\nहा समस्तसुरस्त्रीणामन्तर्मोहनमन्मथाः ॥ ३,२७.३ ॥"
  },
  {
    "text": "दिशत प्रीतिवाचं मे ममाङ्के वल्गताधुना ।\nकिमिदानीमिमं तातमवमुच्य सुखं गताः ॥ ३,२७.४ ॥"
  },
  {
    "text": "युष्मान्विना न शोभन्ते मम राज्यानि पुत्रकाः ।\nरिक्तानि मम गेहानि रिक्ता राजसभापि मे ॥ ३,२७.५ ॥"
  },
  {
    "text": "कथमेवं विनिःशेषं हतायूयं दुराशयाः ।\nअप्रधृष्यभुजासत्त्वान्भवतो मत्कुलाङ्कुरान् ।\nकथमेकपदे दुष्टा वनिता संगरेऽवधीत् ॥ ३,२७.६ ॥"
  },
  {
    "text": "मम नष्टानि सौख्यानि मम नष्टाः कुलस्त्रियः ।\nइतः परं कुले क्षीणे साहसानि सुखानि च ॥ ३,२७.७ ॥"
  },
  {
    "text": "भवतः सुकृतैर्लब्ध्वा मम पूर्वजनुःकृतैः ।\nनाशोऽयं भवतामद्य जातो नष्टस्ततोऽस्म्यहम् ॥ ३,२७.८ ॥"
  },
  {
    "text": "हा हतोऽस्मि विपन्नोऽस्मि मन्दभाग्योऽस्मि पुत्रकाः ।\nइति शोकात्स पर्यस्यन्प्रलपन्मुक्तमूर्धजः ।\nमूर्च्छया लुप्तहृदयो निष्पपात नुपासनात् ॥ ३,२७.९ ॥"
  },
  {
    "text": "विशुक्रश्च विषङ्गश्च कुटिलाक्षश्च संसदि ।\nभण्डमाश्वासयामासुर्दैवस्य कुटिलक्रमैः ॥ ३,२७.१० ॥"
  },
  {
    "text": "विशुक्र उवाच\nदेवकि प्राकृत इव प्राप्तः शोकस्य वश्यताम् ।\nलपसि त्वे प्रति सुतान्प्राप्तमृत्यून्महाहवे ॥ ३,२७.११ ॥"
  },
  {
    "text": "धर्मवान्विहितः पन्था वीराणामेष शाश्वतः ।\nअशोच्यमाहवे मृत्युं प्राप्नुवन्ति यदर्हितम् ॥ ३,२७.१२ ॥"
  },
  {
    "text": "एतदेव विनाशाय शल्यवद्बाधते मनः ।\nयत्स्त्री समागत्य हठान्नि हन्ति सुभटान्रणे ॥ ३,२७.१३ ॥"
  },
  {
    "text": "इत्युक्ते तेन दैत्येन पुत्रशोको व्यमुच्यत ।\nभण्डेन चण्डकालाग्निसदृशः क्रोध आदधे ॥ ३,२७.१४ ॥"
  },
  {
    "text": "स कोशात्क्षिप्रमुद्धृत्य खड्गमुग्रं यमोपमम् ।\nविस्फारिताक्षियुगलो भृशं जज्वाल तेजसा ॥ ३,२७.१५ ॥"
  },
  {
    "text": "इदानीमेव तां दुष्टां खड्गेनानेन खण्डशः ।\nशकलीकृत्य समरे श्रमं प्राप्स्यामि बन्धुभिः ॥ ३,२७.१६ ॥"
  },
  {
    "text": "इति रोषस्खलद्वर्णः श्वसन्निव भुजङ्गमः ।\nखड्गं विधुन्वन्नुत्थाय प्रचचाला तिमत्तवत् ॥ ३,२७.१७ ॥"
  },
  {
    "text": "तं निरुध्य च संभ्रान्ताः सर्वे दानवपुङ्गवाः ।\nवाचमूचुरतिक्रोधाज्ज्वलन्तो ललितां प्रति ॥ ३,२७.१८ ॥"
  },
  {
    "text": "न तदर्थे त्वया कार्यः स्वामिन्संभ्रम ईदृशः ।\nअस्माभिः स्वबलैर्युक्तै रणोत्साहो विधीयते ॥ ३,२७.१९ ॥"
  },
  {
    "text": "भवदाज्ञालवं प्राप्य समस्तभुवनं हठात् ।\nविमर्द्दयितुमीशाः स्मः किमु तां मुग्धभामिनीम् ॥ ३,२७.२० ॥"
  },
  {
    "text": "किं चूषयामः सप्ताब्धीन्क्षोदयामोऽथ वा गिरीन् ।\nअधरोत्तरमेवैतत्त्रैलोक्यं करवाम वा ॥ ३,२७.२१ ॥"
  },
  {
    "text": "छिनदाम सुरान्सर्वान्भिनदाम तदालयान् ।\nपिन्षाम हरित्पालानाज्ञां देहि महामते ॥ ३,२७.२२ ॥"
  },
  {
    "text": "इत्युदीरित माकर्ण्य महाहङ्कारगर्वितम् ।\nउवाच वचनं क्रुद्धः प्रतिघारुणलोचनः ॥ ३,२७.२३ ॥"
  },
  {
    "text": "विशुक्र भवता गत्वा मायान्तार्हितवर्ष्मणा ।\nजयविघ्नं महायन्त्रं कर्त्तव्यं कटके द्विषाम् ॥ ३,२७.२४ ॥"
  },
  {
    "text": "इति तस्य वचः श्रुत्वा विशुक्रो रोषरूषितः ।\nमायातिरोहितवपुर्जगाम ललिताबलम् ॥ ३,२७.२५ ॥"
  },
  {
    "text": "तस्मिन्प्रयातुमुद्युक्ते सुर्योऽस्तं समुपागतः ।\nपर्यस्तकिरणस्तोमपाटलीकृतदिङ्मुखः ॥ ३,२७.२६ ॥"
  },
  {
    "text": "अनुरागवती संध्या प्रयान्तं भानुमालिनम् ।\nअनुवव्राज पातालकुञ्जे रन्तुमिवोत्सुका ॥ ३,२७.२७ ॥"
  },
  {
    "text": "वेगात्प्रपततो भानोर्देहसंगात्समुत्थिताः ।\nचरमाब्धेरिव पयःकणास्तारा विरेजिरे ॥ ३,२७.२८ ॥"
  },
  {
    "text": "अथाससाद बहुलं तमः कज्जलमेचकम् ।\nसार्थं कर्त्तुमिवोद्युक्तं सवर्णस्यासिदुर्धिया ॥ ३,२७.२९ ॥"
  },
  {
    "text": "मायारथं समारूढो गूढशर्वरसंवृतः ।\nअदृश्यवपुरापेदे ललिताकटकं खलः ॥ ३,२७.३० ॥"
  },
  {
    "text": "तत्र गत्वा ज्वलज्ज्वालं वह्निप्राकारमण्डलम् ।\nशतयोजनविस्तारामालोकयत्दुर्मतिः ॥ ३,२७.३१ ॥"
  },
  {
    "text": "परितो विभ्रमञ्शालमवकाशमवाप्नुवन् ।\nदक्षिणं द्वारमासाद्य निदध्यौ क्षणमुद्धतः ॥ ३,२७.३२ ॥"
  },
  {
    "text": "तत्रापश्यन्महासत्त्वास्सावधाना धृतायुधाः ।\nआरूढयानाः सनद्धवर्माणो द्वारदेशतः ॥ ३,२७.३३ ॥"
  },
  {
    "text": "स्तंभिनीप्रमुखाः शक्तीर्विशत्यक्षौहिणीयुताः ।\nसर्वदा द्वाररक्षार्थं निर्दिष्टा दण्डनाथया ॥ ३,२७.३४ ॥"
  },
  {
    "text": "विलोक्य विस्मयाविष्टो विचार्य च चिरं तदा ।\nशालस्य बहिरेवासौ स्थित्वा यन्त्रं समातनोत् ॥ ३,२७.३५ ॥"
  },
  {
    "text": "गव्यूतिमात्रकायामे तत्समानप्रविस्तरे ।\nशिलापट्टे सुमहति प्रालिखद्यन्त्रमुत्तमम् ॥ ३,२७.३६ ॥"
  },
  {
    "text": "अष्टदिक्ष्वष्टशूलेन संहाराक्षरमौलिना ।\nअष्टभिर्दैवतैश्चैव युक्तं यन्त्रं समालिखत् ॥ ३,२७.३७ ॥"
  },
  {
    "text": "अलसा कृपणा दीना नितन्द्राच प्रमीलिका ।\nक्लीबा च निरहङ्कारा चेत्यष्टौ देवताः स्मृताः ॥ ३,२७.३८ ॥"
  },
  {
    "text": "देवताष्टकमेतश्च शूलाष्टकपुटोपरि ।\nनियोज्य लिखितं यन्त्रं मायावी सममन्त्रयत् ॥ ३,२७.३९ ॥"
  },
  {
    "text": "पूजां विधाय मन्त्रस्य बलिभिश्छागलादिभिः ।\nतद्यन्त्रं चारिकटके प्राक्षिपत्समरेऽसुरः ॥ ३,२७.४० ॥"
  },
  {
    "text": "पाकारस्य बहिर्भागे वर्तिना तेन दुर्धिया ।\nक्षिप्तमुल्लङ्घ्य च रणे पपात कटकान्तरे ॥ ३,२७.४१ ॥"
  },
  {
    "text": "तद्यन्त्रस्य विकारेण कटकस्थास्तुशक्तयः ।\nविमुक्तशस्त्रसंन्यासमास्थिता दीनमानसाः ॥ ३,२७.४२ ॥"
  },
  {
    "text": "किं हतैरसुरैः कार्यं शस्त्राशस्त्रिक्रमैरलम् ।\nजयसिद्धफलं किं वा प्राणिहिंसा च पापदा ॥ ३,२७.४३ ॥"
  },
  {
    "text": "अमराणां कृते कोऽयं किमस्माकं भविष्यति ।\nवृथा कलकलं कृत्वा न फलं युद्धकर्मणा ॥ ३,२७.४४ ॥"
  },
  {
    "text": "का स्वामिनी महाराज्ञी का वासौ दण्डनायिका ।\nका वा सा मन्त्रिणी श्यामा भृत्यत्वं नोऽथ कीदृशम् ॥ ३,२७.४५ ॥"
  },
  {
    "text": "इह सर्वाभिरस्माभिर्भृत्यभूताभिरेकिका ।\nवनिता स्वामिनीकृत्ये किं फलं मोक्ष्यते परम् ॥ ३,२७.४६ ॥"
  },
  {
    "text": "परेषां मर्मभिदुरैरायुधैर्न प्रयोजनम् ।\nयुद्धं शाम्यतु चास्माकं देहशस्त्रक्षतिप्रदम् ॥ ३,२७.४७ ॥"
  },
  {
    "text": "युद्धे च मरणं भावि वृथा स्युर्जीवितानि नः ।\nयुद्धे मृत्युर्भवेदेव इति तत्र प्रमैव का ॥ ३,२७.४८ ॥"
  },
  {
    "text": "उत्साहेन फलं नास्ति निद्रैवैका सुखावहा ।\nआलस्यसदृशं नास्ति चित्तविश्रान्तिदायकम् ॥ ३,२७.४९ ॥"
  },
  {
    "text": "एतादृशीश्च नो ज्ञात्वा सा राज्ञी किं करिष्यति ।\nतस्या राज्ञीत्वमपि नः समवायेन कल्पितम् ॥ ३,२७.५० ॥"
  },
  {
    "text": "एवं चोपेक्षितास्माभिः सा विनष्टबला भवेत् ।\nनष्ट सत्त्वा च सा राज्ञी कान्नः शिक्षां करिष्यति ॥ ३,२७.५१ ॥"
  },
  {
    "text": "एवमेव रणारंभं विमुच्य विधुतायुधाः ।\nशक्तयो निद्रया द्वारे घूर्णमाना इवाभवन् ॥ ३,२७.५२ ॥"
  },
  {
    "text": "सर्वत्र मान्द्यं कार्येषु महदालस्यमागतम् ।\nशिथिलं चाभवत्सर्वं शक्तीनां कटकं महत् ॥ ३,२७.५३ ॥"
  },
  {
    "text": "जयविघ्नं महायन्त्रमिति कृत्वा स दानवः ॥ ३,२७.५४ ॥"
  },
  {
    "text": "निर्विद्य तत्प्रभावेण कटकं प्रमिमन्थिषुः ।\nद्वितीययुद्धदिवसस्यार्धरात्रे गते सति ॥ ३,२७.५५ ॥"
  },
  {
    "text": "निस्मृत्य नगराद्भूयस्त्रिंशदक्षौहिणीवृतः ।\nआजगाम पुनर्दैत्यो विशुक्रः कटकं द्विषाम् ॥ ३,२७.५६ ॥"
  },
  {
    "text": "अश्रूयन्त ततस्तस्य रणनिःसाणनिस्वनाः ।\nतथापि ता निरुद्योगाः शक्तयः कटकेऽभवन् ॥ ३,२७.५७ ॥"
  },
  {
    "text": "तदा महानुभावत्वाद्विकारैर्विघ्नयन्त्रजैः ।\nअस्पृष्टे मन्त्रिणीदण्डनाथे चिन्तामवा पतुः ॥ ३,२७.५८ ॥"
  },
  {
    "text": "अहो बत महत्कष्टमिदमापतितं भयम् ।\nकस्य वाथ विकारेण सैनिका निर्गतोद्यमाः ॥ ३,२७.५९ ॥"
  },
  {
    "text": "निरस्तायुधसंरंभा निद्रातन्द्राविघूर्णिताः ।\nन मानयन्ति वाक्यानि रार्चयन्ति महेश्वरीम् ।\nऔदासीन्यं वितन्वन्ति शक्तयो निस्पृहा इमाः ॥ ३,२७.६० ॥"
  },
  {
    "text": "इति ते मन्त्रिणीदण्डनाथे चिन्तापरायणे ।\nचक्रस्यन्दनमारूढे महाराज्ञीं समूचतुः ॥ ३,२७.६१ ॥"
  },
  {
    "text": "मन्त्रिण्युवाच\nदेवि सक्य विकारोऽयं शक्तयो विगतोद्यमाः ।\nन शृण्वन्ति महाराज्ञि तवाज्ञां विश्वपालिताम् ॥ ३,२७.६२ ॥"
  },
  {
    "text": "अन्योन्यं च विरक्तास्ताः पराच्यः सर्वकर्मसु ।\nनिद्रातन्द्रामुकुलिता दुर्वाक्यानि वितन्वते ॥ ३,२७.६३ ॥"
  },
  {
    "text": "का दण्डिनी मन्त्रिणी का महाराज्ञीति का पुनः ।\nयुद्धं च कीदृशमिति क्षेपं भूरि वितन्वते ॥ ३,२७.६४ ॥"
  },
  {
    "text": "अस्मिन्नेवान्तरे शत्रुरागच्छति महाबलः ।\nउद्दण्डभेरीनिस्वानैर्विभिन्दन्निव रोदसी ॥ ३,२७.६५ ॥"
  },
  {
    "text": "अत्र यत्प्राप्तरूपं तन्महाराज्ञि प्रपद्यताम् ।\nइत्युक्त्वा सह दण्डिन्या मन्त्रिणी प्रणतिं व्यधात् ॥ ३,२७.६६ ॥"
  },
  {
    "text": "ततः सा ललिता देवी कामेश्वरमुखं प्रति ।\nदत्तदृष्टडिः समहसदतिरक्तरदावलिः ॥ ३,२७.६७ ॥"
  },
  {
    "text": "तस्याः स्मितप्रभापुञ्जे कुञ्जराकृतिमान्मुखे ।\nकटक्रोडगलद्दानः कश्चिदेव व्यजृंभत ॥ ३,२७.६८ ॥"
  },
  {
    "text": "जपापटलपाटल्यो बालचन्द्रवपुर्धरः ।\nबीजपूरगदामिक्षुचापं शूलं सुदर्शनम् ॥ ३,२७.६९ ॥"
  },
  {
    "text": "अब्जपाशोत्पलव्रीहिमञ्जरीवरदां कुशान् ।\nरत्नकुंभं च दशभिः स्वकैर्हस्तैः समुद्वहन् ॥ ३,२७.७० ॥"
  },
  {
    "text": "तुन्दिलश्चन्द्रचूडालो मन्द्रबृंहितनिस्वनः ।\nसिद्धिलक्ष्मीसमाश्लिष्टः प्रणनाम महेश्वरीम् ॥ ३,२७.७१ ॥"
  },
  {
    "text": "तया कृताशीः स महान्गणनाथो गजाननः ।\nजयविघ्नमहायन्त्रंभेत्तुं वेगाद्विनिर्ययौ ॥ ३,२७.७२ ॥"
  },
  {
    "text": "अन्तरेवहि शालस्य भ्रमद्दन्तावलाननः ।\nनिभृतं कुत्रचिल्लग्नं जयविघ्नं व्यलोकयत् ॥ ३,२७.७३ ॥"
  },
  {
    "text": "स देवो घोरनिर्घातैर्दुःसहैर्दन्तपातनैः ।\nक्षणाच्चूर्मीकरोति स्म जयविघ्नमहाशिलाम् ॥ ३,२७.७४ ॥"
  },
  {
    "text": "तत्र स्थिताभिर्दुष्टाभिर्देवताभिः सहैव सः ।\nपरागशेषतां नीत्वा तद्यन्त्रं प्रक्षिपद्दिवि ॥ ३,२७.७५ ॥"
  },
  {
    "text": "ततः किलकिलारावं कृत्वाऽलस्यविवर्जिताः ।\nउद्यताः समरं कर्तुं शक्तयः शस्त्रपाणयः ॥ ३,२७.७६ ॥"
  },
  {
    "text": "स देतिवदनः कण्ठकलिताकुण्ठनिस्वनः ।\nजययन्त्रं हि तत्सृष्टं तथा रात्रौ व्यनाशयत् ॥ ३,२७.७७ ॥"
  },
  {
    "text": "इमं वृत्तान्तमाकर्ण्य भण्डः स क्षोभमाययौ ।\nससर्जय बहूनात्मरूपान्दन्तावलाननान् ॥ ३,२७.७८ ॥"
  },
  {
    "text": "ते कटक्रोडविगलन्मदसौरभचञ्चलैः ।\nचञ्चरीककुलैरग्रे गीयमानमहोदयाः ॥ ३,२७.७९ ॥"
  },
  {
    "text": "स्फुरद्दाडिमकिञ्जल्कविक्षेपकररोचिषः ।\nसदा रत्नाकरानेकहेलया पातुमुद्यताः ॥ ३,२७.८० ॥"
  },
  {
    "text": "आमोदप्रमुखा ऋद्धिमुख्यशक्तिनिषेविताः ।\nआमोदश्च प्रमोदश्च मुमुखो दुर्मुखस्तथा ॥ ३,२७.८१ ॥"
  },
  {
    "text": "अरिघ्नो विघ्नकर्त्ता च षडेते विघ्ननायकाः ।\nते सप्तकोटिसंख्यानां हेरंबाणामधीश्वराः ॥ ३,२७.८२ ॥"
  },
  {
    "text": "ते पुरश्चलितास्तस्य महागणपते रणे ।\nअग्निप्राकारवलयाद्विनिर्गत्य गजाननाः ॥ ३,२७.८३ ॥"
  },
  {
    "text": "क्रोधहुङ्कारतुमुलाः प्रत्य पद्यन्त दानवान् ।\nपुनः प्रचण्डफूत्कारबधिरीकृतविष्टपाः ॥ ३,२७.८४ ॥"
  },
  {
    "text": "पपात दैत्यसैन्येषु गणचक्रचमूगणः ।\nअच्छिदन्निशितैर्बाणैर्गणनाथः स दानवान् ॥ ३,२७.८५ ॥"
  },
  {
    "text": "गणनाथेन तस्याभूद्विशुक्रस्य महौजसः ।\nयुद्धमुद्धतहुङ्कारभिन्नकार्मुकनिःस्वनम् ॥ ३,२७.८६ ॥"
  },
  {
    "text": "भ्रुकुटी कुटिले चक्रे दष्टोष्ठमतिपाटलम् ।\nविशुक्रो युधि बिभ्राणः समयुध्यत तेन सः ॥ ३,२७.८७ ॥"
  },
  {
    "text": "शस्त्राघट्टननिस्वानैर्हुंकारैश्च सुरद्विषाम् ।\nदैत्यसप्तिखुरक्रीडत्कुद्दालीकूटनिस्वनैः ॥ ३,२७.८८ ॥"
  },
  {
    "text": "फेत्कारैश्च गचेन्द्राणां भयेनाक्रन्दनैरपि ।\nहेषया च हयश्रेण्या रथचक्रस्वनैरपि ॥ ३,२७.८९ ॥"
  },
  {
    "text": "धनुषां गुणनिस्स्वानैश्चक्रचीत्करणैरपि ॥ ३,२७.९० ॥"
  },
  {
    "text": "शरसात्कारघोषैश्च वीरभाषाकदंबकैः ।\nअट्टहासैर्महेन्द्राणां सिंहनादैश्चभूरिशः ॥ ३,२७.९१ ॥"
  },
  {
    "text": "क्षुभ्यद्दिगन्तरं तत्र ववृधे युद्धमुद्धतम् ।\nत्रिंशदक्षौहिणी सेना विशुक्रस्य दुरात्मनः ॥ ३,२७.९२ ॥"
  },
  {
    "text": "प्रत्येकं योधया मासुर्गणनाथा महारथाः ।\nदन्तैर्मर्म विभिन्दन्तो विष्टंयतश्च शुण्डया ॥ ३,२७.९३ ॥"
  },
  {
    "text": "क्रोधयन्तः कर्णतालैः पुष्कलावर्त्तकोपमैः ।\nनासाश्वासैश्च परुषैर्विक्षिपन्तः पताकिनीम् ॥ ३,२७.९४ ॥"
  },
  {
    "text": "उरोभिर्मर्दयन्तश्च शैलवप्रसमप्रभैः ।\nपिंषन्तश्च पदाघातैः पीनैर्घ्नन्तस्तथोदरैः ॥ ३,२७.९५ ॥"
  },
  {
    "text": "विभिन्दन्तश्च शूलेन कृत्तन्तश्चक्रपातनैः ।\nशङ्खस्वनेन महता त्रासयन्तो वरूथिनीम् ॥ ३,२७.९६ ॥"
  },
  {
    "text": "गणनाथमुखोद्भूता गजवक्राः सहस्रशः ।\nधूलीशेषं समस्तं तत्सैन्यं चक्रुर्महोद्यताः ॥ ३,२७.९७ ॥"
  },
  {
    "text": "अथ क्रोधसमाविष्टो निजसैन्यपुरोगमः ।\nप्रेषयामास देवस्य गजासुर मसौ पुनः ॥ ३,२७.९८ ॥"
  },
  {
    "text": "प्रचण्डसिंहनादेन गजदैत्येन दुर्धिया ।\nसप्ताक्षौहिणियुक्तेन युयुधे स गणेश्वरः ॥ ३,२७.९९ ॥"
  },
  {
    "text": "हीयमानं समालोक्य गजासुरभुजाबलम् ।\nवर्धमानं च तद्वीर्यं विशुक्रः प्रपलायितः ॥ ३,२७.१०० ॥"
  },
  {
    "text": "स एक एव वीरेद्रः प्रचलन्नाखुवाहनः ।\nसप्ताक्षौहिणिकायुक्तं गजासुरममर्दयत् ॥ ३,२७.१०१ ॥"
  },
  {
    "text": "गजासुरे च निहते विशुक्रे प्रपलायिते ।\nललितान्तिकमापेदे महागमपतिर्मृधात् ॥ ३,२७.१०२ ॥"
  },
  {
    "text": "कालरात्रिश्च दैत्यानां सा रात्रिर्विरतिं गता ।\nललिता चाति मुदिता बभूवास्य पराक्रमैः ॥ ३,२७.१०३ ॥"
  },
  {
    "text": "विततार महाराज्ञीप्रीयमाणा गणेशितुः ।\nसर्वदैवतपूजायाः पूर्वपूज्यत्वमुत्तमम् ॥ ३,२७.१०४ ॥"
  },
  {
    "text": "इति श्रीब्रह्माण्डपुराणे उत्तरभागे हयग्रीवागस्त्यसंवादे ललितोपाख्याने गणनाथपराक्रमो नाम सप्तविंशोऽध्यायः"
  }
]
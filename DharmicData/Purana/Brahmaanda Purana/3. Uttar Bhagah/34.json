[
  {
    "text": "अगस्त्य उवाच\nषोडशावरणं चक्रं किं तद्रुद्राधिदैवतम् ।\nतत्र स्थिताश्च रुद्राः के केन नाम्ना प्रकीर्तिताः ॥ ३,३४.१ ॥\nकेष्वावरणबिंबेषु किन्नामानो वसंति ते ।\nयौगिकं रौढिकं नाम तेषां ब्रूहि कृपानिधे ॥ ३,३४.२ ॥\nहयग्रीव उवाच\nतत्र रुद्रालयः प्रोक्तो मुक्ताजालकनिर्मितः ।\nपञ्चयोजनविस्तारस्तत्संख्यायामशोभितः ॥ ३,३४.३ ॥\nषोडशावरणैर्युक्तो मध्यपीठमनोहरः ।\nमध्यपीठे महारुद्रो ज्वलन्मन्युस्त्रिलोचनः ॥ ३,३४.४ ॥\nसज्जकार्मुकहस्तश्च सर्वदा वर्तते मुने ।\nत्रिकोणे कथिता रुद्रास्त्रय एव घटोद्भव ॥ ३,३४.५ ॥\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>हिरण्यबाहुः सेनानीर्दिशांपतिरथापरः ॥ ३,३४.६ ॥\nवृक्षाश्च हरिकेशाश्च तथा पशुपतिः परः ।\nशष्पिञ्जरस्त्विषीमांश्च पथीनां पतिरेव च ॥ ३,३४.७ ॥\nएते षट्कोणगाः किं च बभ्रुशास्त्वष्टकोणके ।\nविव्याध्यन्नपतिश्चैव हरिकेशोपवीतिनौ ॥ ३,३४.८ ॥\nपुष्टानां पतिरप्यन्यो भवो हेतिस्तथैव च ।\nदशपत्रे त्वावरणे प्रथमो जगतां पतिः ॥ ३,३४.९ ॥\nरुद्रातताविनौ क्षेत्रपतिः सूतस्तथापरः ।\nअहं त्वन्यो वनपती रोहितः स्थपतिस्तथा ॥ ३,३४.१० ॥\nवृक्षाणां पतिरप्यन्यश्चैते सज्जशरासनाः ।\nमन्त्री च वाणिजश्चैव तथा कक्षपतिः परः ॥ ३,३४.११ ॥\nभवन्तिस्तु चतुर्थः स्यात्पञ्चमो वारिवस्ततः ।\nओषधीनां पतिश्चैव षष्ठः कलशसंभव ॥ ३,३४.१२ ॥\nउच्चैर्घोषाक्रन्दयन्तौ पतीनां च पतिस्तथा ।\nकृत्स्नवीतश्च धावंश्च सत्त्वानां पतिरेव च ॥ ३,३४.१३ ॥\nएते द्वादश पत्रस्थाः पञ्चमावरणस्थिताः ।\nसहमानश्च निर्व्याधिरव्याधीनां पतिस्तथा ॥ ३,३४.१४ ॥\nककुभश्च निषङ्गी च स्तेनानां च पतिस्तथा ।\nनिचेरुश्चेति विज्ञेयाः षष्ठावरणदेवताः ॥ ३,३४.१५ ॥\nअधः परिचरोऽरण्यः पतिः किं च सृकाविषः ।\nजिघांसंतो मुष्णतां च पतयः कुंभसंभव ॥ ३,३४.१६ ॥\nअसीमन्तश्च सुप्राज्ञस्तथा नक्तञ्चरो मुने ।\nप्रकृतीनां पतिश्चैव उष्णीषी च गिरेश्चरः ॥ ३,३४.१७ ॥\nकुलुञ्चानां पतिश्चैवेषुमन्तः कलशोद्भव ।\nधन्वाविदश्चातन्वानप्रतिपूर्वदधानकाः ॥ ३,३४.१८ ॥\nआयच्छतः षोडशैते षोडशारनिवासिनः ।\nविसृजन्तस्तथास्यन्तो विध्यन्तश्चापि सिंधुप ॥ ३,३४.१९ ॥\nआसीनाश्च शयानाश्च यन्तो जाग्रत एव च ।\nतिष्ठन्तश्चैव धावन्तः सभ्याश्चैव समाधिपाः ॥ ३,३४.२० ॥\nअश्वाश्चैवाश्वपतय अव्याधिन्यस्तथैव च ।\nविविध्यन्तो गणाध्यक्षा बृहन्तो विन्ध्यमर्द्दन ॥ ३,३४.२१ ॥\nगृत्सश्चाष्टादशविधा देवता अष्टमावृतौ ।\nअथ गृत्साधिपतयो व्राता व्राताधिपास्तथा ॥ ३,३४.२२ ॥\nगणाश्च गणपाश्चैव विश्वरूपा विरूपकाः ।\nमहान्तः क्षुल्लकाश्चैव रथिनश्चारथाः परे ॥ ३,३४.२३ ॥\nरथाश्च रथपत्त्याख्याः सेनाः सेनान्य एव च ।\nक्षत्तारः संग्रहीतारस्तक्षाणो रथकारकाः ॥ ३,३४.२४ ॥\nकुलालश्चेति रुद्रास्ते नवमावृतिदेवताः ।\nकर्माराश्चैव पुञ्जिष्ठा निषादाश्चेषुकृद्गणाः ॥ ३,३४.२५ ॥\nधन्वकारा मृगयवः श्वनयः श्वान एव च ।\nअश्वाश्चैवश्वपतयो भवो रुद्रो घटोद्भव ॥ ३,३४.२६ ॥\nशर्वः पशुपतिर्नीलग्रीवश्च शितिकण्ठकः ।\nकपर्दी व्युप्तकेशश्च सहस्राक्षस्तथापरः ॥ ३,३४.२७ ॥\nशतधन्वा च गिरिशः शिपिविष्टश्च कुंभज ।\nमीढुष्टम इति प्रोक्ता रुद्रा दशमशालगाः ॥ ३,३४.२८ ॥\nअथैकादशचक्रस्था इषुमद्ध्रस्ववामनाः ।\nबृहंश्च वर्षीयांश्चैव वृद्धः समृद्धिना सह ॥ ३,३४.२९ ॥\nअग्र्यः प्रथम आशुश्चाजिरोन्यः शीघ्रशिभ्यकौ ।\nउर्म्यावस्वन्यरुद्रौ च स्रोतस्यो दिव्य एव च ॥ ३,३४.३० ॥\nज्येष्ठश्चैव कनिष्ठश्च पूर्वजावरजौ तथा ।\nमध्यमश्चावगम्यश्च जघन्यश्च घटोद्भव ॥ ३,३४.३१ ॥\nचतुर्विंशतिराख्याता एते रुद्रा महाबलाः ।\nअथ बुध्न्यः सोम्यरुद्रः प्रतिसर्पकयाम्यकौ ॥ ३,३४.३२ ॥\nक्षेम्योवोचवखल्यश्च ततः श्लोक्यावसान्यकौ ।\nवन्यः कक्ष्यः श्रवश्चैव ततोऽन्यस्तु प्रतिश्रवः ॥ ३,३४.३३ ॥\nआशुषेणश्चाशुरथः शूरश्च तपसां निधे ।\nअवभिन्दश्च वर्मी च वरूथी बिल्मिना सह ॥ ३,३४.३४ ॥\nकवची च श्रुतश्चैव सेनो दुन्दुभ्य एव च ।\nआहनन्यश्च धृष्णुश्च ते च षड्विंशतिः स्मृताः ।\nद्वादशावरणस्थास्ते महाकाया महाबलाः ॥ ३,३४.३५ ॥\nप्रभृशाश्चैव दूताश्च प्रहिताश्च निषङ्गिणः ।\nअन्यस्त्विषुधिमानन्यस्तक्ष्णेषुश्च तथा युधि ॥ ३,३४.३६ ॥\nस्वायुधश्च सुधन्वा च स्तुत्यः पथ्यश्च कुंभज ।\nकाप्यो नाट्यस्तथा सूधः सरस्यो विन्ध्यमर्दन ॥ ३,३४.३७ ॥\nततश्चान्यो नाधमानो वेशन्तः कुप्य एव च ।\nअवधवर्ष्योऽवर्ष्यश्च मेध्यो विद्युत्य एव च ॥ ३,३४.३८ ॥\nइध्र्यातप्यौ तथा वात्यौ रेष्म्यश्चैव तथापरः ।\nवास्तव्यो वास्तुपश्चैव सोमश्चेति महाबलाः ॥ ३,३४.३९ ॥\nत्रयोदशावरणगाञ्छृणु रुद्रांश्च तान्मुने ।\nरुद्रस्ताम्रारुणः शङ्गस्तथा पशुपतिर्मुने ॥ ३,३४.४० ॥\nउग्रो भीमस्तथैवाग्रे वधदूरेवधावपि ।\nहन्ता चैव हनीयांश्च वृषश्च हरिकेशकः ॥ ३,३४.४१ ॥\nतारः शंभुर्मयोभूश्च शङ्करश्च मयस्करः ।\nशिवः शिवतरश्चैव तीर्थ्यः कुल्यस्तथैव च ।\nपार्योऽपार्यः प्रतरणस्तथा चोत्तरणो मुने ॥ ३,३४.४२ ॥\nआतर्यश्च तथा लभ्यः षष्ठः फेन्यस्तथैव च ।\nचतुर्दशावरणके कथिता रुद्रदेवताः ॥ ३,३४.४३ ॥\nसिकत्यश्च प्रवाह्यश्च तथेरिण्यस्तपोनिधे ।\nप्रपथ्यः किंशिलश्चैव क्षयणस्तदनन्तरम् ॥ ३,३४.४४ ॥\nकपर्दी च पुलस्त्यंश्च गोष्ठ्यो गृह्यस्तथैव च ।\nतल्प्यो गेह्यस्तथा काट्यो गह्वरेष्ठोरुदीपकः ॥ ३,३४.४५ ॥\nनिवेष्ट्यश्चापि पान्तव्यो रथन्यः शुक्य एव च ।\nहरीत्यलोथा लोप्याश्च उर्य्यसूर्म्यै तथा मुने ॥ ३,३४.४६ ॥\nपयेयश्च पर्णशश्च तथा वगुरमाणकः ।\nअभिघ्ननाशिदुश्चैव प्रखिदन् किरिकास्तथा ॥ ३,३४.४७ ॥\nदेवानां हृदयश्चैव द्वात्रिंशद्रुद्रदेवताः ।\nवर्तते सायुधाः प्राज्ञ नित्यं पञ्चादशावृतौ ॥ ३,३४.४८ ॥\nषोडशे त्वावरणके पूर्वादिद्वारवर्तिनः ।\nविक्षिणत्काविचिन्वत्कास्तथा निर्हतनामकाः ॥ ३,३४.४९ ॥\nआमीवक्ताश्च निष्टप्ता महारुद्रमुपासते ।\nइति षोडशशालेषु स्थितै रुद्रैः सहस्रशः ॥ ३,३४.५० ॥\nसेवितस्तु महारुद्रो ललिताज्ञाप्रवर्तकः ।\nवर्तंते जगतामृद्ध्यै मुक्ताशालेशकोणके ॥ ३,३४.५१ ॥\nशतरुद्रियसंख्याता एते रुद्रा महाबलाः ।\nललिताभक्तिसम्पन्नान्पालयन्ति दिवानिशम् ।\nअभक्तांल्ललितादेव्याः प्रत्यूहैर्योजयन्त्यमी ॥ ३,३४.५२ ॥\nइत्थं शक्रादिदिक्पाला मुक्ताशालं समाश्रिताः ।\nललितापरमेश्वर्याः सेवामेव वितन्वते ॥ ३,३४.५३ ॥\nअथ मुक्ताख्यशालस्यान्तरे मारुतयोजने ।\nशालो मारकताभिख्यश्चतुर्योजनमुच्छ्रितः ॥ ३,३४.५४ ॥\nपूर्ववद्गोपुरादीनां संस्थानैश्च सुशोभितः ।\nतत्र श्रीदण्डनाथाया दहनादिविदिग्गताः ॥ ३,३४.५५ ॥\nचत्वारो निलयाः प्रोक्ता मन्त्रिणीगृहविस्तराः ।\nगीतिचक्ररथेन्द्रस्य याः पर्वाणि समाश्रिताः ॥ ३,३४.५६ ॥\nभण्डासुरमहायुद्धे ता देव्यस्तत्र जाग्रति ।\nसर्वाः स्थल्यो मरकतश्रेणिभिः खचिताः शुभाः ॥ ३,३४.५७ ॥\nहेमतालवनाढ्याश्च सर्ववस्तुसमाकुलाः ।\nतत्र देव्यः समस्ताश्च दण्डनाथासमश्रियः ॥ ३,३४.५८ ॥\nहलोद्धर्णहलाद्धर्णमुसलाः सञ्चरन्त्यपि ।\nसंख्यातीतास्तालवृक्षा नवस्वर्णविचित्रिताः ॥ ३,३४.५९ ॥\nयोजनायतकाण्डाश्च दलैर्युक्ता विशङ्कटैः ।\nहेमत्वचोऽतिसुस्निग्धाः सच्छायाः फलभङ्गुराः ॥ ३,३४.६० ॥\nआमूलाग्रं लम्बमानास्ताला हालाघटाकुलाः ।\nवर्तन्ते दण्डनाथायाः प्रीत्यर्थं शिल्पिभिः कृताः ॥ ३,३४.६१ ॥\nतं च तालरसापूरं पीत्वापीत्वा मदाकुलाः ।\nजृंभिण्याद्याश्चक्रदेव्यो हेतुकाद्याश्च भैरवाः ॥ ३,३४.६२ ॥\nसप्तनिग्रहदेव्यश्च नृत्यन्ति मदविह्वलाः ।\nचतुर्विदिक्षु दण्डिन्या यत्रयत्र महादृशः ॥ ३,३४.६३ ॥\nतत्र पूर्वादिदिग्भागे देवीसदृशवर्चसः ।\nउन्मत्तभैरवी चैव स्वप्नेशी सर्वतोदिशम् ॥ ३,३४.६४ ॥\nनिवासो दण्डनाथायाः केवलं त्वाभिमानिकः ।\nतस्यास्तु सेवावासोऽन्यो महापद्माटवीस्थले ।\nतत्कक्षातिदवीयस्त्वान्सेवार्थं तत्र तद्गृहः ॥ ३,३४.६५ ॥\nअथो मरकताकारे शाले तत्सप्तयोजने ।\nप्राकारो विद्रुमाकारः प्रातरर्यमपाटलः ॥ ३,३४.६६ ॥\nतत्र स्थलास्तु सकला विद्रुमैरेव निर्मिताः ।\nतद्वद्विद्रुमसंकाशो ब्रह्मा नलिनविष्टरः ॥ ३,३४.६७ ॥\nब्रह्मलोकात्समागत्य सार्द्धं सर्वैर्मुनीश्वरैः ।\nसदा श्रीललितादेव्याः सेवनार्थमतन्द्रितः ॥ ३,३४.६८ ॥\nमरीच्याद्यैः प्रजासृग्भिर्वर्तते साकमब्धिप ।\nचतुर्दशापि विद्यास्ता उपविद्याः सहस्रशः ॥ ३,३४.६९ ॥\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>चतुष्षष्टिकलाश्चैव शरीरिण्यो महत्तराः ।\nप्राकारे विद्रुमाकारे ब्रह्मलोकसमाश्रिताः ।\nवर्तन्ते जगतामृद्ध्यै ललिता देवताज्ञया ॥ ३,३४.७० ॥\nअथ विद्रुमशालस्यान्तरे मारुतयोजने ।\nमाणिक्यमण्डपस्थाने परीतः सर्वतोदिशम् ।\nवर्तते विष्णुलोकस्तु ललितासेवनोत्सुकः ॥ ३,३४.७१ ॥\nतत्र वैष्णवलोके तु विष्णुः साक्षात्सनातनः ।\nचतुर्घा दशधा चैव तथा द्वादशधा पुनः ।\nविभिन्नमूर्तिः सततं वर्तते माधवः सदा ॥ ३,३४.७२ ॥\nभण्डासुरमहायुद्धे ये श्रीदेवीनखोद्भवाः ।\nदशावतारदेवास्तु तेऽपि माणिक्यमण्डपे ॥ ३,३४.७३ ॥\nपूर्वकक्षान्तरेभ्यस्तु तत्कक्षायां विशेषतः ।\nउपर्याच्छादनामात्रं माणिक्यदृषदां गणैः ॥ ३,३४.७४ ॥\nतत्र कक्षान्तरे देवः शङ्खचक्रगदाधरः ।\nभिन्नो द्वादशमूर्त्या च पूर्वाद्याशासुरक्षति ॥ ३,३४.७५ ॥\nजाम्बूनदप्रभश्चक्री पूर्वस्यां दिशि केशवः ।\nपश्चान्नारायणः शङ्खी नीलजीमूतसंनिभः ॥ ३,३४.७६ ॥\nइन्दीवरदलश्यामो मधुमान्माधवोऽवति ।\nगोविन्दो दक्षिणे पार्श्वे धन्वी चन्द्रप्रभो महान् ॥ ३,३४.७७ ॥\nउत्तरे हलधृग्विष्णुः पद्मकिञ्जल्कसंनिभः ।\nआग्नेय्यामरविन्दाभो मुसली मधुसूदनः ॥ ३,३४.७८ ॥\nत्रिविक्रमः खड्गपाणिर्नैरृत्ये ज्वलनप्रभः ।\nवायव्यां वामनो वज्री तरुणादित्य दीप्तिमान् ॥ ३,३४.७९ ॥\nईशान्यां पुण्डरीकाभः श्रीधरः पट्टिशायुधः ।\nविद्युत्प्रभो हृषीकेशो ह्यवाच्यां दिशि मुद्गरी ॥ ३,३४.८० ॥\nपद्मनाभः शार्ङ्गपाणिः सहस्रार्कसमप्रभः ।\nमाणिक्यमण्डपस्थानमनुलोम्येन वेष्टते ॥ ३,३४.८१ ॥\nसर्वायुधः सर्वशक्तिः सर्वज्ञः सर्वतोमुखः ।\nइन्द्रगोपकसंकाशः पाशहस्तोऽपराजितः ॥ ३,३४.८२ ॥\nदामोदरस्तु सर्वात्मा ललिताभक्तिनिर्भरः ।\nमाणिक्यमण्डपस्थानं विलोमेन विवेष्टते ॥ ३,३४.८३ ॥\nइति द्वादशभिर्देहैर्भगवानम्बुजेक्षणः ।\nमाणिक्यमण्डपगतो विष्णुलोके विराजते ॥ ३,३४.८४ ॥\nअथ नानारत्नशालान्तरे मारुतयोजने ।\nसहस्रस्तम्भकं नाम मण्डपं सुमनोहरम् ॥ ३,३४.८५ ॥\nनानारत्नैस्तु खचितं नानारत्नैरलङ्कृतम् ।\nनानारत्नकृतश्शालस्तुङ्गस्तत्राभिवर्तते ॥ ३,३४.८६ ॥\nएका पङ्क्तिः सहस्रैस्तु स्तम्भस्तिर्यक्प्रवर्तते ।\nतादृशाः पङ्क्तयो बह्व्यः स्तम्भानां तु चतुर्दिशम् ॥ ३,३४.८७ ॥\nउपर्याच्छादनं चापि पूर्ववद्रत्नदारुभिः ।\nशिवलोकस्तत्र महाञ्जागर्ति स्फुरितद्युतिः ॥ ३,३४.८८ ॥\nशैवागमा मूर्तिमन्तस्तत्राष्टाविंशतिः स्मृताः ।\nनन्दिभृङ्गिमहाकालप्रमुखास्तत्र चोत्तमाः ॥ ३,३४.८९ ॥\nषड्विंशत्तत्त्वदेवाश्च गजवक्त्राः सहस्रशः ।\nशिवलोकोत्तमे तस्मिन्सहस्रस्तम्भमण्डपे ॥ ३,३४.९० ॥\nईशानः सर्वविद्यानामधिपश्चन्द्रशेखरः ।\nललिताज्ञापालकश्च ललिताज्ञाप्रवर्तकः ॥ ३,३४.९१ ॥\nललितामन्त्र जापी च नित्यमानन्दमानसः ।\nशेव्या दृष्ट्या स्वभक्तानां ललितामन्त्रसिद्धये ॥ ३,३४.९२ ॥\nअन्तर्बहिस्तमः पुञ्जनिर्भेदनपटीयसीम् ।\nमहाप्रकाशरूपां तां मेधाशक्तिं प्रकाशयन् ॥ ३,३४.९३ ॥\nसर्वज्ञः सर्वकर्ता च सहस्रस्तम्भमण्डपे ।\nवर्तमानो महादेव देवीः श्रीभक्तिनिर्भरः ।\nतत्तच्छालान्समाश्रित्य वर्तते कुम्भसंभवः ॥ ३,३४.९४ ॥\nइति श्रीब्रह्माण्डमहापुराणे उत्तरभागे हयग्रीवागस्त्य संवादे ललितोपाख्याने दिक्पालादिशिवलोकान्तरकथनं नाम चतुस्त्रिंशोऽध्यायः"
  }
]
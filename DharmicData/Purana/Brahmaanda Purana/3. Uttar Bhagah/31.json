[
  {
    "text": "अगस्त्य उवाच\nकिमिदं श्रीपुरं नाम केन रूपेण वर्तते ।\nकेन वानिर्मितं पूर्व तत्सर्वं मे निवदय ॥ ३,३१.१ ॥"
  },
  {
    "text": "कियत्प्रमाणं किं वर्णं कथयस्व मम प्रभो ।\nत्वमेव सर्वसन्देहपङ्कशोषणभास्करः ॥ ३,३१.२ ॥"
  },
  {
    "text": "हयग्रीव उवाच\nयथा चक्ररथं प्राप्य पूर्वोक्तैर्लक्षणैर्युतम् ।\nमहायागानलोत्पन्ना ललिता परमेश्वरी ॥ ३,३१.३ ॥"
  },
  {
    "text": "कृत्वा वैवाहिकीं लीलां ब्रह्माद्यैः प्रार्थिता पुनः ।\nव्यजेष्ट भण्डनामानमसुरं लोककण्टकम् ॥ ३,३१.४ ॥"
  },
  {
    "text": "तदा देवा महेन्द्राद्याः सन्तोषं बहु भेजिरे ।\nअथ कामेश्वरस्यापि ललितायाश्च शोभनम् ।\nनित्योपभोगसर्वार्थं मन्दिरं कर्तुमुत्सुकाः ॥ ३,३१.५ ॥"
  },
  {
    "text": "कुमारा ललितादेव्या ब्रह्मविष्णुमहेश्वराः ।\nवर्धकिं विश्वकर्माणं सुराणां शिल्पकोविदम् ॥ ३,३१.६ ॥"
  },
  {
    "text": "सुराणां शिल्पनं च मयं मायाविचक्षणम् ।\nआहूय कृतसत्कारानूचिरे ललिताज्ञया ॥ ३,३१.७ ॥"
  },
  {
    "text": "अधिकारिपुरुषा ऊचुः\nभो विश्वकर्मञ्छिल्पज्ञ भोभो मय महोदय ।\nभवन्तौ सर्वशास्त्रज्ञौ घटनामार्गकोविदौ ॥ ३,३१.८ ॥"
  },
  {
    "text": "संकल्पमात्रेण महाशिल्पकल्पविशारदौ ।\nयुवाभ्यां ललितादेव्या नित्यज्ञानमहोदधेः ॥ ३,३१.९ ॥"
  },
  {
    "text": "षोडशीक्षेत्रमध्येषु तत्क्षेत्रसमसंख्यया ।\nकर्तव्या श्रीनगर्यो हि नानारत्नैरलङ्कृताः ॥ ३,३१.१० ॥"
  },
  {
    "text": "यत्र षोडशधा भिन्ना ललिता परमेश्वरी ।\nविश्वत्राणाय सततं निवासं रचयिष्यति ॥ ३,३१.११ ॥"
  },
  {
    "text": "अस्माकं हि प्रियमिदं मरुतामपिच प्रियम् ।\nसर्वलोकप्रियं चैतत्तन्नाम्नैव विरच्यताम् ॥ ३,३१.१२ ॥"
  },
  {
    "text": "इति कारणदेवानां वचनं सुनिशम्य तौ ।\nविश्वकर्ममयौ नत्वा व्यभाषेतां तथास्त्विति ॥ ३,३१.१३ ॥"
  },
  {
    "text": "पुनर्नत्वा पृष्टवन्तौ तौ तान्कारण पूरुषान् ।\nकेषु क्षेत्रेषु कर्तव्याः श्रीनगर्यो महोदयाः ॥ ३,३१.१४ ॥"
  },
  {
    "text": "ब्रह्माद्याः परिपृष्टास्ते प्रोचुस्तौ शिल्पिनौ पुनः ।\nक्षेत्राणां प्रविभागं तु कल्पयन्तौ यथोचितम् ॥ ३,३१.१५ ॥"
  },
  {
    "text": "कारणपुरुषा ऊचुः\nप्रथमं मेरुपृष्ठे तु निषधे च महीधरे ।\nहेमकूटे हिमगिरौ पञ्चमे गन्धमादने ॥ ३,३१.१६ ॥"
  },
  {
    "text": "नीले मेषे च शृङ्गारे महेन्द्रे च महागिरौ ।\nक्षेत्राणि हि नवैतानि भौमानि विदितान्यथ ॥ ३,३१.१७ ॥"
  },
  {
    "text": "औदकानि तु सप्तैव प्रोक्तान्यखिल सिन्धुषु ।\nलवणोऽब्धीक्षुसाराब्धिः सुराब्धिर्घृतसागरः ॥ ३,३१.१८ ॥"
  },
  {
    "text": "दधिसिन्धुः क्षीरसिन्धुर्जलसिन्धुश्च सप्तमः ।\nपूर्वोक्ता नव शैलेन्द्राः पश्चात्सप्त च सिन्धवः ॥ ३,३१.१९ ॥"
  },
  {
    "text": "आत्दृत्य षोडश क्षेत्राण्यंबाश्रीपुरकॢप्तये ।\nयेषु दिव्यानि वेश्मानि ललिताया महौजसः ।\nसृजतं दिव्यघटनापण्डितौ शिल्पिनौ युवाम् ॥ ३,३१.२० ॥"
  },
  {
    "text": "येषु क्षेत्रेषु कॢप्तानि घ्नन्त्या देव्या महासुरान् ।\nनामानि नित्यानाम्नैव प्रथितानि न संशयः ॥ ३,३१.२१ ॥"
  },
  {
    "text": "सा हि नित्यास्वरूपेण कालव्याप्तिकरी परा ।\nसर्वं कलयते देवी कलनाङ्कतया जगत् ॥ ३,३१.२२ ॥"
  },
  {
    "text": "नित्यानाच महाराज्ञी नित्या यत्र न तद्भिदा ।\nअतस्तदीयनाम्ना तु सनामा प्रथिता पुरा ॥ ३,३१.२३ ॥"
  },
  {
    "text": "कामेश्वरीपुरी चैव भगमालापुरी तथा ।\nनित्यक्लिन्नापुरीत्यादिनामानि प्रथितान्यलम् ॥ ३,३१.२४ ॥"
  },
  {
    "text": "अतो नामानि वर्णेन योग्ये पुण्यतमे दिने ।\nमहाशिल्पप्रकारेण पुरीं रचयतां शुभाम् ॥ ३,३१.२५ ॥"
  },
  {
    "text": "इति कारणकृत्येन्द्रैर्ब्रह्मविष्णुमहेश्वरैः ।\nप्रोक्तौ तौ श्रीपुरीस्थेषु तेषु क्षेत्रेषु चक्रतुः ॥ ३,३१.२६ ॥"
  },
  {
    "text": "अथ श्रीपुरविस्तारं पुराधिष्ठातृदेवताः ।\nकथयाम्यहमाधार्य लोपामुद्रापते शृणु ॥ ३,३१.२७ ॥"
  },
  {
    "text": "यो मेरुरखिलाधारस्तुङ्गश्चानन्तयोजनः ।\nचतुर्दशजगच्चक्रसंप्रोतनिजविग्रहः ॥ ३,३१.२८ ॥"
  },
  {
    "text": "तस्य चत्वारि शृङ्गाणि शक्रनैरृतवायुषु ।\nमध्यस्थलेषु जातानि प्रोच्छ्रायस्तेषु कथ्यते ॥ ३,३१.२९ ॥"
  },
  {
    "text": "पूर्वोक्तशृङ्गत्रितयं शतयोजनमुन्नतम् ।\nशतयोजनविस्तारं तेषु लोकास्त्रयो मताः ॥ ३,३१.३० ॥"
  },
  {
    "text": "ब्रह्मलोको विष्णुलोकः शिवलोकस्तथैव च ।\nएतेषां गृहविन्यासान्वक्ष्याम्यवसरान्तरे ॥ ३,३१.३१ ॥"
  },
  {
    "text": "मध्ये स्थितस्य शृङ्गस्य विस्तारं चोच्छ्रयं शृणु ।\nचतुःशतं योजनानामुच्छ्रितं विस्तृतं तथा ॥ ३,३१.३२ ॥"
  },
  {
    "text": "तत्रैव शृङ्गे महति शिल्पिभ्यां श्रीपुरं कृतम् ।\nचतुःशतं योजनानां विस्तृत कुम्भसंभव ॥ ३,३१.३३ ॥"
  },
  {
    "text": "तत्रायं प्रविभागस्ते प्रविविच्य प्रदर्श्यते ।\nप्राकारः प्रथमः प्रोक्तः कालायसविनिर्मितः ॥ ३,३१.३४ ॥"
  },
  {
    "text": "षट्दशाधिकसाहस्रयोजनायतवेष्टनः ।\nचतुर्दिक्षु द्वार्युतश्च चतुर्योजनमुच्छ्रितः ॥ ३,३१.३५ ॥"
  },
  {
    "text": "शालमूलपरीणाहो योजनायुतमब्धिप ।\nशालाग्रस्य तु गव्यूतेर्नद्धवातायनं पृथक् ॥ ३,३१.३६ ॥"
  },
  {
    "text": "शालद्वारस्य चौन्नत्यमेकयोजनमाश्रितम् ।\nद्वारेद्वारे कपाटे द्वे गव्यूत्यर्धप्रविस्तरे ॥ ३,३१.३७ ॥"
  },
  {
    "text": "एकयोजनमुन्नद्धे कालायस विनिर्मिते ।\nउभयोरर्गला चेत्थमर्धक्रोशसमायता ॥ ३,३१.३८ ॥"
  },
  {
    "text": "एवं चतुर्षु द्वारेषु सदृशं परिकीर्तितम् ।\nगोपुरस्य तु संस्थानं कथये कुंभसंभव ॥ ३,३१.३९ ॥"
  },
  {
    "text": "पूर्वोक्तस्य तु शालस्य मूले योजनसंमिते ।\nपार्श्वद्वये योजने द्वे द्वे समादाय निर्मिते ॥ ३,३१.४० ॥"
  },
  {
    "text": "विस्तारमपि तावन्तं संप्राप्तं द्वारगर्भितम् ।\nपार्श्वद्वयं योजने द्वे मध्ये शालस्य योजनम् ॥ ३,३१.४१ ॥"
  },
  {
    "text": "मेलयित्वा पञ्च मुने योजनानि प्रमाणतः ।\nपार्श्वद्वयेन सार्धेन क्रोशयुग्मेन संयुतम् ॥ ३,३१.४२ ॥"
  },
  {
    "text": "मेलयित्वा पञ्चसंख्यायोजनान्यायतस्तथा ।\nएवं प्राकारतस्तत्र गोपुरं रचितं मुने ॥ ३,३१.४३ ॥"
  },
  {
    "text": "तस्माद्गोपुरमूलस्य वेष्टो विंशतियोजनः ।\nउपर्युपरि वेष्टस्य ह्रास एव प्रकीर्त्यते ॥ ३,३१.४४ ॥"
  },
  {
    "text": "गोपुरस्योन्नतिः प्रोक्तापञ्चविंशतियोजना ।\nयोजनेयोजने द्वारं सकपाटं मनोहरम् ॥ ३,३१.४५ ॥"
  },
  {
    "text": "भूमिकाश्चापि तावन्त्यो यथोर्ध्वं ह्राससंयुताः ।\nगोपुराग्रस्य निस्तारो योजनं हि समाश्रितः ॥ ३,३१.४६ ॥"
  },
  {
    "text": "आयामोऽपि च तावान्वै तत्र त्रिमुकुटं स्मृतम् ।\nमुकुटस्य तु विस्तारः क्रोशमानो घटोद्भव ॥ ३,३१.४७ ॥"
  },
  {
    "text": "क्रोशद्वयं समुन्नद्धं ह्रासं गोपुरवन्मुने ।\nमुकुटस्यान्तरे क्षोणी क्रोशार्धेन च संमिता ॥ ३,३१.४८ ॥"
  },
  {
    "text": "मुकुटं पश्चिमे प्राच्यां दक्षिणे द्वारगोपुरे ।\nदक्षोत्तरस्तु मुकुटाः पश्चिमद्वारगोपुरे ॥ ३,३१.४९ ॥"
  },
  {
    "text": "दक्षिणद्वारवत्प्रोक्ता उत्तरद्वाःकिरीटिकाः ।\nपश्चिमद्वारवत्पूर्वद्वारे मुकुटकल्पना ॥ ३,३१.५० ॥"
  },
  {
    "text": "कालायसाख्यशालस्यान्तरे मारुतयोजने ।\nअन्तरे कांस्यशालस्य पूर्ववद्गोपुरोऽन्वितः ॥ ३,३१.५१ ॥"
  },
  {
    "text": "शालमूलप्रमाणं च पूर्ववत्परिकीर्तितम् ।\nकांस्यशालोऽपि पूर्वादिदिक्षु द्वारसमन्विन्तः ॥ ३,३१.५२ ॥"
  },
  {
    "text": "द्वारेद्वारे गोपुराणि पर्वलक्षणभाञ्जि च ।\nकालायसस्य कांस्यस्य योंऽतर्देशः समन्ततः ॥ ३,३१.५३ ॥"
  },
  {
    "text": "नानावृक्षमहोद्यानं तत्प्रोक्तं कुम्भसंभव ।\nउद्भिज्जाद्यं यावदस्ति तत्सर्वं तत्र वर्तते ॥ ३,३१.५४ ॥"
  },
  {
    "text": "परंसहस्रास्तरवः सदापुष्पाः सदाफलाः ।\nसदापल्लवशोभाढ्याः सदा सौरभसंकुलाः ॥ ३,३१.५५ ॥"
  },
  {
    "text": "चूताः कङ्कोलका लोध्रा बकुलाः कर्णिकारकाः ।\nशिंशपाश्च शिरीषाश्च देवदारुनमेरवः ॥ ३,३१.५६ ॥"
  },
  {
    "text": "पुन्नागा नागभद्राश्च मुचुकुन्दाश्च कट्फलाः ।\nएलालवङ्गास्तक्कोलास्तथा कर्पूरशाखिनः ॥ ३,३१.५७ ॥"
  },
  {
    "text": "पीलवः काकतुण्ड्यश्च शालकाश्चासनास्तथा ।\nकाञ्चनाराश्च लकुचाः पनसा हिङ्गुलास्तथा ॥ ३,३१.५८ ॥"
  },
  {
    "text": "पाटलाश्च फलिन्यश्च जटिल्यो जघनेफलाः ।\nगणिकाश्च कुरण्टाश्च बन्धुजीवाश्च दाडिमाः ॥ ३,३१.५९ ॥"
  },
  {
    "text": "अश्वकर्णा हस्तिकर्णाश्चांपेयाः कनकद्रुमाः ।\nयूथिकास्तालपर्ण्यश्च तुलस्यश्च सदाफलाः ॥ ३,३१.६० ॥"
  },
  {
    "text": "तालास्तमालहिन्तालखर्जूराः शरबर्बुराः ।\nइक्षवः क्षीरिणश्चैव श्लेष्मान्तकविभीतकाः ॥ ३,३१.६१ ॥"
  },
  {
    "text": "हरीत्क्यस्त्ववाक्पुष्प्यो घोण्टाल्यः स्वर्गपुष्पिकाः ।\nभल्लातकाश्च खदिराः शाखोटाश्चन्दनद्रुमाः ॥ ३,३१.६२ ॥"
  },
  {
    "text": "कालागुरुद्रुमाः कालस्कन्धाश्चिञ्चा वदास्तथा ।\nउदुंबरार्जुनाश्वत्थाः शमीवृक्षा ध्रुवाद्रुमाः ॥ ३,३१.६३ ॥"
  },
  {
    "text": "रुचकाः कुटजाः सप्तपर्णाश्च कृतमालकाः ।\nकपित्थास्तिन्तिणी चैवेत्येवमाध्याः सहस्रशः ॥ ३,३१.६४ ॥"
  },
  {
    "text": "नानाऋतुसमाविष्टा देव्याः शृङ्गारहेतवः ।\nनानावृक्षमहोत्सेधा वर्तन्ते वरशाखिनः ॥ ३,३१.६५ ॥"
  },
  {
    "text": "कांस्यशालस्यान्तरोले सप्तयोजनदूरतः ।\nचतुरस्रस्ताम्रशालः सिंधुयोजनमुन्नतः ॥ ३,३१.६६ ॥"
  },
  {
    "text": "अनयोरन्तरक्षोणी प्रोक्ता कल्पकवाटिका ।\nकर्पूरगन्धिभिश्चारुरत्नबीजसमन्वितैः ॥ ३,३१.६७ ॥"
  },
  {
    "text": "काञ्चनत्वक्सुरुचिरैः फलैस्तैः फलिता द्रुमाः ।\nपीतांबराणि दिव्यानि प्रवालान्येव शाखिषु ॥ ३,३१.६८ ॥"
  },
  {
    "text": "अमृतं स्यान्मधुरसः पुष्पाणि च विभूषणम् ।\nईदृशा वहवस्तत्र कल्पवृक्षाः प्रकीर्तिताः ॥ ३,३१.६९ ॥"
  },
  {
    "text": "एषा कक्षा द्वितीया स्यान्कल्पवापीति नामतः ।\nताम्रशालस्यान्तराले नागशालः प्रकीर्तिताः ॥ ३,३१.७० ॥"
  },
  {
    "text": "अनयोरुभयोस्तिर्यगदेशः स्यात्सप्तयोजनः ।\nतत्र संतानवाटी स्यान्कल्पवापीसमाकृतिः ॥ ३,३१.७१ ॥"
  },
  {
    "text": "तयोर्मध्ये मही प्रोक्ता हरिचन्दनवाटिका ।\nकल्पवाटीसमाकारा फलपुष्पसमाकुला ॥ ३,३१.७२ ॥"
  },
  {
    "text": "एषु सर्वेषु शालेषु पूर्ववद्द्वारकल्पनम् ।\nपूर्ववद्गोपुराणां च मुकुटानां च कल्पनम् ॥ ३,३१.७३ ॥"
  },
  {
    "text": "गोपुरद्वारकॢप्तं च द्वारे द्वारे च संमितिः ।\nआरकूटस्यान्तराले सप्तयोजनदूरतः ॥ ३,३१.७४ ॥"
  },
  {
    "text": "पञ्चलोहमयः शालः पूर्वशालसमाकृतिः ।\nतयोर्मध्ये मही प्रोक्ता मन्दारद्रुमवाटिका ॥ ३,३१.७५ ॥"
  },
  {
    "text": "पञ्चलोहस्यान्तराले सप्तयोजनदूरतः ।\nरौप्यशालस्तु संप्रोक्तः पूर्वोक्तैर्लक्षणैर्युतः ॥ ३,३१.७६ ॥"
  },
  {
    "text": "तयोर्मध्यमही प्रोक्ता पारिजातद्रुवाटिका ।\nदिव्यामोदसुसंपूर्णा फलपुष्पभरोज्ज्वला ॥ ३,३१.७७ ॥"
  },
  {
    "text": "रौप्यशालस्यान्तराले सप्तयोजनविस्तरः ।\nहेमशालः प्रकथितः पूर्ववद्द्वारशोभितः ॥ ३,३१.७८ ॥"
  },
  {
    "text": "तयोर्मध्ये महीप्रोक्ता कदम्बतरुवाटिका ।\nतत्र दिव्या नीपवृक्षा योजनद्वयमुन्नताः ॥ ३,३१.७९ ॥"
  },
  {
    "text": "सदैव मदिरास्पन्दा मेदुरप्रसवोज्ज्वलाः ।\nयेभ्यः कादंबरी नाम योगिनी भोगदायिनी ॥ ३,३१.८० ॥"
  },
  {
    "text": "विशिष्टा मदिरोद्याना मन्त्रिण्याः सततं प्रिया ।\nते नीपवृक्षाः सुच्छायाः पत्रलाः पल्लवाकुलाः ।\nआमोदलोलभृङ्गालीझङ्कारैः पूरितोदराः ॥ ३,३१.८१ ॥"
  },
  {
    "text": "तत्रैव मन्त्रिणीनाथाया मन्दिरं सुमनोहरम् ।\nकदंबवनवाट्यास्तु विदिक्षुज्वलनादितः ॥ ३,३१.८२ ॥"
  },
  {
    "text": "चत्वारि मन्दिराण्युच्चैः कल्पितान्यादिशिल्पिना ।\nएकैकस्य तु गे७ य विस्तारः पञ्चयोजनः ॥ ३,३१.८३ ॥"
  },
  {
    "text": "पञ्चयोजनमायामः सप्तावरणतः स्थितिः ।\nएवमन्यविदिक्षु स्युस्सर्वत्र प्रियकद्रुमाः ।\nनिवासनगरी सेयं श्यामायाः परिकीर्तिता ॥ ३,३१.८४ ॥"
  },
  {
    "text": "सेनार्थं नगरी त्वन्या महापद्माटवीस्थले ।\nयदत्रैव गृह तस्या बहुयोजनदूरतः ॥ ३,३१.८५ ॥"
  },
  {
    "text": "श्रीदेव्या नित्यसेवा तु मत्रिण्या न घटिष्यते ।\nअतश्चितामणिगृहोपान्तेऽपि भवनं कृतम् ।\nतस्याः श्रीमन्त्रनाथायाः सुरत्वष्ट्रा मयेन च ॥ ३,३१.८६ ॥"
  },
  {
    "text": "श्रीपुरे मन्त्रेणी देव्या मन्दिरस्य गुणान्बहुन् ।\nवर्णयिष्यति को नाम यो द्विजिह्वासहस्रवान् ॥ ३,३१.८७ ॥"
  },
  {
    "text": "कादंबरीमदाताम्रनयनाः कलवीणया ।\nगायन्त्यस्तत्र खेलन्ति मान्यमातङ्गकन्यकाः ॥ ३,३१.८८ ॥"
  },
  {
    "text": "अगस्त्य उवाच\nमातङ्गो नाम कःप्रोक्तस्तस्य कन्याः कथं च ताः ।\nसेवन्ते मन्त्रिणीनाथां सदा मधुमदालसाः ॥ ३,३१.८९ ॥"
  },
  {
    "text": "हयग्रीव उवाच\nमतङ्गो नाम तपसामेकराशिस्तपोधनः ।\nमहाप्रभावसंपन्नो जगत्सर्जनलंपटः ॥ ३,३१.९० ॥"
  },
  {
    "text": "तपः शक्त्यात्तधिया च सर्वत्राज्ञाप्रवर्त्तकः ।\nतस्य पुत्रस्तु मातङ्गो मुद्रिणीं मन्त्रिनायिकाम् ॥ ३,३१.९१ ॥\n.\nघोरैस्तपोभिरत्यर्थं पूरयामास धीरधीः ।\nमतङ्गमुनिपुत्रेण सुचिरं समुपासिता ॥ ३,३१.९२ ॥"
  },
  {
    "text": "मन्त्रिणी कृतसान्निध्या वृणीष्व वरमित्यशात् ।\nसोऽपिसर्वमुनिश्रेष्ठो मातङ्गस्तपसां निधिः ।\nउवाच तां पुरो दत्तसान्निध्यां श्यामलांबिकाम् ॥ ३,३१.९३ ॥"
  },
  {
    "text": "मातङ्गमहामुनिरुवाच\nदेवी त्वत्स्मृतिमात्रेण सर्वाश्च मम सिद्धयः ।\nजाता एवाणिमाद्यास्ताः सर्वाश्चान्या विभूतयः ॥ ३,३१.९४ ॥"
  },
  {
    "text": "प्रापणीयन्न मे किञ्चिदस्त्यंबभुवनत्रये ।\nसर्वतः प्राप्तकालस्य भवत्याश्चरितस्मृतेः ॥ ३,३१.९५ ॥"
  },
  {
    "text": "अथापि तव सांनिध्यमिदं नो निष्फलं भवेत् ।\nएवं परं प्रार्थयेऽहं तं वरं पूरयांबिके ॥ ३,३१.९६ ॥"
  },
  {
    "text": "पूर्वं हिमवता सार्थं सौहार्दं परिहासवान् ।\nक्रीडामत्तेन चावाच्यैस्तत्र तेन प्रगल्भितम् ॥ ३,३१.९७ ॥"
  },
  {
    "text": "अहङ्गौरीगुरुरिति श्लाघामात्मनि तेनिवान् ।\nतद्वाक्यं मम नैवाभूद्यतस्तत्राधिको गुणः ॥ ३,३१.९८ ॥"
  },
  {
    "text": "उभयोर्गुणसाम्ये तु मित्रयोरधिके गुणे ।\nएकस्य कारणाज्जाते तत्रान्यस्य स्पृहा भवेत् ॥ ३,३१.९९ ॥"
  },
  {
    "text": "गौरीगुरुत्वश्लाघार्थं प्राप्तकामोऽप्यहं तपः ।\nकृतवान्मन्त्रिणीनाथे तत्त्वंमत्तनया भव ॥ ३,३१.१०० ॥"
  },
  {
    "text": "यतो मन्नामविख्याता भविष्यसि न संशयः ।\nइत्युक्तं वचनं श्रुत्वा मातङ्गस्य महामुनेः ।\nतथास्त्विति तिरोघत्स च प्रीतोऽभवन्मुनिः ॥ ३,३१.१०१ ॥"
  },
  {
    "text": "मातङ्गस्य महर्षेस्तु तस्य स्वप्ने तदा मुदा ।\nतापिच्छमञ्जरीमेकां ददौ कर्णावतंसतः ॥ ३,३१.१०२ ॥"
  },
  {
    "text": "तत्स्वप्नस्य प्रभावेण मातङ्गस्य सधर्मिणी ।\nनाम्ना सिद्धिमती गर्भे लघुश्यामामधारयत् ॥ ३,३१.१०३ ॥"
  },
  {
    "text": "तत एव समुत्पन्ना मातङ्गी तेन कीर्तिताः ।\nलघुश्यामेति सा प्रोक्त श्यामा यन्मूलकन्दभूः ॥ ३,३१.१०४ ॥"
  },
  {
    "text": "मातङ्गकन्यका हृद्याः कोटीनामपि कोटिशः ।\nलघुश्यामा महाश्यामामातङ्गी वृन्दसंयुताः ।\nअङ्गशक्तित्वमापन्नाः सेवन्ते प्रियकप्रियाम् ॥ ३,३१.१०५ ॥"
  },
  {
    "text": "इति मातङ्गकन्यानामुत्पत्तिः कुंभसंभव ।\nकथिताः सप्तकक्षाश्च शाला लोहादिनिर्मिताः ॥ ३,३१.१०६ ॥"
  },
  {
    "text": "इति श्रीब्रह्माण्डमहापुराणे उत्तरभागे ललितोपाख्याने हयग्रीवागस्त्यसंवादे सप्तकक्ष्या मतङ्गकन्याप्रादुर्भावो नामैकत्रिंशोऽध्यायः"
  }
]
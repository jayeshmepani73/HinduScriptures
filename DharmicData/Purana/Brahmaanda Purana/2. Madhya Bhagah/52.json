[
  {
    "text": "जैमिनिरुवाच\nत्यक्त्वा पुत्रं स धर्मात्मा सगरः प्रेम तद्गतम् ।\nधर्मशीले तदा वाले चकारांशुमति प्रभुः ॥ २,५२.१ ॥"
  },
  {
    "text": "एतस्मिन्नेव काले तु सुमत्यास्तनया नृप ।\nववृधुः सघशः सर्वे परस्परमनुव्रताः ॥ २,५२.२ ॥"
  },
  {
    "text": "वज्रसंहननाः क्रूरा निर्दया निरपत्रपाः ।\nअधर्मशीला नितरामेकघर्माण एव च ॥ २,५२.३ ॥"
  },
  {
    "text": "एककार्याभिनिरताः क्रोधना मूढचेतसः ।\nअधृष्याः सर्वभूतानां जनोपद्रवकारिणः ॥ २,५२.४ ॥"
  },
  {
    "text": "विनयाचा रसन्मार्गनिरपेक्षाः समन्ततः ।\nबबाधिरे जगत्सर्वमसुरा इव कामतः ॥ २,५२.५ ॥"
  },
  {
    "text": "विध्वस्तयज्ञसन्मार्गं भुवनं तैरुपद्रुतम् ।\nनिःस्वाध्याय वषट्कारं बभूवार्तं विशेषतः ॥ २,५२.६ ॥"
  },
  {
    "text": "विध्वस्यमाने सुभृशं सागरैर्वरदर्पितैः ।\nप्रक्षोभं परमं जग्मुर्देवासुरमहोरगाः ॥ २,५२.७ ॥"
  },
  {
    "text": "धरासा सागराक्रान्ता न चलापि तदा चला ।\nतपः समाधिभङ्गश्च प्रबभूव तपस्विनाम् ॥ २,५२.८ ॥"
  },
  {
    "text": "हव्यकव्यपरिभ्रष्टास्त्रिदशाः पितृभिः सह ।\nदुःशेन महाताविष्टा विरिञ्जभवनं ययुः ॥ २,५२.९ ॥"
  },
  {
    "text": "तत्र गत्वा यथान्यायं देवाः शर्वपुरोगमाः ।\nशशंसुः सकलं तस्मै सागराणां विचेष्टितम् ॥ २,५२.१० ॥"
  },
  {
    "text": "तच्छ्रत्वा वचनं तेषां ब्रह्मा लोकपितामहः ।\nक्षणमन्तर्मना भूत्वा जगाद सुरसत्तमः ॥ २,५२.११ ॥"
  },
  {
    "text": "देवाःशृणुत भद्रं वो वाणीमवहिता मम ।\nविनङ्क्ष्यन्त्यचिरेमैव सागरा नात्र संशयः ॥ २,५२.१२ ॥"
  },
  {
    "text": "कालं कञ्चित्प्रतीक्षध्वं तेन सर्वं नियम्यते ।\nनिमित्तमात्रमन्यत्तु स एव सकलेशिता ॥ २,५२.१३ ॥"
  },
  {
    "text": "तस्माद्युष्मद्धितार्थाय यद्वक्ष्यामि सुरोत्तमाः ।\nसर्वैर्भवद्भिरधुना तत्कर्त्तव्यमतं द्रितैः ॥ २,५२.१४ ॥"
  },
  {
    "text": "विष्णोरंशेन भगवान्कपिलो जयतां वरः ।\nजातो जगद्धितार्थाय योगीन्द्रप्रवरो भुवि ॥ २,५२.१५ ॥"
  },
  {
    "text": "अगस्त्यपीतसलिले दिव्यवर्षशतावधि ।\nध्यायन्नास्तेऽधुनांऽभोधावेकान्ते तत्र कुत्र चित् ॥ २,५२.१६ ॥"
  },
  {
    "text": "गत्वा यूयं ममादेशात्कपिलं मुनिपुङ्गवम् ।\nध्यानाव सानमिच्छन्तस्तिष्ठध्वं तदुपह्वरे ॥ २,५२.१७ ॥"
  },
  {
    "text": "समाधिविरतौ तस्य स्वाभिप्रायमशेषतः ।\nनत्वा तस्मै वदिष्यध्वं स वः श्रेयो विधास्यति ॥ २,५२.१८ ॥"
  },
  {
    "text": "समाधिभङ्गश्च मुनेर्यथा स्यात्सागरैः कृतः ।\nकुरुध्वं च तथा यूयं प्रवृत्तिं विबुधोत्तमाः ॥ २,५२.१९ ॥"
  },
  {
    "text": "जैमिनिरुवाच\nइत्युक्तास्तेन विबुधास्तं प्रणम्य वितामहम् ।\nगत्वा तं विबुधश्रेष्टं ते कृताञ्जलयोऽब्रुवन् ॥ २,५२.२० ॥"
  },
  {
    "text": "देवा ऊचुः\nप्रसीद नो मुनिश्रेष्ठ वयं त्वां शरणं गताः ।\nउपद्रुतं जगत्सर्वंसागरैः संप्रणश्यति ॥ २,५२.२१ ॥"
  },
  {
    "text": "त्वं किलाखिललोकानां स्थितिसहारकारणः ।\nविष्णोरंशेन योगीन्द्रस्वरूपी भुवि संस्थितः ॥ २,५२.२२ ॥"
  },
  {
    "text": "पुंसां तापत्रयार्त्तानामार्तिनाशाय केवलम् ।\nस्वेच्छया ते धृतो देहो न तु त्वं तपतां वरः ॥ २,५२.२३ ॥"
  },
  {
    "text": "मनसैव जगत्सर्वं स्रष्टुं संहर्तुमेव च ।\nविधातुं स्वेच्छया ब्रह्मन्भवाञ्छक्रोत्यसंशयम् ॥ २,५२.२४ ॥"
  },
  {
    "text": "त्वं नो धाता विधाता च त्वं गुरुस्त्वं परायणम् ।\nपरित्राता त्वमस्माकं विनिवर्त्तय चापदम् ॥ २,५२.२५ ॥"
  },
  {
    "text": "शरणं भव विप्रेन्द्र विप्रेद्राणां विशेषतः ।\nसागरैर्दह्यमानानां लोकत्रयनिवासिनाम् ॥ २,५२.२६ ॥"
  },
  {
    "text": "ननु वै सात्त्विकी चेष्टा भवतीह भवादृशाम् ।\nत्रातुमर्हसि तस्मात्त्वं लोकानस्मांश्च सुव्रत ॥ २,५२.२७ ॥"
  },
  {
    "text": "न चेदकाले भगवन्विनङ्क्ष्यत्यखिलं जगत् ।\nजैमिनिरुवाच\nइत्युक्तः सकलैर्देवैरुन्मील्य नयने शनैः ॥ २,५२.२८ ॥"
  },
  {
    "text": "विलोक्य तानुवाचेदं कपिलः सूनृतं वचः ।\nस्वकर्मणैव निर्दग्धाः प्रविनङ्क्ष्यन्ति सागराः ॥ २,५२.२९ ॥"
  },
  {
    "text": "काले प्राप्ते तु युष्माभिः सतावत्परिपाल्यताम् ।\nअहं तु कारणं तेषां विनाशाय दुरात्मनाम् ॥ २,५२.३० ॥"
  },
  {
    "text": "भविष्यामि सुरश्रेष्ठा भवतामर्थसिद्धये ।\nमम क्रोधाग्नि विप्लुष्टाः सागराः पापचेतसः ॥ २,५२.३१ ॥"
  },
  {
    "text": "भविष्यन्तु चिरेणैव कालोपहतबुद्धयः ।\nतस्माद्गतज्वरा देवा लोकाश्चैवाकुतोभयाः ॥ २,५२.३२ ॥"
  },
  {
    "text": "भवन्तु ते दुराचाराः क्षिप्रं यास्यन्ति संक्षयम् ।\nतद्यूयं निर्भया भूत्वा व्रजध्वं स्वां पुरीं प्रति ॥ २,५२.३३ ॥"
  },
  {
    "text": "कालं कञ्चित्प्रतीक्षध्वं ततोऽभीष्टमवाप्स्यथ ।\nकपिलेनैवमुक्तास्ते देवाः सर्वे सवासवाः ॥ २,५२.३४ ॥"
  },
  {
    "text": "तं प्रणम्य ततो जग्मुः प्रतीताग्निदिवं प्रति ।\nएतस्मिन्नन्तरे राजा सगरः पृथिवीपतिः ॥ २,५२.३५ ॥"
  },
  {
    "text": "वाजिमेधं महायज्ञं कर्तुं चक्रे मनोरथम् ।\nआहृत्य सर्वसंभारान्वसिष्ठानुमते तदा ॥ २,५२.३६ ॥"
  },
  {
    "text": "और्वाद्यैः सहितो विप्रैर्यथावद्दीक्षितोऽभवत् ।\nदीक्षां प्रविष्टो नृपतिर्हयसंचारणाय वै ॥ २,५२.३७ ॥"
  },
  {
    "text": "पुत्रान्सर्वान्समाहूय संदिदेश महयशाः ।\nसंचारयित्वा तुरगं परीत्य पृथिवीतले ॥ २,५२.३८ ॥"
  },
  {
    "text": "क्षिप्रं ममान्तिकं पुत्राः पुनराहर्तुमर्हथ ।\nजैमिनिरुवाच\nततस्ते पितुरादेशात्तमादाय तुरङ्गमम् ॥ २,५२.३९ ॥"
  },
  {
    "text": "परिचङ्क्रमयामासुः सकले क्षितिमण्डले ।\nविधिचोदनयैवाश्वः स भूमौ परिवर्तिततः ॥ २,५२.४० ॥"
  },
  {
    "text": "न तु दिग्विजयार्थाय करादानार्थमेव च ।\nपृथिवीभूभुजा तेन पूर्वमेव विनिर्जिता ॥ २,५२.४१ ॥"
  },
  {
    "text": "नृपाश्चोदारवीर्येण करदाः समरे कृताः ।\nततस्ते राजतनया निस्तोये लवणांबुधौ ॥ २,५२.४२ ॥"
  },
  {
    "text": "भूतले विविशुर्हृष्टाः परिवार्य तुरङ्गमम् ॥ २,५२.४३ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उवोद्धातपादे सगरवरितेऽश्वमोचनं नाम द्विपञ्चाशत्तमोऽध्यायः ॥ ५२॥"
  }
]
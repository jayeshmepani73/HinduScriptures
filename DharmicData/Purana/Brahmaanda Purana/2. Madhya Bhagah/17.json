[
  {
    "text": "बृहस्पतिरुवाच\nअत ऊर्द्ध्वं प्रवक्ष्यामि श्राद्धकर्मणि पूजितम् ।\nकाम्यं नैमित्तिकाजस्रं श्राद्धकर्मणि नित्यशः ॥ २,१७.१ ॥"
  },
  {
    "text": "पुत्रदारनिमित्ताः स्युरष्टकास्तिस्न एव तु ।\nकृष्णपक्षे वरिष्ठा हि पूर्वाखण्डलदेवता ॥ २,१७.२ ॥"
  },
  {
    "text": "प्राजापत्या द्वितीया स्यात्तृतीया वैश्वदेविका ।\nआद्यापूपैः सदाकार्या मांसैरन्या सदा भवेत् ॥ २,१७.३ ॥"
  },
  {
    "text": "शाकैः कार्या तृतीया स्यादेवं द्रव्यगतो विधिः ।\nअत्रापीष्टं पितॄणां वै नित्यमेव विधीयते ॥ २,१७.४ ॥"
  },
  {
    "text": "या चाप्यन्या चतुर्थी स्यात्तां च कुर्याद्विशेषतः ।\nआसु श्राद्धं बुधः कुर्वन्सर्वस्वेनापि नित्यशः ॥ २,१७.५ ॥"
  },
  {
    "text": "क्षिप्रमाप्नोति हि श्रेयः परत्रेह च मोदते ।\nपितरः पर्वकालेषु तिथिकालेषु देवताः ॥ २,१७.६ ॥"
  },
  {
    "text": "सर्वेषु पुरुषा यान्ति निपातमिव धेनवः ।\nमासांते प्रतिगच्छेयुरष्टकासु ह्यपूजिताः ॥ २,१७.७ ॥"
  },
  {
    "text": "मोघास्तस्य भवन्त्याशाः परत्रेह च सर्वशः ।\nपूजकानां समुत्कर्षो नास्तिकानामधोगतिः ॥ २,१७.८ ॥"
  },
  {
    "text": "देवास्तु दायिनो यान्ति तिर्यग्गच्छन्त्यदायिनः ।\nपुष्टिं प्रजां स्मृतिं मेधां पुत्रानैश्वर्यमेव च ॥ २,१७.९ ॥"
  },
  {
    "text": "कुर्वाणः पूजनं चासु सर्वं पूर्णं समश्नुते ।\nप्रतिपद्धनलाभाय लब्धं चास्य न नश्यति ॥ २,१७.१० ॥"
  },
  {
    "text": "द्वितीयायां तु यः कुर्याद्द्विपदाधिंपतिर्भवेत् ।\nवरार्थिनां तृतीया तु शत्रुघ्नी पापनाशिनी ॥ २,१७.११ ॥"
  },
  {
    "text": "चतुर्थ्यां तु प्रकुर्वाणः शत्रुच्छिद्राणि पश्यति ।\nपञ्चम्यां चापिकुर्वाणः प्राप्नोति महतीं श्रियम् ॥ २,१७.१२ ॥"
  },
  {
    "text": "षष्ठ्यां श्राद्धानि कुर्वाणः संपूज्यः स्यात्प्रयत्नतः ।\nकुरुते यस्तु सप्तम्यां श्राद्धानि सततं नरः ॥ २,१७.१३ ॥"
  },
  {
    "text": "महीशत्वमवाप्नोति गणानां चाधिपो भवेत् ।\nसंपूर्णामृद्धिमाप्नोति योऽष्टम्यां कुरुते नरः ॥ २,१७.१४ ॥"
  },
  {
    "text": "श्राद्धं नवम्यां कर्त्तव्यमैश्वर्यं स्त्रीश्च काङ्क्षता ।\nकुर्वन्दशम्यां तु नरो ब्राह्मीं श्रियमवाप्नुयात् ॥ २,१७.१५ ॥"
  },
  {
    "text": "वेदांश्चैवाप्नुयात्सर्वान्विप्राणां समतां व्रजेत् ।\nएकादश्यां परं दानमैश्वर्य सततं तथा ॥ २,१७.१६ ॥"
  },
  {
    "text": "द्वादश्यां जयलाभं च राज्यमायुर्वसूनि च ।\nप्रजावृद्धिं पशून्मेधां स्वातन्त्र्यं पुष्टिमुत्तमाम् ॥ २,१७.१७ ॥"
  },
  {
    "text": "दीर्घमायुरथैश्वर्यं कुर्वाणस्तु त्रयोदशीम् ।\nयुवानश्च गृहे यस्य मृतास्तेभ्यः प्रदापयेत् ॥ २,१७.१८ ॥"
  },
  {
    "text": "शस्त्रेण वा हता ये च तेषां दद्याच्चतुर्दशीम् ।\nअमावास्यां प्रयत्नेन श्राद्धं कुर्यात्सदा शुचिः ॥ २,१७.१९ ॥"
  },
  {
    "text": "सर्वकामानवाप्नोति स्वर्गं चानन्तमश्नुते ।\nतथाविषमजातानां यमलानां च सर्वशः ॥ २,१७.२० ॥"
  },
  {
    "text": "श्राद्धं दद्यादमावास्यां सर्वकामानवाप्नुयात् ।\nमघासु कुर्वञ्छ्राद्धानि सर्वकामानवाप्नुयात् ॥ २,१७.२१ ॥"
  },
  {
    "text": "प्रत्यक्षमर्चितास्तेन भवन्ति पितरस्तदा ।\nपितृदवा मघा यस्मात्तस्मात्तास्वक्षयं स्मृतम् ॥ २,१७.२२ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे\nश्राद्धकल्पे तिथिश्राद्धवर्णनं नाम सप्तदशोऽध्यायः ॥ १७॥"
  }
]
[
  {
    "text": "ऋषिरुवाच\nदैत्यानां दानवानां च गन्धर्वोरगरक्षसाम् ।\nसर्पभूतापिशाचानां वसूनां पक्षिवीरुधाम् ॥ २,५.१ ॥\nउत्पत्तिं निधनं चैव विस्तारात्कथयस्व नः ।\nएवमुक्तस्तदा सूतः प्रत्युवाचर्षिसत्तमम् ॥ २,५.२ ॥\nसूत उवाच\nदितेः पुत्रद्वयं जज्ञे कन्या चैका महाबला ।\nकश्यपस्यात्मजौ तौ तु सर्वेभ्यः पूर्वजौ स्मृतौ ॥ २,५.३ ॥\nसौत्येऽहन्यतिरात्रस्य कश्यपस्याश्वमेधिकाः ।\nहिरण्यकशिपुर्नाम प्रथितं पृथगासनम् ॥ २,५.४ ॥\nदित्या गर्भाद्विनिःसृत्य तत्रासीनः समन्ततः ।\nहिरण्यकशिपुस्तस्मात्कर्मणा तेन स समृतः ॥ २,५.५ ॥\nऋषय ऊचुः\nहिरण्यकशिपोर्जन्म नाम चैव महात्मनः ।\nप्रभावं चैव दैत्यस्य विस्ताराद्ब्रूहि नः प्रभो ॥ २,५.६ ॥\nसूत उवाच\nकश्यपस्याश्वमेधोऽभूत्पुण्ये वै पुष्करे तदा ।\nऋषिभिदेंवताभिश्च गन्धर्वैरुपशोभितः ॥ २,५.७ ॥\nउत्सृष्टे स्वे च विधिना आख्यानादौ यथाविधि ।\nआसनान्युपकॢप्तानि सौवर्णानि तु पञ्च वै ॥ २,५.८ ॥\nकुलस्पदापि? त्रीण्यत्र कूर्चः फलकमेव च ।\nमुख्यर्त्विजस्तु चत्वारस्तेषां तान्युपकल्पयन् ॥ २,५.९ ॥\nकॢप्तं तत्रासनं चैकं होतुरर्थे हिरण्मयम् ।\nनिषसाद सगर्भोऽत्र तत्रासीनः शशंस च ॥ २,५.१० ॥\nआख्यानमानुपूर्व्येण महर्षिः कश्यपो यथा ।\nतं दृष्ट्वा ऋषयस्तस्य नाम कुर्वन्ति वर्द्धितम् ॥ २,५.११ ॥\nहिरण्यकशिपुस्तस्मात्कर्मणा तेन स स्मृतः ।\nहिरण्यक्षोऽनुजस्तस्य सिंहिका तस्य चानुजा ॥ २,५.१२ ॥\nराहोः सा जननी देवी विप्रचित्तेः परिग्रहः ।\nहिरण्यकशिपुर्दैत्यश्चचार परमं तपः ॥ २,५.१३ ॥\nशतं वर्षसहस्राणां निराहारो ह्यधःशिराः ।\nवरयामास ब्रह्माणं तुष्टं दैत्यो वरेण तु ॥ २,५.१४ ॥\nसर्वामरत्वमवधं सर्वभूतेभ्य एव हि ।\nयोगाद्देवान् विनिर्जित्य सर्वदेवत्वमास्थितः ॥ २,५.१५ ॥\nकारयेऽहमिहैश्वर्यं बलवीर्यसमन्वितः ।\nदानवास्त्वसुराश्चैव देवाश्च सह चारणैः ॥ २,५.१६ ॥\nभवन्तु वशगाः सर्वे मत्समीपानुभोजनाः ।\nआर्द्रशुष्कैरवध्यश्च दिवा रात्रौ तथैव च ।\nएवमुक्तस्तदा ब्रह्मानुजज्ञे सांतरं वरम् ॥ २,५.१७ ॥\nब्रह्मोवाच ।\nमहानयं वरस्तात वृतो दितिसुत त्वया ।\nएहीदानीं प्रतिज्ञानं भविष्यत्येवमेव तु ॥ २,५.१८ ॥\nदत्त्वा चाभिमतं तस्मै तत्रैवान्तरधादथ ।\nसोऽपि दैत्यस्तदा सर्वं जगत्स्थावरजङ्गमम् ॥ २,५.१९ ॥\nमहिम्ना व्याप्य संतस्थे बहुमूर्त्तिरमित्रजित् ।\nस एव तपति व्योम्नि चन्द्रसूर्यत्वमास्थितः ॥ २,५.२० ॥\nस एव वायुर्भूत्वा च ववौ जगति सर्वदा ।\nस गोपालोऽविपालश्च कर्षकश्च स एव ह ॥ २,५.२१ ॥\nस ज्ञाता सर्वलोकेषु मन्त्रव्याख्याकरस्तथा ।\nनेता गोप्ता गोपयिता दीक्षितो याजकः स तु ॥ २,५.२२ ॥\nतस्य देवाः सुराः सर्वे तदासन्सोमपायिनः ।\nएवंप्रभावो दैत्योऽसावतो भूयो निबोधत ॥ २,५.२३ ॥\nतस्मै सर्वे नमस्कारं कुर्वन्तीज्यः स एव च ।\nहिरण्यकशिपोर्दैत्यैः श्लोको गीतः पुरा त्विह ॥ २,५.२४ ॥\nहिरण्यकशिपू राजा यां यामाशां निरैक्षत ।\nतस्यै तस्यै तदा देवा नमश्चक्रुर्महर्षिभिः ॥ २,५.२५ ॥\nतस्यासीन्नरसिंहस्तु मृत्युर्विष्णुः पुरा किल ।\nनरात्तु यस्माज्जन्मास्य नरमूर्त्तिश्च यत्प्रभुः ॥ २,५.२६ ॥\nतस्मात्स नरसिंहो वै गीयते वेदवादिभिः ।\nसागरस्य च वेलायामुच्छ्रितस्तपसो विभुः ॥ २,५.२७ ॥\nशरीरं तस्य देवस्य ह्यासीद्देवमयं प्रभो ।\nनाम्ना सुदर्शनं चैव विश्रुतश्च महाबलः ॥ २,५.२८ ॥\nततः स बाहुयुद्धेन दैत्येन्द्रं तं महाबलम् ।\nनखैर्बिभेद संक्रुद्धो नार्द्राः शुष्का नखा इति ॥ २,५.२९ ॥\nहिरण्याक्षसुताः पञ्च विक्रान्ताः सुमहाबलाः ।\nशंबरः शकुनिश्चैव कालनाभस्तथैव च ॥ २,५.३० ॥\nमहानाभः सुविक्रान्तो सुत संतापनस्तथा ।\nहिरण्यक्षसुता ह्येते देवैरपि दुरासदाः ॥ २,५.३१ ॥\nतेषां पुत्राश्च पौत्राश्च दैतेयाः सगणाः स्मृताः ।\nस शतानि सहस्राणि निहतास्तारकामये ॥ २,५.३२ ॥\nहिरण्यकशिपोः पुत्राश्चत्वारः सुमहाबलाः ।\nप्रह्लादः पूर्वजस्तेषामनुह्रादस्तथापरः ॥ २,५.३३ ॥\nसंह्रादश्चैव ह्रादश्च ह्रादपुत्रौ निबोधत ।\nसुंदो निसुन्दश्च तथा ह्रादपुत्रौ बभूवतुः ॥ २,५.३४ ॥\nब्रह्यघ्नौ तौ महावीरौ मूकस्तु ह्राददायकः ।\nमारीचः सुन्दपुत्रस्तु ताडकायामजायत ॥ २,५.३५ ॥\nदण्डके निहतः सोऽथ राघवेण बलीयसा ।\nमूको विनिहतश्चापि कैराते सव्यसाचिना ॥ २,५.३६ ॥\nसंह्रादस्य तु दैत्यस्य निवातकवचाः कुले ।\nउत्पन्ना महता चैव तपसा भाविताः स्वयम् ॥ २,५.३७ ॥\nअरयो देवतानां ते जंभस्य शतदुन्दुभिः ।\nतथा दक्षो सुरश्चण्डश्चत्वारो देत्यनायकाः ॥ २,५.३८ ॥\nबाष्कलस्य सुता ह्येते कालनेमेः सुताञ्छृणु ।\nब्रह्मजित्क्रतुजिच्चैव देवान्तकनरान्तकौ ॥ २,५.३९ ॥\nकालनेमिसुता ह्येते शंभोस्तु शृणुत प्रजाः ।\nराजाजश्चैव गोमश्च शंभोः पुत्रौ प्रकीर्त्तितौ ॥ २,५.४० ॥\nविरोचनस्य पुत्रश्च बलिरेकः प्रतापवान् ।\nबलेः पुत्रशतं जज्ञे राजानः सर्व एव ते ॥ २,५.४१ ॥\nतेषां प्रधानाश्चत्वारो विक्रान्ताः सुमहाबलाः ।\nसहस्रबाहुः श्रेष्ठोऽभूद्बाणो राजा प्रतापवान् ॥ २,५.४२ ॥\nकुंभगर्त्तो दयो भोजः कुञ्चिरित्येवमा दयः ।\nशकुनी पूतना चैव कन्ये द्वे तु बलेः स्मृते ॥ २,५.४३ ॥\nबलेः पुत्राश्च पौत्राश्च शतशोऽथ सहस्रशः ।\nबालेया नाम विख्याता गणा विक्रान्तपौरुषाः ॥ २,५.४४ ॥\nबाणस्य चैन्द्रधन्वा तु लोहिन्यामुदपद्यत ।\nदितिर्विहितपुत्रा वै तोषयामास कश्यपम् ॥ २,५.४५ ॥\nतां कश्यपः प्रसन्नात्मा सम्यगाराधितस्त्वथ ।\nवरेण छन्दयामास सा च वव्रे वरं तत ॥ २,५.४६ ॥\nअथ तस्यै वरं प्रादात्प्रार्थितो भगवान्पुनः ।\nउक्ते वरे तु मा तुष्टा दितिस्तं समभाषत ॥ २,५.४७ ॥\nमारीचं कण्यपं देवी भर्त्तारं प्राञ्जलिस्तदा ।\nहतपुत्रास्मि भगवन्नादित्यैस्तव सूनुभिः ॥ २,५.४८ ॥\nशक्रहन्तारमिच्छमि पुत्रं दीर्घतपोऽर्जितम् ।\nसाहं तपश्चरिष्यामि गर्भमाधातुमर्हसि ॥ २,५.४९ ॥\nपुत्रमिन्द्रवधे युक्तं त्वं मै वै दातुमर्हसि ।\nतस्यास्तद्वचनं श्रुत्वा मारीचः कश्यपस्तदा ॥ २,५.५० ॥\nप्रत्युवाच महातेजा दितिं परमदुः खितः ।\nएवं भवतु गर्भे तु शुचिर्भव तपोधने ॥ २,५.५१ ॥\nजनयिष्यसि पुत्रं त्वं शक्रहन्तारमाहवे ।\nपूर्णं वर्षसहस्रं तु शुचिर्यदि भविष्यसि ॥ २,५.५२ ॥\nपुत्रं त्रिलोकप्रवरं मन्मथं जनयिष्यसि ।\nएवमुक्त्वा महातेजास्तथा समभावत्तदा ॥ २,५.५३ ॥\nतामालभ्य स्वभवनं जगाम भगवानृषिः ।\nगते भर्त्तरि सा देवी दितिः परमहर्षिता ॥ २,५.५४ ॥\nकुशप्लवनमासाद्य तपस्तेपे सुदारुणम् ।\nशक्रस्तु समुपश्रुत्य संवादं तं तयोः प्रभुः ॥ २,५.५५ ॥\nकुशप्लवनमागम्य दितिं वाक्यमभाषत ।\nशुश्रूषां ते करिष्यामि मानुज्ञां दातुमर्हसि ॥ २,५.५६ ॥\nसमिधश्चाहरिष्यामि पुष्पाणि च फलानि च ।\nयथा त्वं मन्यसे वत्स सुश्रूषाभिरतो भव ॥ २,५.५७ ॥\nसर्वकर्मसु निष्णात आत्मनो हितमाचर ।\nवरं श्रुत्वा तु त द्वाक्यं मातुः शक्रः प्रहर्षितः ॥ २,५.५८ ॥\nशुश्रूषाभिरतो भूत्वा कलुषेणान्तरात्मना ।\nशुश्रूषते तु तां शक्रः सर्वकालमनुव्रतः ॥ २,५.५९ ॥\nफलपुष्पाण्युपादाय समिधश्च दृढव्रतः ।\nगात्रसंवाहनं काले श्रमापनयने तथा ॥ २,५.६० ॥\nशक्रः सर्वेषु कालेषु दितिं परिचचार ह ।\nकिञ्चिच्छिष्टे व्रते देवी तुष्टा शक्रमुवाच ह ॥ २,५.६१ ॥\nप्रतीताहं ते सुरश्रेष्ठ दशवर्षाणि पुत्रक ।\nअवशिष्ठानि भद्रं ते भ्रातरं द्रक्ष्यसे ततः ॥ २,५.६२ ॥\nतमहं त्वत्कृते पुत्र सह धास्ये जयैषिणम् ।\nत्रैलोक्यविजयं पुत्र भोक्ष्यसे सह तेन वै ॥ २,५.६३ ॥\nनाहं पुत्राभिजानामि मद्भक्तिगतमानसम् ।\nएवमुक्त्वा दितिः शक्रं मध्यं प्राप्ते दिवाकरे ॥ २,५.६४ ॥\nनिद्रयापहृता दवी शिरः कृत्वा तु जानुनि ।\nकेशान्कृत्वा तु पादस्थान्सा सुष्वाप च देवता ॥ २,५.६५ ॥\nअधस्ताद्यत्तु नाभेर्वै सर्वं तदशुचि स्मृतम् ।\nततस्तामशुचिं ज्ञात्वा सोंतरं तदमन्यत ॥ २,५.६६ ॥\nदृष्ट्वा तु कारणं सर्वं तस्य बुद्धिरजायत ।\nगर्भं निहन्तु वै देव्या स हि दोषोऽत्र दृश्यते ॥ २,५.६७ ॥\nततो विवेश दित्या वै ह्युपस्थेनोदरं वृषा ।\nप्रविश्य चापि तं दृष्ट्वा गभमिन्द्रो महौजसम् ॥ २,५.६८ ॥\nभीतस्तं सप्तधा गभ बिभेद रिपुमात्मनः ।\nम गर्भो भिद्यमानस्तु वज्रणशतपर्वणा ॥ २,५.६९ ॥\nरुरोद सुस्वरं भीमं वेपमानः पुनः पुनः ।\nमारोद मारोद इति गर्भं शक्रोऽभ्यभाषत ॥ २,५.७० ॥\nतं गर्भं सप्तधा कृत्वा ह्येकैकं सप्तधा पुनः ।\nकुलिशेन बिभेदेन्द्रस्ततो दितिरबुध्यता ॥ २,५.७१ ॥\nन हन्तव्यो न हन्तव्य इत्येवं दितिरब्रवीत् ।\nनिष्पपात ततो वज्री मातुर्वचनगौरवात् ॥ २,५.७२ ॥\nप्राञ्जलिर्वज्रसहितो दितिं शक्रोऽभ्यभाषत ।\nअशुचिर्देवि सुप्तासि पादयोर्गतमूर्द्धजा ॥ २,५.७३ ॥\nतदं तरमनुप्राप्य गर्भं हेतारमाहवे ।\nभिन्नवानहमेतं ते बहुधा क्षन्तुमर्हसि ॥ २,५.७४ ॥\nतस्मिंस्तु विफले गर्भे दितिः परमदुःखिता ।\nसहस्राक्षं दुराधर्षं वाक्यं सानुनयाब्रवीत् ॥ २,५.७५ ॥\nममापराधाद्गर्भोऽयं यदि ते विफलीकृतः ।\nनापराधोऽस्ति देवेश तव पुत्र महाबल ॥ २,५.७६ ॥\nशत्रोर्वधे न दोषोऽस्ति भेतव्यं न च ते विभो ।\nप्रियं तु कृतमिच्छामि श्रेयो गर्भस्य मे कुतः ॥ २,५.७७ ॥\nभवन्तु मम पुत्राणां सप्त स्थानानि वै दिवि ।\nवातस्कन्धानिमान्सप्त चरन्तु मम पुत्रकाः ॥ २,५.७८ ॥\nमरुतस्ते तु विख्याता गतास्ते सप्तसप्तकाः ।\nपृथिव्यां प्रथमस्कन्धो द्वितीयश्चापि भास्करे ॥ २,५.७९ ॥\nसोमे तृतीयो विज्ञेयश्चतुर्थो ज्योतिषां गणे ।\nग्रहेषु पञ्चमश्चैव षष्ठः सप्तर्षिमण्डले ॥ २,५.८० ॥\nध्रुवे तु सप्तमश्चैव वातस्कन्धाश्च सप्त ये ।\nतानेते विचरन्त्वद्य कालेकाले ममात्मजाः ॥ २,५.८१ ॥\nवातस्कन्धाधिपा भूत्वा चरन्तु मम पुत्रकाः ।\nपृथिव्यां प्रथमस्कन्ध आ मेघेभ्यो य आवहः ॥ २,५.८२ ॥\nचरन्तु मम पुत्रास्ते सप्त ये प्रथमे गणे ।\nद्वितीयश्चापि मेघेभ्य आसूर्यात्प्रवहस्ततः ॥ २,५.८३ ॥\nवातस्कन्धो हि विज्ञेयो द्वितीयश्चरतां गणः ।\nसूर्यादूर्ध्वमधः सोमादुद्वहोऽथ स वै स्मृतः ॥ २,५.८४ ॥\nवातस्कन्धस्तृतीयश्च पुत्राणां चरता गणः ।\nसोमादूर्द्ध्वमधर्क्षेभ्यश्चतुर्थ संवहस्तु सः ॥ २,५.८५ ॥\nचतुर्थो मम पुत्राणां गणस्तु चरतां विभो ।\nऋक्षेभ्यश्च तथैवोर्द्ध्वमा ग्रहाद्विवहस्तु यः ॥ २,५.८६ ॥\nवातस्कन्धः पञ्चमस्तु पुत्राणां चरतां गणः ।\nग्रहेभ्य ऊर्द्ध्वमार्षिभ्यः षष्ठो ह्यनुवहश्च यः ॥ २,५.८७ ॥\nवातस्कन्धस्तत्र मम पुराणां चरता गणः ।\nऋषिभ्य ऊर्द्ध्वमाध्रौवं सप्तमो यः प्रकीर्त्तितः ॥ २,५.८८ ॥\nवातस्कन्धः परिवहस्तत्र तिष्ठन्तु मे सुताः ।\nएतान्सर्वाश्चरन्त्वन्ते कालेकाले ममात्मजाः ॥ २,५.८९ ॥\nत्वत्कृतेन च नाम्ना वै भवतु मरुतस्त्विमे ।\nततस्तेषां तु नामानि मत्पुत्राणां शतक्रतो ॥ २,५.९० ॥\nतद्विधैः कर्मभिश्चैव समवेहि पृथक्पृथक् ।\nशक्रज्योतिस्तथा सत्यः सत्यज्योतिस्तथापरः ॥ २,५.९१ ॥\nचित्रज्योतिश्च ज्योतिष्मान् सुतपश्चैत्य एव च ।\nप्रथमोऽयं गणः प्रोक्तो द्वितीयं तु निबोधत ॥ २,५.९२ ॥\nऋतजित्सत्यजिश्चैव सुषेणः सेनजित्तथा ।\nसुतमित्रो ह्यमित्रश्च सुरमित्रस्तथापरः ॥ २,५.९३ ॥\nगण एष द्वितीयस्तु तृतीयं च निबोधत ।\nधातुश्च धनदश्चैव ह्युग्रो भीमस्तथैव च ॥ २,५.९४ ॥\nवरुणश्च तृतीयं च मया प्रोक्तं निबोधत ।\nअभियुक्ताक्षिकश्चैव साह्वायश्च गणः स्मृतः ॥ २,५.९५ ॥\nईदृक्चैव तथान्यादृक्समरिद्द्रुमवृचक्षकाः ।\nमितश्च समितश्चैव पञ्चमश्च तथा गणः ॥ २,५.९६ ॥\nईदृक्च पुरुषश्चैव नान्यादृक्समचेतनः ।\nसंमितः समवृत्तिश्च प्रतिहर्ता च षड्गणाः ॥ २,५.९७ ॥\nयज्ञैश्चित्वास्तुवन्सर्वे तथान्ये मानुषा विशः ।\nदैत्यदेवाः समाख्याताः सप्तैते सप्तसप्तकाः ॥ २,५.९८ ॥\nएते ह्येकोनपञ्चाशन्मरुतो नामतः स्मृताः ।\nप्रसंख्यातास्तदा ताभ्यां दित्या शक्रेण चैव वै ॥ २,५.९९ ॥\nकृत्वा चैतानि नामानि दितिरिन्द्रमुवाच ह ।\nवातस्कन्धांश्चरन्त्वेते भ्रतरो मम पुत्रकाः ॥ २,५.१०० ॥\nविचरन्तु च भद्रं ते देवैः सह ममात्मजाः ।\nतस्यास्तद्वचनं श्रुत्वा महस्राक्षः पुरन्दरः ॥ २,५.१०१ ॥\nउवाच प्राञ्जलिर्भूत्वा मातर्भवतु तत्तथा ।\nसर्व मेतद्यथोक्तं ते भविष्यति न संशयः ॥ २,५.१०२ ॥\nएवंभूता महात्मानः कुमारा लोकसंमताः ।\nदेवैः सह भविष्यन्ति यज्ञभाजस्तवात्म जाः ॥ २,५.१०३ ॥\nतस्मात्ते मरुतो देवाः सर्वे चेन्द्रानुजा वराः ।\nविज्ञेयाश्चामराः सर्वे दितिपुत्रास्तरस्विनः ॥ २,५.१०४ ॥\nएवं तौ निश्चयं कृत्वा मातापुत्रौ तपोवने ।\nजग्मतुस्त्रिदिवं त्दृष्टौ शक्रमाभूद्गतज्वरः ॥ २,५.१०५ ॥\nमरुतां च शुभं जन्म शृणुयाद्यः पठेच्च वा ।\nवादे विजयमाप्नोति लब्धात्मा च भवत्युत ॥ २,५.१०६ ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे मरुदुत्पत्तिवर्णनंनाम पञ्चमोध्यायः।"
  }
]
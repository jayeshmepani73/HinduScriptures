[
  {
    "text": "वसिष्ठ उवाच\nइत्येवमुक्तो भृगुणा तथेत्युक्त्वा प्रणम्य च ।\nरामस्तेनाभ्यनुज्ञातश्चकार गमने मनः ॥ २,२२.१ ॥"
  },
  {
    "text": "भृगुं ख्यातिं च विधिवत्परिक्रम्य प्रणम्यच ।\nपरिष्वक्तस्तथा ताभ्यामाशीर्भिराभिनन्दितः ॥ २,२२.२ ॥"
  },
  {
    "text": "मुनींश्च तान्नमस्कृत्य तैः सर्वैरनुमोदितः ।\nनिश्चक्रमाश्रमात्तस्मात्तपसे कृतनिश्चयः ॥ २,२२.३ ॥"
  },
  {
    "text": "ततो गुरुनियोगेन तदुक्तेनैव वर्त्मना ।\nहिमवन्तं गिरिवरं ययौ रामो महामनाः ॥ २,२२.४ ॥"
  },
  {
    "text": "सोऽतीत्य विविधान्देशान्पर्वतान्सरितस्तथा ।\nवनानि मुनिमुख्यानामावासांश्चात्यगाच्छनैः ॥ २,२२.५ ॥"
  },
  {
    "text": "तत्रतत्र निवासेषु मुनीनां निवसन्पथि ।\nतीर्थेषु क्षेत्रमुख्येषु निवसन्वा ययौ शनैः ॥ २,२२.६ ॥"
  },
  {
    "text": "अतीत्य सुबहून्देशान्पश्यन्नपि मनोरमान् ।\nआससादच लश्रेष्ठं हिमवन्तमनुत्तमम् ॥ २,२२.७ ॥"
  },
  {
    "text": "स गत्वा पर्वतवरं नानाद्रुमलतास्थितम् ।\nददर्श विपुलैः शृङ्गैरुल्लिखन्तमिवांबरम् ॥ २,२२.८ ॥"
  },
  {
    "text": "नानाधातुविचित्रैश्च प्रदेशैरुपशोभितम् ।\nरत्नौषधीभिरभितः स्फुरद्भिरभिशोभितम् ॥ २,२२.९ ॥"
  },
  {
    "text": "मरुत्संघट्टनाघृष्टनीरसांघ्रिपजन्मना ।\nसानिलेनानलेनोच्छैर्दह्यमानं नवं क्वचित् ॥ २,२२.१० ॥"
  },
  {
    "text": "क्वचिद्रविकरामर्शज्वलदर्केपलाग्निभिः ।\nद्रवद्धिमाशिलाजातुजलशान्तदवानलम् ॥ २,२२.११ ॥"
  },
  {
    "text": "स्फटिकाञ्जनदुर्वर्णस्वर्णराशिप्रभाकरैः ।\nस्फुरत्परस्परच्छायाशरैर्द्दीप्तवनं क्वचित् ॥ २,२२.१२ ॥"
  },
  {
    "text": "उपत्यकशिलापृष्ठवालातपनिषेविभिः ।\nतुषारक्लिन्नसिद्धौघौरुद्भासितवनं क्वचित् ॥ २,२२.१३ ॥"
  },
  {
    "text": "क्वचिदर्काशुसंभिन्नश्चामीकरशिलाश्रितैः ।\nयक्षौघैर्भासितोपान्तं विशद्भिरिवपावकम् ॥ २,२२.१४ ॥"
  },
  {
    "text": "दरीमुखविनिष्क्रान्ततरक्षूत्पतनाकुलैः ।\nमृगयूथार्त्तसन्नादैरापूरितगुहं क्वचित् ॥ २,२२.१५ ॥"
  },
  {
    "text": "युद्ध्यद्वराहशार्दूलयूथपैरित स्तेरम् ।\nप्रसभोन्मृष्टकान्तोरुशिलातरुतटं क्वचित् ॥ २,२२.१६ ॥"
  },
  {
    "text": "कलभोन्मेषणाकृष्टकरिणीभिरनुद्रुतैः ।\nगवयैः खुरसंक्षुण्णशिलाप्रस्थतटङ्क्वचित् ॥ २,२२.१७ ॥"
  },
  {
    "text": "वासितर्थेऽभिसंवृद्धमदोन्मत्तमतङ्गजैः ।\nयुद्ध्यद्भिश्चूर्णितानेकगण्डशैलवनं क्वचित् ॥ २,२२.१८ ॥"
  },
  {
    "text": "बृंहितश्रवणामर्षान्मातं गानभिधावताम् ।\nसिंहानां चरणक्षुण्णनखभिन्नोपरं क्वचित् ॥ २,२२.१९ ॥"
  },
  {
    "text": "सहसा निपतत्सिंहनखनिर्भिन्नमस्तकैः ।\nगजैराक्रन्दनादेन पूर्यमामं वनं क्वचित् ॥ २,२२.२० ॥"
  },
  {
    "text": "अष्टपादबलाकृष्टकेसरा दारुणाखैः ।\nभेद्यमानाखिलशिलागंभीरकुहरं क्वचित् ॥ २,२२.२१ ॥"
  },
  {
    "text": "संरब्धा नेकशबरप्रसक्तैरृयूथपैः ।\nइतरेतरसंमर्दं विप्रभग्नदृषत्क्वचित् ॥ २,२२.२२ ॥"
  },
  {
    "text": "गिरिकुञ्जेषु संक्रीडत्करिणीमद्विपं क्वचित् ।\nकरेणुमाद्रवन्मत्तगजाकलितकाननम् ॥ २,२२.२३ ॥"
  },
  {
    "text": "स्वपत्सिंहमुखश्वासमरुत्पुर्मदरीशतम् ।\nगहनेषु गुरुत्राससाशङ्कविहरन्मृगम् ॥ २,२२.२४ ॥"
  },
  {
    "text": "कण्टाकश्लिष्टलाङ्गूललोमत्रुटनकातरैः ।\nक्रीडितं चमरीयूथैर्मन्दमन्दविचारिभिः ॥ २,२२.२५ ॥"
  },
  {
    "text": "गिरिकन्दरसंसक्तकिन्नरीसमुदीरितैः ।\nसतालनादैरुदिनैर्भृताशेषदिशामुखम् ॥ २,२२.२६ ॥"
  },
  {
    "text": "अरण्यदेवतानां च चरेतीनामितस्ततः ।\nअलक्तकरसक्लिन्नचरणाङ्कितभूतलम् ॥ २,२२.२७ ॥"
  },
  {
    "text": "मयूरकेकिरीवृन्दैः संगीत मधुरस्वरैः ।\nप्रवृत्तनृत्तं परितो विततोदग्रबर्हिभिः ॥ २,२२.२८ ॥"
  },
  {
    "text": "जलस्थलरुहानेककुसुमोत्करवर्षिभिः ।\nगात्राह्लादकरैर्मन्दं वीज्यमानं वनानिलैः ॥ २,२२.२९ ॥"
  },
  {
    "text": "भूतार्त्तवरसास्वादमाद्यत्पुंस्कोकिलारवैः ।\nआकुलीकृतपर्यन्तसहकारवनान्तरम् ॥ २,२२.३० ॥"
  },
  {
    "text": "नानापुष्पासवोन्माद्यद्भृङ्गसंगीतनादितम् ।\nअनेकविहगारावबधिरीकृतकाननम् ॥ २,२२.३१ ॥"
  },
  {
    "text": "मधुद्रवार्द्राविरलप्रत्यग्रकुसुमोत्करैः ।\nवनान्तमारुताकीर्णैरलङ्कृतमहीतलम् ॥ २,२२.३२ ॥"
  },
  {
    "text": "उपरिष्टान्निपततां विषमोपलसंकटे ।\nनिर्झराणां महारावैः समन्ताद्बधिरीकृतम् ॥ २,२२.३३ ॥"
  },
  {
    "text": "विततानेकसंसक्तशाखाग्राविरलच्छदैः ।\nपाटलैर्विटपच्छायैरुपशल्यसमुत्थितैः ॥ २,२२.३४ ॥"
  },
  {
    "text": "कदंबनिंबहिन्तालसर्जबेधूकतिन्दुकैः ।\nकपित्थपनसाशोकसहकारेगुदाशनैः ॥ २,२२.३५ ॥"
  },
  {
    "text": "नागचंपकपुन्नागकोविदारप्रियङ्गुभिः ।\nप्रियालनीपबकुलबन्धूकाक्षतमालकैः ॥ २,२२.३६ ॥"
  },
  {
    "text": "द्राक्षामधूकामलकजंबूकङ्कोलजातिभिः ।\nबिल्वार्जुनकरञ्जाम्रबीजपूराङ्घ्रिपैरपि ॥ २,२२.३७ ॥"
  },
  {
    "text": "पिचुलांबष्ठकनकवैकङ्कतशमीधवैः ।\nपुत्रजीवाभयारिष्टलोहोदुंबरपिप्पलैः ॥ २,२२.३८ ॥"
  },
  {
    "text": "अन्यैश्च विविधैर्वृक्षैः समन्तादुपशोभितम् ।\nनिरन्तरतरुच्छायासुदूरविनिवारितैः ॥ २,२२.३९ ॥"
  },
  {
    "text": "समन्तादर्ककिरणैरनासादितभूतलम् ।\nनानापक्वफलास्वादबलपुष्टैः प्लवेगमैः ॥ २,२२.४० ॥"
  },
  {
    "text": "आक्रान्तचकितानेकवनपङ्क्तिशताकुलम् ।\nतत्र तत्रातिरम्यैश्च शिलाकुहरनिर्गतैः ॥ २,२२.४१ ॥"
  },
  {
    "text": "प्रतापविषमैराजन्ह्रास्यमानं सरिच्छतैः ।\nसारोवरैश्च विपुलैः कुमुदोत्पलमण्डितैः ॥ २,२२.४२ ॥"
  },
  {
    "text": "नानाविहगसंघुष्टैः समन्तादुपशोभितम् ।\nसमासाद्यथ शैलेन्द्रं तुषारशिशिरं गिरिम् ॥ २,२२.४३ ॥"
  },
  {
    "text": "आरुरोह भगुश्रेष्ठस्तरसा तं मुदान्वितः ।\nतस्य प्रविश्य गहनं वनं रामो महामनाः ॥ २,२२.४४ ॥"
  },
  {
    "text": "विचचार शनै राजन्नुपशल्यमहीरुहम् ।\nस तत्र विचरन्दिक्षु हरिणीभिः समन्ततः ॥ २,२२.४५ ॥"
  },
  {
    "text": "विक्ष्यमाणो मुदं लेभे साशङ्कं मुग्धदृष्टिभिः ।\nस तत्र कुसुमामोदगन्धिभिर्वनवायुभिः ॥ २,२२.४६ ॥"
  },
  {
    "text": "वीज्यमानो जहर्षे स वीक्ष्योदारां वनश्रियम् ।\nविविधाश्च स्थरीः सूक्ष्ममुपरिक्रम्य भार्गवः ॥ २,२२.४७ ॥"
  },
  {
    "text": "द्वन्द्वांश्च धातून्विविधान्पश्यन्नेवमतर्कयत् ।\nअहोऽयं सर्वशैलानामाधिपत्येऽभिषेचितः ॥ २,२२.४८ ॥"
  },
  {
    "text": "ब्रह्मणा यज्ञभाक्चैव स्थाने संप्रतिपादितः ।\nअस्य शैलाधिराजत्वं सुव्यक्तमभिलक्ष्यते ॥ २,२२.४९ ॥"
  },
  {
    "text": "रवैः कीचकवेणुनां मधुरीकृतकाननः ।\nनितंबस्थलसंसक्ततुषारनिचयैग्यम् ॥ २,२२.५० ॥"
  },
  {
    "text": "विभातीवाहितस्वच्छपरीतधवलांशुकः ।\nनिबिडश्रितनीहारनिकरेण तथोपरि ॥ २,२२.५१ ॥"
  },
  {
    "text": "नानावर्णोत्तरासंगावृत्ताङ्ग इवल्क्ष्यते ।\nचन्दनागुरुकर्पूरकस्तूरीकुङ्कुमादिभिः ॥ २,२२.५२ ॥"
  },
  {
    "text": "अलङ्कृतागः सुव्यक्तं दृश्यतेऽही विलासिवत् ।\nमृगेन्द्राहतदन्तीन्द्रकुंभस्थलपरिच्युतैः ॥ २,२२.५३ ॥"
  },
  {
    "text": "स्थूलमुक्तोत्करैरेष विभाति परितो गिरिः ।\nनानावृक्षलतावल्लीपुष्पालङ्कृतमूर्द्धजः ॥ २,२२.५४ ॥"
  },
  {
    "text": "नीरन्ध्राञ्चितमे घौघवितानसमलङ्कृतः ।\nनानाधातुविचित्राङ्गः सर्वरत्नविभूषितः ॥ २,२२.५५ ॥"
  },
  {
    "text": "कैलासव्याजविलसत्सितच्छत्रविराजितः ।\nगजाश्वमुखयूथैश्च समन्तात्परिवारितः ॥ २,२२.५६ ॥"
  },
  {
    "text": "रत्नद्वीपमहाद्वारशिलाकन्दरमन्दिरः ।\nविविक्तगह्वरास्थानमध्यसिंहासनाश्रयः ॥ २,२२.५७ ॥"
  },
  {
    "text": "समन्तात्प्रतिसंसक्ततरुवेत्रवतां शनैः ।\nदृष्ट्वा जनैरनासाद्यो महाराजाधिराजवत् ॥ २,२२.५८ ॥"
  },
  {
    "text": "दोधूयमानो विचरच्चमरीचा रुचामरैः ।\nमयूरैरुपनृत्यद्भिर्गायद्भिश्चैव किन्नरैः ॥ २,२२.५९ ॥"
  },
  {
    "text": "सत्त्वजातैरनेकैश्च सेव्यमानो विराजते ।\nव्यक्तमेवाचलेन्द्राणामधिराज्यपदे स्थितः ॥ २,२२.६० ॥"
  },
  {
    "text": "भुनक्त्याक्रम्य वसुधां समग्रां श्रियमोजसा ।\nएवं संचिन्तयानः स हिमाद्रिवनगह्वरे ॥ २,२२.६१ ॥"
  },
  {
    "text": "विचचार चिरं रामो मुदा परमया युतः ।\nआससाद वने तस्मिन्विपुले भृगुपुङ्गवः ॥ २,२२.६२ ॥"
  },
  {
    "text": "सरोवरं महाराज विपुलं विमलोदकम् ।\nकुमुदोत्पलकह्लारनिकरैरुपसोभितम् ॥ २,२२.६३ ॥"
  },
  {
    "text": "पङ्कजैरुत्पलैश्चैव रक्तपीतैः सितासितैः ।\nअन्यैश्च जलचैर्वक्षैः सर्वतः समलङ्कृतम् ॥ २,२२.६४ ॥"
  },
  {
    "text": "हंससारसदात्यूहकारण्डवशतैरपि ।\nजीवजीवकचक्राह्वकुररभ्रमरोत्करैः ॥ २,२२.६५ ॥"
  },
  {
    "text": "संघुष्यमाणं परितः सेवितं मन्दवायुना ।\nशफरीमत्स्यसंघैश्च विचरद्भिरितस्ततः ॥ २,२२.६६ ॥"
  },
  {
    "text": "अन्तर्जनितकल्लोलैर्नृत्यमानमिवाभितः ।\nआससाद भृगुश्रेष्ठस्तत्सरोवरमुत्तमम् ॥ २,२२.६७ ॥"
  },
  {
    "text": "नानापतत्र्रिविरुतैर्मधुरीकृतदिक्तटम् ।\nस तस्य तीरे विपुलं कृत्वाश्रमपदं शुभम् ॥ २,२२.६८ ॥"
  },
  {
    "text": "रामो मतिमतां श्रेष्ठस्तपसे च मनो दधे ।\nशाकमूलफलाहारो नियतं नियतेन्द्रियः ॥ २,२२.६९ ॥"
  },
  {
    "text": "तपश्चचार देवेशं विनिवेश्यात्ममानसे ।\nभृगूपदिष्टमार्गेण भक्त्या परमया युतः ॥ २,२२.७० ॥"
  },
  {
    "text": "पूजयामास देवेशमेकाग्रमनसा नृप ।\nअनिकेतः स वर्षासु शिशिरे जलसंश्रयः ॥ २,२२.७१ ॥"
  },
  {
    "text": "ग्रीष्मे पञ्जाग्निमध्यस्थश्चचारैवं तपश्चिरम् ।\nरिपून्निर्जित्य कामादीनूर्मिषषट्कं विधूय च ॥ २,२२.७२ ॥"
  },
  {
    "text": "द्वन्द्वैरनुद्वेजितधीस्तापदोषैरनाकुलः ।\nयमैः सनियमैश्चैव शुद्धदेहः समाहितः ॥ २,२२.७३ ॥"
  },
  {
    "text": "वशी चकार पवनं प्राणायामेन देहगम् ।\nजितपद्मासनो मौनी स्थिरचित्तो महामुनिः ॥ २,२२.७४ ॥"
  },
  {
    "text": "वशी चकार चाक्षाणि प्रत्याहारपरायणः ।\nधारणाभिः स्थिरीचक्रे मनश्चञ्चलमात्मवान् ॥ २,२२.७५ ॥"
  },
  {
    "text": "ध्यानेन देवदेवेशं ददर्श परमेश्वरम् ।\nस्वस्थान्तः करणो मैत्रः सर्वबाधाविवर्जितः ॥ २,२२.७६ ॥"
  },
  {
    "text": "चिन्तयामास देवेशं ध्याने दृष्ट्वा जगद्गुरुम् ।\nध्येयावस्थि तचित्तात्मा निश्चलेद्रियदेहवान् ॥ २,२२.७७ ॥"
  },
  {
    "text": "आकालावधि सोऽतिष्ठन्निवातस्थप्रदीपवत् ।\nजपंश्च देवदेवेशं ध्यायंश्च स्वमनीषया ॥ २,२२.७८ ॥"
  },
  {
    "text": "आराधयदमेयात्मा सर्वभावस्थमीश्वरम् ।\nततः स निष्फलं रूपमैश्वरं यन्निरञ्जनम् ॥ २,२२.७९ ॥"
  },
  {
    "text": "परं ज्योतिरचिन्त्यं यद्योगिध्येयमनुत्त मम् ।\nनित्यं शुद्धं सदा शान्तमतीन्द्रियमनौपमम् ।\nआनन्दमात्रमचलं व्याप्ताशेषचराचरम् ॥ २,२२.८० ॥"
  },
  {
    "text": "चिन्तयामास तद्रूपं देवदेवस्य भार्गवः ।\nनित्यं शुद्धं सदा शान्तमतीन्द्रियमनौपमम् ॥ २,२२.८१ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीये उपोद्धातपादे वसिष्ठसगरसंवादे अर्चुनोपाख्याने जामदग्न्यतपश्चरणं नाम द्वाविंशतितमोऽध्यायः ॥ २२॥"
  }
]
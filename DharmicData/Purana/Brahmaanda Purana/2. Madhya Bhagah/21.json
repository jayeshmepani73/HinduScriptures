[
  {
    "text": "समाप्तश्चायं श्राद्धकल्पः ।\nवसिष्ठ उवाच\nइत्थं प्रवर्त्तमानस्य जमदग्नेर्महात्मनः ।\nवर्षाणि कतिचिद्राजन्व्यतीयुरमितौजसः ॥ २,२१.१ ॥"
  },
  {
    "text": "रामोऽपि नृपशार्दूल सर्वधर्मभृतां वरः ।\nवेदवेदाङ्गतत्त्वज्ञः सर्वशास्त्रविशारदः ॥ २,२१.२ ॥"
  },
  {
    "text": "पित्रोश्चकार शुश्रूषां विनीतात्मा महामतिः ।\nप्रीतिं च निजचेष्टाभिरन्वहं पर्यवर्त्तयत् ॥ २,२१.३ ॥"
  },
  {
    "text": "इत्थं प्रवर्त्तमानस्य वर्षाणि कतिचिन्नृप ।\nपित्रोः शुश्रूषयानैषीद्रामो मतिमतां वरः ॥ २,२१.४ ॥"
  },
  {
    "text": "स कदाचिन्महातेजाः पितामह गुहं प्रति ।\nगन्तुं व्यवसितो राजन्दैवेन च नियोजितः ॥ २,२१.५ ॥"
  },
  {
    "text": "निपीड्य शिरसा पित्रोश्चरणौ भृगुपुङ्गवः ।\nउवाच प्राञ्जलिर्भूतवा सप्रश्रयमिदं वचः ॥ २,२१.६ ॥"
  },
  {
    "text": "कञ्चिदर्थमहं तात मातरं त्वां च साम्प्रतम् ।\nविज्ञापयितुमिच्छामि मम तच्छ्रोतुमर्हथः ॥ २,२१.७ ॥"
  },
  {
    "text": "पितामहमहं द्रष्टुमुत्कण्ठितमनाश्चिरम् ।\nतस्मात्तत्पार्श्वमधुना गमिष्ये वामनुज्ञया ॥ २,२१.८ ॥"
  },
  {
    "text": "आहूतश्चासकृत्तात सोत्कण्ठं प्रीयमाणया ।\nपितामह्या बहुमुखैरिच्छन्त्या मम दर्शनम् ॥ २,२१.९ ॥"
  },
  {
    "text": "पितॄन्पितामहस्यापि प्रियमेव प्रदर्शनम् ।\nसदीयं तेन तत्पार्श्वं गन्तुं मामनुजानत ॥ २,२१.१० ॥"
  },
  {
    "text": "वसिष्ठ उवाच\nइति तस्य वचः श्रुत्वा संभ्रान्तं समुदीरितम् ।\nहर्षेण महता युक्तौ साश्रुनेत्रौ बभूवतुः ॥ २,२१.११ ॥"
  },
  {
    "text": "तमालिङ्ग्य महाभागं मूर्ध्न्युपाघ्राय सादरम् ।\nअभिनन्द्याशिषा तात ह्युभौ ताविदमाहतुः ॥ २,२१.१२ ॥"
  },
  {
    "text": "पितामहगृहं तात प्रयाहि त्वं यथासुखम् ।\nपितामहपितामह्योः प्रीतये दर्शनाय च ॥ २,२१.१३ ॥"
  },
  {
    "text": "तत्र गत्वा यथान्यायं तं शुश्रूषा परायणः ।\nकञ्चित्कालं तयोर्वत्स प्रीतये वस तद्गृहे ॥ २,२१.१४ ॥"
  },
  {
    "text": "स्थित्वा नातिचिरं कालं तयोर्भूयोऽप्यनुशय ।\nअत्रागच्छ महाभाग क्षेमेणास्मद्दिदृक्षया ॥ २,२१.१५ ॥"
  },
  {
    "text": "क्षणार्द्धमपि शक्ताः स्थो न विना पुत्रदर्शनम् ।\nतस्मात्पितामह गृहे न चिरात्स्थातुमर्हसि ॥ २,२१.१६ ॥"
  },
  {
    "text": "तदाज्ञयाथ वा पुत्र प्रपितामहसन्निधिम् ।\nगतोऽपि शीघ्रमागच्छ क्रमेण तदनुज्ञया ॥ २,२१.१७ ॥"
  },
  {
    "text": "वसिष्ठ उवाच\nइत्युक्तस्तौ परिक्रम्य प्रणम्य च महामतिः ।\nपितरावप्यनुज्ञाप्य पितामहगृहं ततः ॥ २,२१.१८ ॥"
  },
  {
    "text": "स गत्वा भृगुवर्यस्य ऋचीकस्य महात्मनः ।\nप्रविवेशाश्रमं रामो मुनिशिष्योपशोभितम् ॥ २,२१.१९ ॥"
  },
  {
    "text": "स्वाध्यायघोषैर्विपुलैः सर्वतः प्रतिनादितम् ।\nप्रशान्तवैर सत्त्वाढ्यं सर्वसत्त्वमनोहरम् ॥ २,२१.२० ॥"
  },
  {
    "text": "स प्रविश्यश्रमं रम्यमृचीकं स्थितमासने ।\nददर्श रामो राजेन्द्र स पितामहमग्रतः ॥ २,२१.२१ ॥"
  },
  {
    "text": "जाज्वल्यमानं तपसा धिष्ण्यस्थमिव पावकम् ।\nउपासितं सत्यवत्या यथा दक्षिणायऽध्वरम् ॥ २,२१.२२ ॥"
  },
  {
    "text": "स्वसमीपमुपायान्तं राममालोक्य तौ नृप ।\nसुचिरं तं विमर्शेतां समाज्ञापूर्वदर्शनौ ॥ २,२१.२३ ॥"
  },
  {
    "text": "कोऽयमेष तपोराशिः सर्वलत्रणपूजितः ।\nबालोऽयं बलवान्भातिगांभीर्यात्प्रश्रयेण च ॥ २,२१.२४ ॥"
  },
  {
    "text": "एवं तयोश्चिन्तयतोः सहर्षं हृदि कौतुकात् ।\nआससाद शनै रामः समीपे विनयान्वितः ॥ २,२१.२५ ॥"
  },
  {
    "text": "स्वनामगोत्रे मतिमानुक्त्वा पित्रोर्मुदान्वितः ।\nसंस्पृशंश्चरणौ मूर्ध्ना हस्ताभ्यां चाभ्यवादयत् ॥ २,२१.२६ ॥"
  },
  {
    "text": "ततस्तौ प्रीतमनसौ समुथाप्य च सत्तमम् ।\nआशीर्भिरभिनन्देतां पृथक्पृथगुभावपि ॥ २,२१.२७ ॥"
  },
  {
    "text": "तमाश्लिष्याङ्कमारोप्य हर्णाश्रुप्लुतलोचनौ ।\nवीक्षन्तौ तन्मुखांभोजं परं हर्षमवापतुः ॥ २,२१.२८ ॥"
  },
  {
    "text": "ततः सुखोपविष्टं तमात्मवंशसमुद्वहम् ।\nअनामयमपृच्छेतां तावुभौ दंपती तदा ॥ २,२१.२९ ॥"
  },
  {
    "text": "पितरौ ते कुशलिनो वत्स किंभ्रातरस्तथा ।\nअनायासेन ते वृत्तिर्वर्तते चाथ कर्हिचित् ॥ २,२१.३० ॥"
  },
  {
    "text": "समस्ताभ्यां ततो राजन्नाचचक्षे यथोदितः ।\nतथा स्वानुगतं पित्रोर्भ्रातॄणां चैव चेष्टितम् ॥ २,२१.३१ ॥"
  },
  {
    "text": "एवं तयोर्महाराज सत्प्रीतिजनितैगुणैः ।\nप्रीयमाणोऽवसद्रामः पितुः पित्रोर्न्निवेशने ॥ २,२१.३२ ॥"
  },
  {
    "text": "स तस्मिन्सर्वभूतानां मनोनयननन्दनः ।\nउवास कतिचिन्मासांस्तच्छुश्रूषापरायणः ॥ २,२१.३३ ॥"
  },
  {
    "text": "अथानुज्ञाप्य तौ राजन्भृगुवर्यो महामनाः ।\nपितामहगुरोर्गन्तुमियेषाश्रयमाश्रमम् ॥ २,२१.३४ ॥"
  },
  {
    "text": "स ताभ्यां प्रीतियुक्ताभ्यामाशीर्भिरभिनन्दितः ।\nयथा चाभ्यां प्रदिष्टेन यया वौर्वाश्रमं प्रति ॥ २,२१.३५ ॥"
  },
  {
    "text": "तं नमस्कृत्य विधिवच्च्यवनं च महातपाः ।\nसप्रहर्षं तदाज्ञातः प्रययावाश्रमं भृगोः ॥ २,२१.३६ ॥"
  },
  {
    "text": "स गत्वामुनिमुख्यस्य भृगोराश्रममण्डलम् ।\nददर्श शान्तचेतोभिर्मुनिभिः सर्वतो वृतम् ॥ २,२१.३७ ॥"
  },
  {
    "text": "सुस्निग्धशीतलच्छायैः सर्वर्तुकगुणान्वितैः ।\nतरुभिः संवृतं प्रीतः फलपुष्पोत्तरान्वितैः ॥ २,२१.३८ ॥"
  },
  {
    "text": "नानाखगकुलारावैर्मनःश्रोत्रसुखावहैः ।\nब्रह्मघोषैश्च विविधैः सर्वतः प्रतिनादितम् ॥ २,२१.३९ ॥"
  },
  {
    "text": "समन्त्राहुतिहोमोत्थधूमगन्धेन सर्वतः ।\nनिरस्तनिखिलाघौघं वनान्तरविसर्पिणा ॥ २,२१.४० ॥"
  },
  {
    "text": "समित्कुशाहरैर्दण्डमेखलाजिनमण्डितैः ।\nअभितः शोभितं राजन्रम्यैर्मुनिकुमारकैः ॥ २,२१.४१ ॥"
  },
  {
    "text": "प्रसूनजलसंपूर्मपात्रहस्ताभिरन्तरा ।\nशोभितं मुनिकल्याभिश्चरन्तीभिरितस्ततः ॥ २,२१.४२ ॥"
  },
  {
    "text": "सपोतहरिणीयूथैर्विस्रंभादविशङ्किभिः ।\nउटजाङ्गणपर्यन्ततरुच्छायास्वधिष्ठितम् ॥ २,२१.४३ ॥"
  },
  {
    "text": "रोमन्थतः परामृष्टियूथ साक्षिकमुत्प्रदैः ।\nप्रारब्धताण्डवं केकीमयूरैर्मधुरस्वरैः ॥ २,२१.४४ ॥"
  },
  {
    "text": "प्रविकीर्णकणोद्देशं मृगशब्दैः समीपगैः ।\nअनालीढातपच्छायाशुष्यन्नीवारराशिभिः ॥ २,२१.४५ ॥"
  },
  {
    "text": "हूयमानानलं काले पूज्यमानातिथिव्रजम् ।\nअभ्यस्यमानच्छन्दौघं चिन्त्यमानगमोदितम् ॥ २,२१.४६ ॥"
  },
  {
    "text": "पठ्यमानाखिलस्मार्त्तं श्रौतार्थप्रविचारणम् ।\nप्रारब्धपितृदेवेज्यं सर्वभूतमनोहरम् ॥ २,२१.४७ ॥"
  },
  {
    "text": "तपस्विजनभूयिष्ठमाकापुरुषसेवितम् ।\nतपोवृद्धिकरं पुण्यं सर्वसत्त्वसुखास्पदम् ॥ २,२१.४८ ॥"
  },
  {
    "text": "तपोधनानन्दकरं ब्रह्मलोकमिवापरम् ।\nप्रसूनसौरभभ्राम्यन्मधुपारावनादितम् ॥ २,२१.४९ ॥"
  },
  {
    "text": "सर्वतो वीज्यमानेन विविधेन नभस्वता ।\nएवंविधगुणोपेतं पश्यन्नाश्रममुत्तमम् ॥ २,२१.५० ॥"
  },
  {
    "text": "प्रविवेश विनीतात्मा सुकृतीवामरालयम् ।\nसंप्रविश्यश्रमोपान्तं रामः स्वप्रपितामहम् ॥ २,२१.५१ ॥"
  },
  {
    "text": "ददर्श परितो राजन्मुनिशिष्यशतावृतम् ।\nव्याख्यानवेदिकामध्ये निविष्टं कुशविष्टरे ।\nसितश्मश्रुजटाकूर्चब्रह्मसूत्रोपशोभितम् ॥ २,२१.५२ ॥"
  },
  {
    "text": "वामेतरोरुमध्यास्त वामजङ्घेन जानुना ॥ २,२१.५३ ॥"
  },
  {
    "text": "योगपट्टेन संवीतस्वदेहमृषिपुङ्गवम् ।\nव्याख्यानमुद्राविलसत्सव्यपाणितलांबुजम् ॥ २,२१.५४ ॥"
  },
  {
    "text": "योगपट्टोपरिन्यस्तविभ्राजद्वामपाणिकम् ।\nसम्यगारण्यवाक्यानां सूक्ष्मतत्त्वार्थसंहतिम् ॥ २,२१.५५ ॥"
  },
  {
    "text": "विवृत्य मुनिमुख्येभ्यः श्रावयन्तं तपोनिधिम् ।\nपितुः पितामहं द्दष्ट्वा रामस्तस्य महात्मनः ॥ २,२१.५६ ॥"
  },
  {
    "text": "शनैरिवमहाराज समीपं समुपागमत् ।\nतमागतमुपालक्ष्य तत्प्रभावप्रधर्षिताः ॥ २,२१.५७ ॥"
  },
  {
    "text": "शङ्कामवापुर्मुनयो दूरादेवाखिला नृप ।\nतावदूभृगुरमेयात्मा तदागमनतोषितः ॥ २,२१.५८ ॥"
  },
  {
    "text": "निवृत्तान्यकथालापस्तं पश्यन्नास पार्थिव ।\nरामोऽपि तमुपागम्य विनयावनताननः ॥ २,२१.५९ ॥"
  },
  {
    "text": "अवन्दत यथान्ययमुपेन्द्र इव वेधसम् ।\nअभिवाद्य यथान्यायं ख्यातिं च विनयान्वितः ॥ २,२१.६० ॥"
  },
  {
    "text": "तांश्च संभावयामास मुनीन्रामोयथावयः ।\nतैश्च सर्वैर्मुदोपेतैराशीर्भिरभिवर्द्धितः ॥ २,२१.६१ ॥"
  },
  {
    "text": "उपाविवेश मेधावी भूमौ तेषामनुज्ञया ।\nउपविष्टं ततो राममाशीर्भिरभिनन्दितम् ॥ २,२१.६२ ॥"
  },
  {
    "text": "पप्रच्छकुशलप्रश्नं तमालोक्य भृगुस्तदा ।\nकुशलं खलु ते वत्स पित्रोश्च किमनामयम् ॥ २,२१.६३ ॥"
  },
  {
    "text": "भ्रातॄणां चैव भवतःपितुः पित्रोस्तथैव च ।\nकिमर्थमागतोऽत्र त्वमधुनामम सन्निधिम् ॥ २,२१.६४ ॥"
  },
  {
    "text": "केनापि वा त्वमादिष्टः स्वयमेवाथवागतः ।\nततोरामो यथान्यायं तस्मै सर्वमशेषतः ॥ २,२१.६५ ॥"
  },
  {
    "text": "कथयामास यत्पृष्टं तदा तेन महात्मना ।\nपितुर्मातुश्च वृत्तान्त भ्रातॄणां च महात्मनाम् ॥ २,२१.६६ ॥"
  },
  {
    "text": "पितुः प्रित्रोश्चकौशल्य दर्शनं च तयोर्नृप ।\nएतदन्यच्च सकलं भृगोः सप्रश्रयं मुदा ॥ २,२१.६७ ॥"
  },
  {
    "text": "न्यवेदयद्यथान्यायमात्मनश्च समीहितम् ।\nश्रुत्वैतदखिलं राजन्रामेण समुदीरितम् ॥ २,२१.६८ ॥"
  },
  {
    "text": "तं च दृष्ट्वा विशेषेण भृगुः प्रीतोऽभ्यनन्दत ।\nएवं तस्य प्रियं कुर्वन्नुत्कृष्टैरात्मकर्मभिः ॥ २,२१.६९ ॥"
  },
  {
    "text": "तत्राश्रमेऽवसद्रामो दिनानि कतिचिन्नृप ।\nततः कदाचिदेकान्ते रामं मुनिवरोत्तमः ॥ २,२१.७० ॥"
  },
  {
    "text": "वत्सागच्छेति तं राजन्नुपाह्वयदुपह्वरे ।\nसोऽभिगम्य तमासीनमभिवाद्य कृताञ्जलिः ॥ २,२१.७१ ॥"
  },
  {
    "text": "तस्थौ तत्पुरतो रामः सुप्रीतेनान्तरात्मना ।\nआशीर्भिरभिनन्द्याथ भृगुस्तं प्रीत मानसः ॥ २,२१.७२ ॥"
  },
  {
    "text": "प्राह नाधिगताशङ्कं राममालोक्य सादरम् ।\nश्रुणु वत्स वचो मह्य यत्त्वां वक्ष्यामि सांप्रतम् ॥ २,२१.७३ ॥"
  },
  {
    "text": "हितार्थं सर्वलोकानां तव चास्माकमेव च ।\nगच्छ पुत्र ममादेशाद्धिमवन्तं महागिरिम् ॥ २,२१.७४ ॥"
  },
  {
    "text": "अधुनैवाश्रमादस्मात्तपसे धृतमानसः ।\nतत्रगत्वा महाभाग कृत्वाश्रमापदं शुभम् ॥ २,२१.७५ ॥"
  },
  {
    "text": "आराधय महादेवं तपसा नियमेन च ।\nप्रीतिमुत्पाद्य तस्य त्वं भक्त्यानन्यगया चिरात् ॥ २,२१.७६ ॥"
  },
  {
    "text": "श्रेयो महदवाप्नोषि नात्र कार्या विजारणा ।\nतरसा तव भक्त्या च प्रीतो भवति शङ्करः ॥ २,२१.७७ ॥"
  },
  {
    "text": "करिष्यति च ते सर्वं मनसा यद्यदिच्छसि ।\nतुष्टे तस्मिञ्जगन्नाथे शङ्करे भक्तवत्सले ॥ २,२१.७८ ॥"
  },
  {
    "text": "अस्त्रग्राममशेषं त्वं वणु पुत्र यथेप्सितम् ।\nत्वया हितार्थं देवानां करणीयं सुदुष्करम् ॥ २,२१.७९ ॥"
  },
  {
    "text": "विद्यतेऽभ्यधिकं कर्म शस्त्रसाध्यमनेकशः ।\nतस्मात्त्वं देवदेवेशं समाराधय शङ्करम् ॥ २,२१.८० ॥"
  },
  {
    "text": "भक्त्या परमया युक्तस्ततोऽभीष्टमवाप्स्यसि ॥ २,२१.८१ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे एकविंशति तमौध्यायः ॥ २१॥"
  }
]
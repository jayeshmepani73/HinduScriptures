[
  {
    "text": "वसिष्ठ उवाच\nअन्तर्द्धानं गते कृष्णे रामस्तु सुमहायशाः ।\nसमुद्रिक्तमथात्मानं मेने कृष्णानुभावतः ॥ २,३८.१ ॥\nअकृतव्रणसंयुक्तः प्रदीप्ताग्निरिव ज्वलन् ।\nसमायातो भार्गवोऽसीपुरीं महिष्मतीं प्रति ॥ २,३८.२ ॥\nयत्र पापहरा पुण्या नर्मदा सरितां वरा ।\nपुनाति दर्शनादेव प्राणिनः पापिनो ह्यपि ॥ २,३८.३ ॥\nपुरा त्रय हरेणापि निविष्टेन महात्मना ।\nत्रिपुरस्य विनाशाय कृतो यत्नो महीपते ॥ २,३८.४ ॥\nतत्र किं वर्ण्यते पुण्यं नृणां देवस्वरूपिणाम् ।\nसदृष्ट्वा नर्मदां भूप भर्गवः कुलनन्दनः ॥ २,३८.५ ॥\nनमश्चकार सुप्रीतः शत्रुसाधनतत्परः ।\nनमोऽस्तु नर्मदे तुभ्यं हरदेहसमुद्भवे ॥ २,३८.६ ॥\nक्षिप्रं नाशय शत्रून्मे वरदा भव शोभने ।\nइत्येवं स नमस्कृत्य नर्मदां पापनाशिनीम् ॥ २,३८.७ ॥\nदूतं प्रस्थापयामास कार्त्तवीर्यार्जुनं प्रति ।\nदूत राजात्वया वाच्यो यदहं वच्मि तेऽनघ ॥ २,३८.८ ॥\nन संदेहस्त्वया कार्यो दूतः क्वापि न बध्यते ।\nयद्बलं तु समाश्रित्य जमदग्निमुनिं नृपः ॥ २,३८.९ ॥\nतिरस्त्वं कृतवान्मूढ तत्पुत्रो योद्धुमागतः ।\nशीघ्रं निर्गच्छ मन्दात्मन्युद्धं रामाय देहि तत् ॥ २,३८.१० ॥\nभार्गवं त्वं समासाद्य गच्छ लोकान्तरं त्वरा ।\nइत्येवमुक्त्वा राजानं श्रुत्वा तस्य वचस्तथा ॥ २,३८.११ ॥\nशीघ्रमागच्छ भद्रं ते विलंबो नेह शस्यते ।\nतेनैवमुक्तो दूतस्तु गतो हैहयभूपतिम् ॥ २,३८.१२ ॥\nरामोदितं तत्सकलं श्रावयामास संसदि ।\nस राजात्रेयभक्तस्तु महाबलपराक्रमः ॥ २,३८.१३ ॥\nचुक्रोध श्रुत्वा वाच्यं तद्दूतमुत्तरमावहत् ।\nकार्त्तवीर्य उवाच\nमया भुजबलेनैव दत्तदत्तेन मेदिनी ॥ २,३८.१४ ॥\nजिता प्रसह्य भूपालान्बद्ध्वानीय निजं पुरम् ।\nतद्बलं मयि वर्त्तेत युद्धं दास्ये तवाधुना ॥ २,३८.१५ ॥\nइत्युत्क्वा विससर्ज्जाशु दूतं हैहयभूपतिः ।\nसेनाध्यक्षं समाहूय प्रोवाच वदतां वरः ॥ २,३८.१६ ॥\nसज्जं कुरु महाभाग सैन्यं मे वीरसंमतः ।\nयोत्स्ये रामेण भृगुणा विलंबो मा भवत्विति ॥ २,३८.१७ ॥\nएवमुक्तो महावीरः सेनाध्यक्षः प्रतापनः ।\nसैन्यं सज्जं विधायाशु चतुरङ्ग न्यवेदयत् ॥ २,३८.१८ ॥\nसैन्यं सज्जं समाकर्ण्य कार्त्तवीर्यो नृपो मुदा ।\nसूतोपनीतं स्वरथमारुरोह विशांपते ॥ २,३८.१९ ॥\nतस्य राज्ञः समन्तात्तु सामन्ता मण्डलेश्वराः ।\nअनेकाक्षौहिणीयुक्ताः परिवार्योपतस्थिरे ॥ २,३८.२० ॥\nनागास्तु कोटिशस्तत्र हयस्यन्दनपत्तयः ।\nअसंख्याता महाराज सैन्ये सागरसन्निभे ॥ २,३८.२१ ॥\nदृश्यन्ते तत्र भूपाला नानावंशसमुद्भवाः ।\nमहावीरा महाकाया नानायुद्धविशारदाः ॥ २,३८.२२ ॥\nनानाशस्त्रास्त्रकुशला नानावाहगता नृपाः ।\nनानालङ्कारसंयुक्ता मत्ता दानविभूषिताः ॥ २,३८.२३ ॥\nमहामात्रकृतेद्देशा भान्ति नागा ह्यनेकशः ।\nनानाज्ञातिसमुत्पन्ना हयाः पवनरंहसः ॥ २,३८.२४ ॥\nप्लवन्तो भान्ति भूपाल सादिभिः कृतशिक्षणाः ।\nस्यन्दनानि सुदीर्घाणि जवनाश्वयुतानि च ॥ २,३८.२५ ॥\nचक्रनिर्घोषयुक्तानि प्रावृण्मेघोपमानि च ।\nपदातयस्तु राजन्ते खड्गचर्मधरा नृप ॥ २,३८.२६ ॥\nअहंपूर्वमहंपूर्वमित्यहंपूर्वकान्विताः ।\nयदा प्रचलितं सैन्यं कार्त्तवीर्यार्जुनस्य वै ॥ २,३८.२७ ॥\nतदा प्राच्छादितं व्योम रजसा च दिशो दश ।\nनानावादित्रनिर्घोषैर्हयानां ह्रेषितैस्तथा ॥ २,३८.२८ ॥\nगजानां बृंहितै राजन्व्याप्तं गगनमण्डलम् ।\nमार्गे ददर्श राजेन्द्रो विपरीतानि भूपते ॥ २,३८.२९ ॥\nशकुनानि रणे तस्य मृत्युदौत्यकराणि च ।\nमुक्तकेशां छिन्ननासां रुदतीं च दिगंबराम् ॥ २,३८.३० ॥\nकृष्णवस्त्रपरीधानां वनितां स ददर्श ह ।\nकुचैलं पतितं भग्नं नग्नं काषायवाससम् ॥ २,३८.३१ ॥\nअङ्गहीनं ददर्शासौ नरं दुःशितमानसम् ।\nगोधां च शशकं शल्यं रिक्तकुम्भं सरीमृपम् ॥ २,३८.३२ ॥\nकार्पासं कच्छपं तैलं लवणं चास्थिखण्डकम् ।\nस्वदक्षिणे शृगालं च कुर्वन्तं भैर्वं रवम् ॥ २,३८.३३ ॥\nरोगिणं पुंल्कसं चैव वृषं च श्येनभल्लुकौ ।\nदृष्ट्वापि प्रययौ योद्धुं कालपाशावृतो हझात् ॥ २,३८.३४ ॥\nनर्मदोत्तरतीरस्थो ह्यकृतव्रणसंयुतः ।\nवटच्छायासमासीनो रामोऽपश्यदुपागतम् ॥ २,३८.३५ ॥\nकार्त्तवीर्यं नृपवरं शतकोटिनृपान्वितम् ।\nसहस्राक्षौहिणीयुक्तं दृष्ट्वा बभूव ह ॥ २,३८.३६ ॥\nअद्य मे सिद्धिमायातं कार्यं चिरसमीहितम् ।\nयद्दृष्टिगोचरो जातः कार्तवीर्यो नृपाधमः ॥ २,३८.३७ ॥\nइत्येवमुक्त्वा चोत्थाय धृत्वा परशुमायुधम् ।\nव्यञ्जृभतारिनाशायसिंहः क्रुद्धो यथा तथा ॥ २,३८.३८ ॥\nदृष्ट्वा समुद्यतं रामं सैनिकानां वधाय च ।\nचकंपिरे भृशं सर्वे मृत्योरिव शरीरिणः ॥ २,३८.३९ ॥\nस यत्र यत्रानिलरंहसं भृगुश्चिक्षेप रोषेण युतः परश्वधम् ।\nततस्ततश्छिन्नभुजोरुकङ्घरा नागा हयाः शूरनरा निपेतुः ॥ २,३८.४० ॥\nयथा गजेन्द्रो मदयुक्समन्ततो नालं वनं भर्द्दयति प्रधावन् ।\nतथैव रामोऽपि मनोनिलौजा विमर्द्दयामास नृपस्य सेनाम् ॥ २,३८.४१ ॥\nदृष्ट्वा तमित्थं प्रहरन्तमोजसा रामं रणे शस्त्रभृतां वरिष्ठम् ।\nउद्यम्य चापं महदास्थितो रथं सृज्यं च कृत्वा किलमन्स्यराजः ॥ २,३८.४२ ॥\nआकृष्य वाणाननलोग्रतेजसः समाकिरन्भार्गवमाससाद ।\nदृष्ट्वा तमायान्तमथो महात्मा रामो गृहीत्वा धनुषं महोग्रम् ॥ २,३८.४३ ॥\nवायव्यमस्त्रं विदधे रुषाप्लुतो निवारयन्मङ्गलबाणवर्षम् ।\nस चापि राजातिबलो मनस्वी ससर्ज रामाय तु पर्वतास्त्रम् ॥ २,३८.४४ ॥\nतस्तंभ तेनातिबलं तदस्त्रं वायव्यमिष्वस्त्रविधानदक्षः ।\nरामोऽपि तत्रातिबलं विदित्वा तं मत्स्यराजं विविधास्त्रपूगैः ॥ २,३८.४५ ॥\nकिरन्तमाजौ प्रसभं सुमोच नारायणास्त्रं विधिमन्त्रयुक्तम् ।\nनारायणास्त्रे भृगुणा प्रयुक्ते रामेण राजन्नृपतेर्वधाय ॥ २,३८.४६ ॥\nदिशस्तु सर्वाः सुभृशं हि तेजसा प्रजज्वलुर्मत्स्यपतिश्चकंपे ।\nरामस्तु तस्याथ विलक्ष्य कम्पं बाणैश्चतुर्भिर्निजघान वाहान् ॥ २,३८.४७ ॥\nशरेण चैकेन ध्वजं महात्मा चिच्छेद चापं च शरद्वयेन ।\nबाणेन चैकेन प्रसह्य सारथिं निपात्य भूमौ रथमार्द्दयत्त्रिभिः ॥ २,३८.४८ ॥\nत्यक्त्वा रथं भूमिगतं च मङ्गलं परश्वधेनाशु जघान मूर्द्धनि ।\nस भिन्नशीर्षो रुधिरं वमन्मुहुर्मूर्च्छामवाप्याथ ममार च क्षणात् ॥ २,३८.४९ ॥\nतत्सैन्यमस्त्रेण च संप्रदग्धं विनाशमायादथ भस्मसात्क्षणात् ।\nतस्मिन्निपतिते राज्ञि चन्द्रवंशसमुद्भवे ॥ २,३८.५० ॥\nमङ्गले नृपतिश्रेष्ठे रामो हर्षमुपागतः ॥ २,३८.५१ ॥\nइति श्रीब्रह्माण्डे महापुराणे वायुप्रोक्ते मध्यम भागे तृतीय\nउपोद्धातपादे भार्गवचरिते अष्टात्रिंशत्तमोऽध्यायः ॥ ३८॥"
  }
]
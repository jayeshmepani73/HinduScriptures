[
  {
    "text": "ऋषय ऊचु ।\nदेवानां दानवानां च दैत्यानां चैव सर्वशः ।\nउत्पत्तिं विस्तरेणैव ग्रूहि वैवस्वतेंऽतरे ॥ २,३.१ ॥\nसूत उवाच\nधर्म्मस्यैव प्रवक्ष्यामि निसर्गन्तं निबोधत ।\nअरुन्धतीवसुर्जामालंबा भानुर्मरुत्वती ॥ २,३.२ ॥\nसंकल्पा च मुहूर्त्ता च साध्या विश्वा तथैव च ।\nधर्मस्य पत्न्यो दश ता दक्षः प्राचेतसो ददौ ॥ २,३.३ ॥\nसाध्यापुत्रास्तु धर्मस्य साध्या द्वादशजज्ञिरे ।\nदेवेभ्यस्तान्परान्देवान्दैवज्ञाः परिचक्षते ॥ २,३.४ ॥\nब्राह्मणा वै मुखात्सृष्टा जया देवाः प्रजेप्सया ।\nसर्वे मन्त्रशरीरस्ते समृता मन्वन्तरेष्विह ॥ २,३.५ ॥\nदर्शश्च पौर्णमासश्च बृहद्यच्च रथन्तरम् ।\nवित्तिश्चैव विवित्तिश्च आकूतिः कूतिरेव च ॥ २,३.६ ॥\nविज्ञाता चैव विज्ञातो मनो यज्ञस्तथैव च ।\nनामान्येतानि तेषां वै यज्ञानां प्रथितानि च ॥ २,३.७ ॥\nब्रह्मशापेन तेजाताः पुनः स्वायंभुवे जिताः ।\nस्वारोचिषे वै तुषिताः सत्यश्चैवोत्तमे पुनः ॥ २,३.८ ॥\nतामसे हरयो नाम वैकुण्ठा रेवतान्तरे ।\nते साध्याश्चाक्षुषे नाम्ना छन्दजा जज्ञिरे सुराः ॥ २,३.९ ॥\nधर्मपुत्रा महाभागाः साध्या ये द्वादशामराः ।\nपूर्वं समनुसूयन्ते चाक्षुषस्यान्तरे मनोः ॥ २,३.१० ॥\nस्वारोचिषेंऽतरेऽतीता देवा ये वै महौजसः ।\nतुषिता नाम तेऽन्योन्यमूचुर्वै चाक्षुषेंऽतरे ॥ २,३.११ ॥\nकिञ्चिच्छिष्टे तदा तस्मिन्देवा वै तुषिताब्रुवन् ।\nएतामेव महाभागां वयं साध्यां प्रविश्य वै ॥ २,३.१२ ॥\nमन्वन्तरे भविष्यामस्तन्नः श्रेयो भविष्यति ।\nएवमुक्त्वा तु ते सर्वे चाक्षुषस्यान्तरे मनोः ॥ २,३.१३ ॥\nतस्यां द्वादश संभूता धर्मात्स्वायंभुवात्पुनः ।\nनरनारायणो तत्र जज्ञाते पुनरेव हि ॥ २,३.१४ ॥\nविपश्चिदिन्द्रो यश्चाभूत्तथा सत्यो हरिश्च तौ ।\nस्वारोचिषेंऽतरे पूर्वमास्तां तौ तुषितासुतौ ॥ २,३.१५ ॥\nतुषितानां तु साध्यात्वे नामान्येतानि चक्षते ।\nमनोऽनुमन्ता प्राणश्च नरोऽपानश्च वीर्यवान् ॥ २,३.१६ ॥\nवितिर्नयो हयश्चैव हंसो नारायणस्तथा ।\nविभुश्चापि प्रभुश्चापि साध्या द्वादश जज्ञिरे ॥ २,३.१७ ॥\nस्वायंभुवैंऽतरे पूर्वं ततः स्वारो चिषे पुनः ।\nनामान्यासन्पुनस्तानि तुषितानां निबोधत ॥ २,३.१८ ॥\nप्राणापानावुदानश्च समानो व्यान एव च ।\nचक्षुः श्रोत्रं रसो घ्राणं स्पर्शो बुद्धिर्मनस्तथा ॥ २,३.१९ ॥\nनामान्येतानि वै पूर्वं तुषितानां स्मृतानि च ।\nवसोस्तु वसवः पुत्राः साध्यानामनुजाः स्मृताः ॥ २,३.२० ॥\nधरो ध्रुवश्च सोमश्च आयुश्चैवानलोऽनिलः ।\nप्रत्यूषश्च प्रभासश्च वसवोऽष्टौ प्रकीर्तिताः ॥ २,३.२१ ॥\nधरस्य पुत्रो द्रविणो हुतहव्यो रजस्तथा ।\nध्रुवपुत्रोऽभवत्तात कालो लोकाप्रकालनः ॥ २,३.२२ ॥\nसोमस्य भगवान्वर्चा बुधश्च ग्रहबौधनः ।\nधरोर्मी कलिलश्चैव पञ्च चन्द्रमसः सुताः ॥ २,३.२३ ॥\nआयस्य पुत्रो वैतण्ड्यः शमः शान्तस्तथैव च ।\nस्कन्दः सनत्कुमारश्च जज्ञे पादेन तेजसः ॥ २,३.२४ ॥\nअग्नेः पुत्रं कुमारं तु स्वाहा जज्ञे श्रिया वृतम् ।\nतस्य शाखो विशाखश्च नैगमेयश्च प्रष्टजाः ॥ २,३.२५ ॥\nअनिलस्य शिवा भार्या तस्याः पुत्रो मनोजवः ।\nअविज्ञान गतिश्चैव द्वौ पुत्रावनिलस्य च ॥ २,३.२६ ॥\nप्रत्यूषस्य विदुः पुत्रमृषिं नाम्नाथ देवलम् ।\nद्वौ पुत्रौ देवलस्यापि क्षमावन्तौ मनीषिणौ ॥ २,३.२७ ॥\nबृहस्पतेश्तु भगिनी भुवना ब्रह्मवादिनी ।\nयोगसिद्धा जगत्कृत्स्नमशक्ता चरति स्म ह ॥ २,३.२८ ॥\nप्रभासस्य तु भार्या सा वसूनामष्टमस्य ह ।\nविश्वकर्मा सुतस्तस्याः प्रजापतिपतिर्विभुः ॥ २,३.२९ ॥\nविश्वेदेवास्तु विश्वाया जज्ञिरे दश विश्रुताः ।\nक्रतुर्दक्षः श्रवः सत्यः कालः मुनिस्तथा ॥ २,३.३० ॥\nपुरूरवो मार्द्रवसो रोचमानश्च ते दश ।\nधर्मपुत्राः सुरा एते विश्वायां जज्ञिरे शुभाः ॥ २,३.३१ ॥\nमरुत्वत्यां मरुत्वन्तो भानवो भानुजाः स्मृताः ।\nमुहूर्ताश्च मुहूर्ताया घोषलंबा ह्यजायत ॥ २,३.३२ ॥\nसंकल्पायां तु संजज्ञे विद्वान्संकल्प एव तु ।\nनव वीथ्यस्तु जामायाः पथत्रयमुपाश्रिताः ॥ २,३.३३ ॥\nपृथिवी विषयं सर्वमरुन्धत्यामजायत ।\nएष सर्गः समाख्यातो विद्वान्धर्मस्य शाश्वतः ॥ २,३.३४ ॥\nमुहूर्ताश्चैव तिथ्याश्च प्रतिभिः सह सुव्रताः ।\nनामतः संप्रवक्ष्यामि ब्रुवतो मे निबोधत ॥ २,३.३५ ॥\nअहोरात्रविभागश्च नक्षत्राणि समाश्रितः ।\nमुहुर्त्ताः सर्वनक्षत्रा अहोरात्रभिदस्तथा ॥ २,३.३६ ॥\nअहोरात्रकलानां तु षडशीत्यधिकाः स्मृताः ।\nरवेर्गति विशेषेण सर्वर्त्तुषु च नित्यशः ॥ २,३.३७ ॥\nततो वेदविदश्चैतां गतिमिच्छन्ति पर्वसु ।\nअविशेषेषु कालेषु ज्ञेयः सवितृमानतः ॥ २,३.३८ ॥\nरौद्रः सार्पस्तथा मैत्रः पित्र्यो वासव एव च ।\nआप्योऽथ वैश्वदेवश्च ब्राह्मो मध्याह्नसंश्रितः ॥ २,३.३९ ॥\nप्राजापत्यस्तथैवेन्द्र इन्द्राग्नी निरृतिस्तथा ।\nवारुणश्च यथार्यम्णो भगश्चापि दिनश्रिताः ॥ २,३.४० ॥\nएते दिनमुहूर्ताश्च दिवाकरविनिर्मिताः ।\nशङ्कुच्छाया विशेषेण वेदितव्याः प्रमाणतः ॥ २,३.४१ ॥\nअजैकपादहिर्बुध्न्यः पूषाश्वियमदेवताः ।\nआग्नेयश्चापि विज्ञेयः प्राजापत्यस्तथैव च ॥ २,३.४२ ॥\nसौम्यश्चापि तथादित्यो बार्हस्पत्यश्च वैष्मवः ।\nसावित्रश्च तथा त्वाष्ट्रो वायव्यश्चेति संग्रहः ॥ २,३.४३ ॥\nएते रात्रेर्मुहूर्त्ताः स्युः क्रमोक्ता दश पञ्च च ।\nइन्दोर्गत्युदया ज्ञेया नाडिका आदितस्तथा ॥ २,३.४४ ॥\nकालावस्थास्त्विमास्त्वेते मुहूर्त्ता देवताः स्मृताः ।\nसर्वग्रहाणां त्रीण्येव स्थानानि विहितानि च ॥ २,३.४५ ॥\nदक्षिणोत्तरमध्यानि तानि विद्याद्यथाक्रमम् ।\nस्थानं जारद्गवं सध्ये तथैरावतमुत्तरम् ॥ २,३.४६ ॥\nवैश्वानरं दक्षिणतो निर्दिष्टमिह तत्त्वतः ।\nअश्विनी कृत्तिका याम्यं नागवीथीति विश्रुता ॥ २,३.४७ ॥\nब्राह्मं सौम्यं तथार्द्रा च गजवीथीति शब्दिता ।\nपुष्याश्लेषे तथादित्यं वीथी चैरावती मता ॥ २,३.४८ ॥\nतिस्रस्तु विथयो ह्येता उत्तरो मार्ग उच्यते ।\nपूर्वोत्तरे च फल्गुन्यौ मघा चैवार्षभी स्मृता ॥ २,३.४९ ॥\nहस्तश्चित्रा तथा स्वाती गोवीथीति तु शब्दिता ।\nज्येष्ठा विशाखानुराधा वीथी जारद्गवी मता ॥ २,३.५० ॥\nएतास्तु वीथयस्तिस्रो मध्यमो मार्ग उच्यते ।\nमूलं पूर्वोत्तराषाढे अजवीथ्याभिशब्दिते ॥ २,३.५१ ॥\nश्रवणं च धनिष्ठा च मार्गी शतभिषक्तथा ।\nवैश्वानरी भाद्रपदे रेवती चैव कीर्त्तिता ॥ २,३.५२ ॥\nएतास्तु वीथयस्तिस्रो दक्षिणे मार्ग उच्यते ।\nअष्टाविशति याः कन्या दक्षः सोमाय ता ददौ ॥ २,३.५३ ॥\nसर्वा नक्षत्रनाम्न्यस्ता ज्यौतिषे परिकीर्त्तिताः ।\nतासामपत्यान्यभवन्दीप्तयोऽमिततेजसः ॥ २,३.५४ ॥\nयास्तु शेषास्तदा कन्याः प्रतिजग्राह कश्यपः ।\nचतुर्दशा महाभागाः सर्वास्ता लोकमातरः ॥ २,३.५५ ॥\nअदितिर्दितिर्दनुः काष्ठारिष्टानायुः खशा तथा ।\nसुरभिर्विनता ताम्रा मुनिः क्रोधवशा तथा ॥ २,३.५६ ॥\nकद्रूर्माता च नागानां प्रजास्तासां निबोधत ।\nस्वायंभुवेऽन्तरे तात ये द्वादश सुरोत्तमाः ॥ २,३.५७ ॥\nवैकुण्ठा नाम ते साध्या बभूवुश्चाक्षुषेंऽतरे ।\nउपस्थितेंऽतरे ह्यस्मिन्पुनर्वैवस्वतस्य ह ॥ २,३.५८ ॥\nआराधिता आदित्या ते समेत्योचुः परस्परम् ।\nएतामेव महाभागामदितिं संप्रविश्य वै ॥ २,३.५९ ॥\nवैवस्वतेंऽतरे ह्यस्मिन्योगादर्द्धेन तेजसा ।\nगच्छेम पुत्रतामस्यास्तन्नः श्रेयो भविष्यति ॥ २,३.६० ॥\nएवमुक्त्वा तु ते सर्वे वर्त्तमानेंऽतरे तदा ।\nजज्ञिरे द्वादशादित्या मारीयात्कश्यपात्पुनः ॥ २,३.६१ ॥\nशतक्रतुश्च विष्णुश्च जज्ञाते पुनरेव हि ।\nवैवस्वतेंऽतरे ह्यस्मिन्नरनारायणौ तदा ॥ २,३.६२ ॥\nतेषामपि हि देवानां निधनोत्पत्तिरुच्यते ।\nयथा सूर्यस्य लोकेऽस्मिन्नुदयास्तमयावुभौ ॥ २,३.६३ ॥\nदृष्टानुश्रविके यस्मात्सक्ताः शब्दादिलक्षणे ।\nअष्टात्मकेऽणिमाद्ये च तस्मात्ते जज्ञिरे सुराः ॥ २,३.६४ ॥\nइत्येष विषये रागः संभूत्याः कारणं स्मृतम् ।\nब्रह्मशापेन संभूता जयाः स्वायंभुवे जिताः ॥ २,३.६५ ॥\nस्वारोचिषे वै तुषिताः सत्यश्चैवोत्तमे पुनः ।\nतामसे हरयो देवा जाताश्चा रिष्टवे तु वै ॥ २,३.६६ ॥\nवैकुण्ठाश्चाश्रुषे साध्या आदित्याः सप्तमे पुनः ।\nधातार्यमा च मित्रश्च वरुणोंऽशो भगस्तथा ॥ २,३.६७ ॥\nइन्द्रो विवस्वान्पूषा च पर्जन्यो दशमः स्मृतः ।\nततस्त्वष्टा ततो विष्णुरजघन्यो जघन्यजः ॥ २,३.६८ ॥\nइत्येते द्वादशादित्याः कश्यपस्य सुता विभोः ।\nसुरभ्यां कश्यपाद्रुद्रा एकादश विजज्ञिरे ॥ २,३.६९ ॥\nमहादेवप्रसादेन तपसा भाविता सती ।\nअङ्गारकं तथा सर्पं निरृतिं सदसत्पतिम् ॥ २,३.७० ॥\nअजैकपादहिर्बुध्न्यौ द्वावेकं च ज्वरं तथा ।\nभुवनं चेश्वरं मृत्युं कपालीति च विश्रुतम् ॥ २,३.७१ ॥\nदेवानेकादशैतांस्तु रुद्रांस्त्रिभुवनेश्वरान् ।\nतपसोग्रेण महता सुरभिस्तानजीजनत् ॥ २,३.७२ ॥\nततो दुहितरावन्ये सुरभिर्देव्यजायत ।\nरोहिणी चैव सुभगां गान्धवी च यशस्विनीम् ॥ २,३.७३ ॥\nरोहिण्या जज्ञिरे कन्याश्चतस्रो लोकविश्रुताः ।\nसुरूपा हंसकाली च भद्रा कामदुघा तथा ॥ २,३.७४ ॥\nसुषुवे गाः कामदुघा सुरूपा तनयद्वयम् ।\nहंसकाली तु महिषान्भद्रायास्त्वविजातयः ॥ २,३.७५ ॥\nविश्रुतास्तु महाभागा गान्धर्व्या वाजिनः सुताः ।\nउच्चैःश्रवादयो जाताः खेचरास्ते मनोजवाः ॥ २,३.७६ ॥\nश्वेताः शोणाः पिशङ्गास्च सारङ्गा हरि तार्जुनाः ।\nउक्ता देवोपवाह्यास्ते गान्धर्वियोनयो हयाः ॥ २,३.७७ ॥\nभूयो जज्ञे सुरभ्यास्तु श्रीमांश्चन्द्रप्रभो वृषः ।\nस्रग्वी ककुद्मान्द्युतिमा नमृतालयसंभवः ॥ २,३.७८ ॥\nसुरभ्यनुमते दत्तो ध्वजो माहेश्वरस्तु सः ।\nइत्येते कश्यपसुता रुद्रादित्याः प्रकीर्त्तिताः ॥ २,३.७९ ॥\nधर्मपु पुत्राः स्मृताः साध्या विश्वे च वसवस्तथा ।\nयथेन्धनवशाद्वह्निरेकस्तु बहुधा भवेत् ॥ २,३.८० ॥\nभवत्येकस्तथा तद्वन्मूर्त्तीनां स पिता महः ।\nएको ब्रह्मान्तकश्चैव पुरुषश्चैति तत्र यः ॥ २,३.८१ ॥\nएकस्यैताः स्मृतास्तिस्रस्तनवस्तु स्वयंभुवः ।\nब्राह्मी च पौरुषी चैव कालाख्या चेति ताः स्मृताः ॥ २,३.८२ ॥\nया तत्र राजसी तस्य तनुः सा वै प्रजाकरी ।\nमता सा या तु कालाख्या प्रजाक्षयकरी तु सा ॥ २,३.८३ ॥\nसात्त्विकी पौरुषी या तु सा तनुः पालिका स्मृता ।\nराजसी ब्रह्मणो या तु मारीचः कश्यपोऽभवत् ॥ २,३.८४ ॥\nतामसी चान्तकृद्या तु तदंशो विष्णुरुच्यते ॥ २,३.८५ ॥\nत्रैलोक्ये ताः स्मृतास्तिस्रस्तनवो वै प्रजाकरी ।\nमता सा या तु कालाख्या प्रजाक्षयकरी तु सा ॥ २,३.८६ ॥\nसृजत्यथानुगृह्णाति तथा संहरति प्रजाः ।\nएवमेताः स्मृतास्तिस्रस्तनवो हि स्वयंभुवः ॥ २,३.८७ ॥\nप्राजापत्या च रौद्रा च वैष्णवी चेति तास्त्रिधा ।\nएतास्तन्वः स्मृता देवा धर्मशास्त्रे पुरातने ॥ २,३.८८ ॥\nसांख्ययोगरतैर्धीरैः पृथगेकार्थदर्शिभिः ।\nअभिजातिप्रभावज्ञैर्मुनिभिस्तत्त्वदर्शिभिः ॥ २,३.८९ ॥\nएकत्वेन पृथक्त्वेन तासु भिन्नाः प्रजास्त्विमाः ।\nइदं परमिदं नेति ब्रुवते भिन्नदर्शिनः ॥ २,३.९० ॥\nब्रह्माणां कारणं के चित्केचिदाहुः प्रजापतिम् ।\nकेचिद्भवं परत्वेन प्राहुर्विष्णुं तथापरे ॥ २,३.९१ ॥\nअभिज्ञानेन संभूताः सक्तारिष्टविचेतसः ।\nसत्त्वं कालं च देशं च कार्यं चावेक्ष्य कर्म च ॥ २,३.९२ ॥\nकारणं तु स्मृता ह्येते नानार्थेष्विह देवताः ।\nएकं प्रशंसमानस्तु सर्वानेवप्रशसति ॥ २,३.९३ ॥\nएकं निन्दति यस्त्वेषां सर्वानेव स निन्दति ।\nन प्रद्वेषस्ततः कार्यो देवतासु विजानता ॥ २,३.९४ ॥\nन शक्या ईश्वराज्ञातुमैश्वर्येण व्यवस्थिताः ।\nएकत्वात्स त्रिधा भूत्वा संप्रमोहयति प्रजाः ॥ २,३.९५ ॥\nएतेषां वै त्रयाणां तु विचिन्वन्त्यन्तरं जनाः ।\nजिज्ञासवः परीहन्ते सक्ता दुष्टा विचेतसः ॥ २,३.९६ ॥\nइदं परमिदं नेति संरंभाद्भिन्नदर्शिनः ।\nयातुधाना विशेषा ये पिशाचाश्चैव नान्तरम् ॥ २,३.९७ ॥\nएकः स तु पृथक्त्वेन स्वयं भूत्वा च तिष्ठति ।\nगुणमात्रात्मिकाभिस्तु तनुभिर्मोहयन्प्रजाः ॥ २,३.९८ ॥\nतेष्वेकं यजते यो वै स तदा यजते त्रयम् ।\nतस्माद्देवास्त्रयो ह्येते नैरन्तर्येणधिष्टताः ॥ २,३.९९ ॥\nतस्मात्पृथक्त्वमेकत्वं संख्या संख्ये गतागतम् ।\nअल्पत्वं वा बहुत्वं वा तेषु को ज्ञातुमर्हति ॥ २,३.१०० ॥\nतस्मात्सृष्ट्वानुगृह्णति ग्रसते चैव सर्वशः ।\nगुणात्मकत्ववै कल्पये तस्मादेकः स उच्यते ॥ २,३.१०१ ॥\nरुद्रं ब्रह्माणमिन्द्रं च लोकपालानृषीन्मनून् ।\nदेवं तमेकं बहुधा प्राहुर्नारायणं द्विजाः ॥ २,३.१०२ ॥\nप्राजापत्या च रौद्री च तनुर्या चैव वैष्णवी ।\nमन्वन्तरेषु वै तिस्र आवर्त्तन्ते पुनः पुनः ॥ २,३.१०३ ॥\nक्षेत्रज्ञा अपि चान्येऽस्य विभोर्जायन्त्यनुग्रहात् ।\nतेजसा यशसा बुद्ध्या श्रुतेन च बलेन च ॥ २,३.१०४ ॥\nजायन्ते तत्समाश्चैव तानपीमान्निबोधत ।\nराजस्या ब्रह्मणोंऽशेन मारीचः कश्यपोऽभवत् ॥ २,३.१०५ ॥\nतामस्यास्तस्य चांशेन कालो रुद्रः स उच्यते ।\nसात्त्विक्याश्च तथांशेन यज्ञो विष्णुरजा यत ॥ २,३.१०६ ॥\nत्रिषु कालेषु तस्यैता ब्रह्ममस्तनवो द्विजाः ।\nमन्वन्तरेष्विह स्रष्टुमावर्त्तन्ते पुनः पुनः ॥ २,३.१०७ ॥\nमन्वन्तरेषु सर्वेषु प्रजाः स्थावरजङ्गमाः ।\nयुगादौ सकृदुत्पन्नास्तिष्ठन्तीहाप्रसंयमात् ॥ २,३.१०८ ॥\nप्राप्ते प्राप्ते तु कल्पान्ते रुद्रः संहरति प्रजाः ।\nकालो भूत्वा युगात्मासौ रुद्रः संहरते पुनः ॥ २,३.१०९ ॥\nसंप्राप्ते चैव कल्पान्ते सप्तरशिमर्दिवाकरः ।\nभूत्वा संवर्त्तकादित्यस्त्रींल्लोकांश्च दहत्युत ॥ २,३.११० ॥\nविष्णुः प्रजानुग्रहकृत्सदा पालयति प्रजाः ।\nतस्यां तस्यामवस्थायां तत उत्पाद्य कारणम् ॥ २,३.१११ ॥\nसत्त्वोद्रिक्ता तु या प्रोक्ता ब्रह्मणः पौरुषी तनुः ।\nतस्याशेन च विज्ञेयो मनोः स्वायंभुवेन्तरे ॥ २,३.११२ ॥\nआकृत्यां मनसा देव उत्पन्नः प्रथमं विभुः ।\nततः पुनः स वै देवः प्राप्ते स्वारोचिषेऽन्तरे ॥ २,३.११३ ॥\nतुषितायां समुत्पन्नो ह्यजितस्तुषितैः सह ।\nऔत्तमे ह्यन्तरे वापि ह्यजितस्तु पुनः प्रभुः ॥ २,३.११४ ॥\nसत्यायामभवत्सत्यः सह सत्यैः सुरोत्तमैः ।\nतामसस्यातरे चापि स देवः पुनरेव हि ॥ २,३.११५ ॥\nहरिण्यां हरिभिः सार्द्धं हरिरेव बभूव ह ।\nवैवस्वतेन्तरे चापि हरिर्देवेः पुनस्तु सः ॥ २,३.११६ ॥\nवैकुण्ठो नामतो जज्ञे विधूतरजसैः सह ।\nमरीचात्कश्यपाद्विष्णुरदित्यां संबभूव ह ॥ २,३.११७ ॥\nत्रिभिः क्रमैरिमांल्लोकञ्जित्वा विष्णुस्त्रिविक्रमः ।\nप्रत्यपादयदिन्द्राय दैवतैश्चैव स प्रभुः ॥ २,३.११८ ॥\nइत्येतास्तनवो जाता व्यतीताः सप्तसप्तसु ।\nमन्वन्तरेष्वतीतेषु याभिः संरक्षिताः प्रजाः ॥ २,३.११९ ॥\nयस्माद्विश्वमिदं सर्वं जायते लीयते पुनः ।\nयस्यांशेनामराः सर्वे जायन्ते त्रिदिवेश्वराः ॥ २,३.१२० ॥\nवर्द्धन्ते तेजसा बुद्ध्या श्रुतेन च बलेन च ।\nयद्यद्विभूतिमत्सत्त्वं श्रीमदूर्जितमेव वा ॥ २,३.१२१ ॥\nतत्तदेवावगच्छध्वं विष्णोस्तेजोंऽशसंभवम् ।\nस एव जायतेंऽशेन केचिदिच्छन्ति मानवाः ॥ २,३.१२२ ॥\nएके विवदमानास्तु दृष्टान्ताच्च ब्रुवन्ति हि ।\nएषां न विद्यते भेदस्त्रयाणां द्युसदामिह ॥ २,३.१२३ ॥\nजायन्ते पोहयन्त्यं शैरीश्वरा योगमायया ॥ २,३.१२४ ॥\nतस्मात्तेषां प्रचारे तु युक्तायुक्तं न विद्यते ।\nभूतानुवादिना माद्या मध्यस्था भूतवादिनाम् ॥ २,३.१२५ ॥\nभूतानुवादिनः सक्तस्त्रयश्चैव प्रवादिनाम् ।\nपरीक्ष्य चानुगृह्णन्ति निगृह्णन्ति खलान्स्वयम् ॥ २,३.१२६ ॥\nमत्तः पूर्व्वे च ते तस्मात्प्रभवश्च ततोऽधिकाः ।\nतथाधिकरणैरतैर्यथा तत्त्वनिदर्शकाः ॥ २,३.१२७ ॥\nदेवानां देवभूताश्च ते वै सर्वप्रवर्त्तकाः ।\nकर्म्मणां महतां ते हि कर्त्तारो जगदीश्वराः ॥ २,३.१२८ ॥\nश्रुतिज्ञैः कारणैरेतैश्चतुर्भिः परिकीर्त्तिताः ।\nबालिशास्ते न जानन्ति दैवतानि प्रभागशः ॥ २,३.१२९ ॥\nइमं चोदाहरन्त्यत्र श्लोकं योगेश्वरान्प्रति ।\nकुर्याद्योगबलं प्राप्य तैश्च सर्वैर्महांश्चरेत् ॥ २,३.१३० ॥\nप्राप्नुयाद्विषयांश्चैव पुनश्चोर्द्ध्व तपश्चरेत् ।\nसंहरेत पुनः सर्व्वान्सूर्य्यो ज्योतिर्गणानिव ॥ २,३.१३१ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे\nस्वयंभूत्रैगुण्यस्वरूपवर्णनं नाम तृतीयोऽध्यायः"
  }
]
[
  {
    "text": "सगर उवाच\nकुशलं मम सर्वत्र महर्षे नात्र संशयः ।\nयस्य मे त्वमनुध्याता शमं भार्गवसत्तमः ॥ २,५१.१ ॥"
  },
  {
    "text": "यस्तथा शिक्षितः पूर्वमस्त्रे शस्त्रे च सांप्रतम् ।\nसोऽहं कथमशक्तः स्यां सकलारिविनिग्रहे ॥ २,५१.२ ॥"
  },
  {
    "text": "त्वं मे गुरुः सुहृद्दैवं बन्धुर्मित्रं च केवलम् ।\nन ह्यन्यमभिजानामि त्वामृते पितरं च मे ॥ २,५१.३ ॥"
  },
  {
    "text": "त्वयोपदिष्टेनास्त्रेण सकला भूभृतो मया ।\nविजिता यदनुस्मृत्या शक्तिः सा तपसस्तव ॥ २,५१.४ ॥"
  },
  {
    "text": "तपसा त्वं जगत्सर्वं पुनासि परिपासि च ।\nस्रष्टुं संहर्त्तुमपि च शक्नोष्येव न संशयः ॥ २,५१.५ ॥"
  },
  {
    "text": "महाननन्यसामान्यप्रभावस्तपसश्च ते ।\nइह तस्यैकदेशोऽपि दृश्यते विस्मयप्रदः ॥ २,५१.६ ॥"
  },
  {
    "text": "पश्यसिंहासने बाल्यादुपेत्य मृगपोतकः ।\nपिबत्यंभः शनैर्ब्रह्मन्निःशङ्कं ते तपोवने ॥ २,५१.७ ॥"
  },
  {
    "text": "धयत्यत्रातिविस्रंभात्कृशापि हरिणी स्तनम् ।\nकरोति मृगशृङ्गाग्रे गण्डकण्डूयनं रुरुः ॥ २,५१.८ ॥"
  },
  {
    "text": "नवप्रसूतां हरिणीं हत्वा वृत्त्यै वनान्तरे ।\nव्याघ्री त्वत्तपसावासे सैव पुष्णाति तच्छिशून् ॥ २,५१.९ ॥"
  },
  {
    "text": "गजं द्रुतमनुद्रुत्य सिंहो यस्मादिदं वनम् ।\nप्रविष्टोऽनुसरन्तौ त्वद्भयादेकत्र तिष्ठतः ॥ २,५१.१० ॥"
  },
  {
    "text": "नकुलस्त्वाशुमार्जारमयूरशशपन्नगाः ।\nवृकसूकरशार्दूलशरभर्क्षप्लवङ्गमाः ॥ २,५१.११ ॥"
  },
  {
    "text": "सृगाला गवयागावो हरिणा महिषास्तथा ।\nवनेऽत्र सहजं वैरं हित्वा मैत्रीमुपागताः ॥ २,५१.१२ ॥"
  },
  {
    "text": "एवंविधा तपःशक्तिर्लोकविस्मयदायिनी ।\nन क्वापि दृश्यते ब्रह्मंस्त्वामृते भुवि दुर्लभा ॥ २,५१.१३ ॥"
  },
  {
    "text": "अहं तु त्वत्प्रसादेन विजित्य वसुधामि माम् ।\nरिपुभिः सह विप्रर्षे स्वराज्यं समुपागतः ॥ २,५१.१४ ॥"
  },
  {
    "text": "वश्यामात्यस्त्रिवर्गेऽपि यथायोग्यकृतादरः ।\nत्वयोपदिष्टमार्गेण सम्यग्राज्यमपालयम् ॥ २,५१.१५ ॥"
  },
  {
    "text": "एवं प्रवर्त्तमानस्य मम राज्येऽवतिष्ठतः ।\nभवद्दिदृक्षा संजाता सापेक्षा भृगुपुङ्गव ॥ २,५१.१६ ॥"
  },
  {
    "text": "किं त्वद्य मयि पर्याप्तमनपत्यतयैव मे ।\nपितृपिण्डप्रदानेन सह संरक्षणं भुवः ॥ २,५१.१७ ॥"
  },
  {
    "text": "तदिदं दुःशमत्यर्थमनिवार्यं मनोगतम् ।\nनानयोऽपहर्त्तां लोकंऽस्मिन्ममेति त्वामुपागतः ॥ २,५१.१८ ॥"
  },
  {
    "text": "इत्युक्तः सगरेणाथ स्थित्वा सोऽतर्मनाः क्षणम् ।\nउवाच भगवानौर्वः सनिदेशमिदं वचः ॥ २,५१.१९ ॥"
  },
  {
    "text": "नियम्य सह भार्याभ्यां किञ्चित्कालमिहावस ।\nअवाप्स्यति ततोऽभीष्टं भवान्नात्र विचारमा ॥ २,५१.२० ॥"
  },
  {
    "text": "स च तत्रावसत्प्रीतस्तच्छुश्रूषापरायमः ।\nपत्नीभ्यां सह धर्मात्मा भक्तियुक्तश्चिरं तदा ॥ २,५१.२१ ॥"
  },
  {
    "text": "राजपत्न्यौ च ते तस्य सर्वकालमतन्द्रिते ।\nमुनेरतनुतां प्रीतिं विनयाचारभक्तिभिः ॥ २,५१.२२ ॥"
  },
  {
    "text": "भक्त्या शुश्रूषया चैव तयोस्तुष्टो महामुनिः ।\nराजपत्न्यौ समाहूय इदं वचनम ब्रवीत् ॥ २,५१.२३ ॥"
  },
  {
    "text": "भवत्यौ वरमस्मत्तो व्रियतां काममीप्सितम् ।\nदास्यामि तं न संदेहो यद्यपि स्यात्सुदुर्ल्लभम् ॥ २,५१.२४ ॥"
  },
  {
    "text": "ततः प्रणम्यशिरसा तेऽप्युभे तं महामुनिम् ।\nऊचतुर्भगवान्पुत्रान्कामयावेति सादरम् ॥ २,५१.२५ ॥"
  },
  {
    "text": "ततस्ते भगवानाह भवतीभ्यां मया पुनः ।\nराज्ञश्चप्रियकामेन वरो दत्तोऽयमीप्सितः ॥ २,५१.२६ ॥"
  },
  {
    "text": "पुत्रवत्यौ महाभागे भवत्यौ मत्प्रसादतः ।\nभवेतां ध्रुवमन्यच्च श्रूयतां वचनं मम ॥ २,५१.२७ ॥"
  },
  {
    "text": "पुत्रो भविष्यत्येकस्यामेकः सोऽनतिधार्मिकः ।\nतथापि तस्य कल्पान्तं संभूतिश्च भविष्यति ॥ २,५१.२८ ॥"
  },
  {
    "text": "षष्टिः पुत्रसहस्राणामपरस्यां च जायते ।\nअकृतार्थाश्च ते सर्वे विनङ्क्ष्यन्त्यचिरादिव ॥ २,५१.२९ ॥"
  },
  {
    "text": "एवंविधगुणेपेतो वरौ दत्तौ मया युवाम् ।\nअभीप्सितं तु यद्यस्याः स्वेच्छया तत्प्रकीर्त्यताम् ॥ २,५१.३० ॥"
  },
  {
    "text": "एवमुक्ते तु मुनिना वैदर्भ्यान्वयवर्द्धनम् ।\nवरयामास तनयं पुत्रानन्यास्तथा परा ॥ २,५१.३१ ॥"
  },
  {
    "text": "इति दत्त्वा वरं राज्ञे सगराय महामुनिः ।\nसभार्यामनुमान्यैनं विससर्ज पुरीं प्रति ॥ २,५१.३२ ॥"
  },
  {
    "text": "मुनिना समनुज्ञातः कृत कृत्यो महीपतिः ।\nरथमारुह्य वेगेन सप्रियः प्रययौ पुरीम् ॥ २,५१.३३ ॥"
  },
  {
    "text": "स प्रविश्य पुरीं रम्यां त्दृष्टपुष्टजनावृताम् ।\nआनन्दितः पौरजनै रेमे परमया मुदा ॥ २,५१.३४ ॥"
  },
  {
    "text": "एतस्मिन्नेव काले तु राजपत्न्यावुभे नृप ।\nराज्ञे प्रावोचतां गर्भं मुदा परमया युते ॥ २,५१.३५ ॥"
  },
  {
    "text": "ववृधे च तयोर्गर्भः शुक्लपक्षे यथोडुराट् ।\nसह संतोषसंपत्त्या पित्रोः पौरजनस्य च ॥ २,५१.३६ ॥"
  },
  {
    "text": "संपूर्णे तु ततः काले मुहूर्ते केशिनीशुभे ।\nअसूयताग्निगर्भाभं कुमारममितद्युतिम् ॥ २,५१.३७ ॥"
  },
  {
    "text": "जातकर्मादिकं तस्य कृत्वा चैव यथाविधि ।\nअसमञ्चस इत्येव नाम तस्या करोन्नृपः ॥ २,५१.३८ ॥"
  },
  {
    "text": "सुमतिश्चापि तत्काले गर्भालाबमसूयत ।\nसंप्रसूतं तु तं त्यक्तं दृष्ट्वा राजाकरोन्मनः ॥ २,५१.३९ ॥"
  },
  {
    "text": "तज्ज्ञात्वा भगवानौर्वस्तत्रागच्छद्यदृच्छया ।\nसम्यक्संभावितो राज्ञा तमुवाच त्वरान्वितः ॥ २,५१.४० ॥"
  },
  {
    "text": "गर्भालाबुरयं राजन्न त्यक्तुं भवतार्हति ।\nपुत्राणां षष्टिसाहस्रबीजभूतो यतस्तव ॥ २,५१.४१ ॥"
  },
  {
    "text": "तस्मात्तत्सकलीकृत्य घृतकुंभेषु यत्नतः ।\nनिःक्षिप्य सपिधानेषु रक्षणीयं पृथक्पृथक् ॥ २,५१.४२ ॥"
  },
  {
    "text": "सम्यगेवं कृते राजन्भवतो मत्प्रसादतः ।\nयथोक्तसंख्या पत्राणां भविष्यति न संशयः ॥ २,५१.४३ ॥"
  },
  {
    "text": "काले पूर्णे ततः कुम्भान्भित्त्वा निर्यान्ति ते पृथक् ।\nएवं ते षष्टिसाहस्रं पुत्राणां जायते नृप ॥ २,५१.४४ ॥"
  },
  {
    "text": "इत्युक्त्वा भगवानौर्वस्तत्रैवान्तरधाद्विभुः ।\nराजा च तत्तथा चक्रे यथौर्वेण समीरितम् ॥ २,५१.४५ ॥"
  },
  {
    "text": "ततः संवत्सरे पूर्णे घृतकुंभात्क्रमेण ते ।\nभित्त्वाभित्त्वा पुनर्जज्ञुः सहसैवानुवासरम् ॥ २,५१.४६ ॥"
  },
  {
    "text": "एवं क्रमेण संजातास्तनयास्ते महीपते ।\nववृधुः संघशो राजन्षष्टिसाहस्रसंख्याया ॥ २,५१.४७ ॥"
  },
  {
    "text": "अपृथग्धर्मचरणा महाबलपराक्रमाः ।\nबभूवुस्ते दुराधर्षाः क्रूरात्मानो विशेषतः ॥ २,५१.४८ ॥"
  },
  {
    "text": "स नातिप्रीतिमांस्तेषु राजा मतिमतां वरः ।\nकेशिनीतनयं त्वेकं बहुमान सुतं प्रियम् ॥ २,५१.४९ ॥"
  },
  {
    "text": "विवाहं विधिवत्तस्मै कारयामास पार्थिवः ।\nसचाप्यानन्दयामास स्वगुणैः सुहृदोऽखिलान् ॥ २,५१.५० ॥"
  },
  {
    "text": "एवं प्रवर्त मानस्य केशिनीतनयस्य तु ।\nअजायत सुतः श्रीमानंशुमानिति विश्रुतः ॥ २,५१.५१ ॥"
  },
  {
    "text": "स बाल्य एव मतिमानुदारैः स्वगुणैर्भृशम् ।\nप्रीणयामास सुत्दृदः स्वपितामहमेव च ॥ २,५१.५२ ॥"
  },
  {
    "text": "एतस्मिन्नन्तरे राज्ञस्तस्य पुत्रोऽसमञ्जसः ।\nआविष्टो नष्टचेष्टोऽभूत्स पिशाचेन केन चित् ॥ २,५१.५३ ॥"
  },
  {
    "text": "स तु कश्चिदभूद्वैश्यः पूर्वजन्मनि धर्मवित् ।\nकस्याचिद्विषये राज्ञः प्रभूतधनधान्यवान् ॥ २,५१.५४ ॥"
  },
  {
    "text": "स कदाचिदरण्येषु विचरन्निधिमुत्तमम् ।\nदृष्ट्वा ग्रहीतुमारेभे वणिग्लोभवरिप्लुतः ॥ २,५१.५५ ॥"
  },
  {
    "text": "ततस्तद्रक्षकोऽभ्येत्य पिशाचः प्राह तं तदा ।\nक्षुधितोऽहं चिरादस्मिन्निवसन्निधिपालकः ॥ २,५१.५६ ॥"
  },
  {
    "text": "तस्मात्तत्परिहाराय मम दत्त्वा गवामिषम् ।\nकामतः प्रतिगृह्णीष्व निधिमेनं ममाज्ञया ॥ २,५१.५७ ॥"
  },
  {
    "text": "सतस्मै तत्परिश्रुत्य दास्यामीति गवामिषम् ।\nआदत्त च निधिं तं तु पिशाचेनानुमोदितः ॥ २,५१.५८ ॥"
  },
  {
    "text": "न प्रादाच्च ततो मौढ्यात्तस्मै यत्तत्प्रतिश्रुतम् ।\nप्रतिश्रुताप्रदानोत्थरोषं न श्रद्दधे नृप ॥ २,५१.५९ ॥"
  },
  {
    "text": "तमेवं सुचिरं कालं प्रतीक्ष्याशनकाङ्क्षया ।\nअपनीतधनः सोऽपि ममार व्यथितः क्षुधा ॥ २,५१.६० ॥"
  },
  {
    "text": "वैश्योऽपि बालो मरणं संप्राप्य सगरस्य तु ।\nबभूव काले केशिन्यां तनयोऽन्वयवर्द्धनः ॥ २,५१.६१ ॥"
  },
  {
    "text": "अशरीरः पिशाचेऽपि पूर्ववैरमनुस्मरन् ।\nवायुभूतोऽविशद्देहं राजपुत्रस्य भूपते ॥ २,५१.६२ ॥"
  },
  {
    "text": "तेनाविष्टस्ततः सोऽपि क्रूरचित्तोऽभवत्तदा ।\nमतिविभ्रंशमासाद्य मुहुस्तेन बलात्कृतः ॥ २,५१.६३ ॥"
  },
  {
    "text": "असमञ्जसत्वं नगरे चक्रे सोऽपि नृशंसवत् ।\nबालांश्च यूनः स्थविरान्योषितश्च सदा खलः ॥ २,५१.६४ ॥"
  },
  {
    "text": "हत्वाहत्वा प्रचिक्षेप सरय्वामतिनिर्दयः ।\nततः पौरजनाः सर्वे दृष्ट्वा तस्य कदर्यताम् ॥ २,५१.६५ ॥"
  },
  {
    "text": "बहुशो निकृतास्तेन गत्वा राज्ञे व्यजिज्ञापन् ।\nराजा च तदुपश्रुत्य तमाहूय प्रयत्नतः ॥ २,५१.६६ ॥"
  },
  {
    "text": "वारयामास बहुधा दुःखेन महतान्वितः ।\nबहुशः प्रतिषिद्धोऽपि पित्रा तेन महात्मना ॥ २,५१.६७ ॥"
  },
  {
    "text": "जले तप्ते च संतप्ताः संबभूवुर्यथा यवाः ।\nनाशकत्तं यदा पापाद्विनिवर्त्तयितुं नृपः ॥ २,५१.६८ ॥"
  },
  {
    "text": "लोकापवादभीरुत्वाद्विषयानत्यजत्तदा ॥ २,५१.६९ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरचरितेऽसमञ्जसत्यागो नामैकपञ्चाशत्तमोऽध्यायः ॥ ५१॥"
  }
]
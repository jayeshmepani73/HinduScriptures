[
  {
    "text": "सूत उवाच\nएवमाराध्य देवेशमीशानं नीललोहितम् ।\nप्रह्वोऽतिप्रणतस्तस्मै प्राञ्जलिर्वाक्यमब्रवीत् ॥ २,७३.१ ॥"
  },
  {
    "text": "काव्यस्य गात्रं संस्पृश्य हस्तेन प्रीतिमान्भवः ।\nनिकामं दर्शनं दत्त्वा तत्रैवान्तरधाद्धरः ॥ २,७३.२ ॥"
  },
  {
    "text": "ततः सोऽतर्हिते तास्मिन्देवे सानुचरे तदा ।\nतिष्ठन्तीं प्राजलिर्भूत्वा जयन्तीमिदमब्रवीत् ॥ २,७३.३ ॥"
  },
  {
    "text": "कस्य त्वं सुभगे का वा दुःखिते मयि दुःखिता ।\nसहता तपसा युक्तं किमर्थं मां जिगीष्सि ॥ २,७३.४ ॥"
  },
  {
    "text": "अनया सततं भक्त्या प्रश्रयेण दमेन च ।\nस्नेहेन चैव सुश्रोणि प्रीतोऽस्मि वरवर्णिनि ॥ २,७३.५ ॥"
  },
  {
    "text": "किमिच्छसि वरारोहे कस्ते कामः समृद्ध्यताम् ।\nतं ते संपूरयाम्यद्य यद्यपि स्यात्सुदुर्लभः ॥ २,७३.६ ॥"
  },
  {
    "text": "एवमुक्ताब्रवीदेनं तपसा ज्ञातुमर्हसि ।\nचिकीर्षितं मे ब्रह्मिष्ठ त्वं हि वेत्थ यथातथम् ॥ २,७३.७ ॥"
  },
  {
    "text": "एवमुक्तोऽब्रवीदेनां दृष्ट्वा दिव्येन चक्षुषा ।\nमाहेन्द्री त्वं वरारोहे मद्धितार्थमिहागता ॥ २,७३.८ ॥"
  },
  {
    "text": "मया सह त्वं सुश्रोणि दशवर्षाणि भामिनि ।\nअदृश्यं सर्वभूतैस्तु संप्रयोगमिहेच्छसि ॥ २,७३.९ ॥"
  },
  {
    "text": "देवीन्द्रनीलवर्णाभेवरारोहे सुलोचने ।\nइमं वृणीष्व कामं त्वं मत्तो वै वल्गुभाषिणि ॥ २,७३.१० ॥"
  },
  {
    "text": "एवं भवतु गच्छावो गृहान्मत्तेभगामिनि ।\nततः स्वगृहमागम्य जयत्या सहितः प्रभुः ॥ २,७३.११ ॥"
  },
  {
    "text": "स तया चावसद्देव्या दश वर्षाणि भार्गवः ।\nअदृश्यः सर्वभूतानां मायया संवृतस्तदा ॥ २,७३.१२ ॥"
  },
  {
    "text": "कृतार्थमामतं ज्ञातवा काव्यं सर्वे दितेः सुताः ।\nअभिजग्सुर्गृहं तस्य मुदितास्तं दिदृक्षवः ॥ २,७३.१३ ॥"
  },
  {
    "text": "गता यदा न पश्यन्ति जयत्या संवृतं गुरुम् ।\nलक्षमं तस्य तद्बुद्ध्वा प्रतिजग्मुर्यथागतम् ॥ २,७३.१४ ॥"
  },
  {
    "text": "बृहस्पतिस्तु संरुद्धं ज्ञात्वा काव्यं वरेण ह ।\nप्रीत्यर्थे दश वर्षाणि जयन्त्या हितकाम्यया ॥ २,७३.१५ ॥"
  },
  {
    "text": "बुद्ध्वा तदन्तरं सोऽथ देवानां मन्त्रचोदितः ।\nकाव्यस्य रूपमास्थाय सोऽसुरान्समभाषत ॥ २,७३.१६ ॥"
  },
  {
    "text": "ततः सोऽभ्यागतान्दृष्ट्वा बृहस्पतिरुवाच तान् ।\nस्वागतं मम याज्यानां संप्राप्तोऽस्मि हिताय च ॥ २,७३.१७ ॥"
  },
  {
    "text": "अहं वोऽध्यापयिष्यामि प्राप्ता विद्या मया हि याः ।\nततस्ते हृष्टमनसो विद्यार्थमुपपेदिरे ॥ २,७३.१८ ॥"
  },
  {
    "text": "पूर्णे काव्यस्तदा तस्मिन्समये दशवार्षिके ।\nसमयान्ते देवयाजी सद्यो जातमतिस्तदा ॥ २,७३.१९ ॥"
  },
  {
    "text": "बुद्धिं चक्रे ततश्चापि याज्यानां प्रत्यवेक्षणे ।\nशुक्र उवाच\nदेवि गच्छाम्यहं द्रष्टुं तव याज्याञ्छुचिस्मिते ॥ २,७३.२० ॥"
  },
  {
    "text": "विभ्रान्तप्रेक्षिते साध्वि त्रिवर्णायतलोचने ।\nएवमुक्ताब्रवीद्देवी भज भक्तां महाव्रत ।\nएष ब्रह्मन्सतां धर्मो न धर्मं लोपयामि ते ॥ २,७३.२१ ॥"
  },
  {
    "text": "सूत उवाच\nततो गत्वा सुरान्दृष्ट्वा देवाचार्येण धीमता ॥ २,७३.२२ ॥"
  },
  {
    "text": "वञ्चितान्काव्यरूपेण वचसा पुनरब्रवीत् ।\nकाव्यं मामनुजानीध्वमेष ह्याङ्गिरसो मुनिः ॥ २,७३.२३ ॥"
  },
  {
    "text": "वञ्चिता बत यूयं वै मयि सक्ते तु दानवाः ।\nश्रुत्वा तथा ब्रुवाणं तं संभ्रान्ता दितिजास्ततः ॥ २,७३.२४ ॥"
  },
  {
    "text": "संप्रैक्षन्तावुभौ तत्र स्थिरासीनौ शुचिस्मितौ ।\nसंप्रमूढाः स्थिताः सर्वे प्रापद्यन्त न किञ्चन ॥ २,७३.२५ ॥"
  },
  {
    "text": "ततस्तेषु प्रमूढेषु काव्यस्तान्पुनरब्रवीत् ।\nआचार्यो यो ह्ययं काव्यो देवायार्योऽयमङ्गिराः ॥ २,७३.२६ ॥"
  },
  {
    "text": "अनुगच्छत मां सर्वे त्यजतैनं बृहस्पतिम् ।\nएवमुक्ते तु ते सर्वे तावुभौ समवेक्ष्य च ॥ २,७३.२७ ॥"
  },
  {
    "text": "तदासुरा विशेष तु न व्यजानंस्तयोर्द्वयोः ।\nबृहस्पतिरुवाचैनामं भ्रातोऽयमङ्गिराः ॥ २,७३.२८ ॥"
  },
  {
    "text": "काव्योऽहं वो गुरुर्दैत्या मद्रूपोऽयं बृहस्पतिः ।\nसंमोहयति रूपेण मामकेनैष वोऽसुराः ॥ २,७३.२९ ॥"
  },
  {
    "text": "श्रुत्वा तस्य वचस्ते वै संमन्त्र्याथ वचोऽब्रुवन् ।\nअयं नो दशवर्षाणि सततं शास्ति वै प्रभुः ॥ २,७३.३० ॥"
  },
  {
    "text": "एष वै गुरुरस्माकमन्तरेप्सुरयं द्विजाः ।\nततस्तेदानवाः सर्वे प्रणिपत्याभिवाद्य च ॥ २,७३.३१ ॥"
  },
  {
    "text": "वचनं जगृहुस्तस्य विद्याभ्यासेन मोहिताः ।\nऊचुस्तमसुराः सर्वे क्रुद्धाः संरक्तलोचनाः ॥ २,७३.३२ ॥"
  },
  {
    "text": "अयं गुरुर्हितोऽस्माकं गच्छ त्वं नासि नो गुरुः ।\nभार्गवोऽगिरसो वायं भवत्वेषैव नो गुरुः ॥ २,७३.३३ ॥"
  },
  {
    "text": "स्थिता वयं निदेशेऽस्य गच्छ त्वं साधु मा चिरम् ।\nएवमुक्त्वा सुराः सर्वे प्रापद्यन्त बृहस्पतिम् ॥ २,७३.३४ ॥"
  },
  {
    "text": "यदा न प्रतिपद्यन्ते तेनोक्तं तन्महद्धितम् ।\nचुकोप भार्गवस्ते षामवलेपेन वै तदा ॥ २,७३.३५ ॥"
  },
  {
    "text": "बोधितापि मया यस्मान्न मां भजत दानवाः ।\nतस्मात्प्रणष्टसंज्ञा वै पराभवमवाप्स्यथ ॥ २,७३.३६ ॥"
  },
  {
    "text": "इति व्याहृत्य तान्काव्यो जगामाथ यथागतम् ।\nशप्तांस्तानसुराञ्ज्ञात्वा काव्येन तु बृहस्पतिः ॥ २,७३.३७ ॥"
  },
  {
    "text": "कृतार्थः स तदा हृष्टः स्वरूपं प्रत्यपद्यत ।\nबुद्ध्वासुरांस्तदा ब्रष्टान्कृतार्थोंऽतर्द्धिमागमत् ॥ २,७३.३८ ॥"
  },
  {
    "text": "ततः प्रनष्टे तस्मिंस्ते विभ्रान्ता दानवास्तदा ।\nअहो धिग्वञ्चिताः स्नेहात्परस्परमथाब्रुवन् ॥ २,७३.३९ ॥"
  },
  {
    "text": "धर्मतोऽविमुखाश्चैव कारिता वेधसा वयम् ।\nदग्धाश्चैवोपधायोगात्स्वेस्वे कार्ये तु मायया ॥ २,७३.४० ॥"
  },
  {
    "text": "ततोऽसुराः परित्रस्ता देवेभ्यस्त्वरिता ययुः ।\nप्रह्लादमग्रतः कृत्वा काव्यस्यानुगमं पुनः ॥ २,७३.४१ ॥"
  },
  {
    "text": "ततः काव्यं समासाद्य ह्यभितस्थु रवाङ्मुखाः ।\nतानागतान्पुनर्दृष्ट्वा काव्यो याज्यानुवाच ह ॥ २,७३.४२ ॥"
  },
  {
    "text": "मया संबोधिताः काले यतो मां नाभ्यनन्दथ ।\nततस्तेनावलेपेन गता यूयं पराभवम् ॥ २,७३.४३ ॥"
  },
  {
    "text": "प्रह्लादस्तमथोवाच मानस्त्वं त्यज भार्गव ।\nस्वान्याज्यान्भजमानांश्च भक्तांश्चैव विशेषतः ॥ २,७३.४४ ॥"
  },
  {
    "text": "त्वय्यदृष्टे वयं तेन देवाचार्येण मोहिताः ।\nभक्तानर्हसि नस्त्रातुं ज्ञात्वा दीर्घेण चक्षुषा ॥ २,७३.४५ ॥"
  },
  {
    "text": "यदि नस्त्वं न कुरुषे प्रसादं भृगुनन्दन ।\nअपध्यातास्त्वया ह्यद्य प्रवेक्ष्यामोरसातलम् ॥ २,७३.४६ ॥"
  },
  {
    "text": "सूत उवाच\nज्ञात्वा काव्यो यथातत्त्वं कारुण्येन महीयसा ।\nएवं शुक्रोऽनुनीतः संस्ततः कोपं न्यवर्त्तयत् ॥ २,७३.४७ ॥"
  },
  {
    "text": "उवाचेदं न भेतव्यं गन्तव्यं न रसातलम् ।\nअवश्यंभावीह्यर्थोऽयं प्राप्तो वो मयि जाग्रति ॥ २,७३.४८ ॥"
  },
  {
    "text": "न शक्यमन्यथाकर्त्तुं दिष्टं हि बलवत्तरम् ।\nसंज्ञा प्रनष्टा या चेयं कामं तां प्रतिलप्स्यथ ॥ २,७३.४९ ॥"
  },
  {
    "text": "प्राप्तः पर्यायकालो वा इति ब्रह्माभ्यभाषत ।\nमत्प्रसादाच्च युष्माभिर्भुक्तं त्रैलोक्यमूर्ज्जितम् ॥ २,७३.५० ॥"
  },
  {
    "text": "युगाख्या दश संपूर्णा देवानाक्रम्य मूर्द्धनि ।\nतावन्तमेव कालं वै ब्रह्मा राज्यमभाषत ॥ २,७३.५१ ॥"
  },
  {
    "text": "सावर्णिके पुनस्तुभ्यं राज्यं किल भविष्यति ।\nलोकानामीश्वरो भावी पौत्रस्तव पुनर्बलिः ॥ २,७३.५२ ॥"
  },
  {
    "text": "एवं कालमयं प्रोक्तः पौत्रस्ते ब्रह्मणा स्वयम् ।\nतथाहृतेषु लोकेषु न शोको न किलाभवत् ॥ २,७३.५३ ॥"
  },
  {
    "text": "यस्मात्प्रवृत्तयश्चास्य न कामैरभिसंधिताः ।\nतस्मादजेन प्रीतेन दत्तं सावर्णिकेऽन्तरे ॥ २,७३.५४ ॥"
  },
  {
    "text": "देवराज्यं बलेर्भाव्यमिति मामीश्वरोऽब्रवीत् ।\nतस्माददृश्यो भूतानां कालाकाङ्क्षी स तिष्ठति ॥ २,७३.५५ ॥"
  },
  {
    "text": "प्रीतेन चामरत्वं वै दत्तं तुभ्यं स्वयंभुवा ।\nतस्मान्निरुत्सुकस्त्वं वै पर्यायं सहसाकुलः ॥ २,७३.५६ ॥"
  },
  {
    "text": "न च शक्यं मया तुभ्यं पुर स्ताद्वै विसर्पितुम् ।\nब्रह्मणा प्रतिषिद्धोऽस्मि भविष्यं जानता प्रभो ॥ २,७३.५७ ॥"
  },
  {
    "text": "इमौ च शिष्यौ द्वौ मह्यं तुल्यावेतौ बृहस्पतेः ।\nदैवतैः सह संरब्धान्सर्वान्वो धारयिष्यतः ॥ २,७३.५८ ॥"
  },
  {
    "text": "सूत उवाच\nएवमुक्तास्तु दैतेया काव्येनाक्लिष्टकर्मणा ।\nततस्ताभ्यां ययुः सार्द्धं प्रह्लादप्रमुखास्तदा ॥ २,७३.५९ ॥"
  },
  {
    "text": "अवश्यभाव्यमर्थं तं श्रुत्वा दैतेयदानवाः ।\nसहसा शंसमानास्ते जयं काव्येन भाषितम् ॥ २,७३.६० ॥"
  },
  {
    "text": "दंशिताः सायुधाः सर्वे ततो देवान्समाह्वयन् ।\nअथ देवासुरान्दृष्ट्वा संग्रामे समुपस्थितान् ॥ २,७३.६१ ॥"
  },
  {
    "text": "ततः संवृतसन्नाहा देवास्तान्समयोधयन् ।\nदेवासुरे ततस्तस्मिन्वर्त्तमाने शतं समाः ।\nअजयन्तासुरा देवान्नग्रा देवा अमन्त्रयन् ॥ २,७३.६२ ॥"
  },
  {
    "text": "देवा ऊचुः\nशण्डामर्कप्रभावेण जिताः स्मस्त्वसुरैर्वयम् ।\nतस्माद्यज्ञं समुद्दिश्य कार्यं चात्महितं च यत् ॥ २,७३.६३ ॥"
  },
  {
    "text": "यज्ञेनोपाह्वयिष्यामस्ततो जेष्यामहेऽसुरान् ।\nअथोपामन्न्रयन्देवाः शण्डामकारै तु तावुभौ ॥ २,७३.६४ ॥"
  },
  {
    "text": "यज्ञे चाहूय तौ प्रोक्तौ त्यजन्तामसुरा द्विजौ ॥ २,७३.६५ ॥"
  },
  {
    "text": "ग्रहं तु वां ग्रहीष्यामो ह्यनुजित्य तु दानवान् ।\nएवं तत्यजतुस्तौ तु षण्डामकारै तदा सुरान् ॥ २,७३.६६ ॥"
  },
  {
    "text": "ततो देवा जयं प्राप्ता दानवाश्च पराभवम् ।\nदेवासुरान्पराभाव्य शण्डामर्कावुपागमन् ॥ २,७३.६७ ॥"
  },
  {
    "text": "काव्यशापभिभूताश्च अनाधाराश्च ते पुनः ।\nबाध्यमानास्तदा देवैर्विविशुस्ते रसातलम् ॥ २,७३.६८ ॥"
  },
  {
    "text": "एवं निरुद्यमास्ते वै कृता शक्रेण दानवाः ।\nततः प्रभृति शापेन भृगुनैमित्तिकेन च ॥ २,७३.६९ ॥"
  },
  {
    "text": "यज्ञे पुनः पुनर्विष्णुर्यज्ञेऽथ शिथिले प्रभुः ।\nकर्तुं धर्मव्यवस्थान मधर्मस्य प्रणाशनम् ॥ २,७३.७० ॥"
  },
  {
    "text": "प्रह्नादस्य निदेशे तु येऽसुरा न व्यवस्थिताः ।\nमनुष्यवध्यांस्तान्सर्वान्ब्रह्मा व्याहरत प्रभुः ॥ २,७३.७१ ॥"
  },
  {
    "text": "धर्मान्नारायणस्तस्मात्संभूतश्चाक्षुषेऽन्तरे ।\nयज्ञं प्रवर्त्तयामास वैन्यो वैवस्वतेऽन्तरे ॥ २,७३.७२ ॥"
  },
  {
    "text": "प्रादुर्भावे तु वैन्यस्य ब्रह्मैवासीत्पुरोहितः ।\nचतुर्थ्यां तु युगाख्यायामापन्नेषु सुरेष्वथ ॥ २,७३.७३ ॥"
  },
  {
    "text": "संभुतः स समुद्रान्तर्हिरण्यकशिपोर्वधे ।\nद्वितीयो नरसिंहोऽभूद्रौद्रः सुतपुरस्सरः ॥ २,७३.७४ ॥"
  },
  {
    "text": "यजमानं तु दैत्येन्द्रमदित्याः कुलनन्दनः ।\nद्विजो भूत्वा शुभे काले बलिं वैरोचनं जगौ ॥ २,७३.७५ ॥"
  },
  {
    "text": "त्रैलोक्यस्य भवान्राजा त्वयि सर्वं प्रतिष्ठितम् ।\nदातुमर्हसि मे राजन्विक्रमांस्त्रीनिति प्रभुः ॥ २,७३.७६ ॥"
  },
  {
    "text": "ददामीत्येव तं राजा बलिर्वैरोचनोऽब्रवीत् ।\nवामनं तं च विज्ञाय ततोऽदान्मुदितः स्वयम् ॥ २,७३.७७ ॥"
  },
  {
    "text": "स वामनो दिवं खं च पृथिवीं च द्विजोत्तमाः ।\nत्रिभिः क्रमैर्विश्वमिदं जगदाक्रामत प्रभुः ॥ २,७३.७८ ॥"
  },
  {
    "text": "अत्यरिच्यत भूतात्मा भास्करं स्वेन तेजसा ।\nप्रकाशयन्दिशः सर्वाः प्रदिशश्च महायशाः ॥ २,७३.७९ ॥"
  },
  {
    "text": "शुशुभे स महाबाहुः सर्वलोकान्प्रकाशयन् ।\nआसुरीं श्रियमाहृत्य त्रींल्लोकांश्च जनार्द्दनः ॥ २,७३.८० ॥"
  },
  {
    "text": "स पुत्रपौत्रानसुरान्पातालतलमानयन् ।\nनमुचिः शंबरश्चैव प्रह्रादश्चैव विष्णुना ॥ २,७३.८१ ॥"
  },
  {
    "text": "क्रूरा हता विनिर्दूता दिशः संप्रतिपेदिरे ।\nमहाभूतानि भूतात्मा सविशेषाणि माधवः ॥ २,७३.८२ ॥"
  },
  {
    "text": "बलिं चं सबलं विप्रास्तत्राद्भुतमदर्शयत् ।\nतस्य गात्रे जगत्सर्वमात्मानमनुपश्यति ॥ २,७३.८३ ॥"
  },
  {
    "text": "न किञ्चिदस्ति लोकेषु यदव्याप्तं महात्मना ।\nतद्वै रूपमुपेन्द्रस्य देवादानवमानवाः ॥ २,७३.८४ ॥"
  },
  {
    "text": "दृष्ट्वा संमुमुहुः सर्वे विष्णुतेजोविमोहिताः ।\nबलिः सितो महापाशैः सबन्धुः ससुत्दृद्गणः ॥ २,७३.८५ ॥"
  },
  {
    "text": "विरोचनकुलं सर्वं पाताले सन्निवेशितम् ।\nततः सर्वामरैश्वर्यं दत्त्वेन्द्राय महात्मने ॥ २,७३.८६ ॥"
  },
  {
    "text": "मानुषेषु महाबाहुः प्रादुरास जनार्द्दनः ।\nएतास्तिस्रः समृतास्तस्य दिव्याः संभूतयः शुभाः ॥ २,७३.८७ ॥"
  },
  {
    "text": "मानुष्यः सप्त यास्तस्य साग्रगास्ता निबोधत ।\nत्रेतायुगे तु दशमे दत्तात्रेयो बभूव ह ॥ २,७३.८८ ॥"
  },
  {
    "text": "नष्टे धर्मे चतुर्थश्च मार्कण्डेयपुः सरः ।\nपञ्चमः पञ्चदश्यां तु त्रेतायां संबभूव ह ॥ २,७३.८९ ॥"
  },
  {
    "text": "मान्धाता चक्रवर्त्तित्वे तस्योतथ्यः पुरस्सरः ।\nएकोनविंशयां त्रेतायां सर्वक्षत्रान्तकृद्विभुः ॥ २,७३.९० ॥"
  },
  {
    "text": "जामदग्न्यस्तदा षष्ठे विश्पामित्रपुरस्सरः ।\nचतुर्विंशे युगे रामो वसिष्ठेन पुरोधसा ॥ २,७३.९१ ॥"
  },
  {
    "text": "सप्तमो रावणस्यार्थे जज्ञे दशरथात्मजः ।\nअष्टमो द्वापरे विष्णुरष्टाविंशे पराशरात् ॥ २,७३.९२ ॥"
  },
  {
    "text": "वेदव्यासस्ततो जज्ञे जातूकर्ण्यपुरस्सरः ।\nतथैव नवमे विष्णुरदित्याः कश्यपात्मजः ॥ २,७३.९३ ॥"
  },
  {
    "text": "देवक्यां वसुदेवात्तु जातो गार्ग्यपुरस्सरः ।\nअप्रमेयो नियोगश्च यतकामवरो वशी ॥ २,७३.९४ ॥"
  },
  {
    "text": "क्रीडते भगवांल्लोके बालः क्रीडनकेरिव ।\nन प्रमातुं महाबाहुं शक्योऽसौ मधुसूदनः ॥ २,७३.९५ ॥"
  },
  {
    "text": "परं ह्यवरमेतस्माद्विश्वरूपान्न विद्यते ।\nअष्टाविंशतिके तद्वद्द्वापरस्याथ संक्षये ॥ २,७३.९६ ॥"
  },
  {
    "text": "नष्टे धर्मे तदा जज्ञे विष्णुर्वृष्णिकुले प्रभुः ।\nकर्तुं धर्मव्यवस्थानमसुराणां प्रणाशनम् ।\nमाहयन्सर्वभूतानि योगात्मा योगमायया ॥ २,७३.९७ ॥"
  },
  {
    "text": "प्रविष्टो मानुषीं योनिं प्रच्छन्नश्चरते महीम् ॥ २,७३.९८ ॥"
  },
  {
    "text": "विहारार्थं मनुष्येषु सांदीपनिपुरस्सरः ।\nयत्र कंसं च शाल्वं च द्विविदं च महासुरम् ॥ २,७३.९९ ॥"
  },
  {
    "text": "अरिष्ठं वृषभं चैव पूतनां केशिनं हयम् ।\nनागं कुवलयापीडं मल्लं राजगृहाधिपम् ॥ २,७३.१०० ॥"
  },
  {
    "text": "दैत्यान्मानुषदेहस्थान्सूदयामास वीर्यवान् ।\nछिन्नं बाहुसहस्रं च बाणस्याद्भुतकर्मणा ॥ २,७३.१०१ ॥"
  },
  {
    "text": "नरकश्च हतः संख्ये यवनश्च महाबलः ।\nहृतानि च महीपानां सर्वरत्नानि तेजसा ॥ २,७३.१०२ ॥"
  },
  {
    "text": "कुरुवीराश्च निहताः पार्थिवा ये रसातले ।\nएते लोकहितार्थाय प्रादुर्भावा महात्मनः ॥ २,७३.१०३ ॥"
  },
  {
    "text": "अस्मिन्नेव युगे क्षीणे संध्याशिष्टे भविष्यति ।\nकल्किर्विष्णुयशा नाम पाराशर्यः प्रतापवान् ॥ २,७३.१०४ ॥"
  },
  {
    "text": "दशमो भाव्यसंभूतो याज्ञवल्क्यपुरस्सरः ।\nअनुकर्षन्स वै सेनां हस्त्यश्वरथसंकुलाम् ॥ २,७३.१०५ ॥"
  },
  {
    "text": "प्रगृहीतायुधैर्विप्रैर्वृतः शतसहस्रशः ।\nनात्यर्थं धार्मिका ये च ये च धर्मद्विषः क्वचित् ॥ २,७३.१०६ ॥"
  },
  {
    "text": "उदीच्यान्मध्यदेशांश्च तथा विन्ध्या परान्तिकान् ।\nतथैव दाक्षिणात्यांश्च द्रविडान्सिंहलैः सह ॥ २,७३.१०७ ॥"
  },
  {
    "text": "गान्धारान्पारदांश्चैव पह्लवान्पवनाञ्छकान् ।\nतुबराञ्छबरांश्चैव पुलिन्दान्बरदान् वसान् ॥ २,७३.१०८ ॥"
  },
  {
    "text": "लंपाकानाङ्घ्रकान्पुण्ड्रान्किरातांश्चैव स प्रभुः ।\nप्रवृत्तचक्रो बलवान्म्लेच्छानामन्तकृद्बली ॥ २,७३.१०९ ॥"
  },
  {
    "text": "अदृश्यः सर्वभूतानां पृथिवीं विचरिष्यति ।\nमानवः स तु संजज्ञे देवसेनस्य धीमतः ॥ २,७३.११० ॥"
  },
  {
    "text": "पूर्वजन्मनि विष्णुर्यः प्रमितिर्नाम वीर्यवान् ।\nगोत्रेण वै चन्द्रमसः पूर्णे कलियुगेऽभवत् ॥ २,७३.१११ ॥"
  },
  {
    "text": "इत्येतास्तस्य देवस्य दक्षसंभूतयः स्मताः ।\nतन्तं कालं च कायं च तत्तदुद्दिश्य कारणम् ॥ २,७३.११२ ॥"
  },
  {
    "text": "अंशेन त्रिषु लोकेषु तास्ता योनीः प्रपत्स्यते ।\nपञ्चविंशे स्थितः कल्पे पञ्चविंशत्स वै समाः ॥ २,७३.११३ ॥"
  },
  {
    "text": "विनिघ्नन्सर्वभूतानि मानुषानेव सर्वशः ।\nकृत्वा बीजावशेषां तु महीं क्रूरेण कर्मणा ॥ २,७३.११४ ॥"
  },
  {
    "text": "शान्तयित्वा तु वृषलान्प्रायशस्तान धार्मिकान् ।\nततः स वै तदा कल्किश्चरितार्थः ससैनिकः ॥ २,७३.११५ ॥"
  },
  {
    "text": "कर्मणा निहता ये तु सिद्धास्ते तु पुनः स्वयम् ।\nअकस्मात्कुपितान्योन्यं भविष्यन्ति च मोहिताः ॥ २,७३.११६ ॥"
  },
  {
    "text": "क्षपयित्वा तु तान्सर्वान्भाविनार्थेन चोदितः ।\nगङ्गायमुनयोर्मध्ये निष्ठां प्राप्स्यति सानुगः ॥ २,७३.११७ ॥"
  },
  {
    "text": "ततो व्यतीते कल्पे तु समाप्ते सहसैनिके ।\nनृपेष्वथ विनिष्टेषु तदा त्वप्रग्रहाः प्रजाः ॥ २,७३.११८ ॥"
  },
  {
    "text": "रक्षणे विनिपृत्ते तु हत्वा चान्योन्यमाहवे ।\nपरस्परत्दृतस्वाश्च निरानन्दाः सुदुःखिताः ॥ २,७३.११९ ॥"
  },
  {
    "text": "पुराणि हित्वा ग्रामांश्च तुल्यास्ता निष्परिग्रहाः ।\nप्रनष्टश्रुतिधर्माश्चनष्टधर्माश्रमास्तथा ॥ २,७३.१२० ॥"
  },
  {
    "text": "ह्रस्वा अल्पायुषश्चैव भविष्यन्ति वनौकसः ।\nसरित्पर्वतसेविन्यः पत्रमूलफलाशनाः ॥ २,७३.१२१ ॥"
  },
  {
    "text": "चीरपत्राजिनघराः संकरं घोरमास्थिताः ।\nअल्पायुषो नष्टवार्ता बह्वाबाधाः सुदुःखिताः ॥ २,७३.१२२ ॥"
  },
  {
    "text": "एवं काष्ठामनुप्राप्ताः कलिसंध्यांशके तदा ।\nप्रजाः क्षयं प्रयास्यन्ति सार्द्धं कलियुगेन तु ॥ २,७३.१२३ ॥"
  },
  {
    "text": "क्षीणे कलियुगे तस्मिन्प्रवृत्ते च कृते पुनः ।\nप्रपत्स्यन्ते यथान्यायं स्वभावादेव नान्यथा ॥ २,७३.१२४ ॥"
  },
  {
    "text": "इत्येतत्कीर्त्तितं सर्वं देवासुरविचेष्टितम् ।\nयदुवंशप्रसंगेन महद्वो वैष्मवं यशः ॥ २,७३.१२५ ॥"
  },
  {
    "text": "तुर्वसोस्तु प्रवक्ष्यामि पूरोर्द्रुह्योरनोस्तथा ॥ २,७३.१२६ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे विष्णुमाहात्म्यवर्णनं नाम त्रिसप्ततितमोऽध्यायः ॥ ७३॥"
  }
]
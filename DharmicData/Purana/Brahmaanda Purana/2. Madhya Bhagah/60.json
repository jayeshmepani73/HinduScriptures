[
  {
    "text": "सूत उवाच\nततो मन्वन्तरेऽतीते चाक्षुषे दैवतैः सह ।\nवैवस्वताय महते पृथिवीराज्यमादिशत् ॥ २,६०.१ ॥"
  },
  {
    "text": "तस्माद्वैवस्वतात्पुत्रा जज्ञिरे दश तत्समाः ।\nइक्ष्वाकुश्च नृगश्चैव धृष्टः शर्यातिरेवच ॥ २,६०.२ ॥"
  },
  {
    "text": "नरिष्यन्तस्तथा प्रांशुर्नाभागो दिष्ट एव च ।\nकरूषश्च पृषध्रश्च नवैते मानवाः स्मृताः ॥ २,६०.३ ॥"
  },
  {
    "text": "ब्रह्मणा तु मनुः पूर्वं चोदितस्तु प्रबोधितम् ।\nयष्टुं प्रजक्रमे कामं हयमेधेन भूपतिः ॥ २,६०.४ ॥"
  },
  {
    "text": "अथाकरोत्पुत्रकामः परामिष्टिं प्रजापतिः ।\nमित्रावरुणयोरंशे अनलाहुतिमेव यत् ॥ २,६०.५ ॥"
  },
  {
    "text": "तत्र दिव्यांबरधरा दिव्याभरणभूषिता ।\nदिव्यासंहनना चैव इला जज्ञ इति श्रुतम् ॥ २,६०.६ ॥"
  },
  {
    "text": "तामिलेत्यथ होवाच मनुर्दण्डधरस्ततः ।\nअनुगच्छस्व भद्रं ते तमिला प्रत्युवाच ह ॥ २,६०.७ ॥"
  },
  {
    "text": "धर्मयुक्तमिदं वाक्यं पुत्रकामं प्रजापतिम् ।\nमित्रावरुणयोरंशे जातास्मि वदतां वर ॥ २,६०.८ ॥"
  },
  {
    "text": "तयोः सकाशं यास्यामि मातो धर्मो हतो वधीत् ।\nएवमुक्त्वा पुनर्देवी तयोरन्तिकमागमत् ॥ २,६०.९ ॥"
  },
  {
    "text": "गत्वान्तिकं वरारोहा प्राञ्जलिर्वाक्यमब्रवीत् ।\nअंशेऽस्मिन्युवयोर्जाता देवौ किं करवाणि वाम् ॥ २,६०.१० ॥"
  },
  {
    "text": "मनुनैवाहमुक्तास्मि अनुगच्छस्व मामिति ।\nतथा तु ब्रुवतीं साध्वीमिडामाश्रित्य तावुभौ ॥ २,६०.११ ॥"
  },
  {
    "text": "देवौ च मित्रावरुणाविदं वचनमूचतुः ।\nअनेन तव धर्मज्ञे प्रश्रयोण दमेन च ॥ २,६०.१२ ॥"
  },
  {
    "text": "सत्येन चैव सुश्रोणि प्रीतौ स्वौ वरवर्णिनि ।\nआवयोस्त्वं महाभागे ख्यातिं कन्ये प्रयास्यसि ॥ २,६०.१३ ॥"
  },
  {
    "text": "सुद्युम्न इति विख्यातस्त्रिषु लोकेषु पूजितः ।\nजगत्प्रियो धर्मशीलो मनोर्वंशविवर्द्धनः ॥ २,६०.१४ ॥"
  },
  {
    "text": "मानवः स तु सुद्युम्नः स्त्रीभावमगमत्प्रभुः ।\nसा तु देवी वरं लब्ध्वा निवृत्ता पितरं प्रति ॥ २,६०.१५ ॥"
  },
  {
    "text": "बुधेनोत्तरमासाद्य मैथुनायोपमन्त्रिता ।\nसोमपुत्राद्बुधाच्चास्यामैलो जज्ञे पुरूखाः ॥ २,६०.१६ ॥"
  },
  {
    "text": "बुधात्सा जनयित्वा तु सुद्युम्नत्वं पुनर्गताः ।\nसुद्युम्नस्य तु दायादास्त्रयः परमधार्मिकाः ॥ २,६०.१७ ॥"
  },
  {
    "text": "उत्कलश्च गयश्चैव विनतश्च तथैव च ।\nउत्कलस्योत्कलं राष्ट्रं विनतस्यापि पश्चिमम् ॥ २,६०.१८ ॥"
  },
  {
    "text": "दिक्पूर्वा तस्य राजर्षेर्गयस्य तु गया पुरी ।\nप्रविष्टेतु मनौ तस्मिन्प्रजाः सृष्ट्वा दिवाकरम् ॥ २,६०.१९ ॥"
  },
  {
    "text": "दशधा तदधात्क्षत्त्रमकरोत्पृथिवीमिमाम् ।\nइक्ष्वाकुरेव दायादो भागं दशममाप्तवान् ॥ २,६०.२० ॥"
  },
  {
    "text": "कन्याभावत्तु सुद्युम्नो नैव भागमवाप्तवान् ।\nवसिष्ठवचनाच्चासीत्प्रतिष्ठाने महाद्युतिः ॥ २,६०.२१ ॥"
  },
  {
    "text": "प्रतिष्ठां धर्मराजस्य सुद्युम्नस्य महात्मनः ।\nएतच्छ्रुत्वा तु ऋषयः पप्रच्छुः सूतजं प्रति ।\nमानवः स तु सुद्यम्नः स्त्रीभावमगमत्कथम् ॥ २,६०.२२ ॥"
  },
  {
    "text": "सूत उवाच\nपुरा महेश्वरं द्रष्टुं कुमारास्सनकादयः ।\nइलावृतं समाजग्मुर्ददृशुर्वृषभध्वजम् ॥ २,६०.२३ ॥"
  },
  {
    "text": "उमया रममाणं तं विलोक्य पिहितेस्थले ।\nप्रतिजग्मुस्ततः सर्वे व्रीडिताभूच्छिवाप्यथ ॥ २,६०.२४ ॥"
  },
  {
    "text": "प्रोवाच वचनं देवी प्रियहेतोः प्रियं प्रिया ।\nइमं ममाश्रमं देव यः पुमान्सं प्रवेक्ष्यति ॥ २,६०.२५ ॥"
  },
  {
    "text": "भविष्यति ध्रुवं नारी स तुल्याप्सरसां शुभा ।\nतत्र सर्वाणि भूतानि पिशाचाः पशवश्च ये ॥ २,६०.२६ ॥"
  },
  {
    "text": "स्त्रीभूताः सहरुद्रेण क्रोडन्त्यप्सरसो यथा ।\nउमावनं प्रविष्टस्तु स राजा मृगयां गतः ॥ २,६०.२७ ॥"
  },
  {
    "text": "पिशाचैः सह भूतैस्तु रुद्रे स्त्रीभावमास्थिते ।\nतस्मात्सराजा सुद्युम्नः स्त्रीभावं लब्धवान्पुनः ।\nमहादेवप्रसादाच्च मानवत्वमवाप्तवान् ॥ २,६०.२८ ॥"
  },
  {
    "text": "इति श्रीब्रह्माण्डे महापुराणे मध्यमभागे वायुप्रोक्ते वैवस्वतमनोः सृष्टिर्नाम षष्टितमोऽध्यायः ॥ ६०॥"
  }
]
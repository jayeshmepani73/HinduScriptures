[
  {
    "text": "वसिष्ठ उवाच\nततः कदाचिद्विपिने चतुरङ्गबलान्वितः ।\nमृगयामगमच्छूरः शूरसेनादिभिः सह ॥ २,४५.१ ॥"
  },
  {
    "text": "ते प्रविश्य महारण्यं हत्वा बहुविधान्मृगान् ।\nजग्मुस्तृषार्त्ता मध्याह्ने सरितं नर्मदामनु ॥ २,४५.२ ॥"
  },
  {
    "text": "तत्र स्नात्वा च पीत्वा च वारि नद्या गतश्रमाः ।\nगच्छन्तो ददृशुर्मार्गो जमदग्नेरथाश्रमम् ॥ २,४५.३ ॥"
  },
  {
    "text": "द्दष्ट्वाश्रमपदं रम्यं मुनीनागच्छतः पथि ।\nकस्येदमिति पप्रच्छुर्भाविकर्मप्रचोदिताः ॥ २,४५.४ ॥"
  },
  {
    "text": "ते प्रोचुरतिशान्तात्मा जमदग्नेर्महातपाः ।\nवसत्यस्मिन्सुतो यस्य रामः शस्त्रभृतां वरः ॥ २,४५.५ ॥"
  },
  {
    "text": "तछ्रुत्वा भीरभूत्तेषां रामनामानुकीर्त्तनात् ।\nक्रोधं प्रसङ्यानृशंस्यं पूर्ववैरमनुस्मरन् ॥ २,४५.६ ॥"
  },
  {
    "text": "अथ ते प्रोचुरन्योन्यं पितृहन्तुर्वधात्पितुः ।\nवैर निर्यातनं किं तु करिष्यामो दिशाधुना ॥ २,४५.७ ॥"
  },
  {
    "text": "इत्यक्त्वा खड्गहस्तास्ते संप्रविश्य तदाश्रमम् ।\nप्रजाघ्निरे प्रयातेषु मुनिवीरेषु सर्वतः ॥ २,४५.८ ॥"
  },
  {
    "text": "तं हत्वास्य शिरो हृत्वा निषादा इव निर्दयाः ।\nप्रययुस्ते दुरात्मानः सबलाः स्वपुरीं प्रति ॥ २,४५.९ ॥"
  },
  {
    "text": "पुत्रास्तस्य महात्मानौ दृष्ट्वा स्वपितरं हतम् ।\nपरिवार्य महाराज रुरुदुः शोककर्शिताः ॥ २,४५.१० ॥"
  },
  {
    "text": "भर्त्तारं निहतं भूमौ पतितं वीक्ष्य रेणुका ।\nपपात मूर्च्छिता सद्यो लतेवाशनिताडिता ॥ २,४५.११ ॥"
  },
  {
    "text": "सा स्वचेतसि संमूच्छ्य शोकपावकदीपिताः ।\nदूरप्रनष्टसंज्ञेव सद्यः प्राणैर्व्ययुज्यत ॥ २,४५.१२ ॥"
  },
  {
    "text": "अनालपन्त्यां तस्यां तु संज्ञां याता हि ते पुनः ।\nन्यपतन्मूर्च्छिता भूमौ निमग्नाः शोकसागरे ॥ २,४५.१३ ॥"
  },
  {
    "text": "ततस्तपोधना येऽन्ये तत्त पोवनवासिनः ।\nसमेत्याश्वासयामासुस्तुल्यदुःखाः सुतान्मुने ॥ २,४५.१४ ॥"
  },
  {
    "text": "सांत्व्यमाना मुनिगणैर्जामदग्न्या यथाविधि ।\nआधक्षुर्वचसा तेषामग्नौ पित्रोः कलेवरे ॥ २,४५.१५ ॥"
  },
  {
    "text": "चक्रुरेव तदूर्द्ध्वं वै यत्कर्त्तव्यमनन्तरम् ।\nपित्रोर्मरणदुःखेन पीड्यमाना दिवानिशम् ॥ २,४५.१६ ॥"
  },
  {
    "text": "ततः काले गते रामः समानां द्वादशावधौ ।\nनिवृत्तस्तपसः सख्या सहागादाश्रमं पितुः ॥ २,४५.१७ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे सगरोपाख्याने\nभार्गवचरिते पञ्चचत्वारिंशत्तमोध्यायः ॥ ४५॥"
  }
]
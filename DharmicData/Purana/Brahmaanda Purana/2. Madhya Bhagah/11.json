[
  {
    "text": "बृहस्पतिरुवाच\nराजतं राजताक्तं वा पितॄणां पात्रमुच्यते ।\nराजतस्य कथावापि दर्शनं दान मेव वा ॥ २,११.१ ॥\nअनन्तमक्षयं स्वर्गे राजते दानमुच्यते ।\nपितॄनेतेन दानेन सत्पुत्रास्तारयन्त्युत ॥ २,११.२ ॥\nराजते हि स्वधा दुग्धा पात्रे तैः पृथिवी पुरा ।\nस्वधां वा पार्थिभिस्तात तस्मिन् दत्तं तदक्षयम् ॥ २,११.३ ॥\nकृष्णाजिनस्य सांनिध्यं दर्शनं दानमेव च ।\nरक्षोघ्नं ब्रह्म वर्चस्यं पशून्पुत्रांश्च तारयेत् ॥ २,११.४ ॥\nकनकं राजतं पात्रं दौहित्रं कुतुपस्तिलाः ।\nवस्तूनि पावनीयानि त्रिदण्डीयोग एव वा ॥ २,११.५ ॥\nश्राद्धकर्मण्ययं श्रेष्ठो विधिर्ब्राह्मः सनातनः ।\nआयुःकीर्तिप्रजैश्वर्यप्रज्ञासंततिवर्द्धनः ॥ २,११.६ ॥\nदिशिदक्षिणपूर्वस्यां वेदिस्थानं निवेदयेत् ।\nसर्वतोऽरत्निमात्रं च चतुरस्रं सुसंस्थितम् ॥ २,११.७ ॥\nवक्ष्यामि विधिवत्स्थानं पितॄणामनुशासितम् ।\nधन्यमायुष्यमारोग्यं बलवर्णविवर्द्धनमा ॥ २,११.८ ॥\nतत्र गर्तास्त्रयः कायार्स्त्रयो दण्डाश्च खादिराः ।\nअरत्निमात्रास्ते कार्या रजतैः प्रविभूषिताः ॥ २,११.९ ॥\nते वितस्त्यायता गर्त्ताः सर्वतश्चतुरङ्गुलाः ।\nप्राग्दक्षिणमुखान्कुर्यात्स्थिरानशुषिरांस्तथा ॥ २,११.१० ॥\nअद्भिः पवित्रयुक्ताभिः पावयेत्सततं शुचिः ।\nपयसा ह्याज गव्येन शोधनं चाद्भिरेव च ॥ २,११.११ ॥\nसततं तर्पणं ह्येतत्तृप्तिर्भवति शास्वती ।\nइह वामुत्र य वशी सर्वकामसमन्वितः ॥ २,११.१२ ॥\nएवं त्रिषवणस्नातो योर्ऽचयेत्प्रयतः पितॄन् ।\nमन्त्रेण विधिवत्सम्यगश्वमेधफलं लभेत् ॥ २,११.१३ ॥\nतान्स्थापयेदमावास्यां गर्त्तान्वै चतुरङ्गुलान् ।\nत्रिःसप्तसंस्थास्ते यज्ञास्त्रैलोक्यं धार्यते तु यः ॥ २,११.१४ ॥\nतस्य पुष्टिस्तथैश्वर्यमायुः संततिरेव च ।\nदिवि च भ्राजतेलक्ष्म्या मोक्षं च लभते क्रमात् ॥ २,११.१५ ॥\nपाप्मापहं पावनीयं ह्यश्वमेधफलं लभेत् ।\nअश्वमेधफलं ह्येत्तद्द्विजैः संस्कृत्य पूजितम् ॥ २,११.१६ ॥\nमन्त्रं वक्ष्याम्यहं तस्मादमृतं ब्रह्मनिर्मितम् ।\nदेंवतेभ्यः पितृभ्यश्च महायोगिभ्य एव च ॥ २,११.१७ ॥\nनमः स्वाहयै स्वधायै नित्यमेव भवत्युत ।\nआद्धेऽवसाने श्राद्धस्य त्रिरावृत्तं जपेत्सदा ॥ २,११.१८ ॥\nपिण्डनिर्वपणे वापि जपेदेतं समाहितः ।\nक्षिप्रमायान्ति पितरो रक्षांसि प्रद्रवन्ति च ॥ २,११.१९ ॥\nपित्र्यं तु त्रिषु कालेषु मन्त्रोऽयं तारयत्युत ।\nपठ्यमानः सदा श्राद्धे नियतैर्ब्रह्मवादिभिः ॥ २,११.२० ॥\nराज्यकामो जपेदेतं सदा मन्त्रमतन्द्रितः ।\nवीर्यशौर्यार्थसत्त्वाशीरायुर्बुद्धिविवर्द्धनम् ॥ २,११.२१ ॥\nप्रीयन्ते पितरो येन जपेन नियमेन च ।\nसप्तर्चिषं प्रवक्ष्यामि सर्वकामप्रदं शुभम् ॥ २,११.२२ ॥\nअमूर्त्तीनां समूर्त्तिनां पितॄणां दीप्ततेजसाम् ।\nनमस्यामि सदा तेषां ध्यानिनां योगचक्षुषाम् ॥ २,११.२३ ॥\nइन्द्रादीनां च नेतारो दशमारीचयोस्तथा ।\nसप्तर्षीणां पितॄणां च तान्नमस्यामि कामदान् ॥ २,११.२४ ॥\nमन्वादिनां च नेतारः सूर्याचन्द्रमसोस्तथा ।\nतान्नमस्कृत्य सर्वान्वै पितृमत्सु विधिष्वपि ॥ २,११.२५ ॥\nनक्षत्राणां ग्रहाणां च वाय्वग्न्योश्च पितॄनथ ।\nद्यावापृथिव्योश्च सदा नामस्यामि कृताञ्जलिः ॥ २,११.२६ ॥\nदेवर्षीणां च नेतारः सर्वलोकनमस्कृताः ।\nत्रातारः सर्वभूतानां नमस्यामि पितामहान् ॥ २,११.२७ ॥\nप्रजापतेर्गवां वह्नेः सोमाय च यमाय च ।\nयोगेश्वरेभ्यश्च सदा नमस्यामि कृताञ्जलिः ॥ २,११.२८ ॥\nपितृगणेभ्यः सप्तभ्यो नमो लोकेषु सप्तसु ।\nस्वयंभुवे नमश्चैव ब्रह्मणे योगचक्षुषे ॥ २,११.२९ ॥\nएतदुक्तं च सप्तार्चिर्ब्रह्मर्षिगणसेवितम् ।\nपवित्रं परमं ह्येतच्छ्रीमद्रोगविनाशनम् ॥ २,११. ३० ॥\nएतेन विधिना युक्तस्त्रीन्वरांल्लभते नरः ।\nअन्नमायुः सुताश्चैव ददते पितरो भुवि ॥ २,११.३१ ॥\nभक्त्या परमया युक्तः श्रद्धधानो जितेन्द्रियः ।\nसप्तार्चि षं जपेद्यस्तु नित्यमेव समाहितः ॥ २,११.३२ ॥\nसप्तद्वीपसमुद्रायां पृथिव्यामेकराड्भवेत् ।\nयत्किञ्चित्पच्यते गेहे भक्ष्यं वा भोज्यमेव वा ॥ २,११.३३ ॥\nअनिवेद्य न भोक्तव्यं तस्मिन्नयतने सदा ।\nक्रमशः कीर्तयिष्यामि बलिपात्राण्यतः परम् ॥ २,११.३४ ॥\nयेषु यच्च फलं प्रोक्तं तन्मे निगदतः श्रुणु ।\nपलाशे ब्रह्मवर्चस्त्वमश्वत्थे वसुभावना ॥ २,११.३५ ॥\nसर्वभूताधिपत्यं च प्लक्षे नित्यभुदाहृतम् ।\nपुष्टिः प्रजाश्च न्यग्रोधे बुद्धिः प्रज्ञा धृतिः स्मृतिः ॥ २,११.३६ ॥\nरक्षोघ्नं च यशस्यं च काश्मरीपात्रमुच्यते ।\nसौभाग्यमुत्तमं लोके माधूके समुदाहृतम् ॥ २,११.३७ ॥\nफल्गुपात्रेषु कुर्वाणः सर्वान्कामानवाप्नुयात् ।\nपरां द्युतिमथार्केतु प्राकाश्यं च विशेषतः ॥ २,११.३८ ॥\nबैल्वे लक्ष्मीन्तथा मेधां नित्यमायुस्तथैव च ।\nक्षेत्रारामतडागेषु सर्वसस्येषु चैव ह ॥ २,११.३९ ॥\nवर्षत्यजस्रं पर्जन्यो वेणुपात्रेषु कुर्वतः ।\nएतेष्वेव सुपात्रेषु भोजनाग्रमशेषतः ॥ २,११.४० ॥\nसदा दद्यात्स यज्ञानां सर्वेषां फलमाप्नुयात् ।\nपितृभ्यः पुष्पमाल्यानि सुगन्धानि च तत्परः ॥ २,११.४१ ॥\nसदा दद्यात्क्रियायुक्तः श विभाति दिवाकरः ।\nगुग्गुलादींस्तथा धूपान्पितृभ्यो यः प्रयच्छति ॥ २,११.४२ ॥\nसंयुक्तान्मधुसर्पिर्भ्यं सोऽग्निष्टोमफलं लभेत् ।\nधूपं गन्धगुणोपेतं कृत्वा पितृपरायणः ॥ २,११.४३ ॥\nलभते च सुशर्माणि इह चामुत्र चोभयोः ।\nदद्यादेवं पितृभ्यास्तु नित्यमेव ह्यतन्द्रितः ॥ २,११.४४ ॥\nदीपं पितृभ्यः प्रयतः सदा यस्तु प्रयच्छति ।\nगतिं चाप्रतिमं चक्षुस्तस्मात्सलभते शुभम् ॥ २,११.४५ ॥\nतेजसा यशसा चैव कान्त्या चापि बलेन च ।\nभुवि प्रकाशो भवति ब्राजते च त्रिविष्टपे ॥ २,११.४६ ॥\nअप्सरोभिः परिवृतो विमानाग्रे च मोदते ।\nगन्धपुष्पैश्च धूपैश्व जपाहुतिभिरेव च ॥ २,११.४७ ॥\nफलमूलनमस्कारैः पितॄणां प्रयतः शुचिः ।\nपूजां कृत्वा द्विजान्पश्चात्पूजयेदन्नसंपदा ॥ २,११.४८ ॥\nश्राद्धकालेषु नियतं वायुभूताः पितामहाः ।\nआविशन्ति द्विजाञ्छ्रेष्ठांस्तस्मादेतद्ब्रवीमि ते ॥ २,११.४९ ॥\nवस्त्रै रत्नप्रदानैश्च भक्ष्यैः पेयैस्तथैव च ।\nगोभिरश्वैस्तथा ग्रामैः पूजयेद्द्विजसत्तमान् ॥ २,११.५० ॥\nभवन्ति पितरः प्रीताः पूजितेषु द्विजातिषु ।\nतस्माद्यत्नेन विधिवत्पूजयेत द्विजान्सदा ॥ २,११.५१ ॥\nसव्योत्तराभ्यां पाणिभ्यां कुर्यादुल्लेखनं द्विजाः ।\nप्रोक्षणं च ततः कुर्याच्छ्राद्धकर्मण्यतन्द्रितः ॥ २,११.५२ ॥\nदर्भान्पिण्डांस्तथा भक्ष्यान्पुष्पाणि विविधानि च ।\nगन्धदानमलङ्कारमेकैकं निर्वपेद्बुधः ॥ २,११.५३ ॥\nपेषयित्वाञ्जनं सम्यग्विश्वेषामुत्तरोत्तरम् ।\nअभ्यङ्गं दर्भविञ्जूलैस्त्रिभिः कुर्याद्यथाविधि ॥ २,११.५४ ॥\nअपसव्यं वितृभयश्च दद्यादञ्जनमुत्तमम् ।\nनिपात्य जानु सर्वेषां वस्त्रार्थं सूत्रमेव वा ॥ २,११.५५ ॥\nखण्डनं प्रोक्षणं चैव तथैवोल्लेखनं द्विजः ।\nसकृद्देवपितॄणां स्यात्पितॄणां त्रिभिरुच्यते ॥ २,११.५६ ॥\nएकं पवित्रं हस्तेन पितॄन्सर्वान्सकृत्सकृत् ।\nचैलमन्त्रेण पिण्डेभ्यो दत्त्वादर्शाञ्जिने हि तम् ॥ २,११.५७ ॥\nसदा सर्पिस्तिलैर्युक्तांस्त्रीन्पिण्डान्निर्वपेद्भुवि ।\nजानु कृत्वा तथा सव्यं भूमौ पितृपरायणः ॥ २,११.५८ ॥\nपितॄन्पितामहांश्चैव तथैव प्रपितामहान् ।\nआहूय च पितॄन्प्राञ्चः पितृतीर्थेन यत्नतः ॥ २,११.५९ ॥\nपिण्डान्परिक्षिपेत्सम्यगपसव्यमतन्द्रितः ।\nअन्नाद्यैरेव मुख्यैश्चभक्ष्यैश्चैव पृथग्विधैः ॥ २,११.६० ॥\nपृथङ्मातामहानां तु केचिदिच्छन्ति मानवाः ।\nत्रीन्पिण्डानानुपूर्व्येण सांगुष्ठान्पुष्टिवर्द्धनान् ॥ २,११.६१ ॥\nजान्वन्तराभ्यां यत्नेन पिण्डान्दद्याद्यथाक्रमम् ।\nसव्योत्तराभ्यां पाणिभ्यां धारार्थं मन्त्रमुच्चरन् ॥ २,११.६२ ॥\nनमो वः पितरः शोषायेति सर्वमतन्द्रितः ।\nदक्षिणस्यां तु पाणिभ्यां प्रथमं पिण्डमुत्सृजेत् ॥ २,११.६३ ॥\nनमो वः पितरः सौम्यः पठन्नेवमतन्द्रितः ।\nसव्योत्तराभ्यां पाणिभ्यां धर्मेर्ऽधं समतन्द्रितः ॥ २,११.६४ ॥\nउलूखलस्य लेखायामुदपात्रावसेचनम् ।\nक्षौमं सूत्रं नवं दद्याच्छाणं कार्पासकं तथा ॥ २,११.६५ ॥\nपत्रोर्णं पट्टसूत्रं च कौशेयं परिवर्जयेत् ।\nवर्जयेद्यक्षणं यज्ञे यद्यप्यहतवस्त्रजाम् ॥ २,११.६६ ॥\nन प्रीणन्ति तथैतानि दातु श्चाप्यहितं भवेत् ।\nश्रेष्ठमाहुस्त्रिककुदमञ्जनं नित्यमेव च ॥ २,११.६७ ॥\nकृष्णेभ्यश्च तेलैस्तैलं यत्नात्सुपरिरक्षितम् ।\nचन्दनागुरुणी चोभे तमालोशीरपद्मकम् ॥ २,११.६८ ॥\nधूपश्च गुग्गलः श्रेष्टस्तुरुष्कः श्वेत एव च ।\nशुक्लाः सुमनसः श्रेष्ठास्तथा पद्मोत्पलानि च ॥ २,११.६९ ॥\nगन्धरूपोपपन्नानि चारण्यानि च कृत्स्नशः ।\nतथा हि सुमना नाडीरूपिकास्मकुरण्डिका ॥ २,११.७० ॥\nपुष्पाणि वर्जनीयानि श्राद्धकर्मणि नित्यशः ।\nयथा गन्धादपेतानि चोग्रगन्धानि यानि च ॥ २,११.७१ ॥\nवर्जनीयानि पुष्पाणि पुष्टिमन्विच्चता सदा ।\nद्विजातयो यथोद्दिष्टा नियताः स्युरुदङ्मुखाः ॥ २,११.७२ ॥\nपूजयेद्यजमानस्तु विधिवद्यक्षिणामुखः ।\nतेषामभिमुखो दद्याद्दर्भत्पिण्डांश्च यत्नतः ॥ २,११.७३ ॥\nअनेन विधिना साक्षादर्चिताः स्युः पितामहाः ।\nहरिता वै स पिञ्जालाः पुष्टाः स्निग्धाः समाहिताः ॥ २,११.७४ ॥\nरत्निमात्राः प्रमाणेन वितृतीर्थेन संस्मृताः ।\nउपमूले तथा नीला विष्टरार्थं कुशोत्तमाः ॥ २,११.७५ ॥\nतथा श्यामाकनीवारा दूर्वा च समुदाहृता ।\nपूर्वं कीर्त्तिमतां श्रेष्ठो बभूवाश्वः प्रजापतिः ॥ २,११.७६ ॥\nतस्य बाला निपतिता भूमौ काशत्वामागताः ।\nतस्माद्देयाः सदा काशाः श्राद्धकर्मसु पूजिताः ॥ २,११.७७ ॥\nपिण्डनिर्वपणं तेषु कर्त्तव्यं भूतिमिच्छता ।\nप्रजाः पुष्टिद्युतिप्रज्ञाकीर्त्तिकान्तिसमन्विताः ॥ २,११.७८ ॥\nभवन्ति रुचिरा नित्यं विपाप्मानोऽघवर्जिताः ।\nसकृदेवास्तरेद्यर्भान्पिण्डार्थे दक्षिणामुखः ॥ २,११.७९ ॥\nप्राग्दक्षिणाग्रान्नियतो विधि चाप्यत्र वक्ष्यति ।\nन दीनो नापि वा क्रुद्धो न चैवान्यमना नरः ।\nएकत्र चाधाय मनः श्राद्धं कुर्यात्समाहितः ॥ २,११.८० ॥\nनिहन्मि सर्वं यदमेध्यवद्भवेद्धतश्च सर्वे सुरदानवा मया ।\nरक्षांसि यक्षाः सपिशाचसंघा हता मया यातुधानाश्च सर्वे ॥ २,११.८१ ॥\nएतेन मन्त्रेण तु संयतात्मा तां वै वेदिं सकृदुल्लिख्य धीरः ।\nशिवां हि बुद्धिं ध्रुवमिच्छमानः क्षिपेद्द्विचातिर्दिशमुत्तरां गतः ॥ २,११.८२ ॥\nएवं पित्र्यं दृष्टमन्त्रं हि यस्यतस्यासुरा वर्जयन्तीह सर्वे ।\nयस्मिन्देशे पठ्यते मन्त्र एष तं वै देशं राक्षसा वर्जयन्ति ॥ २,११.८३ ॥\nअन्नप्रकारानशुचीनसाधून्संवीक्षते नो स्पृशंश्वापि दद्यात् ।\nपवित्रपाणिश्च भवेन्न वा हि यः पुमान्न कार्यस्य फलं समश्नुते ॥ २,११.८४ ॥\nअनेन विधिना नित्यं श्राद्धं कुर्याद्धि यः सदा ।\nमनसा काङ्क्षते यद्यत्तत्तद्यद्युः पितमहाः ॥ २,११.८५ ॥\nपितरो हृष्टमनसो रक्षांसि विमनांसि च ।\nभवन्त्येवं कृते श्राद्धे नित्यमेव प्रयत्नतः ॥ २,११.८६ ॥\nशूद्राः श्राद्धेष्वविक्षीरं बल्वजा उपलास्तथा ।\nविरणाश्चोतुवालाश्च लड्वा वर्ज्याश्च नित्यशः ॥ २,११.८७ ॥\nएवमादीन्ययज्ञानि तृणानि परिवर्जयेत् ।\nअञ्जनाभ्यजनं गन्धान्सूत्रप्रणयनं तथा ॥ २,११.८८ ॥\nकाशेः पुनर्भवैः कार्यमश्वमेधफलं लभेत् ।\nकाशाः पुनर्भवा ये च बर्हिणो ह्युपबर्हिणः ॥ २,११.८९ ॥\nइत्येते पितरो देवा देवाश्च पितरः पुनः ।\nपुष्पगन्धविभूषाणामेष मन्त्र उदाहृतः ॥ २,११.९० ॥\nआहृत्य दक्षिणाग्निं तु होमार्थं वै प्रयत्नतः ।\nअन्यार्थे लौकिकं वापि जुहुयात्कर्मसिद्धये ॥ २,११.९१ ॥\nअन्तर्विधाय समिधस्ततो दीप्तो विधीयते ।\nसमाहितेन मनसा प्रणीयाग्निं समन्ततः ॥ २,११.९२ ॥\nअग्नये कव्यवाहाय स्वधा अङ्गिरसे नमः ।\nसोमाय वै पितृमते स्वधा अङ्गिरसे पुनः ॥ २,११.९३ ॥\nयमाय वैवस्वतये स्वधानम इति ध्रुवम् ।\nइत्येते होममन्त्रास्तु त्रयाणामनुपूर्वशः ॥ २,११.९४ ॥\nदक्षिणेनाग्नये नित्यं सोमायोत्तरतस्तथा ।\nएतयोरन्तरे नित्यं जुहुयाद्वै विवस्वते ॥ २,११.९५ ॥\nउपहारः स्वधाकारस्तथैवोल्लेखनं च यत् ।\nहोमजप्ये नमस्कारः प्रोक्षणं च विशेषतः ॥ २,११.९६ ॥\nबहुहव्येन्धने चाग्नौ सुसमिद्धे तथैव च ।\nअञ्जनाब्यञ्जनं चैव पिण्डनिर्वपणं तथा ॥ २,११.९७ ॥\nअश्वमेधफलं चैतत्समिद्धे यत्कृतं द्विजैः ।\nक्रिया सर्वा यथोद्दिष्टाः प्रयत्नेन समाचरेत् ॥ २,११.९८ ॥\nबहुहव्येन्धने चाग्नौ सुसमिद्धे विशेषतः ।\nविधूमे लेलिहाने च होतव्यं कर्मसिद्धये ॥ २,११.९९ ॥\nअप्रबुद्धे समिद्धे वा जुहुयाद्यो हुताशने ।\nयजमानो भवे दन्धः सोऽमुत्रेति हि नः श्रुतम् ॥ २,११.१०० ॥\nअल्पेन्धनो वा रूक्षोऽग्निर्वस्फुलिङ्गश्च सर्वशः ।\nज्वालाधूमापसव्यश्च स तु वह्निरसिद्धये ॥ २,११.१०१ ॥\nदुर्गन्धश्चैव नीलश्च कृष्णश्चैव विशेषतः ।\nभूमिं वगाहते यत्र तत्र विद्यात्पराभवत् ॥ २,११.१०२ ॥\nअर्चिष्मान् पिण्डितशिखः सर्प्पिकाञ्जनसन्निभः ।\nस्निग्धः प्रदक्षिणश्चैव वह्निः स्यात्कार्यसिद्धये ॥ २,११.१०३ ॥\nनरनारीगणेभ्यश्च पूजां प्राप्नोति शाश्वतीम् ।\nअक्षयं पूजितास्तेन भवन्ति पितरोऽग्नयः ॥ २,११.१०४ ॥\nबिल्वोदुंबरपत्राणि फलानि समिधस्तथा ।\nश्राद्धे महापवित्राणि मेध्यानि च विशेषतः ॥ २,११.१०५ ॥\nपवित्रं च द्विजश्रेष्ठाः शुद्धये जन्मकर्मणाम् ।\nपात्रेषु फलमुद्दिष्टं यन्मया श्राद्धकर्मणि ॥ २,११.१०६ ॥\nतदेव कृत्स्नं विज्ञेयं समित्सु च यथाक्रमम् ।\nकृत्वा समाहितं चित्तमाग्नेयं वै करोम्यहम् ॥ २,११.१०७ ॥\nअनुज्ञातः कुरुष्वेति तथैव द्विजसत्तमैः ।\nघृतमादाय पात्रे च जुहुयाद्धव्यवाहने ॥ २,११.१०८ ॥\nपलाशप्लक्षन्यग्रोधप्लक्षाश्वत्थविकङ्कताः ।\nउदुंबरस्तथाबिल्वश्चन्दनो यज्ञियाश्च ये ॥ २,११.१०९ ॥\nसरलो देवदारुश्च शालश्च कदिरस्तथा ।\nसमिदर्थे प्रशस्ताः स्युरेते वृक्षा विशेषतः ॥ २,११.११० ॥\nग्राम्याः कण्टकिनश्चैव याज्ञिया ये च केचन ।\nपूजिताः समिदर्थं ते पितॄणां वचनं यथा ॥ २,११.१११ ॥\nसमिद्भिः षट्फलेयाभिर्जुहुयाद्यो हुताशनम् ।\nफलं यत्कर्मणस्तस्य तन्मे निगदतः शृणु ॥ २,११.११२ ॥\nअक्षयं सर्वकामीयमश्वमेधफलं हि तत् ।\nश्लेष्मान्तको नक्तमालः कपित्थः शाल्मलिस्तथा ॥ २,११.११३ ॥\nनीपो विभीतकश्चैव श्राद्धकर्मणि गर्हिताः ।\nचिरबिल्वस्तथा कोलस्तिदुकः श्राद्धकर्मणि ॥ २,११.११४ ॥\nबल्वजः कोविदारश्च वर्जनीयाः समन्ततः ।\nशकुनानां निवासांश्च वर्जयेत महीरुहान् ॥ २,११.११५ ॥\nअन्यांश्चैवंविधान्सर्वान्नयज्ञीयांश्च वर्जयेत् ।\nस्वधेति चैव मन्त्राणां पितॄणां वचनं यथा ।\nस्वाहेति चैव देवानां यज्ञकर्मण्युदाहृतम् ॥ २,११.११६ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीये\nउपोद्धातपादे श्राद्धकल्पे समिद्वर्णन नामैकादशोऽध्यायः ॥ ११॥"
  }
]
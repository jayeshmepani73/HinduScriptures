[
  {
    "text": "वसिष्ठ उवाच\nतपस्विनं तदा राममेकाग्रमनसं भवे ।\nरहस्येकान्तनिरतं नियतं शंसितव्रतम् ॥ २,२३.१ ॥"
  },
  {
    "text": "श्रुत्वा तमृषयः सर्वे तपोनिर्धूतकल्मषाः ।\nज्ञानकर्मवयोवृद्धा महान्तः शंसितव्रताः ॥ २,२३.२ ॥"
  },
  {
    "text": "दिदृक्षवः समाजग्मुः कुतूहलसमन्विताः ।\nख्यापयन्तस्तपः श्रेष्ठं तस्य राजन्महात्मनः ॥ २,२३.३ ॥"
  },
  {
    "text": "भृग्वत्रिक्रतुजाबालिवामदेवमृकण्डवः ।\nसंभावयन्तस्ते रामं मुनयो वृद्धसंमताः ॥ २,२३.४ ॥"
  },
  {
    "text": "आजग्मुराश्रमं तस्य रामस्य तपसस्तपः ।\nदूरादेव महान्तस्ते पुण्यक्षेत्रनिवासिनः ॥ २,२३.५ ॥"
  },
  {
    "text": "गरीयः सर्वलोकेषु तपोऽग्र्यं ज्ञानमेव च ।\nप्रशस्य तस्य ते सर्वेप्रययुः स्वं स्वमाश्रमम् ॥ २,२३.६ ॥"
  },
  {
    "text": "एवं प्रवर्त्ततस्तस्य रामस्य भगवाञ्छिवः ।\nप्रसन्नचेता नितरां बभूव नृपसत्तम ॥ २,२३.७ ॥"
  },
  {
    "text": "जिज्ञासुस्तस्य भगवान् भक्तिमात्मनि शङ्करः ।\nमृगव्याधवपुर्भूत्वा ययौ राजंस्तदन्तिकम् ॥ २,२३.८ ॥"
  },
  {
    "text": "भिन्नाञ्जनचयप्रख्यो रक्तान्तायतलोचनः ।\nशरचापधरः प्रांशुर्वज्रसंहननो युवा ॥ २,२३.९ ॥"
  },
  {
    "text": "उत्तुङ्गहनुबाह्वंसः पिङ्गलश्मश्रुमूर्द्धजः ।\nमांसविस्रवसागन्धी सर्वप्राणिविहिंसकः ॥ २,२३.१० ॥"
  },
  {
    "text": "सकण्टकुलतास्पर्शक्षतारूषितविग्रहः ।\nसामटक्संचर्वमाणश्च मांसखण्डमनेकशः ॥ २,२३.११ ॥"
  },
  {
    "text": "मांसभारद्वयालंबिविधानानतकन्धरः ।\nआरुजंस्तरसा वृक्षानूरुवेगेन संघशः ॥ २,२३.१२ ॥"
  },
  {
    "text": "अभ्यवर्त्तत तं देशं पादचारीव पर्वतः ।\nआसाद्य सरसस्तस्य तीरं कुसुमितद्रुमम् ॥ २,२३.१३ ॥"
  },
  {
    "text": "न्यदधान्मासभारं च स मूले कस्यचित्तरोः ।\nनिषसाद क्षणन्तत्र तरुच्छायामुपाश्रितः ॥ २,२३.१४ ॥"
  },
  {
    "text": "तिष्ठन्तं सरसस्तीरे सोऽपश्यद्भृगुनन्दनम् ।\nततः स शीघ्रमुत्थाय समीपमुपसृत्य च ॥ २,२३.१५ ॥"
  },
  {
    "text": "रामाय सेषुचापाभ्यां कराभ्यां विदधेंऽजलिम् ।\nसजलांभोदसन्नादगंभीरेण स्वरेण च ॥ २,२३.१६ ॥"
  },
  {
    "text": "जगाद भृगुशार्दूलं गुहान्तरविसर्पिणा ।\nतोषप्रवर्षव्याधोऽहं वसाम्यस्मिन्महावने ॥ २,२३.१७ ॥"
  },
  {
    "text": "ईशोऽहमस्य देशस्य सप्राणितरुवीरुधः ।\nचरामि समचित्तात्मा नानासत्त्वा मिषाशनः ॥ २,२३.१८ ॥"
  },
  {
    "text": "समश्च सर्वभूतेषु न च पित्रादयोऽपि मे ।\nअभक्ष्यागम्यपेयादिच्छन्दवस्तुषु कुत्रचित् ॥ २,२३.१९ ॥"
  },
  {
    "text": "कृत्याकृत्यविधौचैव न विशेषितधीरहम् ।\nप्रपन्नो नाभिगमनं निवासमपि कस्यचित् ॥ २,२३.२० ॥"
  },
  {
    "text": "शक्रस्यापि बलेनाहमनुमन्ये न संशयः ।\nजानते तध्यथा सर्वे देशोऽयं मदुपाश्रयः ॥ २,२३.२१ ॥"
  },
  {
    "text": "तस्मान्न कश्चिदायाति ममात्रानुमतिं विना ।\nइत्येष मम वृत्तान्तः कार्त्स्न्येन कथितस्तव ॥ २,२३.२२ ॥"
  },
  {
    "text": "त्वं च मे ब्रूहि तत्त्वेन निजवृत्तमशेषतः ।\nकस्त्वं कस्मादिहायातः किमर्थमिह धिष्ठितः ।\nउद्यतोऽन्यत्र वा गन्तुं किं वा तव चिकीर्षितम् ॥ २,२३.२३ ॥"
  },
  {
    "text": "वसिष्ठ उवाच\nइत्येवमुक्तः प्रहसंस्तेन रामो महाद्युतिः ।\nतूष्णीं क्षणमिव स्थित्वा दध्यौ किञ्चिदवाङ्मुखः ॥ २,२३.२४ ॥"
  },
  {
    "text": "कोऽयमेव दुराधर्षः सजलांभोदनिस्वनः ।\nब्रवीति च गिरोऽत्यर्थं विस्पष्टार्थपदाक्षराः ॥ २,२३.२५ ॥"
  },
  {
    "text": "किं तु मे महतीं शङ्कां तनुरस्य तनोति वै ।\nविजातिसंश्रयत्वेन रमणीया तथा शराः ॥ २,२३.२६ ॥"
  },
  {
    "text": "एवं चिन्तयतस्तस्य निमित्तानि शुभानि वै ।\nबभूवुर्भुवि देहे च स्वाभिप्रेतार्थदान्यलम् ॥ २,२३.२७ ॥"
  },
  {
    "text": "ततो विमृश्य बहुशो मनसाभृगुपुङ्गवः ।\nउवाच शनकैर्व्याधं वचनं सूनृताक्षरम् ॥ २,२३.२८ ॥"
  },
  {
    "text": "जामदग्न्योऽस्मि भद्रं ते रामो नाम्ना तु भार्गवः ।\nतपश्चर्तुमिहायातः सांप्रतं गुरुशासनात् ॥ २,२३.२९ ॥"
  },
  {
    "text": "तपसा सर्वलोकेशं भक्त्या च नियमेन च ।\nआराधयितुमस्मिंस्तु चिरायाहं समुद्यतः ॥ २,२३.३० ॥"
  },
  {
    "text": "तस्मात्मर्वेश्वरं सर्वशरण्यमभयप्रदम् ।\nत्रिनेत्रं पापदमनं शङ्करं भक्तवत्सलम् ॥ २,२३.३१ ॥"
  },
  {
    "text": "तपसा तोषयिष्यामि सर्वज्ञं त्रिपुरान्तकम् ।\nआश्रमेऽस्मिनसरस्तीरे नियमं समुपाश्रितः ॥ २,२३.३२ ॥"
  },
  {
    "text": "भक्तानुकंपी भगवान्यावत्प्रत्यक्षतां हरः ।\nउपैति तावदत्रैव स्थास्यामीति मतिर्मम ॥ २,२३.३३ ॥"
  },
  {
    "text": "तस्मादितस्त्वयाद्यैव गन्तुमन्यत्र युज्यते ।\nन चेद्भवति मे हानिः स्वकृतेर्नियमस्य च ॥ २,२३.३४ ॥"
  },
  {
    "text": "माननीयोऽथ वाहं ते भक्त्या देशान्तरातिथिः ।\nस्वनिवासमुपायातस्तपस्वी च तथा मुनिः ॥ २,२३.३५ ॥"
  },
  {
    "text": "त्वतसंनिधौ निवासो मे भवेत्पापाय केवलम् ।\nतव चाप्यसुखोदर्कं मत्समीपनिषेवणम् ॥ २,२३.३६ ॥"
  },
  {
    "text": "स त्वंमदाश्रमोपान्ते परिचङ्क्रमणादिकम् ।\nपरित्यज्य सुखीभूया लोकयोरुभयोरपि ॥ २,२३.३७ ॥"
  },
  {
    "text": "वसिष्ठ उवाच\nइति तस्य वचः श्रुत्वा स भूयो भृगुपुङ्गवम् ।\nउवाच रोषताम्राक्षस्ताम्राक्षमिदमुत्तरम् ॥ २,२३.३८ ॥"
  },
  {
    "text": "ब्रह्मन् किमिदमत्यर्थं समीपे वसतिं मम ।\nपरिगर्हयसे येन कृतघ्नस्येव कांप्रतम् ॥ २,२३.३९ ॥"
  },
  {
    "text": "किं मयापकृतं लोके भवतोऽन्यस्य वा क्वचित् ।\nअनागस्कारिणं दान्तं कोऽवमन्येत नामतः ॥ २,२३.४० ॥"
  },
  {
    "text": "सन्निधिः परिहर्त्तव्यो यदि मे विप्रपुङ्गव ।\nदर्शनं सह संवासः संभाषणमथापि च ॥ २,२३.४१ ॥"
  },
  {
    "text": "आयुष्मताधुनैवास्मादपसर्त्तव्यमाश्रमात् ।\nस्वसंश्रयं परित्यज्य क्वाहं यास्ये बुभुक्षितः ॥ २,२३.४२ ॥"
  },
  {
    "text": "स्वाधिवासं परित्यज्य भवता योदितः कथम् ।\nइतोऽन्यस्मिन् गामिष्यामि दूरे नाहं विशेषतः ॥ २,२३.४३ ॥"
  },
  {
    "text": "गम्यतां भवतान्यत्र स्थीयतामत्र वेच्छया ।\nनाहं चालयितुं शक्यः स्थानादस्मात्कथञ्चन ॥ २,२३.४४ ॥"
  },
  {
    "text": "वसिष्ठ उवाच\nतच्छ्रुत्वा वचनं तस्य किञ्चित्कोपसमन्वितः ।\nतमुवाच पुनर्वाक्यमिदं राजन्भृगूद्वहः ॥ २,२३.४५ ॥"
  },
  {
    "text": "व्याधजातिरियं क्रूरा सर्वसत्त्वभयावहा ।\nखलकर्मरता नित्यं धिक्कृता सर्वजन्तुभिः ॥ २,२३.४६ ॥"
  },
  {
    "text": "तस्यां जातोऽसि पापीयान्सर्वप्राणिविहिंसकः ।\nस कथं न परित्याज्यः सुजनैः स्यात्तु दुर्मते ॥ २,२३.४७ ॥"
  },
  {
    "text": "तस्माद्विहीनजातीयं विदित्वात्मानमब्यथ ।\nशीघ्रमस्माद्व्रजान्यत्र नात्र कार्या विचारणा ॥ २,२३.४८ ॥"
  },
  {
    "text": "शरीरत्राणकारुण्यात्समीपं नोपसर्पसि ।\nयथा त्वं कण्टकादीनामसहिष्णुतया व्यथाम् ॥ २,२३.४९ ॥"
  },
  {
    "text": "तथावेहि समस्तानां प्रियाः प्राणाः शरीरिणाम् ।\nव्यथा चाभिहतानां तु विद्यते भवतोऽन्यथा ॥ २,२३.५० ॥"
  },
  {
    "text": "अहिंसा सर्वभूतानामिति धर्मः सनातनः ।\nएतद्विरुद्धाचरणान्नित्यं सद्भिर्विगर्हितः ॥ २,२३.५१ ॥"
  },
  {
    "text": "आत्मप्राणाभिरक्षार्थं त्वमशेषशरीरिणः ।\nहनिष्यसि कथं सत्सुनाप्नोषि वचनीयताम् ॥ २,२३.५२ ॥"
  },
  {
    "text": "तस्माच्छीघ्रं तु भोगच्छ त्वमेव पुरुषाधम ।\nत्वया मे कृत्यदोषस्य हानिश्च न भविष्यति ॥ २,२३.५३ ॥"
  },
  {
    "text": "न चत्स्वयमितो गच्छेश्ततस्तव बलादपि ।\nअपसर्पणताबुद्धिमहमुत्पादये स्फुटम् ॥ २,२३.५४ ॥"
  },
  {
    "text": "क्षणार्द्धमपि ते पाप श्रेयसी नेह संस्थितिः ।\nविरुद्धाचरणो नित्यं धर्मद्रिष्को लभेच्च शाम् ॥ २,२३.५५ ॥"
  },
  {
    "text": "वसिष्ठ उवाच\nरामस्य वचनं श्रुत्वा प्रीतोऽपि तमिदं वचः ।\nउवाच संक्रुद्ध इव व्याधरूपी पिनाकधृक् ॥ २,२३.५६ ॥"
  },
  {
    "text": "सर्वमेतदहं मन्यं व्यर्थं व्यवसितं तव ।\nकुतस्त्वं प्रथमो ज्ञानी कुतः शंभुः कुतस्तपः ॥ २,२३.५७ ॥"
  },
  {
    "text": "कुतस्त्वं क्लिश्यसे मूढ तपसा तेन तेऽधुना ।\nघ्रुवं मिथ्याप्रवृत्तस्य न हि तुष्यति शङ्करः ॥ २,२३.५८ ॥"
  },
  {
    "text": "विरुद्धलोकाचरणः शंभुस्तस्य वितुष्टये ।\nप्रतपत्यबुधो मर्त्त्यस्त्वां विना कः मुदुर्मते ॥ २,२३.५९ ॥"
  },
  {
    "text": "अथ वा च गतं मेऽद्य युक्तमेतदसंशयम् ।\nसंपूज्य पूजकविद्धौ शंभोस्तव च संगमः ॥ २,२३.६० ॥"
  },
  {
    "text": "त्वया पूजयितुं युक्तः स एव भुवने रतः ।\nसंपूजकोऽपि तस्य त्वं योग्यो नात्र विचारणा ॥ २,२३.६१ ॥"
  },
  {
    "text": "पितामहस्य लोकानां ब्रह्मणः परमेष्ठिनः ।\nशिरश्छित्त्वा पुनः शंभुर्ब्रह्महत्यामवाप्तवान् ॥ २,२३.६२ ॥"
  },
  {
    "text": "ब्रह्महत्याभिभूतेन प्रायस्त्वं शंभुना द्विज ।\nउपदिष्टोऽसि तत्कर्तुं नोचेदेवं कथं कृथाः ॥ २,२३.६३ ॥"
  },
  {
    "text": "तादात्म्यगुणसंयोगान्मन्यं रुद्रस्य तेऽधुना ।\nतपः सिद्धिरनुप्राप्ता कोलेनाल्पीयसा मुने ॥ २,२३.६४ ॥"
  },
  {
    "text": "प्रायोऽद्य मातरं हत्वा सर्वैलोङ्कैर्निराकृतः ।\nतपोव्याजेन गहने निर्जने संप्रवर्त्तसे ॥ २,२३.६५ ॥"
  },
  {
    "text": "गुरुस्त्रीब्रह्महत्योत्थपातकक्षपणाय च ।\nतपश्चरसि नानेन तपसा तत्प्रणश्यति ॥ २,२३.६६ ॥"
  },
  {
    "text": "पातकानां किलान्येषां प्रायश्चित्तानि संत्यपि ।\nमातृद्रुहामवेहि त्वं न क्वचित्किल निष्कृतिः ॥ २,२३.६७ ॥"
  },
  {
    "text": "अहिंसालक्षणो धर्मो लोकेषु यदि ते मतः ।\nस्वहस्तेन कथं राम मातरं कृत्तवानसि ॥ २,२३.६८ ॥"
  },
  {
    "text": "कृत्वा मातृवधं घोरं सर्वलोकविगर्हितम् ।\nत्वं पुनर्धार्मिको भूत्वा कामतोऽन्यान्विनिन्दसि ॥ २,२३.६९ ॥"
  },
  {
    "text": "पश्यता हसतामोघं आत्मदोषमजानता ।\nअपर्याप्तमहं नन्यं परं दोषविमर्शनाम् ॥ २,२३.७० ॥"
  },
  {
    "text": "स्वधर्मं यद्यहं त्यक्त्वा वर्त्तेयमकुलोभयम् ।\nतर्हि गर्हय मां कामं निरुप्य मनसा स्वयम् ॥ २,२३.७१ ॥"
  },
  {
    "text": "मातापितृसुतादीनां भरणायैव केवलम् ।\nक्रियते प्राणिहननं निजधर्मतया मया ॥ २,२३.७२ ॥"
  },
  {
    "text": "स्वधर्मादामिषेणाहं सकुटुम्बो दिनेदिने ।\nवर्त्तामि सापि मे वृत्तिर्विधात्रा विहिता पुरा ॥ २,२३.७३ ॥"
  },
  {
    "text": "मांसेन यावता मे स्यान्नित्यं पित्रादि पोषणम् ।\nहनिष्ये चेत्तदधिकं तर्हि युज्येयमेनसा ॥ २,२३.७४ ॥"
  },
  {
    "text": "यावत्पोषणघातेन न वयं स्याम निन्दिताः ।\nतदेतत्संप्रधार्य त्वं निन्दवा मां प्रशंस वा ॥ २,२३.७५ ॥"
  },
  {
    "text": "साधु वासाधु वा कर्म यस्य यद्विहितं पुरा ।\nतदेव तेन कर्त्तव्यमापद्यपि कथञ्चन ॥ २,२३.७६ ॥"
  },
  {
    "text": "निरूपय स्वभुद्ध्या त्वमात्मनो मम चान्तरम् ।\nअहं तु सर्वभावेन मित्रादिभरणे रतः ॥ २,२३.७७ ॥"
  },
  {
    "text": "संत्यज्य पितरं वृद्धं विनिहत्य च मातरम् ।\nभूत्वा तु धार्मिकस्त्वं तु तपश्चर्तुमिहागतः ॥ २,२३.७८ ॥"
  },
  {
    "text": "ये तु मूलविदस्तेषां विस्पष्टं यत्र दर्शनम् ।\nयथाजिह्वं भवेन्नात्र वचसापि समीहितुम् ॥ २,२३.७९ ॥"
  },
  {
    "text": "अहं तु सम्यग्जानामि तव वृत्तमशेषतः ।\nतस्मादलं ते तपसा निष्फलेन भृगूद्वह ॥ २,२३.८० ॥"
  },
  {
    "text": "सुखमिच्छसि चेत्त्यक्त्वा कायक्लेशकरं तपः ।\nयाहि राम त्वमन्यत्र यत्र वा न विदुर्जनाः ॥ २,२३.८१ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे त्रयोविंशतितमोऽध्यायः"
  }
]
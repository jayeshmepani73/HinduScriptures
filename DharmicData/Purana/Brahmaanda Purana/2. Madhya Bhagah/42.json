[
  {
    "text": "वसिष्ठ उवाच\nएवं संभ्रामितो रामो गणाधीशेन भूपते ।\nहर्षशोकसमाविष्टो विचिन्त्यात्मपराभवम् ॥ २,४२.१ ॥\nगणेशं चाभितो वीक्ष्य निर्विकारमवस्थितम् ।\nक्रोधाविष्टो भृशं भूत्वा प्राक्षिपत्स्वपरश्वधम् ॥ २,४२.२ ॥\nगणेशस्त्वभिवीक्ष्याथ पित्रा दत्तं परश्वधम् ।\nअमोघं कर्त्तुकामस्तु वामे तं दशनेऽग्रहीत् ॥ २,४२.३ ॥\nस तु दन्तः कुठारेण विच्छिन्नो भूतलेऽपतत् ।\nभुवि शोणितसंदिग्धो वज्राहत इवाचलः ॥ २,४२.४ ॥\nदन्तपातेन विद्वस्ता साब्धिद्वीपधरा धरा ।\nचकंपे पृथिवीपाल लोकास्त्रासमुपागताः ॥ २,४२.५ ॥\nहाहाकारो महानासी द्देवानां दिवि पश्यताम् ।\nकार्त्तिकेयादयस्तत्र चुक्रुशुर्भृशमातुराः ॥ २,४२.६ ॥\nअथ कोलाहलं श्रुत्वा दन्तपातध्वनिं तथा ।\nपार्वतीशङ्करौ तत्र समाजग्मतुरीश्वरौ ॥ २,४२.७ ॥\nहेरम्बं पुरतो दृष्ट्वा वक्रतुण्डैकदन्तिनम् ।\nपप्रच्छ स्कन्दं पार्वती किमेतदिति कारणम् ॥ २,४२.८ ॥\nस तु पृष्टस्तदा मात्रा सेनानीः सर्वमादितः ।\nवृत्तान्तं कथयामास मात्रे रामस्य शृण्वतः ॥ २,४२.९ ॥\nसा श्रुत्वोदन्तमखिलं जगतां जननी नृप ।\nउवाच शङ्करं रुष्टा पार्वती प्राणनायकम् ॥ २,४२.१० ॥\nपार्वत्युवाच\nअयं ते भार्गवः शंभो शिष्यः पुत्रः समोऽभवत् ।\nत्वत्तोलब्ध्वा परं तेजो वर्म त्रैलोक्यजिद्विभो ॥ २,४२.११ ॥\nकार्त्तवीर्यार्जुनं संख्ये जितवानूर्जितं नृपम् ।\nस्वकार्यं साधयित्वा तु प्रादात्तुभ्यं च दक्षिणाम् ॥ २,४२.१२ ॥\nयत्ते सुतस्य दशन कुठारेण न्यपातयत् ।\nअनेनैव कृतार्थस्त्वं भविष्यसि न संशयः ॥ २,४२.१३ ॥\nत्वमिमं भार्गवं शम्भो रक्षान्तेवासिसत्तमम् ।\nतव कार्याणि सर्वाणि साधयिष्यति सद्गुरोः ॥ २,४२.१४ ॥\nअह नैवात्र तिष्ठामि यत्त्वया विमता विभो ।\nपुत्राभ्यां सहिता यास्ये पितुः स्वस्य निकेतनम् ॥ २,४२.१५ ॥\nसंतो भुजिष्यातनयं सत्कुर्वन्त्यात्मपुत्रवत् ।\nभवता तु कृतोनैव सत्कारो वचसापि हि ॥ २,४२.१६ ॥\nआत्मनस्तनयस्यास्य ततो यास्यामि दुःखिता ।\nवसिष्ठ उवाच\nएतच्छ्रुत्वा तु वचनं पार्वत्या भगवान्भवः ॥ २,४२.१७ ॥\nनोवाच किञ्चिद्वचनं साधु वासाधु भूपते ।\nसस्मार मनसा कृष्णं प्रणतक्लेशनाशनम् ॥ २,४२.१८ ॥\nगोलोकनाथं गोपीशं नानानुनयकोविदम् ।\nस्मृतमात्रोऽथ भगवान् केशवः प्रणतार्त्तिहा ।\nआजगाम दयासिंधुर्भक्तवश्योऽखिलेश्वरः ॥ २,४२.१९ ॥\nमेघश्यामो विशदवदनो रत्नकेयूरहारो विद्युद्वासा मकरसदृशे कुण्डले संदधानः ।\nबर्हापीडं मणिगणयुतं बिभ्रदीषत्स्मितास्यो गोपीनाथो गदितसुयशाः कौस्तुभोद्भासिवक्षाः ॥ २,४२.२० ॥\nराधया सहितः श्रीमान् श्रीदाम्ना चापराजितः ॥ २,४२.२१ ॥\nमुष्णंस्तेजांसि सर्वेषां स्वरुचा ज्ञानवारिधिः ।\nअथैनमागतं दृष्ट्वा शिवः संहृष्टमानसः ॥ २,४२.२२ ॥\nप्रणिपत्य यथान्यायं पूजयामास चागतम् ।\nप्रवेश्याभ्यन्तरे वेश्मराधया सहितं विभुम् ॥ २,४२.२३ ॥\nरत्नसिंहासने नम्ये सदारं स न्यवेशयत् ।\nथ तत्र गता देवी पार्वती तनयान्विता ॥ २,४२.२४ ॥\nननाम चरणान्प्रभ्वोः पुत्राभ्यां सहिता मुदा ।\nथ रामोऽपि तत्रैव गत्वा नमितकन्धरः ॥ २,४२.२५ ॥\nपार्वत्याश्चरणोपान्ते पपाताकुलमानसः ।\nसा यदा नाभ्यनन्दत्तं भार्गवं प्रणतं पुरः ॥ २,४२.२६ ॥\nतदोवाच जगन्नाथः पार्वतीं प्रीणयन्गिरा ॥ २,४२.२७ ॥\nश्रीकृष्म उवाच\nअयि नगनं दिनि निन्दितचन्द्रमुखि त्वमिमं जमदग्निसुतम् ।\nनय निजहस्तसरोजसमर्पितम्स्तकमङ्कमनन्तगुणे ॥ २,४२.२८ ॥\nभवभयहारिणि शंभुविहारिणि कल्मषनाशिनि कुंभिगते ।\nतव चरणे पतितं सततं कृतकिल्बिषमप्यव देहि वरम् ॥ २,४२.२९ ॥\nश्रुणु देवि महाभागे वेदोक्तं वचनं मम ।\nयच्छ्रुत्वा हर्षिता नूनं भविष्यसि न संशयः ।\nविनायकस्ते तनयो महात्मा महतां महान् ॥ २,४२.३० ॥\nयं कामः क्रोध उद्वेगो भयं नाविशते कदा ।\nवेदस्मृतिपुराणेषु संहितासु च भामिनि ॥ २,४२.३१ ॥\nनामान्यस्योपदिष्टानि सुपुण्यानि महात्मभिः ।\nयानि तानि प्रवक्ष्यामि निखिलाघहराणि च ॥ २,४२.३२ ॥\nप्रमथानां गणा ये च नानारूपा महाबलाः ।\nतेषामीशस्त्वयं यस्माद्गणेशस्तेन कीर्त्तितः ॥ २,४२.३३ ॥\nभूतानि च भविष्याणि वर्त्तमानानि यानि च ।\nब्रह्माण्डान्यखिलान्येव यस्मिंल्लंबोदरः स तु ॥ २,४२.३४ ॥\nयः स्थिरो देवयोगेन च्छिन्नं संयोजितं पुनः ।\nगजस्य शिरसा देवितेन प्रोक्तो गजाननः ॥ २,४२.३५ ॥\nचतुर्थ्यामुदितश्चन्द्रो दर्भिणा शप्त आतुरः ।\nअनेन विधृतो भाले भालचन्द्रस्ततः स्मृतः ॥ २,४२.३६ ॥\nशप्तः पुरा सप्तभिस्तु मुनिभिः संक्षयं गतः ।\nजातवेदा दीपितोऽभूद्येनासौशूर्पकर्णकः ॥ २,४२.३७ ॥\nपुरा देवासुरे युद्धे पूजितो दिविषद्गणैः ।\nविघ्नं निवारयामास विघ्ननाशस्ततः स्मृतः ॥ २,४२.३८ ॥\nअद्यायं देवि रामेण कुठारेण निपात्य च ।\nदशनं दैवतो भद्रे ह्येकदन्तः कृतोऽमुना ॥ २,४२.३९ ॥\nभविष्यत्यथ पर्याये ब्रह्मणो हरवल्लभे ।\nवक्रीभविष्यत्तुण्डत्वाद्वक्रतुण्डः स्मृतो बुधैः ॥ २,४२.४० ॥\nएवं तवास्य पुत्रस्य संति नामानि पार्वति ।\nस्मरणात्पापहारीणि त्रिकालानुगतान्यपि ॥ २,४२.४१ ॥\nअस्मात्त्रयोदशीकल्पात्पूर्वस्मिन्दशमीभवे ।\nमयास्मै तु वरो दत्तः सर्गदेवाग्रपूजने ॥ २,४२.४२ ॥\nजातकर्मादिसंस्कारे गर्भाधानादिकेऽपि च ।\nयात्रायां च वणिज्यादौ युद्धे देवार्चने शुभे ॥ २,४२.४३ ॥\nसंकष्टे काम्यसिद्ध्यर्थं पूजयेद्यो गजाननम् ।\nतस्य सर्वाणि कार्याणि सिद्ध्यन्त्येव न संशयः ॥ २,४२.४४ ॥\nवसिष्ठ उवाच\nइत्युक्तं तु समाकर्ण्य कृष्णेन सुमहात्मना ।\nपार्वती जगतां नाथा विस्मितासीच्छुभानना ॥ २,४२.४५ ॥\nयदा नैवोत्तरं प्रादात्पार्वती शिवसन्निधौ ।\nतदा राधाब्रवीद्देवीं शिवरूपा सनातनी ॥ २,४२.४६ ॥\nश्रीराधोवाच ।\nप्रकृतिः पुरुषश्चोभावन्योन्याश्रयविग्रहौ ।\nद्विधा भिन्नौ प्रकाशेते प्रपञ्चेऽस्मिन् यथा तथा ॥ २,४२.४७ ॥\nत्वं चाहमावयोर्देवि भेदो नैवास्ति कश्चन ।\nविष्णुस्त्वमहमेवास्मि शिवो द्विगुणतां गतः ॥ २,४२.४८ ॥\nशिवस्य हृदये विष्णुर्भवत्या रूपमास्थितः ।\nमम रूपं समास्थाय विष्णोश्च हृदये शिवः ॥ २,४२.४९ ॥\nएष रामो महाभागे वैष्णवः शैवतां गतः ।\nगणेशोऽयं शिवः साक्षाद्वैष्णवत्वं समास्थितः ॥ २,४२.५० ॥\nएतयोरोवयोः प्रभवोश्चापि भेदो न दृश्यते ।\nएवामुक्त्वा तु सा राधा क्रोडे कृत्वा गजाननम् ॥ २,४२.५१ ॥\nमूर्ध्न्युपाघ्राय पस्पर्श स्वहस्तेन कपोलके ।\nस्पृष्टमात्रे कपोले तु क्षतं पूर्त्तिमुदागतम् ॥ २,४२.५२ ॥\nपार्वती मुप्रसन्नाभूदनुनीताथ राधया ।\nपादयोः पतितं राममुत्थाप्य निजपाणिना ॥ २,४२.५३ ॥\nक्रोडीचकार सुप्रीता मूर्ध्न्यु पाघ्राय पार्वती ।\nएवं तयोस्तु सत्कारं दृष्ट्वा रामगणेशयोः ॥ २,४२.५४ ॥\nकृष्णः स्कन्दमुपाकृष्य स्वाङ्के प्रेम्णा न्यवेशयत् ।\nअथ शंभुरपि प्रीतः श्रीदामानं पस्थितम् ॥ २,४२.५५ ॥\nस्वोत्संगे स्थापयामास प्रेम्णा मत्कृत्य मानदः ॥ २,४२.५६ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादे भार्गवचरिते द्विचत्वारिंशत्तमोऽध्यायः ॥ ४२॥"
  }
]
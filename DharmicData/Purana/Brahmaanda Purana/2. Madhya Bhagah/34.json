[
  {
    "text": "सगर उवाच\nब्रह्मपुत्र महाभाग महान्मेऽनुग्रहः कृतः ।\nयदिदं कवचं मह्यं प्रकाशितमनामयम् ॥ २,३४.१ ॥\nऔर्वेणानुगृहीतोऽहं कृतास्त्रो यदनुग्रहात् ।\nभवतस्तु कृपापात्रं जातोऽहमधुना विभो ॥ २,३४.२ ॥\nरामेण भार्गवेन्द्रेण कार्त्तवीर्यो नृपो गुरो ।\nयथा समापितो वीरस्तन्मे विस्तरतो वद ॥ २,३४.३ ॥\nकृपापात्रं स दत्तस्य राजा रामः शिवस्य च ।\nउभौ तौ समरे वीरौ जघटाते कथं गुरो ॥ २,३४.४ ॥\nवसिष्ठ उवाच\nशृणु राजन्प्रवक्ष्यामि चरितं पापनाशनम् ।\nकार्त्तवीर्यस्य भूपस्य रामस्य च महात्मनः ॥ २,३४.५ ॥\nस रामः कवचं लब्ध्वा मन्त्रं चैव गुरोर्मुखात् ।\nचकार साधनं तस्य भक्त्या परमया युतः ॥ २,३४.६ ॥\nभूमिशागी त्रिषवणं स्नानसध्यापरायणः ।\nउवासपुष्करे राम शतवर्षमतन्द्रितः ॥ २,३४.७ ॥\nसमित्पुष्पकुशादीनि द्रव्याण्यहरहर्भृगोः ।\nआनीय काननाद्भूप प्रायच्छदकृतव्रणः ॥ २,३४.८ ॥\nसततं ध्यानसंयुक्तो रामो मतिमतां वरः ।\nआराधयामास विभुं कृष्णं कल्मषनाशनम् ॥ २,३४.९ ॥\nतस्यैवं यजमानस्य रामस्य जगतीपते ।\nगतं वर्षशतं तत्र ध्यानयुक्तस्य नित्यदा ॥ २,३४.१० ॥\nएकदा तु महाराज रामः स्नातुं गतो महान् ।\nमध्यमं पुष्करं तत्र ददर्शाश्चर्यमुत्तमम् ॥ २,३४.११ ॥\nमृग एकः समायातो मृग्य युक्तः पलायितः ।\nव्याधस्य मृगयां प्राप्तो घर्मतप्तोऽतिपीडितः ॥ २,३४.१२ ॥\nपिपासितो महाभाग जलपानसमुत्सुकः ।\nरामस्य पश्यतस्तत्र सरसस्तटमागतः ॥ २,३४.१३ ॥\nपश्चान्मृगी समायाता भीता सा चकितेक्षणा ।\nउभो तौ पिबतस्तत्र जलं शङ्कितमानसौ ॥ २,३४.१४ ॥\nतावत्समागतो व्याधो बाणपाणिर्धनुर्द्धरः ।\nस दृष्ट्वा तत्र संविष्टं रामं भार्गवनन्दनम् ॥ २,३४.१५ ॥\nअकृतव्रणसंयुक्तं तस्थौ दूरकृतेक्षणः ।\nस चिन्तयामास तदा शङ्कितो भृगुनन्दनात् ॥ २,३४.१६ ॥\nअयं रामो महावीरो दुष्टानामन्तकारकः ।\nकथमेतस्य हन्म्येतौ पश्यतो मृगयामृगौ ॥ २,३४.१७ ॥\nइति चिन्ता समाविष्टो व्याधो राजन्यसत्तम ।\nतस्थौ तत्रैव रामस्य भयात्संत्रस्तमानसः ॥ २,३४.१८ ॥\nरामस्तु तौ मृगों दृष्ट्वा पिबन्तौ सभयं जलम् ।\nतर्कयामास मेधावी किमत्र भयकारणम् ॥ २,३४.१९ ॥\nनैवात्र व्याघ्रसंनादो न च व्याधो हि दृश्यते ।\nकेनैतौ कारणेनाहो शङ्कितौ चकितेक्षणौ ॥ २,३४.२० ॥\nअथ वा मृगजातिर्हि निसर्गाच्चकितेक्षणा ।\nयेनैतौ जलपानेऽपि पश्यतश्चकितेक्षणौ ॥ २,३४.२१ ॥\nनैतावत्कारणं चात्र किन्तु खेदभयातुरौ ।\nलक्षयेते खिन्नसर्वाङ्गौ कम्पयुक्तौ यतस्त्विमौ ॥ २,३४.२२ ॥\nएवं संचिन्त्य मतिमान्स तस्थौ मध्यपुष्करे ।\nशिष्येण संयुतो रामो यावत्तौ चापि संस्थितौ ॥ २,३४.२३ ॥\nपीत्वा जलं ततस्तौ तु वृक्षच्छायासमाश्रितौ ।\nरामं दृष्ट्वा महात्मानं कथां तौ चक्रतुर्मुदा ॥ २,३४.२४ ॥\nमृग्युवाच\nकान्त चात्रैव तिष्ठावो यावद्रामोऽत्र संस्थितः ।\nअस्य वीरस्य सांनिध्ये भयं नैवावयोर्भवेत् ॥ २,३४.२५ ॥\nअत्राप्यागत्य चेद्व्याधो ह्यावयोः प्रहरिष्यति ।\nदृष्टमात्रो हि मुनिना भस्मीभूतो भविष्यति ॥ २,३४.२६ ॥\nइत्युक्ते वचने मृग्या रामदर्शनतुष्टया ।\nमृगश्चोवाच हर्षेण समाविष्टः प्रियां स्वकाम् ॥ २,३४.२७ ॥\nएवमेव महाभागे यद्वै वदसि भामिनि ।\nजानेऽहमपि रामस्य प्रभावं सुमहात्मनः ॥ २,३४.२८ ॥\nयोऽयं संदृश्यते चास्य पार्श्वं शिष्योऽकृतव्रणः ।\nसचानेन महाभागस्त्रातो व्याघ्रभयातुरः ॥ २,३४.२९ ॥\nअयं रामो महाभागे जमदग्निसुतोऽनुजः ।\nपितरं कार्त्तवीर्येण दृष्ट्वा चैव तिरस्कृतम् ॥ २,३४.३० ॥\nचकारातितरां क्रुद्धः प्रतिज्ञां नृपघातिनीम् ।\nतत्पूर्तिकामो ह्यगमद्ब्रह्मलोकं पुरा ह्ययम् ॥ २,३४.३१ ॥\nस ब्रह्मा दिष्टवांश्चैनं शिवलोकं व्रजेति ह ।\nतस्य त्वाज्ञां समादाय गतोऽसौ शिवसन्निधिम् ॥ २,३४.३२ ॥\nप्रोवाचाखिलवृत्तान्तं राज्ञश्चाप्यात्मनः पितुः ।\nस कृपालुर्महादेवः सभाज्य भृगुनन्दनम् ॥ २,३४.३३ ॥\nददौ कृष्णस्य सन्मन्त्रमभेद्यं कवचं तथा ।\nस्वीयं पाशुपतं चास्त्रमन्यास्त्रग्राममेव च ॥ २,३४.३४ ॥\nविसर्जयामास मुदा दत्त्वा शस्त्राणि चादरात् ।\nसोऽयमत्रागतो भद्रे मंत्रसाधनतत्परः ॥ २,३४.३५ ॥\nनित्यं जपति धर्मात्मा कृष्णस्य कवचं सुधीः ।\nशतवर्षाणि चाप्यस्य गतानि सुमहात्मनः ॥ २,३४.३६ ॥\nमन्त्रं साधयतो भद्रे न च तत्सिद्धिरेति हि ।\nअत्रास्ति कारणं भक्तिः सा च वै त्रिविधा मता ॥ २,३४.३७ ॥\nउत्तमा मध्यमा चैव कनिष्ठा तरलेक्षणे ।\nशिवस्य नारदस्यापि शुकस्य च महात्मनः ॥ २,३४.३८ ॥\nअंबरीषस्य राजर्षे रन्तिदेवस्य मारुतेः ।\nबलेर्विभीषणस्यापि प्रह्लादस्य महात्मनः ॥ २,३४.३९ ॥\nउत्तमा भक्तिरेवास्ति गोपीनामुद्धवस्य च ।\nवसिष्ठादिमुनीशानां मन्वादीनां शुभेक्षणे ॥ २,३४.४० ॥\nमध्या च भक्तिरेवास्ति प्राकृतान्यजनेषु सा ।\nमध्यभक्तिरयं रामो नित्यं यमपरायणः ॥ २,३४.४१ ॥\nसेवते गोपिकाधीशं तेन सिद्धिं न चागतः ।\nवसिष्ठ उवाच\nइत्युक्ता त्वरितं कान्तं सा मृगी हृष्टमानसा ॥ २,३४.४२ ॥\nपुनः पप्रच्छ भक्तेस्तु लक्षणं प्रेमदायकम् ।\nमृग्युवाच\nसाधुकान्त महाभाग वचस्तेऽलौकिकं प्रिय ।\nईदृग्ज्ञानं तव कथं संजातं तद्वदाधुना ॥ २,३४.४३ ॥\nमृग उवाच\nशृणु प्रिये महाभागे ज्ञानं पुण्येन जायते ॥ २,३४.४४ ॥\nतत्पुण्यमद्य संजातं भार्गवस्यास्य दर्शनात् ।\nपुण्यात्मा भार्गवश्चायं कृष्णाभक्तो जितेन्द्रियः ॥ २,३४.४५ ॥\nगुरुशुश्रूषको नित्यं नित्यनैमित्तिकादरः ।\nअतोऽस्य दर्शनाज्जातं ज्ञानं मे ऽद्यैव भामिनि ॥ २,३४.४६ ॥\nत्रैलोक्यस्थितसत्त्वानां शुभाशुभनिदर्शकम् ।\nअद्यैव विदितं मेऽभूद्रामस्यास्य महात्मनः ॥ २,३४.४७ ॥\nचरितं पुण्यदं चैव पापघ्नं शृण्वतामिदम् ।\nयद्यत्करिष्यते चैव तदपि ज्ञानगोचरम् ॥ २,३४.४८ ॥\nयोत्तमा भक्तिराख्याता तां विना नैव सिद्ध्यति ।\nकवचं मन्त्रसहितं ह्यपि वर्षायुतायुतैः ॥ २,३४.४९ ॥\nयद्ययं भार्गवो भद्रे ह्यगस्त्यानुग्रहं लभेत् ।\nकृष्णप्रेमामृतं नाम स्तोत्रमुत्तमभक्तिदम् ॥ २,३४.५० ॥\nज्ञात्वा च लप्स्यते सिद्धिं मन्त्रस्य कवचस्य च ।\nस मुनिर्ज्ञाततत्त्वार्थः सानुकंपोऽभयप्रदः ॥ २,३४.५१ ॥\nउपदेक्ष्यति चैवैनं तत्त्वज्ञानं मुदावहम् ।\nश्रीकृष्णचारितं सर्वं नामभिर्ग्रथितं यतः ॥ २,३४.५२ ॥\nकृष्णप्रेमामृतस्तोत्राज्ज्ञास्यतेऽस्य महामतिः ।\nततः संसिद्ध कवचौ राजनं हैहयाधिपम् ॥ २,३४.५३ ॥\nहत्वा सपुत्रामात्यं च ससुहृद्बलवाहनम् ।\nत्रिः सप्तकृत्वो निर्भूपां करिष्यत्यवनीं प्रिय ॥ २,३४.५४ ॥\nवसिष्ठ उवाच\nएवमुक्त्वा मृगो राजन्विरराम मृगीं ततः ।\nआत्मनो मृगभावस्य कारणं ज्ञातवांश्च ह ॥ २,३४.५५ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादे भार्गवचरिते चतुस्त्रिंशत्तमोऽध्यायः ॥ ३४॥"
  }
]
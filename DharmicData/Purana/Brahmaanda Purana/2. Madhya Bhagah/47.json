[
  {
    "text": "वसिष्ठ उवाच\nततो मूर्द्धाभिषिक्तानां राज्ञाममिततेजसाम् ।\nषट्सहस्रद्वयं रामो जीवग्राहं गृहीतवान् ॥ २,४७.१ ॥\nततो राजसहस्राणि गृहीत्वा मुनिभिः सह ।\nस जगाम महातेजाः कुरुक्षेत्रं तपोमयम् ॥ २,४७.२ ॥\nसरसां पञ्चकं तत्र खानयित्वा भृगुद्वहः ।\nसुखावगाहतीर्थानि तानि चक्रे समन्ततः ॥ २,४७.३ ॥\nजघान तत्र वै राज्ञः शरीरप्रभवामृजा ।\nसरांसि तानि वै पञ्च पूरयामास भार्गवः ॥ २,४७.४ ॥\nस्नात्वा तेषु यथान्यायं जामदग्नयः प्रतापवान् ।\nपितॄन्संतर्पयामास यथाशास्त्रमतन्द्रितः ॥ २,४७.५ ॥\nपितुः प्रेतस्य राजेन्द्र श्राद्धादिकमशेषतः ।\nब्राह्मणैः सह मातुश्च तत्र चक्रे यथोदितम् ॥ २,४७.६ ॥\nएवं तीर्णप्रतीकः स कुरुक्षेत्रे तपोमये ।\nउवासातन्द्रितः सम्यक्पितृपूजापरायणः ॥ २,४७.७ ॥\nततः प्रभृत्यभूद्राजंस्तीर्थानामुत्तमोत्तमम् ।\nविहितं जामदग्न्येन कुरुक्षेत्रे तपोवने ॥ २,४७.८ ॥\nस स्यमंतपञ्चकमिति स्थानं त्रैलोक्यविश्रुतम् ।\nयत्र चक्रे भृगुश्रेष्ठः पितॄणां तृप्तिमक्षयाम् ॥ २,४७.९ ॥\nस्नानदानतपोहोमद्विजभोजनतर्पणैः ।\nभृशमाप्यायितास्तेन यत्र ते पितरोऽखिलाः ॥ २,४७.१० ॥\nअवापुरक्षयां तृप्तिं पितृलोकं च शाश्वतम् ।\nसमन्तपञ्चकं नाम तीर्थं लोके परिश्रुतम् ॥ २,४७.११ ॥\nसर्वपापक्षयकरं महापुण्योपबृंहितम् ।\nमर्त्यानां यत्र यातानामेनांसि निखिलानि तु ॥ २,४७.१२ ॥\nदूरादेवापयास्यन्ति प्रवाते शुष्कपर्णवत् ।\nतत्क्षेत्रचर्यागमनं मर्त्यानामसतामिह ॥ २,४७.१३ ॥\nन लभ्यते महाराज जातु जन्मशतैरपि ।\nसमन्तपञ्चकं तीर्थं कुरुक्षेत्रेऽतिपावनम् ॥ २,४७.१४ ॥\nयत्र स्नातः सर्वतीर्थैः स्नातो भवति मानवः ।\nकृतकृत्यस्ततो रामः सम्यक्पूर्णमनोरथः ॥ २,४७.१५ ॥\nउवास तत्र नियतः कञ्चित्कालं महामतिः ।\nततः संवत्सरस्यान्ते ब्राह्मणैः सहितो वशी ॥ २,४७.१६ ॥\nपितृपिण्डप्रदानाय जामदग्न्योऽगमद्गयाम् ।\nततो गत्वा ततः श्राद्धे यथाशास्त्रमरिन्दमः ॥ २,४७.१७ ॥\nब्राह्मणांस्तर्पयामास पितॄनुद्दिश्य सत्कृतान् ।\nशैवं तत्र परं स्थानं चन्द्रपादमिति स्मृतम् ॥ २,४७.१८ ॥\nपितृतृप्तिकरं क्षेत्रं तादृग्लोके न विद्यते ।\nयत्रार्चिताः स्वकुलजैर्यथाशक्ति मनागपि ॥ २,४७.१९ ॥\nपितरः पिण्डदानाद्यैः प्राप्स्यन्ति गतिमक्षयाम् ।\nपितॄनुद्दिश्य तत्रासौ तर्प्पितेषु द्विजातिषु ॥ २,४७.२० ॥\nददौ च विधिवत्पिण्डं पितृभक्तिसमन्वितः ।\nततस्तत्पितरः सर्वे पितृलोकादुपागताः ॥ २,४७.२१ ॥\nजगृहुस्तत्कृतां पूजां जमदग्निपुरोगमाः ।\nअथ संप्रीतमनसः समेत्य भृगुनन्दनम् ॥ २,४७.२२ ॥\nऊचुस्तत्पितरः सर्वेऽदृश्या भूत्वान्तरिक्षगाः ।\nपितर ऊचुः\nमहत्कर्म कृतं वीर भवतान्यैः सुदुष्करम् ॥ २,४७.२३ ॥\nअस्मानपि यथान्यायं सम्यक्तर्पितवानसि ।\nअस्माकमक्षयां प्रीतिं तथापि त्वं न यच्छसि ॥ २,४७.२४ ॥\nक्षत्रहत्यां हि कृत्वा तु कृतकर्माभवद्यतः ।\nक्षेत्रस्यास्य प्रभावेण भक्त्या च तव दर्शनम् ॥ २,४७.२५ ॥\nप्राप्ताःस्म पूजिताः किं तु नाक्षय्यफलभागिनः ।\nत्समात्त्वं वीरहत्यादिपापप्रशमनाय हि ॥ २,४७.२६ ॥\nप्रायश्चित्तं यथान्यायं कुरु धर्मं च शाश्वतम् ।\nवधाच्च विनिवर्तस्व क्षत्रियाणामतः परम् ॥ २,४७.२७ ॥\nपितुर्न्न तेऽपराध्यन्ते न स्वतन्त्रं यतो जगत् ।\nतन्निमित्तं तु मरणं पितुस्ते विहितं पुरा ॥ २,४७.२८ ॥\nहन्तुं कं कः समर्थः स्याल्लोके रक्षितुमेव वा ।\nनिमित्तमात्रमेवेह सर्वः सर्वस्य चैतयोः ॥ २,४७.२९ ॥\nध्रुवं कर्मानुरूपं ते चेष्टन्ते सर्व एव हि ।\nकालानुवृत्तं बलवान्नृलोको नात्र संशयः ॥ २,४७.३० ॥\nबाधितुं भुवि भूतानि भूतानां न विधिं विना ।\nशक्यते वत्स सर्वोऽपि यतः शक्त्या स्वकर्मकृत् ॥ २,४७.३१ ॥\nक्षत्रं प्रति ततो रोषं विमुच्यास्मत्प्रियेप्सया ।\nशममा प्नुहि भद्रं ते स ह्यस्माकं परं बलम् ॥ २,४७.३२ ॥\nवसिष्ठ उवाच\nइत्युक्त्वान्तर्दधुः सर्वे पितरो भृगुनन्दनम् ।\nस चापि तद्वचः सर्वं प्रतिजग्राह सादरम् ॥ २,४७.३३ ॥\nअकृतव्रणसंयुक्तो मुदा परमया युतः ।\nप्रययौ च तदा रामस्तस्मात्सिद्धवनाश्रमम् ॥ २,४७.३४ ॥\nतस्मिन्स्थित्वा भृगुश्रेष्ठो ब्राह्मणैः सहितो नृप ।\nतपसे धृतसंकल्पो बभूव स महामनाः ॥ २,४७.३५ ॥\nसरथं सहसाहं च धनुःसंहननानि च ।\nपुनरागमसंकेतं कृत्वा प्रास्थापयत्तदा ॥ २,४७.३६ ॥\nततः स सर्वतीर्थेषु चक्रे स्नानमतन्द्रितः ।\nपरीत्यपृथिवीं सर्वां पितृदेवादिबूजकः ॥ २,४७.३७ ॥\nएवं क्रमेण पृथिवीं त्रिवारं भुगुनन्दनः ।\nपरिचक्राम राजेन्द्र लोकवृत्तमनुव्रतः ॥ २,४७.३८ ॥\nततः स पर्वतश्रेष्ठं महेन्द्रं पुनरप्यथ ।\nजगाम तपसे राजन्बाह्मणैरभिसंवृतः ॥ २,४७.३९ ॥\nस तस्मिंश्चिररात्राय मुनि सिद्धनिषेविते ।\nनिवासमात्मनो राजन्कल्पयामास धर्मवित् ॥ २,४७.४० ॥\nमुनयस्तं तपस्यन्तं सर्वक्षेत्रनिवासिनः ।\nद्रष्टुकामाः समाजग्मुर्नियता ब्रह्मवादिनः ॥ २,४७.४१ ॥\nददृशुस्ते मुनिगणास्तपस्यासक्तमानसम् ।\nक्षात्रं कक्षमशेषेण दग्ध्वा शान्तमिवानलम् ॥ २,४७.४२ ॥\nअथ तानागतान्दृष्ट्वा मुनीन्दिव्यांस्तपोमयान् ।\nअर्घ्यादिसमुदाचारैः पूजयामास भार्गवः ॥ २,४७.४३ ॥\nकृतकौशलसंप्रश्नपूर्वकाः सुमहोदयाः ।\nतेषां तस्य च संवृत्ताः कथाः पुण्या मनोहराः ॥ २,४७.४४ ॥\nततस्तेषामनुमते मुनीनां भावितात्मनाम् ।\nहयमेधं महायज्ञमाहर्तुमुपचक्रमे ॥ २,४७.४५ ॥\nसंभृत्य सर्वसंभारानौर्वाद्यैः सहितो नृप ।\nविश्वामित्रभरद्वाजमार्कण्डेयादिभिस्तथा ॥ २,४७.४६ ॥\nतेषा मनुमते कृत्वा काश्यपं गुरुमात्मनः ।\nवाजिमेधं ततो राजन्नाजहार महाक्रतुम् ॥ २,४७.४७ ॥\nतस्याभूत्काश्यपोऽध्वर्युरुद्गाता गौतमो मुनिः ।\nविश्वामित्रोऽभवद्धोता रामस्य विदितात्मनः ॥ २,४७.४८ ॥\nब्रह्मत्वमकरोत्तस्य मार्कण्डेयो महामुनिः ।\nभरद्वाजाग्निवेश्याद्या वेद वेदाङ्गपारगाः ॥ २,४७.४९ ॥\nमुनयश्चक्रुरन्यानि कर्माण्यन्ये यथाक्रमम् ।\nपुत्त्रैः शिष्यैः प्रशिष्यैश्च सहितो भगवान्भृगुः ॥ २,४७.५० ॥\nसादस्यमकरोद्राजन्नन्यैश्च मुनिभिः सह ।\nस तैः सहाखिलं कर्म समाप्य भृगुपुङ्गवः ॥ २,४७.५१ ॥\nब्रह्माणं पूजयामास यथावद्गुरुणा सह ।\nअलङ्कृत्य यथान्याय कन्यां रूपवतीं महीम् ॥ २,४७.५२ ॥\nपुरग्रामशतोपेतां समुद्रांबरमालिनीम् ।\nआहूय भृगुशार्दूलः सशैलवनकाननाम् ॥ २,४७.५३ ॥\nकाश्यपाय ददौ सर्वामृते तं शैलमुत्तमम् ।\nआत्मनः सन्निवासार्थं तं रामः पर्यकल्पयत् ॥ २,४७.५४ ॥\nततः प्रभृतिराजेन्द्र पूजयामास शास्त्रतः ।\nहिरण्यरत्नवस्त्रश्वगोगजान्नादिभिस्तथा ॥ २,४७.५५ ॥\nपुरा समाप्य यज्ञान्ते तथा चावभृथाप्लुतः ।\nचक्रे द्रव्यपरित्यागं तेषामनुमते तदा ॥ २,४७.५६ ॥\nदत्त्वा च सर्वभूतानामभयं भृगुनन्दनः ।\nतत्रापि पर्वतवरे तपश्चर्तुं समारभत् ॥ २,४७.५७ ॥\nततस्तं समनुज्ञाय सदस्या ऋत्विजस्तथा ।\nययुर्यथागतं सर्वे मुनयः शंसितव्रताः ॥ २,४७.५८ ॥\nगतेषु तेषु भगवानकृतव्रणसंयुतः ।\nतपो महत्समास्थाय तत्रैव न्यवसत्सुखी ॥ २,४७.५९ ॥\nकाश्यपी तु ततो भूमिर्जननाथा ह्यनेकशः ।\nसर्वदुःखप्रशान्त्यर्थं मारीचानुमतेन तु ॥ २,४७.६० ॥\nतत्र दीपप्रतिष्ठाख्यव्रतं विष्णुमुखोदितम् ।\nचचार धरणी सम्यक्दुखैर्ःमुक्ताभवच्च सा ॥ २,४७.६१ ॥\nइत्येष जामदग्न्यस्य प्रादुर्भाव उदाहृतः ।\nयस्मिञ्श्रुते नरः सर्वपातकैर्विप्रमुच्यते ॥ २,४७.६२ ॥\nप्रभावः कार्त्तवीर्यस्य लोके प्रथिततेजसः ।\nप्रसंगात्कथितः सम्यङ्नातिसंक्षेपविस्तरः ॥ २,४७.६३ ॥\nएवंप्रभावः स नृपः कार्त्तवीर्योऽभवद्भुवि ।\nन तादृशः पुमात्कश्चिद्भावी भूताथवा श्रुतः ॥ २,४७.६४ ॥\nदत्तात्रेयाद्वरं वव्रे मृतिमुत्तमपूरुषात् ।\nयत्पुरा सोऽगमन्मुक्तिं रणे रामेण घातितः ॥ २,४७.६५ ॥\nतस्यासीत्पञ्चमः पुत्रः पख्यातो यो जयध्वजः ।\nपुत्रस्तस्य महाबाहुस्तालजङ्घोऽभवन्नृप ॥ २,४७.६६ ॥\nअभूत्तस्यापि पुत्राणां शतमुत्तमधन्विनाम् ।\nतालजङ्घाभिधा येषां वीतिहोत्रोऽग्रजोऽभवत् ॥ २,४७.६७ ॥\nपुत्रैः सवीतिहोत्राद्यैर्हैहयाद्यैश्च राजभिः ।\nकालं महान्तमवसद्धिमाद्रिवानगह्वरे ॥ २,४७.६८ ॥\nयः पूर्वं राम बाणेन द्रवन्पृष्ठेऽभिताडितः ।\nतालजङ्घोऽपतद्भूमौ मूर्छितो गाढवेदनः ॥ २,४७.६९ ॥\nददर्श वीतिहोत्रस्तं द्रवन्दैववशादिव ।\nरथमारोप्य वेगेन पलायनपरोऽभवत् ॥ २,४७.७० ॥\nते तत्र न्यवसन्सर्वे हिमाद्रौ भयपीडिताः ।\nकृच्छ्रं महान्तमासाद्य शाकमूलफलाशनः ॥ २,४७.७१ ॥\nततः शान्तिं गते रामे तपस्यासक्तमानसे ।\nजालजङ्घः स्वकं राज्यं सपुत्रः प्रत्यपद्यत ॥ २,४७.७२ ॥\nसन्निवेश्य पुरीं भूयः पूर्ववन्नृपसत्तमः ।\nवसंस्तदा निजं राज्यमापालयदरिन्दमः ॥ २,४७.७३ ॥\nसुपुत्रः सानुगबलः पूर्ववैरमनुस्मरन् ।\nअभ्याययौ महाराज तालजङ्घः पुरं तव ॥ २,४७.७४ ॥\nचतुरङ्गबलोपेतः कंपयन्निव मेदिनीम् ।\nरुरोदाभ्येत्य नगरीमयोध्यां स महीपतिः ॥ २,४७.७५ ॥\nततो निष्क्रम्य नगरात्फल्गुतन्त्रोऽपि ते पिता ।\nयुयुधे तैर्नृपैः सर्वैर्वृद्धोऽपि तरुणो यथा ॥ २,४७.७६ ॥\nनिहतानेकमातंगतुरङ्गरथसैनिकः ।\nशत्रुभिर्निर्जितो वृद्धः पलायनपरोऽ भवत् ॥ २,४७.७७ ॥\nत्यक्त्वा स नगरं राज्यं सकोशबलवाहनम् ।\nअन्तर्वत्न्या च ते मात्रा सहितो वनमाविशत् ॥ २,४७.७८ ॥\nतत्र चौर्वाश्रमोपान्ते निवसन्नचिरादिव ।\nशोकामर्षसमाविष्टो वृद्धभावेन च स्वयम् ॥ २,४७.७९ ॥\nविलोक्यमानो मात्रा ते बाष्पगद्गदकण्ठया ।\nअनाथ इव राजेन्द्र स्वर्गलोकमितो गतः ॥ २,४७.८० ॥\nततस्ते जननी राजन्दुःखशोकसमन्विता ।\nचितामारोपयद्भर्तू रुदती सा कलेवरम् ॥ २,४७.८१ ॥\nअनशनादिदुःखेन भर्त्तुर्व्यसनकर्शिता ।\nचकाराग्निप्रवेशाय सुदृढां मतिमात्मनः ॥ २,४७.८२ ॥\nऔर्वस्तदखिलं श्रुत्वा स्वयमेव महामुनिः ।\nनिर्गत्य चाश्रमात्तां च वारयन्निदमब्रवीत् ॥ २,४७.८३ ॥\nन मर्त्तव्यं त्वया राज्ञि सांप्रतं जठरे तव ।\nपुत्रस्तिष्ठति सर्वेषां प्रवरश्चवर्त्तिनाम् ॥ २,४७.८४ ॥\nइति तद्वचनं श्रुत्वा माता तव मनस्विनी ।\nविरराम मृतेस्तां तु मुनिः स्वाश्रममानयत् ।\nततः सा सर्वदुःखानि नियम्य त्वन्मुखांबुजम् ॥ २,४७.८५ ॥\nदिदृक्षुराश्रमोपान्ते तस्यैव न्यवसत्सुखम् ।\nसुषाव च ततः काले सा त्वामौर्वाश्रमे तदा ॥ २,४७.८६ ॥\nजातकर्मादिकं सर्वं भवतः सोऽकरोन्मुनिः ।\nऔर्वाश्रमे विवृद्धश्च भवांस्तेनानुकंपितः ॥ २,४७.८७ ॥\nत्वयैव विदितं सर्वमतः परमरिन्दम ।\nएवं प्रभावो नृपतिः कार्त्तवीर्योऽभवद्भुवि ॥ २,४७.८८ ॥\nव्रतस्यास्य प्रभावेण सर्वलोकेषु विश्रुतः ।\nयद्वंशजैर्जितो युद्धे पिता ते वनमादिशत् ॥ २,४७.८९ ॥\nतद्वृत्तान्तमशेषेण मया ते समुदीरितम् ।\nएतच्च सर्वमाख्यातं व्रतानामुत्तमं तव ॥ २,४७.९० ॥\nसमन्त्रतन्त्रं लोकेषु सर्वलोकफलप्रदम् ।\nन ह्यस्य कर्त्तुर्नृपतेः पुरुषार्थचतुष्टये ॥ २,४७.९१ ॥\nभवत्यभीप्सितं किञ्चिद्दर्ल्लभं भुवनत्रये ।\nसंक्षेपेण मयाख्यातं व्रतं हैहयभूभुजः ।\nजामदग्न्यस्य च मुने किमन्यत्कथयामि ते ॥ २,४७.९२ ॥\nजैमिनिरुवाच\nततः स सगरो राजा कृताञ्जलिपुटो मुनिम् ॥ २,४७.९३ ॥\nउवाच भगवन्नेतत्कर्तुमिच्छाम्यहं व्रतम् ।\nसम्यक्तमुपदेशेन तत्रानुज्ञां प्रयच्छ मे ॥ २,४७.९४ ॥\nकर्मणानेन विप्रर्षे कृतार्थोऽस्मि न संशयः ।\nइत्युक्तस्तेन राज्ञातु तथेत्युक्त्वा महामुनिः ॥ २,४७.९५ ॥\nदीक्षयामास राजानं शस्त्रोक्तेनैव वर्त्मना ।\nस दीक्षितो वसिष्ठेन सगरो राजसत्तमः ॥ २,४७.९६ ॥\nद्रव्याण्यानीय विधिवत्प्रचचार शुभव्रतम् ।\nपूजयित्वा जगन्नाथं विधिना तेन पार्थिवः ॥ २,४७.९७ ॥\nसमाप्य च यथायोग्यमनुज्ञाय गुरुं ततः ।\nप्रतिज्ञामकरोद्राजा व्रतमेतदनुत्तमम् ॥ २,४७.९८ ॥\nआजीवान्तं धरिष्यामि यत्नेनेति महामतिः ।\nअथानुज्ञाप्य राजानं वसिष्ठो भगवानृषिः ॥ २,४७.९९ ॥\nसन्निवर्त्यानुगच्छन्तं प्रजगाम निजाश्रमम् ॥ २,४७.१०० ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरोपाख्याने वसिष्ठगमनं नाम सप्तचत्वारिंशत्तमोऽध्यायः"
  }
]
[
  {
    "text": "वसिष्ठ उवाच\nमत्स्यराजे निपतिते राजा युद्धविशारदः ।\nराजेन्द्रान्प्रेरयामास कार्त्तवीर्यो महाबलः ॥ २,३९.१ ॥"
  },
  {
    "text": "बृहद्बलः सोमदत्तो विदर्भो मिथिलेश्वरः ।\nनिषधाधिपतिश्चैव मगधाधिपतिस्तथा ॥ २,३९.२ ॥"
  },
  {
    "text": "आययुः समरे योद्धं भार्गवेद्रेण भूपते ।\nवर्षन्तः शरजालानि नानायुद्धविशारदाः ॥ २,३९.३ ॥"
  },
  {
    "text": "वीराभिमानिनः सर्वे हैहयस्याज्ञया तदा ।\nपिनाकहस्तः स भृगुर्ज्वलदग्निशिखोपमः ॥ २,३९.४ ॥"
  },
  {
    "text": "चिक्षेप नागपाशं च आभिमन्त्र्य शरोत्तमम् ।\nतदस्त्रं भार्गवे द्रेण क्षिप्तं संग्राममूर्द्धनि ॥ २,३९.५ ॥"
  },
  {
    "text": "चकर्त्त गारुडास्त्रेण सोमदत्तो महाबलः ।\nततः क्रुद्धो महाभागो रामः शत्रुविदारणः ॥ २,३९.६ ॥"
  },
  {
    "text": "रुद्रदत्तेन शूलेन सोमदत्तं जघान ह ।\nबृहद्बलं च गदया विदर्भं मुष्टिना तथा ॥ २,३९.७ ॥"
  },
  {
    "text": "मैथिलं मुद्गरेणैव शक्त्या च निषधाधिपम् ।\nमागधञ्चरणाघातैरस्त्रजालेन सैनिकान् ॥ २,३९.८ ॥"
  },
  {
    "text": "निहत्य निखिलां सेनां संहाराग्निसमीरणे ।\nदुद्राव कार्त्तवीर्यं च जामदग्न्यो महाबलः ॥ २,३९.९ ॥"
  },
  {
    "text": "दृष्ट्वा तं योद्धुमायान्तं राजानोऽन्ये महारथाः ।\nकार्य्याकार्यविधानज्ञाः पृष्टे कृत्वा च हैहयम् ॥ २,३९.१० ॥"
  },
  {
    "text": "रामेण युयुधुश्चैव दर्शयन्तश्च सौहृदम् ।\nकान्यकुब्जाश्च शतशः सौराष्ट्रावन्तयस्तथा ॥ २,३९.११ ॥"
  },
  {
    "text": "चक्रुश्च शरजालानि रामस्य च समन्ततः ।\nशरजालावृतस्तेषां रामः संग्राममूर्द्धनि ॥ २,३९.१२ ॥"
  },
  {
    "text": "न चादृश्यत राजेन्द्र तदा स त्वकृतव्रणः ।\nसस्मार रामचरितं यदुक्तं हरिणेन वै ॥ २,३९.१३ ॥"
  },
  {
    "text": "कुशलं भार्गवेन्द्रस्य याचमानो हरिं मुनिः ।\nएतस्मिन्नेव काले तु रामः शस्त्रास्त्रकोविदः ॥ २,३९.१४ ॥"
  },
  {
    "text": "विधूय शरजालानि वायव्यास्त्रेण मन्त्रवित् ।\nउदतिष्ठद्रणाकाङ्क्षी नीहारादिव भास्करः ॥ २,३९.१५ ॥"
  },
  {
    "text": "त्रिरात्रं समरे रामस्तैः सार्द्धं युयुधे बली ।\nद्वादशाक्षौहिणीस्तत्र चिच्छेद लघुविक्रमः ॥ २,३९.१६ ॥"
  },
  {
    "text": "रम्भास्तम्भवनं यद्वत्परश्वधवरायुधः ।\nसर्वांस्तान्भूपवर्गांश्च तदीयश्च महाचमूः ॥ २,३९.१७ ॥"
  },
  {
    "text": "दृष्ट्वा विनिहतां तेन रामेण सुमहात्मना ।\nआजगाम महावीर्यः सुचन्द्रः सूर्यवंशजः ॥ २,३९.१८ ॥"
  },
  {
    "text": "लक्षराजन्यसंयुक्तः सप्ताक्षौहिणिसंयुतः ।\nतत्रानेकमहावीरा गर्जन्तस्तोयदा इव ॥ २,३९.१९ ॥"
  },
  {
    "text": "कंपयन्तो भुवं राजन् युयुधुर्भार्गवेण च ।\nतेः प्रयुक्तानि शस्त्राणि महास्त्राणि च भूपते ॥ २,३९.२० ॥"
  },
  {
    "text": "क्षणेन नाशयामास भार्गवेन्द्रः प्रतापवान् ।\nगृहीत्वा परशुं दिव्यं कालातकयमोपमम् ॥ २,३९.२१ ॥"
  },
  {
    "text": "कालयन्सकला सेनां चिच्छेद भुगुनन्दनः ।\nकर्षकस्तु यथा क्षेत्रे पक्वं धान्यं तथा तृणम् ॥ २,३९.२२ ॥"
  },
  {
    "text": "निशेषयति दात्रेण तथा रामेण तत्कृतम् ।\nलक्षराजन्यसैन्यं तददृष्ट्वा रामेण दारितम् ॥ २,३९.२३ ॥"
  },
  {
    "text": "सुचन्द्रः पृथिवीपालो युयुधे संगरे नृप ।\nतावुभौ तत्र संक्षुब्धौ नानाशस्त्रास्त्रकोविदौ ॥ २,३९.२४ ॥"
  },
  {
    "text": "युयुधाते महावीरौ मुनीशनृपतीश्वरौ ।\nरामोऽस्मै यानि शस्त्राणि चिक्षेपास्त्राणि चापि हि ॥ २,३९.२५ ॥"
  },
  {
    "text": "तानि सर्वाणि चिच्छेद सुचन्द्रो युद्ध पण्डितः ।\nततः क्रुद्धो रणे रामः सुचन्द्रं पृथिवीश्वरम् ॥ २,३९.२६ ॥"
  },
  {
    "text": "कृतप्रतिकृताभिज्ञं ज्ञात्वोपस्पृश्य वार्यथ ।\nनारायणास्त्रं विशिखे संदधे चानिवारितम् ॥ २,३९.२७ ॥"
  },
  {
    "text": "तदस्त्रं शतसूर्याभं क्षिप्तं रामेण धीमता ।\nहृष्टोत्तीर्य रथात्सद्यः सुचन्द्रः प्रणनाम ह ॥ २,३९.२८ ॥"
  },
  {
    "text": "सर्वास्त्रपूज्यं तच्चापि नारायणविनिर्मितम् ।\nतमेवं प्रणतं त्यक्त्वा यथौ नारायमन्तिकम् ॥ २,३९.२९ ॥"
  },
  {
    "text": "विस्मितोऽभूत्तदा रामः समरे शत्रसूदनः ।\nदृष्ट्वा व्यर्थं महास्त्रं तद्भूपं स्वस्थं विलोक्य च ॥ २,३९.३० ॥"
  },
  {
    "text": "रामः शक्तिं च मुसलं तोमरं पट्टिशं तथा ।\nगदां च परशुं कोपाच्छिक्षेप नृपमूर्द्धनि ॥ २,३९.३१ ॥"
  },
  {
    "text": "जग्राह तानि सर्वाणि सुचन्द्रो लीलयैव हि ।\nचिक्षेप शिवशूलं च रामो नृपतये यदा ॥ २,३९.३२ ॥"
  },
  {
    "text": "बभूव पुष्पमालां च तच्छूलं नृपतेर्गले ।\nददर्श च पुरस्तस्य भद्रकालीं जगत्प्रसूम् ॥ २,३९.३३ ॥"
  },
  {
    "text": "वहन्तीं मुण्डमालां च विकटास्यां भयङ्करीम् ।\nसिंहस्थां च त्रिनेत्रां च त्रिशूलवरधारिणीम् ॥ २,३९.३४ ॥"
  },
  {
    "text": "दृष्ट्वा विहाय शस्त्रास्त्रं नमस्कृत्य समैडत ।\nराम उवाच\nनमोस्तु ते शङ्करवल्लभायै जगत्सवित्र्यै समलङ्कृतायै ॥ २,३९.३५ ॥"
  },
  {
    "text": "नानाविभूषाभिरिभारिगायै प्रपन्नरक्षाविहितोद्यमायै ।\nदक्षप्रसूत्यै हिमवद्भवायै महेश्वरार्द्धङ्गसमास्थितायै ॥ २,३९.३६ ॥"
  },
  {
    "text": "काल्यै कलानाथकलाधरायै भक्तप्रियायै भुवनाधिपायै ।\nताराभिधायै शिवतत्परायै गणेश्वराराधितपादुकायै ॥ २,३९.३७ ॥"
  },
  {
    "text": "परात्परायै परमेष्ठिदायै तापत्रयोन्मूलनचिन्तनायै ।\nजगद्धितायास्तपुरत्रयायै बालादिकायै त्रिपुराभिधायै ॥ २,३९.३८ ॥"
  },
  {
    "text": "समस्तविद्यासुविलासदायै जगज्जनन्यै निहिताहितायै ।\nबकाननायै बहुसाख्यदायै विध्वस्तनानासुरदान्वायै ॥ २,३९.३९ ॥"
  },
  {
    "text": "वराभयालङ्कृतदोर्लतायै समस्तगीर्वाणनमस्कृतायै ।\nपीतांबरायै पवनाशुगायै शुभप्रदायै शिवसंस्तुतायै ॥ २,३९.४० ॥"
  },
  {
    "text": "नागारिगायै नवखण्डपायै नीलाचलाभां गलसत्प्रभायै ।\nलघुक्रमायै ललिताभिधायै लेखाधिपायै लवणाकरायै ॥ २,३९.४१ ॥"
  },
  {
    "text": "लोलेक्षणायै लयवर्जितायै लाक्षारसालङ्कृतपङ्कजायै ।\nरमाभिधायै रतिसुप्रियायै रोगापहायै रचिताखिलायै ॥ २,३९.४२ ॥"
  },
  {
    "text": "राज्यप्रदायै रमणोत्सुकायै रत्नप्रभायै रुचिरांबरायै ।\nनमो नमस्ते परतः पुरस्तात्पार्श्वाधरोर्ध्वं च नमो नमस्ते ॥ २,३९.४३ ॥"
  },
  {
    "text": "सदा च सर्वत्र नमो नमस्ते नमो नमस्तेऽखिलविग्रहायै ।\nप्रसीद देवेशि मम प्रतिज्ञां पुरा कृतां पालय भद्रकालि ॥ २,३९.४४ ॥"
  },
  {
    "text": "त्वमेव माता च पिता त्वमेव जगत्त्रयस्यापि नमो नमस्ते ।\nवसिष्ठ उवाच\nएवं स्तुता तदा देवी भद्रकाली तरस्विनी ॥ २,३९.४५ ॥"
  },
  {
    "text": "उवाच भार्गवं प्रीता वरदानकृतोत्सवा ।\nभद्रकाल्युवाच\nवत्स राम महाभाग प्रीतास्मि तव सांप्रतम् ॥ २,३९.४६ ॥"
  },
  {
    "text": "वरं वरय मत्तो यस्त्वया चाभ्यर्थिता हृदि ।\nराम उवाच\nमातर्यदि वरो देयस्त्वया मे भक्तव त्सले ॥ २,३९.४७ ॥"
  },
  {
    "text": "तत्सुचन्द्रं जये युद्धे तवानुग्रहभाजनम् ।\nइति मेऽभिहितं देवि कुरु प्रीतेन चेतसा ॥ २,३९.४८ ॥"
  },
  {
    "text": "येन केनाप्युपायेन जगन्मातर्नमोऽस्तु ते ।\nभद्रकाल्युवाच\nआग्नेयास्त्रेण राजेन्द्रं सुचन्द्रं नय मद्गृहम् ॥ २,३९.४९ ॥"
  },
  {
    "text": "ममातिप्रियमद्यैव पार्षदो मे भवत्वयम् ।\nवसिष्ठ उवाच\nइत्युक्तमाकर्ण्य स भार्गवेन्द्रो देव्याः प्रियं कर्तुमथोद्यतोऽभूत् ॥ २,३९.५० ॥"
  },
  {
    "text": "प्राणान्नियम्याचमनं च कृत्वा सुचन्द्रमुद्दिश्य च तत्समादधे ।\nअस्त्रं प्रयुक्तं नृपतेर्वधाय रामेण राजन् प्रसभं तदा तत् ॥ २,३९.५१ ॥"
  },
  {
    "text": "दग्ध्वा वपुर्भूतमयं तदीयं निनाय लोकं परदेवतायाः ।\nततस्तु रामेण कृतप्रणामा सा भद्रकालो जगदादिकर्त्री ॥ २,३९.५२ ॥"
  },
  {
    "text": "अन्तर्हिताभूदथ जामदग्न्यस्तस्थौ रणेभूपवधाभिकाङ्क्षी ॥ २,३९.५३ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादे भार्गवचरिते एकोनचत्वारिंशत्तमोऽध्यायः ॥ ३९॥"
  }
]
[
  {
    "text": "सूत उवाच\nतुर्वसोस्तु सुतो वह्निर्वह्नेर्गोभानुरात्मजः ।\nगोभानोस्तु सुतो वीर स्त्रिसानुरपाजितः ॥ २,७४.१ ॥\nकरन्धमस्तु त्रैसानो मरुत्तस्तस्य चात्मजः ।\nअन्यस्त्वाविज्ञितो राजा मरुत्तः कथितः पुरा ॥ २,७४.२ ॥\nअनपत्यो मरुत्तस्तु स राजासीदिति श्रुतम् ।\nदुष्कन्तं पौरवं चापि स वै पुत्रमकल्पयत् ॥ २,७४.३ ॥\nएवं ययातिशापेन जरासंक्रमणे पुरा ।\nतुर्वसोः पौरवं वंशं प्रविवेश पुरा किल ॥ २,७४.४ ॥\nदुष्कन्तस्य तु दायादः सरूप्यो नाम पार्थिवः ।\nसरूप्यात्तु तथाण्डीरश्चत्वारस्तस्य चात्मजाः ॥ २,७४.५ ॥\nपाण्ड्यश्च केरलश्चैव चोलः कुल्यस्तथैव च ।\nतेषां जनपदाः कुल्याः पाण्ड्याश्चोलाः सकेरलाः ॥ २,७४.६ ॥\nद्रुह्योश्च तनयौ वीरौ बभ्रुः सेतुश्च विश्रुतौ ।\nअरुद्धः सेतुपुत्रस्तु बाब्रवो रिपुरुच्यते ॥ २,७४.७ ॥\nयौवनाश्वेन समितौ कृच्छेण निहतो बली ।\nयुद्धं सुमहदासीत्तु मासान्परिचतुर्दश ॥ २,७४.८ ॥\nअरुद्धस्य तु दायादो गान्धारो नाम पार्थिवः ।\nख्यायते यस्य नाम्ना तु गान्धारविषयो महान् ॥ २,७४.९ ॥\nगान्धारादेशजाश्चापि तुरगा वाजिनां वराः ।\nगान्धारपुत्रो धर्मस्तु धृतस्तस्य सुतोऽभवत् ॥ २,७४.१० ॥\nधृतस्य दुर्दमो जज्ञे प्रचेतास्तस्य चात्मजः ।\nप्रचेतसः पुत्रशतं राजानः सर्व एव ते ॥ २,७४.११ ॥\nम्लेच्छराष्ट्राधिपाः सर्वे ह्युदीचीं दिशमास्थिताः ।\nअनोश्चैव सुता वीरास्त्रयः परमधार्मिकाः ॥ २,७४.१२ ॥\nसभानरः कालचक्षुः पराक्षश्चेति विश्रुताः ।\nसभानरस्य पुत्रस्तु विद्वान्कालानलो नृपः ॥ २,७४.१३ ॥\nकालानलस्य धर्मात्मा सृंजयो नाम विश्रुतः ।\nसृंजयस्याभवत्पुत्रो वीरो नाम्ना पुरञ्जयः ॥ २,७४.१४ ॥\nआसीदिन्द्रसमो राजा प्रतिष्टितयशादिवि ।\nमहामनाः सुतस्तस्य महाशालस्य धार्मिकः ॥ २,७४.१५ ॥\nसप्तद्वीपेश्वरो राजा चक्रवर्त्ती महायशाः ।\nमहामनास्तु द्वौ पुत्रौ जनयामास विश्रुतौ ॥ २,७४.१६ ॥\nउशीनरं च धर्मज्ञं तितिक्षुं चैव धार्मिकम् ।\nउशीनरस्य पत्न्यस्तु पञ्च राजर्षिवंशजाः ॥ २,७४.१७ ॥\nनृगा कृमी नवा दर्वा पञ्चमी च दृषद्वती ।\nउशीनरस्य पुत्र्यस्तु पञ्च तासु कुलोद्वहाः ॥ २,७४.१८ ॥\nतपस्यतः सुमहतो जाता वृद्धस्य धार्मिकाः ।\nनृगायास्तु नृगः पुत्रो नवाया नव एव तु ॥ २,७४.१९ ॥\nकृम्याः कृमिस्तु दर्वायाः सुव्रतो नाम धार्मिकः ।\nदृषद्वती सुतश्चापि शिबिरौशीनरो द्विजाः ॥ २,७४.२० ॥\nशिबे शिवपुरं ख्यातं यौधेयं तु नृगस्य च ।\nनवस्य नवराष्ट्रं तु कृमेस्तु कृमिला पुरी ॥ २,७४.२१ ॥\nसुव्रतस्य तथांबष्टा शिबिपुत्रान्निबोधत ।\nशिबेस्तु शिबयः पुत्राश्चत्वारो लोकसंमताः ॥ २,७४.२२ ॥\nवृषदर्भः सुवीरस्तु केकयो मद्रकस्तथा ।\nतेषां जनपदाः स्फीताः केकया मद्रकास्तथा ॥ २,७४.२३ ॥\nवृषदर्भाः सुवीराश्च तितिक्षोः शृणुत प्रजाः ।\nतितिक्षुरभवद्राजा पूर्वस्यां दिशि विश्रुतः ॥ २,७४.२४ ॥\nउशद्रथो महाबाहुस्तस्य हेमः सुतोऽभवत् ।\nहेमस्य सुतपा जज्ञे सुतः सुतपसो बलिः ॥ २,७४.२५ ॥\nजातो मनुष्ययोन्यां वै क्षीणे वंशे प्रजेप्सया ।\nमहायोगी स तु बलिर्बद्धो यः स महामनाः ॥ २,७४.२६ ॥\nपुत्रानुत्पादयामास जातुर्वर्ण्यकरान्भुवि ।\nअङ्गं स जनयामास वङ्गं सुह्मं तथैव च ॥ २,७४.२७ ॥\nयुद्धं कलिङ्गं च तथा वालेयं क्षत्रमुच्यते ।\nवालेया ब्राह्मणाश्चैव तस्य वंशकराः प्रभोः ॥ २,७४.२८ ॥\nबलेस्तु ब्रह्मणा दत्ता वराः प्रीतेन धीमतः ।\nमहायोगित्वमायुश्च कल्पस्य परिमाणकम् ॥ २,७४.२९ ॥\nसंग्रामे वाप्यजेयत्वं धर्मे चैव प्रभावतः ।\nत्रैलोक्यदर्शनं चैव प्राधान्यं प्रसवे तथा ॥ २,७४.३० ॥\nबलेश्चा प्रतिमत्वं वे धर्मतत्त्वार्थदर्शनम् ।\nचतुरो नियतान्वर्णांस्त्वं वै स्थापयितेति वै ॥ २,७४.३१ ॥\nइत्युक्तो विभुना राजा बलिः शान्ति पराययौ ।\nकालेन महता विद्वान्स्वं च स्थानमुपागतः ॥ २,७४.३२ ॥\nतेषां जनपदाः स्फीता अङ्गवङ्गाश्च सुह्मकाः ।\nपुण्ड्राः कलिङ्गश्च तथा तेषां वंशं निबोधत ॥ २,७४.३३ ॥\nतस्य ते तनयाः सर्वे क्षेत्रजा मुनिसंभवाः ।\nसंभूता दीर्घतमसः सुदेष्णायां महौजसः ॥ २,७४.३४ ॥\nऋषय ऊचुः\nकथं बलेः सुताः पञ्च जनिताः क्षेत्रजाः प्रभो ।\nऋषिणा दीर्घतमसा ह्येतत्प्रब्रूहि पृच्छताम् ॥ २,७४.३५ ॥\nसूत उवाच\nउशिजो नाम विख्यात आसीद्धीमानृषिः पुरा ।\nभार्या वै ममता नाम बभूवास्य महात्मनः ॥ २,७४.३६ ॥\nउशिजस्य कनीयांस्तु पुरोधा यो दिवौकसाम् ।\nबृहस्पतिर्बृहत्तेजा ममतां सोऽभ्यपद्यत ॥ २,७४.३७ ॥\nउवाच ममता तं तु बृहस्पतिमनिच्छती ।\nअन्तर्वत्न्यस्मि ते भ्रातुर्ज्येष्ठस्यास्य च भामिनी ॥ २,७४.३८ ॥\nअयं हि मे महान्गर्भो रोरवीति बृहस्पते ।\nअजस्रं ब्रह्म चाभ्यस्य षडङ्गं वेदमुद्गिरन् ॥ २,७४.३९ ॥\nअमोघरे तास्त्वं चापि न मां भजितुमर्हसि ।\nअस्मिन्नेव यथाकाले यथा वा मन्यसे विभो ॥ २,७४.४० ॥\nएवमुक्तस्तया सम्यग्बृहतेजा बृहस्पतिः ।\nकामात्मानं महात्मापि नात्मानं सोऽभ्यधारयत् ॥ २,७४.४१ ॥\nसंबभूवैव धर्मात्मा तया सार्द्धं बृहस्पति ।\nउत्सृजन्तं तदा रेतो गर्भस्थः सोऽस्य भाषत ॥ २,७४.४२ ॥\nशुक्रं त्याक्षीश्च मा जीव द्वयोर्नेहास्ति संभवः ।\nअमोघरेतास्त्वं वापि पूर्वं चाहमिहागतः ॥ २,७४.४३ ॥\nशशाप तं तदा क्रुद्ध एवमुक्तो बृहस्पतिः ।\nउशिजस्य सुतं भ्रातुर्गर्भस्थं भगवानृषिः ॥ २,७४.४४ ॥\nयस्मात्त्वमीदृशे काले सर्वभूतेप्सिते सति ।\nमामेवमुक्तवान्मोहात्तमो दीर्घं ग्रवेक्ष्यसि ॥ २,७४.४५ ॥\nततो दीर्घतमा नाम शापादृषिरजायत ।\nअथौशिजो बृहत्कीर्तिर्बृहस्पतिरिबौजसा ॥ २,७४.४६ ॥\nऊर्द्ध्वरेतास्ततश्चापि न्यवसद्भ्रातुराश्रमे ।\nगोधर्मं सौरभेयात्तु वृषभाच्छतवान्प्रभोः ॥ २,७४.४७ ॥\nतस्य भ्राता पितृव्यस्तु चकार भवनं तदा ।\nतस्मिन्हि तत्र वसति यदृच्छाभ्यागतो वृषः ॥ २,७४.४८ ॥\nदर्शार्थमास्तृतान्दर्भाञ्चचार सुरभीसुतः ।\nजग्राह तं दीर्घ तमा विस्फुरन्तं तु शृङ्गयोः ॥ २,७४.४९ ॥\nस तेन निगृहीतस्तु न चचाल पदात्पदम् ।\nततोऽब्रवीद्वृषस्तं वै सुंच मां बलिनां वर ॥ २,७४.५० ॥\nन मया सादितस्तात बलवांस्तद्विधः क्वचित् ।\nत्र्यंबकं वहता देवं यतो जातोऽस्मि भूतले ॥ २,७४.५१ ॥\nसुंच मां बलिनां श्रेष्ठ प्रतिस्नेहं वरं वृणु ।\nएवमुक्तोऽब्रवीदेनं जीवंस्त्वं मे क्व यास्यसि ॥ २,७४.५२ ॥\nतेन त्वाहं न मोक्ष्यामि परस्वादं चतुष्पदम् ।\nततस्तं दीर्घतमसं स वृषः प्रत्युवाच ह ॥ २,७४.५३ ॥\nनास्माकं विद्यते तात पातकं स्तेयमेव च ।\nभक्ष्याभक्ष्यं न जानीमः पेयापेयं च सर्वशः ॥ २,७४.५४ ॥\nकार्या कार्यं च वै विप्र गम्यगम्यं तथैव च ।\nन पाप्मानो वयं विप्र धर्मो ह्येष गवां श्रुतः ॥ २,७४.५५ ॥\nगवां नाम स वे श्रुत्वा संभ्रान्तस्त ममुञ्चत ।\nभक्त्या चानुश्रविकया गोसुतं वै प्रसादयन् ॥ २,७४.५६ ॥\nप्रसादतो वृषेन्द्रस्य गोधर्मं जगृहेऽथ सः ।\nमनसैव तदा दध्रे तद्विधस्तत्परायणः ॥ २,७४.५७ ॥\nततो यवीयसः पत्नीमौतथ्यस्याभ्यमन्यत ।\nविचेष्टमानां रुदतीं दैवात्संमूढचेतनः ॥ २,७४.५८ ॥\nअवलेपं तु तंमत्वा सुरद्वांस्तस्य नाक्षमत् ।\nगोधर्म वै बलं कृत्वा स्नुषां स ह्यभ्यमन्यत ॥ २,७४.५९ ॥\nविपर्ययं तु तं दृष्ट्वा शरद्वान्प्रविचिन्त्य च ।\nभविष्यमर्थं ज्ञात्वा च महात्मा त्ववमत्य तम् ॥ २,७४.६० ॥\nप्रोवाच दीर्घतमसं क्रोधात्संरक्तलोचनः ।\nगम्यागम्यं न जानीषे गोधर्मात्प्रार्थयन्स्रुषाम् ॥ २,७४.६१ ॥\nदुर्वृत्तं त्वां त्यजाम्येष गच्छ त्वं स्वेन कर्मणा ।\nयस्मात्त्वमन्धो वृद्धश्च भर्त्तव्यो दुरनुष्ठितः ॥ २,७४.६२ ॥\nतेनासि त्वं परित्यक्तो दुराचारोऽसि मे मतः ।\nसूत उवाच\nकर्मण्यस्मिंस्ततः क्रूरे तस्य बुद्धिरजायत ॥ २,७४.६३ ॥\nनिर्भर्त्स्य चैव बहुशो बाहुभ्यां परिगृह्य च ।\nकोष्टे समुद्रे प्रक्षिप्य गङ्गांभसि समुत्सृजत् ॥ २,७४.६४ ॥\nउह्यमानः समुद्रस्तु सप्ताहं श्रोतसा तदा ।\nतं सस्त्रीको बलिर्नाम राजा धर्मार्थतत्त्ववित् ॥ २,७४.६५ ॥\nअपश्यन्मज्जमानं तु स्रोतसोभ्यासमागतम् ।\nतं गृहीत्वा स धर्मात्मा बलिर्वैरोचनस्तदा ॥ २,७४.६६ ॥\nअन्तःपुरे जुगोपैनं भक्ष्यैर्भोज्यैश्च तर्पयन् ।\nप्रीतः स वै वरेणाथ च्छन्दयामास वै बलिम् ॥ २,७४.६७ ॥\nस च तस्माद्वरं वव्रे पुत्रार्थी दानवर्षभः ।\nबलिरुवाच\nसंतानार्थं महाभाग भार्यायां मम मानद ॥ २,७४.६८ ॥\nपुत्रान्धर्मार्थसंयुक्तानुत्पादयितुमर्हसि ।\nएवमुक्तस्तुतेनर्षिस्तथास्त्वित्युक्तवान्हितम् ॥ २,७४.६९ ॥\nसुदेष्णां नाम भार्यां स्वां राजास्मै प्राहिणोत्तदा ।\nअन्धं वृद्धं च तं दृष्ट्वा न सा देवी जगाम ह ॥ २,७४.७० ॥\nस्वां च धात्रेयिकां तस्मै भूषयित्वा व्यसर्जयत् ।\nकक्षीवच्चक्षुषौ तस्यां शूद्रयोन्यामृषिर्वशी ॥ २,७४.७१ ॥\nजनया मास धर्मात्मा पुत्रावेतौ महौजसौ ।\nकक्षीवच्चक्षुषौ तौ तु दृष्ट्वा राजा बलिस्तदा ॥ २,७४.७२ ॥\nअधीतौ विधिवत्सम्य गीश्वरौ ब्रह्मवादिनौ ।\nसिद्धौ प्रत्यक्षधर्माणौ बुद्धौ श्रेष्ठतमावपि ॥ २,७४.७३ ॥\nममैताविति होवाच बलिर्वैरोचनस्त्वृषिम् ।\nनेत्युवाच ततस्तं तु ममैताविति चाब्रवीत् ॥ २,७४.७४ ॥\nउत्पन्नौ शूद्रयोनौ तु भवतः क्ष्मासुरोत्तमौ ।\nअन्धं वृद्धं च मां मत्वा सुदेष्णा महिषी तव ॥ २,७४.७५ ॥\nप्राहिणोदवमानीय शूद्रीं धात्रेयिकां मम ।\nततः प्रसादयामास पुनस्तमृषिसत्तमम् ॥ २,७४.७६ ॥\nबलिर्भार्यां सुदेष्णा च भर्त्सयामास वै प्रभुः ।\nपुनश्चैनामलङ्कृत्य ऋषये प्रत्यपादयत् ॥ २,७४.७७ ॥\nतां स दीर्घतमा देवीमब्रवीद्यदि मां शुभे ।\nदध्ना लवणमिश्रेण स्वभ्यक्तं नग्नकं तथा ॥ २,७४.७८ ॥\nलेहिष्यस्यजुगुप्सन्ती ह्यापादतलमस्तकम् ।\nततस्त्वं प्राप्स्यसे देवि पुत्रांश्च मनसेप्सितान् ॥ २,७४.७९ ॥\nतस्य सा तद्वचो देवी सर्वं कृतवती तथा ।\nअपानं च समासाद्य जुगुप्संती ह्यवर्जयत् ॥ २,७४.८० ॥\nतमुवाच ततः सर्षिर्यस्ते परिहृतं शुभे ।\nविनापानं कुमारं त्वं जनयिष्यसि पूर्वजम् ॥ २,७४.८१ ॥\nततस्तं दीर्घतमसं सा देवी प्रत्युवाच ह ॥\nनार्हसि त्वं महाभाग पुत्रं दातुं ममेदृशम् ॥ २,७४.८२ ॥\nऋषिरुवाच\nतवापरधो देव्येष नान्यथा भविता तु वै ।\nदेवीदृशं च ते पौत्रमहं दास्यामि सुप्रते ॥ २,७४.८३ ॥\nतस्यापानं विना चैव योग्यभावो भविष्यति ।\nतां स दीर्घतमाश्चैव कुक्षौ स्पृष्ट्वदमब्रवीत् ॥ २,७४.८४ ॥\nप्राशितं दधियत्तेऽद्य ममाङ्गाद्वै शुचिस्मिते ।\nतेन ते पूरितो गर्भः पौर्णमास्यामिवोदधिः ॥ २,७४.८५ ॥\nभविष्यन्ति कुमारास्ते पञ्च देवसुतोपमाः ।\nतेजस्विनः पराक्रान्ता यज्वानो धार्मिकास्तथा ॥ २,७४.८६ ॥\nततोंऽगस्तु सुदेष्णाया ज्येष्ठपुत्रो व्यजायत ।\nवङ्गस्तस्मात्कलिङ्गस्तु पुण्ड्रः सुह्मस्तथैव च ॥ २,७४.८७ ॥\nवंशभाजस्तु पञ्चैते बलेः क्षेत्रेऽभवंस्तदा ।\nइत्येते दीर्घतमसा बलेर्दत्ताः सुताः पुरा ॥ २,७४.८८ ॥\nप्रजा ह्युपहतास्तस्य ब्रह्मणा कारणं प्रति ।\nअपत्यमस्य दारेषु स्वेषु माभून्महात्मनः ॥ २,७४.८९ ॥\nततो मनुष्ययोन्यां वै जनयामास स प्रजाः ।\nसुरभिर्दीर्घत मसमथ प्रीतो वचोऽब्रवीत् ॥ २,७४.९० ॥\nविचार्य यस्माद्गोधर्मं त्वमेवं कृतवानसि ।\nभक्त्या चानन्ययास्मासु मुने प्रीतास्मि तेन ते ॥ २,७४.९१ ॥\nतस्मात्तव तमो दीर्घं निस्तदाम्यद्य पश्य वै ।\nबार्हस्पत्यं च यत्तेऽन्यत्पापं संतिष्ठते तनौ ॥ २,७४.९२ ॥\nजरामृत्युभयं चैव ह्याघ्राय प्रणुदामि ते ।\nआघ्रातमात्रोऽसा पश्यत्सद्यस्तमसि नाशिते ॥ २,७४.९३ ॥\nआयुष्मांश्च युवा चैव चक्षुष्मांश्च ततोऽभवत् ।\nगवा हृततमाः सोऽथ गौतमः समपद्यत ॥ २,७४.९४ ॥\nकक्षीवांस्तु ततो गत्वा सह पित्रा गिरिव्रजम् ।\nयथोद्दिष्टं हि पित्राथ चचार विपुलं तपः ॥ २,७४.९५ ॥\nततः कालेन महता तपसा भावितः स वै ।\nविधूय सानुजो दोषान्ब्राह्मण्यं प्राप्तवान्प्रभुः ॥ २,७४.९६ ॥\nततोऽब्रवीत्पिता त्वेनं पुत्रवानस्म्यहं प्रभो ।\nसुपुत्रेण त्वया तात कृतार्थश्च यशस्विना ॥ २,७४.९७ ॥\nयुक्तात्मानं ततः सोऽथ प्राप्तवान्ब्रह्मणः क्षयम् ।\nब्राह्मण्यं प्राप्य कक्षीवान्सहस्रमसृजत्सुतान् ॥ २,७४.९८ ॥\nकूष्माण्डा गौतमास्ते वै स्मृताः कक्षीवतः सुताः ।\nइत्येष दीर्घतमसो बलेर्वैरोचनस्य वै ॥ २,७४.९९ ॥\nसमागमः समाख्यातः संतानश्चोभयोस्तथा ।\nबलिस्तानभिषिच्येह पञ्च पुत्रानकल्मषान् ॥ २,७४.१०० ॥\nकृतार्थः सोऽपि योगात्मा योगमाश्रित्य च प्रभुः ।\nअदृश्यः सर्वभूतानां कालाकाक्षी चरत्युत ॥ २,७४.१०१ ॥\nतत्राङ्गस्य तु राजर्षे राजासीद्दधिवाहनः ।\nसोऽपराधात्सुदेष्णाया अनपानोऽभवन्नृपः ॥ २,७४.१०२ ॥\nअनपानस्य पुत्रस्तु राजा दिविरथः स्मृतः ।\nपुत्रो दिविरथस्यासीद्विद्वान्धर्मरथो नृपः ॥ २,७४.१०३ ॥\nएते एक्ष्वाकवः प्रोक्ता भवितारः कलौ युगे ।\nबृहद्बलान्वये जाता महावीर्यपराक्रमाः ॥ २,७४.१०४ ॥\nशूराश्च कृतविद्याश्च सत्यसंधा जितेन्द्रियाः ।\nअत्रानुवंशश्लोकोऽयं भविष्यज्ज्ञैरुदाहृतः ॥ २,७४.१०५ ॥\nइक्ष्वाकूणामयं वंशः सुमित्रान्तो भविष्यति ।\nसुमित्रं प्राप्य राजानं संस्थां प्राप्स्यति वै कलौ ॥ २,७४.१०६ ॥\nइत्येतन्मानवं क्षत्रमैलं च समुदात्दृतम् ।\nअत ऊर्ध्वं प्रवक्ष्यामि मगधो यो बृहद्रथः ॥ २,७४.१०७ ॥\nजरासंधस्य ये वंशे सहदेवान्वये नृपाः ।\nअतीता वर्त्तमानाश्च भविष्याश्च तथा पुनः ॥ २,७४.१०८ ॥\nप्राधान्यतः प्रवक्ष्यामि गदतो मे निबोधत ।\nसंग्रामे भारते तस्मिन्सहदेवो निपातितः ॥ २,७४.१०९ ॥\nसोमापिस्तस्य तनयो राजर्षिः स गिरिव्रजे ।\nपञ्चाशतं तथाष्टौ च समा राज्यमकारयत् ॥ २,७४.११० ॥\nश्रुतश्रवाः सप्तषष्टिः समास्तस्य सुतोऽभवत् ।\nअयुतायुस्तु षड्विंशद्राज्यं वर्षाण्यकारयत् ॥ २,७४.१११ ॥\nसमाः शतं निरामित्रो महीं भुक्त्वा दिवं गतः ।\nपञ्चाशतं समाः षट्च सुक्षत्रः प्राप्तवान्महीम् ॥ २,७४.११२ ॥\nत्रयोविंशद्बृहत्कर्मा राज्यं वर्षाण्यकारयत् ।\nसेनाजित्सांप्रतं चापि एता वै भोक्ष्यते समाः ॥ २,७४.११३ ॥\nश्रुतञ्जयस्तु वर्षाणि चत्वारिंशद्भविष्यति ।\nरिपुञ्जयो महाबाहुर्महाबुद्धिपराक्रमः ॥ २,७४.११४ ॥\nपञ्जत्रिंशत्तु वर्षाणि महीं पालयिता नृपः ।\nअष्टपञ्जाशतं जाब्दान्राज्ये स्थास्यति वै शुचिः ॥ २,७४.११५ ॥\nअष्टाविंशत्समाः पूर्णाः क्षेमो राजा भविष्यति ।\nसुव्रतस्तु चतुःषष्टिं राज्यं प्राप्स्यति वीर्यवान् ॥ २,७४.११६ ॥\nपञ्च वर्षाणि पूर्णानि धर्मनेत्रो भविष्यति ।\nभोक्ष्यते नृपतिश्चेमा अष्टपञ्चाशतं समाः ॥ २,७४.११७ ॥\nअष्टत्रिंशत्समाराष्ट्रं सुश्रमस्य भविष्यति ।\nचत्वारिंशद्दशाष्टौ च दृढसेनो भविष्यति ॥ २,७४.११८ ॥\nत्रयस्त्रिंशत्तु वर्षाणि सुमतिः प्राप्स्यते ततः ।\nचत्वारिंशत्समा राजा सुनेत्रो भोक्ष्यते ततः ॥ २,७४.११९ ॥\nसत्यजित्पृथिवी राष्ट्रं त्र्यशीतिं भोक्ष्यते समाः ।\nप्राप्येमं विश्वाजिच्चापि पञ्चविंशद्भविष्यति ॥ २,७४.१२० ॥\nअरिञ्जयस्तु वर्षाणां पञ्चाशत्प्राप्यते महीम् ।\nद्वाविंशच्च नृपा ह्येते भवितारो बृहद्रथाः ॥ २,७४.१२१ ॥\nपूर्मं वर्षसहस्रं वै तेषां राज्यं भविष्यति ।\nबृहद्रथेष्वतीतेषु वीरहन्तृष्ववर्त्तिषु ॥ २,७४.१२२ ॥\nशुनकः स्वामिनं हत्वा पुत्रं समभिषेक्ष्यति ।\nमिषतां क्षत्रियाणां हि प्रद्योतिं नृपतिं बलात् ॥ २,७४.१२३ ॥\nस वै प्रणतसामन्तो भविष्येण प्रवर्त्तितः ।\nत्रयोविंशत्समा राजा भविता स नरोत्तमः ॥ २,७४.१२४ ॥\nचतुर्विंशत्समा राजा पालको भविता ततः ।\nविशाखयूपो भविता नृपः पञ्चाशतं समाः ॥ २,७४.१२५ ॥\nएकविंशत्समा राज्य मजकस्य भविष्यति ।\nभविष्यति समा विंशत्तत्सुतो नन्दिवर्द्धनः ॥ २,७४.१२६ ॥\nअष्टत्रिंशच्छतं भाव्याः प्राद्योताः पञ्च ते नृपाः ।\nहत्वा तेषां यशः कृत्स्नं शिशुनागो भविष्यति ॥ २,७४.१२७ ॥\nवाराणस्यां सुतस्तस्य संयास्यति गिरिव्रजम् ।\nशिशुनागश्च वर्षाणि चत्वारिंशद्भविष्यति ॥ २,७४.१२८ ॥\nकाकवर्णः सुतस्तस्य पट्त्रिंशच्च भविष्यति ।\nततस्तु विंशतिं राजा क्षेमधर्मा भवष्यति ॥ २,७४.१२९ ॥\nचत्वारिंशत्समा राष्ट्रं क्षत्रौजाः प्राप्स्यते ततः ।\nअष्टत्रिंशत्समा राजाविधिसारो भविष्यति ॥ २,७४.१३० ॥\nअजातशत्रुर्भविता पञ्चविंशत्समा नृपः ।\nपञ्चत्रिंशत्समा राजा दर्भकस्तु भविष्यति ॥ २,७४.१३१ ॥\nउदयी भविता तस्मात्त्रयस्त्रिंशत्समा नृपः ।\nस वै पुरवरं राजा वृथिव्यां कुसुमाह्वयम् ॥ २,७४.१३२ ॥\nगगाया दक्षिणे कूले चतुर्थेऽह्नि कारिष्यति ।\nचत्वारिशत्समा भाव्यो राजा वै नन्दिवर्द्धनः ॥ २,७४.१३३ ॥\nचत्वारिशत्त्रयश्चैव सहानन्दिर्भविष्यति ।\nभविष्यन्ति च वर्षाणि षष्ट्युत्तरशतत्रयम् ॥ २,७४.१३४ ॥\nशिशुनागा दशैवैते राजानः क्षत्रबन्धवः ।\nएतैः सार्द्धं भविष्यन्ति तावत्कालं नृपाः परे ॥ २,७४.१३५ ॥\nएक्ष्वाकवश्चतुर्विंशत्पञ्चालाः पञ्चविंशतिः ।\nकालकास्तु चतुर्विंशच्चतुर्विंशत्तु हैहयाः ॥ २,७४.१३६ ॥\nद्वात्रिंशदेकलिङ्गास्तु पञ्चविंशत्तथा शकाः ।\nकुरवश्चापि षट्त्रिंशदष्टाविंशति मैथिलाः ॥ २,७४.१३७ ॥\nशूरसेनास्त्रयोविंशद्वीतिहोत्राश्च विंशतिः ।\nतुल्यकालं भविष्यन्ति सर्वं एव महीक्षितः ॥ २,७४.१३८ ॥\nमहानन्दिसुतश्चापि शूद्रायाः कालसंवृतः ।\nउत्पत्स्यते महा पद्मः सर्वक्षत्रान्तकृन्नृपः ॥ २,७४.१३९ ॥\nततः प्रभृति राजानो भविष्यः शूद्रयोनयः ।\nएकराट्स महापद्म एकच्चत्रो भविष्यति ॥ २,७४.१४० ॥\nअष्टाशीति तु वर्षाणि पृथिवीं पालयिष्यति ।\nसर्वक्षत्रं समुद्धृत्य भाविनोर्ऽथस्य वै बलात् ॥ २,७४.१४१ ॥\nतत्पश्चात्तत्सुता ह्यष्टौ समाद्वादश ते नृपाः ।\nमहापद्मस्य पर्याये भविष्यन्ति नृपाः क्रमात् ॥ २,७४.१४२ ॥\nउद्धरिष्यति तान्सर्वान्कौटिल्यो वै द्विजर्षभः ।\nभुक्त्वा महीं वर्षशतं नरेद्रः स भविष्यति ॥ २,७४.१४३ ॥\nचन्द्रगुप्तं नृपं राज्ये कौटिल्यः स्थापयिष्यति ।\nचतुर्विंशत्समा राजा चन्द्रगुप्तो भविष्यति ॥ २,७४.१४४ ॥\nभविता भद्रसारस्तु पञ्चविंशत्समा नृपः ।\nषट्त्रिंशत्तु समा राजा अशोकानां च तृप्तिदः ॥ २,७४.१४५ ॥\nतस्य पुत्रः कुलालस्तु वर्षाण्यष्टौ भविष्यति ।\nकुशालसूनुरष्टौ च भोक्ता वै बन्धुपालितः ॥ २,७४.१४६ ॥\nबन्धुपालितदायादो भविता चेन्द्रपालितः ।\nभविता सप्त वर्षाणि देववर्मा नराधिपः ॥ २,७४.१४७ ॥\nराजा शतधनुश्चापि तस्य पुत्रो भविष्यति ।\nबृहद्रथश्च वर्षाणि सप्त वै भविता नृपः ॥ २,७४.१४८ ॥\nइत्येते नव मौर्या वै भोक्ष्यन्ति च वसुंधराम् ।\nसप्तत्रिंशच्छतं पूर्णं तेभ्यः शुङ्गो गमिष्यति ॥ २,७४.१४९ ॥\nपुष्पमित्रस्तु सेनानीरुद्धृत्यतु बृहद्रथम् ।\nकारयिष्यति वै राज्यं समाः षष्टिं स चैव तु ॥ २,७४.१५० ॥\nअग्निमित्रो नृपश्चाष्टौ भविष्यति समा नृपः ।\nभविता चापि सुज्येष्टः सप्त वर्षाणि वै ततः ॥ २,७४.१५१ ॥\nवसुमित्रस्ततो भाव्यो दशवर्षाणि पार्थिवः ।\nततो भद्रः समे द्वे तु भविष्यति नृपश्च वै ॥ २,७४.१५२ ॥\nभविष्यति समास्तस्मात्तिस्र एव पुलिन्दकः ।\nराजा घोषस्ततश्चापि वर्षाणि भविता त्रयः ॥ २,७४.१५३ ॥\nसप्त वै वज्र मित्रंस्तु समा राजा ततः पुनः ।\nद्वात्रिंशद्भविता वापि समा भागवतो नृपः ॥ २,७४.१५४ ॥\nभविष्यति सुतस्तस्य देवभूमिः समा दश ।\nदशैते शुङ्गराजानो भोक्ष्यन्तीमां वसुंधराम् ॥ २,७४.१५५ ॥\nशतं पूर्मं दश द्वे च तेभ्यः कण्वं गमिष्यति ।\nअमात्यो वसुदेवस्तु बाल्याद्व्यसनिनं नृपम् ॥ २,७४.१५६ ॥\nदेवभूमिं ततो हत्वा शुङ्गेषु भविता नृपः ।\nभविष्यति समा राजा पञ्च कण्वायनस्तु सः ॥ २,७४.१५७ ॥\nभूमिमित्रः सुतस्तस्य चतुर्विंशद्भविष्यति ।\nभविता द्वादश समास्तस्मान्नारायणो नृपः ॥ २,७४.१५८ ॥\nसुशर्मा तत्सुतश्चापि भविष्यति चतुःसमाः ।\nकण्वायनास्तु चत्वारश्चत्वारिंशच्च पञ्च च ॥ २,७४.१५९ ॥\nसमा भोक्ष्यन्ति वृथिवीं पुनरन्ध्रान्गमिष्यति ।\nकण्वायनमथोद्धृत्य सुशर्माणं प्रसह्य तम् ॥ २,७४.१६० ॥\nसिंधुको ह्यन्ध्रजातीयः प्राप्स्यतीमां वसुंधराम् ।\nत्रयोविंशत्समा राजा सिंधुको भविता त्वथ ॥ २,७४.१६१ ॥\nकृष्णो भ्रातास्य वर्षाणि सोऽस्माद्दश भविष्यति ।\nश्रीशान्तकर्णिर्भविता तस्य पुत्रस्तु वै महान् ॥ २,७४.१६२ ॥\nपञ्चाशत्तु समाः षट्च शान्तकर्णिर्भविष्यति ।\nआपोलवोद्वादश वै तस्य पुत्रो भविष्यति ॥ २,७४.१६३ ॥\nचतुर्विंशत्तु वर्षाणि पटुमांश्च भविष्यति ।\nभवितानिष्टकर्मा तु वर्षाणां पञ्चविंशतिम् ॥ २,७४.१६४ ॥\nततः संवत्सरं पूर्णं हालो राजा भविष्यति ।\nपञ्चपत्तल्लको नाम भविष्यति महाबलः ॥ २,७४.१६५ ॥\nभाव्यःपुरीषभीरुस्तु समाः सोऽप्येकविंशतिम् ।\nशातकर्णिर्वर्षमेकं भविष्यति नराधिपः ॥ २,७४.१६६ ॥\nअष्टविंशतिवर्षाणि शिवस्वातिर्भविष्यति ।\nराजा च गौतमी पुत्र एकविंशत्समा नृपः ॥ २,७४.१६७ ॥\nएकोनविंशति राजा यज्ञः श्रीशातकर्ण्यथ ।\nषडेव भविता त्समाद्विजयस्तु समानृपः ॥ २,७४.१६८ ॥\nदेडश्रीशातकर्णी च तस्य पुत्रः समास्त्रयः ।\nपुलोमारिः समाः सप्त ततश्चैषां भविष्यति ॥ २,७४.१६९ ॥\nइत्येते वै नृपास्त्रिंशदन्ध्रा भोक्ष्यन्ति वै महीम् ।\nसमाः शतानि चत्वारि पञ्चाशत्षट्तथैव च ॥ २,७४.१७० ॥\nअन्ध्राणां संस्थिताः पञ्च तेषां वंश्याश्च ये पुनः ।\nसप्तैव तु भविष्यन्ति दशाभीरास्ततो नृपाः ॥ २,७४.१७१ ॥\nसप्त गर्दभिनश्चापि ततोऽथ दश वै शकाः ।\nयवनाष्टौ भविष्यन्ति तुषारास्तु चतुर्दश ॥ २,७४.१७२ ॥\nत्रयोदश गुरुण्डाश्च मौना ह्येकादशैव तु ।\nअन्ध्रा भोक्ष्यन्ति वसुधां शते द्वे च शतञ्च वै ॥ २,७४.१७३ ॥\nसप्तषष्टिं च वर्षाणि दशाभीरास्ततो नृपाः ।\nसप्त गर्दभिनश्चैव भोक्ष्यन्तीमां द्विसप्ततिम् ॥ २,७४.१७४ ॥\nशतानि त्रीण्यशीतिं च भोक्ष्यन्ति वसुधां शकाः ।\nआशीती द्वे च वर्षाणि भोक्तारो यवना महीम् ॥ २,७४.१७५ ॥\nपञ्चवर्षशतानीह तुषाराणां मही स्मृता ।\nशतान्यर्द्धचतुर्थानि भवितारस्त्रयोदश ॥ २,७४.१७६ ॥\nगुरुण्डा वृषलैः सार्द्धं भोक्ष्यन्ते म्लेच्छजातयः ।\nशतानि त्रीणि भोक्ष्यन्ते मौना एकादशैव तु ॥ २,७४.१७७ ॥\nतेषु च्छिन्नेषु कालेन ततः किलकिलो नृपः ।\nततः किलकिलेभ्यश्च विन्ध्यशक्तिर्भविष्यति ॥ २,७४.१७८ ॥\nसमाः षण्णवतिं चैव पृथिवीं तु समेष्यति ।\nनृपान्वैदिशकांश्चाथ भविष्यांस्तु निबोधत ॥ २,७४.१७९ ॥\nशेषस्य नागराजस्य पुत्रः सुर पुरञ्जयः ।\nभोगी भविष्यते राजा नृपो नागकुलोद्वहः ॥ २,७४.१८० ॥\nसदाचन्द्रस्तु चन्द्राशुर्द्वितीयो नखवांस्तथा ।\nधनधर्मा ततश्चापि चतुर्थो वंशजः स्मृतः ॥ २,७४.१८१ ॥\nभूतिनन्दस्ततश्चापि वैदिशे तु भविष्यति ।\nतस्य भ्राता यवीयांस्तु नाम्ना नन्दियशाः किल ॥ २,७४.१८२ ॥\nतस्यान्वयो भविष्यन्ति राजानस्ते त्रयस्तु वै ।\nदैहित्रः शिशिको नाम पूरिकायां नृपोऽभवत् ॥ २,७४.१८३ ॥\nविन्ध्यशक्तिसुतश्चापि प्रवीरो नाम वीर्यवान् ।\nभोक्ष्यते च समाः षष्टिं पुरीं काञ्चनकां च वै ॥ २,७४.१८४ ॥\nयक्ष्यते वाजपेयैश्च समाप्तवरदक्षिणैः ।\nतस्य पुत्रास्तु चत्वारो भविष्यन्ति नराधिपाः ॥ २,७४.१८५ ॥\nविन्ध्यकानां कुलानां ते नृपा वैवाहिकास्त्रयः ।\nसुप्रतीको गभीरश्च समा भोक्ष्यति विंशतिम् ॥ २,७४.१८६ ॥\nशङ्कमानोऽभवद्राजा महिषीणां महीपतिः ।\nपुष्पमित्रा भविष्यन्ति षट्स्त्रिमित्रास्त्रयोदश ॥ २,७४.१८७ ॥\nमेकलायां नृपाः सप्त भविष्यन्ति च सप्ततिः ।\nकोमलायां तु राजानो भविष्यन्ति महाबलाः ॥ २,७४.१८८ ॥\nमेघा इति समाख्याता बुद्धिमन्तो नवैव तु ।\nनैषधाः पार्थिवाः सर्वे भविष्यन्त्यामनुक्षयात् ॥ २,७४.१८९ ॥\nनलवंशप्रसूतास्ते वीर्यवन्तो महाबलाः ।\nमगधानां महावीर्यो विश्वस्फाणिर्भविष्यति ॥ २,७४.१९० ॥\nउत्साद्य पार्थिवान्सर्वान्सोऽन्यान्वर्णान्करिष्यति ।\nकैवर्त्तान्मद्रकांश्चेव पुलिन्दान्ब्राह्मणांस्तथा ॥ २,७४.१९१ ॥\nस्थापयिष्यन्ति गजानो नानादेशेषु ते जनान् ।\nविश्वस्फाणिर्महासत्त्वो युद्धे विष्णुसमप्रभः ॥ २,७४.१९२ ॥\nविश्वस्फाणिर्नरपतिः क्लीबाकृतिरिवोच्यते ।\nउत्सादयित्वा क्षत्रं तु क्षत्रमन्यत्करिष्यति ॥ २,७४.१९३ ॥\nनव नागास्तु भोक्ष्यति पुरीं चंपावतीं नृपाः ।\nमथुरां च पुरा रम्यां नागा भोक्ष्यन्ति सप्त वै ॥ २,७४.१९४ ॥\nअनुगङ्गाप्रयागं च साकेतं मगधांस्तथा ।\nएताञ्जनपदान्सर्वान्भोक्ष्यन्ते सप्तवंशजाः ॥ २,७४.१९५ ॥\nनैष धान्य दुकांश्चैव शैशीतान् कालतोयकान् ।\nएताञ्जनपदान्सर्वान्भोक्ष्यन्ते मणिधान्यजान् ॥ २,७४.१९६ ॥\nकोशलांश्चान्ध्रपैण्ड्रांश्च ताम्रलिप्तान्ससागरान् ।\nचंपां चैव पुरीं रम्यां भोक्ष्यन्ते देवरक्षिताः ॥ २,७४.१९७ ॥\nकलिङ्गा महिषाश्चैव महेन्द्रनिलयाश्च ये ।\nएताञ्जनपदान्सर्वान् पालयिष्यति वै गुहः ॥ २,७४.१९८ ॥\nस्त्रीराष्ट्रभोजकांश्चैव भोक्ष्यते कनकाह्वयः ।\nतुल्यकालं भविष्यन्ति सर्वे ह्यते महीक्षितः ॥ २,७४.१९९ ॥\nअल्पप्रसादा ह्यनृता महाक्रोधा ह्यधार्मिकाः ।\nभविष्यन्तीह यवना धर्मतः कामतोर्ऽथतः ॥ २,७४.२०० ॥\nनैव मूर्द्धाभिषिक्तास्ते भविष्यन्ति नराधिपाः ।\nयुगदोषदुराचारा भविष्यन्ति नृपास्तु ते ॥ २,७४.२०१ ॥\nभविष्यन्तीह पयाये कालेन वृथिवीक्षितः ।\nविहीनास्तु भविष्यन्ति धर्मतः काम तोर्ऽथतः ॥ २,७४.२०२ ॥\nतैर्विमिश्रा जनपदा म्लेच्छाचाराश्च सर्वशः ।\nविपर्ययेण वर्तन्ते नाशायिष्यन्ति वै प्रजाः ॥ २,७४.२०३ ॥\nलुब्धा अनृतवाचश्च भवितारस्तदा नृपाः ।\nतेषां वर्त्तति पर्याये बहुस्त्रीके युगे तदा ॥ २,७४.२०४ ॥\nलवाल्लवं भ्रश्यमाना आयुरूपबलश्रुतैः ।\nतथा गतासु वै काष्ठं प्रजासु जगतीश्वराः ॥ २,७४.२०५ ॥\nराजानः संप्रणश्यति कालेनोपहतास्तदा ।\nकल्किना व्याहताः सर्वे म्लेच्छा यास्यन्ति संक्षयम् ॥ २,७४.२०६ ॥\nअधार्मिकाश्च येऽत्यर्थं पाखण्डाश्चैव सर्वशः ।\nप्रनष्टे नृपशब्दे च संध्याशिष्टे कलौ युगे ॥ २,७४.२०७ ॥\nकिञ्चिच्छिष्टाः प्रजास्ता वै धर्मे नष्टे परिग्रहाः ।\nअसाधना हतस्वाश्च व्याधिशोकनिपीडिताः ॥ २,७४.२०८ ॥\nअनावृष्टिहताश्चैव परस्परवधेन च ॥ २,७४.२०९ ॥\nअनाधाराः परित्रस्ता वार्तामुत्सृज्य दुःखिताः ।\nत्यक्त्वा पुराणि ग्रामांश्च भविष्यन्ति वनौकसः ॥ २,७४.२१० ॥\nएवंरूपेषु नष्टेषु प्रजास्त्यक्त्वा गृहाणि तु ।\nनष्टे स्नेहे दुरापन्ना भ्रष्टस्नेहाः सुहृज्जनः ॥ २,७४.२११ ॥\nवर्णाश्रमपरिभ्रष्टाः संकरं घोरमास्थिताः ।\nसरित्पर्वतसेविन्यो भविष्यन्ति प्रजास्तदा ॥ २,७४.२१२ ॥\nसरितः सागरानूपान्सेवन्ते पर्वतानथ ।\nअङ्गान्कलिङ्गान्वङ्गांश्च काश्मीरान्काशिकोशलान् ॥ २,७४.२१३ ॥\nऋषिकान्तागिरिद्रोणीः संश्रयिष्यन्ति मानवाः ।\nकृत्स्नं हिमवतः पृष्ठं कूलं च लवणांभसः ॥ २,७४.२१४ ॥\nअरण्यमभिपत्स्यन्ते आर्या म्लेच्छजनैः सह ।\nमृगैर्मीनैर्विहङ्गैश्च श्वापदैश्चेक्षुभिस्तथा ॥ २,७४.२१५ ॥\nमधुशाकफलैर्मूलैर्वर्तयिष्यन्ति मानवाः ।\nचीरं पर्णं च विविधं वल्कलान्यजिनानि च ॥ २,७४.२१६ ॥\nस्वयं कृत्वा पिधास्यन्ति यथा मुनिजनस्तथा ।\nबीजान्नानि तथा निम्नेष्वी हन्तः काष्ठशङ्कुभिः ॥ २,७४.२१७ ॥\nअजैडकं खरोष्ट्रं च पालयिष्यन्ति यत्नतः ।\nनदीर्वत्स्यन्ति तोयार्थे नूनमाश्रित्य मानवाः ॥ २,७४.२१८ ॥\nपार्थिवा व्यवहारेण विबाधन्ते परस्परम् ।\nबहुमन्याः प्रजाहीनाः शौचाचारविवर्जिताः ॥ २,७४.२१९ ॥\nएवं भविष्यन्ति नरास्तदाधर्म व्यवस्थिताः ।\nहीनान्दीनांस्तथाधर्मान्प्रजा समनुवर्त्स्यति ॥ २,७४.२२० ॥\nआयुस्तदा त्रयोविंशन्न कश्चिदतिवर्तते ।\nदुर्बला विषयग्लाना जराया संपरिप्लुताः ॥ २,७४.२२१ ॥\nपत्रमूलफलाहाराश्चीरकृष्णाजिनांबराः ।\nवृत्त्यर्थमभिलिप्स्यन्तश्चरिष्यन्ति वसुंधराम् ॥ २,७४.२२२ ॥\nएतत्कालमनुप्राप्ताः प्रजाः कलियुगान्तके ।\nक्षीणे कलियुगे तस्मिन्दिव्ये वर्षसहस्रके ॥ २,७४.२२३ ॥\nनिःशेषास्तु भविष्यन्ति सार्द्धं कलियुगेन तु ।\nस संध्यांशे तु निःशेषे कृतं वै प्रतिपत्स्यते ॥ २,७४.२२४ ॥\nयदा यन्द्रश्च सूर्यश्च तथा तिष्यबृहस्पती ।\nएकराशौ भविष्यन्ति तदा कृतयुगं भवेत् ॥ २,७४.२२५ ॥\nएष वंशक्रमः कृत्स्नः कीर्तितो वो यथाक्रमम् ।\nअतीता वर्तमानाश्च तथैवानागताश्च ये ॥ २,७४.२२६ ॥\nमहानन्दाभिषेकान्त जन्म यावत्परीक्षितः ।\nएतद्वर्षसहस्रं तु ज्ञेयं पञ्चाशदुत्तरम् ॥ २,७४.२२७ ॥\nप्रमाणं वै तथा वक्तुं महापद्मोत्तरं च यत् ।\nअन्तरं च शतान्यष्टौ षट्त्रिंशच्च समाः स्मृताः ॥ २,७४.२२८ ॥\nएतत्कालान्तर भाव्यमन्ध्रान्ताद्याः प्रकीर्त्तिताः ।\nभविष्यैस्तत्र संख्याताः पुराणज्ञैः श्रुतार्षिभिः ॥ २,७४.२२९ ॥\nसप्तर्षयस्तदा प्राप्ताः पित्र्ये पारीक्षिते शतम् ।\nसप्तविंशैः शतैर्भाव्या अन्ध्राणां तेऽन्वयाः पुनः ॥ २,७४.२३० ॥\nसप्तविंशतिपर्यन्ते कृत्स्ने नक्षत्रमण्डले ।\nसप्तर्षयस्तु तिष्ठन्ति पर्यायेण शतंशतम् ॥ २,७४.२३१ ॥\nसप्तर्षीणां युगं त्वेतद्दिव्यया संख्यया स्मृतम् ।\nमासा दिव्याः स्मृताः षट्च दिव्याब्दाश्चैव सप्त हि ॥ २,७४.२३२ ॥\nतेभ्यः प्रवर्तते कालो दिव्यः सप्तर्षिभिस्तु तैः ।\nसप्तर्षीणां तु यौ पूर्वौ दृश्येते उत्तरादिशि ॥ २,७४.२३३ ॥\nतयोर्मध्ये च नक्षत्रं दृश्यते यत्समं दिवि ।\nतेन सप्तर्षयो युक्ता ज्ञेया व्योम्नि शतं समाः ॥ २,७४.२३४ ॥\nनक्षत्राणामृषीणां च भोगस्यैतन्निदर्शनम् ।\nसप्तर्षयो ह्यथायुक्ताः काले परीक्षिते शतम् ॥ २,७४.२३५ ॥\nअन्ध्रांशे सचतुर्विंशे भविष्यन्ति शतं समाः ।\nइमास्तदा तु प्रकृतीर्व्यापत्स्यन्ते प्रजा भृशम् ॥ २,७४.२३६ ॥\nअनृतोपहताः सर्वा धर्मतः कामतोर्ऽथतः ।\nश्रौतस्मार्त्ते प्रशिथिले धर्मे वर्णाश्रमे तदा ॥ २,७४.२३७ ॥\nसंकरं दुर्बलात्मानः प्रतियास्यन्ति मोहिताः ।\nसंसक्ताश्च भविष्यन्ति शूद्राः सार्द्धं द्विजातिभिः ॥ २,७४.२३८ ॥\nब्राह्मणाः शूद्रयष्टारः शूद्रा वै मन्त्रयोनयः ।\nउपस्थास्यन्ति तान्विप्रांस्तदा दौर्वृत्त्यलिप्सवः ॥ २,७४.२३९ ॥\nलवाल्लवं भ्रश्यमानाः प्रजाः सर्वाः क्रमेण तु ।\nक्षयमेव गमिष्यन्ति क्षीणशेषा युगक्षये ॥ २,७४.२४० ॥\nयस्मिन्कृष्णो दिव्यं यातस्त स्मिन्नेव तदा दिने ।\nप्रतिपन्नः कलियुगस्तस्य संख्यां निबोधत ॥ २,७४.२४१ ॥\nसहस्राणां शतानीह त्रीणि मानुषसंख्यया ।\nषष्टिं चैव सहस्राणि वर्षाणां तूच्यते कलिः ॥ २,७४.२४२ ॥\nदिव्यं वर्षसहस्रं तु तत्संध्यांशे हि कीर्तिते ।\nनिःशेषे च तदा तस्मिन्कृतं वै प्रतिपत्स्यते ॥ २,७४.२४३ ॥\nएलश्चेक्ष्वाकुवंशश्च सह भेदैः प्रकीर्तितौ ।\nइक्ष्वाकोस्तु समृतं क्षत्त्रं सुमित्रान्तं विवस्वतः ॥ २,७४.२४४ ॥\nऐलं क्षत्त्रं क्षेमकान्तं सोम वंशविदो विदुः ।\nएते विवस्वतः पुत्राः कीर्तिताः कीर्त्तिवर्द्धनाः ॥ २,७४.२४५ ॥\nअतीता वर्तमानाश्च तथैवानागताश्च ये ।\nब्राह्मणाः क्षत्त्रिया वैश्यः शूद्राश्चैवात्र ये स्मृताः ॥ २,७४.२४६ ॥\nयुगेयुगे महात्मानः समतीताः सहस्रशः ।\nबहुत्वान्नामधेयानां परिसंख्या कुलेकुले ॥ २,७४.२४७ ॥\nपुनरुक्तिबहुत्वाच्च न मया परिकीर्त्तिता ।\nवैवस्वतंऽतरे ह्यस्मिन्न निमिवंशः समाप्यते ॥ २,७४.२४८ ॥\nएतस्यां तु युगाख्यायां यतः क्षत्त्रं प्रपत्स्यते ।\nतथा हि कथयिष्यामि गदतो मे निबोधत ॥ २,७४.२४९ ॥\nदेवापिः पौरवो राजा ऐक्ष्वाकुश्चैव यो मरुः ।\nमाहायोगबलोपेतौ कलापग्राममास्थितौ ॥ २,७४.२५० ॥\nएतौ क्षत्त्रप्रणेतारौ चतुर्विंशे चतुर्युगे ।\nसुवर्चा नाम पुत्रस्तु इक्ष्वाकोस्तु भविष्यति ॥ २,७४.२५१ ॥\nनवविंशे युगे सोऽथ वंशस्यादिर्भविष्यति ।\nदेवापेश्च सपौलस्तु एलादिर्भविता नृपः ॥ २,७४.२५२ ॥\nक्षत्रप्रवर्त्तकौ ह्येतौ भविष्येते चतुर्युगे ।\nएवं सर्वत्र विज्ञेयं संतानार्थे तु लत्रणम् ॥ २,७४.२५३ ॥\nक्षीणे कलियुगे तस्मिन्भविष्ये त कृते युगे ।\nसप्तर्षिभिस्तु तैः सार्द्धमाद्ये त्रेतायुगे पुनः ॥ २,७४.२५४ ॥\nगोत्राणां क्षत्रियाणां च भविष्येते प्रवर्त्तकौ ।\nद्वापरांशेन तिष्ठन्ति क्षत्रिया ऋषिभिः सह ॥ २,७४.२५५ ॥\nभविष्ये तु ततः सर्गे काले कृतयुगे पुनः ।\nबीजार्थं ते भविष्यन्ति ब्रह्मक्षत्रस्य वै पुनः ॥ २,७४.२५६ ॥\nएवमेव तु सर्वेषु तिष्ठन्तीहासुरेषु वै ।\nसप्तर्षयो नृपैः सार्द्धं संतानार्थं युगेयुगे ॥ २,७४.२५७ ॥\nक्षत्रस्यैव समुच्छेदसंबन्धो वै द्विजैः स्मृतः ।\nमन्वन्तराणां सप्तानां संतानश्च श्रुतश्च ते ॥ २,७४.२५८ ॥\nपरस्पराद्युगानां च ब्रह्मक्षत्रस्य चोद्भवः ।\nयथा प्रवृत्तिस्तेषां वै प्रवृत्तानां तथा क्षयः ॥ २,७४.२५९ ॥\nसप्तर्षयो विदुस्तेषां दीर्घायुष्ट्वाद्भवाभवौ ।\nएतेन क्रमयोगेन ऐलेक्ष्वाक्वन्वया द्विजाः ॥ २,७४.२६० ॥\nउत्पद्यमानास्त्रेतायां क्षीयमाणाः कलौ पुनः ।\nअनुयान्ति युगाख्यां तु यावन्मन्वन्तरक्षयः ॥ २,७४.२६१ ॥\nजामदग्न्येन रामेण क्षत्रे निरवशेषिते ।\nकृतेयं संकुला सर्वा क्षत्रियैर्वसुधाधिपैः ॥ २,७४.२६२ ॥\nद्विपंशकारणञ्चैव कीर्तयिष्ये निबोधत ।\nऐलस्येक्ष्वाकुनन्दस्य प्रकृतिः परिवर्त्तते ॥ २,७४.२६३ ॥\nराजानः श्रेणिबद्धास्तु तथान्ये क्षत्रिया नृपाः ।\nएलवंशस्य ये ख्यातास्तथैवेक्ष्वाकवो नृपाः ॥ २,७४.२६४ ॥\nतेषामेकशतं पूर्णं कुलानामभिषेकितम् ।\nतावदेव तु भोजानां विस्तरो द्विगुणः स्मृतः ॥ २,७४.२६५ ॥\nभजते त्र्यंशकं क्षत्त्रं चतुर्थात्त द्यथा दिशम् ।\nतेष्वतीताः समाना ये ब्रुवतस्तान्निबोधत ॥ २,७४.२६६ ॥\nशतं वै प्रतिविन्ध्यानां शतं नागाः सहैहयाः ।\nधृत राष्ट्रश्चैकशतमशीतिर्जनमेजयाः ॥ २,७४.२६७ ॥\nशतं च ब्रह्मदत्तानां शारिणां विरिणां शतम् ।\nततः शतं तु पौलानां श्वेतकाश्य कुशादयः ॥ २,७४.२६८ ॥\nततोऽपरे सहस्रं वै येऽतीताः शशविन्दवः ।\nईजिरे चाश्वमेधैस्ते सर्वे नियुतदक्षिणैः ॥ २,७४.२६९ ॥\nएवं राजर्षयोऽतीता शतशोऽथ सहस्रशः ।\nमनोर्वैवस्वतस्यास्मिन्वर्त्तमानेंऽतरे तु ये ॥ २,७४.२७० ॥\nतेषां निबोधतोत्पन्ना लोके संततयः स्मृताः ॥\nन शक्येविस्तरस्तासां संततीनां परस्परम् ॥ २,७४.२७१ ॥\nतत्पूर्वापरयोगेन वक्तुं वर्षशतैरपि ।\nअष्टाविंशद्युगाख्यास्तु गता वैवस्वतेन्तरे ॥ २,७४.२७२ ॥\nएतै राजर्षिभिः सार्द्धं शष्टायास्ता निबोधत ।\nचत्वारिंशत्त्रयश्चैव भविष्याः सह राजभिः ॥ २,७४.२७३ ॥\nयुगाख्यानाव शिष्टास्तु ततो वैवस्वतक्षयः ।\nएतद्वः कथितं सर्वे समासव्यासयोगतः ॥ २,७४.२७४ ॥\nपुनरुक्तिबहुत्वाच्च न शक्य तु युगैः सह ।\nएते ययातिपुत्राणां पञ्च वंशा विशां हिताः ॥ २,७४.२७५ ॥\nकीर्त्तिताश्च व्यतीता ये ये लोकान्धारयन्त्युत ।\nलभते च वरान्पञ्च दुर्लभा निह लौकिकान् ॥ २,७४.२७६ ॥\nआयुः कीर्त्तिं धनं पुत्रान्स्वर्गं चानन्त्यमश्नुते ।\nधारणाच्छ्रवणाच्चैव पञ्चवंशस्य धीमतः ॥ २,७४.२७७ ॥\nइत्येष वो मया पादस्तृतीयः कथितो द्विजाः ।\nविस्तरेणानुपूर्व्या च किं भूयो वर्णयाम्यहम् ॥ २,७४.२७८ ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे वंशानुवर्णनं नाम चतुःसप्ततितमोऽध्यायः ॥ ७४॥"
  }
]
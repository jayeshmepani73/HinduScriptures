[
  {
    "text": "वशिष्ठ उवाच\nइति पृष्टस्तदा ताभ्यां रामो राजन्कृताञ्जलिः ।\nतयोरकथयत्सर्वमात्मना यदनुष्ठितम् ॥ २,२६.१ ॥"
  },
  {
    "text": "निदेशाद्वै कुलगुरोस्तपश्चरणमात्मनः ।\nशंभोर्निदेशात्तीर्थानामटनं च यथाक्रमम् ॥ २,२६.२ ॥"
  },
  {
    "text": "तदाज्ञयैव दैत्यनां वधं चामरकारणात् ।\nहरप्रसादादत्रापि ह्यकृतव्रणदर्शनम् ॥ २,२६.३ ॥"
  },
  {
    "text": "एतत्सर्वमशेषेण यदन्यच्चात्मना कृतम् ।\nकथयामास तद्रामः पित्रोः संप्रीयमाणयोः ॥ २,२६.४ ॥"
  },
  {
    "text": "तौ च तेनोदितं सर्वं श्रुत्वा तत्कर्म विस्तरम् ।\nहृष्टौ हर्षान्तरं भूयो राजन्नाप्नुवतावुभौ ॥ २,२६.५ ॥"
  },
  {
    "text": "एवं पित्रोर्महाराज शुश्रूषां भृगुपुङ्गवः ।\nप्रकुर्वंस्तद्विधेयात्मा भ्रातॄणां चाविशेषतः ॥ २,२६.६ ॥"
  },
  {
    "text": "एतस्मिन्नेव काले तु कदाचिद्धैहयेश्वरः ।\nइत्येष मृगयां गान्तुं चतुरङ्गबलान्वितः ॥ २,२६.७ ॥"
  },
  {
    "text": "संरज्यमाने गगने बन्धूककुसुमारुणैः ।\nताराजालद्युतिहरैः समन्तादरुणांशुभिः ॥ २,२६.८ ॥"
  },
  {
    "text": "मन्दं वीजति प्रोद्धूतकेतकीवनराजिभिः ।\nप्राभातिके गन्धवहे कुमुदाकरसंस्पृशि ॥ २,२६.९ ॥"
  },
  {
    "text": "वयांसि नर्मदातीरतरुनीडाश्रयेषु च ।\nव्याहरन्स्वाकुला वाचो मनःश्रोत्रसुखावहाः ॥ २,२६.१० ॥"
  },
  {
    "text": "नर्मदातीरतीर्थं तदवतीर्याघहारिणि ।\nतत्तोये मुनिवृन्देषु गृणात्सुब्रह्म शाश्वतम् ॥ २,२६.११ ॥"
  },
  {
    "text": "विधिवत्कृतमैत्रेषु सन्निवृत्य सरित्तटात् ।\nआशमं प्रति गच्छत्सु मुनिमुख्येषु कर्मिषु ॥ २,२६.१२ ॥"
  },
  {
    "text": "प्रत्येकं वीरपत्नीषु व्यग्रासु गृहकर्मसु ।\nहोमार्थं मुनिकल्पाभिर्दुह्यमानासु धेनुषु ॥ २,२६.१३ ॥"
  },
  {
    "text": "स्थाने मुनिकुमारेषु तं दोहं हि नयत्सु च ।\nअग्निहोत्राकुले जाते सर्वभूतसुखावहे ॥ २,२६.१४ ॥"
  },
  {
    "text": "विकसत्सु सरोजेषु गायत्सु भ्रमरेषु च ।\nवाशत्सु नीडान्निष्पत्य पतत्रिषु समन्ततः ॥ २,२६.१५ ॥"
  },
  {
    "text": "अनति व्यग्रमत्तेभतुरङ्गरथगामिनाम् ।\nगात्राल्हादविवर्द्धन्यां वेलायां मन्दवायुना ॥ २,२६.१६ ॥"
  },
  {
    "text": "गच्छत्सु चाश्रमोपान्तं प्रसूनजलहारिषु ।\nस्वाध्या यदक्षैर्बहुभिरजिनांबरधारिभिः ॥ २,२६.१७ ॥"
  },
  {
    "text": "सम्यक्प्रयोज्यमानेषु मन्त्रेषूच्चावचेषु च ।\nप्रैषेषूच्चार्यमाणेषु हूयमानेषु वह्निषु ॥ २,२६.१८ ॥"
  },
  {
    "text": "यथा वन्मन्त्रतन्त्रोक्तक्रियासु विततासु च ।\nज्वलदग्निशिखाकारे तमस्तपनतेजसि ॥ २,२६.१९ ॥"
  },
  {
    "text": "प्रतिहत्य दिशः सर्वा विवृण्वाने च मेदिनीम् ।\nसवितर्युदयं याति नैशे तमसि नश्यति ॥ २,२६.२० ॥"
  },
  {
    "text": "तारकासु विलीनासु काष्ठासु विमलासु च ।\nकृतमैत्रादिको राजा मृगयां हैहयेश्वरः ॥ २,२६.२१ ॥"
  },
  {
    "text": "निर्ययौ नगरात्तस्मात्पुरोहितसमन्वितः ।\nबलैः सर्वैः समुदितैः सवाजिरथकुञ्जरैः ॥ २,२६.२२ ॥"
  },
  {
    "text": "सचिवः सहितः श्रीमान् सवयोभिश्च राजभिः ।\nमहता बलभारेण नमयन्वसुधातलम् ॥ २,२६.२३ ॥"
  },
  {
    "text": "नादयन्रथघोषेण ककुभः सर्वतो नृपः ।\nस्वबलौघपदक्षेपप्रक्षुण्णावनिरेणुभिः ॥ २,२६.२४ ॥"
  },
  {
    "text": "ययौ संच्छादयन्व्योम विमानशतसंकुलम् ।\nसंप्रवश्य वनं घोरं विन्ध्योद्रेर्बलसंचयैः ॥ २,२६.२५ ॥"
  },
  {
    "text": "भृशं विलोलया मास समन्ताद्राजसत्तमः ।\nपरिवार्य वनं तत्तु स राजा निजसैनिकैः ॥ २,२६.२६ ॥"
  },
  {
    "text": "मृगान्नानाविधान्हिंस्रान्निजघान शितैः शरैः ।\nआकर्णकृष्टकोदण्डयोधमुक्तैः शितेषुभिः ॥ २,२६.२७ ॥"
  },
  {
    "text": "निकृत्तगात्राः शार्दूला न्यपतन्भुवि केचन ।\nउदग्रवेगपादातखड्गखण्डितविग्रहाः ॥ २,२६.२८ ॥"
  },
  {
    "text": "वराहयूथपाः केचिद्रुधिरार्द्रा धरामगुः ।\nप्रचण्डशाक्तिकोन्मुक्तशक्तिनिर्भिन्नमस्तकाः ॥ २,२६.२९ ॥"
  },
  {
    "text": "मृगौघाः प्रत्यपद्यन्त पर्वता इव मेदिनीम् ।\nनाराचा विद्धसर्वाङ्गाः सिंहर्क्षशरभादयः ॥ २,२६.३० ॥"
  },
  {
    "text": "वसुधामन्वकीर्यन्त शोणितार्द्राः समन्ततः ।\nएवं सवागुरैः कैश्चित्पतद्भिः पतितैरपि ॥ २,२६.३१ ॥"
  },
  {
    "text": "श्वभिश्चानुद्रुतैः कैश्चिद्धावमानैस्तथा मृगैः ।\nआत्तैर्विक्रोशमानैश्च भीतैः प्राणभयातुरैः ॥ २,२६.३२ ॥"
  },
  {
    "text": "युगापाये यथात्यर्थं वनमाकुलमाबभौ ।\nवराहसिंहशार्दूलश्वाविच्छशकुलानि च ॥ २,२६.३३ ॥"
  },
  {
    "text": "चमरीरुरुगोमायुगवयर्क्षवृकान्बहून् ।\nकृष्णसारान्द्वीपिमृगान्रक्तखड्गमृगानवि ॥ २,२६.३४ ॥"
  },
  {
    "text": "विचित्राङ्गान्मृगानन्यान्न्यङ्कूनपि च सर्वशः ।\nबालान्स्तनन्धयान्यूनः स्थविरान्मिथुनान्गणान् ॥ २,२६.३५ ॥"
  },
  {
    "text": "निजघ्नुर्निशितैः शस्त्रैः शस्त्रवध्यान्हि सैनिकाः ।\nएवं हत्वा मृगान् घोरान्हिंस्रप्रायानशेषतः ॥ २,२६.३६ ॥"
  },
  {
    "text": "श्रमेण महता युक्ता बभूवुर्नृपसैनिकाः ।\nमध्ये दिनकरे प्राप्ते ससैन्यः स तदा नृपः ॥ २,२६.३७ ॥"
  },
  {
    "text": "नर्मदां धर्मसंतप्तः पिपासुरगमच्छनैः ।\nअवतीय ततस्तस्यास्तोये सबलवाहनः ॥ २,२६.३८ ॥"
  },
  {
    "text": "विजागाह शुभे राजा क्षुत्तृष्णापरिपीडितः ।\nस्नात्वा पीत्वा च सलिलं स तस्याः सुखशीतलम् ॥ २,२६.३९ ॥"
  },
  {
    "text": "बिसांकुराणि शुभ्राणि स्वादूनि प्रजघास च ।\nविक्रीड्य तोये सुचिरमुत्तीर्य सबलो नृपः ॥ २,२६.४० ॥"
  },
  {
    "text": "विशश्राम च तत्तीरे तरुखण्डोपमण्डिते ।\nआलंबपाने तिग्मांशौ ससैन्यः सानुगो नृपः ॥ २,२६.४१ ॥"
  },
  {
    "text": "निश्चक्राम पुरं गन्तुं विन्ध्याद्रिवनगह्वरात् ।\nस गच्छन्नेव ददृशे नर्मदा तीरमाश्रितम् ॥ २,२६.४२ ॥"
  },
  {
    "text": "आश्रमं पुण्यशीलस्य जमदग्नेर्महात्मनः ।\nततो निवृत्य सैन्यानि दूरेऽवस्थाप्य पार्थिवः ॥ २,२६.४३ ॥"
  },
  {
    "text": "परिचारैः कतिपथैः सहितोऽयात्तदाशमम् ।\nगत्वा तदाश्रमं रम्यं पुरोहितसमन्वितः ॥ २,२६.४४ ॥"
  },
  {
    "text": "उपेत्य मुनिशार्दूलं ननाम शिरसा नृपः ।\nअभिनं द्याशषा तं वै जमदग्निर्नृपोत्तमम् ॥ २,२६.४५ ॥"
  },
  {
    "text": "पूजयामास विधिवदर्घपाद्यासनादिभिः ।\nसंभावयित्वा तां पूजां विहितां मुनिना तदा ॥ २,२६.४६ ॥"
  },
  {
    "text": "निषसादासने शुभ्र पुरस्तस्य महामुनेः ।\nतमासीनं नृपवरं कुशासनगतो मुनिः ॥ २,२६.४७ ॥"
  },
  {
    "text": "पप्रच्छ कुशलप्रश्नं पुत्रमित्रादिबन्धुषु ।\nसह संकथयंस्तेन राज्ञा मुनिवरोत्तमः ॥ २,२६.४८ ॥"
  },
  {
    "text": "स्थित्वा नातिचिरं कालमातिथ्यार्थं न्यमन्त्रयत् ।\nततः स राजा सुप्रीतो जमदग्नि मभाषत ॥ २,२६.४९ ॥"
  },
  {
    "text": "महर्षे देहि मेऽनुज्ञां गमिष्यामि स्वकं पुरम् ।\nसमग्रवाहनबलो ह्यहं तस्मान्महामुने ॥ २,२६.५० ॥"
  },
  {
    "text": "कर्तु न शक्यमा तिथ्यं त्वया वन्याशिना वने ।\nअथवा त्वं तपःशक्त्या कर्तुमातिथ्यमद्य मे ॥ २,२६.५१ ॥"
  },
  {
    "text": "शक्नोष्यपि पुरीं गन्तुं मामनुज्ञातुर्हसि ।\nअन्यथा चेत्खलैः सैन्यैरत्यर्थं मुनिसत्तम ॥ २,२६.५२ ॥"
  },
  {
    "text": "तपस्विनां भवेत्पीडा नियमक्षयकारिका ।\nवसिष्ठ उवाच\nइत्येवमुक्तः स मुनिस्तं प्राहस्थीयतां क्षणम् ॥ २,२६.५३ ॥"
  },
  {
    "text": "सर्वं संपादयिथ्येऽहमातिथ्यं सानुगस्य ते ।\nइत्युक्त्वाहूय तां दोग्ध्रीमुवाचायं ममातिथिः ॥ २,२६.५४ ॥"
  },
  {
    "text": "उपाग तस्त्वया तस्मात्क्रियतामद्य सत्कृतिः ।\nइत्युक्ता मुनिना दोग्ध्री सातिथेयमशेषतः ।\nदुदोह नृपतेराशु यद्योग्यं मुनिगौरवात् ॥ २,२६.५५ ॥"
  },
  {
    "text": "अथाश्रमं तत्सुरराजसद्मनिकाशमासीद्भृगुपुङ्गवस्य ।\nविभूतिभेदैरविचिन्त्यरुपमनन्यसाध्यं सुरभिप्रभावात् ॥ २,२६.५६ ॥"
  },
  {
    "text": "अनेकरत्नोज्ज्वलचित्रहेमप्रकाशमालापरिवीतमुच्चैः ।\nपूर्णेन्दुशुभ्राभ्रविषक्तशृङ्गैः प्रासादसंघैः परिवीतमन्तः ॥ २,२६.५७ ॥"
  },
  {
    "text": "कांस्यारकूटारसताम्रहेमदुर्वर्णसौधो पलदारुमृद्भिः ।\nपृथग्विमिश्रैर्भवनैरनेकैः सद्भासितं नेत्रमनोभिरामैः ॥ २,२६.५८ ॥"
  },
  {
    "text": "महार्हरत्नोज्ज्वलहेमवेदिकानिष्कूटसोपानकुटीविटङ्ककैः ।\nतुलाकपाटर्गलकुड्यदेहलीनिशान्तशालाजिरशोभितैर्भृशम् ॥ २,२६.५९ ॥"
  },
  {
    "text": "वलभ्यलिन्दाङ्गपाचारुतोरणैरदभ्रपर्यन्तचतुष्किकादिभिः ।\nस्तंभेषु कुड्येषु च दिव्यरत्नविचित्रचित्रैः परिशोभमानैः ॥ २,२६.६० ॥"
  },
  {
    "text": "उच्चावचै रत्नवरैर्विचित्रसुवर्णसिंहासनपीठिकाद्यैः ।\nस भक्ष्यभोज्यादिभि रन्नपानैरुपेतभाण्डोपगतैकदेशैः ॥ २,२६.६१ ॥"
  },
  {
    "text": "गृहैरमर्त्योचितसर्वसंपत्समन्वितैर्नेत्रमनोऽभिरामैः ।\nतस्याश्रमं सन्नगरोपमानं बभौ वधूभिश्चमनोहराभिः ॥ २,२६.६२ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादेर्ऽजुनोपाख्याने षड्विंशतितमोऽध्यायः ॥ २६॥"
  }
]
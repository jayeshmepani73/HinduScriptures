[
  {
    "text": "वसिष्ठ उवाच\nततस्त द्रक्तियोगेन स प्रीतात्मा जगत्पतिः ।\nप्रत्यक्षमगमत्तस्य सर्वैः सह मरुद्गणैः ॥ २,२५.१ ॥"
  },
  {
    "text": "तं दृष्ट्वा देवदेवेशं त्रिनेत्रं चन्द्रशेखरम् ।\nवृषेन्द्रवाहनं शंभुं भूतकोटिसमन्वितम् ॥ २,२५.२ ॥"
  },
  {
    "text": "ससंभ्रमं समुत्थाय हर्षेणाकुललोचनः ।\nप्रणाममकरोद्भक्त्या शर्वाय भुवि भार्गवः ॥ २,२५.३ ॥"
  },
  {
    "text": "उत्थायोत्थाय देवेशं प्रणम्य शिरसासकृत् ।\nकृताञ्जलिपुटो रामस्तुष्टाव च जगत्पतिम् ॥ २,२५.४ ॥"
  },
  {
    "text": "राम उवाच\nनमस्ते देवदेवेश नमस्ते परमेश्वर ।\nनमस्ते जगतो नाथ नमस्ते त्रिपुरान्तक ॥ २,२५.५ ॥"
  },
  {
    "text": "नमस्ते सकलाध्यक्ष नमस्ते भक्तवत्सल ।\nनमस्ते सर्वभूतेश नमस्ते वृषभध्वज ॥ २,२५.६ ॥"
  },
  {
    "text": "नमस्ते सकलाधीश नमस्ते करुणाकर ।\nनमस्ते सकलावास नमस्ते नीललोहित ॥ २,२५.७ ॥"
  },
  {
    "text": "नमः सकलदेवारिगणनाशाय शूलिने ।\nकपालिने नमस्तुभ्यं सर्वलोकैकपालिने ॥ २,२५.८ ॥"
  },
  {
    "text": "श्मशानवासिने नित्यं नमः कैलासवासिने ।\nनमोऽस्तु पाशिने तुभ्यं कालकूटविषाशिने ॥ २,२५.९ ॥"
  },
  {
    "text": "विभवेऽमरवन्द्याय प्रभवे ते स्वयंभुवे ।\nनमोऽखिलजगत्कर्मसाक्षिभूताय शंभवे ॥ २,२५.१० ॥"
  },
  {
    "text": "नमस्त्रिपथ गाफेनभासिगार्द्धन्दुमौलिने ।\nमहाभोगीन्द्रहाराय शिवाय परमात्मने ॥ २,२५.११ ॥"
  },
  {
    "text": "भस्मसंच्छन्नदेहाय नमोर्ऽकाग्नीन्दुचक्षुषे ।\nकपर्दिने नमस्तुभ्यमन्धकासुरमर्द्दिने ॥ २,२५.१२ ॥"
  },
  {
    "text": "त्रिपुरध्वंसिने दक्षयज्ञविध्वंसिने नमः ।\nगिरिजाकुचकाश्मीरविरञ्जितमहोरसे ॥ २,२५.१३ ॥"
  },
  {
    "text": "महादेवाय मह ते नमस्ते कृत्तिवाससे ।\nयोगिध्येयस्वरूपाय शिवायाचिन्त्यतेजसे ॥ २,२५.१४ ॥"
  },
  {
    "text": "स्वभक्तहृदयांभोजकर्णिकामध्यवर्त्तिने ।\nसकलागमसिद्धान्तसाररूपाय ते नमः ॥ २,२५.१५ ॥"
  },
  {
    "text": "नमो निखिलयोगेन्द्रबोधनायामृतात्मने ।\nशङ्करायाखिलव्याप्तमहिम्ने परमात्मने ॥ २,२५.१६ ॥"
  },
  {
    "text": "नमः शर्वाय शान्ताय ब्रह्मणे विश्वरुपिणे ।\nआदिमध्यान्तहीनाय नित्यायाव्यक्तमूर्त्तये ॥ २,२५.१७ ॥"
  },
  {
    "text": "व्यक्ताव्यक्तस्वरूपाय स्थूलसूक्ष्मात्मने नमः ।\nनमो वेदान्तवेद्याय विश्वविज्ञानरूपिणे ॥ २,२५.१८ ॥"
  },
  {
    "text": "नमः सुरासुरश्रेणिमौलिपुष्पार्चिताङ्घ्रये ।\nश्रीकण्ठाय जगद्धात्रे लोककर्त्रे नमोनमः ॥ २,२५.१९ ॥"
  },
  {
    "text": "रजोगुणात्मने तुभ्यं विश्वसृष्टिविधायिने ।\nहिरण्यगर्भरूपाय हराय जगदादये ॥ २,२५.२० ॥"
  },
  {
    "text": "नमो विश्वात्मने लोकस्थितिव्या पारकारिणे ।\nसत्त्वविज्ञानरुपाय पराय प्रत्यगात्मने ॥ २,२५.२१ ॥"
  },
  {
    "text": "तमोगुणविकाराय जगत्संहारकारिणे ।\nक्ल्पान्ते रुद्ररूपाय परापर विदे नमः ॥ २,२५.२२ ॥"
  },
  {
    "text": "अविकाराय नित्याय नमः सदसदात्मने ।\nबुद्धिबुद्धिप्रबोधाय बुद्धीन्द्रियविकारिणे ॥ २,२५.२३ ॥"
  },
  {
    "text": "वस्वादित्यमरुद्भिश्च साध्यरुद्राश्विभेदतः ।\nयन्मायाभिन्नमतयो देवास्तस्मै नमोनमः ॥ २,२५.२४ ॥"
  },
  {
    "text": "अविकारमजं नित्यं सूक्ष्मरूपमनौपमम् ।\nतव यत्तन्न जानन्ति योगिनोऽपि सदामलाः ॥ २,२५.२५ ॥"
  },
  {
    "text": "त्वामविज्ञाय दुर्ज्ञेयं सम्यग्ब्रह्मादयोऽपि हि ।\nसंसरन्ति भवे नूनं न तत्कर्मात्मकाश्चिरम् ॥ २,२५.२६ ॥"
  },
  {
    "text": "यावन्नोपैति चरणौ तवाज्ञानविघातिनः ।\nतावद्भ्रमति संसारे पण्डितोऽचेतनोऽपि वा ॥ २,२५.२७ ॥"
  },
  {
    "text": "स एव दक्षः स कृती स मुनिः स च पण्डितः ।\nभवतश्चरणांभोजे येन बुद्धिः स्थिरीकृता ॥ २,२५.२८ ॥"
  },
  {
    "text": "सुसूक्ष्मत्वेन गहनः सद्भावस्ते त्रयीमयः ।\nविदुषामपि मूढेन स मया ज्ञायते कथम् ॥ २,२५.२९ ॥"
  },
  {
    "text": "अशब्दगोजरत्वेन महिम्नस्तव सांप्रतम् ।\nस्तोतुमप्यनलं सम्यक्त्वा महं जडधीर्यतः ॥ २,२५.३० ॥"
  },
  {
    "text": "तस्मादज्ञानतो वापि मया भक्त्यैव संस्तुतः ।\nप्रीतश्च भव देवेश ननु त्वं भक्तवत्सलः ॥ २,२५.३१ ॥"
  },
  {
    "text": "वसिष्ठ उवाच\nइति स्तुतस्तदा तेन भक्त्या रामेण शङ्करः ।\nमेघगंभीरया वाचा तमुवाच हसन्निव ॥ २,२५.३२ ॥"
  },
  {
    "text": "भगवानुवाच\nरामाहं सुप्रसन्नोऽस्मि शोर्ंयशालितया तव ।\nतपसा मयि भक्त्या च स्तोत्रेण च विशेषतः ॥ २,२५.३३ ॥"
  },
  {
    "text": "वरं वरय तस्मात्त्वं यद्यदिच्छसि चेतसा ।\nतुभ्यं तत्तदशेषेण दास्याम्यहमशेषतः ॥ २,२५.३४ ॥"
  },
  {
    "text": "वसिष्ठ उवाच\nइत्युक्तो देवदेवेन तं प्रणम्य भृगूद्वहः ।\nकृताञ्जलिपुटो भूत्वा राजन्निदमुवाच ह ॥ २,२५.३५ ॥"
  },
  {
    "text": "यदि देव प्रसन्नस्त्वं वारर्हेऽस्मि च यद्यहम् ।\nभवतस्तदभीप्सामि हेतुमस्त्राण्यशेषतः ॥ २,२५.३६ ॥"
  },
  {
    "text": "अस्त्रे शस्त्रे च शास्त्रे च न मत्तोऽभ्यधिको भवेत् ।\nलोकेषु मांरणेजेता न भवेत्त्वत्प्रसादतः ॥ २,२५.३७ ॥"
  },
  {
    "text": "वसिष्ठ उवाच\nतथेत्युक्त्वा ततः शंभुरस्त्रशस्त्राण्यशेषतः ।\nददौ रामाय सुप्रीतः समन्त्राणि क्रमान्नृप ॥ २,२५.३८ ॥"
  },
  {
    "text": "सप्रयोगं ससंहारमस्त्रग्रामं चतुर्विधम् ।\nप्रसादाभिमुखो रामं ग्राहयामास शङ्करः ॥ २,२५.३९ ॥"
  },
  {
    "text": "असंगवेगं शुभ्राश्वं सुध्वजं च रथोत्तमम् ।\nइषुधी चाक्षयशरौ ददौ रामाय शङ्करः ॥ २,२५.४० ॥"
  },
  {
    "text": "अभेद्यमजरं दिव्यं दृढज्यं विजयं धनुः ।\nसर्वशस्त्रसहं चित्रं कवचं च महाधनम् ॥ २,२५.४१ ॥"
  },
  {
    "text": "अजेयत्वं च युद्धेषु शौर्यं चाप्रतिमं भुवि ।\nस्वेच्छया धारणे शाक्तिं प्राणानां च नराधिप ॥ २,२५.४२ ॥"
  },
  {
    "text": "ख्यातिं च बीजमेत्रेण तन्नाम्ना सर्वलौकिकीम् ।\nतपः प्रभावं च महत्प्रददौ भार्गवाय सः ॥ २,२५.४३ ॥"
  },
  {
    "text": "भक्ति चात्मनि रामाय दत्त्वा राजन्यथोचिताम् ।\nसहितः सकलैर्भूतैश्चामरैश्चन्द्रशेखरः ॥ २,२५.४४ ॥"
  },
  {
    "text": "तेनैव वपुषा शंभुः क्षिप्रमन्तरधाद्धरः ।\nकृतकृत्यस्ततो रामो लब्ध्वा सर्वमभीप्सितम् ॥ २,२५.४५ ॥"
  },
  {
    "text": "अदृश्यतां गते शर्वे महोदरमुवाच ह ।\nमहोदर मदर्थे त्वमिदं सर्वमशेषतः ॥ २,२५.४६ ॥"
  },
  {
    "text": "रथचापादिकं तावत्परिरक्षितुमर्हसि ।\nयदा कृत्यं ममैतेन तदानीं त्वं मया स्मृतः ।\nरथचापादिकं सर्वं प्रहिणु त्वं मदन्तिकम् ॥ २,२५.४७ ॥"
  },
  {
    "text": "वसिष्ठ उवाच\nतथेत्युक्त्वा गते तस्मिन्भृगुवर्यो महोदरे ।\nकृतकृत्यो गुरुजनं द्रष्टुं गन्तुमियेष सः ॥ २,२५.४८ ॥"
  },
  {
    "text": "गच्छन्नथ तदासौ तु हिमाद्रिवनगह्वरे ।\nविवेश कन्दरं रामो भाविकर्मप्रचोदितः ॥ २,२५.४९ ॥"
  },
  {
    "text": "स तत्र ददृशे बालं धृतप्राणमनुद्रुतम् ।\nव्याघ्रेण विप्रतनयं रुदन्तं भीतभीतवत् ॥ २,२५.५० ॥"
  },
  {
    "text": "दृष्ट्वानुकंपहृदयस्तत्परित्राणकातरः ।\nतिष्ठतिष्ठेति तं व्याघ्रं वदन्नुच्चैरथान्वयात् ॥ २,२५.५१ ॥"
  },
  {
    "text": "तमनुद्रुत्य वेगेन चिरादिव भृगूद्वहः ।\nआससाद वने घोरं शार्दूलमतिभीषणम् ॥ २,२५.५२ ॥"
  },
  {
    "text": "व्याघ्रेणानुद्रुतः सोऽपि पलायन्वनगह्वरे ।\nनिपपात द्विजसुतस्त्रस्तः प्राणभयातुरः ॥ २,२५.५३ ॥"
  },
  {
    "text": "रामोऽपि क्रोधरक्ताक्षो विप्रपुत्रपरीप्सया ।\nतृणमूलं समादाय कुशास्त्रेणाभ्यमन्त्रयत् ॥ २,२५.५४ ॥"
  },
  {
    "text": "तावत्तरक्षुर्बलवानाद्रवत्पतितं द्विजम् ।\nदृष्ट्वा ननादसुभृशं रोदसी कम्पयन्निव ॥ २,२५.५५ ॥"
  },
  {
    "text": "दग्ध्वा त्वस्त्राग्निना व्याघ्रं प्रहरन्तं नखाङ्कुरैः ।\nअकृतव्रणमेवाशु मोक्षयामास तं द्विजम् ॥ २,२५.५६ ॥"
  },
  {
    "text": "सोऽपि ब्रह्माग्निनिर्दग्धदेहः पाप्मा नभस्तले ।\nगान्धर्वं वपुरास्थाय राममाहेति सादरम् ॥ २,२५.५७ ॥"
  },
  {
    "text": "विप्रशापेन भोपूर्वमहं प्राप्तस्तरक्षुताम् ।\nगच्छामि मोचितः शापात्त्वयाहमधुना दिवम् ॥ २,२५.५८ ॥"
  },
  {
    "text": "इत्युक्त्वा तु गते तस्मिन्रामो वेगेन विस्मितः ।\nपतितं द्विजपुत्रं तं कृपया व्यवपद्यत ॥ २,२५.५९ ॥"
  },
  {
    "text": "माभैरेवं वदन्वाणीमारादेव द्विजात्मजम् ।\nपरमृशत्तदङ्गानि शनैरुज्जीवयन्नृप ॥ २,२५.६० ॥"
  },
  {
    "text": "रामेणोत्थापितश्चैवं स तदोन्मील्य लोचने ।\nविलोकयन्ददर्शाग्रे भृगुश्रेष्ठमवस्थितम् ॥ २,२५.६१ ॥"
  },
  {
    "text": "भस्मीकृतं च शार्दूलं दृष्टवा विस्मयमागतः ।\nगतभीराह कस्त्वं भोः कथं वेह समागतः ॥ २,२५.६२ ॥"
  },
  {
    "text": "केन वायं निहन्तुं मामुद्यतो भस्मसात्कृतः ।\nतरक्षुर्भीषणाकारः साक्षान्मृत्युरिवापरः ॥ २,२५.६३ ॥"
  },
  {
    "text": "भयसंमूढमनमो ममाद्यापि महामते ।\nहतेऽपि तस्मिन्नखिला भान्ति वै तन्मया दिशः ॥ २,२५.६४ ॥"
  },
  {
    "text": "त्वामेव मन्ये सकलं पिता माता सुत्दृद्गुरू ।\nपरमापदमापन्नं त्वं मां समुपजीवयन् ॥ २,२५.६५ ॥"
  },
  {
    "text": "आसीन्मुनिवरः कश्चिच्छान्तो नाम महातपाः ।\nपुत्रस्तस्यास्मि तीर्थार्थी शालग्राममयासिषम् ॥ २,२५.६६ ॥"
  },
  {
    "text": "तस्मात्संप्रस्थितश्शैलं दिदृक्षुर्गन्धमादनम् ।\nनानामुनिगणैर्जुष्टं पुण्यं बदरिकाश्रमम् ॥ २,२५.६७ ॥"
  },
  {
    "text": "गन्तुकामोऽपहायाहं पन्थानं तु हिमाचले ।\nप्रविशन्गहनं रम्यं प्रदेशालोकनाकुलम् ॥ २,२५.६८ ॥"
  },
  {
    "text": "दिशंप्राचीं समुद्दिश्य क्रोशमात्रमयासिषम् ।\nततो दिष्टवशेनाहं प्राद्रवं भयपीडितः ॥ २,२५.६९ ॥"
  },
  {
    "text": "पतितश्च त्वया भूयोभूमेरुत्थापितोऽधुना ।\nपित्रेव नितरां पुत्रः प्रेम्णात्यर्थं दयालुना ।\nइत्येष मम वृत्तान्तः साकल्येनोदितस्तव ॥ २,२५.७० ॥"
  },
  {
    "text": "वसिष्ठ उवाच\nइति पृष्टस्तदा तेन स्ववृत्तान्तमशेषतः ।\nकथयामास राजेन्द्र रामस्तस्मै यथाक्रमम् ॥ २,२५.७१ ॥"
  },
  {
    "text": "ततस्तौ प्रीतिसंयुक्तौ कथयन्तौ परस्परम् ।\nस्थित्वा नातिचिरं कालमथ गन्तुमियेष सः ॥ २,२५.७२ ॥"
  },
  {
    "text": "अन्वीयमानस्तेनाथ रामस्तस्माद्गुहामुखात् ।\nनिष्क्रम्यावसथं पित्रोः संप्रतस्थे मुदान्वितः ॥ २,२५.७३ ॥"
  },
  {
    "text": "अकृतव्रण एवासौ व्याघ्रेण भुवि पातितः ।\nरामेण रक्षितश्चाभुद्यस्माद्ध्याघ्रं विनिघ्नता ॥ २,२५.७४ ॥"
  },
  {
    "text": "तस्मात्तदेव नामास्य बभूव प्रथितं भुवि ।\nविप्रपुत्रस्य राजेन्द्र तदेतत्सोऽकृतव्रणः ॥ २,२५.७५ ॥"
  },
  {
    "text": "तदा प्रभृति रामस्य च्छायेवातपगा भुवि ।\nबभूव मित्रमत्यर्थं सर्वावस्थासु पार्थिव ॥ २,२५.७६ ॥"
  },
  {
    "text": "स तेनानुगतो राजन्भृगोरासाद्य सन्निधिम् ।\nदृष्ट्वा ख्यातिं च सोऽभ्येत्य विनयेनाभ्यवादयत् ॥ २,२५.७७ ॥"
  },
  {
    "text": "स ताभ्यां प्रियमाणाभ्यामाशीर्भिरभिनन्दितः ।\nदिनानि कतिचित्तत्र न्यवसत्तत्प्रियेप्सया ॥ २,२५.७८ ॥"
  },
  {
    "text": "ततस्तयोरनुमते च्यवनस्य महामुनेः ।\nआश्रमं प्रतिचक्राम शिष्यसंघैः समावृतम् ॥ २,२५.७९ ॥"
  },
  {
    "text": "नियन्त्रितान्तः करणं तं च संशान्तमानसम् ।\nसुकन्याचापि तद्भार्यामवन्दत महामनाः ॥ २,२५.८० ॥"
  },
  {
    "text": "ताभ्यां च प्रीतियुक्ताभ्यां रामः समभिनन्दितः ।\nऔर्वाश्रमं समापेदे द्रष्टुकामस्तपोनिधिम् ॥ २,२५.८१ ॥"
  },
  {
    "text": "तं चाभिवाद्य मेधावी तेन च प्रतिनन्दितः ।\nउवास तत्र तत्प्रीत्या दिनानि कतिचिन्नृप ॥ २,२५.८२ ॥"
  },
  {
    "text": "विसृष्टस्तेन शनकैरृचीकभवनं मुदा ।\nप्रतस्थे भार्गवः श्रीमानकृतव्रणसंयुतः ॥ २,२५.८३ ॥"
  },
  {
    "text": "अवन्दत पितुः पित्रोर्नत्वा पादौ पृथक्पृथक् ।\nतौ च तं नृप संहर्षाच्चाशिषा प्रत्यनन्दताम् ॥ २,२५.८४ ॥"
  },
  {
    "text": "पृष्टश्च ताभ्यामखिलं निजवृत्तमुदारधीः ।\nकथयामास राजेन्द्र यथावृत्तमनुक्रमात् ॥ २,२५.८५ ॥"
  },
  {
    "text": "स्थित्वा दिनानि कतिचित्तत्रापि तदनुज्ञया ।\nजगामावसथं पित्रोर्मुदा परमया युतः ॥ २,२५.८६ ॥"
  },
  {
    "text": "अभ्येत्य पितरौ राजन्नासी नावाश्रमोत्तमे ।\nअवन्दत तयोः पादौ यथावद्भृगुनन्दन ॥ २,२५.८७ ॥"
  },
  {
    "text": "पादप्रणामावनतं समुत्थाप्य च सादरम् ।\nआश्लिष्य नेत्रसलिलैर्नन्दन्तौ पर्यषिञ्चताम् ॥ २,२५.८८ ॥"
  },
  {
    "text": "आशीर्भिरभिनन्द्याङ्के समारोप्य सुहुर्मुखम् ।\nविक्षन्तौ तस्य चाङ्गानि परिस्पृश्यापतुर्मुदम् ॥ २,२५.८९ ॥"
  },
  {
    "text": "अपृच्छताञ्च तौ रामं कलेनैतावता त्वया ।\nकिं कृतं पुत्र को वायं कुत्र वा त्वमुपस्थितः ॥ २,२५.९० ॥"
  },
  {
    "text": "कथं सह सकाशे त्वमास्थितो वात्र वागतः ।\nत्वयेतदखिलं वत्स कथ्यतां तथ्यमावयोः ॥ २,२५.९१ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादेर्ऽजुनोपाख्याने भार्गवचरिते पञ्चविंशतितमोऽध्यायः ॥ २५॥"
  }
]
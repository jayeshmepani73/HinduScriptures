[
  {
    "text": "ऋषय ऊचुः\nमरुतेन कथं कन्या राज्ञे दत्ता महात्मना ।\nकिंवीर्याश्च महात्मानो जाता मरुतकन्यया ॥ २,६८.१ ॥"
  },
  {
    "text": "सूत उवाच\nआहरत्स मरुत्सोममन्नकामः प्रजेश्वरः ।\nमासिमासि महातेजाः षष्टिसंवत्सरान्नृप ॥ २,६८.२ ॥"
  },
  {
    "text": "तेन ते मरुतस्तस्य मरुत्सोमेन तोषिताः ।\nअक्षय्यान्नं ददुः प्रीताः सर्वकामपरिच्छदम् ॥ २,६८.३ ॥"
  },
  {
    "text": "अन्नं तस्य सकृद्भुक्तमहोरात्रं न क्षीयते ।\nकोटिशो दीय मानं च सूर्यस्योदयनादपि ॥ २,६८.४ ॥"
  },
  {
    "text": "मित्रज्योतेस्तु कन्याया मरितस्य च धीमतः ।\nतस्माज्जाता महासत्त्वा धर्मज्ञा मोक्षदर्शिनः ॥ २,६८.५ ॥"
  },
  {
    "text": "संन्यस्य गृहधर्माणि वैराग्यं समुपस्थिताः ।\nयतिधर्ममवाप्येह ब्रह्मभूयाय ते गताः ॥ २,६८.६ ॥"
  },
  {
    "text": "अनेनसः सुतो जातः क्षत्रधर्मः प्रतापवान् ।\nक्षत्रधर्मसुतो जातः प्रतिपक्षो महातपाः ॥ २,६८.७ ॥"
  },
  {
    "text": "प्रतिपक्षसुतश्चापि सृंजयो नाम विश्रुतः ।\nसृंजयस्य जयः पुत्रो विजयस्तस्य जज्ञिवान् ॥ २,६८.८ ॥"
  },
  {
    "text": "विजयस्य जयः पुत्रस्तस्य हर्यश्वकः स्मृतः ।\nइर्यश्वस्य सुतो राजा सहदेवः प्रतापवान् ॥ २,६८.९ ॥"
  },
  {
    "text": "सहदेवस्य धर्मात्मा अहीन इति विश्रुतः ।\nअहीनस्य चयत्सेनस्तस्य पुत्रोऽथ संकृतिः ॥ २,६८.१० ॥"
  },
  {
    "text": "संकृतेरपि धर्मात्मा कृतधर्मा महायशाः ।\nइत्येते क्षत्रधर्माणो नहुषस्य निबोधत ॥ २,६८.११ ॥"
  },
  {
    "text": "नहुषस्य तु दायादाः षडिन्द्रोपमतेजसः ।\nयतिर्ययातिः संयातिरायतिर्वियतिः कृतिः ॥ २,६८.१२ ॥"
  },
  {
    "text": "यतिर्ज्येष्ठस्तु तेषां वै ययातिस्तु ततोऽवरः ।\nकाकुत्स्थकन्यां गां नाम लेभे पत्नीं यतिस्तदा ॥ २,६८.१३ ॥"
  },
  {
    "text": "स यतिर्मोक्षमास्थाय ब्रह्मभूतोऽभवन्मुनिः ।\nतेषां मध्ये तु पञ्चानां ययातिः पृथिवीपतिः ॥ २,६८.१४ ॥"
  },
  {
    "text": "देवयानीमुशनसः सुतां भार्यामवाप ह ।\nशर्मिष्ठामासुरीं चैव तनयां वृषपर्वणः ॥ २,६८.१५ ॥"
  },
  {
    "text": "यदुं च तुर्वसुं चैव देवयानो व्यजायत ।\nद्रुह्युं चानुं च पूरुं च शर्मिष्ठा वार्षपर्वणी ॥ २,६८.१६ ॥"
  },
  {
    "text": "अजीजनन्महावीर्यान्सुतान्देवसुतोपमान् ।\nरथं तस्मै ददौ शक्रः प्रीतः परमभास्वरम् ॥ २,६८.१७ ॥"
  },
  {
    "text": "असंगं काञ्चनं दिव्यमक्षयौ च महेषुधी ।\nयुक्तं मनोजवैरश्वैर्येन कन्यां समुद्वहत् ॥ २,६८.१८ ॥"
  },
  {
    "text": "स तेन रथमुख्येन जिगाय सततं महीम् ।\nययातिर्युधि दुर्द्धर्षो देवदानवमानवैः ॥ २,६८.१९ ॥"
  },
  {
    "text": "पौरवाणां नृपाणां च सर्वेषां सोऽभवद्रथी ।\nयावत्सुदेशप्रभवः कौरवो जनमेजयः ॥ २,६८.२० ॥"
  },
  {
    "text": "कुरोः पौत्रस्य राज्ञरतु राज्ञः पारीक्षितस्य ह ।\nजगाम सरथो नाशं शापाद्गार्ग्यस्य धीमतः ॥ २,६८.२१ ॥"
  },
  {
    "text": "गार्ग्यस्य हि सुतं बालं स राजा जनमेजयः ।\nदुर्बुद्धिर्हिंसया मास लोहगन्धी नराधिपः ॥ २,६८.२२ ॥"
  },
  {
    "text": "स लोहगन्धी राजर्षिः परिधावन्नितस्ततः ।\nपौरजानपदैस्त्यक्तो न लेभे शर्म कर्हिचित् ॥ २,६८.२३ ॥"
  },
  {
    "text": "ततः स दुःखसंतप्तो नालभत्संविदं क्वचित ।\nस प्रायाच्छौनकमृषिं शरणं व्यथितस्तदा ॥ २,६८.२४ ॥"
  },
  {
    "text": "इन्द्रोतोनाम विख्यातो योऽसौ मुनि रुदारधीः ।\nयोजयामास चैन्द्रोतः शौनको जनमेजयम् ॥ २,६८.२५ ॥"
  },
  {
    "text": "अश्वमेधेन राजानं पावनार्थं द्विजोत्तमाः ।\nस लोहगन्धो व्यनशत्त स्यावभृथमेत्य ह ॥ २,६८.२६ ॥"
  },
  {
    "text": "स वै दिव्यो रथस्तस्माद्वसोश्चेदिपतेस्तथा ।\nदत्तः शक्रेन तुष्टेन लेभे तस्माद्बृहद्रथः ॥ २,६८.२७ ॥"
  },
  {
    "text": "ततो हत्वा जरासंधं भीमस्तं रथमुत्तमम् ।\nप्रददौ वासुदेवाय प्रीत्या कौरवनन्दनः ॥ २,६८.२८ ॥"
  },
  {
    "text": "स जरां प्राप्य राजर्षिर्ययातिर्नहुषात्मजः ।\nपुत्रं श्रेष्टं वरिष्ठं च यदुमित्यब्रवीद्वचः ॥ २,६८.२९ ॥"
  },
  {
    "text": "जरावली च मां तात पलितानि च पर्ययुः ।\nकाव्यस्योशनसः शापान्न च तृप्तोऽस्मि यौवने ॥ २,६८.३० ॥"
  },
  {
    "text": "त्वं यदो प्रतिपद्यस्व पाप्मानं जरया सह ।\nजरां मे प्रतिगृह्णीष्व तं यदुः प्रत्युवाच ह ॥ २,६८.३१ ॥"
  },
  {
    "text": "अनिर्दिष्टा हि मे भिक्षा ब्राह्मणस्य प्रतिश्रुता ।\nसा तु व्यायामसाध्या वै न ग्रहीष्यामि ते जराम् ॥ २,६८.३२ ॥"
  },
  {
    "text": "जरायां बहवो दोषाः पानभोजनकारिताः ।\nतस्माज्जरां न ते राजन्ग्रहीतुमहमुत्सहे ॥ २,६८.३३ ॥"
  },
  {
    "text": "सितश्मश्रुधरो दीनो जरया शिथिलीकृतः ।\nवलीसंततगात्रश्च निराशो दुर्बलाकृतिः ॥ २,६८.३४ ॥"
  },
  {
    "text": "अशक्तः कार्यकरणे परिबूतस्तु यौवने ।\nसहोपवीतिभिश्चैव तां जरां नाभिकामये ॥ २,६८.३५ ॥"
  },
  {
    "text": "संति ते बहवः पुत्रा मत्तः प्रियतरा नृप ।\nप्रतिगृह्णन्तु धर्मज्ञ पुत्रमन्यं वृणीष्व वै ॥ २,६८.३६ ॥"
  },
  {
    "text": "स एवमुक्तो यदुना दीव्रकोपसमन्वितः ।\nउवाच वदतां श्रेष्टो ज्येष्ठं तं गर्हयन्सुतम् ॥ २,६८.३७ ॥"
  },
  {
    "text": "आश्रमः कस्तवान्योऽस्ति को वा धर्मविधिस्तव ।\nमामनादृत्य दुर्बुद्धे यदहं तव देशिकः ॥ २,६८.३८ ॥"
  },
  {
    "text": "एवमुक्त्वा यदुं राजा शशापैनं स मन्युमान् ।\nयस्त्वं मे त्दृदयाज्जातो वयः स्वं न प्रयच्छसि ॥ २,६८.३९ ॥"
  },
  {
    "text": "तस्मान्न राज्यभाङ्मूढ प्रजा ते वै भविष्यति ।\nतुर्वसो प्रतिपद्यस्व पाप्मानं जरया सह ॥ २,६८.४० ॥"
  },
  {
    "text": "तुर्वसुरुवाच\nन कामये जरां तात कामभोगप्रणाशिनीम् ।\nजरायां बहवो दोषाः पानभोजन कारिताः ॥ २,६८.४१ ॥"
  },
  {
    "text": "तस्माज्जरां न ते राजन्ग्रहीतुमहमुत्सहे ।\nययातिरुवाच\nयस्त्वं मे त्दृदयाज्जातो वयः स्वं न प्रयच्छसि ॥ २,६८.४२ ॥"
  },
  {
    "text": "तस्मात्प्रजानु विच्छेदं तुर्वसो तव यास्यति ।\nसंकीर्णेषु च धर्मेण प्रतिलोमनरेषु च ॥ २,६८.४३ ॥"
  },
  {
    "text": "पिशिताशिषु चान्येषु मूढ राजा भविष्यसि ।\nगुरुदारप्रसक्तेषु तिर्यग्योनिगतेषु वा ।\nवासस्ते पाप म्लेच्छेषु भविष्यति न संशयः ॥ २,६८.४४ ॥"
  },
  {
    "text": "सूत उवाच\nएवं तु तुर्वसुंशप्त्वा ययातिः सुतमात्मनः ॥ २,६८.४५ ॥"
  },
  {
    "text": "शर्मिष्ठायाः सुतं द्रुह्युमिदं वचनमब्रवीत् ।\nद्रुह्यो त्वं प्रतिपद्यस्व वर्णरूपविनाशिनीम् ॥ २,६८.४६ ॥"
  },
  {
    "text": "जरा वर्षसहस्रंवै यौवनं स्वं ददस्व मे ।\nपूर्णे वर्षसहस्रे ते प्रतिदास्यामि यौवनम् ॥ २,६८.४७ ॥"
  },
  {
    "text": "स्वं चादास्यामि भूयोऽहं पाप्मानं जरया सह ।\nद्रुह्युरुवाच\nनारोहेत रथं नाश्वं जीर्णो भुङ्क्ते न च स्त्रियम् ।\nन सुखं चास्य भवति न जरां तेन कामये ॥ २,६८.४८ ॥"
  },
  {
    "text": "ययातिरुवाच\nयस्त्वं मे हृदयाज्जातो वयः स्वं न प्रयच्छसि ॥ २,६८.४९ ॥"
  },
  {
    "text": "तस्माद्द्रुह्यो प्रियः कामो न ते संपत्स्यते क्वचित् ।\nनौप्लवोत्तरसंचारस्तव नित्यं भविष्यति ॥ २,६८.५० ॥"
  },
  {
    "text": "अराजा राजवंशस्त्वं तत्र नित्यं वसिष्यसि ।\nअनो त्वं प्रतिपाद्यस्व पाप्मानं जरया सह ॥ २,६८.५१ ॥"
  },
  {
    "text": "एवं वर्षसहस्रं तु चरेयं यौवनेन ते ।\nअनुरुवाच\nजीर्णः शिशुरिवाशक्तो जरया ह्यशुचिः सदा ।\nन जुहोति स कालेऽग्निं तां जरां नाभिकामये ॥ २,६८.५२ ॥"
  },
  {
    "text": "ययातिरूवाच ।\nयस्त्वं मे हृदयाज्जातो वयः स्वं न प्रयच्छसि ॥ २,६८.५३ ॥"
  },
  {
    "text": "जरादोष स्त्वयोक्तोऽयं तस्मात्त्वं प्रतिपत्स्यसे ।\nप्रजा च यौवनं प्राप्ता विनशिष्यत्यनो तव ॥ २,६८.५४ ॥"
  },
  {
    "text": "अग्निप्रस्कन्दनपरास्त्वं वाप्येवं भविष्यसि ।\nपूरो त्वं प्रतिपद्यस्व पाप्मानं जरया सह ॥ २,६८.५५ ॥"
  },
  {
    "text": "जरावली च मां तात पलितानि च पर्ययुः ।\nकाव्यस्योशनसः शापान्न च तृप्तोऽस्मियौवने ॥ २,६८.५६ ॥"
  },
  {
    "text": "कञ्चित्कालं चरेयं वै विषयान्वयसा तव ।\nपूर्णे वर्षसहस्रे ते प्रतिदास्यामि यौवनम् ॥ २,६८.५७ ॥"
  },
  {
    "text": "स्वं चैव प्रतिपत्स्येऽहं पाप्मानं जरया सह ।\nसूत उवाच\nएवमुक्तः प्रत्युवाच पुत्रः पितरमञ्जसा ॥ २,६८.५८ ॥"
  },
  {
    "text": "यथा तु मन्यसे तात करिष्यामि तथैव च ।\nप्रतिपत्स्ये च ते राजन्पाप्मानं जरया सह ॥ २,६८.५९ ॥"
  },
  {
    "text": "गृहाण यौवनं मत्तश्चर कामान्यथेप्सितान् ।\nजरयाहं प्रतिच्छन्नो वयोरूपधरस्तव ॥ २,६८.६० ॥"
  },
  {
    "text": "यौवनं भवते दत्त्वा चरिष्यामि यथार्थवत् ।\nययातिरुवाच\nपूरो प्रीतोऽस्मि भद्रं ते प्रीतश्चेदं ददामि ते ॥ २,६८.६१ ॥"
  },
  {
    "text": "सर्वकामसमृद्धा ते प्रजा राज्ये भविष्यति ।\nसूत उवाच\nपूरोरनुमतो राजा ययातिः स्वजरां ततः ॥ २,६८.६२ ॥"
  },
  {
    "text": "संक्रामयामास तदा प्रासादद्भार्गवस्य तु ।\nगौरवेणाथ वयसा ययातिर्नहुषात्मजः ॥ २,६८.६३ ॥"
  },
  {
    "text": "प्रीतियुक्तो नरश्रेष्ठश्चचार विषयान्स्वकान् ।\nयथाकामं यथोत्साहं यथाकालं यथासुखम् ॥ २,६८.६४ ॥"
  },
  {
    "text": "धर्माविरोधी राजेन्द्रो यथाशक्ति स एव हि ।\nदेवानतर्पयद्यज्ञैः पितॄञ्श्राद्धैस्तथैव च ॥ २,६८.६५ ॥"
  },
  {
    "text": "दाराननुग्रहैरिष्टैः कामैश्च द्विजसत्तमान् ।\nअतिथीनन्नपानैश्च वैश्यंश्च परिपालनैः ॥ २,६८.६६ ॥"
  },
  {
    "text": "आनृशंस्येन शूद्रांश्च दस्यून्संनिग्रहेण च ।\nधर्मेण च प्रजाः सर्वा यथावदनुरञ्जयत् ॥ २,६८.६७ ॥"
  },
  {
    "text": "ययातिः पालयामास साक्षादिन्द्र इवापरः ।\nस राजा सिंहविक्रान्तो युवा विषयगोचरः ॥ २,६८.६८ ॥"
  },
  {
    "text": "अविरोधेन धर्मस्य चचार सुखमुत्तमम् ।\nस मार्गमाणः कामानामतद्दोषनिदर्शनात् ॥ २,६८.६९ ॥"
  },
  {
    "text": "विश्वाच्या सहितो रेमे वैब्राजे नन्दने वने ।\nअपश्यत्स यदा तान्वै वर्द्धमानान्नृपस्तदा ॥ २,६८.७० ॥"
  },
  {
    "text": "गत्वा पूरोः सकाशं वै स्वां जरां प्रत्यपद्यत ।\nसंप्राप्य स तु तान्कामांस्तृप्तः खिन्नश्च पार्थिवः ॥ २,६८.७१ ॥"
  },
  {
    "text": "कालं वर्षसहस्रं वै सस्मार मनुजाधिपः ।\nपरिसंख्याय काले च कलाः काष्ठास्तथैव च ॥ २,६८.७२ ॥"
  },
  {
    "text": "पूर्णं मत्वा ततः कालं पूरुं पुत्रमुवाच ह ।\nयथा सुखं यथोत्साहं यथाकालमरिन्दम ॥ २,६८.७३ ॥"
  },
  {
    "text": "सेविता विषयः पुत्र यौवनेन मया तव ।\nपूरो प्रीतोऽस्मि भद्रं ते गृहाण त्वं स्वयौवनम् ॥ २,६८.७४ ॥"
  },
  {
    "text": "राज्यं च त्वं गृहाणेदं त्वं हि मे प्रियकृत्सुतः ।\nप्रतिपेदे जरां राजा ययातिर्नहुषात्मजः ॥ २,६८.७५ ॥"
  },
  {
    "text": "यौवनं प्रतिपेदे च पूरुः स्वं पुनरात्मनः ।\nअभिषेक्तुकामं च नृपं पूरुं पुत्रं कनीयसम् ॥ २,६८.७६ ॥"
  },
  {
    "text": "ब्राह्मणप्रमुखा वर्णा इदं वचनमब्रुवन् ।\nकथं शुक्रस्य नप्तारं देवयान्याः सुतं प्रभो ॥ २,६८.७७ ॥"
  },
  {
    "text": "ज्येष्ठं यदुमतिक्रम्य राज्यं दास्यसि पूरवे ।\nयदुर्ज्येष्ठस्तव सुतो जातस्तमनुदतुर्वसुः ॥ २,६८.७८ ॥"
  },
  {
    "text": "शर्मिष्ठायाः सुतो द्रुह्युस्ततोऽनुः पूरुरेव च ।\nकथं ज्येष्ठानतिक्रम्य कनीयान्राज्यमर्हति ।\nसुतः संबोधयामस्त्वां धर्मं समनुपालय ॥ २,६८.७९ ॥"
  },
  {
    "text": "ययातिरुवाच\nब्राह्मणप्रमुखा वर्णाः सर्वे शृण्वन्तु मे वचः ॥ २,६८.८० ॥"
  },
  {
    "text": "ज्येष्ठं प्रति यथा राज्यं न देयं मे कथञ्चन ।\nमातापित्रोर्वचनकृद्वीरः पुत्रः प्रशस्यते ॥ २,६८.८१ ॥"
  },
  {
    "text": "मम ज्येष्ठेन यदुना नियोगो नानुपालितः ।\nप्रतिकूलः पितुर्यश्च न स पुत्रः सतांमतः ॥ २,६८.८२ ॥"
  },
  {
    "text": "स पुत्रः पुत्रवद्यश्च वर्त्तते पितृमातृषु ।\nयदुनाहमवज्ञातस्तथा तुर्वसुनापि च ॥ २,६८.८३ ॥"
  },
  {
    "text": "द्रुह्युना चानुना चैव मय्यवज्ञा कृता भृशम् ।\nपूरुणा तु कृतं वाक्यं मानितश्च विशेषतः ॥ २,६८.८४ ॥"
  },
  {
    "text": "कनीयान्मम दायादो जरा येन धृता मम ।\nसर्वे कामा मम कृताः पूरुणा पुण्यकारिणा ॥ २,६८.८५ ॥"
  },
  {
    "text": "शुक्रेण च वरो दत्तः काव्येनोशनसा स्वयम् ।\nपुत्रो यस्त्वानुवर्त्तेत स राजा तु महामते ॥ २,६८.८६ ॥"
  },
  {
    "text": "प्रजा ऊचुः\nभवतोऽनुमतोऽप्येवं पूरू राज्येऽभिषिच्यताम् ।\nयः पुत्रो गुणसंपन्नो मातापित्रोर्हितः सदा ॥ २,६८.८७ ॥"
  },
  {
    "text": "सर्वमर्हति कल्याणं कनीयानपि स प्रभुः ।\nअर्हेऽस्य पूरू राज्यस्य यः प्रियः प्रियकृत्तव ॥ २,६८.८८ ॥"
  },
  {
    "text": "वरदानेन शुक्रस्य न शक्यं वक्तुमुत्तरम् ।\nपौरजान पदैस्तुष्टैरित्युक्ते नाहुषस्तदा ॥ २,६८.८९ ॥"
  },
  {
    "text": "अभिषिच्य ततः पूरुं स राज्ये सुतमात्मनः ।\nदिशि दक्षिणपूर्वस्यां तुर्वसुं तु न्यवेशयत् ॥ २,६८.९० ॥"
  },
  {
    "text": "दक्षिणापरतो राजा यदुं ज्येष्ठं न्यवेशयत् ।\nप्रतीच्यामुत्तरस्यां च द्रुह्युं चानुं च तावुभौ ॥ २,६८.९१ ॥"
  },
  {
    "text": "सप्तद्वीपां ययातिस्तु जित्वा पृथ्वीं ससागराम् ।\nव्यभजत्पञ्चधा राजा पुत्रेभ्यो नाहुषस्तदा ॥ २,६८.९२ ॥"
  },
  {
    "text": "तैरियं पृथिवी सर्वा सप्तद्वीपा सपत्तना ।\nयथाप्रदेशं धर्मज्ञैर्धर्मेण प्रतिपान्यते ॥ २,६८.९३ ॥"
  },
  {
    "text": "एवं विभज्य पृथिवीं पुत्रेभ्यो नाहुषस्तदा ।\nपुत्रसंक्रामितश्रीस्तु प्रीतिमा नभवन्नृपः ॥ २,६८.९४ ॥"
  },
  {
    "text": "धनुर्न्यस्य पृषत्कांश्च राज्यं चैव सुतेषु तु ।\nप्रीतिमानभवद्राजा भारमावेश्य बन्धुषु ॥ २,६८.९५ ॥"
  },
  {
    "text": "अत्र गाथा महाराज्ञा पुरा गीता ययातिना ।\nयाभिः प्रत्याहरेत्कामात्कूर्मौंऽगानीव सर्वशः ॥ २,६८.९६ ॥"
  },
  {
    "text": "न जातु कामः कामानमुपभोगेन शाम्यति ।\nहविषा कृष्णवर्त्मेव भूय एवाभिवर्द्धते ॥ २,६८.९७ ॥"
  },
  {
    "text": "यत्पृथिव्यां व्रीहियवं हिरण्यं पशवः स्त्रियः ।\nनालमेकस्य तत्सर्वमिति पश्यन्न मुह्यति ॥ २,६८.९८ ॥"
  },
  {
    "text": "यदा न कुरुते भावं सर्वभूतेष्वमङ्गलम् ।\nकर्मणा मनसा वाचा ब्रह्म संपद्यते तदा ॥ २,६८.९९ ॥"
  },
  {
    "text": "यदा परान्न बिभेति यदान्यस्मान्न बिभ्यति ।\nयदा नेच्छति न द्वेष्टि ब्रह्म संपद्यते तदा ॥ २,६८.१०० ॥"
  },
  {
    "text": "या दुस्त्यजा दुर्मतिभिर्या न जीर्यति जीर्यतः ।\nयैषा प्राणान्तिको रोगस्तां तृष्णां त्यजतः सुखम् ॥ २,६८.१०१ ॥"
  },
  {
    "text": "जीर्यन्ति जीर्यतः केशा दन्ता जीर्यन्ति जीर्यतः ।\nजीविताशा धनाशा च जीर्यतोऽपि न जीर्यति ॥ २,६८.१०२ ॥"
  },
  {
    "text": "यच्च कामसुखं लोके यच्छ दिव्यं महत्सुखम् ।\nकृष्णाक्षयसुखस्यैतत्कलां नर्हन्ति षोडशीम् ॥ २,६८.१०३ ॥"
  },
  {
    "text": "एवमुक्त्वा स राजर्षिः सदारः प्रस्थितो वनम् ।\nभृगुतुङ्गे तपस्तप्त्वा तत्रैव च महायशाः ॥ २,६८.१०४ ॥"
  },
  {
    "text": "पालयित्वा व्रतं चार्षं तत्रैव स्वर्ग माप्तवान् ।\nतस्य वंशास्तु पञ्चैते पुण्या देवर्षिसत्कृताः ॥ २,६८.१०५ ॥"
  },
  {
    "text": "यैर्व्याप्ता पृथिवी कृत्स्ना सूर्यस्येव गभस्तिभिः ।\nधन्यः प्रजावा नायुष्मान्कीर्त्तिमांश्च भवेन्नरः ॥ २,६८.१०६ ॥"
  },
  {
    "text": "ययातेश्चारितं सर्वं पठञ्छृण्वन्द्विजोत्तमाः ॥ २,६८.१०७ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे अष्टषष्टितमोऽध्यायः ॥ ६८॥"
  }
]
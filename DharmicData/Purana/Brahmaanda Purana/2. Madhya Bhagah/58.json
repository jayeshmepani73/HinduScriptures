[
  {
    "text": "जैमिनिरुवाच\nएवं ब्रुवाणं वरुणं विलोक्य पतितं भुवि ।\nसंजहार पुनर्धीमानस्त्रं मृगुकुलोद्वहः ॥ २,५८.१ ॥"
  },
  {
    "text": "संत्दृतास्त्रस्ततो रामो वरुणं पुरतः स्थिरम् ।\nविलोक्य बिगतक्रोधस्तमुवाच हसन्निव ॥ २,५८.२ ॥"
  },
  {
    "text": "गोकर्णनिलयाः पूर्वमिमेमां मुनिपुङ्गवाः ।\nसमायाता महेन्द्राद्रौ निवसंतं सरित्पते ॥ २,५८.३ ॥"
  },
  {
    "text": "त्वत्तोये मेदिनीं पूर्वं खनद्भिः सगरात्मजैः ।\nअधो निपातितं क्षेत्रं गोकर्णमृषिसेवितम् ॥ २,५८.४ ॥"
  },
  {
    "text": "उपलब्धुमिमे भूयः क्षेत्रं तद्भववल्लभम् ।\nअधावन्मामुपागम्य मुनयस्तीर्थवासिनः ॥ २,५८.५ ॥"
  },
  {
    "text": "एषामर्थे ततः सोऽहं महेन्द्रादचलोत्तमात् ।\nभवन्तमागतो द्रष्टुं सहैभिर्मुनिपुङ्गवैः ॥ २,५८.६ ॥"
  },
  {
    "text": "तस्मान्मदर्थे सलिलं समुत्सार्यात्मनो भवान् ।\nदातुमर्हति तत्क्षेत्रमेषां तोये च पूर्ववत् ॥ २,५८.७ ॥"
  },
  {
    "text": "जैमिनिरुवाच\nइति तस्य वचः श्रुत्वा वरुणो यादसां पतिः ।\nनिरूप्य मनसा राममिद भूयोऽब्रवीद्वचः ॥ २,५८.८ ॥"
  },
  {
    "text": "वरुण उवाच\nन शक्यमुत्सारयितुं मदंभः केनचिद्भवेत् ।\nतथा हि मे वरो दत्तः पुरानेन विरिञ्चिना ॥ २,५८.९ ॥"
  },
  {
    "text": "सोऽहं त्वत्तेजसेदारीं विहाय सहजां धृतिम् ।\nकातरं समुपायातो वशतां तव भार्गव ॥ २,५८.१० ॥"
  },
  {
    "text": "एषामर्थे विशेषण भवता परिचोदितः ।\nकथं न कुर्यां कर्मेदमहं क्षत्त्रकुलान्तक ॥ २,५८.११ ॥"
  },
  {
    "text": "तस्माद्यावत्प्रमाणं मे भवान्संकल्पयिष्यति ।\nतावत्संघारयिष्यामि भूमौ सलिलमात्मनः ॥ २,५८.१२ ॥"
  },
  {
    "text": "इति तस्य वचः श्रुत्वा तथेत्युक्त्वा स सायकम् ।\nयथागतं प्रचिक्षेप धनुर्निर्भिद्य भार्गवः ॥ २,५८.१३ ॥"
  },
  {
    "text": "ततो निरूप्य सीमानं दर्शयानो महीपते ।\nस्रुवं जग्राह मतिमान्क्षप्तुकामो जलाशये ॥ २,५८.१४ ॥"
  },
  {
    "text": "प्रसन्नचेतसं रामं गतरोषमथात्मनि ।\nअन्तर्हिते सरिन्नाथे रामः सुवमुदङ्मुखः ॥ २,५८.१५ ॥"
  },
  {
    "text": "भ्रामयित्वातिवेगेन चिक्षेप लवणार्णवे ।\nक्षिप्तत्वेन समुद्रे तु दिशमुत्तरपश्चिमाम् ॥ २,५८.१६ ॥"
  },
  {
    "text": "गत्वा स्रुवोपतद्राजन्योजनानां शतद्वयम् ।\nतीर्थं शुर्पारकं नाम सर्वपापविमोचनम् ॥ २,५८.१७ ॥"
  },
  {
    "text": "विश्रुतं यत्त्रिलोकेषु तीरे नदनदीपतेः ।\nतीर्थं तदन्तरीकृत्य स्रुवो रामकराच्च्युतः ॥ २,५८.१८ ॥"
  },
  {
    "text": "निपपात महाराज सूचयन्रामविक्रमम् ।\nयत्राभूद्रामसृष्टाया भुवो निष्ठाथ पार्थिव ॥ २,५८.१९ ॥"
  },
  {
    "text": "तीर्थं शूर्पारकं तत्तु श्रीमल्लोकपरिश्रुतम् ।\nउत्सारयित्वा सलिलं समुद्रस्तावदात्मनः ॥ २,५८.२० ॥"
  },
  {
    "text": "अतिष्ठदपसृत्योर्वीं दत्त्वा रामाय पार्थिव ।\nअनतिक्रान्तमर्यादो यथाकालं भृगूद्वहः ॥ २,५८.२१ ॥"
  },
  {
    "text": "समयं स्वापयामास तस्यैवानुमते भुवि ।\nविज्ञाय पूर्वसीमान्तां भुवमभ्युत्ससर्ज ह ॥ २,५८.२२ ॥"
  },
  {
    "text": "व्यस्मयन्त सुराः सर्वे दृष्ट्वा रामस्य विक्रमम् ।\nनगरग्रमसीमानः किञ्चित्किञ्चित्क्वचित्क्वचित् ॥ २,५८.२३ ॥"
  },
  {
    "text": "सह्ये तु पूर्ववत्तस्मिन्नब्धेरपसृतेंऽभसि ।\nतत्र दैवात्तथा स्थानान्निम्नत्वात्स प्रलक्ष्य तु ॥ २,५८.२४ ॥"
  },
  {
    "text": "ततस्तेषां भृगुश्रेष्ठो मुनीनां भावितात्मनाम् ।\nयथाभिलषितं स्थानं प्रददौ प्रीतिपूर्वकम् ॥ २,५८.२५ ॥"
  },
  {
    "text": "ततस्ते मुनयः सर्वे हर्षेण महातान्विताः ।\nकृतकृत्या भृशं राममाशिषा समपूजयन् ॥ २,५८.२६ ॥"
  },
  {
    "text": "अथैतैरभ्यनुज्ञातो ययौ प्राप्तमनोरथः ।\nगते मुनिवरे रामे देशात्तस्मान्निजाश्रमम् ॥ २,५८.२७ ॥"
  },
  {
    "text": "संभूय मुनयः सर्वे प्रजग्मुस्तीरमंबुधेः ।\nपरिचङ्क्रम्य तां भूमिं यत्नेन महातान्विताः ॥ २,५८.२८ ॥"
  },
  {
    "text": "ददृशुः सर्वतो राजन्ह्यर्मवान्तः स्थितां महीम् ।\nनित्यत्वा त्सर्वदेवानामधिष्ठानतया तथा ॥ २,५८.२९ ॥"
  },
  {
    "text": "कातमब्धौ निपतितं नष्टतोयं चिरोषितम् ।\nअपि रुद्रप्रभावेम प्रायान्नात्यन्तविप्लवम् ॥ २,५८.३० ॥"
  },
  {
    "text": "तत्तेयनिःसृतं क्षेत्रमभूत्पूर्ववदेव हि ।\nएतद्धि देवसामर्थ्यमचिन्त्यं नृपसत्तम ॥ २,५८.३१ ॥"
  },
  {
    "text": "एवं रामेण जलधेः पुनः सृष्टा वसुंधरा ।\nदक्षिणोत्तरतो राजनयोजनानां चतुःशतम् ॥ २,५८.३२ ॥"
  },
  {
    "text": "नातिक्रामति सोऽद्यापि सीमानं पयसां निधिः ।\nकृतं रामेण महता न तु सज्जं महद्धनुः ॥ २,५८.३३ ॥"
  },
  {
    "text": "एवं प्रभावो रामोऽसौ सगरश्च महीपतिः ।\nयस्य पुत्रैरयं खण्डो भारतोऽब्धौ निपतितः ॥ २,५८.३४ ॥"
  },
  {
    "text": "योजनानां सहस्रन्तु वर्द्धितश्च महोदधिः ।\nरामेणाभूत्पुनः सृष्टं योजनानां तु षट्शतम् ॥ २,५८.३५ ॥"
  },
  {
    "text": "सगरस्य सुतैर्यस्माद्वर्द्धितो मकरालयः ।\nततः प्रभृति लोकेषु सागराख्यामवाप्तवान् ॥ २,५८.३६ ॥"
  },
  {
    "text": "एतत्तेऽभिहितं सम्यङ्महतश्चरितं मया ।\nरामस्य कार्त्तवीर्यस्य सगरस्य महीपतेः ॥ २,५८.३७ ॥"
  },
  {
    "text": "इति श्रीब्रह्माण्डे महापुराणे वायुप्रोक्त मध्यमभागे तृतीय उपाद्धातपादेऽष्टपञ्चशत्तमोऽध्यायः ॥ ५८॥"
  }
]
[
  {
    "text": "वसिष्ठ उवाच\nब्रह्मणो वचनं श्रुत्वा स प्रणम्य जगद्गुरुम् ।\nप्रसन्नचेताः सुभृशं शिवलोकं जगाम ह ॥ २,३२.१ ॥"
  },
  {
    "text": "लक्षयोजनमूर्द्ध्वं च ब्रह्मलोका द्विलक्षणम् ।\nअथनिर्वचनीयं च योगिगम्यं परात्परम् ॥ २,३२.२ ॥"
  },
  {
    "text": "वैकुण्ठो दक्षिणे यस्माद्गौरीलोकश्च वामतः ।\nयदधो ध्रुवलोकश्च सर्वलोकपरस्तु सः ॥ २,३२.३ ॥"
  },
  {
    "text": "तपोवीर्यगती रामः शिवलोकं ददर्श च ।\nउपमानेन रहितं नानाकौतुकसंयुतम् ॥ २,३२.४ ॥"
  },
  {
    "text": "वसंति यत्र योगीन्द्राः सिद्धाः पाशुपताः शुभाः ।\nकोटिकल्पतपः पुण्याः शान्ता निर्मत्सरा जनाः ॥ २,३२.५ ॥"
  },
  {
    "text": "पारिजातमुखैर्वृक्षैः शोभितं कामधेनुभिः ।\nयोगेन योगिना सृष्टं स्वेच्छया शङ्करेण हि ॥ २,३२.६ ॥"
  },
  {
    "text": "शिल्पिनां गुरुणा स्वप्ने न दृष्टं निश्वकर्मणा ।\nसरोवरशतैर्दिव्यैः पद्मरागविराजितैः ॥ २,३२.७ ॥"
  },
  {
    "text": "शोभितं चातिरम्यं च संयुक्तं मणिवेदिभिः ।\nसुवर्णरत्नरचितप्राकारेण समावृतम् ॥ २,३२.८ ॥"
  },
  {
    "text": "अत्यूर्द्ध्वमंबरस्पर्शि स्वच्छं क्षीरनिभंपरम् ।\nचतुर्द्वारसमायुक्तं शोभितं मणिवेदिभिः ॥ २,३२.९ ॥"
  },
  {
    "text": "रक्तसोपानयुक्तैश्च रत्नस्तंभकपाटकैः ।\nनानाचित्रविचित्रैश्च शोभितैः सुमनोहरैः ॥ २,३२.१० ॥"
  },
  {
    "text": "तन्मधये भवनं रम्यं सिंहद्वारोपशोभितम् ।\nददर्शरामो धर्मात्मा विचित्रमिव संगतः ॥ २,३२.११ ॥"
  },
  {
    "text": "तत्र स्थितौ द्वार पालौ ददर्शातिभयङ्करौ ।\nमहाकरालदन्तास्यौ विकृतारक्तलोचनौ ॥ २,३२.१२ ॥"
  },
  {
    "text": "दग्धशैलप्रतीकाशौ महाबलपराक्रमौ ।\nविभूतिभूषिताङ्गौ च व्याघ्रचर्मांबरौ च तौ ॥ २,३२.१३ ॥"
  },
  {
    "text": "त्रिशूलपट्टिशधरौ ज्वलन्तौ ब्रह्मतेजसा ।\nतौ दृष्ट्वा मनसा भीतः किञ्चिदाह विनीतवत् ॥ २,३२.१४ ॥"
  },
  {
    "text": "नमस्करोमि वामीशौ शङ्करं द्रष्टुमागतः ।\nईश्वराज्ञां समादाय मामथाज्ञप्तुमर्हथ ॥ २,३२.१५ ॥"
  },
  {
    "text": "तौतु तद्वचनं श्रुत्वा गृहीत्वाज्ञां शिवस्य च ।\nप्रवेष्टुमाज्ञां ददतुरीश्वरानुचरौ च तौ ॥ २,३२.१६ ॥"
  },
  {
    "text": "स तदाज्ञामनुप्राप्य विवेशान्तः पुरं मुदा ।\nतत्रातिरम्यां सिद्धौघैः समाकीर्णां सभां द्विजः ॥ २,३२.१७ ॥"
  },
  {
    "text": "दृष्ट्वा विस्मयमापेदे सुगन्धबहुलां विभोः ।\nतत्रापश्यच्छिवं शान्तं त्रिनेत्रं चन्द्रशेखरम् ॥ २,३२.१८ ॥"
  },
  {
    "text": "त्रिशूलशोभितकरं व्याघ्रचर्मवरांबरम् ।\nविभूतिभूषिताङ्गं च नागयज्ञोपवीतिनम् ॥ २,३२.१९ ॥"
  },
  {
    "text": "आत्मारामं पूर्णकामं कोटिसूर्यसमप्रभम् ।\nपञ्चाननं दशभुजं भक्तानुग्रहविग्रहम् ॥ २,३२.२० ॥"
  },
  {
    "text": "योगज्ञाने प्रब्रुवन्तं सिद्धेभ्यस्तर्कमुद्रया ।\nस्तूयमानं च योकीन्द्रैः प्रमथप्रकरैर्मुदा ॥ २,३२.२१ ॥"
  },
  {
    "text": "भैरवैर्योगिनीभिश्च वृतं रुद्रगणैस्तथा ।\nमूर्ध्ना नमाम तं दृष्ट्वा रामः परमया मुदा ॥ २,३२.२२ ॥"
  },
  {
    "text": "वामभागे कार्त्तिकेयं दक्षिणे च गणेश्वरम् ।\nनन्दीश्वरं महाकालं वीरभद्रं च तत्पुरः ॥ २,३२.२३ ॥"
  },
  {
    "text": "क्रोडे दुर्गां शतभुजां दृष्ट्वा नत्वाथ तामपि ।\nस्तोतुं प्रचक्रमे विद्वान्गिरा गद्गदया विभुम् ॥ २,३२.२४ ॥"
  },
  {
    "text": "नमस्ये शिवमीशानं विभुं व्यापकमव्ययम् ।\nभुजङ्गभूषणं चोग्रं नृकपालस्रगुज्ज्वलम् ॥ २,३२.२५ ॥"
  },
  {
    "text": "यो विभुः सर्वलोकानां सृष्टिस्थितिविनाशकृत् ।\nब्रह्मादिरूपधृग्ज्येष्ठस्तं त्वां वेद कृपार्णवम् ॥ २,३२.२६ ॥"
  },
  {
    "text": "वेदा न शक्ता यं स्तोतु मवाङ्मनसगोचरम् ।\nज्ञानबुद्ध्योरसाध्यं च निराकारं नमाम्यहम् ॥ २,३२.२७ ॥"
  },
  {
    "text": "शक्रादयः सुरगणा ऋषयो मनवोऽसुराः ।\nन यं विदुर्यथातत्त्वं तं नमामि परात्परम् ॥ २,३२.२८ ॥"
  },
  {
    "text": "यस्यांशांशेन सृजयन्ते लोकाः सर्वे चराचराः ।\nलीयन्ते च पुनर्यस्मिंस्तं नमामि जगन्मयम् ॥ २,३२.२९ ॥"
  },
  {
    "text": "यस्येषत्कोपसंभूतो हुताशो दहतेऽखिलम् ।\nसोर्द्ध्वलोकं सपातालं तं नमामि हरं परम् ॥ २,३२.३० ॥"
  },
  {
    "text": "पृथ्वीपवन वह्न्यभभोनभोयज्वेन्दुभास्कराः ।\nमूर्त्तयोऽष्टौ जगत्पूज्यास्तं यज्ञं प्रणमाम्यहम् ॥ २,३२.३१ ॥"
  },
  {
    "text": "यः कालरूपो जगदादिकर्त्ता पाता पृथग्रूपधरो जगन्मयः ।\nरर्त्ता पुना रुद्रवपुस्तथान्ते तं कालरूपं शरणं प्रपद्ये ॥ २,३२.३२ ॥"
  },
  {
    "text": "इत्येवमुक्त्वा स तु भार्गवो मुदा पषात तस्याङ्घ्रि समीप आतुरः ।\nउत्थाप्य तं वामकरेण लीलया दध्रे तदा मूर्ध्नि करं कृपार्णवः ॥ २,३२.३३ ॥"
  },
  {
    "text": "आशीर्भिरेनं ह्यभिनन्द्य सादरं निवेशयामास गणेशपूर्वतः ।\nउवाच वामामभिवीक्ष्य चाप्युमां कृपार्द्रदृष्ट्याखिलकामपूरकः ॥ २,३२.३४ ॥"
  },
  {
    "text": "शिव उवाच\nकस्त्वं वटो कस्यकुले प्रसूतः किं कार्यमुद्दिश्य भवानिहागतः ।\nविनिर्द्दिशाहं तव भक्तिभावतः प्रीतः प्रदद्यां भवतो मनोगतम् ॥ २,३२.३५ ॥"
  },
  {
    "text": "इत्येवमुक्तः स भृगुर्महात्मना हरेण विश्वार्त्तिहरेण सादरम् ।\nपुनश्च नत्वा विबुधां पति गुरुं कृपासमुद्रं समुवाच सत्वरम् ॥ २,३२.३६ ॥"
  },
  {
    "text": "परशुराम उवाच\nभृगोश्चाहं कुले जातो जमदग्निसुतौ विभो ।\nरामो नाम जगद्वन्द्यं त्वामहं शरणं गतः ॥ २,३२.३७ ॥"
  },
  {
    "text": "यत्कार्यार्थमहं नाथ तव सांनिध्यमागतः ।\nतं प्रसाधय विश्वेश वाञ्छितं काममेव मे ॥ २,३२.३८ ॥"
  },
  {
    "text": "मृगयामागतस्यापि कार्त्तवीर्यस्य भूपतेः ।\nआतिथ्यं कृतवान् देव जमदग्निः पिता मम ॥ २,३२.३९ ॥"
  },
  {
    "text": "राजा तं स बलाल्लोभात्पातयामास मन्दधीः ।\nसा धेनुस्तं मृतं दृष्ट्वा गवां लोकं जगाम ह ॥ २,३२.४० ॥"
  },
  {
    "text": "राजा न शोचन्मरणं पितुर्मम निरागसः ।\nजगाम स्वपुरं पश्चान्माता मे प्रारुदद्भृशम् ॥ २,३२.४१ ॥"
  },
  {
    "text": "तज्ज्ञात्वा लोकवृत्तज्ञो भृगुर्नः प्रपितामहः ।\nआजगाम महादेव ह्यहमप्यागतो वनात् ॥ २,३२.४२ ॥"
  },
  {
    "text": "मया मह सुदुःखार्त्तान्भ्रातॄन्मात्रासहैव मे ।\nसांत्वयित्वा स मन्त्रज्ञोऽजीवयत्पितरं मम ॥ २,३२.४३ ॥"
  },
  {
    "text": "आनागते भृगौ मातुर्दुःखेनाहं प्रकोपितः ।\nप्रतिज्ञां कृतवान्देव सात्वयन्मातरंस्वकाम् ॥ २,३२.४४ ॥"
  },
  {
    "text": "त्रिःसप्तकृत्वो यदुरस्ताडितं मातुरात्मनः ।\nतावत्संख्यमहं पृथ्वीं करिष्ये क्षत्रवर्जिताम् ॥ २,३२.४५ ॥"
  },
  {
    "text": "इत्येवं परिपूर्णा मे कर्त्ता देवो जगत्पतिः ।\nमहादेवो ह्यतो नाथ त्वत्सकाणमिहागतः ॥ २,३२.४६ ॥"
  },
  {
    "text": "वसिष्ठ उवाच\nइत्येवं तद्वचः श्रुत्वा दृष्ट्वा दुर्गामुखं हरः ।\nबभूवानम्रवदनस्छिन्तयानः क्षणं तदा ॥ २,३२.४७ ॥"
  },
  {
    "text": "एतस्मिन्नन्तरे दुर्गा विस्मिता प्राहसद्भृशम् ।\nउवाच च महाराज भार्गवं वैरसाधकम् ॥ २,३२.४८ ॥"
  },
  {
    "text": "तपस्विन्द्विजपुत्र क्ष्मां निर्भूपां कर्त्तुमिच्छसि ।\nत्रिः सप्तकृत्वः कोपेन साहसस्ते महान्बटो ॥ २,३२.४९ ॥"
  },
  {
    "text": "हन्तुमिच्छसि निःशस्त्रः सहस्रार्जुनमीश्वरम् ।\nभ्रूभङ्गलीलया येन रावणोऽपि निराकृतः ॥ २,३२.५० ॥"
  },
  {
    "text": "तस्मै प्रदत्तं दत्तेन श्रीहरेः कवचं पुरा ।\nशक्तिरत्यर्थवीर्या च तं कथं हन्तुमिच्छसि ॥ २,३२.५१ ॥"
  },
  {
    "text": "शङ्करः करुणासिद्धः कर्त्तुं चाप्यन्यथा विभुः ।\nन चान्यः शङ्करात्पुत्र सत्कार्यं कर्त्तुमीश्वरः ॥ २,३२.५२ ॥"
  },
  {
    "text": "अथ देव्या अनुमतिं प्राप्य शंभुर्द्दयार्णवः ।\nअभ्यधाद्भद्रया वाया जमदग्निसुतं विभुः ॥ २,३२.५३ ॥"
  },
  {
    "text": "शिव उवाच\nअद्यप्रभृति विप्र त्वं मम स्कन्दसमो भव ।\nदास्यामि मन्त्रं दिव्यं ते कवचं च महामते ॥ २,३२.५४ ॥"
  },
  {
    "text": "लीलया यत्प्रसादेन कार्त्तवीर्यं हनिष्यसि ।\nत्रिः सप्तकृत्वो निर्भूपां महीं चापि करिष्यसि ॥ २,३२.५५ ॥"
  },
  {
    "text": "इत्युक्त्वा शङ्करस्तस्मै ददौ मन्त्रं सुदुर्लभम् ।\nत्रैलोक्यविजयं नाम कवचं परमाद्भुतम् ॥ २,३२.५६ ॥"
  },
  {
    "text": "नागपाशं पाशुपतं ब्रह्मास्त्रं च सुदुर्ल्लभम् ।\nनारायणास्त्रमाग्नेयं वायव्यं वारुणं तथा ॥ २,३२.५७ ॥"
  },
  {
    "text": "घान्धर्वं गारुडं चैव जृंभणास्त्रं महाद्भुतम् ।\nगदां शक्तिं च परशुं शूलं दण्डमनुत्तमम् ॥ २,३२.५८ ॥"
  },
  {
    "text": "शस्त्रास्त्रग्राममखिलं प्रहृष्टः संबभूव ह ।\nनमस्कृत्य शिवं शान्तं दुर्गां स्कन्दं गणेश्वरम् ॥ २,३२.५९ ॥"
  },
  {
    "text": "परिक्रम्य ययौ रामः पुष्करं तीर्थमुत्तमम् ।\nसिद्धं कृत्वा शिवोक्तं तु मन्त्रं कवचमुत्तमम् ॥ २,३२.६० ॥"
  },
  {
    "text": "साधयामास निखिलं स्वकार्यं भृगुनन्दनः ।\nनिहत्य कार्त्तवीर्यं तं ससैन्यं सकुलं मुदा ।\nविनिवृत्तो गृहं प्रागात्पितुः स्वस्य भृगूद्वहः ॥ २,३२.६१ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे भार्गवचरिते द्वात्रिंशत्तमोऽध्यायः ॥ ३२॥"
  }
]
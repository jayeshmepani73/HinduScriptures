[
  {
    "text": "वसिष्ठ उवाच\nसुचन्द्रे पतिते राजन् राजेन्द्राणां शिरोमणौ ।\nतत्पुत्रः पुष्कराक्षस्तु रामं योद्धुमथागतः ॥ २,४०.१ ॥"
  },
  {
    "text": "स रथस्थो महावीर्यः सर्वशस्त्रास्त्रकोविदः ।\nअभिवीक्ष्य रणेत्युग्रं रामं कालातकोपमम् ॥ २,४०.२ ॥"
  },
  {
    "text": "चकार शरजालं च भार्गवेन्द्रस्य सर्वतः ।\nमुहूर्त्तं जामदग्न्योऽपि बाणैः संझदितोऽभवत् ॥ २,४०.३ ॥"
  },
  {
    "text": "ततो निष्कम्य सहसा भार्गवेन्द्रो महाबलः ।\nशरबन्धान्महाराज समुदैक्षत सर्वतः ॥ २,४०.४ ॥"
  },
  {
    "text": "दृष्ट्वा तं पुष्काराक्षं तु सुचन्द्रतनयं तदा ।\nक्रोधमाहारयामास दिधक्षन्निव पावकः ॥ २,४०.५ ॥"
  },
  {
    "text": "स क्रोधेन समाविष्टो वारुणं समवासृजत् ।\nततो मेघाः समुत्पन्ना गर्जन्तो भैरवान्नवान् ॥ २,४०.६ ॥"
  },
  {
    "text": "ववृषुर्जलधाराभिः प्लावयन्तो धरां नृप ।\nपुष्कराक्षो महावीर्यो वायव्यास्त्रुमवासृजत् ॥ २,४०.७ ॥"
  },
  {
    "text": "तेन तेऽदर्शनं नीताः सद्य एव बलाहकाः ।\nअथ रामो भृशं क्रुद्धो ब्राह्मं तत्राभिसंदधे ॥ २,४०.८ ॥"
  },
  {
    "text": "पुष्कराक्षोऽपि तेनैव विचकर्ष महाबलः ।\nब्राह्म सोऽप्याहितं दृष्ट्वा दण्डाहत इवारगः ॥ २,४०.९ ॥"
  },
  {
    "text": "घोरं परशुमादाय निःश्वसंस्तमधावत ।\nरामस्याधावतस्तत्र पुष्कराक्षो धनुर्धरः ॥ २,४०.१० ॥"
  },
  {
    "text": "संदधे पञ्चविशिखान्दीप्तास्यानुरगानिव ।\nएकैकेन च बाणेन हृदि शीर्षे भुजद्वये ॥ २,४०.११ ॥"
  },
  {
    "text": "शिखायां च क्रमाद्भित्त्वा तस्तंभ भृश मातुरम् ।\nस चैवं पीडितो रामः पुष्कराक्षेण संयुगे ॥ २,४०.१२ ॥"
  },
  {
    "text": "क्षणं स्थित्वा भृशं धावन्परशुं मूर्ध्न्यपातयत् ।\nशिखामारभ्य पादान्तं पुष्कराक्षं द्विधाकरोत् ॥ २,४०.१३ ॥"
  },
  {
    "text": "पतिते शकले भूमौ तत्कालं पश्यता नृणाम् ।\nआश्चर्यं सुमहज्जातं दिवि चैव दिवौकसाम् ॥ २,४०.१४ ॥"
  },
  {
    "text": "विदार्य रामस्तं क्रोधात्पुष्कराक्षं महाबलम् ।\nतत्सैन्यमदहत्क्रुद्धः पावको विपिनं यथा ॥ २,४०.१५ ॥"
  },
  {
    "text": "यतो यतो धावति भार्गवेन्द्रो मनोऽनिलौजाः प्रहरन्परश्वधम् ।\nततस्ततो वाजिरथेभमानवा निकृत्तगात्राः शतशो निपेतुः ॥ २,४०.१६ ॥"
  },
  {
    "text": "रामेण तत्रातिबलेन संगरे निहन्यमानास्तु परश्वधेन ।\nहा तात मातस्त्विति जल्पमांना भस्मीबभूवुः सुविचूर्णितास्तदा ॥ २,४०.१७ ॥"
  },
  {
    "text": "मुहूर्त्तमात्रेण च भार्गवेण तत्पुष्कराक्षस्य बलं समग्रम् ।\nअनेकराजन्यकुलं हतेश्वरं इतं नवाक्षौहिणिकं भृशातुरम् ॥ २,४०.१८ ॥"
  },
  {
    "text": "पतिते पुष्कराक्षे तु कार्त्तवीर्यार्जुनः स्वयम् ।\nआजगाम महावीर्यः सुवर्णरथमास्थितः ॥ २,४०.१९ ॥"
  },
  {
    "text": "नानाशस्त्रसमाकीर्णं नानारत्नपरिच्छदम् ।\nदशनल्वप्रमाणं च शतवाजियुतं नृपः ॥ २,४०.२० ॥"
  },
  {
    "text": "युते बाहुसहस्रेण नानायुधधरेण च ।\nबभौ स्वर्लोकमारोक्ष्यन्देहति सुकृती यथा ॥ २,४०.२१ ॥"
  },
  {
    "text": "पुत्रास्तस्य महावीर्याः शतं युद्धविशारदाः ।\nसेनाः संव्यूह्य संतस्थुः संग्रामे पितुराज्ञया ॥ २,४०.२२ ॥"
  },
  {
    "text": "कार्त्तवीर्यस्तु बलवान्रामं दृष्ट्वा रणाजिरे ।\nकालान्तकयमप्रख्यं योद्धुं समुपचक्रमे ॥ २,४०.२३ ॥"
  },
  {
    "text": "दक्षे पञ्चशतं बाणान्वामे पञ्चशतं धनुः ।\nजग्रा ह भार्गवेन्द्रस्य समरे जेतुमुद्यतः ॥ २,४०.२४ ॥"
  },
  {
    "text": "बाणवर्षं चकाराथ रामस्योपरि भूपते ।\nयथा बलाहको वीर पर्वतोपरि वर्षति ॥ २,४०.२५ ॥"
  },
  {
    "text": "बाणवर्षेण नेनाजौ सत्कृतो भृगुनन्दनः ।\nजग्राह स्वघनुर्दिव्यं बाणवर्षं तथाकरोत् ॥ २,४०.२६ ॥"
  },
  {
    "text": "तावुभौरणसंदृप्तौ तदा भार्गवहैहयौ ।\nचक्रतुर्यद्धमतुलं तुमुलं लोमहर्षणम् ॥ २,४०.२७ ॥"
  },
  {
    "text": "ब्रह्मास्त्रं च सभूपालः संदधे रणमूर्द्धनि ।\nवधाय भार्गवेन्द्रस्य सर्वशस्त्रास्त्रधृग्बली ॥ २,४०.२८ ॥"
  },
  {
    "text": "रामोऽपि वार्युपस्पृश्य ब्रह्मं ब्राह्मय संदधे ।\nततो व्योम्नि सदा सक्ते द्वे चाप्यस्त्रे नराधिप ॥ २,४०.२९ ॥"
  },
  {
    "text": "ववृधाते जगत्प्रान्ते तेजसा ज्वलनार्कवत् ।\nत्रयो लोकाः सपाताला दृष्ट्वा तन्महदद्भुतम् ॥ २,४०.३० ॥"
  },
  {
    "text": "ज्वलदस्त्रयुगं तप्ता मेनिरेऽस्योपसंयमम् ।\nरामस्तदा वीक्ष्य जगत्प्रणाशं जगन्निवासोक्तमथास्मरत्तदा ॥ २,४०.३१ ॥"
  },
  {
    "text": "रक्षा विधेयाद्य मयास्य संयमो निवारणीयः परमांशधारिणा ।\nइति व्यवस्य प्रभुरुग्रतेजा नेत्रद्वयेनाथ तदस्त्रयुगमम् ॥ २,४०.३२ ॥"
  },
  {
    "text": "पीत्वातिरामं जगदाकलय्य तस्थौ क्षणं ध्यानगतो महात्मा ।\nध्यानप्रभावेण ततस्तु तस्य ब्रह्मास्त्रयुग्मं विगतप्रभावम् ॥ २,४०.३३ ॥"
  },
  {
    "text": "पपात भूमौ सहसाथ तत्क्षणं सर्वं जगत्स्वास्थ्यमुपाजगाम ।\nस जामदग्न्यो महातां महीयान्स्रष्टुं तथा पालयितुं निहन्तुम् ॥ २,४०.३४ ॥"
  },
  {
    "text": "विभुस्तथापीह निजंप्रभावं गोपायितुं लोकविधिं चकार ।\nधनुर्द्धरः शूरतमो महस्वान्सदग्रणीः संसदि तथ्यवक्ता ॥ २,४०.३५ ॥"
  },
  {
    "text": "कलाकलापेषु कृतप्रयत्नो विद्यासु शास्त्रेषु बुधो विधिज्ञः ।\nएवं नृलोके प्रथयन्स्वभावं सर्वाणि कल्यानि करोति नित्यम् ॥ २,४०.३६ ॥"
  },
  {
    "text": "सर्वे तु लोका विजितास्तु तेन रामेण राजन्यनिषूदनेन ।\nएवं स रामः प्रथितप्रभावः प्रशामयित्वा तु तदस्त्रयुग्मम् ॥ २,४०.३७ ॥"
  },
  {
    "text": "पुनः प्रवृत्तो निधनं प्रकर्तुं रणागणे हैहयवंशकेतोः ।\nतुणीरतः पत्रियुगं गृहीत्वा पुङ्खे निधायाथ धनुर्ज्यकायाम् ॥ २,४०.३८ ॥"
  },
  {
    "text": "आलक्ष्य लक्ष्यं नृपकर्णयुग्मं चकर्त्त चूडामणिहर्तुकामः ।\nस कृत्तकर्णो नृपतिर्महात्मा विनिर्जिताशेषजगत्प्रवीरः ॥ २,४०.३९ ॥"
  },
  {
    "text": "मेने निजं वीर्यमिह प्रणष्टं रामेण भूमीशतिरस्कृतात्मा ।\nक्षणं धराधीशतनुर्विवर्णा गतानुभावा नृपतेर्बभूव ॥ २,४०.४० ॥"
  },
  {
    "text": "लेख्येव सच्चित्रकरप्रयुक्ता सुदीनचित्तस्य विलक्ष्यतेऽग ।\nततः स राजा निजवीर्यवैभवं समस्तलोकाधिकतां प्रयातम् ॥ २,४०.४१ ॥"
  },
  {
    "text": "विचिन्त्य पौलस्त्यजयादिलब्धं शोचन्निवासीत्स जयाभिकाङ्क्षीं ।\nदध्यौ पुनर्मीलितलोचनो नृपौ दत्तं तमात्रेयकुलप्रदीपम् ॥ २,४०.४२ ॥"
  },
  {
    "text": "यस्य प्रभावानुगृहीत ओजसा तिरश्चकारा खिललोकपालकान् ।\nयदास्य हृद्येष महानुभावो दत्तः प्रयातो न हि दर्शनं तदा ॥ २,४०.४३ ॥"
  },
  {
    "text": "खिन्नोऽतिमात्रं धरणीपतिस्तदा पुनः पुनर्ध्यानपथं जगाम ।\nस ध्यायमानोऽपि न चाजगाम दत्तो मनोगोचरमस्य राजन् ॥ २,४०.४४ ॥"
  },
  {
    "text": "तपस्विनो दान्ततमस्य साधोरनागसो दुष्कृतिकारिणो विभुः ।\nएवं यदात्रेस्तनयो महात्मा दृष्टो न च ध्यानपथे नृपेण ॥ २,४०.४५ ॥"
  },
  {
    "text": "तदातिदुः खेन विदूयमानः शोकेन मोहेन युतो बभूव ।\nतं शोकमग्नं नृपतिं महात्मा रामो जगादाखिलचित्तदर्शी ॥ २,४०.४६ ॥"
  },
  {
    "text": "मा शोकभावं नृपते प्रयाहि नैवानुशोचन्ति महानुभावाः ।\nयस्ते वरायाभवमादिसर्गे स एव चाहं तंव सादनाय ॥ २,४०.४७ ॥"
  },
  {
    "text": "समागतस्त्वं भवधीरचित्तः संग्रामकाले न विषादचर्चा ।\nसर्वो हि लोकः स्वकृतं भुनक्ति शुभाशुभं दैवकृतं विपाके ॥ २,४०.४८ ॥"
  },
  {
    "text": "अन्योनकोऽप्यस्य शुभाशुभस्य विपर्ययं कर्तुमलं नरेश ।\nयत्ते सुपुण्यं बहुजन्मसंचितं तेनेह दत्तस्य वरार्हपात्रम् ॥ २,४०.४९ ॥"
  },
  {
    "text": "जातो भवानद्य तु दुष्कृतस्य फलं प्रभुङ्क्ष्व त्वमिहार्जितस्य ।\nगुरुर्विमत्यापकृतस्त्वया मे यतस्ततः कर्णनिकृन्तनं ते ॥ २,४०.५० ॥"
  },
  {
    "text": "कृतं मया पश्य हरन्तमोजसा चूडामणिं मामपत्दृत्य ते यशः ।\nइत्येवमुक्त्वा स भृगुर्महात्मा नियोज्य बाणं च विकृष्य चापम् ॥ २,४०.५१ ॥"
  },
  {
    "text": "चिक्षेप राज्ञः स तु लाघवेन च्छित्त्वा मणिं रामममुपाजगाम ।\nतद्वीक्ष्य कर्मास्य मुनेः सुतस्य स चार्जुनो हैहयवंशधर्त्ता ॥ २,४०.५२ ॥"
  },
  {
    "text": "समुद्यतोऽभूत्पुनरप्युदायुधस्तं हन्तुमाजौ द्विजमात्मशत्रुम् ।\nशूलशक्तिगदाचक्रखढ्गपट्टिशतोमरैः ॥ २,४०.५३ ॥"
  },
  {
    "text": "नानाप्रहरणैश्चान्यैराजघान द्विजात्मजम् ।\nस रामो लाघवेनैव संप्रक्षिप्तान्यनेन च ॥ २,४०.५४ ॥"
  },
  {
    "text": "शूलादीनि चकर्त्ताशु मध्य एव निजाशुगैः ।\nस राजा वार्युपस्पृश्य ससर्जाग्नेयमुत्तमम् ॥ २,४०.५५ ॥"
  },
  {
    "text": "अस्त्रं रामो वारुणेन शमयामास सत्वरम् ।\nगान्धर्वं विदधे राजा वायव्येनाहनद्विभुम् ॥ २,४०.५६ ॥"
  },
  {
    "text": "नागास्त्रं गारुडेनापि रामश्चिच्छेद भूपते ।\nदत्तेन दत्तं यच्छूलमव्यर्थं मन्त्रपूर्वकम् ॥ २,४०.५७ ॥"
  },
  {
    "text": "जग्राह समरे राजा भार्गवस्य वधाय च ।\nतच्छूलं शतसूर्याभमनिवार्यं सुरासुरैः ॥ २,४०.५८ ॥"
  },
  {
    "text": "चिक्षेप राममुद्दिश्य समग्रेण बलेन सः ।\nमूर्ध्नि तद्भार्गवस्याथ निपपात महीपते ॥ २,४०.५९ ॥"
  },
  {
    "text": "तेन शूलप्रहारेण व्यथितो भार्गवस्तदा ।\nमूर्च्छामवाप राजेन्द्र पपात च हरिं स्मरन् ॥ २,४०.६० ॥"
  },
  {
    "text": "पतिते भार्गवे तत्र सर्वे देवा भयाकुलाः ।\nसमाजग्मुः पुरस्कृत्य ब्रह्मविष्णुमहेश्वरान् ॥ २,४०.६१ ॥"
  },
  {
    "text": "शङ्करस्तु महाज्ञानी साक्षान्मृत्युञ्जयः प्रभुः ।\nभार्गवं जीवयामास संजीवन्या स विद्यया ॥ २,४०.६२ ॥"
  },
  {
    "text": "रामस्तु चेतनां प्राप्य ददर्श पुरतः सुरान् ।\nप्रणनाम च राजेन्द्र भक्त्या ब्रह्मादिकांस्तु तान् ॥ २,४०.६३ ॥"
  },
  {
    "text": "ते स्तुता भार्गवेन्द्रेण सद्योऽदर्शनमागताः ।\nस रामो वार्युस्पृश्य जजाप कवचं तु तत् ॥ २,४०.६४ ॥"
  },
  {
    "text": "उत्थितश्च सुसंरब्धो निर्दहन्निव चक्षुषा ।\nस्मृत्वा पाशुपतं चास्त्रं शिवदत्तं स भार्गवः ॥ २,४०.६५ ॥"
  },
  {
    "text": "सद्यः संहृतवांस्तत्तु कार्त्तवीर्यं महाबलम् ।\nस राजा दत्तभक्तस्तु विष्णोश्चक्रं सुदर्शनम् ।\nप्रविष्टो भस्मसाज्जातं शरीरं बाहुनन्दन ॥ २,४०.६६ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय\nउपोद्धातपादे भार्गवचरिते कार्त्तवीर्यवधो नाम चत्वारिंशत्तमोऽध्यायः ॥ ४०॥"
  }
]
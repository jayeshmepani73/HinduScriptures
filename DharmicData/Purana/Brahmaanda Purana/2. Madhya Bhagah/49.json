[
  {
    "text": "जैमिनिरुवाच\nअथानुज्ञाय सगरो वसिष्ठमृषिसत्तमम् ।\nबलेन महता युक्तो विदर्भानभ्यवर्त्तत ॥ २,४९.१ ॥"
  },
  {
    "text": "ततो विदर्भराट्तस्मै स्वसुतां प्रीतिपूर्वकम् ।\nकेशिन्याख्यामनुपमामनुरूपां न्यवेदयत् ॥ २,४९.२ ॥"
  },
  {
    "text": "स तस्या राजशार्दूलो विधिवद्वह्निसाक्षिकम् ।\nशुभे मुहूर्ते केशिन्याः पार्णिं जग्राह भूमिपः ॥ २,४९.३ ॥"
  },
  {
    "text": "स्थित्वा दिनानि कतिचिद्गृहे तस्यातिसत्कृतः ।\nविदर्भराज्ञा संमन्त्र्य ततो गन्तुं प्रजक्रमे ॥ २,४९.४ ॥"
  },
  {
    "text": "अनुज्ञातस्ततस्तेन पारिबर्हैश्च सत्कृतः ।\nनिष्क्रम्य तत्पुराद्राजा शूरसेनानुपेयिवान् ॥ २,४९.५ ॥"
  },
  {
    "text": "संभावितस्ततश्चैव यादवैर्मातृसोदरैः ।\nधनौघैस्तर्पितस्तैश्च मधुराया विनिर्ययौ ॥ २,४९.६ ॥"
  },
  {
    "text": "एवं स सगरो राजा विजित्य वसुधामिमाम् ।\nकरैश्च स नृपान्सर्वांश्चक्रे संकेतगानपि ॥ २,४९.७ ॥"
  },
  {
    "text": "ततोऽनुमान्य नृपतीन्निजराज्याय सानुगान् ।\nअनुजज्ञे नरपतिः समस्ताननुयायिनः ॥ २,४९.८ ॥"
  },
  {
    "text": "ततो बलेन महाता स्कन्धावारसमन्वितः ।\nशनैरपीडयन्देशान्स्वराज्यमुपजग्मिवान् ॥ २,४९.९ ॥"
  },
  {
    "text": "संभाव्यमानश्च मुहुरुपदाभिरनेकशः ।\nनानाजनपदैस्तूर्ममयोध्यां समुपागमत् ॥ २,४९.१० ॥"
  },
  {
    "text": "तदागमनमाज्ञाय नागरः सकलो जनः ।\nनगरीं तामलञ्चक्रे महोत्सवसमुत्सुकः ॥ २,४९.११ ॥"
  },
  {
    "text": "ततः सा नगरी सर्वा कृतकौतुकमङ्गला ।\nसिक्तसंमृष्टभूभागा पूर्णकुम्भशतावृता ॥ २,४९.१२ ॥"
  },
  {
    "text": "समुच्छ्रितध्वजशता पताकाभिरंलकृता ।\nसर्वत्रागरुधूपाञढ्या विचित्रकुसुमोज्ज्वला ॥ २,४९.१३ ॥"
  },
  {
    "text": "सद्रत्नतोरणोत्तुङ्गगोपुराट्टलभूषिता ।\nप्रसूनलाजवर्षैश्च स्वलङ्कृतमहापथा ॥ २,४९.१४ ॥"
  },
  {
    "text": "महोत्सवसमायुक्ता प्रतिगेहमभूत्पुरी ।\nसंबूजिताशेषवास्तुदेवतागृहमालिनी ॥ २,४९.१५ ॥"
  },
  {
    "text": "दिक्चक्रजयिनो राज्ञः संदर्शनमुदान्वितैः ।\nपौरजानपदैर्त्दृष्टैः सर्वतः समलङ्कृता ॥ २,४९.१६ ॥"
  },
  {
    "text": "ततः प्रकृतयः सर्वे तथान्तः पुरवासिनः ।\nवारकाताकदबैश्च नगरीभिश्च सवृताः ॥ २,४९.१७ ॥"
  },
  {
    "text": "अभ्याययुस्ततः सर्वे समत्य पुरवासिनः ।\nस तैः समेत्य नृपतिर्लब्धाशीर्वाद सक्त्क्रियः ॥ २,४९.१८ ॥"
  },
  {
    "text": "बधिरीकृतदिक्चक्रो जयशब्देन भूरिणा ।\nनानावादित्रसंघोषमिश्रेण मधुरेण च ॥ २,४९.१९ ॥"
  },
  {
    "text": "सत्कृत्य तान्यथा योगं सहितस्तैर्मुदान्वितैः ।\nआनन्दयन्प्रजाः सर्वाः प्रविवेश पुरोत्तमम् ॥ २,४९.२० ॥"
  },
  {
    "text": "वेदघोषैः सुमधुरैर्ब्राह्मणैरभिनन्दितः ।\nसंस्तूयमानः सुभृशं सूतमागधवन्दिभिः ॥ २,४९.२१ ॥"
  },
  {
    "text": "जयशब्दैश्च परितो नानाजनपदेरितैः ।\nकलतालरवोन्मिश्रवीणावेणुतलस्वनैः ॥ २,४९.२२ ॥"
  },
  {
    "text": "गायद्भिर्गायकजनैर्नृत्यद्भिर्गणिकाजनैः ।\nअन्वीयमानो विलसच्छ्वेतच्छत्रविराजितः ॥ २,४९.२३ ॥"
  },
  {
    "text": "विकीर्यमाणः परितः सल्लाजकुसुमोत्करैः ।\nपुरीमयोध्यामविशत्स्वपुरीमिव वासवः ॥ २,४९.२४ ॥"
  },
  {
    "text": "दृष्टिपूतेन गन्धेन ब्राह्मणानां च वर्त्मना ।\nजगाम मध्येनगरं गृहं श्रीमदलङ्कृतम् ॥ २,४९.२५ ॥"
  },
  {
    "text": "अवरुह्य ततो यानाद्भार्याभ्यां सहितो मुदा ।\nप्रविवेश गृहं मातुर्हृष्टपुष्टजनायुतम् ॥ २,४९.२६ ॥"
  },
  {
    "text": "पर्यङ्कस्थामुपागम्य मातरं विनयान्वितः ।\nतत्पादौ संस्पृशन्मूर्ध्ना प्रणाममकरोत्तदा ॥ २,४९.२७ ॥"
  },
  {
    "text": "साभिनन्द्य तमाशीर्भिर्हर्षगद्गदया गिरा ।\nससंभ्रमं समुत्थाय पर्यष्वजत चात्मजम् ॥ २,४९.२८ ॥"
  },
  {
    "text": "सहर्षं बहुधाशीर्भिरभ्यनन्ददुभे स्नुषे ।\nस तां संभाव्य कथया तत्र स्थित्वा चिरादिव ॥ २,४९.२९ ॥"
  },
  {
    "text": "अनुज्ञातस्तया राजा निश्चक्राम तदालयात् ।\nततः सानुचरो राजा श्वेतव्यजनवीजितः ॥ २,४९.३० ॥"
  },
  {
    "text": "सुरराज इव श्रीमान्सभां समगमच्छनैः ।\nसंप्रविश्य सभां दिव्यामनेकनृपसेविताम् ॥ २,४९.३१ ॥"
  },
  {
    "text": "नत्वा गुरुजनं सर्वमाशीर्भिश्चाभिनन्दितः ।\nसिंहासने शुभे दिव्ये निषसाद नरेश्वरः ॥ २,४९.३२ ॥"
  },
  {
    "text": "संसेव्यमानश्च नृपैर्नानाजनपदेश्वरैः ।\nनानाविधाः कथाः कुर्वन्स तत्र नृपसत्तमः ॥ २,४९.३३ ॥"
  },
  {
    "text": "संप्रीयमामः सुतरामुवास सह बन्धुभिः ।\nप्रतिज्ञां पालयित्वैवं जितदिङ्मण्डलो नृपः ॥ २,४९.३४ ॥"
  },
  {
    "text": "अन्वतिष्ठद्यन्थान्याय मर्थत्रयमुदारधीः ।\nस्वप्रभावजिताशेषवैरिर्दिङ्मण्डलाधिपः ॥ २,४९.३५ ॥"
  },
  {
    "text": "एकातपत्रां पृथिवीमन्वशासद्वृषो यथा ।\nस्वर्यातस्य पितुः पूर्वं परिभावममर्षितः ॥ २,४९.३६ ॥"
  },
  {
    "text": "स यां प्रतिज्ञामारूढस्तां सम्यक्परिपूर्य च ।\nसप्तद्वीपाब्धिनगरग्रामायतनमालिनीम् ॥ २,४९.३७ ॥"
  },
  {
    "text": "जित्वा शत्रूनशेषेण पालयामास मेदिनीम ।\nएवं गच्छति काले च वसिष्ठो भगवानृषिः ॥ २,४९.३८ ॥"
  },
  {
    "text": "अभ्यजगाम तं भूयो द्रष्टुकामो जरेश्वरम् ।\nतमायान्तमतिप्रेक्ष्य मुनिवर्यं ससंभ्रमः ॥ २,४९.३९ ॥"
  },
  {
    "text": "प्रत्युज्जगामार्घहस्तः सहितस्तैर्नपैर्नृपः ।\nअर्ध्यपाद्यादिभिः सम्यक्पूजयित्वा महामतिः ॥ २,४९.४० ॥"
  },
  {
    "text": "प्रणाममकरोत्तस्मै गुरुभक्तिसमन्वितः ।\nआशीर्भिर्वर्द्धयित्वा तं वसिष्ठः सगरं तदा ॥ २,४९.४१ ॥"
  },
  {
    "text": "आस्यतामिति होवाच सह सर्वैर्नरेश्वरैः ।\nउपाविशत्ततो राजा काञ्चने परमासने ॥ २,४९.४२ ॥"
  },
  {
    "text": "मुनिना समनुज्ञातः सभार्यः सह राजभिः ।\nआपवस्तुनृपश्रेष्ठमुपासीनमुपह्वरे ॥ २,४९.४३ ॥"
  },
  {
    "text": "उवाच शृण्वतां राज्ञां शनैर्मृद्वक्षरं वचः ।\nवसिष्ठ उवाच\nकुशलं ननु ते राजन्वाह्येष्वाभ्यन्तरेषु च ॥ २,४९.४४ ॥"
  },
  {
    "text": "मन्त्रिष्वमात्यवर्गेषु राज्ये वा सकलेऽधुना ।\nदिष्ट्या च विजिताः सर्वे समग्रबलवाहनाः ॥ २,४९.४५ ॥"
  },
  {
    "text": "अयत्नेनैव युद्धेषु भवता रिपवो हि यत् ।\nदिष्ट्यारूढप्रतिज्ञेन मम मानयता वचः ॥ २,४९.४६ ॥"
  },
  {
    "text": "अरयस्त्यक्तधर्माणस्त्वया जीवविसर्जिताः ।\nतान्विजित्येतराञ्जेतुं पुनर्दिग्विजयेच्छया ॥ २,४९.४७ ॥"
  },
  {
    "text": "गतस्सवाहनबलस्त्वमित्यशृणवं वचः ।\nजितदिङ्मण्डलं भूयः श्रुत्वा त्वां नगरस्थितम् ॥ २,४९.४८ ॥"
  },
  {
    "text": "प्रीत्याहमागतो द्रष्टुमिदानीं राजसत्तम ।\nजैमिनिरुवाच\nवसिष्ठेनैवमुक्तस्तु सगरस्तालजङ्घजित् ॥ २,४९.४९ ॥"
  },
  {
    "text": "कृताञ्जलिपुटो भूत्वा प्रत्युवाच महामुनिम् ।\nसगर उवाच\nकुशलं ननु सर्वत्र महर्षे नात्र संशयः ॥ २,४९.५० ॥"
  },
  {
    "text": "कल्याणाभिमुखाः सर्वे देवताश्च मुनेऽनिशम् ।\nभवान्ध्यायति कल्याणं मनसा यस्य संततम् ॥ २,४९.५१ ॥"
  },
  {
    "text": "तस्य मे चोपसर्गाश्च संभवन्ति कथं मुने ।\nभवतानुगृहीतोऽस्मि कृतार्थश्चाधुना कृतः ॥ २,४९.५२ ॥"
  },
  {
    "text": "यन्मां द्रष्टुमिहायातः स्वयमेव भवान्गुरो ।\nयन्मह्यमाह भगवान्विपक्षविजयादिकम् ॥ २,४९.५३ ॥"
  },
  {
    "text": "तत्तथानुष्ठितं किं तु सर्वं भवदनुग्रहात् ।\nभवत्प्रसादतः सर्वं मन्ये प्राप्तं महीक्षिताम् ॥ २,४९.५४ ॥"
  },
  {
    "text": "अन्यथा मम का शक्तिः शत्रून्हन्तुं तथाविधान् ।\nअनल्पी कुरुते फल्यं यन्मे व्यवसितं भवान् ॥ २,४९.५५ ॥"
  },
  {
    "text": "फलमल्पमपि प्रीत्यै स्यादगस्याधिरोपितुः ।\nजैमिनिरुवाच\nएवं संभावितः सम्यक्सगेरण महामुनिः ॥ २,४९.५६ ॥"
  },
  {
    "text": "अभ्यनुज्ञाय तं भूयः प्रजागाम निजाश्रमम् ।\nवसिष्टे तु गते राजा सगरःप्रीतमानसः ॥ २,४९.५७ ॥"
  },
  {
    "text": "अयोध्यायामभिवसन्प्रशशासाखिलां भुवम् ।\nभार्याभ्यां समुपेताभ्यां रूपशीलगुणादिभिः ॥ २,४९.५८ ॥"
  },
  {
    "text": "बुभुजे विषयान्रम्यान्यथाकामं यथासुखम् ।\nसुमतिः केशिनी चोभे विकसद्वदनांबुजे ॥ २,४९.५९ ॥"
  },
  {
    "text": "रूपौदार्यगुणोपेते पीनवृत्तपयोधरे ।\nनीलकुञ्चितकेशाढ्ये सर्वाभरणभूषिते ॥ २,४९.६० ॥"
  },
  {
    "text": "सर्वलक्षणसंपन्ने नवयौवनगोचरे ।\nप्रिये सन्निहिते तस्य नित्यं प्रियहिते रते ॥ २,४९.६१ ॥"
  },
  {
    "text": "स्वाचारभावचेष्टाभिर्जह्रतुस्तन्मनोऽनिशम् ।\nस चापि भरणोत्कर्षप्रतीतात्मा महीपतिः ॥ २,४९.६२ ॥"
  },
  {
    "text": "रममाणो यथाकामं सह ताभ्यां पुरेऽवसत् ।\nअन्येषां भुवि राज्ञां तु राजशब्दो न चाप्यभूत् ॥ २,४९.६३ ॥"
  },
  {
    "text": "गुणेन चाभवत्तस्य सगरस्य महात्मनः ।\nअल्पोऽपि धर्मः सततं यथा भवति मानसे ॥ २,४९.६४ ॥"
  },
  {
    "text": "रा५ तस्यार्थकामौ तु न तथा विपुलावपि ।\nअलुब्धमानसोर्ऽथं च भेजे धर्ममपीडयन् ॥ २,४९.६५ ॥"
  },
  {
    "text": "तदर्थमेव राजेन्द्र कामं चापीडयंस्तयोः ॥ २,४९.६६ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरदिग्विजयो नामैकोनपञ्चाशत्तमोऽध्यायः ॥ ४९॥"
  }
]
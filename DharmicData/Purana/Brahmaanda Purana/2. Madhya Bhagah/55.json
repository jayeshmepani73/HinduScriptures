[
  {
    "text": "ः\nअभिनन्द्याशिषात्यर्थं लालयन्प्रशशंस ह ॥ २,५५.१ ॥"
  },
  {
    "text": "अथ ऋत्विक्सदस्यैश्च सहितो राजसत्तमः ।\nउपाक्रमत तं यज्ञे विधिवद्वेदपारगैः ॥ २,५५.२ ॥"
  },
  {
    "text": "ततः प्रववृते यज्ञः सर्वसंपद्गुणान्वितः ।\nसम्यगौर्ववसिष्ठाद्यैर्मुनिभिः संप्रवर्त्तितः ॥ २,५५.३ ॥"
  },
  {
    "text": "हिरण्मयमयी वेदिः पात्राण्युच्चावचानि च ।\nसुसमृद्धं यथाशास्त्रं यज्ञे सर्वं बभूव ह ॥ २,५५.४ ॥"
  },
  {
    "text": "एवं प्रवर्त्तितं यज्ञमृत्विजः सर्व एव ते ।\nक्रमात्समापयामासुर्यजमानपुरस्सराः ॥ २,५५.५ ॥"
  },
  {
    "text": "समापयित्वा तं यज्ञं राजा विधिविदां वरः ।\nयथावद्दक्षिणां चैव ऋत्विजां प्रददौ तदा ॥ २,५५.६ ॥"
  },
  {
    "text": "अथ ऋत्विक्सदस्यानां ब्राह्मणानां तथार्थिनाम् ।\nतत्काङ्क्षितादभ्यधिकं प्रददौ वसु सर्वशः ॥ २,५५.७ ॥"
  },
  {
    "text": "एवं संतर्प्य विप्रादीन्दक्षिणाभिर्यथाक्रमम् ।\nक्षमापयामास गुरून्सदस्यान्प्रणिपत्य च ॥ २,५५.८ ॥"
  },
  {
    "text": "ब्राह्मणाद्यैस्ततो वर्णैरृत्विग्भिश्च समन्वितः ।\nवारकीयाकदंबैश्च सूतमागधवन्दिभिः ॥ २,५५.९ ॥"
  },
  {
    "text": "अन्वीयमानः सस्त्रीकः श्वेतच्छत्रविराजितः ।\nदोधूयमानचमरो वालव्यजनराजितः ॥ २,५५.१० ॥"
  },
  {
    "text": "नानावादित्रनिर्घोषैर्बधिरीकृतदिङ्मुखः ।\nस गत्वा सरयूतीरं यथाशाश्त्रं यथाविधि ॥ २,५५.११ ॥"
  },
  {
    "text": "चकारावभृथस्नानं मुदितः सहबन्धुभिः ।\nएवं स्नात्वा सपत्नीकः सुहृद्भिर्ब्राह्मणैः सह ॥ २,५५.१२ ॥"
  },
  {
    "text": "वीणावेणुमृदङ्गादिनानावादित्रनिःस्वनैः ।\nमङ्गल्यैर्वेदघोषैश्च सह विप्रजनेरितैः ॥ २,५५.१३ ॥"
  },
  {
    "text": "संस्तूयमानः परितः सूतमागधबन्दिभिः ।\nप्रविवेश पुरीं रम्यां हृष्टपुष्टजनायुतम् ॥ २,५५.१४ ॥"
  },
  {
    "text": "श्वेतव्यजन सच्छत्रपताकाध्वजमालिनीम् ।\nसिक्तसंमृष्टभूभागापणशोभासमन्विताम् ॥ २,५५.१५ ॥"
  },
  {
    "text": "कैलासाद्रिप्रकाशाभिरुज्ज्वलां सौधपङ्क्तिभिः ।\nस तत्रागरुधूपोत्थगन्धामोदितदिङ्मुखम् ॥ २,५५.१६ ॥"
  },
  {
    "text": "विकीर्यमाणः परितः पौरनारीजनैर्मुहुः ।\nलाजवर्षेण सानन्दं वीक्षमाणश्च नागरैः ॥ २,५५.१७ ॥"
  },
  {
    "text": "उपदाभिरनेकाभिस्तत्रतत्र वणिग्जनैः ।\nसंभाव्यमानः शनकैर्जगम स्वपुरं प्रति ॥ २,५५.१८ ॥"
  },
  {
    "text": "स प्रविश्य गृहं रम्यं सर्वमण्डलमण्डितम् ।\nसम्यक्संभावयामास सुहृदो ब्राह्मणानपि ॥ २,५५.१९ ॥"
  },
  {
    "text": "संसेव्यमानश्च तदा नानादेशेश्वरैर्नृपैः ।\nसभायां राजशार्दूलो रेमे शक्र इवापरः ॥ २,५५.२० ॥"
  },
  {
    "text": "एवं सुहृद्भिः सहितः पूरयित्वा मनोरथम् ।\nसगरः सह भार्याभ्यां रेमे नृपवरोत्तमः ॥ २,५५.२१ ॥"
  },
  {
    "text": "अंशुमन्तं ततः पौत्रं मुदा विनयशालिनम् ।\nवसिष्ठानुमते राजा यौवराज्येऽभ्यषेचयत् ॥ २,५५.२२ ॥"
  },
  {
    "text": "पौरजानपदानां तु बन्धूनां सुहृदामपि ।\nस प्रियोऽभवदत्यर्थमुदारैश्च गुणैर्नृपः ॥ २,५५.२३ ॥"
  },
  {
    "text": "प्रजास्तमन्वरज्यन्त बालमप्यमितौजसम् ।\nनवं च शुक्लपक्षादौशीतांशुमचिरोदितम् ॥ २,५५.२४ ॥"
  },
  {
    "text": "स तेन सहितः श्रीमान्सुत्दृद्भिश्च नृपोत्तमः ।\nभार्याभ्यामनुरूपाभ्यां रममाणोऽवसच्चिरम् ॥ २,५५.२५ ॥"
  },
  {
    "text": "युवैव राजशार्दूलः साक्षाद्धर्म इवापरः ।\nपालयामास वसुधां सशैलवनकाननाम् ॥ २,५५.२६ ॥"
  },
  {
    "text": "एवं महानहिमदीधितिवंशमौलिरत्नाय यमानवपुरुत्तरकोसलेशः ।\nपूर्णेन्दुवत्सकललोकमनोऽभिरामः सार्द्ध प्रजाभिरखिलाभिरलं जहर्ष ॥ २,५५.२७ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमाभागे तृतीय उपोद्धातपादे सागरोपाख्यानेशुमतो राज्यप्राप्तिर्नाम पञ्चपञ्चशत्तमोऽध्यायः ॥ ५५॥"
  }
]
[
  {
    "text": "जैमिनिरुवाच\nगते तस्मिन्मुनिवरे सगरो राजसत्तमः ।\nअयोध्यायामधिवस्न्पालयामास मेदिनीम् ॥ २,४८.१ ॥"
  },
  {
    "text": "सर्वसंपद्गणोपेतः सर्वधर्मार्थतत्त्ववित् ।\nवयसैव स बालोऽभूत्कर्मणा वृद्धसंमतः ॥ २,४८.२ ॥"
  },
  {
    "text": "तथापि न दिवा भुक्तें शेते वा निशि संस्मरन् ।\nसुदीर्घं निःश्वसित्युष्णमुद्विग्नहृदयोऽनिशम् ॥ २,४८.३ ॥"
  },
  {
    "text": "श्रुत्वा राजा स्वराज्यं निजगुरुमवजित्यारिभिः संगृहीतं मात्रा सार्द्धं प्रयान्तं वनमतिगहनंस्वर्गतं तं च तस्मिन् ।\nशोकाविष्टः सरोषं सकलरिपुकुलोच्छित्तये सत्प्रतिज्ञश्चके सद्यः प्रतिज्ञां परिभवमनलं सोढुमिक्ष्वाकुवंश्यः ॥ २,४८.४ ॥"
  },
  {
    "text": "स कदाचिन्महीपालः कृतकौतुकमङ्गलः ।\nरिपुं जेतुं मनश्चक्रे दिशश्च सकलाः क्रमात् ॥ २,४८.५ ॥"
  },
  {
    "text": "अनेकरथसाहस्रैर्गजाश्वरथसैनिकैः ।\nसर्वतः संवृतो राजा निश्चक्राम पुरोत्तमात् ॥ २,४८.६ ॥"
  },
  {
    "text": "शत्रून्हन्तुं प्रतस्थे निजबलनिवहेनोत्पतद्भिस्तुरङ्गैर्नासत्त्वोर्मिजालाकुलजलनिधिनिभेनाथ षाडङ्गिकेन ।\nमत्तैर्मातङ्गयूथैः सकुलगिरिकुलेनैव भूमण्डलेन श्वेतच्छत्रध्वजौघैरपि शशिसुकराभातखेनैव सार्द्धम् ॥ २,४८.७ ॥"
  },
  {
    "text": "तस्याग्रेसरसैन्ययूथचरणप्रक्षुण्णशैलोच्चयक्षोदापूरितनिम्नभागमवनीपालस्य संयास्यतः ।\nप्रत्येकं चतुरङ्गसैन्यनिकरप्रक्षोदसंभूतभूरेणुप्रावृतिरुत्स्थली समभवद्भूमिस्तु तत्रानिशम् ॥ २,४८.८ ॥"
  },
  {
    "text": "निघ्नन्दृप्ताननेकान्द्विपतुरगरथव्यूहसंभिन्नवीरान्सद्यः शोभां दधानोऽसुरनिकरचमूर्निघ्नतश्चन्द्रमौलिः ।\nदूरादेवाभिशंसन्नरिनगरनिरोधेषु कर्माभिषङ्गे तेषां शीघ्रापयानक्षणमभिदिशति प्राणिधैर्यं विधत्ते ॥ २,४८.९ ॥"
  },
  {
    "text": "विजिगीषुर्दिशो राजा राज्ञो यस्याभियास्यति ॥ २,४८.१० ॥"
  },
  {
    "text": "विषयं स नृपस्तस्य सद्यः प्रणतिमेष्यति ।\nविजित्य नृपतीन्सर्वान्कृत्वा च स्वपदानुगान् ॥ २,४८.११ ॥"
  },
  {
    "text": "संकेत गामिनः कांश्चित्कृत्वा राज्ये न्यवर्त्तत ।\nएवं स विसरन्दिक्षु दक्षिणाभिमुखो नृपः ॥ २,४८.१२ ॥"
  },
  {
    "text": "स्मरन्पूर्वकृतं वैरं हैहयानभ्यवर्त्तत ।\nततस्तस्य नृपैः सार्द्धं समग्ररथकुञ्जरैः ॥ २,४८.१३ ॥"
  },
  {
    "text": "बभूव हैहयैर्वीरैः संग्रामो रोमहर्षणः ।\nराज्ञां यत्र सहस्राणि स बलानि महाहवे ॥ २,४८.१४ ॥"
  },
  {
    "text": "निजघान महाबाहुः संक्रुद्धः कोसलेश्वरः ।\nजित्वा हैहयभूपालान्भङ्क्त्वा दग्ध्वा च तत्पुरीम् ॥ २,४८.१५ ॥"
  },
  {
    "text": "निःशेषशून्या मकरोद्वैरान्तकरणो नृपः ।\nसमग्रबलसंमर्द्दप्रमृष्टाशेषभूतलः ॥ २,४८.१६ ॥"
  },
  {
    "text": "हैहयानामशेषं तु चक्रे राज्यं रजःसमम् ।\nराज्यं पुरीं चापहाय भ्रष्टैश्वर्या हतत्विषः ॥ २,४८.१७ ॥"
  },
  {
    "text": "राजानो हतभूयिष्ठा व्यद्रवन्त समन्ततः ।\nअभिद्रुत्य नृपांस्तांस्तु द्रवमाणान्महीपतिः ॥ २,४८.१८ ॥"
  },
  {
    "text": "जघान सानुगान्मत्तः प्रजाः क्रुद्ध इवान्तकः ।\nततस्तान्प्रति सक्रोधः सगरः समरेऽरिहा ॥ २,४८.१९ ॥"
  },
  {
    "text": "मुमोचास्त्रं महारौद्रं भार्गवं रीपुभीषणम् ।\nतेनोत्सृष्टातिरौद्रत्रिभुवनभयदप्रस्फुरद्भार्गवास्त्रज्वालादन्दह्यमानावशतनुततयस्ते नृपाः साद्य एव ।\nवाय्वस्त्रावृत्तधूमोद्गमपटलतमोमुष्टदृष्टिप्रसारा भ्रेमुर्भूपृष्टलोठद्बहुलतमरजोगूढमात्रा मुहूर्त्तम् ॥ २,४८.२० ॥"
  },
  {
    "text": "आगनेयास्त्रप्रतापप्रतिहतगतयोऽदृष्टमार्गाः समन्ता द्भूपाला नष्टसंघाः परवशतनवो व्याकुलीभूतचित्ताः ।\nभीताः संत्युक्तवस्त्रायुधकवचविभूषादिका मुक्तकेशा विस्पष्टोन्मत्तभावान्भृश तरमनुकुर्वन्त्यग्रतः शात्रवाणाम् ॥ २,४८.२१ ॥"
  },
  {
    "text": "विजित्य हैहयान्सर्वान्समरे सगरो बली ।\nसंक्षुब्धसागराकारः कांबोजानभ्यवर्त्तत ॥ २,४८.२२ ॥"
  },
  {
    "text": "नानावादित्रघोषाहतपटहरवाकर्णनध्वस्तधैर्याः सद्यः संत्यक्तराज्यस्वबलपुरपुरन्ध्रीसमूहा विमूढाः ।\nकांबोजास्तालजङ्घाः शकयवनकिरातादयः साकमेते भ्रेमुर्भूर्यस्त्रभीत्या दिशि दिशि रिपवो यस्य पूर्वापराधाः ॥ २,४८.२३ ॥"
  },
  {
    "text": "भीतास्तस्य नरेश्वरस्य रिपवः केचित्प्रता पानलज्वालामुष्टदृशो विसृज्य वसतिं राज्यं च पुत्रादिभिः ।\nद्विट्सैन्यैः समभिद्रुता वनभुवं संप्राप्य तत्रापि तेऽस्तैमित्यं समुपागता गिरिगुहासुप्तोत्थितेन द्विषः ॥ २,४८.२४ ॥"
  },
  {
    "text": "तालजङ्घान्निहत्याजौ राजा स बलवाहनान् ।\nक्रमेण नाशयामास तद्राज्यमरिकर्षणः ॥ २,४८.२५ ॥"
  },
  {
    "text": "ततो यवनकांबोजकिरातादीननेकशः ।\nनिजघान रुषाविष्टः पल्हवान्पारदानपि ॥ २,४८.२६ ॥"
  },
  {
    "text": "हन्यमानास्तु ते सर्वे राजानस्तेन संयुगे ।\nदुद्रुवुः संघशो भीता हतशिष्टाः समन्ततः ॥ २,४८.२७ ॥"
  },
  {
    "text": "युष्माभिर्यस्य राज्यं बहुभिरपत्दृतं तस्य पुत्रोऽधुनाहं हन्तुं वः सप्रतिज्ञं प्रसभमुपगतो वैरनिर्यातनैषी ।\nइत्युच्चैः श्रावयाणो युधि निजचरितं वैरिभिर्नागवीर्यः क्षत्रैर्विध्वंसितेजाः सगरनरपतिः स्मारयामास भूपः ॥ २,४८.२८ ॥"
  },
  {
    "text": "तं दृष्ट्वा राजवर्यं सकलरिपुकुलप्रक्षयोपात्तदीक्षं भीताः स्त्रीबालपूर्वं शरणमभिययुः स्वासुसरक्षणाय ।\nइक्ष्वाकूणां वसिष्ठं कुलगुरुमभितः सप्त राज्ञां कलेषु प्रख्याताः संप्रसूता नृपवररिपवः पारदाः पल्हवाद्याः ॥ २,४८.२९ ॥"
  },
  {
    "text": "वसिष्ठमाश्रमोपान्ते वसंतमृषिभिर्वृतम् ।\nउपगम्याब्रुवन्सर्वे कृताञ्जलिपुटा नृपाः ॥ २,४८.३० ॥"
  },
  {
    "text": "शरणं भंव नो ब्रह्मन्नार्त्तानामभयैषिणाम् ।\nसगरास्त्राग्निनिर्दग्धशरीराणां मुमूर्षताम् ॥ २,४८.३१ ॥"
  },
  {
    "text": "स हन्त्यसमानशेषेण वैरान्तकरणोन्मुखः ।\nतस्माद्भयाद्धि निष्क्रान्ता वयं जीवितकाङ्क्षिणः ॥ २,४८.३२ ॥"
  },
  {
    "text": "विभिन्नराज्यभोगर्द्धिस्वदारापत्यबान्धवाः ।\nकेवलं प्राणरक्षार्थं त्वां त्वयं शरणं गतः ॥ २,४८.३३ ॥"
  },
  {
    "text": "न ह्यन्योऽस्ति पुमांल्लोके सौहृदेन बलेन वा ।\nयस्तं निवर्त्तयित्वास्मान्पालयेन्महतो भयात् ॥ २,४८.३४ ॥"
  },
  {
    "text": "त्वं किलार्कान्वयभुवां राज्ञां कुलगुरुर्वृतः ।\nतद्वंशपूर्वजैर्भूपैस्त्वतप्रभावश्च तादृशः ॥ २,४८.३५ ॥"
  },
  {
    "text": "तेनायं सगरोऽप्यद्य गुरुगौरवयन्त्रितः ।\nभवन्निदेशं नात्येति वेलामिव महोदधिः ॥ २,४८.३६ ॥"
  },
  {
    "text": "त्वं नः सुहृत्पिता माता लोकानां च गुरुर्विभो ।\nतस्मादस्मान्महाभाग परित्रातुं त्वमर्हसि ॥ २,४८.३७ ॥"
  },
  {
    "text": "जैमिनिरुवाच\nइति तेषां वचः श्रुत्वा वसिष्ठो भगवानृषिः ।\nशनैर्विलोकयामास शरणं समुपागतान् ॥ २,४८.३८ ॥"
  },
  {
    "text": "वृद्धस्त्रीबालभूयिष्ठान्हतशेषान्नृपान्वयान् ।\nदृष्ट्वा त्वतप्यद्भगवान्सर्वभूतानुकंपकः ॥ २,४८.३९ ॥"
  },
  {
    "text": "चिरं निरूप्य मनसा तान्विलोक्य च सादरम् ।\nउज्जीवयञ्छनैर्वाचा मा भैष्टेति महामतिः ॥ २,४८.४० ॥"
  },
  {
    "text": "अथावोचन्महाभागः कृपया परयान्वितः ।\nसमये स्थापयामास राज्ञस्ताञ्जीवितार्थिनः ॥ २,४८.४१ ॥"
  },
  {
    "text": "भूपव्या कोपदग्धं नृपकुलविहिताशेषधर्मादपेतं कृत्वा तेषां वसिष्ठः समयमवनिपालप्रतिज्ञानिवृत्त्यै ।\nगत्वा तं राजवर्यं स्वयमथ शनकैः सांत्वयित्वा यथावत्सप्राणानामरीणामपगमनविधावभ्यनुज्ञां ययाचे ॥ २,४८.४२ ॥"
  },
  {
    "text": "सक्रोधोऽपि महीपतिर्गुरुवचः संभावयंस्तानरीन्धर्मस्य स्वकुलोचितस्य च तथा वेषस्य संत्यागतः ।\nश्रौतस्मार्त्तविभिन्नकर्मनिरतान्विप्रैश्च दूरोञ्झितान्सासून्केवलमत्यजन्मृतसमानेकैकशः पार्थिवान् ॥ २,४८.४३ ॥"
  },
  {
    "text": "अर्द्धमुण्डाञ्छकांश्चक्रे पल्हवान् श्मश्रुधारिणः ।\nयवनान्विगतश्मश्रून्कांबोजांश्चबुकान्वितान् ॥ २,४८.४४ ॥"
  },
  {
    "text": "एवं विरूपानन्यांश्च स चकार नृपान्वयान् ।\nवेदोक्तकर्मनिर्मुक्तान्विप्रैश्च परिवर्जितान् ॥ २,४८.४५ ॥"
  },
  {
    "text": "कृत्वा संस्थाप्य समये जीवतस्तान्व्य सर्जयत् ।\nततस्ते रिपवस्तस्य त्यक्तस्वाचारलक्षणाः ॥ २,४८.४६ ॥"
  },
  {
    "text": "व्रात्यतां समनुप्राप्ताः सर्ववर्णविनिन्तिताः ।\nधिक्कृता सततं सर्वेनृशंसा निरपत्रपाः ॥ २,४८.४७ ॥"
  },
  {
    "text": "क्रूराश्च संघशो लोके बभूवुर्म्लेछजातयः ॥ २,४८.४८ ॥"
  },
  {
    "text": "मुक्तास्तेनाथ राज्ञा शकयवनकिरातादयः सद्य एव त्यक्तस्वाचारवेषा गिरिगहनगुहाद्याशयाः संबभूवुः ।\nएता अद्यापि सद्भिः सततमवमता जातयोऽसत्प्रवृत्त्या वर्त्तन्ते दुष्टचेष्टा जगति नरपतेः पालयन्तः प्रतिज्ञाम् ॥ २,४८.४९ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरोपाख्याने सगरप्रतिज्ञापालनं नामाष्टाचत्वारिंशत्तमोऽध्यायः ॥ ४८॥"
  }
]
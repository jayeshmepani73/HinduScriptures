[
  {
    "text": "वसिष्ठ उवाच\nस्वपन्तमेत्य राजानं सूतमागधवन्दिनः ।\nप्रवोधयितुमव्यग्रा जगुरुच्चैर्निशात्यये ॥ २,२८.१ ॥"
  },
  {
    "text": "वीणावेणुरवोन्मिश्रकलतालततानुगम् ।\nसमस्तश्रुतिसुश्राव्यप्रशस्तमधुरस्वरम् ॥ २,२८.२ ॥"
  },
  {
    "text": "स्निग्धकण्ठाः सुविस्पष्टमूर्च्छनाग्रामसूचितम् ।\nजगुर्गेयं मनोहारि तारमन्द्रलयान्वितम् ॥ २,२८.३ ॥"
  },
  {
    "text": "ऊचुश्च तं महात्मानं राजानं सूतमागधाः ।\nस्वपन्तं विविधा वाचो बुबोधयिषवः शनेः ॥ २,२८.४ ॥"
  },
  {
    "text": "पस्यायमस्तमभ्येति राजेन्द्रेन्दुः पराजितः ।\nविवर्द्धमानया नूनं तव वक्त्रांबुजश्रिया ॥ २,२८.५ ॥"
  },
  {
    "text": "द्रष्टुं त्वदान नांभोजं समुत्सुक इवाधुना ।\nतमांसि भिन्दन्नादित्यः संप्राप्तो ह्युदयं विभो ॥ २,२८.६ ॥"
  },
  {
    "text": "राजन्नखिलशीतांशुवंशमौलिशिखामणे ।\nनिद्रया लं महाबुद्धे प्रतिवुध्यस्व सांप्रतम् ॥ २,२८.७ ॥"
  },
  {
    "text": "इति तेषां वचः शृण्वन्नबुध्यत महीपतिः ।\nक्षीराब्दौ शेषशयनाद्यथापङ्कजलोचनः ॥ २,२८.८ ॥"
  },
  {
    "text": "विनिद्राक्षः समुत्थाय कर्म नैत्यकमादरात् ।\nचकारावहितः सम्यग्जयादिकमशेषतः ॥ २,२८.९ ॥"
  },
  {
    "text": "देवतामभिवन्द्येष्टां गां दिव्यस्रग्गन्धभूषणः ।\nकृत्वा दूर्वाञ्जनादर्शमङ्गल्यालम्बनानि च ॥ २,२८.१० ॥"
  },
  {
    "text": "दत्त्वा दानानि चार्थिभ्यो नत्वा गोब्रह्मणानपि ।\nनिष्क्रम्य च पुरात्तस्मादुपतस्थे च भास्करम् ॥ २,२८.११ ॥"
  },
  {
    "text": "तावदभ्याययुः सर्वं मन्त्रिसामन्तनायकाः ।\nरचिताञ्जलयो राजन्नेमुश्च नृपसत्तमम् ॥ २,२८.१२ ॥"
  },
  {
    "text": "ततः स तैः परिवृतः समुपेत्य तपोनिधिम् ।\nननाम पादयोस्तस्य किरीटेनार्कवर्चसा ॥ २,२८.१३ ॥"
  },
  {
    "text": "आशीर्भिरभिनन्द्याथ राजानं मुनिपुङ्गवः ।\nप्रश्रयावनतं साम्ना तमुवाचास्यतामिति ॥ २,२८.१४ ॥"
  },
  {
    "text": "तमासीनं नरपतिं महार्षिः प्रीतमानसः ।\nउवाच रजनी व्युष्टा सुखेन तव किं नृप ॥ २,२८.१५ ॥"
  },
  {
    "text": "अस्माकमेव राजेन्द्र वने वन्येन जीवताम् ।\nशक्यं मृगसधर्माणां येन केनापि वर्त्तितुम् ॥ २,२८.१६ ॥"
  },
  {
    "text": "अरण्ये नागराणां तु स्थितिरत्यन्तदुःसहा ।\nअनभ्यस्तं हि राजेन्द्र ननु सर्वं हि दुष्करम् ॥ २,२८.१७ ॥"
  },
  {
    "text": "वनवासपरिक्लेशं भवान्यत्सानुगोऽसकृत् ।\nआप्तस्तु भवतो नूनं सा गौरवसमुन्नतिः ॥ २,२८.१८ ॥"
  },
  {
    "text": "इत्युक्तस्तेन मुनिना स राजा प्रीतिपूर्वकम् ।\nप्रहसन्निव तं भूयो वचनं प्रत्यभाषत ॥ २,२८.१९ ॥"
  },
  {
    "text": "ब्रह्मन्किमनया ह्युक्त्या दृष्टस्ते यादृशो महान् ।\nअस्माभिमहिमा येन विस्मितं सकलं जगत् ॥ २,२८.२० ॥"
  },
  {
    "text": "भवत्प्रभावसंजातविभवाहतचेतसः ।\nइतो न गन्तुमिच्छन्ति सैनिका मे महामुने ॥ २,२८.२१ ॥"
  },
  {
    "text": "त्वादृशानां जगन्तीह प्रभावैस्तपसां विभो ।\nध्रियन्ते सर्वदा नूनमचिन्त्यं ब्रह्मवर्चसम् ॥ २,२८.२२ ॥"
  },
  {
    "text": "नैव चित्रं तव विभो शक्रोति तपसा भवान् ।\nध्रुवं कर्त्तुं हि लोकानामवस्थात्रितयं क्रमात् ॥ २,२८.२३ ॥"
  },
  {
    "text": "सुदृष्टा ते तपःसिद्धिर्महती लोकपूजिता ।\nगमिष्यामि पुरीं ब्रह्मन्ननुजानातु मां भवान् ॥ २,२८.२४ ॥"
  },
  {
    "text": "वसिष्ठ उवाच\nइत्युक्तस्तेनस मुनिः कार्त्तवीर्येण सादरम् ।\nसंभावयित्वा नितरां तथेति प्रत्यभाषत ॥ २,२८.२५ ॥"
  },
  {
    "text": "मुनिना समनुज्ञातो विनिष्क्रम्य तदाश्रमात् ।\nसैन्यैः परिवृतः सर्वैः संप्रतस्थे पुरीं प्रति ॥ २,२८.२६ ॥"
  },
  {
    "text": "स गच्छंश्चिन्तयामास मनसा पथि पार्थिवः ।\nअहोऽस्य तपसः सिद्धिर्लोक विस्मयदायिनी ॥ २,२८.२७ ॥"
  },
  {
    "text": "यया लब्धेदृशी धेनुः सर्वकामदुहां वरा ।\nकिं मे सकलराज्येन योगर्द्ध्या वाप्यनल्पया ॥ २,२८.२८ ॥"
  },
  {
    "text": "गोरत्नभूता यदियं धेनुर्मुनिवरे स्थिता ।\nअनयोत्पादिता नूनं संपत्स्वर्गसदामपि ॥ २,२८.२९ ॥"
  },
  {
    "text": "ऋद्धमैन्द्रमपि व्यक्तं पदं त्रैलोक्यपूजितम् ।\nअस्या धेनोरहं मन्ये कलां नार्हति षोडशीम् ॥ २,२८.३० ॥"
  },
  {
    "text": "इत्येवं चिन्तयानं तं पश्चादभ्येत्य पार्थिवम् ।\nचन्द्रगुप्तोऽब्रवीन्मन्त्री कृताञ्जलि पुटस्तदा ॥ २,२८.३१ ॥"
  },
  {
    "text": "किमर्थं राजशार्दूल पुरीं प्रतिगमिष्यसि ।\nरक्षितेन च राज्येन पुर्या वा किं फलं तव ॥ २,२८.३२ ॥"
  },
  {
    "text": "गोरत्नभूता नृपतेर्यावर्धेनुर्न चालये ।\nवर्त्तते नार्द्धमपि ते राज्यं शून्यं तव प्रभो ॥ २,२८.३३ ॥"
  },
  {
    "text": "अन्यच्च दृष्टमाश्चर्यं मया राजञ्छृणुष्व तत् ।\nभवनानि मनोज्ञानि मनोज्ञाश्च तथा स्त्रियः ॥ २,२८.३४ ॥"
  },
  {
    "text": "प्रासादा विविधाकारा धनं चादृष्टसंक्षयम् ।\nधेनो तस्यां क्षणेनैव विलीनं पश्यतो मम ॥ २,२८.३५ ॥"
  },
  {
    "text": "तत्तपोवनमेवासीदिदानीं राजसत्तम ।\nएवंप्रभावा सा यस्य तस्य किं दुर्लं भवेत् ॥ २,२८.३६ ॥"
  },
  {
    "text": "तस्माद्रत्नार्हसत्त्वेन स्वीकर्त्तव्या हि गौस्त्वया ।\nयदि तेऽनुमतं कृत्यमाख्येयमनुजीविभिः ॥ २,२८.३७ ॥"
  },
  {
    "text": "राजोवाच ।\nएवमेवाहमप्येनां न जानामीत्यसांप्रतम् ।\nब्रह्मस्वं नापहर्तव्यमिति मे शङ्कते मनः ॥ २,२८.३८ ॥"
  },
  {
    "text": "एवं ब्रुवन्तं राजानमिदमाह पुरोहितः ।\nगर्गो मतिमतां श्रेष्ठो गर्हयन्निव भूपते ॥ २,२८.३९ ॥"
  },
  {
    "text": "ब्रह्मस्वं नापहर्त्तव्यमापद्यपि कथञ्चन ।\nब्रह्मस्वसदृशं लोके दुर्जरं नेह विद्यते ॥ २,२८.४० ॥"
  },
  {
    "text": "विषं हन्त्युपयोक्तारं लक्ष्यभूतं तु हैहय ।\nकुलं समूलं दहति ब्रह्मस्वारणिपावकः ॥ २,२८.४१ ॥"
  },
  {
    "text": "अनिवार्यमिदं लोके ब्रह्मस्वन्दुर्जरं विषम् ।\nपुत्रपौत्रान्तफलदं विपाककटु पार्थिव ॥ २,२८.४२ ॥"
  },
  {
    "text": "एश्वर्यमूढं हि मनः प्रभूममसदात्मनाम् ।\nकिन्नामासन्न कुरुते नेत्रास द्विप्रलोभितम् ॥ २,२८.४३ ॥"
  },
  {
    "text": "वेदान्यस्त्वामृते कोऽन्यो विना दानान्नृपोत्तम ।\nआदानं चिन्तयानो हि बाह्मणेष्वभिवाञ्छति ॥ २,२८.४४ ॥"
  },
  {
    "text": "ईदृशस्त्वं महाबाहो कर्म सज्जननिन्दितम् ।\nमा कृथास्तद्धि लोकेषु यशोहानिकरं तव ॥ २,२८.४५ ॥"
  },
  {
    "text": "वंशे महति जातस्त्वं वदान्यानां प्रहीभुजाम् ।\nयशांशि कर्मणानेन संप्रतं माव्यनीवशः ॥ २,२८.४६ ॥"
  },
  {
    "text": "अहोऽनुजीविनः किञ्चिद्भर्तारं व्यसनार्णवे ।\nतत्प्रसादसमुन्नद्धा मज्जयं त्यनयोन्मुखाः ॥ २,२८.४७ ॥"
  },
  {
    "text": "श्रिया विकुर्वन्पुरुषकृत्यचिन्त्ये विचेतनः ।\nतन्मतानुप्रवृत्तिश्च राजा सद्यो विषीदति ॥ २,२८.४८ ॥"
  },
  {
    "text": "अज्ञातमुनयो मन्त्री राजानमनयांबुधौ ।\nआत्मना सह दुर्बुद्धिर्लोहनौरिव मज्जयेत् ॥ २,२८.४९ ॥"
  },
  {
    "text": "तस्मात्त्वं राजशार्दूल मूढस्य नयवर्त्मनि ।\nमतमस्य सुदुर्बुद्धेर्नानुवर्त्तितुमर्हसि ॥ २,२८.५० ॥"
  },
  {
    "text": "एवं हि वदतस्तस्य स्वामिश्रेयस्करं वचः ।\nआक्षिप्य मन्त्री राजानमिदं भूयो ह्यभाषत ॥ २,२८.५१ ॥"
  },
  {
    "text": "ब्राह्मणोऽयं स्वजातीयहितमेव समीक्षते ।\nमहान्ति राजकार्याणि द्विजैर्वेत्तुं न शक्यते ॥ २,२८.५२ ॥"
  },
  {
    "text": "राज्ञैव राजकार्याणि वेद्यानि स्वमनीषया ।\nविना वै भोजनादाने कार्यं विप्रो न विन्दति ॥ २,२८.५३ ॥"
  },
  {
    "text": "ब्राह्मणो नावमन्तव्यो वन्दनीयश्च नित्यशः ।\nप्रतिसंग्राहयणीयश्च नाधिकं साधितं क्वचित् ॥ २,२८.५४ ॥"
  },
  {
    "text": "तस्मात्स्वीकृत्य तां धेनुं प्रयाहि स्वपुरं नृप ।\nनोचेद्राज्यं परित्यज्य गच्छस्वतपसे वनम् ॥ २,२८.५५ ॥"
  },
  {
    "text": "क्षमावत्त्वं ब्राह्मणानां दण्डः क्षत्रस्य पार्थिव ।\nप्रसह्य हरणे वापि नाधर्मस्ते भविष्यति ॥ २,२८.५६ ॥"
  },
  {
    "text": "प्रसह्य हरणे दोषं यदि संपश्यसे नृप ।\nदत्त्वा मूल्यं गवाश्वाद्यमृषेर्थेनुः प्रगृह्यताम् ॥ २,२८.५७ ॥"
  },
  {
    "text": "स्वीकर्तव्या हि सा धेनुस्त्वया त्वं रत्नभागयतः ।\nतपोधनानां हि कुतो रत्नसंग्रहणादरः ॥ २,२८.५८ ॥"
  },
  {
    "text": "तपोधन बलः शान्तः प्रीतिमान्स नृप त्वयि ।\nतस्मात्ते सर्वथा धेनुं याचितः संप्रदास्यति ॥ २,२८.५९ ॥"
  },
  {
    "text": "अथ वा गोहिरण्यद्यं यदन्यदभिवाञ्छितम् ।\nसंगृह्य वित्तं विपुलं धेनुं तां प्रतिदास्यति ॥ २,२८.६० ॥"
  },
  {
    "text": "अनुपेक्ष्यं महद्रत्नं राज्ञा वै भूतिमिच्छता ।\nइति मे वर्त्तते बुद्धिः कथं वा मन्यते भवान् ॥ २,२८.६१ ॥"
  },
  {
    "text": "राजोवाच ।\nगत्वा त्वमेव तं विप्रं प्रसाद्य च विशेषतः ।\nदत्त्वा चाभीप्सितं तस्मै तां गामानय मन्त्रिक ॥ २,२८.६२ ॥"
  },
  {
    "text": "वसिष्ठ उवाच\nएवमुक्तस्ततोराज्ञा स मन्त्री विधिचोदितः ।\nनिवृत्य प्रययौ शीघ्रं जमदग्नेरथाश्रमम् ॥ २,२८.६३ ॥"
  },
  {
    "text": "गते तु नृपतौ तस्मिन्नकृतव्रणसंयुतः ।\nसमिदानयनार्थाय रामोऽपि प्रययौ वनम् ॥ २,२८.६४ ॥"
  },
  {
    "text": "ततः स मन्त्री सबलः समासाद्य तदाश्रमम् ।\nप्रणम्य मुनिशार्दूलमिदं वचनमब्रवीत् ॥ २,२८.६५ ॥"
  },
  {
    "text": "चन्द्रगुप्त उवाच\nब्रह्मन्नृपतिनाज्ञप्तं राजा तु भुवि रत्नभाक् ।\nरत्नभूता च धेनुः सा भुवि दोग्ध्रीष्वनुत्तमा ॥ २,२८.६६ ॥"
  },
  {
    "text": "तस्माद्रत्नंसुवर्णं वा मूल्यमुक्त्वा यथोचितम् ।\nआदाय गोरत्नभूतां धेनुं मे दातुमर्हसि ॥ २,२८.६७ ॥"
  },
  {
    "text": "जमदग्निरुवाच\nहोमधेनुरियं मह्यं न दातव्या हि कस्यचित् ।\nराजा वदान्यः स कथं ब्रह्मस्वमभिवाञ्छति ॥ २,२८.६८ ॥"
  },
  {
    "text": "मन्त्र्युवाच\nरत्नभाक्त्वंन नृपतिर्द्धेनुं ते प्रतिकाङ्क्षति ।\nगवायुतेन तस्मात्त्वं तस्मै तां दातुमर्हसि ॥ २,२८.६९ ॥"
  },
  {
    "text": "जमदग्निरुवाच\nक्रयविक्रययोर्नाहं कर्त्ता जातु कथञ्चन ।\nहविर्धानीं च वै तस्मान्नोत्सहे दातुमञ्जसा ॥ २,२८.७० ॥"
  },
  {
    "text": "मन्त्र्युवाच\nराज्यार्धेनाथ वा ब्रह्मन्सकलेनापि भूभृतः ।\nदेहि धेनुमिमामेकां तत्ते श्रेयो भविष्यति ॥ २,२८.७१ ॥"
  },
  {
    "text": "जमदग्निरुवाच\nजीवन्नाहं तु दास्यामि वासवस्यापि दुर्मते ।\nगुरुणा याचितं किं ते वचसा नृपतेः पुनः ॥ २,२८.७२ ॥"
  },
  {
    "text": "मन्त्र्युवाच\nत्वमेव स्वेच्छया राज्ञे देहि धेनुं सुहृत्तया ।\nयथा बलेन नीतायां तस्यां त्वं किं करिष्यसि ॥ २,२८.७३ ॥"
  },
  {
    "text": "जमदग्निरुवाच\nदाता द्विजानां नृपतिः स यद्यप्याहरिष्यति ।\nविप्रोऽहं किं करिष्यामि स्वेच्छावितरणं विना ॥ २,२८.७४ ॥"
  },
  {
    "text": "वसिष्ठ उवाच\nइत्येवमुक्तः संक्रुद्धः स मन्त्री पापचेतनः ।\nप्रसह्य नेतुमारेभे मुनेस्तस्य पयस्विनीम् ॥ २,२८.७५ ॥"
  },
  {
    "text": "इति श्रीब्रह्माण्डे महापुराणे वोयुप्रोक्ते मध्यभागे तृतीय\nउपोद्धातपादेऽष्टाविंशतितमोऽध्यायः ॥ २८॥"
  }
]
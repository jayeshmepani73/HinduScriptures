[
  {
    "text": "सूत उवाच\nदेवाश्चपितरश्चैव अन्योन्यं नियताः स्मृताः ।\nआथर्वणस्त्वेष विधिरित्युवाच बृहस्पतिः ॥ २,१२.१ ॥"
  },
  {
    "text": "पूजयेत पितॄन्पूर्वं देवांश्च तदनन्तरम् ।\nदेवा अपि पितॄन्पूर्वमर्च्चयन्ति हि यत्नतः ॥ २,१२.२ ॥"
  },
  {
    "text": "दक्षस्य दुहिता नाम्ना विश्वा नामेति विश्रुता ।\nविश्वाख्यास्तु सुतास्तस्यां धर्मतो जज्ञिरे दश ॥ २,१२.३ ॥"
  },
  {
    "text": "प्रख्याता स्त्रिषु लोकेषु सर्वलोकनमस्कृताः ।\nसमस्तास्ते महात्मानश्चेरुरुग्रं महत्तपः ॥ २,१२.४ ॥"
  },
  {
    "text": "हिमवच्छिखरे रम्ये देवर्षिगणसेविते ।\nशुद्धेन मनसा प्रीता ऊचुस्तान्पितरस्तदा ॥ २,१२.५ ॥"
  },
  {
    "text": "वरं वृणीध्वं प्रीताः स्म कं कामं करवामहे ।\nएवमुक्ते तु पितृभिस्तदा त्रैलोक्यभावनः ॥ २,१२.६ ॥"
  },
  {
    "text": "ब्रह्मोवाच महातेजास्तपसा तैस्तु तोषितः ।\nप्रीतोऽस्मि तपसानेन कं कामं करवाणि वः ॥ २,१२.७ ॥"
  },
  {
    "text": "एवमुक्तास्तदा विश्वे ब्रह्मणा विश्वकर्मणा ।\nऊचुस्ते सहिताः सर्वे ब्रह्माणं लोकभावनम् ॥ २,१२.८ ॥"
  },
  {
    "text": "श्राद्धेऽस्माकं भवेदंशो ह्येष नः काङ्क्षितो वरः ।\nप्रत्युवाच ततो ब्रह्मा तान्वै त्रिदशपूजितः ॥ २,१२.९ ॥"
  },
  {
    "text": "भविष्यत्येवमेवं तु काङ्क्षितो वो वरस्तु यः ।\nपितृभिश्च तथेत्युक्तमेवमेतन्न संशयः ॥ २,१२.१० ॥"
  },
  {
    "text": "सहस्माभिस्तु भोक्तव्यं यत्किं चिद्दृश्यते त्विह ।\nअस्माकं कल्पिते श्राद्धे युष्मानप्राशनं हि वै ॥ २,१२.११ ॥"
  },
  {
    "text": "भविष्यति मनुष्येषु सत्यमेतद्ब्रुवामहे ।\nमाल्यैर्गन्धैस्तथान्नेन युष्मानग्रेऽर्च्चयिष्यति ।१ १२.१२॥\nअग्रे दत्त्वा तु युष्माकमस्माकं दास्यते ततः ।\nविसर्जनमथास्माकं पूर्वं पश्चात्तु दैवतम् ॥ २,१२.१३ ॥"
  },
  {
    "text": "रक्षणं चैव श्राद्धस्य आतिथ्यस्य विधिद्वयम् ।\nभूतानां देवतानां च पितॄणां चैव कर्मणि ॥ २,१२.१४ ॥"
  },
  {
    "text": "एवं कृते सम्यगेतत्सर्वमेव भविष्यति ।\nएवं दत्त्वा वरं तेषां ब्रह्मा पितृगणैः सह ॥ २,१२.१५ ॥"
  },
  {
    "text": "क्षमानुग्रहकृद्देवः संचकार यथोदितम् ।\nवेदे पञ्च महायज्ञा नराणां समुदाहृताः ॥ २,१२.१६ ॥"
  },
  {
    "text": "एतान्पञ्च महायज्ञान्निर्वपेत्सततं नरः ।\nयत्र स्थास्यन्ति दातारस्तत्स्थानं वै निबोधत ॥ २,१२.१७ ॥"
  },
  {
    "text": "निर्भयं विरजस्कं च निःशोकं निर्व्यथक्लमम् ।\nब्राह्मं स्थानमवाप्नोति सर्वलोकपुरस्कृतम् ॥ २,१२.१८ ॥"
  },
  {
    "text": "शूद्रेणापि च कर्त्तव्याः पञ्चैते मन्त्रवर्जिताः ।\nअतोऽन्यथा तु यो भुङ्क्ते स ऋणं नित्यमश्नुते ॥ २,१२.१९ ॥"
  },
  {
    "text": "ऋणं भुङ्क्ते स पापात्मा यः पचेदात्मकारणात् ।\nतस्मान्निर्वर्तयेत्पञ्च महायज्ञान्सदा बुधः ॥ २,१२.२० ॥"
  },
  {
    "text": "उदक्पूर्वे बलिं कुर्यादुदकान्ते तथैव च ।\nबलिं सुविहितं कुर्या दुच्चैरुच्चतरं क्षिपेत् ॥ २,१२.२१ ॥"
  },
  {
    "text": "परशृङ्गं गवां मूत्रं बलिं सूत्रं समुत्क्षिपेत् ।\nतन्निवेद्यो भवेत्पिण्डः पितॄणां यस्तु जीवति ॥ २,१२.२२ ॥"
  },
  {
    "text": "इष्टेनान्नेन भक्ष्यैश्च भोजयेच्च यथाविधि ।\nनिवेद्यं केचिदिच्छन्ति जीवन्त्यपि हि यत्नतः ॥ २,१२.२३ ॥"
  },
  {
    "text": "देवदेवा महात्मानो ह्येते पितर इत्युत ।\nइच्छन्ति केचिदाचार्यः पश्चात्पिण्डनिवेदनम् ॥ २,१२.२४ ॥"
  },
  {
    "text": "पूजनं चैव विप्रणां पूर्वमेवेह नित्यशः ।\nतद्धिधर्मार्थकुशलो नेत्युवाच बृहस्मतिः ॥ २,१२.२५ ॥"
  },
  {
    "text": "पूर्वं निवेदयेत्पिण्डान्पश्चाद्विप्रांश्च भोजयेत् ।\nयोगात्मानो महात्मानः पितरो योग संभवाः ॥ २,१२.२६ ॥"
  },
  {
    "text": "सोममाप्याययन्त्येते पितरो योगसंस्थिताः ।\nतस्माद्दद्याच्छुचिः पिण्डान्योगेभ्यस्तत्परायणः ॥ २,१२.२७ ॥"
  },
  {
    "text": "पितॄणां हि भवेदेतत्साक्षादिव हुतं हविः ।\nब्रह्मणानां सहस्रस्य योगस्थं ग्रासयेद्यदि ॥ २,१२.२८ ॥"
  },
  {
    "text": "यजमानं च भोक्तॄंश्च नौरिवाम्भसि तारयेत् ।\nअसतां प्रग्रहो यत्र सतां चैव विमानता ॥ २,१२.२९ ॥"
  },
  {
    "text": "दण्डो दैवकृतस्तत्र सद्यः पतति दारुणः ।\nइत्वा मम सधर्माणं बालिशं यस्तु भोजयेत् ॥ २,१२.३० ॥"
  },
  {
    "text": "आदिकर्म समुत्सृज्य दाता तत्र विनश्यति ।\nपिण्डमग्नौ सदा दद्यद्भोगार्थी प्रथमं नरः ॥ २,१२.३१ ॥"
  },
  {
    "text": "दद्यात्प्रजार्थी यत्नेन मध्यमं मन्त्रपूर्वकम् ।\nउत्तमां कान्तिमन्विच्छन्गोषु नित्यं प्रयच्छति ॥ २,१२.३२ ॥"
  },
  {
    "text": "प्रज्ञां चैव यशः कीर्त्तिमप्सु वै संप्रयच्छति ।\nप्रार्थयन्दीर्घामायुश्च वायसेभ्यः प्रयच्छति ॥ २,१२.३३ ॥"
  },
  {
    "text": "सोकुमार्यमथान्विच्छन्कुक्कुटेभ्यः प्रयच्छति ।\nएवमेतत्समुद्दिष्टं पिण्डनिर्वपणे फलम् ॥ २,१२.३४ ॥"
  },
  {
    "text": "आकाशे गमयेद्वापि अप्सु वा दक्षिणामुखः ।\nपितॄणां स्थानमाकाशं दक्षिणा चैव दिग्भेवेत् ॥ २,१२.३५ ॥"
  },
  {
    "text": "एके विप्राः पुनः प्राहुः पिण्डोद्धरणमग्रतः ।\nअनुज्ञातस्तु तैर्विप्रैः कामसुद्ध्रियतामित् ॥ २,१२.३६ ॥"
  },
  {
    "text": "पुष्पाणां च फलानां च भक्ष्याणामन्नतस्तथा ।\nअग्रमुद्धृत्य सर्वेषां जुहुयाद्धव्यवाहने ॥ २,१२.३७ ॥"
  },
  {
    "text": "भङ्यमन्नं तथा पेयं मूलानि च फलानि च ।\nहुत्वाग्नौ च ततः पिण्डान्निर्वपेद्दक्षिणा मुखः ॥ २,१२.३८ ॥"
  },
  {
    "text": "वैवस्वताय सोमाय हुत्वा पिण्डान्निवेद्य च ।\nउदकान्नयनं कृत्वा पश्चाद्विप्रांश्च भोजयेत् ॥ २,१२.३९ ॥"
  },
  {
    "text": "अनुपूर्वं ततो विप्रान्भक्ष्यैरन्नैश्च शक्तितः ।\nस्निग्धैरुष्णैः सुगन्धैश्च तर्पयेत्तान्रसैरपि ॥ २,१२.४० ॥"
  },
  {
    "text": "एकाग्रः पर्युपासीनः प्रयतः प्राञ्जलिः स्थितः ।\nतत्परः श्रद्दधानश्च कामानाप्नोति मानवः ॥ २,१२.४१ ॥"
  },
  {
    "text": "अक्षुद्रत्वं कृतज्ञत्वं दाक्षिण्यं संस्कृतं वचः ।\nतपो यज्ञांश्च दानं च प्रयच्छन्ति पितामहाः ॥ २,१२.४२ ॥"
  },
  {
    "text": "अतः परं विधिं सौम्यं भुक्तवत्सु द्विजातिषु ।\nआनुपूर्व्येण विहितं तन्मे निगदतः शृणु ॥ २,१२.४३ ॥"
  },
  {
    "text": "प्रोक्ष्य भूमिमथोद्धृत्य पूर्वं पितृपरायणः ।\nततोऽन्निविकिरं कुर्याद्विधिदृष्टेन कर्मणा ॥ २,१२.४४ ॥"
  },
  {
    "text": "स्वधा वाच्य ततो विप्रान् विधिवद्भूरितक्षिणान् ।\nअन्नशेषमनुज्ञाप्य सत्कृत्य द्विजसत्तमान् ॥ २,१२.४५ ॥"
  },
  {
    "text": "प्राञ्जलिः प्रयतश्चैव अनुगम्य विसर्जयेत् ॥ २,१२.४६ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीये\nउपोद्धातपादे श्राद्धकल्पे द्वादशोऽध्यायः ॥ १२॥"
  }
]
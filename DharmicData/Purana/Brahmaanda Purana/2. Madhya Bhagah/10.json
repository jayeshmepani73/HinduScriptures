[
  {
    "text": "बृहस्पतिरुवाच\nसप्तैते जयतां श्रेष्ठाः स्वर्गे पितृगणाः स्मृताः ।\nचत्वारो मुर्त्तिमन्तश्च त्रयस्तेषाममूर्त्तयः ॥ २,१०.१ ॥\nतेषां लोकान्विसर्गं च कीर्त्तयिष्ये निबोधत ।\nयावै दुहितरस्तेषां दौहित्राश्चेव ये स्मृताः ॥ २,१०.२ ॥\nलोकाः संतानका नाम यत्र तिष्ठन्ति भास्वराः ।\nअमूर्त्तयः पितृगणास्ते वै पुत्राः प्रजापतेः ॥ २,१०.३ ॥\nविराजस्य द्विजश्रेष्ठा वैराजा इति विश्रुताः ।\nएते वै पितरस्तात योगानां योगवर्धनाः ॥ २,१०.४ ॥\nअप्याययन्ति ये नित्यं योगायोगबलेन तु ।\nश्राद्धैराप्यायितास्ते वै सोममाप्याययन्ति च ॥ २,१०.५ ॥\nआप्यायितस्ततः सोमो लोकानाप्याययत्युत ।\nएतेषां मानसी कन्या मेना नाम महागिरेः ॥ २,१०.६ ॥\nपत्नी हिमवतः पुत्रो यस्या मैनाक उच्यते ।\nपर्वतप्रवरः सोऽथ क्रैञ्चश्चास्य गिरेः सुतः ॥ २,१०.७ ॥\nतिस्रः कन्यास्तु मेनायां जनयामास शैलाराट् ।\nअपर्णामेकपर्णां च तृतीयामेकपाटलाम् ॥ २,१०.८ ॥\nन्यग्रोधमेकपर्णा तु पाटलं त्वेकपाटला ।\nआशिते द्वे अपर्णा तु ह्यनिकेता तपोऽचरत् ॥ २,१०.९ ॥\nशतं वर्षसहस्राणां दुश्चरं देवदानवैः ।\nआहारमेकपर्णेन ह्येकपर्णा समाचरत् ॥ २,१०.१० ॥\nपाटलेनैव चैकेन व्यदधादेकपाटला ।\nपूर्णे वर्षसहस्रे द्वे चाहारं वै प्रजक्रतुः ॥ २,१०.११ ॥\nएका तत्र निराहारा तां माता प्रत्यभाषत ।\nनिषेधयन्ती सोमेति मातृस्रेहेन दुःखिता ॥ २,१०.१२ ॥\nसा तथोक्ता तदापर्णा देवी दुश्चरचारिणी ।\nउमेति हि महाभागा त्रिषु लोकेषु विश्रुता ॥ २,१०.१३ ॥\nतथैव नाम्ना तेनासौ निरुक्तोक्तेन कर्मणा ।\nएतत्तु त्रिकुमारीकं जगत्स्थावरजङ्ग मम् ॥ २,१०.१४ ॥\nएतासां तपसा सृष्टं यावद्भूमिर्द्धरिष्यति ।\nतपःशरीरास्ताः सर्वास्थिस्रो योगबलान्विताः ॥ २,१०.१५ ॥\nसर्वास्ताः सुमहाभागाः सर्वाश्च स्थिरयौवनाः ।\nसर्वाश्च ब्रह्मवादिन्यः सर्वाश्चैवोर्ध्वरेतसः ॥ २,१०.१६ ॥\nउमा तासां वरिष्ठा च श्रेष्ठा च वरवर्णिनी ।\nमहायोगबलोपेता महादेवमुपस्थिता ॥ २,१०.१७ ॥\nदत्तकश्चोशान्स्तस्याः पुत्रो वै भृगुनन्दनः ।\nअसितस्यैकपर्णा तु पत्नी साध्वी पतिव्रता ॥ २,१०.१८ ॥\nदत्ता हिमवता तस्मै योगाचार्याय धीमते ।\nदेवलं सुषुवे सा तु ब्रह्मिष्ठं ज्ञानसंयुता ॥ २,१०.१९ ॥\nया वै तासां कुमारीणां तृतीया चैकपाटला ।\nपुत्रं शतशलाकस्य जैगीषव्यमुपस्थिता ॥ २,१०.२० ॥\nतस्यापि शङ्खलिखितौ स्मृतौ पुत्रावयोनिजौ ।\nइत्येता वै महाभागाः कन्या हिमवतः शुभाः ॥ २,१०.२१ ॥\nरुद्राणी सा तु प्रवरा स्वैर्गुणैरतिरिच्यते ।\nअन्योन्यप्रीतमनसोरुमाशङ्करयोरथ ॥ २,१०.२२ ॥\nश्लेषं संसक्तयोर्ज्ञात्वा शङ्कितः किल वृत्रहा ।\nताभ्यां मैथुनशक्ताभ्यामपत्योद्भवभीरुणा ॥ २,१०.२३ ॥\nतयोः सकाशमिन्द्रेण प्रेषितो हव्यवाहनः ।\nअनायो रतिविघ्नं च त्वमाचर हुताशन ॥ २,१०.२४ ॥\nसर्वत्र गत एव त्वं न दोषो विद्यते तव ।\nइत्येवमुक्ते तु तदा वह्निना च तथा कृतम् ॥ २,१०.२५ ॥\nउमां देवः समुत्सृज्य शुक्रं भूमौ व्यसर्जयत् ।\nततो रुषितया सद्यः शप्तोऽग्निरुमया तया ॥ २,१०.२६ ॥\nइदं चोक्तवती वह्निं रोषगद्गदया गिरा ।\nयस्मान्नाववितृप्ताभ्यां रतिविघ्नं हुताशन ॥ २,१०.२७ ॥\nकृतवानस्य कर्त्तव्यं तस्मात्त्वमसि दुर्मतिः ।\nयदेवं विगतं गर्भं रौद्रं शुक्रं महाप्रभम् ॥ २,१०.२८ ॥\nगर्भे त्वं धारयस्वैवमेषा ते दण्डधारणा ।\nस शापदोषाद्रुद्राण्या अन्तर्गर्भो हुताशनः ॥ २,१०.२९ ॥\nबहून्वर्षगणान्गर्भं धारयामास वै द्विज ।\nस गङ्गामभिगम्याह श्रूयतां सरिदुत्तमे ॥ २,१०.३० ॥\nसुमहान्परिखेदो मे जायते गर्भधारणात् ।\nमद्धितार्थ मथो गर्भमिमं धारय निम्नगे ॥ २,१०.३१ ॥\nमत्प्रसादाच्च तनयो वरदस्ते भविष्यति ।\nतथेत्युक्त्वा तदा सा तु संप्रत्दृष्टा महानदी ॥ २,१०.३२ ॥\nतं गर्भं धारयामास दह्यमानेन चेतसा ।\nसापि कृच्छ्रेण महता खिद्यमाना महानदी ॥ २,१०.३३ ॥\nप्रकृष्टं व्यसृजद्गर्भं दीप्यमान मिवानलम् ।\nरुद्राग्निगङ्गातनयस्तत्र जातोऽरुणप्रभः ॥ २,१०.३४ ॥\nआदित्यशतसंकाशो महातेजाः प्रतापवान् ।\nतस्मिञ्जाते महाभागे कुमारे जाह्नवीसुते ॥ २,१०.३५ ॥\nविमानयानैराकाशं पतत्र्रिभिरिवावृतम् ।\nदेवदुन्दुभयो नेदुराकाशे मधुरस्वनाः ॥ २,१०.३६ ॥\nमुमुचुः पुष्पवर्षं च खेचराः सिद्धचारणाः ।\nजगुर्गन्धर्वमुख्याश्च सर्वशस्तत्र तत्र ह ॥ २,१०.३७ ॥\nयक्षा विद्याधराः सिद्धाः किन्नराश्चैव सर्वशः ।\nमहानागसहस्राणि प्रवराश्च पतत्र्रिणः ॥ २,१०.३८ ॥\nउपतस्थुर्महाभागमाग्नेयं शङ्करात्मजम् ।\nप्रभावेण हतास्तेन दैत्यवानरराक्षसाः ॥ २,१०.३९ ॥\nस हि सप्तर्षिभार्याभिरारादेवाग्निसंभवः ।\nअभिषेकप्रयाताभिर्दृष्टो वर्ज्य त्वरुन्धतीम् ॥ २,१०.४० ॥\nताभिः स बालार्कनिभो रौद्रः परिवृतः प्रभुः ।\nस्निह्यमानाभिरत्यर्थं स्वकभिरिव मातृभिः ॥ २,१०.४१ ॥\nयुगपत्सर्वदेवीभिर्दिधित्सुर्जाह्नवीं सुतः ।\nषण्मुखान्यसृजच्छ्रीमांस्तेनायं षण्मुखः स्मृतः ॥ २,१०.४२ ॥\nतेन जातेन महाता देवानामसहिष्णवः ।\nस्कन्दिता दानवगणास्तस्मात्स्कन्दः प्रतापवान् ॥ २,१०.४३ ॥\nकृत्तिकाभिस्तु यस्मात्स वर्द्धितो हि पुरातनः ।\nकार्त्तिकेय इति ख्यातस्तस्मादसुरसूदनः ॥ २,१०.४४ ॥\nजृंभतस्तस्य दैत्यारेर्ज्वाला मालाकुला तदा ।\nमुखाद्विनिर्गता तस्य स्वशक्तिरपराजिता ॥ २,१०.४५ ॥\nक्रीडार्थं चैव स्कन्दस्य विष्णुना प्रभविष्णुना ।\nगरुडादतिसृष्टौ हि पक्षिणौ द्वौ प्रभद्रकौ ॥ २,१०.४६ ॥\nमयूरः कुक्कुटश्चैव पताका चैव वायुना ।\nयस्य दत्ता सरस्वत्या महावीणा महास्वना ॥ २,१०.४७ ॥\nअजः स्वयंभुवा दत्तो मेषो दत्तश्च शंभुना ।\nमायाविहरणे विप्र गिरौ क्रौञ्चे निपातिते ॥ २,१०.४८ ॥\nतारके चासुरवरे समुदीर्णे निपातिते ।\nसेंद्रोपेन्द्रैर्महाभागैर्देवैरग्निसुतः प्रभुः ॥ २,१०.४९ ॥\nसेनापत्येन दैत्यारिरभिषिक्तः प्रतापवान् ।\nदेवसेनापतिस्त्वेष पठ्यते सुरनायकः ॥ २,१०.५० ॥\nदेवारिस्कन्दनः स्कन्दः सर्वलोकेश्वरः प्रभुः ।\nप्रमथैर्विधैर्देवस्तथा भूतगणैरपि ॥ २,१०.५१ ॥\nमातृभिर्विविधाभिश्च विनायकगणैस्ततः ।\nलोकाः सोमपदा नाम मरीचेर्यत्र वै सुताः ॥ २,१०.५२ ॥\nतत्र ते दिवि वर्त्तन्ते देवास्तान्पूजयन्त्युत ।\nश्रुता बर्हिषदो नाम पितरः सोमपास्तु ते ॥ २,१०.५३ ॥\nएतेषां मानसी कन्या अच्छोदा नाम निम्नगा ।\nअच्छौदं नाम तद्दिव्यं सरो यस्मात्समुत्थिता ॥ २,१०.५४ ॥\nतथा न दृष्टपूर्वास्तु वितरस्ते कदाचन ।\nसंभूता मानसी तेषां पितॄन्स्वान्नाभिजानती ॥ २,१०.५५ ॥\nसा त्वन्यं पितरं वव्रे तानतिक्रम्य वै पितॄन् ।\nअमावसुमिति ख्यातमैलपुत्रं नभश्चरम् ॥ २,१०.५६ ॥\nअद्रिकाप्सरसा युक्तं विमानाधिष्ठितं दिवि ।\nसा तेन व्यभिचारेण गगने नाप्रजारिणी ॥ २,१०.५७ ॥\nपितरं प्रार्थयित्वान्यं योगभ्रष्टा पपात ह ।\nत्रीण्यवश्यद्विमानानि पतन्ती सा दिवश्च्युता ॥ २,१०.५८ ॥\nत्रसरेणुप्रमाणानि तेषु चावस्थितान्पितॄन् ।\nसुसूक्ष्मानपरिव्यक्तानग्नीनग्निष्विवाहितान् ॥ २,१०.५९ ॥\nत्रायध्वमित्युवाचार्ता पतती चाप्यवाक्शिराः ।\nतैरुका सा तु मा भैषी रित्यतोऽधिष्ठिताभवत् ॥ २,१०.६० ॥\nततः प्रसादयत्सा वै सीदन्ती त्वनया गिरा ।\nऊचुस्ते पितरः कन्यां भ्रष्टैश्वर्यां व्यतिक्रमात् ॥ २,१०.६१ ॥\nभ्रष्टैश्वर्यां स्वदोषेण पतसि त्वं शुचिस्मिते ।\nयैराचरन्ति कर्मणि शरीरैरिह देवताः ॥ २,१०.६२ ॥\nतैरेव तत्कर्मभलं प्राप्नुवन्ति सदा स्म ह ।\nसद्यः फलन्ति कर्माणि देवत्वे प्रेत्य मानुषे ॥ २,१०.६३ ॥\nतस्मात्स्वतपसः पुत्रि प्रेत्य संप्राप्स्यसे फलम् ।\nइत्युक्तया तु पितरः पुनस्ते तु प्रसादिताः ॥ २,१०.६४ ॥\nध्यात्वा प्रसादं ते चक्रुस्तस्यास्तदनुकंपया ।\nअवश्यं भाविनं दृष्ट्वा ह्यर्थमूचुस्तदा तु ताम् ॥ २,१०. ६५ ॥\nसोमपाः पितरः कन्यां रज्ञोऽस्यैव त्वमावसोः ।\nउत्पन्नस्य पृथिव्यां तु मानुषेषु महात्मनः ॥ २,१०.६६ ॥\nकन्या भूत्वा त्विमांल्लोकान्पुनः प्राप्स्यसि भामिनि ।\nअष्टाविंशे भवित्री त्वं द्वापरे मत्स्ययोनिजा ॥ २,१०.६७ ॥\nअस्यैव राज्ञो दुहिता ह्यद्रिकायाममावसोः ।\nपराशरस्य दायादमृषिं त्वं जनयिष्यसि ॥ २,१०.६८ ॥\nस वेदमेकं ब्रह्मर्षि श्चतुर्द्धा विभजिष्यति ।\nमहाभिषस्य पुत्रौ द्वौ शन्तनोः कीर्त्तिवर्द्धनौ ॥ २,१०.६९ ॥\nविचित्रवीर्यं धर्मज्ञं त्वमेवोत्पादयिष्यसि ।\nचित्राङ्गदं च राजानं सर्वसत्त्वबलान्वितम् ॥ २,१०.७० ॥\nएतानुत्पादयित्वाथ पुनर्लोकानवा प्स्यसि ।\nव्यभिचारात्पितॄणां त्वं प्राप्स्यसे जन्म कुत्सितम् ॥ २,१०.७१ ॥\nतस्यैव राज्ञस्त्वं कन्या अद्रिकायां भविष्यसि ।\nकन्या भूत्वा ततश्च त्वमिमांल्लोकानवाप्स्यसि ॥ २,१०.७२ ॥\nएवमुकत्वा तु दाशेयी जाता सत्यवती तु सा ।\nअद्रिकायाः सुता मत्स्या सुता जाता ह्यमावसोः ॥ २,१०.७३ ॥\nअदिकामत्स्यसंभूता गङ्गायमुनसंगमे ।\nतस्या राज्ञो हि सा कन्या राज्ञो वीर्येण चैव हि ॥ २,१०.७४ ॥\nविरजानाम ते लोका दिवि रोचन्ति ते गणाः ।\nअग्निष्वात्ताः स्मृतास्तत्र पितरो भास्करप्रभाः पुलहस्य प्रजापतेः ।\nएतेषां मानसी कन्या पीवरी नाम विश्रुता ॥ २,१०.७७ ॥\nयोगिनी योगपत्नी च योगमाता तथैव च ।\nभविता द्वापरं प्राप्य अष्टाविंशतिमेव तु ॥ २,१०.७८ ॥\nश्रीमान्व्यासो महायोगी योगस्तस्मिन्द्विजोत्तमाः ।\nव्यासादरण्यां संभूतो विधूम इव पावकः ॥ २,१०.७९ ॥\nपराशरकुलोद्भूतः शुको नाम महातपाः ।\nस तस्यां पितृकन्यायां पीवर्यां जनयद्विभुः ॥ २,१०.८० ॥\nपुत्रान्पञ्च योगचर्यापरिबुर्णान्परिश्रुतान् ।\nकृष्णा गौरं प्रभुं शंभुं तथा भूरिश्रुतं च वै ॥ २,१०.८१ ॥\nकन्यां कीर्तिमतीं चैव योगिनीं योगमातरम् ।\nब्रह्मदत्तस्य चननी महिषी त्वणुहस्य सा ॥ २,१०.८२ ॥\nआदित्यकिरणोपेतमपुनर्मार्गमास्थितः ।\nसर्वव्यापी विनिर्मुक्तो भविष्यति महामुनिः ॥ २,१०.८३ ॥\nत्रय एते गाणाः प्रोक्ताश्चतुः शेषान्निबोधत ।\nतान्वक्ष्यामि द्विजश्रेष्ठाः प्रभामूर्त्तिमतो गणान् ॥ २,१०.८४ ॥\nउत्पन्नास्तु स्वधायां ते काव्या ह्यग्नेः कवेः सुताः ।\nपितरो देवलोकेषु ज्योतिर्भासिषु भास्वराः ॥ २,१०.८५ ॥\nसर्वकामसमृद्धेषु द्विजास्तान्भावयन्त्युत ।\nएतेषां मानसी कन्या योगोत्पत्तिरितिश्रुता ॥ २,१०.८६ ॥\nदत्ता सनत्कुमारेण शुक्रस्य महिषी तु या ।\nएकशृङ्गेति विख्याता भृगूणां कीर्तिवर्द्धिनी ॥ २,१०.८७ ॥\nमरीचि गर्भास्ते लोकाः समावृत्य दिवि स्थिताः ।\nएते ह्यङ्गिरसः पुत्राः साध्यैः संवर्द्धिताः पुरा ॥ २,१०.८८ ॥\nउपहूताः स्मृतास्ते वै पितरो भास्वरा दिवि ।\nतान्क्षत्रियगणाः सप्त भावयन्ति फलार्थिनः ॥ २,१०.८९ ॥\nएतेषां मानसी कन्या यशोदा नाम विश्रुता ।\nमता या जननी देवी खट्वाङ्गस्य महात्मनः ॥ २,१०.९० ॥\nयज्ञे यस्य पुरा गीता गाथागीतैर्महर्षिभिः ।\nअग्नेर्जन्म तदा दृष्ट्वा शाण्डिल्यस्य महात्मनः ॥ २,१०.९१ ॥\nयजमानं दिलीपं ये पश्यन्त्यत्र समाहिताः ।\nसत्यव्रतं महात्मानं तेऽपि स्वर्गजितो नराः ॥ २,१०.९२ ॥\nआज्यपा नाम पितरः कर्दमस्य प्रजा पतेः ।\nसमुत्पन्नस्य पुलहादुत्पन्नास्तस्य ते सुताः ॥ २,१०.९३ ॥\nलकिषु तेषु वैवर्ताः कामगोषु विहङ्गमाः ।\nएतान्वैश्यगणाः श्राद्धे भावयन्ति फलार्थिनः ॥ २,१०.९४ ॥\nएतेषां मानसी कन्या विरजा नाम विश्रुता ।\nययातेर्जननी साध्वी पत्नी सा नहुषस्य च ॥ २,१०.९५ ॥\nसुकाला नाम पितरो वसिष्ठस्य महात्मनः ।\nहैरण्यगर्भस्य सुताः शूद्रास्तां भावयन्त्युत ॥ २,१०.९६ ॥\nमानसा नाम ते लोका वर्तन्ते यत्र ते दिवि ।\nएतेषां मानसी कन्या नर्मदा सरितां वरा ॥ २,१०.९७ ॥\nसा भावयति भूतानि दक्षिणापथगामिनी ।\nजननी सात्रसद्दस्योः पुरुकुत्सपरिग्रहः ॥ २,१०.९८ ॥\nएतेषामभ्युपगमान्मनुर्मन्वन्तरेश्वरः ।\nमन्वन्तरादौ श्राद्धानि प्रवर्तयति सर्वशः ॥ २,१०.९९ ॥\nपितॄणामानुपूर्व्येण सर्वेषां द्विजसत्तमाः ।\nतस्मादेतत्स्वधर्मेण देयं श्राद्धं च श्रद्धया ॥ २,१०.१०० ॥\nसर्वेषां राजतैः पात्रैरपि वा रजतान्वितैः ।\nदत्तं स्वधां पुरोधाय श्राद्धं प्रीणाति वै पितॄन् ॥ २,१०.१०१ ॥\nसौम्यायने वाग्रयणे ह्यश्वमेधं तदप्नुयात् ।\nसोमश्चाप्यायनं कृत्वा ह्यगनेर्वेवस्वतस्य च ॥ २,१०.१०२ ॥\nपितॄन्प्रीणाति यो वंश्यः पितरः प्रीणयन्ति तम् ।\nपितरः पुष्टिकामस्य प्रजाकामस्य वा पुनः ॥ २,१०.१०३ ॥\nपुष्टिं प्रजास्तथा स्वर्गं प्रयच्छन्ति न संशयः ।\nदेवकार्यादपि सदा पितृकार्यं विशिष्यते ॥ २,१०.१०४ ॥\nदेवताभ्यः पितॄणां हि पूर्वमाप्यायनं स्मृतम् ।\nन हि योग गतिः सूक्ष्मा पितॄणां न पितृक्षयः ॥ २,१०.१०५ ॥\nतपसा विप्रसिद्धेन दृश्यते मासचक्षुषा ।\nइत्येते पितरश्चैव लोका दुहितरश्च वै ॥ २,१०.१०६ ॥\nदौहित्रा यजमानाश्च प्रोक्ता ये भावयन्ति यान् ।\nचत्वारो मूर्तिमन्तस्तु त्रयस्तेषाममूर्तयः ॥ २,१०.१०७ ॥\nतेभ्यः श्राद्धानि सत्कृत्य देवाः कुर्वन्ति यत्नतः ।\nभक्त्या प्राञ्जलयः सर्वे सेंद्रास्तद्गतमानसाः ॥ २,१०.१०८ ॥\nविश्वे च सिकताश्चैव पृश्निजाः शृङ्गिणस्तथा ।\nकृष्णाः श्वेतांबुजाश्चैव विधिव त्पूजयन्त्युत ॥ २,१०.१०९ ॥\nप्रशस्ता वातरसना दिवाकृत्यास्तथैव च ।\nमेघाश्च मरुतश्चैव ब्रह्माद्याश्च दिवौकसः ॥ २,१०.११० ॥\nअत्रिभृग्वङ्गिराद्याश्च ऋषयः सर्व एव ते ।\nयक्षा नागाः सुपर्णाश्च किन्नरा राक्षसैः सह ॥ २,१०.१११ ॥\nपितॄंस्तेऽपूजयन्सर्वे नित्यमेव फलार्थिनः ।\nएवमेते महात्मानः श्राद्धे सत्कृत्य पूजिताः ॥ २,१०.११२ ॥\nसर्वान्कामान्प्रयच्छन्ति शतशोऽथ सहस्रशः ।\nहित्वा त्रैलोक्यसंसारं जरामृत्युमयं तथा ॥ २,१०.११३ ॥\nमोक्षं योगमथैश्वर्यं सूक्ष्मदेहमदेहिनाम् ।\nकृत्स्नं वैराग्यमानन्त्यं प्रयच्छन्ति पितामहाः ॥ २,१०.११४ ॥\nऐश्वर्यं विहितं योगमैश्वर्यं योग उच्यते ।\nयोगैश्वर्यमृते मोक्षः कथञ्चिन्नोपपद्यते ॥ २,१०.११५ ॥\nअपक्षस्येव गमनं गगने पक्षिणो यथा ।\nवरिष्ठः सर्वधर्माणां मोक्षधर्मः सनातनः ॥ २,१०.११६ ॥\nपितॄणां हि प्रसादेन प्राप्यते स महात्मनाम् ।\nमुक्तावैडूर्यवासांसि वाजिनागायुतानि च ॥ २,१०.११७ ॥\nकोटिशश्चापि रत्नानिप्रयच्छन्ति पितामहाः ।\nहंसबर्हिणयुक्तनि मुक्तावैढूर्यवन्ति च ॥ २,१०.१११८ ॥\nकिङ्किणीजालनद्धानि सदा पुष्पफलानि च ।\nविमानानां सहस्राणि युक्तान्यप्सरसां गणैः ॥ २,१०.११९ ॥\nसर्वकामसमृद्धानि प्रयच्छन्ति पितामहाः ।\nप्रजां पुष्टिं स्मृतिं मेधां राज्यमारोग्यमेव च ।\nप्रीता नित्यं प्रयच्छन्ति मानुषाणां पितामहाः ॥ २,१०.१२० ॥\nइति श्रीब्रह्माण्डे महापुराणे वायुप्रोक्ते मध्यभागे तृतीये उपोद्धातपादे पितृराज्य कल्पो नाम दशमोऽध्यायः ॥ १०॥"
  }
]
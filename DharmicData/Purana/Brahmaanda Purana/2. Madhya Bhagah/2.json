[
  {
    "text": "सूत उवाच\nविनिवृत्ते प्रजासर्गे षष्ठे वै चाक्षुषस्य ह ।\nप्रजाः सृजेति व्यदिष्टः स्वयं दक्षः स्वयंभुवा ॥ २,२.१ ॥"
  },
  {
    "text": "ससर्ज सर्वभूतानि गतिमन्ति ध्रुवाणि च ।\nमानसानि च भूतानि स पूर्वमसृजत्प्रभुः ॥ २,२.२ ॥"
  },
  {
    "text": "ऋषीन्देवांश्च गन्धर्वान्मनुष्योरगराक्षसान् ।\nयक्षभूतपिशाचांश्च वयः पशुमृगांस्तथा ॥ २,२.३ ॥"
  },
  {
    "text": "यदास्य मनसा सृष्टा न व्यवर्द्धन्त ताः प्रजाः ।\nअपध्याता भगवता महादेवेन धीमता ॥ २,२.४ ॥"
  },
  {
    "text": "स मैथुनेन भावेन सिसृक्षुर्विविधाः प्रजाः ।\nअसिक्रीमावहद्भार्यां वीरणस्य प्रजापतेः ॥ २,२.५ ॥"
  },
  {
    "text": "सुतां सुमहता युक्तां तपसा लोक धारिणीम् ।\nयया धृतमिदं सर्वं जगत्स्थावरजङ्गमम् ॥ २,२.६ ॥"
  },
  {
    "text": "अत्राप्युदाहरन्तीमौ श्लोकौ प्राचेतसां प्रति ।\nदक्षस्योद्वहतो भार्यांमसिक्रीं वैरणीं पुरा ॥ २,२.७ ॥"
  },
  {
    "text": "कृपानां नियुतं दक्षं सर्पिणां साभिमानिनाम् ।\nनदीगिरिष्बसज्जन्तं पृष्ठतोऽनुययौ प्रभुम् ॥ २,२.८ ॥"
  },
  {
    "text": "तं दृष्ट्वा ऋषिभिः प्रोक्तं प्रतिष्ठास्यति वै प्रजाः ।\nप्रथमोऽत्र द्वितीयस्तु दक्षः स हि प्रजापतिः ॥ २,२.९ ॥"
  },
  {
    "text": "अथागच्छद्यथाकालं प्रहीनां नियुतं तु यत् ।\nअसिक्रीं वैरणीं तत्र दक्षः प्राचेतसोऽवहत् ॥ २,२.१० ॥"
  },
  {
    "text": "अथ पुत्रसहस्रं स वैरण्याममितौजसम् ।\nअसिक्न्यां जनयामास दक्षः प्राचे तसः प्रभुः ॥ २,२.११ ॥"
  },
  {
    "text": "तांस्तु दृष्ट्वा महातेजाः स विवर्द्धयिषुः प्रजाः ।\nदेवर्षिप्रियसंवादो नारदो ब्रह्मणः सुतः ॥ २,२.१२ ॥"
  },
  {
    "text": "नाशाय वचनं तेषां शापयैवात्मनोऽब्रवीत् ।\nयः कश्यपसुतस्याथ परमेष्ठी व्यजायत ॥ २,२.१३ ॥"
  },
  {
    "text": "मानसः कश्यपस्यासीद्दक्षशापवशात्पुनः ।\nतस्मात्स काश्यपस्याथ द्वितीयो मानसोऽभवत् ॥ २,२.१४ ॥"
  },
  {
    "text": "स हि पूर्वं समुत्पन्नो नारदः परमेष्ठिनः ।\nतेन वृक्षस्य पुत्रा वै हर्यश्वा इति विश्रुताः ॥ २,२.१५ ॥"
  },
  {
    "text": "धर्मार्थं नाशिताः सर्वे विधिना च न संशयः ।\nतस्योद्यतस्तदा दक्षः क्रुद्धः शापाय वै प्रभुः ॥ २,२.१६ ॥"
  },
  {
    "text": "ब्रह्मर्षीन्वै पुरस्कृत्य याचितः परमेष्ठिना ।\nततोऽभिसंधिं चक्रे वै दक्षश्च परमेष्ठिना ॥ २,२.१७ ॥"
  },
  {
    "text": "कन्यायां नारदो मह्यं तव पुत्रो भवेदिति ।\nततो दक्षः सुतां प्रदात्प्रियां वै परमेष्ठिने ।\nतस्मात्स नारदो जज्ञे भूयः शापभयदृषिः ॥ २,२.१८ ॥"
  },
  {
    "text": "शांशपायन उवाच\nकथं वै नाशिताः पूर्वं नारदेन सुरर्षिणा ।\nप्रजापतिसुतास्ते वै श्रोतुमिच्छामि तत्त्वतः ॥ २,२.१९ ॥"
  },
  {
    "text": "सूत उवाच\nदक्षपुत्राश्च हर्यश्वा विवर्धयिषवः प्रजाः ।\nसमागता महावीर्या नारदस्तानुवाच ह ॥ २,२.२० ॥"
  },
  {
    "text": "बालिशा बत यूयं वै न प्रजानीथ भूतलम् ।\nअन्तरूर्ध्वमधश्चैव कथं स्रक्ष्यथ वै प्रजाः ॥ २,२.२१ ॥"
  },
  {
    "text": "ते तु तद्वचन श्रुत्वा प्याताः सर्वतो दिशम् ।\nअधापि म निवर्त्तन्ते समुद्रस्था इवापगाः ॥ २,२.२२ ॥"
  },
  {
    "text": "अथ तेषु प्रणष्टेषु दक्षः प्राचे तसः पुनः ।\nवैरण्यामेव पुत्राणां सहस्रमसृजत्प्रभुः ॥ २,२.२३ ॥"
  },
  {
    "text": "प्रजा विवर्द्धयिषवः शबलाश्वाः पुनस्तु ते ।\nपूर्वमुक्तं वचस्तद्वै श्राविता नारदेन ह ॥ २,२.२४ ॥"
  },
  {
    "text": "अन्योन्यमूचुस्ते सर्वे सम्यगाह ऋषिः स्वयम् ।\nभ्रातॄणां पदवीं चैव गन्तव्या नात्र संशयः ॥ २,२.२५ ॥"
  },
  {
    "text": "ज्ञात्वा प्रमाणं पृथ्व्या वै सुखं स्रक्ष्यामहे प्रजाः ।\nप्रकाशाः स्वस्थमनसा यथावदनुशासिताः ॥ २,२.२६ ॥"
  },
  {
    "text": "तेऽपि तेनैव मार्गेण प्रयाताः सर्वतो दिशम् ।\nअद्यापि न निवर्त्तन्ते विस्तारायमलिप्सवः ॥ २,२.२७ ॥"
  },
  {
    "text": "ततः प्रभृति वै भ्राता भ्रातुरन्वेषणे रतः ।\nप्रयतो नश्यति क्षिप्रं तन्न कार्यं विजानता ॥ २,२.२८ ॥"
  },
  {
    "text": "नष्टेषु शबलाश्वेषु दक्षः क्रुद्धोऽशपद्विभुः ।\nनारदं नाशमेहीति गर्भवासं वसेति च ॥ २,२.२९ ॥"
  },
  {
    "text": "तदा तेष्वपि नष्टेषु महात्मा स प्रभुः किल ।\nषष्टिं दक्षोऽसृजत्कन्या वैरण्यामेव विश्रुताः ॥ २,२.३० ॥"
  },
  {
    "text": "तास्तदा प्रतिजग्राह पत्न्यर्थं कश्यपः सुताः ।\nधर्मः सोमश्च भगवांस्तथा चान्ये महर्षयः ॥ २,२.३१ ॥"
  },
  {
    "text": "इमां विसृष्टिं दक्षस्य कृत्स्नां यो वेद तत्त्वतः ।\nआयुष्मान्कीर्त्तिमान्धन्यः प्रजावाश्च भवत्युत ॥ २,२.३२ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे प्रजापतिवंशानुकीर्त्तनं नाम द्वितीयोऽध्यायः"
  }
]
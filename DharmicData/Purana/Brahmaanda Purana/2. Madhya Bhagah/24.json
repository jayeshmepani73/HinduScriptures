[
  {
    "text": "वसिष्ठ उवाच\nइत्युक्तस्तेन भूपाल रामो मतिमतां वरः ।\nनिरूप्य मनसा भूयस्तमुवाचाभिविस्मितम् ॥ २,२४.१ ॥"
  },
  {
    "text": "राम उवाच\nकस्त्वं ब्रूहि महाभाग न वै प्राकृतपूरुषः ।\nइन्द्रस्येवानुभावेन वपुरालक्ष्यते तव ॥ २,२४.२ ॥"
  },
  {
    "text": "विचित्रार्थपदौदार्यगुणगांभीर्यजातिभिः ।\nसर्वज्ञस्यैव ते वाणी श्रूयतेऽतिमनोहरा ॥ २,२४.३ ॥"
  },
  {
    "text": "इन्द्रो वह्निर्यमो धाता वरुणो वा धनाधिपः ।\nईशानस्तपनो ब्रह्मा वायुः सोमो गुरुर्गुहः ॥ २,२४.४ ॥"
  },
  {
    "text": "एषामन्यतमः प्रायो भवान्भवितुमर्हति ।\nअनुभावेन जातिस्ते हृदिशङ्कां तनोति मे ॥ २,२४.५ ॥"
  },
  {
    "text": "मायावी भगवान्विष्णुः श्रूयते पुरुषोत्तमः ।\nको वा त्वं वपुषानेन ब्रूहि मां समुपागतः ॥ २,२४.६ ॥"
  },
  {
    "text": "अथ वा जगतां नाथः सर्वज्ञः परमेश्वरः ।\nपरमात्मात्मसंभूतिरात्मारामः सनातनः ॥ २,२४.७ ॥"
  },
  {
    "text": "स्वच्छन्दचारी भगवाञ्छिवः सर्वजगन्मयः ।\nवपुषानेन संयुक्ते भवान्भवितुमर्हति ॥ २,२४.८ ॥"
  },
  {
    "text": "नान्यस्येदृग्भवेल्लोके प्रभावानुगतं वपुः ।\nजात्यर्थसौष्ठवोपेता वाणी चौदार्यशालिनी ॥ २,२४.९ ॥"
  },
  {
    "text": "मन्येऽहं भक्तवात्सल्याद्वानेन वपुषाहरः ।\nप्रत्यक्षतामुपगतो संदेहोऽस्मत्परीक्षया ॥ २,२४.१० ॥"
  },
  {
    "text": "न केवलं भवान् व्याधस्तेषां नेदृग्विधाकृतिः ।\nतस्मात्तुभ्यं नमस्तस्मै सुरुपं संप्रदर्शय ॥ २,२४.११ ॥"
  },
  {
    "text": "आविष्कुर्वन्प्रसीदात्ममहिमानुगुणं वपुः ।\nममानेकविधा शङ्कामुच्येत येन मानसी ॥ २,२४.१२ ॥"
  },
  {
    "text": "प्रसीद सर्वभावेन बुद्धिमोहौ ममाधुना ।\nप्रणाशय स्वरूपस्य ग्रहणादेव केवलम् ॥ २,२४.१३ ॥"
  },
  {
    "text": "प्रार्थयेत्वां महाभाग प्रणम्य शिरसासकृत् ।\nकस्त्वं मे दर्शयात्मानं बद्धोऽयं ते मयाञ्जलिः ॥ २,२४.१४ ॥"
  },
  {
    "text": "इत्युक्त्वा तं महाभाग ज्ञातुमिच्छन्भृगूद्वहः ।\nउपविश्य ततो भूमौ ध्यानमास्ते समाहितः ॥ २,२४.१५ ॥"
  },
  {
    "text": "बद्धपद्मासनो मौनी यतवाक्कायमानसः ।\nनिरुद्धप्राणसंचारो दध्यौ चिरमुदारधीः ॥ २,२४.१६ ॥"
  },
  {
    "text": "सन्नियम्येन्द्रियग्रामं मनो हृदि निरुध्य च ।\nचिन्तयामास देवेशं ध्यानदृष्ट्या जगद्गुरुम् ॥ २,२४.१७ ॥"
  },
  {
    "text": "अपश्यच्च जगन्नाथमात्मसंधानचक्षुषा ।\nस्वभक्तानुग्रहकरं मृगव्याधस्वरूपिणम् ॥ २,२४.१८ ॥"
  },
  {
    "text": "तत उन्मील्य नयने शीघ्रमुत्थाय भार्गवः ।\nददर्श देवं तेनैव वपुषा पुरतः स्थितम् ॥ २,२४.१९ ॥"
  },
  {
    "text": "आत्मनोऽनुग्रहार्थाय शरण्यं भक्तवत्सलम् ।\nआविर्भूतं महाराज दृष्ट्वा रामः ससंभ्रमम् ॥ २,२४.२० ॥"
  },
  {
    "text": "रोमाञ्छोद्भिन्नसर्वाङ्गो हर्षाश्रुप्लुतलोचनः ।\nपपात पादयोर्भूमौ भक्त्या तस्य महामतिः ॥ २,२४.२१ ॥"
  },
  {
    "text": "स गद्गदमुवाचैनं संभ्रमाकुलया गिरा ।\nशरणं भव शर्वेति शङ्करेत्यसकृन्नृप ॥ २,२४.२२ ॥"
  },
  {
    "text": "ततः स्वरुपधृक्शंभुस्तद्भक्तिपरितोषितः ।\nराममुत्थापयामास प्रणा मावनतं भुवि ॥ २,२४.२३ ॥"
  },
  {
    "text": "उत्थापितो जगद्धात्रा स्वहस्ताभ्यां भृगूद्वहः ।\nतुष्टाव देवदेवेशं पुरः स्थित्वा कृताजलिः ॥ २,२४.२४ ॥"
  },
  {
    "text": "राम उवाच\nनमस्ते देवदेवाय शङ्करायादिमूर्त्तये ।\nनमः शर्वाय शान्ताय शाश्वताय नमोनमः ॥ २,२४.२५ ॥"
  },
  {
    "text": "नमस्ते नीलकण्ठाय नीललोहितमूर्त्तये ।\nनमस्ते भूतनाथाय भूतवासाय ते नमः ॥ २,२४.२६ ॥"
  },
  {
    "text": "व्यक्ताव्यक्तस्वरूपाय महादेवाय मीढुषे ।\nशिवाय बहुरूपाय त्रिनेत्राय नमोनमः ॥ २,२४.२७ ॥"
  },
  {
    "text": "शरणं भव मे शर्व त्वद्भक्तस्य जगत्पते ।\nभूयोऽनन्याश्रयाणां तु त्वमेव हि परायणम् ॥ २,२४.२८ ॥"
  },
  {
    "text": "यन्मयापकृतं देव दुरुक्तं वापि शङ्कर ।\nअजानता त्वां भगवन्मम तत्क्षन्तुमर्हसि ॥ २,२४.२९ ॥"
  },
  {
    "text": "अनन्यवेद्यरुपस्य सद्भावमिहकः पुमान् ।\nत्वामृते तव सर्वेश सम्यक्शक्रोति वेदितुम् ॥ २,२४.३० ॥"
  },
  {
    "text": "तस्मात्त्वं सर्वभावेन प्रसीद मम शङ्कर ।\nनान्यास्ति मे गतिस्तुभ्यं नमो भूयो नमो नमः ॥ २,२४.३१ ॥"
  },
  {
    "text": "वसिष्ठ उवाच\nइति संस्तूयमानस्तु कृताञ्जलिपुटं पुरः ।\nतिष्ठन्तमाह भगवान्प्रसन्नात्मा जगन्मयः ॥ २,२४.३२ ॥"
  },
  {
    "text": "भगवानुवाच\nप्रीतोऽस्मि भवते तात तपसानेन सांप्रतम् ।\nभक्त्या चैवानपायिन्या ह्यपि भार्गवसत्तम ॥ २,२४.३३ ॥"
  },
  {
    "text": "दास्ये चाभि मतं सवे भवतेऽहं त्वया वृतम् ।\nभक्तो हि मे त्वमत्यर्थं नात्र कार्या विचारणा ॥ २,२४.३४ ॥"
  },
  {
    "text": "मयैवावगतं सर्वं त्दृदि वत्तेऽद्यवर्त्तते ।\nतस्माद्ब्रवीमि यत्त्वाहं तत्कुरुष्वाविशङ्कितम् ॥ २,२४.३५ ॥"
  },
  {
    "text": "नास्त्राणां धारणे वत्स विद्यते शक्तिरद्य ते ।\nरौद्राणां तेन भूयोऽपि तपो घोरं समाचर ॥ २,२४.३६ ॥"
  },
  {
    "text": "परीत्य पृथिवीं सर्वां सर्वतीर्थेषु च क्रमात् ।\nस्रात्वा पवित्रदेहस्त्तवं सर्वाण्यस्त्राण्यवाप्स्यसि ॥ २,२४.३७ ॥"
  },
  {
    "text": "इत्युक्त्वान्तर्दधे देवस्तेनैव वपुषा विभुः ।\nरामस्य पश्यतो राजन्क्षणेन भवभागकृत् ॥ २,२४.३८ ॥"
  },
  {
    "text": "अन्तर्हिते जगन्नाथे रामो नत्वा तु शङ्करम् ।\nपरीत्यवसुधां सर्वां तीर्थस्नानेऽकरोन्मनः ॥ २,२४.३९ ॥"
  },
  {
    "text": "ततः स पृथिवीं सर्वां परिक्रम्य यथाक्रमम् ।\nचकार सर्वतीर्थेषु स्नानं विधिवदात्मवान् ॥ २,२४.४० ॥"
  },
  {
    "text": "तीर्थेषु क्षेत्रमुख्येषु तथा देवालयेषु च ।\nपितॄन्देवांश्च विधिवदतर्पयदतन्द्रितः ॥ २,२४.४१ ॥"
  },
  {
    "text": "उपवासतपोहोमजपस्नानादिसुक्रियाः ।\nतीर्थेषु विधिवत्कुर्वन्परिचक्राम मेदिनीम् ॥ २,२४.४२ ॥"
  },
  {
    "text": "एवं क्रमेण तीर्थेषु स्नात्वा चैव वसुंधराम् ।\nप्रदक्षिणीकृत्य शनैः शुद्धदेहोऽभवन्नृप ॥ २,२४.४३ ॥"
  },
  {
    "text": "परीत्यैवं वसुमतीं भार्गवः शंभुशासनात् ।\nजगां भूयस्तं देशं यत्र पूर्वमुवास सः ॥ २,२४.४४ ॥"
  },
  {
    "text": "गत्वा राजन्सतत्रैव स्थित्वा देवमुमापतिम् ।\nभक्त्या संपूजयामास तपोभिर्न्नियमैरपि ॥ २,२४.४५ ॥"
  },
  {
    "text": "एतस्मिन्नेव काले तु देवानामसुरैः सह ।\nबभूव सुचिरं राजन्संग्रामो रोमहर्षणः ॥ २,२४.४६ ॥"
  },
  {
    "text": "ततो देवान्पराजित्य युद्धेऽतिबलिनोऽसुराः ।\nअवापुरमरैश्वर्यमशेषमकुतोभयाः ॥ २,२४.४७ ॥"
  },
  {
    "text": "युद्धे पराजिता देवाः सकला वासवादयः ।\nशङ्करं शरणं चग्मुर्हतैश्वर्या ह्यरातिभिः ॥ २,२४.४८ ॥"
  },
  {
    "text": "तोषयित्वा जगन्नाथं प्रणामजय संस्तवैः ।\nप्रार्थयामासुरसुरान्हन्तुं देवाः पिनाकिनम् ॥ २,२४.४९ ॥"
  },
  {
    "text": "ततस्तेषां प्रतिश्रुत्य दानवानां वधं नृप ।\nदेवानां वरदः शंभुर्महो दरमुवाच ह ॥ २,२४.५० ॥"
  },
  {
    "text": "हिमद्रेर्दक्षिणे भागे रामो नाम महातपाः ।\nमुनिपुत्रोऽतितेजस्वी मामुद्दिश्य तपस्यति ॥ २,२४.५१ ॥"
  },
  {
    "text": "तत्र गत्वात्वमद्यैव निवेद्य मम शासनम् ।\nमहोदर तपस्यन्तं तमिहानय माचिरम् ॥ २,२४.५२ ॥"
  },
  {
    "text": "इत्याज्ञप्रस्तथेत्युक्त्वा प्रणभ्येशं महोदरः ।\nजगाम वायुवेगेन यत्र रामो व्यवस्थितः ॥ २,२४.५३ ॥"
  },
  {
    "text": "समासाद्य स तं देशं दृष्ट्वा रामं महामुनिम् ।\nतपस्यन्तमिदं वाक्यमुवाच विनयान्वितः ॥ २,२४.५४ ॥"
  },
  {
    "text": "द्रष्टुमिच्छति शम्भुस्त्वां भृगुवर्यं तदाज्ञया ।\nआगतोऽहं तदागच्छ तत्पादांबुजसन्निधिम् ॥ २,२४.५५ ॥"
  },
  {
    "text": "तच्छ्रुत्वा वचनं तस्य शीघ्रमुत्थाय भार्गवः ।\nतदाज्ञां शिरसानन्द्य तथेति प्रत्यभाषत ॥ २,२४.५६ ॥"
  },
  {
    "text": "ततो रामं त्वरोपेतः शंभुपार्श्वं महोदरः ।\nप्रापयामास सहसा कैलासे नागसत्तमे ॥ २,२४.५७ ॥"
  },
  {
    "text": "सहितं सकलैर्भूतैरिन्द्राद्यैश्च सहामरैः ।\nददर्श भार्गवश्रेष्ठः शङ्करं भक्तवत्सलम् ॥ २,२४.५८ ॥"
  },
  {
    "text": "संस्तूयमानं मुनिभिर्नारदाद्यैस्तपोधनैः ।\nगन्धर्वैरुपगायद्भिर्नृत्यद्भिश्चाप्सरोगणैः ॥ २,२४.५९ ॥"
  },
  {
    "text": "उपास्यमानं देवेशं गजचर्मधृताम्बरम् ।\nभस्मोद्धूलितसर्वाङ्गं त्रिनेत्रं चन्द्रशेखरम् ॥ २,२४.६० ॥"
  },
  {
    "text": "धृतपिङ्गजटाभारं नागाभरमभूषितम् ।\nप्रलम्बोष्ठभुजं सौम्यं प्रसन्नमुखपङ्कजम् ॥ २,२४.६१ ॥"
  },
  {
    "text": "आस्थितं काञ्चने पट्टे गीर्वाणसमितौ नृप ।\nउपासर्पत्तु देवेशं भृगुवर्यः कृताञ्जलिः ॥ २,२४.६२ ॥"
  },
  {
    "text": "श्रीकण्ठदर्शनोद्वत्तरोमाञ्चाञ्चितविग्रहः ।\nबाष्पत्तु सिक्तकायेन स तु गत्वा हरान्तिकम् ॥ २,२४.६३ ॥"
  },
  {
    "text": "भक्त्या ससंभ्रमं वाचा हर्षगद्गदयासकृत् ।\nनमस्ते देवदेवेति व्यालपन्नाकुलाक्षरम् ॥ २,२४.६४ ॥"
  },
  {
    "text": "पपात संस्पृशन्मूर्ध्ना चरणौ पुरविद्विषः ।\nपश्यतां देववृन्दानां मध्ये भृगुकुलोद्वहम् ॥ २,२४.६५ ॥"
  },
  {
    "text": "तमुत्थाप्य शिवः प्रीतः प्रसन्नमुखपङ्कजम् ।\nरामं मधुरया वाचा प्रहसन्नाह सादरम् ॥ २,२४.६६ ॥"
  },
  {
    "text": "इमे दैत्यगणैः क्रान्ताः स्वाधिष्ठानात्परिच्युताः ।\nअशक्रुवन्तस्तान्हन्तुं गीर्वाणा मामुपागताः ॥ २,२४.६७ ॥"
  },
  {
    "text": "तस्मान्ममाज्ञया राम देवानां च प्रियेप्सया ।\nजहि दैत्यगणान्सर्वान्समर्थस्त्वं हि मे मतः ॥ २,२४.६८ ॥"
  },
  {
    "text": "ततो रामोऽब्रवीच्छर्वं प्रणिपत्य कृताञ्जलिः ।\nशृण्वतां सर्वदेवानां सप्रश्रयमिदं वचः ॥ २,२४.६९ ॥"
  },
  {
    "text": "स्वामिन्न विदितं किं ते सर्वज्ञस्याखिलात्मनः ।\nतथापि विज्ञापयतो वचनं मेऽवधारय ॥ २,२४.७० ॥"
  },
  {
    "text": "यदि शक्रादिभिर्देवैरखिलैरमरारयः ।\nन शक्या हन्तुमेकस्य शक्याः स्यस्ते कथं मम ॥ २,२४.७१ ॥"
  },
  {
    "text": "अनस्त्रज्ञोऽस्मि देवेश युद्धानामप्यकोविदः ।\nकथं हनिष्ये सकलान्सुरशत्रूननायुधः ॥ २,२४.७२ ॥"
  },
  {
    "text": "इत्युक्तस्तेन देवेशः सितं कालाग्निसप्रभम् ।\nशैवमस्त्रमयं तेजो ददौ तस्मै महात्मने ॥ २,२४.७३ ॥"
  },
  {
    "text": "आत्मीयं परशुं दत्वा सर्वशस्त्राभिभावकम् ।\nरामपाह प्रसन्नात्मा गीर्वाणानां तु शृण्वतम् ॥ २,२४.७४ ॥"
  },
  {
    "text": "मत्प्रसादेन सकलान्सुरशत्रून्विनिघ्नतः ।\nशक्तिर्भवतु ते सौम्य समस्तारिदुरासदा ॥ २,२४.७५ ॥"
  },
  {
    "text": "अनेनैवायुधेन त्वं गच्छ युध्यस्व शत्रुभिः ।\nस्वयमेव च वेत्सि त्वं यथावद्युद्धकौशलम् ॥ २,२४.७६ ॥"
  },
  {
    "text": "वसिष्ठ उवाच\nएवमुक्तस्ततो रामः शंभुना तं प्रणम्य च ।\nजग्राह परशुं शैव विबुधारिवधोद्यतः ॥ २,२४.७७ ॥"
  },
  {
    "text": "ततः स शुशुभे रामो विष्णुतेर्ञ्जोऽशसंभवः ।\nरुद्रभक्त्या समायुक्तो द्युत्येव सवितुर्महः ॥ २,२४.७८ ॥"
  },
  {
    "text": "सोऽनुज्ञातस्त्रिनेत्रेण देवैः सर्वैः समन्वितः ।\nजगाम हन्तुमसुरान्युद्धाय कृतनिश्चयः ॥ २,२४.७९ ॥"
  },
  {
    "text": "ततोऽभवत्पुनर्युद्धं देवानामसुरैः सह ।\nत्रैलोक्यविजयोद्युक्तै राजन्नतिभयङ्करम् ॥ २,२४.८० ॥"
  },
  {
    "text": "अथ रामो महाबाहुस्तस्मिन्युद्धे सुदारुणे ।\nकुद्धः परशुना तेन निजघान महासुरान् ॥ २,२४.८१ ॥"
  },
  {
    "text": "प्रहारैरशनिप्रख्यैर्निघ्नन्दैत्यान्सहस्रशः ।\nचचार समरे रामः क्रुद्धः काल इवापरः ॥ २,२४.८२ ॥"
  },
  {
    "text": "हत्वा तु सकलान्दैत्यान्देवान्सर्वानहर्षयत् ।\nक्षणेन नाशयामास रामः प्रहरतां वरः ॥ २,२४.८३ ॥"
  },
  {
    "text": "रामेण हन्यमा नास्तु समस्ता दैत्यदानवाः ।\nददृशुः सर्वतो रामं हतशेषा भयान्विताः ॥ २,२४.८४ ॥"
  },
  {
    "text": "हतेष्वसुरसंघेषु विद्रुतेषु च कृत्स्नशः ।\nराममामन्त्र्य विबुधाः प्रययुस्त्रिदिवं पुनः ॥ २,२४.८५ ॥"
  },
  {
    "text": "रामोऽपि हत्वा दितिजानभ्यनुज्ञाप्य चामरान् ।\nस्वमाश्रमं समापेदे तपस्यासक्तमानसः ॥ २,२४.८६ ॥"
  },
  {
    "text": "मृगव्याधप्रतिकृतिं कृत्वा शम्भोर्महामतिः ।\nभक्त्या संपूजयामास स तस्मिन्नाश्रमेवशी ॥ २,२४.८७ ॥"
  },
  {
    "text": "गन्धैः पुष्पैस्तथा हृद्यैर्नैवेद्यैरभिवन्दनैः ।\nस्तोत्रैश्च विधिवद्भक्त्या परां प्रीतिमुपानयत् ॥ २,२४.८८ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादेर्ऽजुनोपाख्याने चतुर्विंशतितमोऽध्यायः ॥ २४॥"
  }
]
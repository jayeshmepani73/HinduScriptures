[
  {
    "text": "जैमिनिरुवाच\nक्रोधाग्निमेनं विप्रेन्द्र सद्यः संहर्त्तुमर्हसि ।\nनो चेदकाले लोकोऽयं सकलस्तेन दह्यते ॥ २,५४.१ ॥"
  },
  {
    "text": "दृष्टस्ते महिमानेन व्याप्तमासीच्चराचरम् ।\nक्षमस्व संहर क्रोधं नमस्ते विप्रपुङ्गव ॥ २,५४.२ ॥"
  },
  {
    "text": "एवं संस्तूयमानस्तु भगवान्कपिलो मुनिः ।\nतूर्णमेव क्षयं निन्ये क्रोधाग्निमतिभैरवम् ॥ २,५४.३ ॥"
  },
  {
    "text": "ततः प्रशान्तमभवज्जगत्सर्वं चराचरम् ।\nदेवास्तपस्विनश्चैव बभूवुर्विगतज्वराः ॥ २,५४.४ ॥"
  },
  {
    "text": "एतस्मिन्नेव काले तु भगवान्नारदो मुनिः ।\nअयोध्या मगमद्राजन्देवलोकाद्यदृच्छया ॥ २,५४.५ ॥"
  },
  {
    "text": "तमागतमभिप्रेक्ष्य नारदं सगरस्तदा ।\nअर्घ्यपाद्यादिभिः सम्यक्पूजयामास शास्त्रतः ॥ २,५४.६ ॥"
  },
  {
    "text": "परिगृह्य च तत्पूजामासीनः परमासने ।\nनारदो राजशार्दूलमिदं वचनमब्रवीत् ॥ २,५४.७ ॥"
  },
  {
    "text": "नारद उवाच\nहयसंचारणार्थाय संप्रयातास्तवात्मजाः ।\nब्रह्मदण्डहताः सर्वे विनष्टा नृपसत्तम ॥ २,५४.८ ॥"
  },
  {
    "text": "संरक्ष्यमाणस्तैः सर्वैर्हयस्ते यज्ञियो नृप ।\nकेनाप्य लक्षितः क्वापि नीतो विधिवशाद्दिवि ॥ २,५४.९ ॥"
  },
  {
    "text": "ततो विनष्टं तुरगं विचिन्वन्तो महीतले ।\nप्रालभन्त न ते क्वापि तत्प्रवृत्तिं चिरान्नृप ॥ २,५४.१० ॥"
  },
  {
    "text": "ततोऽवनेरधस्तेऽश्वं विचेतुं कृतनिश्चयाः ।\nसागरास्ते समारभ्य प्रचख्नुर्वसुधातलम् ॥ २,५४.११ ॥"
  },
  {
    "text": "खनन्तो वसुधा मश्वं पाताले ददृशुर्नृप ।\nसमीपे तस्य योगीन्द्रं कपिलं चमहामुनिम् ॥ २,५४.१२ ॥"
  },
  {
    "text": "तं दृष्ट्वा पापकर्माणस्ते सर्वे कालचोदिताः ।\nकपिलं कोपयामासुरश्वहर्त्तायमित्यलम् ॥ २,५४.१३ ॥"
  },
  {
    "text": "ततस्तत्क्रोधसंभूतनेत्राग्नेर्दहतो दिशः ।\nइन्धनीभूतदेहास्ते पुत्राः संक्षयमागताः ॥ २,५४.१४ ॥"
  },
  {
    "text": "क्रूराः पापसमाचाराः सर्वलोकोपरोधकाः ।\nयतस्ते तेन राजेन्द्र न शोकं कर्तुमर्हसि ॥ २,५४.१५ ॥"
  },
  {
    "text": "स त्वं धैर्यधनो भूत्वा भवित व्यतयात्मनः ।\nनष्टं मृतमतीतं च नानुशोचन्ति पण्डिताः ॥ २,५४.१६ ॥"
  },
  {
    "text": "तस्मात्पौत्रमिमं बालमंशुमन्तं महामतिम् ।\nतुरगानयनार्थाय नियुङ्क्ष्व नृपसत्तम ॥ २,५४.१७ ॥"
  },
  {
    "text": "इत्यक्त्वा राजशार्दूलं सदस्यर्त्विक्समन्वितम् ।\nक्षणेन पश्यतां तेषां नारदोऽन्तर्दधे मुनिः ॥ २,५४.१८ ॥"
  },
  {
    "text": "तच्छ्रत्वा वचन तस्य नारदस्य नृपोत्तमः ।\nदुःखशोकपरातात्मा दध्यौ चिरमुदारधीः ॥ २,५४.१९ ॥"
  },
  {
    "text": "तं ध्यानयुक्तं सदसि समासीनमवाङ्मुखम् ।\nवसिष्ठः प्राह राजानं सांत्वयन्देशकालवित् ॥ २,५४.२० ॥"
  },
  {
    "text": "किमिदं धैर्यसाराणामवकाशं भवदृशाम् ।\nलभते हृदि चेच्छोकः प्राप्तं धीर तया फलम् ॥ २,५४.२१ ॥"
  },
  {
    "text": "दौर्मनस्यं शिथिलयन्सर्वं दिष्टवशानुगम् ।\nमन्वानोऽनन्तरं कृत्यं कर्तुमर्हस्यसंशयम् ॥ २,५४.२२ ॥"
  },
  {
    "text": "वसिष्ठेनैवमुक्तस्तु राजा कार्यार्थतत्त्ववित् ।\nधृतिं सत्त्वं समालंब्य तथेति प्रत्यभाषत ॥ २,५४.२३ ॥"
  },
  {
    "text": "अंशुमन्तं समाहूय पौत्रं विनयशालिनम् ।\nब्रह्मक्षत्त्रसभामध्ये शनैरिदमभाषत ॥ २,५४.२४ ॥"
  },
  {
    "text": "ब्रह्मदण्डहताः सर्वे पितरस्तव पुत्रक ।\nपतिताः पापकर्माणो निरये शाश्वतीः समाः ॥ २,५४.२५ ॥"
  },
  {
    "text": "त्वमेव संततिर्मह्यं राज्यस्यास्य च रक्षिता ।\nत्वदायत्तमशेषं मे श्रेयोऽमुत्र परत्र च ॥ २,५४.२६ ॥"
  },
  {
    "text": "स त्वं गच्छ ममादेशात्पाताले कपिलान्तिकम् ।\nतुरगानयनार्थाय यत्नेन महातान्वितः ॥ २,५४.२७ ॥"
  },
  {
    "text": "तं प्रार्थयित्वा विधिवत्प्रसाद्य च विशेषतः ।\nआदाय तुरगं वत्स शीघ्रमागन्तुमर्हसि ॥ २,५४.२८ ॥"
  },
  {
    "text": "जैमिनिरुवाच\nएवमुक्तोंऽशुमांस्तेन प्रणम्य पितरं पितुः ।\nतथेत्युक्त्वा महाबुद्धिः प्रययौ कपिलान्तिकम् ॥ २,५४.२९ ॥"
  },
  {
    "text": "तमुपागम्य विधिवन्नमस्कृत्य यथामति ।\nप्रश्रयावनतो भूत्वा शनैरिदमुवाच ह ॥ २,५४.३० ॥"
  },
  {
    "text": "प्रसीद विप्रशार्दूल त्वामहं शरणं गतः ।\nकोपं च संहर क्षिप्रं लोकप्रक्षयकारकम् ॥ २,५४.३१ ॥"
  },
  {
    "text": "त्वयि क्रुद्धे जगत्सर्वं प्रणाशमुपयास्यति ।\nप्रशान्तिमुपयाह्याशुलोकाः संतु गतव्यथाः ॥ २,५४.३२ ॥"
  },
  {
    "text": "प्रसन्नोऽस्मान्महाभाग पश्य सौम्येन चक्षुषा ।\nये त्वत्क्रोधाग्निनिर्दग्धास्तत्संततिमवेहि माम् ॥ २,५४.३३ ॥"
  },
  {
    "text": "नाम्नांशुमन्तं नप्तारं सगरस्य महीपतेः ।\nसोऽहं तस्य नियोगेन त्वत्प्रसादाभिकाङ्क्षया ॥ २,५४.३४ ॥"
  },
  {
    "text": "प्राप्तो दास्यसि चेद्ब्रह्मंस्तुरगानयनाय च ।\nजैमिनिरुवाच\nइति तद्वचनं श्रुत्वा योगीन्द्रप्रवरो मुनिः ॥ २,५४.३५ ॥"
  },
  {
    "text": "अंशुमन्तं समालोक्य प्रसन्न इदमब्रवीत् ।\nस्वागतं भवतो वत्स दिष्ट्या च त्वमिहागतः ॥ २,५४.३६ ॥"
  },
  {
    "text": "गच्छ शीघ्रं हयश्चायं नीयतां सगरान्तिकम् ।\nअधिक्षिप्तोऽस्य यज्ञोऽपि प्रागतः संप्रवर्त्तताम् ॥ २,५४.३७ ॥"
  },
  {
    "text": "व्रियतां च वरो मत्तस्त्वया यस्ते मनोगतः ।\nदास्ये सुदुर्लभमपि त्वद्भक्तिपरितोषितः ॥ २,५४.३८ ॥"
  },
  {
    "text": "एषां तु संप्रमाशं हि गत्वा वद पितामहम् ।\nपापानां मरणं त्वेषां न च शोचितुमर्हसि ॥ २,५४.३९ ॥"
  },
  {
    "text": "ततः प्रणाम्य चोगीन्द्रमंशुमानिदमब्रवीत् ।\nवरं ददासि चेन्मह्यं वरये त्वां महामुने ॥ २,५४.४० ॥"
  },
  {
    "text": "वरमर्हामि चेत्त्वत्तः प्रसन्नो दातुमर्हसि ।\nत्वद्रोषपावकप्लुष्टाः पितरो ये ममाखिलाः ॥ २,५४.४१ ॥"
  },
  {
    "text": "संप्रयास्यन्ति ते ब्रह्मन्निरयं शास्वतीः समाः ।\nब्रह्मदण्डहतानां तु न हि पिण्डोदकक्रियाः ॥ २,५४.४२ ॥"
  },
  {
    "text": "पिण्डोदकविहीनानामिह लोके महामुने ।\nविद्यते पितृसालोक्यं न खलु श्रुतिचोदितम् ॥ २,५४.४३ ॥"
  },
  {
    "text": "अक्षयः स्वर्गवासोऽस्तु तेषां तु त्वत्प्रसादतः ।\nवरेणानेन भगवन्कृतकृत्यो भावाम्यहम् ॥ २,५४.४४ ॥"
  },
  {
    "text": "तत्प्रसीद त्वमेवैषां स्वर्गतेर्वद कारणम् ।\nयेनोद्धारणमेतेषां वह्नेः कोपस्य वै भवेत् ॥ २,५४.४५ ॥"
  },
  {
    "text": "ततस्तमाह योगीन्द्रःसुप्रसन्नेन चेतसा ।\nनिरयोद्धारणं तेषां त्वया वत्स न शक्यते ॥ २,५४.४६ ॥"
  },
  {
    "text": "तैश्चापि नरके तावद्वस्तव्यं पापकर्मभिः ।\nकालः प्रतीक्ष्यतां तावद्यावत्त्वत्पौत्रसंभवः ॥ २,५४.४७ ॥"
  },
  {
    "text": "कालान्ते भविता वत्स पौत्रस्तव महामतिः ।\nराजा भगीरथो नाम सर्वधर्मार्थतत्त्ववित् ॥ २,५४.४८ ॥"
  },
  {
    "text": "स तु यत्नेन महता पितृगौरवयन्त्रितः ।\nआनेष्यति दिवो गङ्गां तपस्तप्त्वा महाद्ध्रुवम् ॥ २,५४.४९ ॥"
  },
  {
    "text": "तदंभसा पावितेषु तेषां गात्रास्थिभस्मसु ।\nप्राप्नुवन्ति गतिं स्वर्गे भवतः पितरोऽखिलाः ॥ २,५४.५० ॥"
  },
  {
    "text": "तथेति तस्या माहात्म्यं गङ्गाया नृपनन्दन ।\nभागीरथीति लोकेऽस्मिन्सा विख्यातिमुपैष्यति ॥ २,५४.५१ ॥"
  },
  {
    "text": "यत्तोयप्लावितेष्वस्थिभस्मलोमनखेष्वपि ।\nनिरयादपि संयाति देही स्वर्लोकमक्षयम् ॥ २,५४.५२ ॥"
  },
  {
    "text": "तस्मात्त्वं गच्छ भद्रं ते नशोकं कर्त्तुमर्हसि ।\nपितामहाय चैवैनमश्वं संप्रतिपादय ॥ २,५४.५३ ॥"
  },
  {
    "text": "जैमिनिरुवाच\nततः प्रणम्य तं भक्त्या तथेत्युक्त्वा महामतिः ।\nययौ तेनाभ्यनुज्ञातः साकेतनगरं प्रति ॥ २,५४.५४ ॥"
  },
  {
    "text": "सगरं स समासाद्य तं प्रणम्य यथाक्रमम् ।\nन्यवेदयच्च वृत्तान्तं मुनेस्तेषां तथान्मनः ॥ २,५४.५५ ॥"
  },
  {
    "text": "प्रददौतुरगं चापि समानीतं प्रयत्नतः ।\nअतः परमनुष्ठेयमब्रवीत्किं मयेति च ॥ २,५४.५६ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे कपिलाश्रमस्थाश्वानयनं नाम चतुष्पञ्चाशत्तमोऽध्यायः ॥ ५४॥"
  }
]
[
  {
    "text": "वसिष्ठ उवाच\nएवं सुस्निग्धचित्तेषु तेषु तिष्ठत्सु भूपते ।\nभवान्युत्संगतो रामः समुत्थाय कृताजलिः ॥ २,४३.१ ॥"
  },
  {
    "text": "तुष्टाव प्रयतो भूत्वा निर्विशेष विशेषवत् ।\nअद्वयं द्वैतमापन्नं निर्गुणं सगुणात्मकम् ॥ २,४३.२ ॥"
  },
  {
    "text": "राम उवाच\nप्रकृतिविकृतिजातं विश्वमेतद्विधातुं मम कियदनुभातं वैभवं तत्प्रमातुम् ।\nअविदिततनुनामाभीष्टवस्त्वेकधामाभवदथ भव भामा पातु मां पूर्णकामा ॥ २,४३.३ ॥"
  },
  {
    "text": "प्रकटितगुणाभानं कालसंख्याविधानं सकलभवनिदानं कीर्त्यते यत्प्रधानम् ।\nतदिह निखिलतातः संबभूवोक्षपातः कृतकृतकनिपातः पातु मामद्य मातः ॥ २,४३.४ ॥"
  },
  {
    "text": "दनुजकुलविनाशीलेखपाताविनाशी प्रथमकुलविकाशी सर्वविद्याप्रकाशी ।\nप्रसभरचितकाशी भक्तदत्ताखिलाशीरवतु विजितपाशी मांसदा षण्मुखाशी ॥ २,४३.५ ॥"
  },
  {
    "text": "हरनिकट निवासी कृष्णसेवाविलासी प्रणतजनविभासी गोपकन्याप्रहासी ।\nहरकृतबहुमानो गोपिकेशैकतानो विदितबहुविधानो जायतां कीर्तिहा नौ ॥ २,४३.६ ॥"
  },
  {
    "text": "प्रभुनियतमाना यो नुन्नभक्तान्तरायो त्दृतदुरितनिकायो ज्ञानदातापरायोः ।\nसकलगुणगरिष्ठो राधिकाङ्केनिविष्टो मम कृतमपराधं क्षन्तुमर्हत्वगाधम् ॥ २,४३.७ ॥"
  },
  {
    "text": "या राधा जगदुद्भवस्थितिलयेष्वाराध्यते वा जनैः शब्दं बोधयतीशवक्त्रंविगलत्प्रेमामृतास्वादनम् ।\nरासेशी रसिकेश्वरी रमणत्दृन्निष्ठानिजानन्दिनी नेत्री सा परिपातु मामवनतं राधेति य कीर्त्यते ॥ २,४३.८ ॥"
  },
  {
    "text": "यस्या गर्भसमुद्भवो ह्यतिविराड्यस्यांशभूतो विराट्यन्नाभ्यंबुरुहोद्भवेन विधिनैकान्तोपदिष्टेन वै सृष्टं सर्वमिदं चराचरमयं विश्वं च यद्रोमसु ब्रह्माण्डानि विभान्ति तस्य जननी शश्वत्प्रसन्नास्तु सा ॥ २,४३.९ ॥"
  },
  {
    "text": "पायाद्यः स चराचरस्य जगतो व्यापी विभुः सच्चिदानन्दाब्धिः प्रकटस्थितो विलसति प्रेमान्धया राधया ।\nकृष्णः पूर्णतमो ममोपरि दयाक्लिन्नान्तरः स्तात्सदा येनाहं सुकृती भवामि च भवाम्यानन्दलीनान्तरः ॥ २,४३.१० ॥"
  },
  {
    "text": "वसिष्ठ उवाच\nस्तुत्वैवं जामदग्न्यस्तु विरराम ह तत्परम् ।\nविज्ञाताखिलतत्त्वार्थो हृष्टरोमा कृतार्थवत् ॥ २,४३.११ ॥"
  },
  {
    "text": "अथोवाच प्रसन्नात्मा कृष्णः कमललोचनः ।\nभार्गवं प्रणतं भक्त्या कृपापात्रं पुरस्थितम् ॥ २,४३.१२ ॥"
  },
  {
    "text": "कृष्म उवाच\nसिद्धोऽसि भार्गवेन्द्र त्वं प्रसादान्मम संप्रतम् ।\nअद्य प्रभृति वत्सास्मिंल्लोके श्रेष्ठतमो भव ॥ २,४३.१३ ॥"
  },
  {
    "text": "तुभ्यं वरो मया दत्तः पुरा विष्णुपदाश्रमे ।\nतत्सर्वं क्रमतो भाव्यं समा बह्वीस्त्वया विभो ॥ २,४३.१४ ॥"
  },
  {
    "text": "दया विधेया दीनेषु श्रेय उत्तममिच्छता ।\nयोगश्च सादनीयो वै शत्रूणां निग्रहस्तथा ॥ २,४३.१५ ॥"
  },
  {
    "text": "त्वत्समो नास्ति लोकेऽस्मिंस्तेजसा च बलेन च ।\nज्ञानेन यशसा वापि सर्वश्रेष्ठतमो भवान् ॥ २,४३.१६ ॥"
  },
  {
    "text": "अथ स्वगृहमासाद्य पित्रोः शुश्रूषणं कुरु ।\nतपश्चर यथाकालं तेन सिद्धिः करस्थिता ॥ २,४३.१७ ॥"
  },
  {
    "text": "राधोत्संगात्समुत्थाप्य गणेशं राधिकेश्वरः ।\nआलिङ्ग्य गाढं रासेण मैत्रीं तस्य चकार ह ॥ २,४३.१८ ॥"
  },
  {
    "text": "अथोभावपि संप्रीतौ तदा रामगणेश्वरौ ।\nकृष्णाज्ञया महाभागौ बभूवतुररिन्दम ॥ २,४३.१९ ॥"
  },
  {
    "text": "एतस्मिन्नन्तरे देवी राधा कृष्णप्रिया सती ।\nउभाभ्यां च वरं प्रादात्प्रसन्नास्या मुदान्विता ॥ २,४३.२० ॥"
  },
  {
    "text": "राधोवाच ।\nसर्वस्य जगतो वन्द्यौ दुराधर्षौं प्रियावहौ ।\nमद्भक्तौ च विशेषेण भवन्तौ भवतां सुतौ ॥ २,४३.२१ ॥"
  },
  {
    "text": "भवतोर्नाम चौच्चार्य यत्कार्यं यः समारभेत् ।\nसिद्धिं प्रयातु ततसर्वं मत्प्रसादाद्धि तस्य तु ॥ २,४३.२२ ॥"
  },
  {
    "text": "अथोवाच जगन्माता भवानी भववल्लभा ।\nवत्स राम प्रसन्नाहं तुभ्यं कं प्रददे वरम् ।\nतं प्रब्रूहि महाभाग भयं त्यक्त्वा सुदूरतः ।\nराम उवाच\nजन्मान्त रसहस्रेषु येषुयेषु व्रजाम्यहम् ॥ २,४३.२३ ॥"
  },
  {
    "text": "कृष्णयोर्भवयोर्भक्तो भविष्यामीति देहि मे ।\nअभेदेन च पश्यामि कृष्णौ चापि भवौ तथा ॥ २,४३.२४ ॥"
  },
  {
    "text": "पार्वत्युवाच\nएवमस्तु महाभाग भक्तोऽसि भवकृष्णयोः ।\nचिरञ्जीवी भवाशु त्वं प्रसादान्मम सुव्रत ॥ २,४३.२५ ॥"
  },
  {
    "text": "अथोवाच धराधीशः प्रसन्नस्तमुमापतिः ।\nप्रणतं भार्गवेन्द्रं तु वरार्हं जगदीश्वरः ॥ २,४३.२६ ॥"
  },
  {
    "text": "शिव उवाच\nरामभक्तोऽसि मे वत्स यस्ते दत्तो वरो मया ।\nस भविष्यति कार्त्स्येन सत्यमुक्तं न चान्यथा ॥ २,४३.२७ ॥"
  },
  {
    "text": "अद्यप्रभृति लोकेऽस्मिन् भवतो बलवत्तरः ।\nन कोऽपि भवताद्वत्स तेजस्वी च भवत्परः ॥ २,४३.२८ ॥"
  },
  {
    "text": "वसिष्ठ उवाच\nअथ कृष्णोऽप्यनुज्ञाप्य शिवं च नगनन्दिनीम् ।\nगोलोकं प्रययौ युक्तः श्रीदाम्ना चापि राधया ॥ २,४३.२९ ॥"
  },
  {
    "text": "अथ रामोऽपि धर्मात्मा भवानीं च भवं तथा ।\nसंपूज्य चाभिवाद्याथ प्रदक्षिणमुपा क्रमीत् ॥ २,४३.३० ॥"
  },
  {
    "text": "गणेशं कार्त्तिकेयं च नत्वापृच्छ्य च भूपते ।\nअकृतव्रणसंयुक्तो निश्चक्राम गृहान्तरात् ॥ २,४३.३१ ॥"
  },
  {
    "text": "निष्क्रम्यमाणो रामस्तु नन्दीश्वरमुखैर्गणैः ।\nनमस्कृतो ययौ राजन्स्वगृहं परया मुदा ॥ २,४३.३२ ॥"
  },
  {
    "text": "इति श्री ब्रह्माण्डे महापुराणे वायुप्रोक्ते मध्यमाभागे तृतीय\nउपोद्धातपादे भार्गवचरिते त्रिचत्वारिंशत्तमोऽध्यायः ॥ ४३॥"
  }
]
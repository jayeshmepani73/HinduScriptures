[
  {
    "text": "बृहस्पतिरुवाच\nसकृदभ्यर्चिताः प्रीता भवन्ति पितरोऽव्ययाः ।\nयोगात्मानो महात्मानो विपाप्मानो महौजसः ॥ २,१३.१ ॥\nप्रेत्य च स्वर्गलोकाय कामैश्च बहुलं भुवि ।\nयेषु वाप्यनुगृह्णन्ति मोक्षप्राप्तिः क्रमेण तु ॥ २,१३.२ ॥\nतानि वक्ष्याम्यहं सौम्य सरांसि सरितस्तथा ।\nतीर्थानि चैव पुण्यानि देशांश्छैलांस्तथाश्रमान् ॥ २,१३.३ ॥\nपुण्यो हि त्रिषु लोकेषु सदैवामरकण्टकः ।\nपर्वतप्रवरः पुण्यः सिद्धयारणसेवितः ॥ २,१३.४ ॥\nयत्र वर्षसहस्राणि प्रयुतान्यर्बुदानि च ।\nतपः सुदुश्चरं तेपे भगवानङ्गिराः पुरा ॥ २,१३.५ ॥\nयत्र मृत्योर्गतिर्न्नास्ति तथैवासुररक्षसाम् ।\nन भयं नैव चालक्ष्मीर्यावद्भूमिर्द्धरिष्यति ॥ २,१३.६ ॥\nतपसा तेजसा तस्य भ्रजते स नगोत्तमः ।\nशृङ्गे माल्यवतो नित्यं वह्निः संवर्त्तको यथा ॥ २,१३.७ ॥\nमृदवस्तु सुगन्धाश्च हेमाभाः प्रियदर्शनाः ।\nशान्ताःकुशा इति ख्याताः परिदक्षिणनर्मदाम् ॥ २,१३.८ ॥\nदृष्टवान्स्वर्गसोपानं भगवानङ्गिराः पुरा ।\nअग्निहोत्रे महातेजाः प्रस्तारार्थं कुशोत्तमान् ॥ २,१३.९ ॥\nतेषु दर्भेषु यः पिण्डान्मरकण्टटकपर्वते ।\nदद्यात्सकृदपि प्राज्ञस्तस्य वक्ष्यामि यत्फलम् ॥ २,१३.१० ॥\nतद्भवत्यक्षयं श्राद्धं पितॄणां प्रीतिवर्धनम् ।\nअन्तर्द्धानं च गच्छन्ति क्षेत्रमासाद्य तत्सदा ॥ २,१३.११ ॥\nतत्र ज्वालासरः पुण्यं दृश्यते चापि पर्वसु ।\nसशल्यानां च सत्त्वानां विशल्यकरणी नदी ॥ २,१३.१२ ॥\nप्राग्दक्षिणायतावर्त्ता वापी सा सुनगोत्तमे ।\nकलिङ्गदेशपश्चार्द्धे शृङ्गे माल्यवतो विभोः ॥ २,१३.१३ ॥\nसिद्धिक्षेत्रमृषिश्रेष्ठा यदुक्तं परमं भुवि ।\nसंमतं देवदैत्यानां श्लोकं चाप्युशना जगौ ॥ २,१३.१४ ॥\nधन्यास्ते पुरुषा लोके ये प्राप्यामरकण्टकम् ।\nपितॄन्संतर्पयिष्यन्तिश्राद्धे पितृपरायणाः ॥ २,१३.१५ ॥\nअल्पेन तपसा सिद्धिं गमिष्यन्ति न संशयः ।\nसकृदेवार्चितास्तत्र स्वर्गमामरकण्टके ॥ २,१३.१६ ॥\nमहेन्द्रःपर्वतः पुण्यो रम्यः शक्रनिषेवितः ।\nतत्रारुह्य भवेत्पूतः श्राद्धं चैव महाफलम् ॥ २,१३.१७ ॥\nवैलाटशिखरे युक्त्वा दिव्यं चक्षुः प्रवर्तते ।\nअधृष्यश्चैव भूतानां देववच्चरते महीम् ॥ २,१३.१८ ॥\nसप्तगोदावरे चैव गोकर्णे च तपोवने ।\nअश्वमेधफलं स्नात्वा तत्र दत्त्वा भवेत्ततः ॥ २,१३.१९ ॥\nधूतपापस्थलं प्राप्य पूतः स्नात्वा भवेन्नरः ।\nरुद्रस्तत्र तपस्तेपे देवदेवो महेश्वरः ॥ २,१३.२० ॥\nगोकर्णे निहितं देवैर्नास्तिकानां निदर्शनम् ।\nअब्राह्मणस्य सावित्रीं पठतस्तु प्रणश्यति ॥ २,१३.२१ ॥\nदेवर्षिभवने शृङ्गे सिद्धचारणसेविते ।\nआरुह्य तं नियमवांस्ततो याति त्रिविष्टपम् ॥ २,१३.२२ ॥\nदिव्यैश्चन्दनवृक्षैश्च पादपैरुपशोभितम् ।\nआपश्चन्दनसंयुक्ताः स्पन्दंति सततं ततः ॥ २,१३.२३ ॥\nनदी प्रवर्तते ताभ्यस्ताम्रपर्णीति नामतः ।\nया चन्दनमहाखण्डाद्दक्षिणं याति सागरम् ॥ २,१३.२४ ॥\nनद्यास्तस्याश्च ताम्रायास्तूह्यमाना महोदधौ ।\nशङ्खा भवन्ति शुक्त्यश्च जायते यासु मौक्तिकम् ॥ २,१३.२५ ॥\nउदकानयनं कृत्वा शङ्खमौक्तिकसंयुतम् ।\nआधिभिर्व्याधिभिश्चैव मुक्ता यान्त्यमरावतीम् ॥ २,१३.२६ ॥\nचन्दनेभ्यः प्रसूतानां शङ्खानां मौक्तिकस्य वा ।\nपापकर्त्तॄनपि पितॄंस्तारयन्ति यथाश्रुति ॥ २,१३.२७ ॥\nचन्द्रतीर्थे कुमार्यां च कावेरीप्रभवे क्षये ।\nश्रीपर्वतस्य तीर्थेषु वैकृते च तथा गिरौ ॥ २,१३.२८ ॥\nएकस्था यत्र दृश्यन्ते वृक्षाह्यौशीरपर्वते ।\nपलाशाः खदिरा बिल्वाः प्लक्षाश्वत्थविकङ्कताः ॥ २,१३.२९ ॥\nएवं द्विमण्डलाविद्धं विज्ञेयं द्विजसत्तमाः ।\nअस्मिंस्त्यक्त्वा जनोंऽगानि क्षिप्रं यात्यमरावतीम् ॥ २,१३.३० ॥\nश्रीपर्वतस्य तीर्थे तु वैकृते च तथा गिरौ ।\nकर्माणि तु प्रयुक्तानि सिद्ध्यन्ति प्रभवाप्यये ॥ २,१३.३१ ॥\nदुष्प्रयुक्ता हि पितृषु सुप्रयोगा भवन्त्युत ।\nपितॄणां दुहिता पुण्या नर्मदा सरितां वरा ॥ २,१३.३२ ॥\nयत्र श्राद्धानि दत्तानि ह्यक्षयाणि भवन्त्युत ।\nमाठरस्य वने पुण्ये सिद्धचारणसेविते ॥ २,१३.३३ ॥\nअन्तर्द्धानेन गच्छन्ति युक्त्वा तस्मिन्महागिरौ ।\nविन्ध्ये चैव गिरौ पुण्ये धर्माधर्मनिदर्शनीम् ॥ २,१३.३४ ॥\nधारां पापा न पश्यन्ति धारां पश्यन्ति साधवः ।\nतत्र तद्दृश्यते पापं केषां चित्पापकर्मणाम् ॥ २,१३.३५ ॥\nकैलासे या मतङ्गस्य वापी पापनिषूदनी ।\nस्नात्वा तस्यां दिवं यान्ति कामचारा विहङ्गमाः ॥ २,१३.३६ ॥\nशौर्पारके तथा तीर्थे पर्वते पालमञ्जरे ।\nपाण्डुकूपे समुद्रान्ते पिण्डारकतटे तथा ॥ २,१३.३७ ॥\nविमले च विपापे च संकल्पं प्राप्य चाक्षयम् ।\nश्रीवृक्षे चित्रकूटे च जंबूमार्गे च नित्यशः ॥ २,१३.३८ ॥\nअसितस्य गिरौ पुण्ये योगाचार्यस्य धीमतः ।\nतत्रापि श्राद्धमानन्त्यमसितायां च नित्यशः ॥ २,१३.३९ ॥\nपुष्करेष्वक्षयं श्राद्धं तपश्चैव महाफलम् ।\nमहोदधौ प्रभासे च तद्वदेव विनिर्दिशेत् ॥ २,१३.४० ॥\nदेविकायां वृषो नाम कूपः सिद्धनिषेवितः ।\nसमुत्पतन्ति तस्यापो गवां शब्देन नित्यशः ॥ २,१३.४१ ॥\nयोगेश्वरैः सदा जुष्टः सर्वपापबहिष्कृतः ।\nदद्याच्छ्राद्धं तु यस्तस्मिंस्तस्य वक्ष्यामि यत्फलम् ॥ २,१३.४२ ॥\nअक्षयं सर्वकामीयं श्राद्धं प्रीणाति वै पितॄन् ।\nजातवेदः शिला तत्र साक्षादग्नेः सनातनात् ॥ २,१३.४३ ॥\nश्राद्धानि चाग्निकार्यं च तत्र कुर्यात्सदा क्षयम् ।\nयस्त्वग्निं प्रविशेत्तत्र नाकपृष्ठे स मोदते ॥ २,१३.४४ ॥\nअग्निशान्तः पुनर्जातस्तत्र दत्तं ततोऽक्षयम् ।\nदशाश्वमेधिके तीर्थे तीर्थे पञ्चाश्वमेधिके ॥ २,१३.४५ ॥\nयथोद्दिष्टफलं तेषां क्रतूनां नात्र संशयः ।\nख्यातं हयशिरो नाम तीर्थं सद्यो वरप्रदम् ॥ २,१३.४६ ॥\nश्राद्धं तत्र सदाक्षय्यं दाता स्वर्गे च मोदते ।\nश्राद्धं सुंदनिसुंदे च देयं पापनिषू दनम् ॥ २,१३.४७ ॥\nश्राद्धं तत्राक्षयं प्रोक्तं जपहोमतपांसि च ।\nजतुङ्गे शुभे तीर्थे तर्पयेत्सततं पितॄन् ॥ २,१३.४८ ॥\nदृश्यते पर्वसु च्छाया यत्र नित्यं दिवौकसाम् ।\nपृथिव्यामक्षयं दत्तं विरजा यत्र पादपः ॥ २,१३.४९ ॥\nयोगेश्वरैः सदा जुष्टः सर्वपापबहिष्कृतः ।\nदद्याच्छ्राद्धं तु यस्तस्मिंस्तस्य वक्ष्यामि यत्फलम् ॥ २,१३.५० ॥\nअर्चितास्तेन वै साक्षाद्भवन्ति पितरः सदा ।\nअस्मिंल्लोके वशी च स्यात्प्रेत्य स्वर्गे मही यते ॥ २,१३.५१ ॥\nप्रायशो मद्रवा पुण्या शिवो नाम ह्रदस्तथा ।\nतत्र व्याससरः पुण्यं दिव्यो ब्रह्मह्रदस्तथा ॥ २,१३.५२ ॥\nऊर्ज्जन्तः पर्वतः पुण्यो यत्र योगेश्वरालयः ।\nअत्रैव चाश्रमः पुण्यो वसिष्ठस्य महात्मनः ॥ २,१३.५३ ॥\nऋग्यजुः सामशिरसः कपोताः पुष्पसाह्वयाः ।\nआख्यान पञ्चमा वेदाः सृष्टा ह्येते स्वयंभुवा ॥ २,१३.५४ ॥\nगत्वैतान्मुच्यते पापद्द्विजो वह्निं समाश्रयन् ।\nश्राद्धं चानन्त्यमेतेषु जपहोमतपांसि च ॥ २,१३.५५ ॥\nपुण्डरीके महातीर्थे पुण्डरीकसमं फलम् ।\nब्रह्मतीर्थे महाप्राज्ञ सर्वयज्ञसमं फलम् ॥ २,१३.५६ ॥\nसिंधुसागरसंभेदे तथा पञ्चनदे क्षयम् ।\nविरजायां तथा पुण्यं मद्रवायां च पर्वते ॥ २,१३.५७ ॥\nदेयं सप्तनदे श्राद्धं मानसे वा विशेषतः ।\nमहाकूटे ह्यनन्ते च गिरौ त्रिककुदे तथा ॥ २,१३.५८ ॥\nसंध्यायां च महानद्यां दृश्यते महादद्भुतम् ।\nअश्रद्दधानं नाभ्येति सा चाभ्येति धृतव्रतम् ॥ २,१३.५९ ॥\nसंश्रयित्वैकमेकेन सायाह्नं प्रति नित्यशः ।\nतस्मिन्देयं सदा श्राद्धं पितॄणामक्षयार्थिनाम् ॥ २,१३.६० ॥\nकृतात्मा वाकृतात्मा च यत्र विज्ञायते नरः ।\nस्वर्गमार्गप्रदं नाम तीर्थं सद्यो वरप्रदम् ॥ २,१३.६१ ॥\nचीराण्युत्सृज्य यस्मिंस्तु दिवं सप्तर्षयो गाताः ।\nअद्यापि तानि दृश्यन्ते चीराण्यंभोगतानि तु ॥ २,१३.६२ ॥\nस्नात्वा स्वर्गमवाप्नोति तस्मिंस्तीर्थेत्तमे नरः ।\nख्यातमायतनं तत्र नन्दिनः सिद्धसेवितम् ॥ २,१३.६३ ॥\nनन्दीश्वरस्य सा मूर्त्तिर्निराचारैर्नदृश्यते ।\nदृश्यन्ते काञ्चना युपास्त्वर्चिषो भास्करोदये ॥ २,१३.६४ ॥\nकृत्वा प्रदक्षिणं तांस्तु गच्छन्त्यानन्दिता दिवम् ।\nसर्वतश्च कुरुक्षेत्रं सुतीर्थं तु विशेषतः ॥ २,१३.६५ ॥\nपुण्यं सनत्कुमारस्य योगेशस्य महात्मनः ।\nकीर्त्यते च तिलान्दत्त्वा पितृभ्योवै सदाक्षयम् ॥ २,१३.६६ ॥\nउक्तमेवाक्षयं श्राद्धं धर्मराजनिषेवितम् ।\nश्राद्धं दत्तममावास्यां विधिना च यथाक्रमम् ॥ २,१३.६७ ॥\nपुंसः सन्निहितायां तु कुरूक्षेत्रे विशेषतः ।\nअर्चयित्वा पितॄंस्तत्र स पुत्रस्त्वनृणो भवेत् ॥ २,१३.६८ ॥\nसरस्वत्यां विनशने प्लक्षप्रश्रवणे तथा ।\nव्यासतीर्थे दृषद्वत्यां त्रिप्लक्षे च विशेषतः ॥ २,१३.६९ ॥\nदेयमोङ्कारपवने श्राद्धमक्षयमिच्छता ।\nशक्रावतारे गङ्गायां मैनाके च नगोत्तमे ॥ २,१३.७० ॥\nयमुनाप्रभवे चैव सर्वपापैः प्रमुच्यते ।\nअत्युष्णाश्चातिशीताश्च आपस्तस्मिन्निदर्शनम् ॥ २,१३.७१ ॥\nयमस्य भगिनी पुष्या मार्त्तण्डदुहिता शुभा ।\nतत्राक्षयं सदा श्राद्धं पितृभिः पूर्वकीर्त्तितम् ॥ २,१३.७२ ॥\nब्रह्मतुण्डह्रदे स्नात्वा सद्दयो भवति ब्राह्मणः ।\nतस्मिंस्तु श्राद्धमानन्त्यं जपहोमतपांसि च ॥ २,१३.७३ ॥\nस्थाणुभूतोऽचरत्तत्र वसिष्टो वै महातपाः ।\nअद्यापि तत्र दृश्यन्ते पादपा मणिबर्हणाः ॥ २,१३.७४ ॥\nतुला तु दृश्यते तत्र धर्मान्धर्मनिदर्शिनी ।\nयथा वै तोलितं विप्रैस्तीर्थानां फलमुत्तमम् ॥ २,१३.७५ ॥\nपितॄणां दुहिता योगा गन्धकालीति विश्रुता ।\nचतुर्थो ब्रह्मणस्त्वंशः पराशरकुलोद्भवः ॥ २,१३.७६ ॥\nव्यसिष्यति चतुर्द्धा वै वेदं धीमान्महामुनिः ।\nमहायोगं महात्मानं या व्यासं जनयिष्यति ॥ २,१३.७७ ॥\nअच्छोदकं नामसरस्तत्राच्छोदासमुद्भवः ।\nमत्स्ययोनौ पुनर्जाता नियोगात्कारणेन तु ॥ २,१३.७८ ॥\nतस्यास्त्वाद्याश्रमे पुण्ये पुण्यकृद्भिर्निषेविते ।\nदत्तं सकृदपि श्राद्धमक्षयं समुदाहृतम् ॥ २,१३.७९ ॥\nनद्यां योगसमाधानं दत्तं युगपदुद्भवेत् ।\nकुबेरतुङ्गे पापघ्नं व्यासतीर्थेतथैव च ॥ २,१३.८० ॥\nपुण्यायां ब्रह्मणो वेद्यां श्राद्धमानन्त्यमिष्यते ।\nसिद्धैस्तु सेविता नित्यं दृश्यते तु कृतात्मभिः ॥ २,१३.८१ ॥\nअनिवर्तनं तु नन्दायां वेद्याः प्रागुत्तरदिशि ।\nसिद्धिक्षेत्रं सुरैर्जुष्टं यत्प्राप्य न निवर्त्तते ॥ २,१३.८२ ॥\nमहालये पदं न्यस्तं महादेवेन धीमता ।\nभूतानामनुकंपार्थं नास्तिकानां निदर्शनम् ॥ २,१३.८३ ॥\nविरजे त्वक्षयं श्राद्धं पूर्वमेव महालये ।\nनन्दायां विरजे चैव तथैव च महालये ॥ २,१३.८४ ॥\nआत्मानं तारयन्तीह दशपूर्वान्दशापरान् ।\nकाकह्रदे जातिस्मर्यं सुवर्णममितौजसम् ॥ २,१३.८५ ॥\nकौमारं च सरः पुण्यं नागभोगाभिरक्षितम् ।\nकुमारतीर्थे स्नात्वा तु त्रिदिवं याति मानवः ॥ २,१३.८६ ॥\nदेवालये तपस्तस्वा एकपादेन दुश्चरम् ।\nनिराहारो युगं दिव्यमुमातुङ्गो स्थितो ज्वलन् ॥ २,१३.८७ ॥\nउमातुङ्गे भृगोस्तुङ्गे ब्रह्मतुङ्गे महालये ।\nतत्र श्राद्धानि देयानि नित्यमक्षयमिच्छता ॥ २,१३.८८ ॥\nअक्षयं तु सदा श्राद्धं शालग्रामे समन्ततः ।\nदुष्कृतं दृश्यते तत्र प्रत्यक्षमकृतात्मनाम् ॥ २,१३.८९ ॥\nप्रत्यादेशो ह्यशिष्टानां शिष्टानां च विशेषतः ।\nतत्र देवह्रदः पुण्यो ब्रह्मणो नागराट्शुचिः ॥ २,१३.९० ॥\nपिण्डं गृह्णाति हि सतां न गृह्णात्यसतां सदा ।\nअतिप्रदीप्तैर्भुजगैर्भोक्तुमन्नं न शक्यते ॥ २,१३.९१ ॥\nप्रत्यक्षं दृश्यते धर्मस्तीर्थयोर्नतयोर्द्वयोः ।\nकारवत्यां च शाण्डिल्यां गुहायां वामनस्य च ॥ २,१३.९२ ॥\nगत्वा चैतानि पूतःस्याच्छ्रदद्धमक्षयमेव च ।\nजपो होमस्तपो ध्यानं यत्किञ्चित्सुकृतं भवेत् ॥ २,१३.९३ ॥\nब्रह्मचर्यं च यौ धत्ते गुरुभक्तिं शतं समाः ।\nएवमाद्यास्सरिच्छ्रेष्ठा यत्स्नानादघमोक्षणम् ।\nकुमारधारा तत्रैव दृष्टा पापं प्रणश्यति ॥ २,१३.९४ ॥\nध्यानासनं तु तत्रैव व्यासस्याद्यापि दृश्यते ।\nशैलः कान्तिपुराभ्याशे प्रागुदीच्यां दिशि स्थितः ॥ २,१३.९५ ॥\nपुण्य पुष्करिणी तत्र किरातगणरक्षिता ।\nयस्यां स्नात्वा सकृद्विप्रः कामानाप्नोति शाश्वतान् ॥ २,१३.९६ ॥\nअदृश्यः सर्वभूतानां देववच्चरते महीम् ॥ २,१३.९७ ॥\nकाश्यपस्य महातीर्थं कालसर्पिरिति श्रुतम् ।\nतत्र श्राद्धानि देयानि नित्यमक्षयमिच्छता ॥ २,१३.९८ ॥\nदेवदारुवने वापि धारायास्तु निदर्शनम् ।\nनिर्धूतानि तु पापानि दृश्यन्ते सुकृतात्मनाम् ॥ २,१३.९९ ॥\nभागीरथ्यां प्रयागे तु नित्यमक्षयमुच्यते ।\nकालञ्जरे दशार्णायां नैमिषे कुरुजाङ्गले ॥ २,१३.१०० ॥\nवाराणस्यां नगर्यां च देयं श्राद्धं प्रयत्नतः ।\nतत्र योगेश्वरो नित्यं तस्यां दत्तमथाक्षयम् ॥ २,१३.१०१ ॥\nगत्वा चैतानि पूर्तः स्याच्छ्राद्धमक्षय्यमेव च ।\nजपो होमस्तथा ध्यानं यत्किञ्चित्सुकृतं भवेत् ॥ २,१३.१०२ ॥\nलौहित्ये वैतरण्यां च स्वर्गवेद्यां तथैव च ।\nसा तु देवी समुद्रान्ते दृश्यते चैव नामभिः ॥ २,१३.१०३ ॥\nगयायां धर्मपृष्ठे तु सरसि ब्रह्मणस्तथा ।\nगयां गृध्रवटे चैव श्राद्धं दत्तं महाफलम् ॥ २,१३.१०४ ॥\nहिमं च पतते तत्र समन्तात्पञ्चयो जनम् ।\nभरतस्याश्रमे पुण्येऽरण्यं पुण्यतमं स्मृतम् ॥ २,१३.१०५ ॥\nमतङ्गस्य वनं तत्र दृश्यते सर्वमानुषैः ।\nस्थापितं धर्मसर्वस्वं लोकस्यास्य निदर्शनम् ॥ २,१३.१०६ ॥\nयद्दण्डकवनं पुण्यं पुण्यकृद्भिर्निषेवितम् ।\nयस्मिन्प्राहुर्विशल्येति तीर्थं सद्यो निदर्शनम् ॥ २,१३.१०७ ॥\nतुलामानैस्तथा चापि शास्त्रैश्च विविधैस्तथा ।\nउन्मच्चन्ति तथा लग्न ये वै पापकृतो जनाः ॥ २,१३.१०८ ॥\nतृतीयायां तथा पादे निराधायां तु मण्डले ।\nमहाह्रदे च कौशिक्यां दत्तं श्राद्धं महाफलम् ॥ २,१३.१०९ ॥\nमुण्डपृष्टे पदं न्यस्तं महादेवेन धीमता ।\nबहुदेवयुगांस्तप्त्वा तपस्तीव्रं सुदश्चरम् ॥ २,१३.११० ॥\nअल्पेनाप्यत्र कालेन नरो धर्मपरायणः ।\nपाप्मानमुत्सृजत्याशु जीर्णां त्वचमिवोरगः ॥ २,१३.१११ ॥\nसिद्धानां प्रीतिजननं पपानां च भयङ्करम् ।\nलेलिहानैर्महाघोरै रक्ष्यते सुमहोरगैः ॥ २,१३.११२ ॥\nनाम्ना कनकनन्दीति तीर्थं जगति विश्रुतम् ।\nउदीच्यां मुण्डपृष्टस्य ब्रह्मर्षिगणसेवितम् ॥ २,१३.११३ ॥\nतत्र स्नात्वा दिवंयान्ति स्वशरीरेण मानवाः ।\nदत्तं वापि सदा श्राद्धमक्षय्यं समुदाहृतम् ॥ २,१३.११४ ॥\nऋणैस्त्रिभिस्ततः स्नात्वा निष्क्रीणाति नरस्तनुम् ।\nमानसे सरसि स्नात्वा श्राद्धंनिर्वर्त्तयेत्ततः ॥ २,१३.११५ ॥\nतीरे तु सरसस्तस्य देवस्या यतनं महत् ।\nआरुह्य तु जपंस्तत्र सिद्धो याति दिवं ततः ॥ २,१३.११६ ॥\nउत्तरं मानसं गत्वासिद्धिं प्राप्नोत्यनुत्तमाम् ।\nस्नात्वा तस्मिन्सरश्रेष्ठे दृश्यते महादद्भुतम् ॥ २,१३.११७ ॥\nदिवश्च्युता महाभागा ह्यन्तरिक्षे विराजते ।\nगङ्गा त्रिपथगा देवी विष्णुपादाच्च्युता सती ॥ २,१३.११८ ॥\nआकाशे दृश्यते तत्र तोरणं सूर्यसन्निभम् ।\nजांबूनदमयं पुण्यं स्वगद्वारमिवायतम् ॥ २,१३.११९ ॥\nततः प्रवर्त्तते भूयः सर्वसागरमण्डिका ।\nपावनी सर्वभूतानां धर्मज्ञानां विशेषतः ॥ २,१३.१२० ॥\nचन्द्रभागा च सिद्धुश्च शुभे मानससंभवे ।\nसागरं पश्चिमं यातो दिव्यः सिंधुनदो वरः ॥ २,१३.१२१ ॥\nपर्वतो हिमवान्नाम नानाधातुविभूषितः ।\nआयतो वै सहस्राणि योजनानां बहुनि तु ॥ २,१३.१२२ ॥\nसिद्धचारणसंकीर्णा देवर्षिगणसेविता ।\nतत्र पुष्करिणी रम्या सुषुम्णा नाम नामतः ॥ २,१३.१२३ ॥\nदशवर्षसहस्राणि तस्यां स्नातस्तु जीवति ।\nश्राद्धं भवति चानन्तं तत्र दत्तं महोदयम् ॥ २,१३.१२४ ॥\nतारयेच्च सदा श्राद्धे दशपूर्वान्दशापरान् ।\nसर्वत्र हिमवान्पुण्यो गङ्गा पुण्या समन्ततः ॥ २,१३.१२५ ॥\nसमुद्रगाः समुद्राश्च सर्वे पुण्याः समन्ततः ।\nएवमादिषु चान्येषु श्राद्धं निर्वर्तयेद्बुधः ॥ २,१३.१२६ ॥\nपुतो भवति वै स्नात्वा हुत्वा दत्त्वा तथैव च ।\nशेलसानुषु शृङ्गेषु कन्दरेषु गुहासु च ॥ २,१३.१२७ ॥\nउपह्वरनितंबेषु तथा प्रस्रवणेषु च ।\nपुलिनेष्वापगानां च तथैव प्रभवेषु च ॥ २,१३.१२८ ॥\nमहोदधौ गवां गोष्टे संगमेषु वनेषु च ।\nसुसंमृष्टोपलिप्तेषु त्दृद्येषु सुरभिष्वथ ॥ २,१३.१२९ ॥\nगोमयेनोपलिप्तेषु विविक्तेषु गृहेषु च ।\nकुर्याच्छ्राद्धमथैतेषु नित्यमेव यथाविधि ॥ २,१३.१३० ॥\nप्राग्दक्षिणां दिशं गत्वा सर्वकामचिकीर्षया ।\nएवमेतेषु सर्वेषु श्राद्धं कुर्यादतन्द्रितः ॥ २,१३.१३१ ॥\nएतेष्वेव तु मेधावी ब्राह्मीं सिद्धिमवाप्नुयात् ।\nत्रैवर्णविहितैः स्थाने धर्मे वर्णाश्रमे रतैः ॥ २,१३.१३२ ॥\nकौपस्थानं च संत्यागात्प्राप्यते पितृपूजनम् ।\nतीर्थान्यनुसरन्वीरः श्रद्दधानः समाहितः ॥ २,१३.१३३ ॥\nकृतपापोऽपि शुध्येत किं पुनः शुभकर्मकृत् ।\nतिर्यग्योनिं न गच्छेच्च कुदेशे च न जायते ॥ २,१३.१३४ ॥\nस्वर्गी भवति विप्रो वै मोक्षोपायं च विन्दति ।\nअश्रद्दधानः पापायुर्नास्तिकोऽच्छिन्नसंशयः ॥ २,१३.१३५ ॥\nहेतुनिष्ठश्च पञ्चैते न तीर्थे फलभागिनः ।\nगुरुतीर्थे परा सिद्धिस्तीर्थानां परमं पदम् ॥ २,१३.१३६ ॥\nध्यानं तीर्थं परं तस्माद्ब्रह्मतीर्थं सनातनम् ।\nउपवासात्परं ध्यानमिन्द्रियाणां निवर्त्तनम् ॥ २,१३.१३७ ॥\nउपवासनिबद्धैर्हि प्राणैरेव पुनः पुनः ।\nप्राणापानौ वशे कृत्वा वशगानीन्दियाणि च ॥ २,१३.१३८ ॥\nबुद्धिं मनसि संयम्य सर्वेषां तु निवर्त्तनम् ।\nप्रत्याहारं कृतं विद्धि मोक्षोपायमसंशयम् ॥ २,१३.१३९ ॥\nइन्द्रियाणां मनो घोरं बुद्ध्यादीनां विवर्त्तनम् ।\nअना हारो क्षयं याति विद्यादनशनं तपः ॥ २,१३.१४० ॥\nनिग्रहे बुद्धिमन्सोरन्यबुद्धिर्न जायते ।\nक्षीणेषु सर्वदोषेषु क्षीणेष्वेवेन्द्रियेषु च ॥ २,१३.१४१ ॥\nपरिनिर्वाति शुद्धात्मा यथा वह्निरनिधनः ।\nकारणेभ्यो गुणेभ्यश्च व्यक्ताव्यक्ताच्च कुत्स्नशः ॥ २,१३.१४२ ॥\nनियोजयति क्षेत्रज्ञं तेभ्योयोगेन योगवित् ।\nतस्य नास्ति गतिः स्थानं व्यक्ताव्यक्ते च सर्वशः ।\nन सन्नासन्न सदसन्नैव किञ्चिदवस्थितः ॥ २,१३.१४३ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे श्राद्धकल्पे पुण्यदेशानुकीर्त्तनं नाम त्रयोदशोऽध्यायः ॥ १३॥"
  }
]
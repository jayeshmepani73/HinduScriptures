[
  {
    "text": "सूत उवाच\nपिता सोमस्य वै विप्रा जज्ञेऽत्रिर्भगवानृषिः<sup class=\"reference\" id=\"cite_ref-1\"><a href=\"#cite_note-1\">[१]</a></sup> ।\nतत्रात्रिः सर्वलोकानां तस्थौ स्वेनौजसा वृतः ॥ २,६५.१ ॥\nकर्मणा मनसा वाचा शुभान्येव समाचरन् ।\nकाष्ठकुड्यशिलाभूत ऊर्द्ध्वबाहुर्महाद्युतिः ॥ २,६५.२ ॥\nसुदुश्चरं नाम तपो येन तप्तं महात्पुरा ।\nत्रीणि वर्षसहस्राणि दिव्यानीति हि नः श्रुतम् ॥ २,६५.३ ॥\nतस्योर्द्ध्वरेतसस्तत्र स्थितस्यानिमिषस्य ह ।\nसोमत्वं तनुरापेदे महाबुद्धिः स वै द्विजः ॥ २,६५.४ ॥\nऊर्द्ध्वमाचक्रमे तस्य सोमत्वं भावितात्मनः ।\nनेत्राभ्या मस्रवत्सोमो दशधा द्योतयन् दिशः ॥ २,६५.५ ॥\nतं गर्भं विधिना हृष्टा दश देव्यो दधुस्तदा ।\nसमेत्य धारयामासुर्न च ताः समशक्नुवन् ॥ २,६५.६ ॥\nस ताभ्यः सहसैवाथ दिग्भ्यो गर्भः प्रसाधितः ।\nपपात भासयंल्लोकाञ्छीतांशुः सर्वभावनः ॥ २,६५.७ ॥\nयदा न धारणे शक्तास्तस्य गर्भस्य ताः स्त्रियः ।\nततः सहाभिः शीतांशुर्निपपात वसुंधराम् ॥ २,६५.८ ॥\nपतन्तं सोममालोक्य ब्रह्मा लोकपितामहः ।\nरथमारोपयामास लोकानां हितकाम्यया ॥ २,६५.९ ॥\nस हि वेदमयो विप्रा धर्मात्मा सत्यसंगरः ।\nयुक्ते वाजिसहस्रेण रथेऽध्यास्तेति नःश्रुतम् ॥ २,६५.१० ॥\nतस्मिन्निपतिते देवाः पुत्रेऽत्रेः परमात्मनः ।\nतुष्टुवुर्ब्रह्मणः पुत्रा मानसाः सप्त विश्रुताः ॥ २,६५.११ ॥\nतत्रैवाङ्गिरसास्तस्य भृगोश्चैवात्मजास्तथा ।\nऋग्भिर्यजुर्भिर्बहुभिरथर्वाङ्गिरसैरपि ॥ २,६५.१२ ॥\nततः संस्तूयमानस्य तेजः सोमस्य भास्वतः ।\nआप्यायमानं लोकांस्त्रीन्भावयामास सर्वशः ॥ २,६५.१३ ॥\nस तेन रथमुख्येन सागरान्तां वसुंधराम् ।\nत्रिःसप्तकृत्वोऽतियशाश्चकाराभिप्रदक्षिणम् ॥ २,६५.१४ ॥\nतस्य यद्वर्द्धितं तेजः पृथिवीमन्वपद्यत ।\nओषध्यस्ताः समुद्भूतास्तेजसा खं ज्वलत्युत ॥ २,६५.१५ ॥\nताभिः पुण्यात्ययं लोकान्प्रजाश्चापि चतुर्विधाः ।\nपोष्टा हि भगवान्सोमो जगतो हि द्विजोत्तमाः ॥ २,६५.१६ ॥\nस लब्धतेजास्तपसा संस्तवैस्तैः स्वकर्मभिः ।\nतवस्तेपे महाभागः समानां नवतीर्दश ॥ २,६५.१७ ॥\nइरण्यवर्णा या देव्यो धारयन्त्यात्मना जगत् ।\nविभुस्तासां मुदा सोमः प्रख्यातःस्वेन कर्मणा ॥ २,६५.१८ ॥\nततस्तस्मै ददौ राज्यं ब्रह्मा ब्रह्मविदां वरः ।\nबीजौषधीनां विप्राणामपां च द्विजसत्तमाः ॥ २,६५.१९ ॥\nसोऽभिषिक्तो महातेजा महाराज्येन राजराट् ।\nलोकान्वै भावयामास तेजस्वी तपतां वरः ॥ २,६५.२० ॥\nसप्तविंशतिरिन्दोस्तु दाक्षायण्यो महाव्रताः ।\nददौ प्राचेतसो दक्षो नक्षत्राणीति या विदुः ॥ २,६५.२१ ॥\nस तत्प्राप्य महाद्राज्यं सोमः सोमवतां प्रभुः ।\nसमारेभे राजसूयं सहस्रशतदक्षिणम् ॥ २,६५.२२ ॥\nहिरण्यगर्भश्चोद्गाता ब्रह्मा ब्रह्मत्वमीयिवान् ।\nसदस्यस्तत्र भगवान्हरिर्नारायणः प्रभुः ॥ २,६५.२३ ॥\nसनत्कुमारप्रमुखैराद्यैर्ब्रह्मर्षिभिर्वृतः ॥ २,६५.२४ ॥\nदक्षिणामददात्सोमस्त्रींल्लोकानिति नः श्रुतम् ।\nतेभ्यो ब्रह्मर्षिमुख्येभ्यः सदस्येभ्यश्च वै द्विजाः ॥ २,६५.२५ ॥\nतं सिनी च कुहूश्चैव वपुः पुष्टिः प्रभा वसुः ।\nकीर्त्तिर्धृतिश्च लक्ष्मीश्च नव देव्यः सिषेविरे ॥ २,६५.२६ ॥\nप्राप्यावभृथमव्यग्रः सर्वदेवर्षिपूजितः ।\nअतिरेजे हि राजेन्द्रो दशधा भासयन्दिशः ॥ २,६५.२७ ॥\nतस्य तत्प्राप्य दुष्प्रापमैश्वर्यमृषिसंस्तुतम् ।\nविबभ्राम मतिर्विप्रा विनयादनयावृता ॥ २,६५.२८ ॥\nबृहस्पतेः सवै भार्यां तारां नाम यशस्विनीम् ।\nजहार सहसा सर्वानवमत्याङ्गिरःसुतान् ॥ २,६५.२९ ॥\nस याच्यमानो देवैश्च तथा देवर्षिभिश्च ह ।\nनैव व्यसर्जयत्तारां तस्मा अङ्गिरसे तदा ॥ २,६५.३० ॥\nउशनास्तस्य जग्राह पार्ष्णिमङ्गिरसो भवः ।\nस हि शिष्यो महातेजाः पितुः पूर्वं बृहस्पतेः ॥ २,६५.३१ ॥\nतेन स्नेहेन भगवान्रुद्रस्तस्य बृहस्पतेः ।\nपार्ष्णिग्राहोऽभवद्देवः प्रगृह्याजगवं धनुः ॥ २,६५.३२ ॥\nतेन ब्रह्मशिरो नाम परमास्त्रं महात्मना ।\nउद्दिश्य देवानुत्सृष्टं येनैषां नाशितं यशः ॥ २,६५.३३ ॥\nतत्र तद्युद्धमभवत्प्रख्यातं तारकामयम् ।\nदेवानां दानवानां च लोकक्षयकरं महत् ॥ २,६५.३४ ॥\nतत्र शिष्टास्तु ये देवास्तुषिताश्चैव ते स्मृताः ।\nब्रह्माणं शरणं जग्मुरादिदेवं पितामहम् ॥ २,६५.३५ ॥\nततो निवार्योशनसं रुद्रं ज्येष्ठं च शङ्करम् ।\nददावाङ्गिरसे तारां स्वयमेत्य पितामहः ॥ २,६५.३६ ॥\nअन्तर्वत्नीं च तां दृष्ट्वा तारां ताराधिपाननाम् ।\nगर्भमुत्सृज सद्यस्त्वं विप्रः प्राह बृहस्पतिः ॥ २,६५.३७ ॥\nमदीयायां न ते योनौ गर्भो धार्यः कथञ्चन ।\nअथो तारासृजद्गर्भं ज्वलन्तमिव पावकम् ॥ २,६५.३८ ॥\nजातमात्रोऽथ भगवान्देवानामाक्षिपद्वपुः ।\nततः संशयमापन्नस्तारामकथयन्सुराः ॥ २,६५.३९ ॥\nसत्यं ब्रूहि सुतः कस्य सोमस्याथ बृहस्पतेः ।\nह्रीयमाणा यदा देवान्नाह सा साध्वसाधु वा ॥ २,६५.४० ॥\nतदा तां शप्तुमारब्धः कुमारो दस्युहन्तमः ।\nतं निवार्य तदाब्रह्मा तारां पप्रच्छ संशयम् ॥ २,६५.४१ ॥\nयदत्र तथ्यं तद्ब्रूहि तारे कस्य सुतस्त्वयम् ।\nसा प्राञ्जलिरुवाचेदं ब्रह्माणं वरदं प्रभुम् ॥ २,६५.४२ ॥\nसोमस्येति महात्मानं कुमारं दस्युहन्तमम् ।\nततः सुतमुपाघ्राय सोमो राजा प्रजापतिः ॥ २,६५.४३ ॥\nबुध इत्यकरोन्नाम तस्य पुत्रस्य धीमतः ।\nप्रतिघस्रं च गगने समभ्युत्तिष्ठते बुधः ॥ २,६५.४४ ॥\nउत्पादयामास तदा पुत्रं वै राजपुत्रिका ।\nतस्य पुत्रो महातेजा बभूवैलः पुरूरवाः ॥ २,६५.४५ ॥\nउर्वश्यां जज्ञिरे तस्य पुत्राः षट्सु महौजसः ।\nप्रसह्य धर्षितस्तत्र विवशो राजयक्ष्मणा ॥ २,६५.४६ ॥\nततो यक्ष्माभिभूतस्तु सोमः प्रक्षीणमण्डलः ।\nजगाम शरणायाथ पितरं सोऽत्रिमेव तु ॥ २,६५.४७ ॥\nतस्य तत्पापशमनं चकारात्रिर्महायशाः ।\nस राजयक्ष्मणा मुक्तः श्रिया जज्वाल सर्वशः ॥ २,६५.४८ ॥\nएतत्सोमस्य वै जन्म कीर्त्तितं द्विजसत्तमाः ।\nवंशं तस्य द्विजश्रेष्ठा कीर्त्यमानं निबोधत ॥ २,६५.४९ ॥\nधन्यमारोग्यमायुष्यं पुण्यं कल्मषशोधनम् ।\nसौम्यस्य जन्म श्रुत्वैवं सर्वपापैः प्रमुच्यते ॥ २,६५.५० ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सोमसौम्ययोर्जन्मकथनं नाम पञ्चषष्टितमोऽध्यायः ॥ ६५॥"
  }
]
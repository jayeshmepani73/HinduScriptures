[
  {
    "text": "<font size=\"4.9\">\nजैमिनिरुवाच\nएतत्ते चरितं सर्वं सगरस्य महात्मनः ।\nसंक्षेपविस्तराभ्यां तु कथितं पापनाशनम् ॥ २,५६.१ ॥"
  },
  {
    "text": "खण्डोंऽयं भारतो नाम दक्षिणोत्तरमायतः ।\nनवयोजनसाहस्रं विस्तारपरिमण्डलम् ॥ २,५६.२ ॥"
  },
  {
    "text": "पुत्रैस्तस्य नरेद्रस्य मृगयद्भिस्तुरङ्गमम् ।\nयोजनानां सहस्रं तु खात्वाष्टौ विनिपातिताः ॥ २,५६.३ ॥"
  },
  {
    "text": "सागरस्य सुतैर्यस्माद्वर्द्धितो मकरालयः ।\nततः प्रभृति लोकेषु सागराख्यामवाप्तवान् ॥ २,५६.४ ॥"
  },
  {
    "text": "ब्रह्मपादावधि महीं सतीर्थक्षेत्रकाननाम् ।\nअब्धिः संक्रमयामास परिक्षिप्य निजांभसा ॥ २,५६.५ ॥"
  },
  {
    "text": "ततस्तन्निलयाः सर्वे सदेवासुरमानवाः ।\nइतस्ततश्च संजाता दुःखेन महतान्विताः ॥ २,५६.६ ॥"
  },
  {
    "text": "गोकर्णं नाम विख्यातं क्षेत्रं सर्वसुरार्चितम् ।\nसार्द्धयोजनविस्तारं तीरे पश्चिम वारिधेः ॥ २,५६.७ ॥"
  },
  {
    "text": "तत्रासंख्यानि तीर्थानि मुनिदेवालयाश्च वै ।\nवसंति सिद्धसंघाश्च क्षेत्रे तस्मिन्पुरा नृप ॥ २,५६.८ ॥"
  },
  {
    "text": "क्षेत्रं तल्लोकविख्यातं सर्वपापहरं शुभम् ।\nतत्तीर्थमब्धेरपतद्भागे दक्षिणपश्चिमे ॥ २,५६.९ ॥"
  },
  {
    "text": "यत्र सर्वे तपस्तप्त्वा मुनयः संशितव्रताः ।\nनिर्वाणं परमं प्राप्ताः पुनरावृत्तिवर्जितम् ॥ २,५६.१० ॥"
  },
  {
    "text": "तत्त्रेत्रस्य प्रभावेण प्रीत्या भूतगणैः सह ।\nदेव्या च सकलैर्देवैर्नित्यं वसति शङ्करः ॥ २,५६.११ ॥"
  },
  {
    "text": "एनांसि यत्समुद्दिश्य तीर्थयात्रां प्रकुर्वताम् ।\nनृणामाशु प्रणश्यन्ति प्रवाते शुष्कपर्णवत् ॥ २,५६.१२ ॥"
  },
  {
    "text": "तत्क्षेत्रसेवनरतिर्नैव जात्वभिजायते ।\nसमीपे वसमानोनामपि पुंसां दुरात्मनाम् ॥ २,५६.१३ ॥"
  },
  {
    "text": "महाता सुकृतेनैव तत्क्षेत्रगमने रतिः ।\nनृणां संजायते राजन्नान्यथा तु कथञ्चन ॥ २,५६.१४ ॥"
  },
  {
    "text": "निर्बन्धेन तु ये तस्मिन्प्राणिनः स्थिरजङ्गमाः ।\nम्रियन्ते नृप सद्यस्ते स्वर्गं प्राप्स्यन्ति शाश्वतम् ॥ २,५६.१५ ॥"
  },
  {
    "text": "स्मृत्यापि सकलैः पापैर्यस्य मुच्येत मानवः ।\nक्षेत्राणामुत्तमं क्षेत्रं सर्वतीर्थनिकेतनम् ॥ २,५६.१६ ॥"
  },
  {
    "text": "स्नात्वा चैतेषु तीर्थेषु यजन्तश्च सदाशिवम् ।\nसिद्धिकामा वसंति स्म मुनयस्तत्र केचन ॥ २,५६.१७ ॥"
  },
  {
    "text": "कामक्रोधविनिर्मुक्ता ये तस्मिन्वीतमत्सराः ।\nनिवसंत्यचिरेणैव तत्सिद्धिंप्राप्नुवन्ति हि ॥ २,५६.१८ ॥"
  },
  {
    "text": "जपहोमरताः शान्ता निपता ब्रह्मचारिणः ।\nवसंति तस्मिन्ये ते हि सिद्धिं प्राप्स्यन्त्यभीप्सिताम् ॥ २,५६.१९ ॥"
  },
  {
    "text": "दानहोमजपाद्यं वै पितृदेवद्विजार्चनम् ।\nअन्यस्मात्कोटिगुणितं भवेत्तस्मिन्फलं नृप ॥ २,५६.२० ॥"
  },
  {
    "text": "अंभोधिसलिले मग्न तस्मिन् क्षेत्रेऽतिपावने ।\nमहता तपसा युक्ता मुनयस्तन्निवासिनः ॥ २,५६.२१ ॥"
  },
  {
    "text": "सह्यं शिखरिणं श्रेष्ठं निलयार्थं समारुहन् ।\nवसंतस्तत्र ते सर्वे संप्रधार्य परस्परम् ॥ २,५६.२२ ॥"
  },
  {
    "text": "सहेन्द्राद्रौ तपस्यन्तं रामं गन्तुं प्रचक्रमुः ।\nराजोवाच ।\nअगस्त्यपीततोयेऽब्धौ परितो राजनन्दनैः ॥ २,५६.२३ ॥"
  },
  {
    "text": "खात्वाधः पातिते क्षेत्रे सतीर्थाश्रमकानने ।\nभूभागेषु तथान्येषु पुरग्रमाकरादिषु ॥ २,५६.२४ ॥"
  },
  {
    "text": "विनाशितेषु देशेषु समुद्रोपान्तवर्त्तिषु ।\nकिमकार्षुर्मुनिश्रेष्ठ जनास्तन्निलयास्ततः ॥ २,५६.२५ ॥"
  },
  {
    "text": "तत्रैव चावसन्कृच्छ्रात्प्रस्थितान्यत्र वा ततः ।\nकियता चैव कालेन संपूर्णोऽभूदपांनिधिः ।\nकेन वापि प्रकारेण ब्रह्मन्नेतद्वदस्व मे ॥ २,५६.२६ ॥"
  },
  {
    "text": "जैमिनिरुवाच\nअनूपेषु प्रदेशेषु नाशितेषु दुरात्मभिः ॥ २,५६.२७ ॥"
  },
  {
    "text": "जनास्तन्निलयाः सर्वे संप्रयाता इतस्ततः ।\nतत्रैव चावसन्कृच्छ्रात्केचित्क्षेत्रनिवासिनः ॥ २,५६.२८ ॥"
  },
  {
    "text": "एतस्मिन्नेव काले तु राजन्नंशुमतः सुतः ।\nबभूव भुविधर्मात्मा दिलीप इति विश्रुतः ॥ २,५६.२९ ॥"
  },
  {
    "text": "राज्येऽभिषिच्य तं सम्यग्भुक्तभोगोंऽशुमान्नृपः ।\nवनं जगाम मेधावी तपसे धृतमानसः ॥ २,५६.३० ॥"
  },
  {
    "text": "दिलीपस्तु ततःश्रीमानशेषां पृथिवीमिमाम् ।\nपालयामास धर्मेण विजित्य सकलानरीन् ॥ २,५६.३१ ॥"
  },
  {
    "text": "भगीरथो नाम सुतस्तस्यासील्लोकविश्रुतः ।\nसर्वधर्मार्थकुशलः श्रीमानमितविक्रमः ॥ २,५६.३२ ॥"
  },
  {
    "text": "राज्येऽभिषिच्य तं राजा दिलीपोऽपि वनं ययौ ।\nस चापि पालयन्नुर्वीं सम्यग्विहतकण्टकाम् ॥ २,५६.३३ ॥"
  },
  {
    "text": "मुमुदे विविधैर्भोगैर्दिवि देवपतिर्यथा ।\nस शुश्रावात्मनः पूर्वं पूर्वजानां महीपतिः ॥ २,५६.३४ ॥"
  },
  {
    "text": "निरये पतनं घोरं विप्रकोपसमुद्भवम् ।\nब्रह्मदण्डहतान्सर्वान्पितञ्छ्रुत्वातिदुःखितः ॥ २,५६.३५ ॥"
  },
  {
    "text": "राज्ये बन्धुषु भोगे वा निर्वेदं परमं ययौ ।\nस मन्त्रिप्रवरे राज्यं विन्यस्य तपसे वनम् ॥ २,५६.३६ ॥"
  },
  {
    "text": "प्रययौ स्वपितॄन्नाकं निनीषुर्नृपसत्तमः ।\nतपसा महाता पूर्वमायुषे कमलोद्भवम् ॥ २,५६.३७ ॥"
  },
  {
    "text": "आराध्य तस्माल्लेभे च यावदायुर्निजेप्सितम् ।\nततो गङ्गां महाराज समाराध्य प्रसाद्य च ॥ २,५६.३८ ॥"
  },
  {
    "text": "वरमागमनं वव्रे दिवस्तस्या महींप्रति ।\nततस्तां शिरसा धर्त्तु तपसाऽराधयच्छिवम् ॥ २,५६.३९ ॥"
  },
  {
    "text": "स चापि तद्वरं तस्मै प्रददौ भक्तवत्सलः ।\nमेरोर्मूर्ध्नस्ततो गङ्गां पतं ती शिरसात्मनः ॥ २,५६.४० ॥"
  },
  {
    "text": "सग्राहनक्रमकरां जग्राह जगतां पतिः ।\nसा तच्छिरः समासाद्य महावेगप्रवाहिनी ॥ २,५६.४१ ॥"
  },
  {
    "text": "तज्जटामण्डले शुभ्रे विलिल्ये सातिगह्वरे ।\nचुलकोदकवच्छंभोर्विलीनां शिरसि प्रभोः ॥ २,५६.४२ ॥"
  },
  {
    "text": "विलोक्य तत्प्रमोक्षाय पुनराराधयद्धरम् ।\nस तां शर्वप्रसादेन लब्ध्वा तु भुवमागताम् ॥ २,५६.४३ ॥"
  },
  {
    "text": "आनिन्ये सागरा दग्धा यत्र तां वै दिशं प्रति ।\nसऽनुव्रजन्ती राजानं राजर्षेर्यजतः पथि ॥ २,५६.४४ ॥"
  },
  {
    "text": "तद्यज्ञवाटमखिलं प्लावयामास सर्वतः ।\nस तु राजऋषिः क्रुद्धो यज्ञवाटेऽखिले तया ॥ २,५६.४५ ॥"
  },
  {
    "text": "मग्ने गण्डूषजलवत्स पपौ तामशेषतः ।\nअतन्द्रितो वर्षशतं शुश्रूषितवा स तं पुनः ॥ २,५६.४६ ॥"
  },
  {
    "text": "तस्मात्प्रसन्नान्नृपतिर्लेमे गङ्गां महात्मनः ।\nउषित्वा सुचिरं तस्यनिसृता जठराद्यतः ॥ २,५६.४७ ॥"
  },
  {
    "text": "प्रथितं जाह्नवीत्यस्यास्ततो नामाभवद्भुवि ।\nभगीरथानुगा भूत्वा तत्पितॄणामशेषतः ॥ २,५६.४८ ॥"
  },
  {
    "text": "निजांभसास्थिभस्मानि सिषेच सुरनिम्नगा ।\nततस्तदंभसा सिक्तेष्वस्थिभस्मसु तत्क्षणात् ॥ २,५६.४९ ॥"
  },
  {
    "text": "निरयात्सागराः सर्वे नष्टपापा दिवं ययुः ।\nएवं सा सागरान्सर्वान्दिवं नीत्वा महान्दी ॥ २,५६.५० ॥"
  },
  {
    "text": "तेनैव मार्गेण जवात्प्रयाता पूर्वसागरम् ।\nसेनोर्मूर्ध्नश्चतुर्भेदा भूत्वा याता चतुर्द्दिशम् ॥ २,५६.५१ ॥"
  },
  {
    "text": "चतुर्भेदतया चाभूत्तस्या नाम्नां चतुष्टयम् ।\nसीता चालकनन्दा च सुचक्षुर्भद्रवत्यपि ॥ २,५६.५२ ॥"
  },
  {
    "text": "अगस्त्यपीतसलिलाच्चिरं शुष्कोदका अपि ।\nगङ्गांभसा पुनः पूर्णाश्चत्वारोऽम्बुधयोऽभवन् ॥ २,५६.५३ ॥"
  },
  {
    "text": "पूर्वमाणे समुद्रे तु सागरैः परिवर्द्धिते ।\nअन्तर्हिताभवन्देशा बहवस्तत्समीपगाः ॥ २,५६.५४ ॥"
  },
  {
    "text": "समुद्रोपान्तवर्त्तीनि क्षेत्राणि च समन्ततः ।\nइतस्ततः प्रयाताश्च जनास्तन्निलया नृप ॥ २,५६.५५ ॥"
  },
  {
    "text": "गोकर्णमिति च क्षेत्रं पूर्वं प्रोक्तं तु यत्तव ।\nअर्मवोपात्तवर्त्तित्वात्समुद्रेऽतर्द्धिमागमत् ॥ २,५६.५६ ॥"
  },
  {
    "text": "ततस्तन्निलयाः सर्वे तदुद्धाराभिकाङ्क्षिणः ।\nसह्याद्रेर्भृगुशार्दूलं द्रष्टुकामा ययुर्नृप ॥ २,५६.५७ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमाभागे तृतीय उपोद्धातपादे गङ्गानयनं नाम षट्पञ्चशत्तमोऽध्यायः\n</font>"
  }
]
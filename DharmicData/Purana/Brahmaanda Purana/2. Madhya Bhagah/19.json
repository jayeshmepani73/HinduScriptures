[
  {
    "text": "<font size=\"4.8\">\nशंयुरुवाच\nकिं स्विद्दत्तं पितॄणां तु तृप्तिदं वदतां वर ।\nकिंस्वित्स्याच्चिररात्राय किं वानन्त्याय कल्पते ॥ २,१९.१ ॥"
  },
  {
    "text": "बृहस्पतिरुवाच\nहवीषि श्राद्धकल्पे तु यानि श्राद्धविदो विदुः ।\nतानि मे शृणु सर्वाणि फलं चैषां यथातथम् ॥ २,१९.२ ॥"
  },
  {
    "text": "तिलैर्व्रीहियवैमाषैरद्भिर्मूलफलैस्तथा ।\nदत्तेन मासं प्रीयन्ते श्राद्धेन हि पितामहाः ॥ २,१९.३ ॥"
  },
  {
    "text": "मत्स्यैः प्रीणन्ति द्वौ मासौ त्रीन्मासान्हारिणेन तु ।\nशाशेन चतुरो मासान्पञ्च प्रीणाति शाकुनैः ॥ २,१९.४ ॥"
  },
  {
    "text": "वाराहेण तु षण्मासाञ्छागलं सप्तमासिकम् ।\nअष्टमासिकमित्युक्तं यच्च पार्वतकं भवेत् ॥ २,१९.५ ॥"
  },
  {
    "text": "रौरवेण तु प्रीयन्ते नव मासान्पितामहाः ।\nगवयस्य तु मांसेन तृप्तिः स्याद्दशमासिकी ॥ २,१९.६ ॥"
  },
  {
    "text": "औरभ्रेण च मांसेन मासानेकादशैव तु ।\nश्राद्धे च तृप्तिदं गव्यं पयः संवत्सरं द्विजाः ॥ २,१९.७ ॥"
  },
  {
    "text": "आनन्त्याय भवेत्तद्वत्खड्गमांसं पितृक्षये ।\nपायसं मधुसर्पिर्भ्यां छायायां कुञ्जरस्य च ॥ २,१९.८ ॥"
  },
  {
    "text": "कृष्णच्छागस्य मासेन तृप्तिर्भवति शाश्वती ।\nअत्र गाथाः पितृगीताः कीर्तयन्ति पुराविदः ॥ २,१९.९ ॥"
  },
  {
    "text": "तास्तेऽहं कीर्त्तयिष्यामि यथावत्सन्निबोध मे ।\nअपि नः स कुले यायाद्यो नो दद्यात्त्रयोदशीम् ॥ २,१९.१० ॥"
  },
  {
    "text": "आजेन सर्वलोहेन वर्षासु च मघासु च ।\nएष्टव्या बहवः पुत्रा यद्येकोऽपि गयां व्रजेत् ।\nगौरीं वाप्युद्वहेद्भार्यां नालं वा वृषमुत्सृजेत् ॥ २,१९.११ ॥"
  },
  {
    "text": "शंयुरुवाच\nगयादीनां फलं तात ब्रूहि मे परिपृच्छतः ।\nदातॄणां चैव यत्पुण्यं निखिलेन प्रवीहि मे ॥ २,१९.१२ ॥"
  },
  {
    "text": "बृहस्पतिरुवाच\nगयायामक्षयं श्राद्धञ्जपहोमतपांसि च ।\nपितृक्षये हि तत्पुत्र तस्मात्तत्राक्षयं स्मृतम् ॥ २,१९.१३ ॥"
  },
  {
    "text": "पूर्णायामेकविंशं तु गौर्यामुत्पादितः सुतः ।\nमहामहांश्च जुहुयादिति तस्य फलं स्मृतम् ।\nफलं वृषस्य वक्ष्यामि गदतो मे निबोधत ॥ २,१९.१४ ॥"
  },
  {
    "text": "वृषोत्स्रष्टा पुनात्येव दशातीतान्दशावरान् ॥ २,१९.१५ ॥"
  },
  {
    "text": "यत्किञ्चित्स्पृशते तोयमवतीर्णो नदीजले ।\nवृषोत्सर्ग्गत्पितॄणां तु ह्यक्षयं समुदाहृतम् ॥ २,१९.१६ ॥"
  },
  {
    "text": "येनयेन स्पृशेत्तोयं लाङ्गूलादिभिरङ्गशः ।\nसर्वं तदक्षयं तस्य पितॄणां नात्र संशयः ॥ २,१९.१७ ॥"
  },
  {
    "text": "शृङ्गैः खुरैर्वा भूमिं यामुल्लिखत्यनिशं वृषः ।\nमधुकुल्याः पितॄंस्तस्य ह्यक्षयाश्च भवन्ति वै ॥ २,१९.१८ ॥"
  },
  {
    "text": "सहस्रनल्वमात्रेण तडागेन यथास्रुतिः ।\nतृप्तिस्तु या पितॄणां वै सा वृषेणेह कल्पते ॥ २,१९.१९ ॥"
  },
  {
    "text": "यो ददाति गुडोन्मिश्रतिलानि श्राद्धकर्मणि ।\nमधु वामधुमिश्रं वा सर्वमेवाक्षयं भवेत् ॥ २,१९.२० ॥"
  },
  {
    "text": "न ब्राह्मणं परिक्षेत सदा देयं हि मानवैः ।\nदैवेकर्मणि पित्र्ये च श्रूयते वै परीक्षणम् ॥ २,१९.२१ ॥"
  },
  {
    "text": "सर्ववेदव्रतस्नाताः पङ्क्तीनां पावना द्विजाः ।\nये च भाषाविदः केचिद्ये च व्याकरणे रताः ॥ २,१९.२२ ॥"
  },
  {
    "text": "अधीयते पुराणं वै धर्मशास्त्रमथापि च ।\nत्रिणाचिकेतः पञ्चाग्निः स सौपर्णः षडङ्गवित् ॥ २,१९.२३ ॥"
  },
  {
    "text": "ब्रह्मदेवसुतश्चैव च्छन्दोगो ज्येष्ठसामगः ।\nपुण्येषु यश्च तीर्थेषु कृतस्नानः कृतव्रतः ॥ २,१९.२४ ॥"
  },
  {
    "text": "मखेषु ये च सर्वेषु भवन्त्यवभृथाप्लुताः ।\nये च सत्यव्रता नित्यं स्वधर्मनिरताश्च ये ॥ २,१९.२५ ॥"
  },
  {
    "text": "अक्रोधना लोभपरास्ताञ्छ्राद्धेषु निमन्त्रयेत् ।\nएतेभ्यो दत्तमक्षय्यमेते वै पङ्क्तिपावनाः ॥ २,१९.२६ ॥"
  },
  {
    "text": "श्राद्धीया ब्रह्मणा ये तु योगव्रतसुनिष्ठिताः ।\nत्रयोऽपि पूजितास्तेन ब्रह्मविष्णुमहेश्वराः ॥ २,१९.२७ ॥"
  },
  {
    "text": "पितृभिः सह लोकाश्च यो ह्येतान्पूजयेन्नरः ।\nपवित्राणां पवित्रं च मङ्गलानां च मङ्गलम् ॥ २,१९.२८ ॥"
  },
  {
    "text": "प्रथमः सर्वधर्माणां योगधर्मो निगद्यते ।\nअपाङ्क्तेयान्प्रवक्ष्यमि गदतो मे निबोधत ॥ २,१९.२९ ॥"
  },
  {
    "text": "कितवो मद्यपो यश्च पशुपालो निराकृतः ।\nग्रामप्रेष्यो वार्धुषिको ह्यापणो वणिजस्तथा ॥ २,१९.३० ॥"
  },
  {
    "text": "अगार दाही गरदो वृषलो ग्रामयाजकः ।\nकाण्डपृष्ठोऽथ कुण्डाशी मधुपः सोमविक्रयी ॥ २,१९.३१ ॥"
  },
  {
    "text": "समुद्रान्तरितो भृत्यः पिशुनः कूटसाक्षिकः ।\nपित्रा विवदमानश्च यस्य चोपपतिर्गृहे ॥ २,१९.३२ ॥"
  },
  {
    "text": "अभिशस्तस्तथा स्तेनः शिल्पं यश्चोपजीवति ।\nस्तवकः सूपकारश्च यश्च मित्राणि निन्दति ॥ २,१९.३३ ॥"
  },
  {
    "text": "काणश्च खञ्जकश्चैव नास्तिको वेदवर्जितः ।\nउन्मत्तोऽप्यथ षण्ढश्च भ्रूणहा गुरुतल्पगः ॥ २,१९.३४ ॥"
  },
  {
    "text": "भिषग्जीवी प्राशनिकः परस्त्रीं यश्च सेवते ।\nविक्रीणाति च यो ब्रह्मव्रतानि नियमांस्तथा ॥ २,१९.३५ ॥"
  },
  {
    "text": "नष्टं स्यान्नास्तिके दत्तं व्रतघ्ने चापवर्जितम् ।\nयच्चवाणिजके दत्तं नेह नामुत्र संभवेत् ॥ २,१९.३६ ॥"
  },
  {
    "text": "निक्षेपहारके चैव कृतघ्ने विदवर्जिते ।\nतथा पाणविके वै च कारुके धर्मवर्जिते ॥ २,१९.३७ ॥"
  },
  {
    "text": "क्रीणाति यो ह्यपण्यानि विक्रीणाति प्रशंसति ।\nअन्यत्रास्य समाधानं न वणिकूछ्राद्धमर्हति ॥ २,१९.३८ ॥"
  },
  {
    "text": "भस्मनीव हुतं हव्यं दत्तं पौनर्भवे द्विजः ।\nषष्टिं काणः शतं षण्ढः श्वित्री पञ्चशतान्यपि ॥ २,१९.३९ ॥"
  },
  {
    "text": "पापरोगी सहस्रं वै दातुर्नाशयते फलम् ।\nभ्रश्येद्धि स फलात्तस्मात्प्रदाता यस्तु बालिशः ॥ २,१९.४० ॥"
  },
  {
    "text": "यद्विष्टितशिरा भुङ्क्ते यद्भुङ्क्ते दक्षिणामुखः ।\nसोपानत्कश्च यद्भुङ्क्ते यच्च दत्तमसत्कृतम् ॥ २,१९.४१ ॥"
  },
  {
    "text": "सर्वं तदसुरेद्राय ब्रह्मा भागमकल्पयत् ।\nश्वा चैव ब्रह्महा चैव नावेक्षेत कथञ्चन ॥ २,१९.४२ ॥"
  },
  {
    "text": "तस्मात्परिवृतैर्दद्यात्तिलैश्चान्नं विकीर्य च ।\nराक्षसानां तिलाः प्रोक्ताः शुनां परिवृतास्तथा ॥ २,१९.४३ ॥"
  },
  {
    "text": "दर्शनात्सूकरो हन्ति पक्षवातेन कुक्कुटः ।\nरजस्वलायाः स्पर्शेन क्रुद्धोयश्च प्रयच्छति ॥ २,१९.४४ ॥"
  },
  {
    "text": "नदीतीरेषु रम्येषु सरित्सु च सरस्सु च ।\nविविक्तेषु च प्रीयन्ते दत्तेनेह पितामहाः ॥ २,१९.४५ ॥"
  },
  {
    "text": "नासव्यंपातयेज्जानु न युक्तो वाचमीरयेत् ।\nतस्मात्परिवृतेनेह विधिवद्दर्भपाणिना ॥ २,१९.४६ ॥"
  },
  {
    "text": "पित्रोराराधनं कार्यमेवं प्रीणयते पितॄन् ।\nअनुमान्य द्विजान्पूर्वमर्गौं कुर्याद्यथाविधि ॥ २,१९.४७ ॥"
  },
  {
    "text": "पितॄणां निर्वपेद्भूमौ सूर्ये वा दर्भसंस्तरे ।\nशुक्लपक्षे च पूर्वाङ्णे श्राद्धं कुर्याद्यथाविधि ॥ २,१९.४८ ॥"
  },
  {
    "text": "कृष्णपक्षेऽपरङ्णे तु रौहिणं वै न लङ्घयेत् ।\nएवमेते महात्मानो महायोगा महौजसः ॥ २,१९.४९ ॥"
  },
  {
    "text": "सदा वै पितरः पूज्याः सं प्राप्तौ देशकालयोः ।\nपितृभक्त्यैव तु नरो योगं प्राप्नोति दुर्ल्लभम् ॥ २,१९.५० ॥"
  },
  {
    "text": "ध्यानेन मोक्षं गच्छेद्धि हित्वा कर्म शुभाशुभम् ।\nयज्ञहेतोस्तदुद्धृत्य मोहयित्वा जगत्तथा ॥ २,१९.५१ ॥"
  },
  {
    "text": "गुहायां निहितं ब्रह्म कश्यपेन महात्मना ।\nअमृतं गुह्यमुद्धृत्य योगे योगविदां वराः ॥ २,१९.५२ ॥"
  },
  {
    "text": "प्रोक्तः सनत्कुमारेण महातो ब्रह्मणः पदम् ।\nदेवानां परमं गुह्यमृषीणां च परायणम् ॥ २,१९.५३ ॥"
  },
  {
    "text": "पितृभक्त्या प्रयत्नेन प्राप्य ते तन्मनीषिभिः ।\nपितृभक्तः समासेन पितृपूर्वपरश्च यः ॥ २,१९.५४ ॥"
  },
  {
    "text": "अयत्नात्प्राप्नुयादेव सर्वमेतन्न संशयः ॥ २,१९.५५ ॥"
  },
  {
    "text": "बृहस्पतिरुवाच\nयस्मैश्राद्धानि देयानि यच्च दत्तं महत्फलम् ।\nयेषु चाप्यक्षयं श्राद्धं तीर्थेषु च गुहासु च ॥ २,१९.५६ ॥"
  },
  {
    "text": "येषु स्वर्गमवाप्नोति तत्ते प्रोक्तं ससंग्रहम् ।\nश्रुत्वेमं श्राद्धकल्पं च न कुर्याद्यस्तु मानवः ॥ २,१९.५७ ॥"
  },
  {
    "text": "स मज्जेन्नरके घोरे नास्तिकस्तमसावृते ।\nपरिवादो न कर्त्तव्यो योगिनां तु विशेषतः ॥ २,१९.५८ ॥"
  },
  {
    "text": "परिवादात्क्रिमिर्भूत्वा तत्रैव परिवर्त्तते ।\nयोगान्परिवदेद्यस्तु ध्यानिनो मोक्षकाङ्क्षिणः ॥ २,१९.५९ ॥"
  },
  {
    "text": "स गच्छेन्नरकं घोरं श्रोताप्यस्य न संशयः ।\nआवृतं तमसः सर्वं नरकं घोरदर्शनम् ।\nयोगीश्वरपरीवादान्न स्वर्गं याति मानवः ॥ २,१९.६० ॥"
  },
  {
    "text": "योगेश्वराणामा क्रोशं शृणुयाद्यो यतात्मनाम् ।\nसहि कालं चिरं मज्जेन्नरके नात्र संशयः ।\nकुंभीपाकेषु पच्यन्ते जिह्वाच्छेदे पुनः पुनः ॥ २,१९.६१ ॥"
  },
  {
    "text": "समुद्रे च यथा लोषटस्तद्बत्सीदन्ति ते नराः ।\nमनसा कर्मणा वाचा द्वेषं योगेषु वर्जयेत् ।\nप्रोत्यानन्तं फलं भुङ्क्त इह वापि न संशयः ॥ २,१९.६२ ॥"
  },
  {
    "text": "न पारगो विन्दति परमात्मनस्त्रिलोकमध्ये चरति स्वकर्ममिः ।\nऋचो यजुः साम तदङ्गपारगेऽविकारमेतं ह्यनवाप्य सीदति ॥ २,१९.६३ ॥"
  },
  {
    "text": "विकारपारं प्रकृतेश्च पारगस्त्रयीगुणाना त्रिगुणस्य पारगः ।\nयः स्याच्चतुर्विशतितत्त्वपारगः स पारगो नाध्ययनस्य पारगः ॥ २,१९.६४ ॥"
  },
  {
    "text": "कृत्स्नं यथावत्समुपैति तत्परस्तथैव भूयः प्रलयत्वमात्मनः ।\nप्रत्याहरेद्योगपथं न यो द्विजो न सर्वपार क्रमपारगोचरः ॥ २,१९.६५ ॥"
  },
  {
    "text": "वेदस्य वेदितव्यं च वेद्यं विन्दति योगवित् ।\nतं वै वेदविदः प्राहुस्तमाहुर्वेदपारगम् ॥ २,१९.६६ ॥"
  },
  {
    "text": "वेदं च वेदितव्यं च विदित्वा वै यथास्थितः ।\nएवं वेदविदः प्राहुरन्यं वै वेदपारगम् ॥ २,१९.६७ ॥"
  },
  {
    "text": "यज्ञान्वेदांस्तथा कामांस्तपांसि विविधानि च ।\nप्राप्नोत्यायुः प्रजाश्चैव पितृभक्तो न सशयः ॥ २,१९.६८ ॥"
  },
  {
    "text": "श्रद्धया श्राद्धकल्पं तु यस्त्विमं नियतः पठेत् ।\nसर्वाण्येतानि वाप्नोति तीर्थदानफलानि च ॥ २,१९.६९ ॥"
  },
  {
    "text": "स पङ्क्तिपावनश्चैव द्विजानामग्रभुग्भवेत् ।\nआश्राव्य च द्विजान्सोऽथ सर्वकामानवाप्नुयात् ॥ २,१९.७० ॥"
  },
  {
    "text": "यश्चैतच्छृणुयान्नित्यम न्यांश्च श्रावयेद्द्विजः ।\nअनसूयुर्जितक्रोधो लोभमोहविवर्जितः ॥ २,१९.७१ ॥"
  },
  {
    "text": "तीर्थादीनां फलं प्राप्य दानादीनां च सर्वशः ।\nमोक्षोपायं लभेच्छ्रेष्ठं स्वर्गोपायं न संशयः ।\nइह चापि परा पुष्ठिस्तस्मात्कुर्वीत नित्यशः ॥ २,१९.७२ ॥"
  },
  {
    "text": "इमं विधिं यो हि पठेदतन्द्रितः समाहितः संसदि पर्वसंधिषु ।\nअपत्यभागी च परेण तेजसा दिवौकसां स व्रजते सलोकताम् ॥ २,१९.७३ ॥"
  },
  {
    "text": "येन प्रोक्तस्त्वयं कल्पो नमस्तस्मै स्वयंभुवे ।\nमहायोगेश्वरेभ्यश्च सदा च प्रणतोऽस्म्यहम् ॥ २,१९.७४ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे\nश्राद्धकल्पे ब्रह्मणपरीक्षा नाम एकोनविंशोऽध्यायः ॥ १९॥\n</font>"
  }
]
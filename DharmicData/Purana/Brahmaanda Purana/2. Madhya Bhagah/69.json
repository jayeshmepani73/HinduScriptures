[
  {
    "text": "सूत उवाच\nयदोर्वंशं प्रवक्ष्यामि ज्येष्ठस्योत्तमतेजसः ।\nविस्तरेणानुपूर्व्या च गदतो मे निबोधत ॥ २,६९.१ ॥\nयदोः पुत्रा बभूवुर्हि पञ्च देवसुतोपमाः ।\nसहस्रजिदथ श्रेष्ठः क्रोष्टुर्नीलोञ्जिको लघुः ॥ २,६९.२ ॥\nसहस्रजित्सुतः श्रीमाञ्छतजिन्नाम पार्थिवः ।\nशतजित्तनयाः ख्यातस्त्रयः परमधार्मिकाः ॥ २,६९.३ ॥\nहैहयश्च हयश्चैव राजा वेणु हयस्तथा ।\nहैहयस्य तु दायादो धर्मनेत्र इति श्रुतः ॥ २,६९.४ ॥\nधर्मनेत्रस्य कुन्तिस्तु संज्ञेयस्तस्य चात्मजः ।\nसंज्ञेयस्य तु दायादो महिष्मान्नाम पार्थिवः ॥ २,६९.५ ॥\nआसीन्महिष्मतः पुत्रो भद्रसेनः प्रतापवान् ।\nवाराणस्यधिपो राजा कथितः पूर्व एव हि ॥ २,६९.६ ॥\nभद्रसेनस्य दायादो दुर्मदो नाम पार्थिवः ।\nदुर्मदस्य सुतो धीमान्कनको नाम विश्रुतः ॥ २,६९.७ ॥\nकनकस्य तु दायादाश्चत्वारो लोकविश्रुताः ।\nकृतवीर्यः कृताग्निश्च कृतवर्मा तथैव च ॥ २,६९.८ ॥\nकृतौजाश्च चतुर्थोऽभूत्कृतवीर्यात्मजोर्ऽजुनः ।\nजज्ञे बाहुसहस्रेण सप्तद्वीपेश्वरो नृपः ॥ २,६९.९ ॥\nस हि वर्षायुतं तप्त्वा तपः परमदुश्चरम् ।\nदत्तमाराधयामास कार्त्तवीर्योऽत्रिसंभवम् ॥ २,६९.१० ॥\nतस्मै दत्तो वरान्प्रादाच्चतुरो भूरितेजसः ।\nपूर्वं बाहुसहस्रं तु स वव्रे प्रथमं वरम् ॥ २,६९.११ ॥\nअधर्मं ध्यायमानस्य सहसास्मान्निवारणम् ।\nधर्मेण पृथिवीं जित्वा धर्मेणैवानुपालनम् ॥ २,६९.१२ ॥\nसंग्रामांस्तु बहुञ्जित्वा हत्वा चारीन्सहस्रशः ।\nसंग्रामे युध्यमानस्य वधः स्यात्प्रधने मम ॥ २,६९.१३ ॥\nतेनेयं पृथिवी कृत्स्ना सप्तद्वीपा सपत्तना ।\nसप्तोदधिपरिक्षिप्ता क्षत्रेण विधिना जिता ॥ २,६९.१४ ॥\nतस्य बाहुसहस्रं तु युध्यतः किल योगतः ।\nयोगो योगेश्वरस्येव प्रादुर्भवति मायया ॥ २,६९.१५ ॥\nतेन सप्तसु द्वीपेषु सप्तयज्ञशतानि वै ।\nकृतानि विधिना राज्ञा श्रूयते मुनिसत्तमाः ॥ २,६९.१६ ॥\nसर्वे यज्ञा महाबाहोस्तस्यासन्भूरितेजसः ।\nसर्वे काञ्चनवेदीकाः सर्वे यूपैश्च काञ्चनैः ॥ २,६९.१७ ॥\nसर्वैर्देवैर्महाभागै र्विमानस्थैरलङ्कृताः ।\nगन्धर्वैरप्सरोभिश्च नित्यमेवोपशोभिताः ॥ २,६९.१८ ॥\nतस्य राज्ञो जगौ गाथां गन्धर्वो नारदस्तदा ।\nचरितं तस्य राजर्षेर्महिमानं निरीक्ष्य च ॥ २,६९.१९ ॥\nन नूनं कार्त्तवीर्यस्य गतिं यास्यन्ति मानवाः ।\nयज्ञैर्दानैस्तपोभिश्च विक्रमेण श्रुतेन च ॥ २,६९.२० ॥\nद्वीपेषु सप्तसु स वै धन्वी खड्गी शरासनी ।\nरथी राजा सानुचरो योगाच्चैवानुदृश्यते ॥ २,६९.२१ ॥\nअनष्टद्रव्यता चासीन्न क्लेशो न च विभ्रमः ।\nप्रभावेण महाराज्ञः प्रजा धर्मेण रक्षितः ॥ २,६९.२२ ॥\nपञ्चाशीतिसहस्राणि वर्षाणां स नराधिपः ।\nस सर्वरत्नभाक्स म्राट्चक्रवर्ती बभूव ह ॥ २,६९.२३ ॥\nस एष पशुपालोऽभूत्क्षेत्रपालस्तथैव च ।\nस एव वृष्ट्या पर्जन्यो योगित्वादर्जुनोऽभवत् ॥ २,६९.२४ ॥\nस वे बाहुसहस्रेण ज्याघातकठिनेन च ।\nभाति रश्मिसहस्रेण शारदेनैव भास्करः ॥ २,६९.२५ ॥\nस हि नागसहस्रेण माहिष्मत्यां नराधिपः ।\nकर्कोटकसभां जित्वा पुरीं तत्र न्यवेशयत् ॥ २,६९.२६ ॥\nस वै वेगं समुद्रस्य प्रावृट्कालेंबुजेक्षणः ।\nक्रीडन्नेव सुखोद्विग्नः प्रावृट्कालं चकार ह ॥ २,६९.२७ ॥\nलुलिता क्रीडता तेन हेमस्रग्दाममालिनी ।\nऊर्मिमुक्तार्त्तसन्नादा शङ्किताभ्येति नर्मदा ॥ २,६९.२८ ॥\nपुरा भुज सहस्रेण स जगाहे महार्मवम् ।\nचकारोद्वृत्तवेलं तमकाले मारुतोद्धतम् ॥ २,६९.२९ ॥\nतस्य बाहुसहस्रेण क्षोभ्यमाणे महोदधौ ।\nभवन्ति लीना निश्चेष्टाः पातालस्था महासुराः ॥ २,६९.३० ॥\nचूर्णीकृतमहावीचिलीनमीनमहाविषम् ।\nपतिताविद्धफेनौघमावर्त्तक्षिप्तदुस्सहम् ॥ २,६९.३१ ॥\nचकार क्षोभयन्राजा दोःसहस्रेण सागरम् ।\nदेवासुरपरिक्षिप्तं क्षीरोदमिव सागरम् ॥ २,६९.३२ ॥\nमन्दरक्षोभणभ्रान्तममृतोत्पत्ति हेतवे ।\nसहसा विद्रुता भीता भीमं दृष्ट्वा नृपोत्तमम् ॥ २,६९.३३ ॥\nनिश्चितं नतमूर्द्धानो बभूवुश्च महोरगाः ।\nसायाह्ने कदलीखञ्च निवातेस्तमिता इव ॥ २,६९.३४ ॥\nज्यामारोप्य दृढे चापे सायकैः पञ्चभिः शतैः ।\nलङ्केशं मोहयित्वा तु सबलं रावणं बलात् ॥ २,६९.३५ ॥\nनिर्जित्य वशमानीय माहिष्मत्यां बबन्ध तम् ।\nततो गत्वा पुलस्त्यस्तमर्जुनं च प्रसाधयत् ॥ २,६९.३६ ॥\nमुमोच राजा पौलस्त्यं पुलस्त्येनानुयाचितः ।\nतस्य बाहुसहस्रस्य बभूव ज्यातलस्वनः ॥ २,६९.३७ ॥\nयुगान्तेंबुदवृन्दस्य स्फुटितस्याशनेरिव ।\nअहो मृधे महावीर्यो भार्गवस्तस्य योऽच्छिनत् ॥ २,६९.३८ ॥\nमृधे सहस्रं बाहूनां हेमतालवनं यथा ।\nतृषितेन कदाचित्स भिक्षितश्चित्रभानुना ॥ २,६९.३९ ॥\nसप्तद्वीपांश्चित्रभानोः प्रादद्भिक्षां विशांपतिः ।\nपुराणि घोषान्ग्रामांश्च पत्तनानि च सर्वशः ॥ २,६९.४० ॥\nजज्वाल तस्य बाणेषु चित्राभानुर्दिधक्षया ।\nस तस्य पुरुषेन्द्रस्य प्रतापेन महायशाः ॥ २,६९.४१ ॥\nददाह कार्त्तवीर्यस्य शैलांश्चापि वनानि च ।\nस शून्यमाश्रमं सर्वं वरुणस्यात्मजस्य वै ॥ २,६९.४२ ॥\nददाह सवनाटोपं चित्रभानुः स हैहयः ।\nयं लेभे वरुणः पुत्रं पुरा भास्वन्तमुत्तमम् ॥ २,६९.४३ ॥\nवसिष्ठनामा स मुनिः ख्यात आपव इत्युत ।\nतत्रापवस्तदा क्रोधादर्जुनं शप्तवान्विभुः ॥ २,६९.४४ ॥\nयस्मान्न वर्जितमिदं वनं ते मम हैहय ।\nतस्मात्ते दुष्करं कर्म कृतमन्यो हनिष्यति ॥ २,६९.४५ ॥\nअर्जुनो नाम कैन्तेयः स च राजा भविष्यति ।\nअर्जुनं च महावीर्यो रामः प्रहरतां वरः ॥ २,६९.४६ ॥\nछित्त्वा बाहुसहस्रं वै प्रमथ्य तरसा बली ।\nतपस्वी ब्राह्मणश्चैव वधिष्यति महाबलः ॥ २,६९.४७ ॥\nतस्य रामस्तदा ह्यासीन्मृत्युः शापेन धीमतः ।\nराज्ञा तेन वरश्चैव स्वयमेव वृतः पुरा ॥ २,६९.४८ ॥\nतस्य पुत्रशतं त्वासीत्पञ्च तत्र महारथाः ।\nकृतास्त्रा बलिनः शूरा धर्मात्मानो यशस्विनः ॥ २,६९.४९ ॥\nशूरश्च शूरसेनश्च वृषास्यो वृष एव च ।\nजयध्वजो वंशकर्त्ता अवन्तिषु विशांपतिः ॥ २,६९.५० ॥\nजयध्वजस्य पुत्रस्तु तालजङ्घः प्रतापवान् ।\nतस्य पुत्रशतं त्वेवं तालजङ्घा इतिश्रुतम् ॥ २,६९.५१ ॥\nतेषां पञ्च गणाः ख्याता हैहयानां महात्मनाम् ।\nवीतिहोत्राश्च संजाता भोजाश्चावन्तयस्तथा ॥ २,६९.५२ ॥\nतुण्डिकेराश्च विक्रान्तास्तालजङ्घास्तथैव च ।\nवीतिहोत्रसुतश्चापि अनन्तो नाम पार्थिवः ॥ २,६९.५३ ॥\nदुर्जयस्तस्य पुत्रस्तु बभूवामित्रकर्शनः ।\nअनष्ट द्रव्यता चैव तस्य राज्ञो बभूव ह ॥ २,६९.५४ ॥\nप्रभावेण महाराजः प्रजास्ताः पर्यपालयत् ।\nन तस्य वित्तनाशः स्यान्नष्टं प्रतिलभेच्च सः ॥ २,६९.५५ ॥\nकार्त्तवीर्यस्य यो जन्म कथयेदिह धीमतः ।\nवर्द्धन्ते विभवाश्शश्वद्धर्मश्चास्य विवर्द्धते ॥ २,६९.५६ ॥\nयथा यष्टा यथा दाता तथा स्वर्गे महीपते ॥ २,६९.५७ ॥\nइति श्रीब्रह्माण्डे महोपुराणे वायुप्रोक्ते मध्यमभागे तृतीय उपोद्धातपादे भार्गवचरिते कार्त्तवीर्यसंभवो नाम एकोनसप्ततितमोऽध्यायः"
  }
]
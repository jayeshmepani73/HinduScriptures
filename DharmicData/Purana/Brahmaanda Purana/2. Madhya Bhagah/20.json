[
  {
    "text": "बृहस्पतिरुवाच\nइत्येते पितरो देवा देवानामपि देवताः ।\nसप्तस्वेते स्थिता नित्यं स्थानेषु पितरोऽव्ययाः ॥ २,२०.१ ॥"
  },
  {
    "text": "प्रजापतिसुता ह्येते सर्वेषां तु महात्मनाम् ।\nआद्यो गणस्तु योगानामनुयोगविवर्द्धनः ॥ २,२०.२ ॥"
  },
  {
    "text": "द्वितीयो देवतानां तु तृतीयो दानवादिनाम् ।\nशेषास्तु वर्णिंनां ज्ञेया इति सर्वे प्रकीर्त्तिताः ॥ २,२०.३ ॥"
  },
  {
    "text": "देवास्छैतान्यजन्ते वै सर्वज्ञानेष्ववस्थितान् ।\nआश्रमश्च यजन्त्येनांश्चत्वारस्तु यथाक्रमम् ॥ २,२०.४ ॥"
  },
  {
    "text": "सर्वे वर्णा यजन्त्येनांश्चत्वारस्तु यथागमम् ।\nतथा संकरजात्यश्च म्लेच्छाश्चापि यजन्ति वै ॥ २,२०.५ ॥"
  },
  {
    "text": "पितृंस्तु यो यजेद्भक्त्या पितरः प्रीणयन्ति ते ।\nपितरः पुष्टिकामस्य प्रजाकामस्य वा पुनः ॥ २,२०.६ ॥"
  },
  {
    "text": "पुष्टिं प्रजां तु स्वर्गं च प्रयच्छन्ति पितामहाः ।\nदेवकार्यादपि तथा पितृकार्यं विशिष्यते ॥ २,२०.७ ॥"
  },
  {
    "text": "देवतानां हि पितरः पूर्वमाप्यायनं स्मृताः ।\nन हि योगगतिः सूक्ष्मा पितॄणां ज्ञायते नरैः ॥ २,२०.८ ॥"
  },
  {
    "text": "तपसा हि प्रसिद्धेन किं पुनर्मांसचक्षुषा ।\nसर्वेषां राजतं पात्रमथ वा रजतान्वितम् ॥ २,२०.९ ॥"
  },
  {
    "text": "पावनं ह्युत्तमं प्रोक्तं देवानां पितृभिः सह ।\nयेषां दास्यन्ति पिण्डांस्त्रीन्बान्धवा नामगोत्रतः ॥ २,२०.१० ॥"
  },
  {
    "text": "भूमौ कुशोत्तरायां च अपसव्यविधानतः ।\nसर्वत्र वर्त्तमानास्ते पिण्डाः प्रीणन्ति वै पितॄन् ॥ २,२०.११ ॥"
  },
  {
    "text": "यदाहारो भवेज्जन्तुराहारः सोऽस्य जायते ।\nयथा गोष्ठे प्रनष्टां वै वत्सो विन्दति मातरम् ॥ २,२०.१२ ॥"
  },
  {
    "text": "तथा तं नयते मन्त्रो जन्तुर्यत्रावतिष्ठति ।\nनामगोत्रं च मन्त्रं च दत्तमन्नं नयन्ति तम् ॥ २,२०.१३ ॥"
  },
  {
    "text": "अपि योनिशतं प्राप्तांस्तृप्तिस्ताननुगच्छति ।\nएवमेषा स्थिता सत्ता ब्रह्मणः परमेष्ठिनः ॥ २,२०.१४ ॥"
  },
  {
    "text": "पितॄणमादिसर्गेतु लोकानामक्षयार्थिनाम् ।\nइत्येते पितरश्चैव लोका दुहितरस्तथा ॥ २,२०.१५ ॥"
  },
  {
    "text": "दौहित्रा यजमानश्च प्रोक्ताश्चैव मयानघ ।\nकीर्त्तिताः पितरस्ते वै तव पुत्र यथाक्रमम् ॥ २,२०.१६ ॥"
  },
  {
    "text": "शंयुरुवाच\nअहो दिव्यस्त्वया तात पितृसर्गस्तु कीर्तितः ।\nलोका दुहितरश्चैव दोहित्राश्च श्रुतास्तथा ॥ २,२०.१७ ॥"
  },
  {
    "text": "दानानि सह शौचेन कीर्त्तितानि फलानि च ।\nअक्षय्यत्वं द्विजांश्चैव सर्वमेतदुदाहृतम् ।\nअद्यप्रभृति कर्त्तास्मि सर्वमेतद्यथातथम् ॥ २,२०.१८ ॥"
  },
  {
    "text": "बृहस्पतिरुवाच\nइत्येतदङ्गिराः पूर्वमृषीणामुक्तवान्प्रभुः ।\nपृष्टश्च संशयान्सर्वानृषीनाह नृसंसदि ॥ २,२०.१९ ॥"
  },
  {
    "text": "सत्रे तु वितते पूर्वं तथा वर्षसहस्रके ।\nयस्मिन्सदस्पतिस्नातो ब्रह्मा सीद्देवताप्रभुः ॥ २,२०.२० ॥"
  },
  {
    "text": "गतानि तत्र वर्षाणां पञ्चाशच्च शतानि वै ।\nश्लोकाश्चात्र पुरा गीता ऋषिभिर्ब्रह्मवादिभिः ॥ २,२०.२१ ॥"
  },
  {
    "text": "दीक्षितस्य पुरा सत्रे ब्रह्ममः परमात्मनः ।\nतत्रैव दत्तमन्नाग्रं पितॄणामक्षयर्थिनाम् ।\nलोकानां च हितार्थाय ब्रह्मणा परमेष्ठिना ॥ २,२०.२२ ॥"
  },
  {
    "text": "सूत उवाच\nएवं बृहस्पतिः पूर्वं पृष्टः पुत्रेण धीमता ।\nप्रोवाच पितृसर्गं तु यश्चैव समुदाहृत ॥ २,२०.२३ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे\nश्राद्धकल्पो नाम विंशतितमोऽध्यायः ॥ २०॥"
  }
]
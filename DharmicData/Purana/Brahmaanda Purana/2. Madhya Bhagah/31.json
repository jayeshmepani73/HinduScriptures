[
  {
    "text": "सगर उवाच\nब्रह्मपुत्र महाभाग वद भार्गवचेष्टितम् ।\nयच्चकार महावीर्य्यो राज्ञः क्रुद्धो हि कर्मणा ॥ २,३१.१ ॥"
  },
  {
    "text": "वसिष्ठ उवाच\nगते तस्मिन्महाभागे भृगो पितृपरायणः ।\nरामः प्रोवाच संक्रुद्धो मुञ्चञ्छ्वासान्मुहर्मुहुः ॥ २,३१.२ ॥"
  },
  {
    "text": "परशुराम उवाच\nअहो पश्यत मूढत्वंराज्ञो ह्युत्पथगामिनः ।\nकार्त्तवीर्यस्य यो विद्वांश्चक्रे ब्रह्मवधोद्यमम् ॥ २,३१.३ ॥"
  },
  {
    "text": "दैवं हि बलवन्मन्ये यत्प्रभावाच्छरीरिणः ।\nशुभं वाप्यशुभं सर्वे प्रकुर्वन्ति विमोहिताः ॥ २,३१.४ ॥"
  },
  {
    "text": "शृणवन्तु ऋषयः सर्वे प्रतिज्ञा क्रियते मया ।\nकार्त्तवीर्यं निहत्याजौ पितुर्वैरं प्रसाधये ॥ २,३१.५ ॥"
  },
  {
    "text": "यदि राजा सुरैः सर्वैरिन्द्राद्दैर्दानवैस्तथा ।\nरक्षिष्यते तथाप्येनं संहरिष्यामि नान्यथा ॥ २,३१.६ ॥"
  },
  {
    "text": "एवमुक्तं समाकर्ण्य रामेण समुहात्मना ।\nजमदग्निरुवाचेदं पुत्रं साहसभाषिणम् ॥ २,३१.७ ॥"
  },
  {
    "text": "जमदग्निरुवाच\nश्रुणु राम प्रवक्ष्यामि सतां धर्मं सनातनम् ।\nयच्छ्रुत्वा मानवाः सर्वे जायन्ते धर्मकारिणः ॥ २,३१.८ ॥"
  },
  {
    "text": "साधवो ये महाभागाः संसारान्मोक्षकाङ्क्षिणाः ।\nन कस्मैचित्प्रकुप्यन्ति निन्दितास्ताडिता अपि ॥ २,३१.९ ॥"
  },
  {
    "text": "क्षमाधना महाभागा ये च दान्तास्तपस्विनः ।\nतेषां चैवाक्षया लोकाः सततं साधुकारिणाम् ॥ २,३१.१० ॥"
  },
  {
    "text": "यस्तु दुष्टैस्तु दण्डाद्यैर्वचसापि च ताडितः ।\nन च क्षोभमवाप्नोति स साधुः परिकीर्त्थते ॥ २,३१.११ ॥"
  },
  {
    "text": "ताडयेत्ताडयन्तं यो न च साधुः स पापभाक् ।\nक्षमयार्ऽहणतां प्राप्ताः साधवो ब्राह्मणा वयम् ॥ २,३१.१२ ॥"
  },
  {
    "text": "नरनाथवधे तात पातकं सुमहद्भवेत् ।\nतस्मान्निवारये त्वाद्य क्षमां कुरु तपश्चर ॥ २,३१.१३ ॥"
  },
  {
    "text": "वसिष्ठ उवाच\nएवं पित्रा समादिष्टं विज्ञाय नृपनन्दन ।\nरामः प्रोवाच पितरं क्षमाशीलमरिन्दमम् ॥ २,३१.१४ ॥"
  },
  {
    "text": "परशुराम उवाच\nशृणु तात महाप्राज्ञ वि५ तिं मम सांप्रतम् ।\nभवता शम उद्दिष्टः साधूनां सुमहात्मनाम् ॥ २,३१.१५ ॥"
  },
  {
    "text": "म शमः साधुदीनेषु गुरुष्वीश्वरभावनैः ।\nकर्त्तव्यो दुष्टचेष्टेषु न शमः सुखदो भवेत् ॥ २,३१.१६ ॥"
  },
  {
    "text": "तस्मादस्य वधः कार्यः कार्त्तवीर्यस्य वै मया ।\nदेह्याज्ञां माननीयाद्य साधये वैरमात्मनः ॥ २,३१.१७ ॥"
  },
  {
    "text": "जमदग्निरुवाच\nशृणु राम महाभाग वचो मम समाहितः ।\nकरिष्यसि यथा भावि तथा नैवान्यथा भवेत् ॥ २,३१.१८ ॥"
  },
  {
    "text": "इतो व्रजत्वं ब्रह्माणां बृच्छ तात हिताहितम् ।\nस यद्वदिष्यति विभुस्तत्कर्त्ता नात्र संशयः ॥ २,३१.१९ ॥"
  },
  {
    "text": "वसिष्ठ उवाच\nएवमुक्तः स पितरं नमस्कृत्य महामतिः ।\nजगाम ब्रह्मणो लोकमगम्यं प्राकृतैर्जनैः ॥ २,३१.२० ॥"
  },
  {
    "text": "ददर्श ब्रह्मणो लोकं शातकैंभविनिर्मितम् ।\nस्वर्णप्राकारसंयुक्तं मणिस्तंभैर्विमूषितम् ॥ २,३१.२१ ॥"
  },
  {
    "text": "तत्रापश्यत्समासीनं ब्रह्माणममितौजसम् ।\nरत्नसिंहासने रम्ये रत्नभूषणभूषितम् ॥ २,३१.२२ ॥"
  },
  {
    "text": "सिद्धेन्द्रैश्च मुनीन्द्रैश्च वेष्टितं ध्यानतत्परैः ।\nविद्याधरीणां नृत्यं च पश्यन्तं सस्मितं मुदा ॥ २,३१.२३ ॥"
  },
  {
    "text": "तपसा फलदातारं कर्त्तारं जगतां विभुम् ।\nपरिपूर्णतमं ब्रह्म ध्यायतं यतमानसम् ॥ २,३१.२४ ॥"
  },
  {
    "text": "गुह्ययोगं प्रवोचन्तं भक्तवृन्देषु संततम् ।\nदृष्ट्वा तमव्ययं भक्त्या प्रणनाम भृगूद्वहः ॥ २,३१.२५ ॥"
  },
  {
    "text": "स दृष्ट्वा विनतं राममाशीर्भिरभिनन्द्य च ।\nपप्रच्छ कुशलं वत्स कथमागमनं कृथाः ॥ २,३१.२६ ॥"
  },
  {
    "text": "संपृष्टो विधिना रामः प्रोवाचाखिलमादितः ।\nवृत्तान्तं कार्त्तवीर्यस्य पितुः स्वस्य महात्मनः ॥ २,३१.२७ ॥"
  },
  {
    "text": "तच्छ्रुत्वा सकलं ब्रह्मा विज्ञातार्थोऽपि मानद ।\nउवाच रामं धर्मिष्ठं परिणामसुखावहम् ॥ २,३१.२८ ॥"
  },
  {
    "text": "प्रतिज्ञा दुर्लभा वत्स यां भवन्कृतवान्रुषा ।\nसृष्टि रेषा भगवतः संभवेत्कृपया बटो ॥ २,३१.२९ ॥"
  },
  {
    "text": "जगत्सृष्टं मया तात संक्लेशेन तदाज्ञया ।\nतन्नाशकारिणी चैव प्रतिज्ञा भवता कृता ॥ २,३१.३० ॥"
  },
  {
    "text": "त्रिःसप्तकृत्वो निर्भूपां कर्तुमिच्छसि मेदिनीम् ।\nएकस्य राज्ञो दोषेण पितुः परिभवेन च ॥ २,३१.३१ ॥"
  },
  {
    "text": "ब्रह्मक्षत्र्रियविट्शूद्रैः सृष्टिरेषा सनातनी ।\nआविर्भूता तिरोभूता हरेरेव पुनः पुनः ॥ २,३१.३२ ॥"
  },
  {
    "text": "अव्यर्था त्वत्प्रतिज्ञा तु भवित्री प्राक्तनेन च ।\nयद्वायासेन ते कार्यसिद्धिर्भवितुमर्हति ॥ २,३१.३३ ॥"
  },
  {
    "text": "शिवलोकं प्रयाहि त्वं शिवस्याज्ञामवाप्नुहि ।\nपृथिव्यां बहवो भूपाः संति शङ्करकिङ्कराः ॥ २,३१.३४ ॥"
  },
  {
    "text": "विनैवाज्ञां महेशस्य को वा तान्हन्तुमीश्वरः ।\nबिभ्रतः कवचान्यङ्गे शक्तीश्चापि दुरासदाः ॥ २,३१.३५ ॥"
  },
  {
    "text": "उपायं कुरु यत्नेन जयबीजं शुभावहम् ।\nउपाये तु समारब्धे सर्वे सिध्यन्त्युपक्रमाः ॥ २,३१.३६ ॥"
  },
  {
    "text": "श्रीकृष्णमन्त्रं कवचं गृह्ण वत्स गुरोर्हरात् ।\nदुर्ल्लङ्घ्यं वैष्णवं तेजः शिवशक्तिर्विजेष्यति ॥ २,३१.३७ ॥"
  },
  {
    "text": "त्रैलोक्यविजयं नाम कवचं परमाद्भुतम् ।\nयथाकथं च विज्ञाप्य शङ्करं लभदुर्लभम् ॥ २,३१.३८ ॥"
  },
  {
    "text": "प्रसन्नः स गुणैस्तुभ्यं कृपालुर्दीनवत्सलः ।\nदिव्यपाशुपतं चापि दास्यत्येव न संशयः ॥ २,३१.३९ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादे भार्गवचरिते एकत्रिंशत्तमोऽध्यायः ॥ ३१॥"
  }
]
[
  {
    "text": "बृहस्पतिरुवाच\nअतः परं प्रवक्ष्यामि सर्वदानफलानि च ।\nश्राद्धकर्मणि मेध्यानि वर्जनीयानि यानि च ॥ २,१४.१ ॥"
  },
  {
    "text": "हिमप्रपतने कुर्यादा हरेद्वा हिमं ततः ।\nअग्निहोत्रमुपायुष्यं पवित्रं परमं हितम् ॥ २,१४.२ ॥"
  },
  {
    "text": "नक्तं तु वर्जयेच्छ्राद्धं राहोरन्यत्र दर्शनात् ।\nसर्वस्वेनापि कर्त्तव्यङ्क्षिप्रं वै राहुदर्शने ॥ २,१४.३ ॥"
  },
  {
    "text": "उपरागे न कुर्याद्यः पङ्के गौरिव सीदति ।\nकुर्वाणस्तत्तरेत्पापं सती नौरिव सागरे ॥ २,१४.४ ॥"
  },
  {
    "text": "वैश्वदेवं च सौम्यं च खड्गमांसं परं हविः ।\nविषाणवर्जं खड्गस्य मात्सर्यान्नाशयामहे ॥ २,१४.५ ॥"
  },
  {
    "text": "त्वाष्ट्रा वै यजमानेन देवेशेन महात्मना ।\nपिबञ्छचीपतिः सोमं पृथिव्यां मध्यगः पुरा ॥ २,१४.६ ॥"
  },
  {
    "text": "श्यामाकास्तत्र उत्पन्नाः पित्रर्थमपरजिताः ।\nविप्रुषस्तस्य नासाभ्यामासक्ताभ्यां तथेक्षवः ॥ २,१४.७ ॥"
  },
  {
    "text": "श्रेष्मलाः शीतलाः स्निग्धा मधुराश्च तथेक्षवः ।\nश्यामाकैरिक्षुभिश्चैव पितॄणां सर्वकामिकम् ॥ २,१४.८ ॥"
  },
  {
    "text": "कुर्यादाग्रयणं यस्तु स शीघ्रं सिद्धिमाप्नुयात् ।\nश्यामाकास्तु द्विनामानो विहिता यजनेस्मृते ॥ २,१४.९ ॥"
  },
  {
    "text": "यस्मात्तेदेवसृष्टास्तु तस्मात्ते चाक्षयाः स्मृताः ।\nप्रसातिकाः प्रियङ्गुश्च मुद्गाश्च हरितास्तथा ॥ २,१४.१० ॥"
  },
  {
    "text": "एतान्यपि समानानि श्यामाकानां गुणैस्तु तैः ।\nकृष्णमाषास्तिलाश्चैव श्रेष्ठास्तु यवशालयः ॥ २,१४.११ ॥"
  },
  {
    "text": "महायवाश्च निष्पावास्तथैव च मधूलिकाः ।\nकृष्णाश्चैवान्नलोहाश्च गर्ह्याः स्युः श्राद्धकर्मणि ॥ २,१४.१२ ॥"
  },
  {
    "text": "राजमाषास्तथान्ये वै वर्जनीयाः प्रयत्नतः ।\nमसूराश्चैव पुण्याश्च कुसुंभं श्रीनिकेतनम् ॥ २,१४.१३ ॥"
  },
  {
    "text": "वर्षास्वतियवा नित्यं तथा वृषकवासकौ ।\nबिल्वामलकमृद्वीकापनसाम्रातदाडिमाः ॥ २,१४.१४ ॥"
  },
  {
    "text": "तवशोलंयताक्षौद्रखर्जूराम्रलानि च ।\nखशेरुकोविदार्यश्च तालकन्दं तथा विसम् ॥ २,१४.१५ ॥"
  },
  {
    "text": "तमालं शतकन्दं च मद्वसूचान्तकान्दिकी ।\nकालेयं कालशाकं च भूरिपूर्णा सुवर्चला ॥ २,१४.१६ ॥"
  },
  {
    "text": "मांसाक्षं दुविशाकं च बुबुचेता कुरस्तथा ।\nकफालकं कणा द्राक्षा लकुचं चोचमेव च ॥ २,१४.१७ ॥"
  },
  {
    "text": "अलाबुं ग्रीवकं वीरं कर्कन्धूमधुसाह्वयम् ।\nवैकङ्कतं नालिकेरशृङ्गज पकरूषकम् ॥ २,१४.१८ ॥"
  },
  {
    "text": "पिप्पली मरिचं चैव पठोलं बृहतीफलम् ।\nसुगन्धमांसपीवन्ति कषायाः सर्व एव च ॥ २,१४.१९ ॥"
  },
  {
    "text": "एवमादीनि चान्यानि वराणि मधुराणि च ।\nनागरं चात्र वै देयं दीर्घमूलकमव च ॥ २,१४.२० ॥"
  },
  {
    "text": "वंशः करीरः सुरसः सर्जकं भूस्तृणानि च ।\nवर्जनीयानि वक्ष्यामि श्राद्धकर्मणि नित्यशः ॥ २,१४.२१ ॥"
  },
  {
    "text": "लशुनं गृञ्जनं चैव तथा वै पल्वलोदकम् ।\nकरंभाद्यानि चान्यानि हीनानि रसगन्धतः ॥ २,१४.२२ ॥"
  },
  {
    "text": "श्राद्धकर्मणि वर्ज्यानि कारणं चात्र वक्ष्यते ।\nपुरा देवासुरे युद्धे निर्जितस्य बलेः सुरैः ॥ २,१४.२३ ॥"
  },
  {
    "text": "शरैस्तु विक्षतादङ्गात्पतिता रक्तबिन्दवः ।\nतत एतानि जातानि लशुनादीनि सर्वशः ॥ २,१४.२४ ॥"
  },
  {
    "text": "तथैव रक्तनिर्यासा लवणान्यौषरणि च ।\nश्रद्धकर्मणि वर्ज्यानि याश्च नार्यो रजस्वलाः ॥ २,१४.२५ ॥"
  },
  {
    "text": "दुर्गन्धं फेनिलं चैव तथा वै पल्वलोदकम् ।\nलभेद्यत्र न गौस्तृप्तिं नक्तं यच्चैव गुह्यते ॥ २,१४.२६ ॥"
  },
  {
    "text": "आविकं मार्गमौष्ट्रं च सर्वमेकशफं च यत् ।\nमाहिषं चामरं चैव पयो वर्ज्यं विजानता ॥ २,१४.२७ ॥"
  },
  {
    "text": "अतः परं प्रवक्ष्यामि वर्ज्यान्देशान्प्रयत्नतः ।\nन द्रष्टव्यं च यैः श्राद्धं शौचाशौचं च कृत्स्नशः ॥ २,१४.२८ ॥"
  },
  {
    "text": "वन्यमूलफलैर्भक्ष्यैः श्राद्धं कुर्यात्तु श्रद्धया ।\nराजनिष्ठामवाप्नोति स्वर्गमक्षयमेव च ॥ २,१४.२९ ॥"
  },
  {
    "text": "अनिष्टशब्दां संकीर्णां जन्तुप्याप्तामथाविलाम् ।\nपूतिगन्धां तथा भूमिं वर्जयेच्छ्राद्धकर्मणि ॥ २,१४.३० ॥"
  },
  {
    "text": "नद्यः सागरपर्यन्ता द्वारं दक्षिणपूर्वतः ।\nत्रिशङ्कोर्वर्जयेद्देशं सर्वं द्वादश योजनम् ॥ २,१४.३१ ॥"
  },
  {
    "text": "उत्तरेण महानद्या दक्षिणेन च वैकटम् ।\nदेशास्त्रिशङ्कवो नाम वर्ज्या वै श्राद्धकर्मणि ॥ २,१४.३२ ॥"
  },
  {
    "text": "कारस्कराः कलिङ्गश्च सिधोरुत्तरमेव च ।\nप्रनष्टाश्रमधर्माश्च वर्ज्या देशाः प्रयत्नतः ॥ २,१४.३३ ॥"
  },
  {
    "text": "नग्नादयो न पश्येयुः श्राद्धकर्म व्यवस्थितम् ।\nगच्छन्त्येतैस्तु दृष्टानि न पितॄंश्च पितामहांन ॥ २,१४.३४ ॥"
  },
  {
    "text": "शंयुरुवाच\nनग्नादीन्भगवन्सम्यगाचक्ष्व परिपृच्छतः ।\nबृहस्पतिरुवाच\nसर्वेषामेव भूतानां त्रयीसंवरणं स्मृतम् ॥ २,१४.३५ ॥"
  },
  {
    "text": "तां ये त्यजन्ति संमोहात्ते वै नग्नादयो जनाः ।\nप्रलीयते वृषो यस्मिन्निरालंबश्च यो बृषे ॥ २,१४.३६ ॥"
  },
  {
    "text": "वृषं यस्तु परित्यज्य मोक्षमन्यत्र मार्गति ।\nवृषो वेदाश्रमस्तस्मिन्यो वै सम्यङ्न पश्यति ॥ २,१४.३७ ॥"
  },
  {
    "text": "ब्राह्मणः क्षत्रियो वैश्यो वृषलः स न संशयः ।\nपुरा देवासुरे युद्धे निर्जितैरसुरैस्तथा ॥ २,१४.३८ ॥"
  },
  {
    "text": "पाशण्डा वै कृतास्तात तेषां सृष्टिः प्रजायते ।\nवृद्धश्रावकिनिर्ग्रन्थाः शाक्या जीवककार्पटाः ॥ २,१४.३९ ॥"
  },
  {
    "text": "ये धर्मं नानुवर्त्तन्ते ते वै नग्नादयो जनाः ।\nवृथा जटी वृथा मुण्डी वृथा नग्नश्च यो द्विजः ॥ २,१४.४० ॥"
  },
  {
    "text": "वृथा व्रती वृथा जापी ते वै नग्नादयो जनाः ।\nकुलधर्मातिगाः शश्वद्वृथा वृत्तिकलत्रकाः ॥ २,१४.४१ ॥"
  },
  {
    "text": "कृतकर्मदिशस्त्वेते कुपथाः परिकीर्त्तिताः ।\nएतैर्हि दत्तं दृष्टं वै श्राद्धं गच्छति दानवान् ॥ २,१४.४२ ॥"
  },
  {
    "text": "ब्रह्मघ्नश्च कृतघ्नश्च नास्तिको गुरुतल्पगः ।\nदस्युश्चैव नृशंसश्च दर्णने तान्विसर्जयेत् ॥ २,१४.४३ ॥"
  },
  {
    "text": "पतिताः क्रूरकर्माणः सर्वांस्तान्परिवर्जयेत् ।\nदेवतानामृषीणां च विवादे प्रवदन्ति ये ॥ २,१४.४४ ॥"
  },
  {
    "text": "देवांश्च ब्राह्मणांश्चैव आम्नायं यस्तु निन्दति ।\nअसुरान्यातुधानांश्च दृष्टमेभिर्व्रजत्युत ॥ २,१४.४५ ॥"
  },
  {
    "text": "ब्राह्मं कृतयुगं प्रोक्तं त्रेता तु क्षत्र्रियं युगम् ।\nवैश्यं द्वापरमित्याहुः शूद्रं कलियुगं स्मृतम् ॥ २,१४.४६ ॥"
  },
  {
    "text": "कृतेऽपूज्यन्त पितरस्त्रेतायां तु सुरास्तथा ।\nयुद्धानि द्वापरे नित्यं पाखण्डाश्च कलौ युगे ॥ २,१४.४७ ॥"
  },
  {
    "text": "अपमानापविद्धश्च कुक्कुटो ग्रामसूकरः ।\nश्वा चैव हन्ति श्राद्धानि दर्शनादेव सर्वशः ॥ २,१४.४८ ॥"
  },
  {
    "text": "श्वसूकरोप संसृष्टं दीर्घरोगिभिरेव च ।\nपतितैर्मलिनैश्चैव न द्रष्टव्यं कथञ्चन ॥ २,१४.४९ ॥"
  },
  {
    "text": "अन्नं पश्येयुरेते यत्तन्नार्हं हव्यकव्ययोः ।\nउत्स्रष्टव्याः प्रधा नार्थैः संस्कारस्त्वापदो भवेत् ॥ २,१४.५० ॥"
  },
  {
    "text": "हविषां संहतानां च पूर्वमेव विवर्जयेत् ।\nसृष्टं युक्ताभिरद्भिश्च प्रोक्षणं च विधीयते ॥ २,१४.५१ ॥"
  },
  {
    "text": "सिद्धार्थकैः कृष्णतिलैः कार्यं वाप्यपवारणम् ।\nगुरुसूर्याग्निवास्राणां दर्शनं वापि यत्नतः ॥ २,१४.५२ ॥"
  },
  {
    "text": "आसनारूढमन्नाद्यं पादोपहतमेव च ।\nअमेध्यैर्जङ्गमैर्दृष्टं शुष्कं पर्युषितं च यत् ॥ २,१४.५३ ॥"
  },
  {
    "text": "अस्विन्नं परिदग्धं च तथैवाग्नावलेहितम् ।\nशर्कराकीटपाषाणैः केशैर्यच्चाप्यु पाहृतम् ॥ २,१४.५४ ॥"
  },
  {
    "text": "पिण्याकं मथितं चैव तथा तिलयवादिषु ।\nसिद्धीकृताश्च ये भक्ष्याः प्रत्यक्षलवणीकृताः ॥ २,१४.५५ ॥"
  },
  {
    "text": "दृष्ट्वा चैव तथा दोषोपात्तश्वोपहतं तथा ।\nवाससा चावधूतानि वर्ज्यानि श्राद्धकर्मणि ॥ २,१४.५६ ॥"
  },
  {
    "text": "संति वेदविरोधेन केचिद्विज्ञाभिमानिनः ।\nअयज्ञय तयो नाम ते ध्वंसंति यथा रजः ॥ २,१४.५७ ॥"
  },
  {
    "text": "दधिशाकं तथा भक्ष्यं तथा चौषधिवर्जितम् ।\nवार्त्ताकं वर्जयेच्छ्राद्धे सर्वानभिषवानपि ।\nसैन्धवं लवणं चैव तथा मानससंभवम् ॥ २,१४.५८ ॥"
  },
  {
    "text": "पवित्रे परमे ह्येते प्रत्यक्षमपि वर्तिते ।\nअग्नौ प्रक्षिप्य गृङ्णीयाद्धस्तौ प्रक्षिप्य यत्नतः ॥ २,१४.५९ ॥"
  },
  {
    "text": "गमयेन्मस्तकं चैव ब्रह्मतीर्थं हि तत्स्मृतम् ।\nद्रव्याणां प्रोक्षणं कार्यं तथैवावपनं पुनः ॥ २,१४.६० ॥"
  },
  {
    "text": "निधाय चाद्भिः सिंचेत्त त्तथा चासु निवेशनम् ।\nअश्ममूलफलेक्षूणां रज्जूनां चर्मणामपि ॥ २,१४.६१ ॥"
  },
  {
    "text": "वैदलानां च सर्वेषां पूर्ववच्छौचमिष्यते ।\nतथा दन्तास्थि दारुणां शृङ्गाणां चावलेखनम् ॥ २,१४.६२ ॥"
  },
  {
    "text": "सर्वेषां मृन्मयानां च पुनर्दाहो विधीयते ।\nमणिमुक्ताप्रवालानां जलजानां च सर्वशः ॥ २,१४.६३ ॥"
  },
  {
    "text": "सिद्धार्थकानां कल्केन तिलकल्केन वा पुनः ।\nस्याच्छौचं सर्वबालानामाविकानां च सर्वशः ॥ २,१४.६४ ॥"
  },
  {
    "text": "द्विपदां चैव सर्वेषां मृद्भिरद्भिर्विधीयते ।\nआद्यन्तयोस्तु शौचानामद्भिः प्रक्षालनं विधिः ॥ २,१४.६५ ॥"
  },
  {
    "text": "तथा कार्पासिकानां च भस्मना समुदाहृतम् ।\nफलपुष्पपलाशानां प्लावनं चाद्भिरिष्यते ॥ २,१४.६६ ॥"
  },
  {
    "text": "प्रोक्षणं ह्युपलेपश्च भूमेश्चैवावलेखनम् ।\nनिषेको गोक्रमो दाहः खननं शुद्धिरिष्यते ॥ २,१४.६७ ॥"
  },
  {
    "text": "निष्क्रमोऽध्वगतो ग्रामाद्वायुपूता वसुंधरा ।\nपुंसां चतुष्पदां चव मृद्भिः शौचं विधीयते ॥ २,१४.६८ ॥"
  },
  {
    "text": "एवमेव समुद्दिष्टः शौचानां विधिरुत्तमः ।\nअनिर्दिष्टमतो यद्यत्तन्मे निगदतः शृणु ॥ २,१४.६९ ॥"
  },
  {
    "text": "प्रातर्गृहाद्दक्षिणपश्चिमेन गत्वा चेषुक्षेपमात्रं पदं वै ।\nकुर्यात्पुरीषं हि शिरोऽवगुण्ठ्य न वै स्पृशेज्जातु शिरः करेण ॥ २,१४.७० ॥"
  },
  {
    "text": "शुक्लैस्तृणैर्वा कार्ष्ठैर्वा पर्णैर्वेणुदलैन च ।\nसुसंवृत्ते प्रदेशे च णन्तर्धाय वसुंधराम् ॥ २,१४.७१ ॥"
  },
  {
    "text": "उद्धृत्योदकमादाय मृत्तिकां चैव वाग्यतः ।\nदिवा उदङ्मुखः कुर्याद्रात्रौ वै दक्षिणामुखः ॥ २,१४.७२ ॥"
  },
  {
    "text": "दक्षिणेन तु हस्तेन गृहीत्वाथ कमण्डलुम् ।\nशौचं वामेन हस्तेन गुदे तिस्रस्तु मृत्तिकाः ॥ २,१४.७३ ॥"
  },
  {
    "text": "दश चापि शनैर्दद्याद्वामहस्ते क्रमेण तु ।\nउभाभ्यां वा पुनर्दद्याद्द्वाभ्यां सप्त तु मृत्तिकाः ॥ २,१४.७४ ॥"
  },
  {
    "text": "मृदा प्रक्षाल्य पादौ तु आचम्य च यथाविधि ।\nआपस्त्वाद्यास्त्रयश्चैव सुर्याग्न्यनिलदेवताः ॥ २,१४.७५ ॥"
  },
  {
    "text": "कुर्यात्संनिहितो नित्यमच्छिद्रे द्वे कमण्डलू ।\nःंसवार्यवनैरेव यथावत्पादधावनम् ॥ २,१४.७६ ॥"
  },
  {
    "text": "आचमनं द्वितीयं च देवकार्ये ततोऽपरम् ।\nउपवासस्त्रिरात्रं तु दुष्टमुक्ते ह्युदात्दृतः ॥ २,१४.७७ ॥"
  },
  {
    "text": "विप्रकृष्टेषु कृच्छ्रं च प्राय श्चित्तमुदाहृतम् ।\nस्पृष्ट्वा श्वानं श्वपाकं च तप्तकृच्छ्रं समाचरेत् ॥ २,१४.७८ ॥"
  },
  {
    "text": "मानुषास्थीनि संस्पृश्य उपोष्यं शुचिकारणात् ।\nत्रिरात्रमुक्तं सस्नेहान्येकरात्रमतोऽन्यथा ॥ २,१४.७९ ॥"
  },
  {
    "text": "कारस्कराः कलिङ्गाश्च तथान्ध्रशबरादयः ।\nपीत्वा चापोभूतिलपा गत्वा चापि युगं धरम् ॥ २,१४.८० ॥"
  },
  {
    "text": "सिंधोरुत्तरपर्यन्तं तथोदीच्यन्तरं नरः ।\nपापदेशाश्च ये केचित्पापैरध्युषिता जनैः ॥ २,१४.८१ ॥"
  },
  {
    "text": "शिष्टैस्तु वर्जिता ये वै ब्राह्मणैल्वेदपारगैः ।\nगच्छतां रागसंमोहात्तेषां पापं न गच्छति ॥ २,१४.८२ ॥"
  },
  {
    "text": "गत्वा देशानपुण्यांस्तु कृत्स्नं पापं समश्नुते ।\nआरुह्य भृगुतुङ्गं तु गत्वा पुण्यां सरस्वतीम् ॥ २,१४.८३ ॥"
  },
  {
    "text": "आपगां च नदीं रम्यां गङ्गां देवीं महानदीम् ।\nहिमवत्प्रभवा नद्यो याश्चान्या ऋषिपूचिताः ॥ २,१४.८४ ॥"
  },
  {
    "text": "सरस्तीर्थानि सर्वाणि नदीः प्रस्रवणानि च ।\nगत्वैतान्मुच्यते पापैः स्वर्गे चात्यन्तमश्नुते ॥ २,१४.८५ ॥"
  },
  {
    "text": "दशरात्रमशौचं तु प्रोक्तं मृतकमूतके ।\nब्रह्मणस्य द्वादशाहं क्षत्रियस्य विधीयते ॥ २,१४.८६ ॥"
  },
  {
    "text": "अर्द्धमासं तु वैश्यस्य मासं शूद्रस्य चैव ह ।\nउदक्या सर्ववर्णानां चतूरात्रेण शुध्यति ॥ २,१४.८७ ॥"
  },
  {
    "text": "उदक्यां सूतिकां चैव श्वानमन्तावसायिनम् ।\nनग्नादीन्मृतहारांश्च स्पृष्ट्वा शौचं विधीयते ॥ २,१४.८८ ॥"
  },
  {
    "text": "स्नात्वा सचैलो मृद्भिस्तु शुद्धो द्वादशभिर्द्विजः ।\nएतदेव भवेच्छौचं मैथुने वमने तथा ॥ २,१४.८९ ॥"
  },
  {
    "text": "मृदा प्रक्षाल्यहस्तौ तु कुर्याच्छौचं च मानवः ।\nप्रक्षाल्य चाद्भिः स्नात्वा तु हस्तौ चैव पुनर्मृदा ॥ २,१४.९० ॥"
  },
  {
    "text": "त्रिः कृत्वा द्वादशान्तानि यथा लेपस्तथा भवेत् ।\nएवं शौचविधिर्दृष्टः सर्वकृत्येषु नित्यदा ॥ २,१४.९१ ॥"
  },
  {
    "text": "परिदद्यान्मृदस्तिस्रस्तिस्रः पादावसेचने ।\nअरण्ये शौचमेतत्तु ग्राम्यं वक्ष्याम्यतः परम् ॥ २,१४.९२ ॥"
  },
  {
    "text": "मृदः पञ्चदशामेध्या हस्तादीनां विशेषतः ।\nअतिरिक्तमृदं दद्यान्मृदन्ते त्वद्भिरेव च ॥ २,१४.९३ ॥"
  },
  {
    "text": "अद्भिरव्यक्तके शौचमेतच्चैतेषु कृत्स्नशः ।\nकण्ठं शिरो वा आवृत्य रथ्यापणगतोऽपि वा ॥ २,१४.९४ ॥"
  },
  {
    "text": "अकृत्वा पादयोः शौचमाचान्तोऽप्यशुचिर्भवेत् ।\nपक्षाल्य पात्रं निक्षिप्य आचम्याभ्युक्षणं ततः ॥ २,१४.९५ ॥"
  },
  {
    "text": "द्रव्यस्यान्यस्य तु तथा कुर्यादभ्युक्षणं ततः ।\nपुष्पादीनां तृणानां च प्रोक्षणं हविषां तथा ॥ २,१४.९६ ॥"
  },
  {
    "text": "परात्दृतानां द्रव्याणां निधायाभ्युक्षणं तथा ।\nनाप्रोक्षितं स्पृशेत्किञ्चिच्छ्रद्धे दैवेऽथ वा पुनः ॥ २,१४.९७ ॥"
  },
  {
    "text": "उत्तरोणाहरेद्द्रव्यं दक्षिणेन विसर्जयेत् ।\nसंवृते यजमानस्तु सर्वश्राद्धे समाहरेत् ॥ २,१४.९८ ॥"
  },
  {
    "text": "उच्छिष्टे स्याद्विपर्यासोदैवे पित्र्येतथैव च ।\nदक्षिणेन तु हस्तेन दक्षिणां वेदिमालभेत् ॥ २,१४.९९ ॥"
  },
  {
    "text": "कराभ्यामेव देवानां पितॄणां विकरं तथा ।\nक्षरणं स्वप्नयोश्चैव तथा मूत्रपुरीषयो ॥ २,१४.१०० ॥"
  },
  {
    "text": "निष्ठीविते तथाभ्यङ्गे भुत्क्वा विपरिधाय च ।\nउच्छिष्टानां च संस्पर्शे तथा पादावसेचने ॥ २,१४.१०१ ॥"
  },
  {
    "text": "उच्छिष्टस्य च संभाषादशित्वा प्रयतस्य वा ।\nसंदेहेषु च सर्वेषु शिखां मुक्त्वा तथैव च ॥ २,१४.१०२ ॥"
  },
  {
    "text": "विना यज्ञोपवीतेन मोघं तत्समुपस्पृशेत् ।\nउष्ट्रस्यावेश्च संस्पर्शे दर्शनेऽवाच्यवाचिनाम् ॥ २,१४.१०३ ॥"
  },
  {
    "text": "जिह्वया चैव संस्वृश्य देतासक्तं तथैव च ।\nसशब्दमेगुलीभिर्वा पतितं वा विलोकयन् ॥ २,१४.१०४ ॥"
  },
  {
    "text": "स्थितो यश्चाचमेन्मोहदाचान्तोऽप्यशुचिर्भवेत् ।\nउपविश्य शुचौ देशे प्रयतः प्रागुदङ्मुखः ॥ २,१४.१०५ ॥"
  },
  {
    "text": "पादौ प्रक्षाल्य हस्तौ च अन्तर्जानु त्वपः स्पृशेत् ।\nप्रसन्नस्त्रिः पिबेद्वारि प्रयतः सुसमाहितः ॥ २,१४.१०६ ॥"
  },
  {
    "text": "द्विरेव मार्जनं कुर्यात्सकृदभ्युक्षणं ततः ।\nखानि मूर्द्धानमात्मानं हस्तौ पादौ तथैव च ॥ २,१४.१०७ ॥"
  },
  {
    "text": "अभ्युक्षयेत्ततस्तस्य यद्यन्मीमांसित भवेत् ।\nएवमाचमतस्तस्य वेदा यज्ञास्तपांसि च ॥ २,१४.१०८ ॥"
  },
  {
    "text": "दानानि व्रतचर्याश्च भवन्ति सफलानि वै ।\nक्रियां यः कुरुते मोहादनासम्येह नास्तिकः ॥ २,१४.१०९ ॥"
  },
  {
    "text": "भवन्ति हि वृथा तस्य क्रिया ह्येता न संशयः ।\nवाक्कायबुद्धिपूतानि अस्पृष्टं वाप्यनिन्दितम् ॥ २,१४.११० ॥"
  },
  {
    "text": "ज्ञेयान्येतानि मेध्यानि दुष्टमेध्यो विपर्यये ।\nमनोवाक्कायमग्निश्च कालश्चैवोपलेखनम् ॥ २,१४.१११ ॥"
  },
  {
    "text": "विख्यापनं च शौचानां नित्यमज्ञानमेव वा ।\nअतोऽन्यथा तु यः कुर्यान्मोहाच्छौचस्य संकरम् ॥ २,१४.११२ ॥"
  },
  {
    "text": "पिशाचान्यातुधानांश्च फलं गच्छत्यसंशयम् ।\nशौचे चाश्रद्दधानो हि म्लेच्छजातिषु जायते १४.११३॥\nअयज्वा चैव पापश्च तिर्यग्योनिगतोऽपि च ।\nशौचेन मोक्षं कुर्वाणः स्वर्गवासी भवेन्नरः ॥ २,१४.११४ ॥"
  },
  {
    "text": "शुचिकामा हि देवा वै देवैश्चैतदुदाहृतम् ।\nबीभत्सानशुचींश्चैव वर्जयन्ति सुराः सदा ॥ २,१४.११५ ॥"
  },
  {
    "text": "त्रीणि शौचानि कुर्वन्ति न्यायतः शुभकर्मिणः ।\nब्रह्मण्यायाति थेयाय शौचयुक्ताय धीमते ॥ २,१४.११६ ॥"
  },
  {
    "text": "पितृभक्ताय दान्ताय सानुक्रोशाय च द्विजाः ।\nतस्मै देवाः प्रयच्छन्ति पितरः श्रीविवर्द्धनाः ।\nमनसाकाङ्क्षितान्कामांस्त्रैलोक्यप्रवरानपि ॥ २,१४.११७ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे श्राद्धकल्पेऽशौचविधिर्नाम चतुर्दशोऽध्योयः ॥ १४॥"
  }
]
[
  {
    "text": "जैमिनिरुवाच\nएवं स राजा विधिवत्पालयामास मेदिनीम् ।\nसप्तद्वीपवतीं सम्यक्साक्षाद्धर्म इवापरः ॥ २,५०.१ ॥"
  },
  {
    "text": "ब्राह्मणादींस्तथा वर्णान्स्वेस्वे धर्मे पृथक्पृथक् ।\nस्थापयित्वा यथान्यायं ररक्षाव्याहतेन्द्रियः ॥ २,५०.२ ॥"
  },
  {
    "text": "प्रजाश्च सर्ववर्णेषु यथाश्रेष्ठानुवर्त्तिनः ।\nवर्णाश्चैवानुलोम्येन तद्वदर्थेषु च क्रमात् ॥ २,५०.३ ॥"
  },
  {
    "text": "न सति स्थविरे बालं मृत्युरभयुपगच्छति ।\nसर्ववर्णेषु भूपाले महीं तस्मिन्प्रशासति ॥ २,५०.४ ॥"
  },
  {
    "text": "स्फीतान्यपेतबाधानि तदा राष्ट्राणि कृत्स्नशः ।\nतेष्वसंख्या जनपदाश्चातुर्वर्ण्यजनावृताः ॥ २,५०.५ ॥"
  },
  {
    "text": "ते चासंख्यागृहग्रामशतोपेता विभागशः ।\nदेशाश्चावासभुयिष्टा नृपे तस्मिन्प्रशासति ॥ २,५०.६ ॥"
  },
  {
    "text": "अनाश्रमी द्विजः कश्चिन्न बभूव तदाभुवि ।\nप्रजानां सर्ववर्णेषु प्रारंभाः फलदायिनः ॥ २,५०.७ ॥"
  },
  {
    "text": "स्वोचितान्येव कर्माणि प्रारभन्ते च मानवाः ।\nपुरुषार्थोपपन्नानि कर्माणि च तदा नृणाम् ॥ २,५०.८ ॥"
  },
  {
    "text": "महोत्सवसमुद्युक्ताः पुरग्रामव्रजाकराः ।\nअन्योन्यप्रियकामाश्च राजभक्तिसमन्विताः ॥ २,५०.९ ॥"
  },
  {
    "text": "ननिन्दितोऽभिशस्तो वा दरिद्रो व्याधितोऽपि वा ।\nप्रजासु कश्चिल्लुब्धो वा कृपणो वापि नाभवत् ॥ २,५०.१० ॥"
  },
  {
    "text": "जनाः परगुणप्रीताः स्वसंपर्काभिकाङ्क्षिणाः ।\nगुरुषु प्रणता नित्यं सद्विद्याव्यसनादृताः ॥ २,५०.११ ॥"
  },
  {
    "text": "परापवादभीताश्च स्वदाररतयोऽनिशम् ।\nनिसर्गात्खलसंसर्गविरता धर्मतत्पराः ॥ २,५०.१२ ॥"
  },
  {
    "text": "आस्तिकाः सर्वशोऽभूवन् प्रजास्तस्मिन्प्रशासति ।\nएवं सुबाहुतन्ये स्वप्रतापार्जितां महीम् ॥ २,५०.१३ ॥"
  },
  {
    "text": "ऋतवश्च महाभाग यथाकालानुवर्तिनः ।\nशालिभूयिष्ठसस्याढ्या सदैव सकला मही ॥ २,५०.१४ ॥"
  },
  {
    "text": "बभूव नृपशार्दूले तस्मिन् राज्यानि शासति ॥ २,५०.१५ ॥"
  },
  {
    "text": "यस्याष्टादशमण्डलाधिपतिभिः सेवार्थमभ्यागतैः प्रख्यातोरुपराक्रमैर्नृपशतैर्मूर्द्धाभिषिक्तैः पृथक् ।\nसंविष्टैर्मणिविष्टरेषु नितरामध्यास्यमानामरैः शक्रस्येव विराजते दिवि सभा रत्नप्रभोद्भासिता ॥ २,५०.१६ ॥"
  },
  {
    "text": "संकेताविषयान्तराभ्युपगमाः सर्वेऽपि सोपायनाः कृत्वा सैन्यनिवेशनानि परितः पुर्याः पृथक्पार्थिवाः ।\nद्रष्टुं काङ्क्षितराजकाः सतनयाविज्ञापयन्तो मुहुर्द्वास्थैरेव नरेश्वराय सुचिरं वत्स्यन्तमन्तःपुरे ॥ २,५०.१७ ॥"
  },
  {
    "text": "नमन्नरेद्रमुकुटश्रेणीनामतिघर्षणात् ।\nकिणीकृतौ विराजेते चरणौ तस्य भूभुजः ॥ २,५०.१८ ॥"
  },
  {
    "text": "सेवागतनरेद्रौघविनिकीर्णैः समन्ततः ।\nरत्नैर्भाति सभा तस्य गुहा सोमे रवी यथा ॥ २,५०.१९ ॥"
  },
  {
    "text": "एवं स राजा धर्मेण भानुवंशशिखामणिः ।\nअनन्यशासनामुर्वीमन्वशासदरिन्दमः ॥ २,५०.२० ॥"
  },
  {
    "text": "इत्थं पालयतः पृथ्वीं सगरस्य महीपतेः ।\nन चापपात मुत्पुत्रमुखालोकनजृंभिता ॥ २,५०.२१ ॥"
  },
  {
    "text": "विना तां दुःखितोऽत्यर्थं चितयामास नैकधा ।\nअहो कष्टमपुत्रोऽहमस्मिन्वंशे ध्रुवं तु यत् ॥ २,५०.२२ ॥"
  },
  {
    "text": "प्रयान्ति नूनमस्माकं पितरः पिण्डविप्लवम् ।\nनिरयादपि सत्पुत्रे संजाते पितरः किल ॥ २,५०.२३ ॥"
  },
  {
    "text": "प्रीत्या प्रयान्ति तद्गेहं जातकर्मक्रियोत्सुकाः ।\nमहता सुकृतेनापि संप्राप्तस्य दिवं किल ॥ २,५०.२४ ॥"
  },
  {
    "text": "अपुत्रस्यामराः स्वर्गे द्वारं नोद्धाटयन्ति हि ।\nपिता तु लोकमुभयोः स्वर्लोकं तत्पितामहाः ॥ २,५०.२५ ॥"
  },
  {
    "text": "जेष्यन्ति किल सत्पुत्रे जाते वंशद्वयेऽपि च ।\nअनपत्यतयाहं तु पुत्रिणां या भवेद्गतिः ॥ २,५०.२६ ॥"
  },
  {
    "text": "न तां प्राप्क्यामि वै नूनं सुदुर्लभतरा हि सा ।\nपदादैन्द्रात्किलाभिन्नमृद्धं राज्यमखण्डितम् ॥ २,५०.२७ ॥"
  },
  {
    "text": "मम यत्तदपुण्यस्य याति निष्फलतामिह ।\nइदं मत्पूर्वजैरेव सिंहासनमधिष्ठितम् ॥ २,५०.२८ ॥"
  },
  {
    "text": "अपुत्रत्वेन राज्यं च पराधीनत्वमेष्यति ।\nतस्मादौर्वाश्रममहं गत्वा तं मुनिपुङ्गवम् ॥ २,५०.२९ ॥"
  },
  {
    "text": "प्रसादयिष्ये पुत्रार्थं भार्याभ्यां सहितोऽधुना ।\nगत्वा तस्मै त्वपुत्रत्वं विनिवेद्य महात्मने ॥ २,५०.३० ॥"
  },
  {
    "text": "स यद्वक्ष्यति तत्सर्वं करिष्ये नात्र संशयः ।\nइति सञ्चिन्त्य मनसा सगरोराजसत्तमः ॥ २,५०.३१ ॥"
  },
  {
    "text": "इत्येष कृत्यविद्राजन्गन्तुमौर्वाश्रमं प्रति ।\nस मन्त्रिप्रवरे राज्यं प्रतिष्ठाप्य ततो वनम् ॥ २,५०.३२ ॥"
  },
  {
    "text": "प्रययौ रथमारुह्य भार्याभ्यां सहितो मुदा ।\nजगाम रथघोषेण मेघनादातिशङ्किभिः ॥ २,५०.३३ ॥"
  },
  {
    "text": "स्तब्धेक्षणैर्लक्ष्यमाणो मार्गोपान्ते शिखण्डिभिः ।\nप्रियाभ्यां दर्शयन्राजन्सारङ्गांस्तिमितेक्षणान् ॥ २,५०.३४ ॥"
  },
  {
    "text": "क्षममूर्ध्वमुखान्सद्यः पलायनपरान्पुनः ।\nवृक्षान्पुष्पफलोपेतान्विलोक्य मुदितोऽभवत् ॥ २,५०.३५ ॥"
  },
  {
    "text": "अम्लानकुसुमैः स्वादुफलैः शाद्वलभूमिकैः ।\nसुस्निग्धपल्लवच्छायैरभितः संभृतं नगैः ॥ २,५०.३६ ॥"
  },
  {
    "text": "चूताग्रपल्लवास्वादस्निग्धकण्ठपिकारवैः ।\nश्रोत्राभिरामजनकैस्संघुष्टं सर्वतोदिशम् ॥ २,५०.३७ ॥"
  },
  {
    "text": "सर्वर्तुकुसुमोपेतं भ्रमद्भ्रमरमण्डितम् ।\nप्रसूनस्तबकानम्रबल्लरीवेल्लितद्रुमम् ॥ २,५०.३८ ॥"
  },
  {
    "text": "कपियूथसमाक्रान्तव नस्पतिशतावृतम् ।\nउन्मत्तशिखिसारङ्गकूजत्पक्षिगणान्वितम् ॥ २,५०.३९ ॥"
  },
  {
    "text": "गायद्विद्याधरवधूगीतिकासुमनोहरम् ।\nसंचरत्किन्नरीद्वन्द्वविराजद्वनगह्वरम् ॥ २,५०.४० ॥"
  },
  {
    "text": "हंससारसचक्राह्वकारण्डवशुकादिभिः ।\nसुस्वरैरावृतोपान्तैः सरोभिः परिवारितम् ॥ २,५०.४१ ॥"
  },
  {
    "text": "सरः स्वंबुज कह्लारकुमुदोत्पलराशिषु ।\nशनैः परिवहन्मन्दमारुतापूर्णदिङ्मुखम् ॥ २,५०.४२ ॥"
  },
  {
    "text": "एवंविधगुणोपेतमधिगाह्य तपोवनम् ।\nगच्छन्रथेनाथ नृपः प्रहर्षं परमं ययौ ॥ २,५०.४३ ॥"
  },
  {
    "text": "उपशान्ताशयः सोऽथ संप्राप्याश्रममण्डलम् ।\nभार्याभ्यां सहितः श्रीमान्वाहादवरुरोह वै ॥ २,५०.४४ ॥"
  },
  {
    "text": "धुर्यान्विश्रामयेत्युक्त्वा यन्तारमवनीपतिः ।\nआससादाश्रमोपान्तं महर्षेर्भावितात्मनः ॥ २,५०.४५ ॥"
  },
  {
    "text": "स श्रुत्वा मुनिशिष्येभ्यः कृतनित्यक्रियादरम् ।\nमुनिं द्रष्टुं विनीतात्मा प्रविवेशाश्रमं तदा ॥ २,५०.४६ ॥"
  },
  {
    "text": "मुनिमध्ये समासीनमृषिवृन्दैः समन्वितम् ।\nननाम शिरसा राजा भार्याभ्यां सहितो मुदा ॥ २,५०.४७ ॥"
  },
  {
    "text": "कृतप्रणामं नृपतिमृषिरौर्वः प्रतापवान् ।\nउपविशेति प्रेम्णा वै सह ताभ्यां समादिशत् ॥ २,५०.४८ ॥"
  },
  {
    "text": "अर्घ्यपाद्यादिभिः सम्यक्पूजयित्वा महामुनिः ।\nआतिथ्येन च वन्येन सभार्यं तमतोषयत् ॥ २,५०.४९ ॥"
  },
  {
    "text": "अथातिथ्योपविश्रान्तं प्रणम्या सीनमग्रतः ।\nराजानमब्रवीदौर्वः शनैर्मृद्वक्षरं वचः ॥ २,५०.५० ॥"
  },
  {
    "text": "कुशलं ननु ते राज्ये बाह्येष्वाभ्यन्तरेषु च ।\nअपिधर्मेण सकलाः प्रजास्त्वं परिरक्षसि ॥ २,५०.५१ ॥"
  },
  {
    "text": "अपि जेतुं त्रिवर्गं त्वमुपायैः सम्यगीहसे ।\nफलन्ति हि गुणास्तुभ्यं त्वया सम्यक्प्रचोदिताः ॥ २,५०.५२ ॥"
  },
  {
    "text": "दिष्ट्यात्वया जिताः सर्वे रिपवो नृपसत्तम ।\nदिष्ट्या च सकलं राज्यं त्वया धर्मेण रक्ष्यते ॥ २,५०.५३ ॥"
  },
  {
    "text": "धर्म एव स्थितिर्येषां तेषां नास्त्यत्रविप्लवः ।\nन तं रक्षति किं धर्मः स्वयं येनाभिरक्षितः ॥ २,५०.५४ ॥"
  },
  {
    "text": "पूर्वमेवाहमश्रौषं विजित्य सकलां महीम् ।\nसबलोनगरीं प्राप्तः कृतदारो भवानिति ॥ २,५०.५५ ॥"
  },
  {
    "text": "राज्ञां तु प्रवरो धर्मो यत्प्रजापरिपालनम् ।\nभवन्ति सुखिनो नूनं तेनैवेह परत्र च ॥ २,५०.५६ ॥"
  },
  {
    "text": "स भवान्राज्य भरणं परित्यज्य मदन्तिकम् ।\nभार्याभ्यां सहितो राजन्समायातोऽसि मे वद ॥ २,५०.५७ ॥"
  },
  {
    "text": "जैमिनिरुवाच\nएवमुक्तस्तु मुनिना सगरो राजसत्तमः ।\nकृताञ्जलिपुटो भूत्वा प्राह तं मधुरं वचः ॥ २,५०.५८ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरस्यौर्वाश्रमगमनं नाम पञ्चशत्तमोऽध्यायः ॥ ५०॥"
  }
]
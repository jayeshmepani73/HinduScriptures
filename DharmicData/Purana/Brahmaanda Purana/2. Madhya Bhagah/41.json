[
  {
    "text": "वसिष्ठ उवाच\nदृष्ट्वा पितुर्वधं घोरं तत्पुत्रास्ते शतं त्वरा ।\nवारयामासुरत्युग्रं भार्गवं स्वबलेः पृथक् ॥ २,४१.१ ॥\nएकैकाक्षैहिणीयुक्ताः सर्वे ते युद्धदुर्मदाः ।\nसंग्रामं तुमुलं चक्रुः संरब्धास्तु पितुर्वधात् ॥ २,४१.२ ॥\nरामस्तु दृष्ट्वा तत्पुत्राञ्छूरान्रणविशारदान् ।\nपरश्वधं समादाय युयुधे तैश्च संगरे ॥ २,४१.३ ॥\nतां सेनां भगवान्रामः शताक्षौहिणिसंमिताम् ।\nनिजघान त्वरायुक्तो मुहुर्त्तद्वयमात्रतः ॥ २,४१.४ ॥\nनिःशेषितं स्वसैन्यं तु कुठारेणैव लीलया ।\nदृष्ट्वा रामेण तेसर्वे युयुधुर्वीर्यसंमताः ॥ २,४१.५ ॥\nनानाविधानि दिव्यानि प्रहरन्तो महोजसः ।\nपरितो मण्डलं चक्रुर्भार्गवस्य महात्मनः ॥ २,४१.६ ॥\nअथ रामोऽपि बलवांस्तेषां मण्डलमध्यगः ।\nविरेजे भगवान्साक्षाद्यथा नाभिस्तु चक्रगा ॥ २,४१.७ ॥\nनृत्यन्निवाचौ विरराज रामः शतं पुनस्ते परितो भ्रमन्तः ।\nरेजुश्च गोपी गणमध्यसंस्थः कृष्णो यथा ताः परितो भ्रमन्त्यः ॥ २,४१.८ ॥\nतदा तु सर्वे द्रुहिणप्रधानाः समागताः स्वस्वविमानसंस्थाः ।\nसमाकिरन्नन्दनमाल्यवर्षैः समन्ततो राममहीनवीर्यम् ॥ २,४१.९ ॥\nयः शस्त्रपादादुदतिष्ठत ध्वनिर्हुंकारगर्भो दिवमस्पृशन्स वै ।\nतौर्यत्रिकस्येव शरक्षतानि भान्तीव यद्वन्नखदन्तपाताः ॥ २,४१.१० ॥\nक्रन्दन्ति शस्त्रैः क्षतविक्षताङ्गा गायन्ति यद्वत्किल गीतविज्ञाः ।\nएवं प्रवृत्तं नृपयुद्धमण्डलं पश्यन्ति देवा भृशविस्मिताक्षः ॥ २,४१.११ ॥\nततस्तु रामोऽवनिपालपुत्राञ्जिघांसुराजौ विविधास्त्रपूगैः ।\nपृथक्चकारातिब लांस्तु मण्डलद्विच्छिद्य पङ्क्तिं प्रभुरात्तचापः ॥ २,४१.१२ ॥\nएकैकशस्तान्निजघान वीराञ्छतं तदा पञ्च ततः पलायिताः ।\nशूरो वृषास्यो वृषशूरसेनौ जयध्वजश्चापि विभिन्नधैर्याः ॥ २,४१.१३ ॥\nमहाभयेनाथ परीतचिता हिमाद्रिपादान्तरकाननं च ।\nपृथग्गतास्ते सुपरीप्सवो नृपा न कोऽपि कांस्विद्ददृशे भृशार्त्तः ॥ २,४१.१४ ॥\nरामोऽपि हत्वा नृपचक्रमाजौ राज्ञः सहायर्थमुपागतं च ।\nसमन्वितोऽसावकृतव्रणेन सस्नौ मुदागत्य च नर्मदायाम् ॥ २,४१.१५ ॥\nस्रात्वा नित्यक्रियां कृत्वा संपूज्य वृषभध्वजम् ।\nप्रतस्थे द्रष्टुमुर्वीश शिवं कैलासवासिनम् ॥ २,४१.१६ ॥\nगुरुपत्नीमुमां चापि सुतौ स्कन्दविनायकौ ।\nमनोयायी महात्मासावकृतव्रणसंयुतः ॥ २,४१.१७ ॥\nकृतकार्यो मुदा युक्तः कैलासं प्राप्य तत्क्षणम् ।\nददर्श तत्र नगरीं महतीमलकाभिधम् ॥ २,४१.१८ ॥\nनानामणिगणाकीर्णभवनैरुपशोभिताम् ।\nनानारुपधरैर्यक्षैः शोभितां चित्रभूषणैः ॥ २,४१.१९ ॥\nनानावृक्षसमाकीणैर्वनैश्चोपवनैर्युताम् ।\nदीर्घिकाभिः सुदीर्घाभिस्तडागैश्चोपशोभिताम् ॥ २,४१.२० ॥\nसर्वतोऽप्यावृतां बाह्ये सीतयालकनन्दया ।\nतत्र देवाङ्गनास्नानमुक्तकुङ्कुमपिञ्जरम् ॥ २,४१.२१ ॥\nतृषाविर हिताश्चांभः पिबन्ति करिणो मुदा ।\nयत्र संगीतसंनादा श्रूयन्ते तत्रतत्र ह ॥ २,४१.२२ ॥\nगन्धर्वैरप्सरोभिश्च सततं सहकारिभिः ।\nतां दृष्ट्वा भार्गवो राजन्मुदा परमया युतः ॥ २,४१.२३ ॥\nययौ तदूर्ध्वं शिखरं यत्र शेवपरं गृहम् ।\nततो ददर्श राजेन्द्र स्निग्धच्छायं महावटम् ॥ २,४१.२४ ॥\nतस्याधस्ताद्वरावासं सुसेव्यं सिद्धसंयुतम् ।\nददर्ंश तत्र प्राकारं शतयोजनमण्डलम् ॥ २,४१.२५ ॥\nनानारत्नाचितं रम्यं चतुर्द्वारं गणावृतम् ।\nनन्दीश्वरं महाकालं रक्ताक्षं विकटोदरम् ॥ २,४१.२६ ॥\nपिङ्गलाक्षं विशालाक्षं विरूपाक्षं घटोदरम् ।\nमन्दारं भैरवं बाणं रुरुं भैरवमेव च ॥ २,४१.२७ ॥\nवीरकं वीरभद्रं च चण्डं भृङ्गिं रिटिं मुखम् ।\nसिद्धेन्द्रनाथरुद्रांश्च विद्याधरमहोरगान् ॥ २,४१.२८ ॥\nभूतप्रेतपिशाचांश्च कूष्माण्डान्ब्रह्मराक्षसान् ।\nवेतालान्दानवेन्द्रांश्च योगीन्द्रांश्च जटाधरान् ॥ २,४१.२९ ॥\nयक्षकिंपुरुषांश्चैव डाकिनीयो गिनीस्तथा ।\nदृष्ट्वा नन्द्याज्ञया तत्र प्रविष्टोऽन्तर्मुदान्वितः ॥ २,४१.३० ॥\nददर्श तत्र भुवनैरावृतं शिवमन्दिरम् ।\nचतुर्योजनविस्तीर्णं तत्र प्राग्द्वारसंस्थितौ ॥ २,४१.३१ ॥\nदृष्ट्वा वामे कार्त्तिकेय दक्ष चैव विनायकम् ।\nननाम भार्गवस्तौ द्वौ शिवतुल्यपराक्रमौ ॥ २,४१.३२ ॥\nपार्षदप्रवरास्तत्र क्षेत्रपालाश्च संस्थिताः ।\nरत्नसिंहासनस्थाश्च रत्नभूषमभूषिताः ॥ २,४१.३३ ॥\nभार्गवं प्रविशन्तं तु ह्यपृच्छञ्शिवमन्दिरम् ।\nविनायको महाराज क्षणं तिष्ठेत्युवाच ह ॥ २,४१.३४ ॥\nनिद्रितो ह्युमया युक्तो महादेवोऽधुनेति च ।\nईश्वराज्ञां गृहीत्वाहमत्रागत्यक्षणान्तरे ॥ २,४१.३५ ॥\nत्वया सार्द्धं प्रवेक्ष्यामि भ्रातस्तिष्ठात्र सांप्रतम् ।\nविनायकचश्चैवं श्रुत्वा भार्गवनन्दनः ॥ २,४१.३६ ॥\nप्रवक्तुमुपचक्राम गणेशं त्वरयान्वितः ।\nराम उवाच\nगत्वा ह्यन्तःपुरं भ्रातः प्रणम्य जगदीश्वरौ ॥ २,४१.३७ ॥\nपार्वतीशङ्करौ सद्यो यास्यामि निजमन्दिरम् ।\nकार्त्तवीर्यः सुचन्द्रश्च सपुत्रबलबान्धवः ॥ २,४१.३८ ॥\nअन्ये सहस्रशो भूपाः कांबोजाः पङ्लवाः शाकाः ।\nकान्यकुब्जाः कोशलेशा मायावन्तो महाबलाः ॥ २,४१.३९ ॥\nनिहताः समरे सर्वे मया शंभुप्रसादतः ।\nतमिमं प्रणिपत्यैव यास्यामि स्वगृहं प्रति ॥ २,४१.४० ॥\nइत्युक्त्वा भार्गवस्तत्र तस्थौ गणपतेः पुरः ।\nप्रोवाच मधुरं वाक्यं भार्गवे स गणाधिपः ॥ २,४१.४१ ॥\nविनायक उवाच\nज्ञणं तिष्ट महाभाग दर्शनं ते भविष्यति ।\nअद्य विश्वेश्वरो भ्रातर्भवान्या सह वर्त्तते ॥ २,४१.४२ ॥\nस्त्रीपुंसोर्युक्त योस्तात सहैकासनसंस्थयोः ।\nकरोति सुखभङ्गं यो नरकं स व्रजेद्ध्रुवम् ॥ २,४१.४३ ॥\nविशेषतस्तु पितरं गुरुं वा भूपतिं द्विजः ।\nर७ यं समुपासिनं न पश्येदिति निश्चयः ॥ २,४१.४४ ॥\nकामतोऽकामतो वापि पश्येद्यः सुरतोन्मुखम् ।\nस्त्रीविच्छेदो भवेत्तस्य ध्रुवं सप्रसु जन्मसु ॥ २,४१.४५ ॥\nश्रोणिं वक्षः स्थलं वक्त्रं यः पश्यति परस्त्रियः ।\nमातुर्वापि भगिन्या वा दुहितुः स नराधमः ॥ २,४१.४६ ॥\nभार्गव उवाच\nअहो श्रुतमपूर्वं किं वचनं तव वक्त्रतः ।\nब्रान्त्या विनिर्गतं वापि हास्यार्थमथवोदितम् ॥ २,४१.४७ ॥\nकामिनां सविकाराणामेतच्छास्त्रनिदर्शनम् ।\nनिर्विकारास्य च शिशोर्न दोषः कश्चिदेव हि ॥ २,४१.४८ ॥\nयास्याम्यन्तः पुरं भ्रातस्तव किं तिष्ठ बालक ।\nयथादृष्टं करिष्यामि तत्र यत्समयोचितम् ॥ २,४१.४९ ॥\nतत्रैव माता तातश्च त्वया नाम निरूपितौ ।\nजगतां पितरौ तौ च पार्वतीपरमेश्वरौ ॥ २,४१.५० ॥\nइत्युक्त्वा भार्गवो राजन्नन्तर्गन्तुं समुद्यतः ।\nविनायकस्तदोत्थाय वारयामास सत्वरम् ॥ २,४१.५१ ॥\nवाग्युद्धं च तयोरासीन्मिथो हस्तविकर्षणम् ।\nदृष्ट्वा सकन्दस्तु संभ्रान्तो बोधयामास तौ तदा ॥ २,४१.५२ ॥\nबाहुभ्यां द्वौ समुद्गृह्य पृथगुत्सारितौ तथा ।\nअथ क्रुद्धो गणेशाय भार्गवः परवीरहा ।\nपरश्वधं समादाय सप्रक्षेप्तुं समुद्यतः ॥ २,४१.५३ ॥\nतं दृष्ट्वा गजाननो भृगुवरं क्रोधात्क्षिपन्तं त्वरा स्वात्मार्थं परशुं तदा निजकरेणोद्धृत्य वेगेन तु ।\nभूर्लोकं भुवः स्वरपि तस्योर्ध्वं महर्वैजनं लोकं चापि तपोऽथ सत्यमपरं वैकुण्ठमप्यानयत् ॥ २,४१.५४ ॥\nतस्योर्ध्वं च विदर्शयन्भृगुवरं गोलोकमीशात्मजो निष्पात्याधरलोकसप्तक मपीत्थं दर्शयामास च ।\nउद्धृत्याथ ततो हि गर्भसलिले प्रक्षप्तमात्रं त्वरा भीतं प्राणपरिप्सुमानयदथो तत्रैव यत्रास्थितः ॥ २,४१.५५ ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे भार्गवचरिते एकचत्वारिंशत्तमोऽध्यायः ॥ ४१॥"
  }
]
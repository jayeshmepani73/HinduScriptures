[
  {
    "text": "सूत उवाच\nमनुष्यप्रकृतीन्देवान्कीर्त्यमानान्निबोधत।\nसंकर्षणो वासुदेवः प्रद्युम्नः सांब एव च॥२,७२.१॥\nअनिरुद्धश्च पञ्चैते वंशवीराः प्रकीर्त्तिताः।\nसप्तर्ष्यः कुबेरश्च यज्ञे मणिवरस्तथा॥२,७२.२॥\nशालूकिर्नारदश्चैव विद्वान्धन्वन्तरिश्तथा।\nनन्दिनश्च महादेवः सालकायन एव च।\nआदिदेव स्तदा विष्णुरेभिश्च सह दैवतैः॥२,७२.३॥\nऋषय ऊचुः\nविष्णुः किमर्थं संभूतः स्मृताः संभूतयः कति।\nभविष्याः कति चान्ये च प्रादुर्भावा महात्मनः॥२,७२.४॥\nब्रह्मक्षत्रेषु शस्तेषु किमर्थमिह जायते।\nपुनः पुनर्मनुष्येषु तन्नः प्रब्रूहि पृच्छताम्॥२,७२.५॥\nविस्तरेणैव सर्वाणि कर्माणि रिपुघातिनः॥२,७२.६॥\nश्रोतुमिच्छामहे सम्यग्वद कृष्णस्य धीमतः।\nकर्मणामानुपूर्वीं च प्रादुर्भावाश्च ये प्रभो॥२,७२.७॥\nया वास्य प्रकृतिस्तात तां चास्मान्वक्तुमर्हसि।\nकथं स भगवान्विष्णुः सुरेष्वरिनिषूदनः॥२,७२.८॥\nवसुदेवकुले धीमान्वासुदेवत्वमागतः।\nअमरैरावृतं पुण्यं पुण्यकृद्भिरलङ्कृतम्॥२,७२.९॥\nदेवलोकं किमुत्सृज्य मर्त्यलोकमिहागतः।\nदेवमानुषयोर्नेता धातुर्यः प्रसवो हरिः॥२,७२.१०॥\nकिमर्थं दिव्यमात्मानं मानुष्ये समवेशयत्।\nयश्चक्रं वर्त्तयत्येको मनुष्याणां मनोमयम्॥२,७२.११॥\nमानुष्ये स कथं बुद्धिं चक्रे चक्रभृतां वरः।\nगोपायन यः कुरुते जगतः सर्वकालिकम्॥२,७२.१२॥\nस कथं गां गतो विष्णुर्गोपत्वमकरोत्प्रभुः।\nमहाभूतानि भूतात्मा यो दधार चकार ह॥२,७२.१३॥\nश्रीगर्भः स कथं गर्भे स्त्रिया भूचरया वृतः।\nयेन लोकान्क्रमैर्जित्वा सश्रीकास्त्रिदशाः कृताः॥२,७२.१४॥\nस्थापिता जगतो मार्गास्त्रिक्रमं वपुराहृतम्।\nददौ जितां वसुमतीं सुराणां सुरसत्तमः॥२,७२.१५॥\nयेन सैंहं वपुः कृत्वा द्विधाकृत्वा च तत्पुनः।\nपूर्वदैत्यो महावीर्यो हिरण्यकशिपुर्हतः॥२,७२.१६॥\nयः पुरा ह्यनलो भूत्वा त्वौर्वः संवर्त्तको विभुः।\nपातालस्थोर्ऽणवगतः पपौ तोयमयं हविः॥२,७२.१७॥\nसहस्रचरणं देवं सहस्रांशुं सहस्रशः।\nसहस्रशिरसं देवं यमाहुर्वै युगे युगे॥२,७२.१८॥\nनाभ्यरण्यां समुद्भूतं यस्य पैतामहं गृहम्।\nएकार्णवगते लोके तत्पङ्कजमपङ्कजम्॥२,७२.१९॥\nयेन ते निहता दैत्याः संग्रामे तारकामये।\nसर्वदेवमयं कृत्वा सर्वायुधधरं वपुः॥२,७२.२०॥\nमहाबलेन वोत्सिक्तः कालनेमिर्निपातितः।\nउत्तरांशे समुद्रस्य क्षीरोदस्यामृतोदधेः।\nयः शेतेशश्वतं योगमाच्छाद्य तिमिरं महत्॥२,७२.२१॥\nसुरारणीगर्भमधत्त दिव्यं तपःप्रकर्षाददितिः पुरायम्।\nशक्रं च यो दैत्यगणं च रूद्धं गर्भावमानेन भृशं चकार ह॥२,७२.२२॥\nपदानि यो लोकपदानि कृत्वा चकार दैत्यान्सलिलेशयांस्तान्।\nकृत्वा च देवांस्त्रिदिवस्य देवांश्चक्रे सुरेशं पुरुहूतमेव॥२,७२.२३॥\nगार्हपत्येन विधिना अन्वाहार्येण कर्मणा॥२,७२.२४॥\nअग्निमाहवनीयं च वेदीं चैव कुशं स्रुवम्।\nप्रोक्षणीयं श्रुतं चैव आवभृथ्यं तथैव च॥२,७२.२५॥\nअथर्षींश्चैव यश्चक्रे हव्यभागप्रदान्मखे।\nहव्यादांश्च सुरांश्चक्रे कव्यादांश्च पितॄनपि।\nभोगार्थं यज्ञविधिना यो यज्ञो यज्ञकर्मणि॥२,७२.२६॥\nयूपान्समित्स्रुवं सोमं पवित्रं परिधीनपि।\nयज्ञियानि च द्रव्याणि यज्ञियांश्च तथानलान्॥२,७२.२७॥\nसदस्यान्यजमानांश्च ह्यश्वमेधान्क्रतुत्तमान्।\nविचित्रान्राजसूयदीन्पारमेष्ठ्येन कर्मणा॥२,७२.२८॥\nउद्गात्रादींश्च यः कृत्वा यज्ञांल्लोकाननुक्रमम्।\nक्षणा निमेषाः काष्ठाश्च कलास्त्रैकाल्यमेव च॥२,७२.२९॥\nमुहूर्त्तास्तिथयो मासा दिनं संवत्सरं तथा।\nऋतवः कालयोगाश्च प्रमाणं त्रिविधं त्रिषु॥२,७२.३०॥\nआयुः क्षेत्राण्यथ बलं क्षणं यद्रूपसौष्ठवम्।\nमेधावित्वं च शौर्यं च शास्त्रस्येव च पारणम्॥२,७२.३१॥\nत्रयो वर्णास्त्रयो लोकास्त्रैविद्यं पावकास्त्रयः।\nत्रैकाल्यं त्रीणि कर्माणि तिस्रो मात्रा गुणास्त्रयः॥२,७२.३२॥\nसृष्टा लोकेश्वराश्चैव येन येन च कर्मणा।\nसर्वभूतगणाः सृष्टाः सर्वभूतगणात्मना॥२,७२.३३॥\nक्षणं संधाय पूर्वेण योगेन रमते च यः।\nगतागतानां यो नेता सर्वत्र विविधेश्वरः॥२,७२.३४॥\nयो गतिर्द्धर्मयुक्तानामगतिः पापकर्मणाम्।\nचातुर्वर्ण्यस्य प्रभवश्चातुर्वर्ण्यस्य रक्षिता॥२,७२.३५॥\nचातुर्विद्यस्य यो वेत्ता चातुराशम्यसंश्रयः।\nदिगन्तरं नभो भूमिरापो वायुर्विभावसुः॥२,७२.३६॥\nचन्द्रसूर्यद्वयं ज्योतिर्युगेशाः क्षणदाचराः।\nयः परं श्रुयते देवो यः परं श्रूयते तपः॥२,७२.३७॥\nयः परं तमसः प्राहुर्यः परं परमात्मवान्।\nआदित्यादिस्तु यो देवो यश्च दैत्यान्तको विभुः॥२,७२.३८॥\nयुगान्तेष्वन्तको यश्च यश्च लोकान्तकान्तकः।\nसेतुर्यो लोकसेतूनां मेधो यो मध्यकर्मणाम्॥२,७२.३९॥\nवेद्यो यो वेदविदुषां प्रभुर्यः प्रभवात्मनाम्।\nसोमभूतस्तु भूतानामग्निभूतोऽग्निवर्चसाम्॥२,७२.४०॥\nमनुष्याणां मनुर्भूतस्तपोभूतस्तपस्विनाम्।\nविनयो नयतृप्तानां तेजस्तेजस्विनामपि॥२,७२.४१॥\nविग्रहो विग्रहाणां यो गतिर्गतिमतामपि।\nआकाशप्रभवो वायुर्वायुप्राणो हुताशनः॥२,७२.४२॥\nदेवा हुताशनप्राणाः प्राणोऽग्नेर्मधुसूदनः।\nरसाच्छोणितसंभूतिः शोणितान्मासमुच्यते॥२,७२.४३॥\nमांसात्त मेदसो जन्म मेदसोऽस्थि निरुच्यते।\nअस्य्नो मज्जा समभवन्मज्जातः शुक्रसंभवः॥२,७२.४४॥\nशुक्राद्गर्भः समाभव द्रसमूलेन कर्मणा।\nतत्रापां प्रथमावापः स सौम्यो राशिरुच्यते॥२,७२.४५॥\nगर्भोऽश्मसंभवो ज्ञेयो द्वितीयो राशिरुच्यते।\nशुक्रं सोमात्मकं विद्यादार्त्तवं पावकात्मकम्॥२,७२.४६॥\nभावौ रसानुगावेतौ वीर्ये च शशिपावकौ।\nकफवर्गे भवेच्छुक्रं पित्तवर्गे च शोणितम्॥२,७२.४७॥\nकफस्य हृदयं स्थानं नाभ्यां पित्तं प्रतिष्ठितम्।\nदेहस्य मध्ये हृदयं स्थानं तु मनसः स्मृतम्॥२,७२.४८॥\nनाभिश्चोदर संस्था तु तत्र देवो हुताशनः।\nमनः प्रजापतिर्ज्ञेयः कफः सोमो विभाव्यते॥२,७२.४९॥\nपित्तमग्निः स्मृतो ह्येतदग्नीषोमात्मकं जगत्।\nएवं प्रवर्त्तिते गर्भे वृत्ते कर्कन्धुसंनिभे॥२,७२.५०॥\nवायुः प्रवेशनं चक्रे संगतः परमात्मना।\nस पञ्चधा शरीरस्थो विद्यते वर्द्धयेत्पुनः॥२,७२.५१॥\nप्राणापानौ समानश्च ह्युदानो व्यान एव च।\nप्राणोऽस्य परमात्मानं वर्द्धयन्परिवर्त्तते॥२,७२.५२॥\nअपानः पश्चिमं कायमु दानोऽर्द्धं शरीरिणः।\nव्यानो व्यानीयते येन समानः सर्वसंधिषु॥२,७२.५३॥\nभूतावाप्तिस्ततस्तस्य जायतेन्द्रियगोचरा।\nपृथिवी वायुराकाशमापो ज्योतिश्च पञ्चमम्॥२,७२.५४॥\nसर्वेद्रियनिविष्टास्ते स्वस्वयोगं प्रचक्रिरे।\nपार्थिवं देहमाहुस्तु प्राणात्मानं च मारुतम्॥२,७२.५५॥\nछिद्राण्याकाशयोनीनि जलात्स्रावः प्रवर्त्तते।\nज्योतिश्चक्षुषि कोष्ठोऽस्मात्तेषां यन्नामतः स्मृतम्॥२,७२.५६॥\nसंग्राह्य विषयांश्चैव यस्य वीर्यात्प्रवर्तिताः।\nइत्येतान्पुरुषः सर्वान्सृजत्येकः सनातनः॥२,७२.५७॥\nनैधनेऽस्मिन्कथं लोके नरत्वं विष्णुरागतः।\nएष नः संशयो धीमन्नेष वै विस्मयो महान्॥२,७२.५८॥\nकथं गतिर्गतिमतामापन्नो मानुषीं तनुम्।\nश्रोतुमिच्छामहे विष्णोः कर्माणि च यथाक्रमम्॥२,७२.५९॥\nआश्चर्यं परमं विष्णुर्वेदैर्देवश्चै कथ्यते।\nविष्णोरुत्पत्तिमाश्चय कथयस्व महामते॥२,७२.६०॥\nएतदाश्चर्यमाख्यातं कथ्यतां वै सुखावहम्।\nप्रख्यातबलवीर्यस्य प्रादुर्भावन्महात्मनः।\nकर्मणाश्चर्यभूतस्य विष्णोः सत्त्वमिहोच्यते॥२,७२.६१॥\nसूत उवाच\nअहं वः कीर्त्तयिष्यामि प्रादुर्भावं महात्मनः॥२,७२.६२॥\nयथा बभूव भगवान्मानुषेषु महातपाः।\nभृगुस्त्रीवधदोषेण भृगुशापेन मानुषे॥२,७२.६३॥\nजायते च युगान्तेषु देवकार्यार्थसिद्धये।\nतस्य दिव्यां तनुं विष्णोर्गदतो मे निबोधत॥२,७२.६४॥\nयुगधर्मे परावृत्ते काले च शिथिले प्रभुः।\nकर्त्तुं धर्मव्यवस्थानं जायते मानुषेष्विह।\nभृगोः शापनिमित्तेन देवासुरकृतेन च॥२,७२.६५॥\nऋषय ऊचुः\nकथं देवासुरकृते तद्व्याहारमवाप्तवान्।\nएतद्वेदितुमिच्छामो वृत्तं देवासुरं कथम्॥२,७२.६६॥\nसूत उवाच\nदेवासुरं यथावृत्तं ब्रुवतस्तन्निबोधत॥२,७२.६७॥\nहिरण्यकशिपुर्दैत्यस्त्रैलोक्यं प्राक्प्रशासति।\nबलिनाधिष्ठितं राज्यं पुनर्लोकत्रये क्रमात्॥२,७२.६८॥\nसख्यमासीत्परं तेषां देवानामसुरैः सह।\nयुगाख्या दश संपूर्णा ह्यासीदव्याहतं जगत्॥२,७२.६९॥\nनिदेशस्थायिनश्चैव तयोर्देवासुराभवन्।\nबद्धे बलौ विवादोऽथ संप्रवृत्तः सुदारुणः॥२,७२.७०॥\nदेवासुराणां च तदा घोरः क्षयकरो महान्।\nतेषां द्वीपनिमित्तं वै संग्रामा बहवोऽभवेन्॥२,७२.७१॥\nवराहेऽस्मिन्दश द्वौ च षण्डामर्कान्तगाः स्मृताः।\nनामतस्तु समासेन शृणुध्वं तान्विवक्षतः॥२,७२.७२॥\nप्रथमो नारसिंहस्तु द्वितीयश्चापि वामनः।\nतृतीयः स तु वाराहश्चतुर्थोऽमृतमन्थनः॥२,७२.७३॥\nसंग्रामः पञ्चमश्चैव सुघोरस्तारकामयः।\nषष्ठो ह्याडीबकस्तेषां सप्तमस्त्रैपुरः स्मृतः॥२,७२.७४॥\nअन्धकारोऽष्टमस्तेषां ध्वजश्च नवमः स्मृतः।\nवार्त्रश्च दशमो घोरस्ततो हालाहलः स्मृतः॥२,७२.७५॥\nस्मृतो द्वादशकस्तेषां घोरः कोलाहलोऽपरः।\nहिरण्यकशिपुर्दैत्यो नरसिंहेन सूदितः॥२,७२.७६॥\nवामनेन बलिर्बद्धस्त्रैलोक्याक्रमणे कृते।\nहिरण्याक्षो हतो द्वन्द्वे प्रतिवादे च दैवते॥२,७२.७७॥\nमहाबलो महासत्त्वः संग्रामेष्वपराजितः।\nदंष्ट्रया तु वराहेण स दैत्यस्तु द्विधाकृतः॥२,७२.७८॥\nप्रह्लादो निर्जितो युद्धे इन्द्रेणामृतमन्थने।\nविरोचनस्तु प्राह्लादिर्नित्यमिन्द्रवधोद्यतः॥२,७२.७९॥\nइन्द्रेणैव स विक्रम्य निहतस्तारकामये।\nभवादवध्यतां प्राप्य विशेषास्त्रादिभिस्तु यः॥२,७२.८०॥\nस जंभो निहतः षष्ठे शक्राविष्टेन विष्णुना।\nअशक्नुवत्सु देवेषु परं सोढुमदैवतम्॥२,७२.८१॥\nनिहता दानवाः सर्वे त्रिपुरे त्र्यंबकेण तु।\nअथ दैत्याः सुराश्चैव राक्षसास्त्वन्धकारिके॥२,७२.८२॥\nजिता देवमनुष्येस्ते पितृभिश्चैव संगताः।\nसवृत्रान्दानवांश्चैव संगतान्कृत्स्नशश्च तान्॥२,७२.८३॥\nजघ्ने विष्णुसहायेन महेन्द्रस्तेन वर्द्धितः।\nहतो ध्वजे महेन्द्रेण मयाछत्रश्च योगवित्॥२,७२.८४॥\nध्वजलक्षं समाविश्य विप्रचित्तिः महानुजः।\nदैत्यांश्च दानवांश्चैव संहतान्कृत्स्नशश्च तान्॥२,७२.८५॥\nजयद्धालाहले सर्वैर्देवैः परिवृतो वृषा।\nरजिः कोलाहले सर्वान्दैत्यान्परिवृतोऽजयत्॥२,७२.८६॥\nयज्ञस्यावभृथे जित्वा षण्डामकारै तु दैवतैः।\nएते देवासुरा वृत्ताः संग्रामा द्वादशैव तु॥२,७२.८७॥\nसुरासुरक्षयकराः प्रजाना मशिवश्च ह।\nहिरण्यकशिपू राजा वर्षाणामर्बुदं बभौ॥२,७२.८८॥\nतथा शतसहस्राणि ह्यधिकानि द्विसफतिः।\nअशीतिश्च सहस्राणि त्रैलोक्यस्येश्वरोऽभवत्॥२,७२.८९॥\nपारंपर्येण राजा तु बलिर्वर्षार्बुधं पुनः।\nषष्टिश्चैव सहस्राणि त्रिंशच्च नियुतानि च॥२,७२.९०॥\nबले राज्याधिकारस्तु यावत्कालं बभूव ह।\nप्रह्लादो निर्जितोऽभूच्च तावत्कालं सहासुरैः॥२,७२.९१॥\nइन्द्रास्त्रयस्ते विख्याता ह्यसुराणां महौ जसः।\nदैत्यसंस्थमिदं सर्वमासीद्दशयुगं किल॥२,७२.९२॥\nअशपत्तु ततः शुक्रो राष्ट्रं दशयुगं पुनः।\nत्रैलोक्यमिदमव्यग्रं महेन्द्रो ह्यभ्ययाद्बलेः॥२,७२.९३॥\nप्रह्लादस्य हृते तस्मिंस्त्रैलोक्ये कालपर्ययात्।\nपर्यायेणैव संप्राप्तं त्रैलोक्यं पाकशासनम्॥२,७२.९४॥\nततोऽसुरान्परित्यज्य यज्ञो देवानुपागमत्।\nयज्ञे देवानथ गते काव्यं ते ह्यसुरां ब्रुवन्॥२,७२.९५॥\nकिं तन्नो मिषतां राष्ट्रं त्यक्त्वा यज्ञः सुरान्गतः।\nस्थातुं न शक्रुमो ह्यद्य प्रविशाम रसातलम्॥२,७२.९६॥\nएवमुक्तोऽब्रवीदेतान्विषण्णः सांत्वयन्गिरा।\nमाभैष्ट धारयिष्यामि तेजसा स्वेन वः सुराः॥२,७२.९७॥\nवृष्टिरोषधयश्चैव रसा वस्तु च यत्परम्।\nकृत्स्नानि ह्यपि तिष्ठन्तु पापस्तेषां सुरेषु वै॥२,७२.९८॥\nयुष्मदर्थं प्रदास्यामि तत्सर्व धार्यते मया।\nततो देवासुरान्दृष्ट्वा धृतान्काव्येन धीमता॥२,७२.९९॥\nअमन्त्रयंस्तदा ते वै संविघ्ना विजिगीषया।\nएष काव्य इदं सर्वं व्यावर्त्तयति नो बलात्॥२,७२.१००॥\nसाधु गच्छामहे तूर्णं यावन्नाप्याययेत्तु तान्।\nप्रसह्य हत्वा शिष्टांस्तु पातालं प्रापयामहे॥२,७२.१०१॥\nततो देवास्तु संरब्धा दानवानभिसृत्य वै।\nजघ्नुस्तैर्वध्यमानास्ते काव्यमेवाभिदुद्रुवुः॥२,७२.१०२॥\nततः काव्यस्तु तान्दृष्ट्वा तूर्णं देवैरभिद्रुतान्।\nसमारक्षत संत्रस्तान्देवेभ्यस्तान्दितेः सुतान्॥२,७२.१०३॥\nकाव्यो दृष्ट्वा स्थितान्देवांस्तत्र दैवमचिन्तयत्।\nतानुवाच ततो ध्यात्वा पूर्ववृत्तमनुस्मरन्॥२,७२.१०४॥\nत्रैलोक्यं विजितं सर्वं वामनेन त्रिभिःक्रमैः।\nबलिर्बद्धो हतो जंभो निहतश्च विरोचनः॥२,७२.१०५॥\nमहासुरा द्वादशसु संग्रामेषु सुरैर्हताः।\nतैस्तैरुपायैर्भूयिष्ठा निहता ये प्रधानतः॥२,७२.१०६॥\nकिञ्चिच्छिष्टास्तु वै यूयं युद्धे स्वल्पे तु वै स्वयम्।\nनीतिं वो हि विधास्यामि कालः कश्चित्प्रतीक्ष्यताम्॥२,७२.१०७॥\nयास्याम्यहं महादेवं मन्त्रार्थे विजयाय च।\nअग्निमाप्याययेद्धोता मेत्रैरेष दहिष्यति॥२,७२.१०८॥\nततो यास्याम्यहं देवं मन्त्रार्थे नीललोहितम्।\nयुष्माननुग्रहीष्यामि पुनः पश्चादिहागतः॥२,७२.१०९॥\nयूयं तपश्चरध्वं वै संवृता वल्कलैर्वने।\nन वै देवा वाधिष्यन्ति यावदागमनं मम॥२,७२.११०॥\nअप्रतीपांस्ततो मन्त्रान्देवात्प्राप्य महेश्वरात्।\nयोत्स्यामहे पुनर्देवांस्ततः प्राप्स्यथ वै जयम्॥२,७२.१११॥\nततस्ते कृतसंवादा देवानूचुस्ततोऽसुराः।\nन्यस्तशस्त्रा वयं सर्वे लोकान्यूयं क्रमन्तु वै॥२,७२.११२॥\nवयं तपश्चरिष्यामः संवृत्ता वल्कलैर्वने।\nप्रह्लादस्य वचः श्रुत्वा सत्यानुव्याहृतं तु तत्॥२,७२.११३॥\nततो देवा न्यवर्त्तन्त विज्वरा मुदिताश्च ह।\nन्यस्तशस्त्रेषु दैत्येषु स्वान्वै जग्मुर्यथागतान्॥२,७२.११४॥\nततस्तानब्रवीत्काव्यः कञ्चित्कालं प्रतीक्ष्यताम्।\nनिरुत्सुकास्तपोयुक्ताः कालः कार्यार्थसाधकः॥२,७२.११५॥\nपितुर्ममाश्रमस्था वै संप्रतीक्षत दानवाः।\nस संदिश्यसुरान्काव्यो महोदेवं प्रपद्य च॥२,७२.११६॥\nप्रणम्यैवमुवाचायं जगत्प्रभवमीश्वरम्।\nमन्त्रानिच्छामि हे देव ये न संति बृहस्पतौ॥२,७२.११७॥\nपराभवाय देवानामसुरेष्वभयावहान्।\nएवमुक्तोऽब्रवीद्देवो मन्त्रानिच्छसि वै द्विज॥२,७२.११८॥\nव्रतं चर मयोद्दिष्टं ब्रह्मचारी समाहितः।\nपूर्मं वर्षसहस्रं वै कुण्डधूममवाक्शिराः॥२,७२.११९॥\nयदि पास्यति भद्रं ते मत्तो मन्त्रमवाप्स्यसि।\nतथोक्तो देवदेवेन स शुक्रस्तु महातपाः॥२,७२.१२०॥\nपादौ संस्पृश्य देवस्य बाढमित्यभाषत।\nव्रतं चराम्यहं देव यथोद्दिष्टोऽस्मि वैप्रभो॥२,७२.१२१॥\nततो नियुक्तो देवेन कुण्डधारोऽस्य धूमकृत्।\nअसुराणां हितार्थाय तस्मिञ्छुक्रे गते तदा॥२,७२.१२२॥\nमन्त्रार्थं तत्र वसति ब्रह्म चर्यं महेश्वरे।\nतद्बुद्ध्वा नीतिपूर्वं तु राष्ट्रं न्यस्तं तदासुरैः॥२,७२.१२३॥\nतस्मिञ्छिद्रे तदामर्षाद्देवास्तान्समभिद्रवन्।\nप्रगृहीतायुधाः सर्वे बृहस्पतिपुरोगमाः॥२,७२.१२४॥\nदृष्ट्वासुरगणा देवान्प्रगृहीतायुधान्पुनः।\nउत्पेतुः सहसा सर्वे संत्रस्तास्ते ततोऽभवन्॥२,७२.१२५॥\nन्यस्ते शस्त्रेऽभये दत्ते ह्याचार्ये व्रतमास्थिते।\nसंत्यज्य समयं देवास्ते सपत्नजिघांसवः॥२,७२.१२६॥\nअनाचार्यास्तु भद्रं वो विश्वस्तास्तपसे स्थिताः।\nचीरवल्काजिनधरा निष्क्रिया निष्परिग्रहाः॥२,७२.१२७॥\nरणे विजेतुं देवान्वै न शक्ष्यामः कथञ्चन।\nअयुद्धेन प्रपद्यामः शरणं काव्यमातरम्॥२,७२.१२८॥\nप्रापद्यन्त ततो भीतास्तया चैव तदाभयम्।\nदत्तं तेषां तु भीतानां दैत्यानामभयार्थिनाम्॥२,७२.१२९॥\nतया चाभ्युपपन्नांस्तान्दृष्ट्वा देवास्तदासुरान्।\nअभिजघ्नुः प्रसह्यैतान्विचार्य च बलाबलम्॥२,७२.१३०॥\nतत स्तान्वध्यमानांस्तु देवैर्दृष्ट्वासुरांस्तदा।\nदेवी क्रुद्धाब्रवीदेनाननिन्द्रत्वं करोम्यहम्॥२,७२.१३१॥\nसंस्तभ्य शीघ्रं संरंभादिन्द्रं साभ्यचरत्ततः।\nततः संस्तंभितं दृष्ट्वा शक्रं देवास्तु मूढवत्॥२,७२.१३२॥\nव्यद्रवन्त ततो भीता दृष्ट्वा शक्रं वशीकृतम्।\nगतेषु सुरसंघेषु विष्मुरिन्द्रमभाषत॥२,७२.१३३॥\nमां त्वं प्रविश भद्रं ते नेष्यामि त्वां सुरेश्वर।\nएवमुक्तस्ततो विष्णुः प्रविवेश पुरन्दरः॥२,७२.१३४॥\nविष्मुना रक्षितं दृष्ट्वा देवी क्रुद्धा वचोऽवदत्।\nएषा त्वां विष्णुना सार्द्ध दहामि मघवन्बलात्॥२,७२.१३५॥\nमिषता सर्वभूतानां दृश्यतां मे तपोबलम्।\nतयाभिभूतौ तौ देवाविन्द्राविष्णू जजल्पतुः॥२,७२.१३६॥\nकथं मुच्येव सहितौ विष्णुरिन्द्रमभाषत।\nइन्द्रोऽब्रवीज्जहि ह्येनां यावन्नो न दहे द्विभो॥२,७२.१३७॥\nविशेषेणाभिभूतोऽहमिमां तज्जहि माचिरम्।\nततः समीक्ष्य तां विष्णुः स्त्रीवधं कर्त्तुमास्थितः॥२,७२.१३८॥\nअभिध्याय ततश्शक्रमापन्नं सत्वरं प्रभुः।\nतस्याः संत्वरमाणायाः शीघ्रङ्कारी मुरारिहा॥२,७२.१३९॥\nत्रिधा विष्णुस्ततो देवः क्रूरं बुद्ध्वा चिकीर्षितम्।\nक्रुद्धस्तदस्त्रमाविध्य शिरश्चिच्छेद माधवः॥२,७२.१४०॥\nतं दृष्ट्वा स्त्रीवधं घोरं चुकोप भृगुरीश्वरः।\nततोऽभिशप्तो भृगुणा विष्णुर्भार्यावधे तदा॥२,७२.१४१॥\nयस्मात्ते जानता धर्ममवध्या स्त्री निषूदिता।\nतस्मात्त्वं सप्तकृत्वो वै मनुष्येषु प्रपद्यसे॥२,७२.१४२॥\nततस्तेनाभिशापेन नष्टे धर्मे पुनः पुनः।\nसर्वलोक हितार्थाय जायते मानुषेष्विह॥२,७२.१४३॥\nअनुव्याहृत्य विष्मुं स तदादाय शिरः स्वयम्।\nसमानीय ततः काये समायोज्येदमब्रवीत्॥२,७२.१४४॥\nएतां त्वां विष्णुना सत्यं हतां संजीवयाम्यहम्।\nयदि कृत्स्नो मया धर्मश्चरितो ज्ञायतेऽपि वा॥२,७२.१४५॥\nतेन सत्येन जीवस्व यदि सत्यं ब्रवीम्यहम्।\nसत्याभिव्यहृतात्तस्य देवी संजीविता तदा॥२,७२.१४६॥\nतदा तां प्रोक्ष्य शीताभिरद्भिर्जीवेति सोऽब्रवीत्।\nततस्तां सर्वभूतानां दृष्ट्वा सुप्तोत्थितामिव॥२,७२.१४७॥\nसाधुसाध्वित्यदृश्यानां वाचस्ताः सस्वनुर्दिशः।\nदृष्ट्वा संजीवितामेवं देवीं तां भृगुणा तदा॥२,७२.१४८॥\nमिषतां सर्वभूतानां तदद्भुतमिवाभवत्।\nअसंभ्रान्तेन भृगुणा पत्नी संजीवितां ततः॥२,७२.१४९॥\nदृष्ट्वा शक्रो न लेभेऽथ शर्म काव्यभयात्ततः।\nप्रजागरे ततश्चेन्द्रो जयन्तीमात्मनः सुताम्॥२,७२.१५०॥\nप्रोवाच मतिमान्वाक्यं स्वां कन्यां पाकशासनः।\nएष काव्यो ह्यनिन्द्राय चरते दारुणं तपः॥२,७२.१५१॥\nतेनाहं व्याकुलः पुत्रि कृतो धृतिमना दृढम्।\nगच्छ संभावयस्वैनं श्रमापनयनैः शुभे॥२,७२.१५२॥\nतैस्तैर्मनोऽनुकूलैश्च ह्युपचारैरतद्रिता।\nदेवी सारीन्द्रदुहिता जयन्ती शुभचारिणी॥२,७२.१५३॥\nसुस्वरूपधरागात्तं दुर्वहं व्रतमास्थितम्।\nपित्रा यथोक्तं वाक्यं सा काव्ये कृतवती तदा॥२,७२.१५४॥\nगीर्भिश्चैवानुकूलाभिः स्तुवन्ती वल्गुभाषिणी।\nगात्रसंवाहनैः काले सेवमाना त्वचासुखैः॥२,७२.१५५॥\nशुश्रूषन्त्यनुकूला च उवास बहुलाः समाः।\nपूर्णं धूमव्रते चापि घोरे वर्षसहस्रके॥२,७२.१५६॥\nवरेण च्छन्दयामास काव्यं प्रीतोऽभवस्तदा।\nएवं व्रतं त्वयैकेन चीर्णं नान्येन केन चित्॥२,७२.१५७॥\nतस्मात्त्वं तपसा बुद्ध्या श्रुतेन च बलेन च।\nतेजसा वापि विबुधान्सर्वानभिभविष्यसि॥२,७२.१५८॥\nयच्च किञ्चिन्ममब्रह्म विद्यते भृगुनन्दन।\nसांग च सरहस्यं च यज्ञोपनिषदस्तथा॥२,७२.१५९॥\nप्रतिभाति ते सर्वं तद्वाच्यं तु न कस्यचित्।\nसर्वाभिभावी तेन त्वं द्विजश्रेष्ठो भविष्यसि॥२,७२.१६०॥\nएवं दत्त्वा वरं तस्यै भार्गवाय भवः पुनः।\nप्रजेशत्वं धनेशत्वमवध्यत्वं च वै ददौ॥२,७२.१६१॥\nएतांल्लब्ध्वा वरान्काव्यः संप्रहृष्टतनूरुहः।\nहर्षात्प्रादुर्बभौ तस्य दिव्यं स्तोत्रं महेशितुः॥२,७२.१६२॥\nतदा तिर्यक्स्थितस्त्वेवं तुष्टुवे नीललोहितम्।\nनमोऽस्तु शितिकण्ठाय सुराद्याय सुवर्चसे॥२,७२.१६३॥\nलेलिहानाय लेह्याय वत्सराय जगत्पते।\nकपर्दिने ह्यूर्द्ध्वरोम्णे हर्यक्षवरदाय च॥२,७२.१६४॥\nसंस्तुताय सुतीर्थाय देवदेवाय रंहसे।\nउष्णीषिणे सुवक्त्राय सहस्राक्षाय मीढुषे॥२,७२.१६५॥\nवसुरेताय रुद्राय तपसे चीरवाससे।\nनिस्वाय मुक्तकेशाय सेनान्ये रोहिताय च॥२,७२.१६६॥\nकवये राजवृद्धाय तक्षकक्रीडनाय च।\nगिरिशायार्कनेत्राय यतये चाज्यपाय च॥२,७२.१६७॥\nसुवृत्ताय सुहस्ताय धन्विने भार्गवाय च।\nसहस्रबाहवे चैव सहस्रामलचक्षुषे॥२,७२.१६८॥\nसहस्रकुक्षये चैव सहस्रचरणाय च।\nसहस्रशिरसे चैव बहुरूपाय वेधसे॥२,७२.१६९॥\nभवाय विश्वरूपाय श्वेताय पुरुषाय च।\nनिषङ्गिणे कवचिने सूक्ष्माय क्षपणाय च॥२,७२.१७०॥\nताम्राय चैव भीमाय उग्राय च शिवाय च।\nमहादेवाय सर्वाय विश्वरूपशिवाय च॥२,७२.१७१॥\nहिरण्याय वसिष्ठाय वर्षाय मध्यमाय च।\nधाम्ने चैव पिशङ्गाय पिङ्गलायारुणाय च॥२,७२.१७२॥\nपिनाकिने चेषुमते चित्राय रोहिताय च।\nदुन्दुभ्यायैकपादाय अर्हाय बुद्धये तथा।\nमृगव्याधाय सर्वाय स्थाणवे भीषणाय च॥२,७२.१७३॥\nबहुरूपाय चोग्राय त्रिनेत्रायेश्वराय च।\nकपिलोयैकवीराय मृत्यवे त्र्यंबकाय च॥२,७२.१७४॥\nवास्तोष्पते पिनाकाय शङ्कराय शिवाय च।\nआरण्याय गृहस्थाय यतिने बह्मचारिणे॥२,७२.१७५॥\nसांख्याय चैव योगाय ध्यानिने दीक्षिताय च।\nअन्तर्हिताय सर्वाय तप्याय व्यापिने तथा॥२,७२.१७६॥\nबुद्धाय चैव शुद्धाय मुक्ताय केवलाय च।\nरोधसे चैकितानाय ब्रह्मिष्ठाय महार्षये॥२,७२.१७७॥\nचतुष्पादाय मेध्याय वर्मिणे शीघ्रगाय च।\nशिखण्डिने कपालाय दण्डिने विश्वमेधसे॥२,७२.१७८॥\nअप्रतीताय दीप्ताय भास्कराय सुमेधसे।\nक्रूराय विकृतायैव बीभत्साय शिवाय च॥२,७२.१७९॥\nशुचये परिधानाय सद्योजाताय मृत्यवे।\nपिशिताशाय शर्वाय मेघाय वैद्युताय च॥२,७२.१८०॥\nदक्षाय च जघन्याय लोकानामीश्वराय च।\nअनामयाय चेध्माय हिरण्यायैकचक्षुषे॥२,७२.१८१॥\nश्रेष्ठाय वामदेवाय ईशानाय च धीमते।\nमहाकल्पाय दीप्ताय रोदनाय हसाय च॥२,७२.१८२॥\nदृढधन्विने कवचिने रथिने च वरूथिने।\nभृगुनाथाय शुक्राय गह्वरिष्ठाय धीमते॥२,७२.१८३॥\nअमोघाय प्रशान्ताय सदा विप्रप्रियाय च।\nदिग्वासः कृत्तिवासाय भगघ्नाय नमोऽस्तु ते॥२,७२.१८४॥\nपशूनां पतये चैव भूतानां पतये नमः।\nप्रभवे ऋग्यजुःसाम्ने स्वाहायै च सुधाय च॥२,७२.१८५॥\nवषट्कारतमायैव तुभ्यं मन्त्रात्मने नमः।\nस्रष्ट्रे धात्रे तथा कर्त्रे हर्त्रे च क्षपणाय च॥२,७२.१८६॥\nभूतभव्यभवेशाय तुभ्यं कर्मात्मने नमः।\nवसवे चैव साध्याय रुद्रादित्याश्विनाय च॥२,७२.१८७॥\nविश्वाय मरुते चैव तुभ्यं देवात्मने नमः।\nअग्नीषोमविधिज्ञाय पशुमन्त्रौषधाय च॥२,७२.१८८॥\nदक्षिणावभृथायैव तुभ्यं यज्ञात्मने नमः।\nतपसे चैव सत्याय त्यागाय च शमाय च॥२,७२.१८९॥\nअहिंसायाथ लोभाय सुवेषायानिशाय च।\nसर्वभूतात्प्रभूताय तुभ्यं योगात्मने नमः॥२,७२.१९०॥\nपृथिव्यै चान्तरिक्षाय महासे त्रिदिवाय च।\nजनस्तपाय सत्याय तुभ्यं लोकात्मने नमः॥२,७२.१९१॥\nअव्यक्तायाथ महते भूतायैवेन्द्रियाय च।\nतन्मात्रायाथ महते तुभ्यं तत्त्वात्मने नमः॥२,७२.१९२॥\nनित्याय चाप्यलिङ्गाय सूक्ष्माय चेतराय च।\nशुद्धाय विभवे चैव तुभ्यं नित्यात्मने नमः॥२,७२.१९३॥\nनमस्ते त्रिषु लोकेषु स्वरन्तेषु भुवादिषु।\nसत्यान्तमहराद्येषु चतुर्षु च नमोऽस्तु ते॥२,७२.१९४॥\nनामस्तोत्रे मया ह्यस्मिन्यदसद्व्याहृतं प्रभो।\nमद्भक्त इतिब्रह्मण्य सर्वं तत्क्षन्तुमर्हसि॥२,७२.१९५॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे स्तवसमाप्तिर्नाम द्विसप्ततितमोऽध्यायः॥७२॥"
  }
]
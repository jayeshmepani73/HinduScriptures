[
  {
    "text": "ऋषय ऊचुः\nकथं द्विवारावुत्पन्ना भवानी प्राक्सती तु या\nआसीद्दाक्षायणी पूर्वमुमा कथमजायत  १\nमेनायां पितृकन्यायां जनयञ्छैलराट् स्वयम्\nके वै ते पितरो नाम येषां मेना तु मानसी  २\nमैनाकश्चैव दोहित्रो दौहित्री च तथा ह्युमा\nएकपर्णा तथा चैव तथा चैवैकपाटला  ३\nगंगा चापि सरिच्छ्रेष्ठा सर्वासां पूर्वजा तथा\nसर्वमेतत्त्वयोद्दिष्टं निर्देशं तस्य नो वद  ४\nश्रोतुमिच्छामि भद्रं  ते श्राद्धस्य च विधिं परम्\nपुत्राश्च के स्मृतास्तेषां कथं च पितरस्तु ते  ५\nकथं वा ते समुत्पन्नाः किंनामानः किमात्मकाः\nस्वर्गे वै पितरो ह्येते देवानामपि देवताः  ६\nएवं वेदितुमिच्छामि पितॄणां सर्गमुत्तमम्\nयथा च दत्तमस्माभिः सार्द्धं प्रीणाति वै पितॄन्  ७\nयदर्थं ते न दृश्यंते तत्र किं कारणं स्मृतम्\nस्वर्गे तु के च वर्त्तंते पितरो नरके च के  ८\nअभिसंभाष्य पितरं पितुश्च पितरं तथा\nप्रपितामहं तथा चैव त्रिषु पिंडेषु नामतः  ९\nनाम्ना दत्तानि श्राद्धानि कथं गच्छंति वै पितॄन्\nकथं च शक्तास्ते दातुं नरकस्थाः फलं पुनः  १०\nके च ते पितरो नाम कान्यजामो वयं पुनः\nदेवा अपि पितॄन्स्वर्गे यजंतीति हि नः श्रुतम्  ११\nएतदिच्छामि वै श्रोतुं विस्तरेण बहुश्रुतम्\nस्पष्टाभिधानमपि वै तद्भवान्वक्तुमर्हसि  १२\nसूत उवाच\nअत्र वो कीर्तयिष्यामि यथाप्रज्ञं यथाश्रुतम्\nमन्वंतरेषु जायंते पितरो देवसूनवः  १३\nअतीतानागताः श्रेष्ठाः कनिष्ठाः क्रमशस्तु वै\nदेवैः सार्द्धं पुरातीताः पितरोऽन्येंतरेषु वै  १४\nवर्तंते सांप्रतं ये तु तान्वै वक्ष्यामि निश्चयात्\nश्राद्धक्रियां मनुश्चैषां श्राद्धदेवः प्रवर्त्तयेत्  १५\nदेवान्सृजत ब्रह्मा मां यक्ष्यंतीति च प्रभुः\nतमुत्सृज्य तदात्मानमयजंस्ते फलार्थिनः  १६\nते शप्ता ब्रह्मणा मूढा नष्टसंज्ञा भविष्यथ\nतस्मात्किंचिन्न जानीत ततो लोकेषु मुह्यत  १७\nते भूयः प्रणताः सर्वे याचंति स्म पितामहम्\nअनुग्रहाय लोकानां पुनस्तानब्रवीत्प्रभुः  १८\nप्रायश्चित्तं चरध्वं वै व्यभिचारो हि वः कृतः\nपुत्रान्स्वान्परिपृच्छध्वं ततो ज्ञानमवाप्स्यथ  १९\nततस्ते स्वसुतांश्चैव प्रायश्चित्तजिघृक्षवः\nअपृच्छन्संयतात्मानो विधिवच्च मिथो मिथः  २०\nतेभ्यस्ते नियतात्मानः पुत्राः शंसुरनेकधा\nप्रायश्चित्तानि धर्मज्ञा वाङ्मनः कर्मजानि च  २१\nते पुत्रानब्रुवन्प्रीता लब्धसंज्ञा दिवौकसः\nयूयं वै पितरोऽस्माकं यैर्वयं प्रतिबोधिताः  २२\nधर्मं ज्ञानं च वैराग्यं को वरो वः प्रदीयताम्\nपुस्तानब्रवीद्ब्रह्मा यूयं वै सत्यवादिनः  २३\nतस्माद्यदुक्तं युष्माभिस्तत्तथा न तदन्यथा\nउक्तं च पितरोऽस्माकं चेति वै तनयाः स्वकाः  २४\nपितरस्ते भविष्यंति तेभ्योऽयं दीयतां वरः\nतेनैव वचसा ते वै ब्रह्मणः परमेष्ठिनः  २५\nपुत्राः पितृत्वमाजग्मुः पुत्रत्वं पितरः पुनः\nतस्मात्ते पितरः पुत्राः पितृत्वं तेषु तत्स्मृतम्  २६\nएवं स्मृत्वा पितॄन्पुत्राः पुत्रांश्चैव पितॄंस्तथा\nव्याजहार पुनर्ब्रह्मा वितॄनात्मविवृद्धये  २७\nयो ह्यनिष्टान्पितॄञ्श्राद्धे क्रियां कांचित्करिष्यति\nराक्षसा दानवाश्चैव फलं प्राप्स्यंति तस्य तत्  २८\nश्राद्धैराप्यायिताश्चैव पितरः सोममव्ययम्\nआप्यायमाना युष्माभिर्वर्द्धयिष्यंति नित्यशः  २९\nश्राद्धैराप्यायितः सोमो लोकानाप्याययिष्यति\nकृत्स्नं सपर्वतवनं जंगमाजंगमैर्वृतम्  ३०\nश्राद्धानि पुष्टिकामाश्च ये करिष्यंति मानवाः\nतेभ्यः पुष्टिं प्रजाश्चैव दास्यंति पितरः सदा  ३१\nश्राद्धे येभ्यः प्रदास्यंति त्रीन्पिंडान्नामगोत्रतः\nसर्वत्र वर्तमानास्ते पितरः प्रपितामहाः  ३२\nतेषामाप्याययिष्यंति श्राद्धदानेन वै प्रजाः\nएवमाज्ञा कृता पूर्वं ब्रह्मणा परमेष्ठिना  ३३\nतेनैतत्सर्वथा सिद्धं दानमध्ययनं तपः\nते तु ज्ञानप्रदातारः पितरो वो न संशयः  ३४\nइत्येते पितरो देवा देवाश्च पितरः पुनः\nअन्योन्यपितरो ह्येते देवाश्च पितरश्च ह  ३५\nएतद्ब्रह्मवचः श्रुत्वा सूतस्य विदितात्मनः\nपप्रच्छुर्मुनयो भूयः सूतं तस्माद्यदुत्तरम्  ३६\nऋषय ऊचुः\nकियंतो वै मुनिगणाः कस्मिन्काले च ते गणाः\nपूर्वे तु देवप्रवरा देवानां सोमवर्द्धनाः  ३७\nसूत उवाच\nएतद्वोऽहं प्रवक्ष्यामि पितृसर्गमनुत्तमम्\nशंयुः पप्रच्छ यत्पूर्वं पितरं वै बृहस्पतिम्  ३८\nबृहस्पतिमुपासीनं सर्वज्ञानार्थकोविदम्\nपुत्रः शंयुरिमं प्रश्नं पप्रच्छ विनयान्वितः  ३९\nक एते पितरो नाम कियंतः के च नामतः\nसमुद्भूताः कथं चैते पितृत्वं समुपागताः  ४०\nकस्माच्च पितरः पूर्वं यज्ञं पुष्णंति नित्यशः\nक्रियाश्च सर्वा वर्त्तंते श्राद्धपूर्वा महात्मनाम्  ४१\nकस्मै श्राद्धानि देयानि किं च दत्ते महाफलम्\nकेषु चाप्यक्षयं श्राद्धं तीर्थेषु च नदीषु च  ४२\nकेषु वै सर्वमाप्तोति श्राद्धं कृत्वा द्विजोत्तमः\nकश्च कालो भवेच्छ्राद्धे विधिः कश्चानुवर्त्तते  ४३\nएतदिच्छामि भगवन्विस्तरेण यथा तथा\nव्याख्यातमानुपूर्व्येण यत्र चोदाहृतं मया  ४४\nबृहस्पतिरिदं सम्यगेवं पृष्टो महामतिः\nव्याजहारानुपूर्व्येण प्रश्नं प्रश्नविदां वरः  ४५\nबृहस्पतिरुवाच\nकथयिष्यामि ते तात यन्मां त्वं परिपृच्छसि\nविनयेन यथान्यायं गम्भीरं प्रश्नमुत्तमम्  ४६\nद्यौरंरिक्षं पृथिवी नक्षत्राणि दिशस्तथा\nसूर्याचन्द्र मसौ चैव तथाऽहोरात्रमेव च  ४७\nन बभूवुस्तदा तात तमोभूतमभूज्जगत्\nब्रह्मैको दुश्चरं तत्र तताप परमं तपः  ४८\nशंयुस्तमब्रवीद्भूयः पितरं ब्रह्मवित्तमम्\nसर्ववेदव्रतस्नातः सर्वज्ञानविदां वरः\nकीदृशं सर्वभूतेशस्तपस्तेपे प्रजापतिः  ४९\nबृहस्पतिरुवाच\nसर्वेषां तपसां यत्तत्तपो योगमनुत्तमम्\nध्यायंस्तदा स भगवांस्तेन लोकानवासृजत्  ५०\nज्ञानानि भूतभव्यानि लोका वेदाश्च सर्वशः\nयोगामृतास्तदा सृष्टा ब्रह्मणा लोकचक्षुषा  ५१\nलोकाः संतानका नाम यत्र तिष्ठंति भास्वराः\nवैराजा इति विख्याता देवानां दिवि देवताः  ५२\nयोगेन तपसा युक्तः पूर्वमेव तदा प्रभुः\nदेवानसृजत ब्रह्मा योगयुक्तान्सनातनान्  ५३\nआदिदेवा इति ख्याता महासत्त्वा महौजसः\nसर्वकामप्रदाः पूज्या देवादानवमानवैः  ५४\nतेषां सप्त समाख्याता गणास्त्रैलोक्यपूजिताः\nअमूर्त्तयस्त्रयस्तेषां चत्वारस्तु समूर्त्तयः  ५५\nउपरिष्टात्त्रयस्तेषां वर्त्तन्ते भावमूर्त्तयः\nतेषामधस्ताद्वर्त्तंते चत्वारः सूक्ष्ममूर्त्तयः  ५६\nततो देवास्ततो भूमिरेषा लोकपरंपरा\nलोके वर्षंति ते ह्यस्मिंस्तेभ्यः पर्जन्यसंभवः  ५७\nअन्नं भवति वै वृष्ट्या लोकानां संभवस्ततः\nआप्याययंति ते यस्मात्सोमं चान्नं च योगतः  ५८\nऊचुस्तान्वै पितॄंस्तस्माल्लोकानां लोकसत्तमाः\nमनोजवाः स्वधाभक्ष्याः सर्वकामपरिष्कृताः  ५९\nलोभमोहभयोपेता निश्चिन्ताः शोकवर्जिताः\nएते योगं परित्यज्य प्राप्ता लोकान्सुदर्शनान्  ६०\nदिव्याः पुण्या विपाप्मानो महात्मानो भवंत्युत\nततो युगसहस्रांते जायन्ते ब्रह्मवादिनः  ६१\nप्रतिलभ्य पुनर्योगं मोक्षं गच्छंत्यमूर्त्तयः\nव्यक्ताव्यक्तं परित्यज्य महायोगबलेन च  ६२\nनश्यंत्युल्केव गगने क्षणाद्विद्युत्प्रभेव च\nउत्सृज्य देहजालानि महायोगबलेन च  ६३\nनिराख्योपास्यतां यांति सरितं सागरं यथा\nक्रियया गुरुपूजाभिर्यागं कुर्वंति यत्नतः  ६४\nश्राद्धे प्रीतास्ततः सोमं पितरो योगमास्थिताः\nआप्याययंति योगेन त्रैलोक्यं येन जीवति  ६५\nतस्माच्छ्राद्धानि देयानि योगानां यत्नतः सदा\nपितॄणां हि बलं योगो योगात्सोमः प्रवर्त्तते  ६६\nसहस्रशतविप्रान्वै भोजयेद्यावदागतान्\nएकस्तानपि मन्त्रज्ञः सर्वानर्हति तच्छृणु  ६७\nएतानेव च मन्त्रज्ञान्भोजयेद्यः समागतान्\nएकस्तान्स्नातकः प्रीतः सर्वानर्हति तच्छृणु  ६८\nमन्त्रज्ञानां सहस्रेण स्नातकानां शतेन च\nयोगाचार्येण यद्भुक्तं त्रायते महातो भयात्  ६९\nगृहस्थानां सहस्रेण वानप्रस्थशतेन च\nब्रह्मचारिसहस्रेण योग एव विशिष्यते  ७०\nनास्तिको वाऽप्यधर्मो वा संकीर्णस्तस्करोऽपि वा\nनान्यत्र तारणं दानं योगेष्वाह प्रजापतिः  ७१\nपितरस्तस्य तुष्यंति सुवृष्टेनैव कर्षकाः\nपुत्रो वाप्यथ वा पौत्रो ध्यानिनं भोजयिष्यति  ७२\nअलाभे ध्याननिष्ठानां भोजयेद्ब्रह्मचारिणम्\nतदलाभे उदासीनं गृहस्थमपि भोजयेत्  ७३\nयस्तिष्ठेदेकपादेन वायुभक्षः शतं समाः\nध्यानयोगी परस्तस्मादिति ब्रह्मानुशासनम्  ७४\nआद्य एष गणः प्रोक्तः पितॄणाममितौजसाम्\nभावयन्सर्वलोकान्वै स्थित एष गणः सदा  ७५\nअत ऊर्ध्वं प्रवक्ष्यामि सर्वानपि गणान्पुनः\nसंततिं संस्थितिं चैव भावनां च यथाक्रमम्  ७६\nइति श्रीब्रह्मांडे महापुराणे वायुप्रोक्ते मध्यभागे तृतीय उपोद्घातपादे पितृकल्पो नाम नवमोऽध्यायः  ९"
  }
]
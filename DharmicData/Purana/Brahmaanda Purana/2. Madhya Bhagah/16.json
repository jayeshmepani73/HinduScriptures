[
  {
    "text": "बृहस्पतिरुवाच\nअतः परं प्रवक्ष्यामि दानानि च फलानि च ।\nतारणं सर्वभूतानां स्वर्गमार्गसुखावहम् ॥ २,१६.१ ॥"
  },
  {
    "text": "लोके श्रेष्ठतं सर्वमात्मनश्चैव यत्प्रियम् ।\nसर्वं पितॄणां दातव्यं तेषामेवाज्ञयार्थिना ॥ २,१६.२ ॥"
  },
  {
    "text": "जांबूनदमयं दिव्यं विमानं सूर्यसन्निभम् ।\nदिव्याप्सरोभिः संपूर्णमन्नदो लभतेऽक्षयम् ॥ २,१६.३ ॥"
  },
  {
    "text": "सव्यञ्जनं तु यो दद्यादहतं श्राद्धकर्मणि ।\nआयुः प्राकाश्यमैश्वर्यं रूपं च लभते शुभम् ॥ २,१६.४ ॥"
  },
  {
    "text": "यज्ञोपवीतं यो दद्याच्छ्राद्धकाले तु यज्ञवित् ।\nपावनं सर्व विप्राणां ब्रह्मदानस्य तत्फलम् ॥ २,१६.५ ॥"
  },
  {
    "text": "प्लुतं विप्रेषु यो दद्याच्छ्राद्धकाले कमडलुम् ।\nमधुक्षीराज्यदधिभिर्दातारमुपतिष्ठते ॥ २,१६.६ ॥"
  },
  {
    "text": "चक्राविद्धं च यो दद्याच्छ्राद्धकाले कमण्डलुम् ।\nधेनुं सलभते दिव्यां पयोदां सुखदो हिनीम् ॥ २,१६.७ ॥"
  },
  {
    "text": "तूलपूर्णे च यो दद्यात्पादुके श्राद्धकर्मणि ।\nशोभनं लभते यानं पादयोः सुखमेधते ॥ २,१६.८ ॥"
  },
  {
    "text": "व्यचनं तालवृन्तं च दत्त्वा विप्राय सत्कृतम् ।\nप्राप्नुयात्सर्वपुष्पाणि सुगन्धीनि मृदूनि च ॥ २,१६.९ ॥"
  },
  {
    "text": "श्राद्धे ह्युपानहौ दत्त्वा ब्राह्मणेभ्यः सदा बुधः ।\nदिव्यं स लभते यानं वाजियुक्तं नवं तथा ॥ २,१६.१० ॥"
  },
  {
    "text": "श्राद्धे छत्रं तु यो दद्यात्पुष्पमालान्वितं तथा ।\nप्रासादो ह्युत्तमो भूत्वा गच्छन्तमनुगच्छति ॥ २,१६.११ ॥"
  },
  {
    "text": "शरणं रत्नसंपूर्णं सशय्याभोजनं बुधः ।\nश्राद्धे दत्त्वा यतिभ्यस्तु नाकपृष्ठे महीयते ॥ २,१६.१२ ॥"
  },
  {
    "text": "सुक्तावैदूर्यवासांसि रत्नानि विविधानि च ।\nवाहनानि च दिव्यानि प्रयुतान्यर्बुदानि च ॥ २,१६.१३ ॥"
  },
  {
    "text": "सुमहद्व्योमगं पुण्यं सर्वकामसमन्वितम् ।\nचन्द्रसूर्यनिभं दिव्यं विमानं लभतेऽक्षयम् ॥ २,१६.१४ ॥"
  },
  {
    "text": "अप्सरोभिः परिवृतं कामगं सुमनोजवम् ।\nवसेत्स तु विमानाग्रे स्तूयमानः समन्ततः ॥ २,१६.१५ ॥"
  },
  {
    "text": "दिव्यैःपुष्पैश्चितश्चाहुर्दानानां परमं बुधाः ।\nसुश्लक्ष्मानि सुवर्णानि श्राद्धे पात्राणि दापयेत् ॥ २,१६.१६ ॥"
  },
  {
    "text": "रसास्तमुपतिष्ठन्ति भक्ष्यं सौभाग्यमेव च ।\nतिलानिक्षूंस्तथा श्राद्धे द्विजेभ्यः संप्रयच्छति ॥ २,१६.१७ ॥"
  },
  {
    "text": "मित्राणि लभते लोके स्त्रीषु सौभाग्यमेव च ।\nयः पात्रं तैजसं दद्यान्मनोज्ञ श्राद्धभोजनैः ॥ २,१६.१८ ॥"
  },
  {
    "text": "पात्रं भवति कामाना रूपस्य च धनस्य च ।\nराजतं काञ्चनं वापि यो दद्याच्छ्राद्धकर्मणि ॥ २,१६.१९ ॥"
  },
  {
    "text": "दानात्तु लभते कामान्प्राकाश्यं धनमेव च ।\nधेनुं श्राद्धे तु यो दद्याद्गृष्टिं कुम्भापदोहनीम् ॥ २,१६.२० ॥"
  },
  {
    "text": "गावस्तमुपतिष्ठन्ति नरं पुष्टिस्तथैव च ।\nदद्याद्यः शिशिरे चाग्निं बहुकाष्ठं प्रयत्नतः ॥ २,१६.२१ ॥"
  },
  {
    "text": "कायाग्निदीप्तिं प्राकाश्यं सौभाग्यं तभते नरः ।\nइन्धनानि तु यो दद्या द्द्विजेभ्यः शिशिरागमे ॥ २,१६.२२ ॥"
  },
  {
    "text": "नित्यं जयति संग्रामे श्रिया जुष्टस्तु जायते ।\nसुरभीणि च माल्यानि गन्धवन्ति तथैव च ॥ २,१६.२३ ॥"
  },
  {
    "text": "पूजयित्वा तु पात्रेभ्यः श्राद्धे सत्कृत्य दापयेत् ।\nगन्धमाल्यं महात्मानं सुखानि विविधानि च ॥ २,१६.२४ ॥"
  },
  {
    "text": "दातारमुपतिष्ठन्ति युवत्यश्च पतिव्रताः ।\nशयनासनयानानि भूमयो वाहनानि च ॥ २,१६.२५ ॥"
  },
  {
    "text": "श्राद्धेष्वेतानि यो दद्यादश्वमेधफलं लभेत् ।\nश्राद्धकाले गुणवति विप्रे वै समुपस्थिते ॥ २,१६.२६ ॥"
  },
  {
    "text": "इष्टद्रव्यं च यो दद्यात्स्मृतिं मेधां च विन्दति ।\nसर्पिःपूर्णानि पात्राणि श्राद्धे सत्कृत्य दापयेत् ॥ २,१६.२७ ॥"
  },
  {
    "text": "कुम्भोपदोहगृष्टीनां बह्वीनां फलमश्नुते ।\nश्राद्धे यथेप्सितं दत्त्वा पुण्डरीकफलं लभेत् ॥ २,१६.२८ ॥"
  },
  {
    "text": "वनं पुष्पफलोपेतं दत्त्वा गोसवमश्नुते ।\nकूपारामतडागानि क्षेत्रगोष्ठगृहाणि च ॥ २,१६.२९ ॥"
  },
  {
    "text": "दत्त्वा मोदन्ति ते स्वर्गे नित्यमाचन्द्रतारकम् ।\nस्वास्तीर्णं शयनं दत्त्वा श्राद्धेरत्नविभूषितम् ॥ २,१६.३० ॥"
  },
  {
    "text": "पितरस्तस्य तुष्यन्ति स्वर्गलोकं समशनुते ।\nअस्मिंल्लोके च संपन्नं स्यन्दनं च सुवाहनैः ॥ २,१६.३१ ॥"
  },
  {
    "text": "अष्टाभिः पूज्यते चात्र धनधान्यैश्च वर्द्धते ।\nपर्णकौशेयपट्टोर्णे तथा प्रावारकंबलौ ॥ २,१६.३२ ॥"
  },
  {
    "text": "अजिनं काञ्चनं पट्टं प्रवेणीं मृगलोमकम् ।\nदद्यादेतानि विप्राणां भोजयित्वा यथाविधि ॥ २,१६.३३ ॥"
  },
  {
    "text": "प्राप्नोति श्रद्धधानस्तु वाजपेयफलं नरः ।\nबहुभार्याः सुरूपाश्च पुत्रा भृत्याश्च किङ्कराः ॥ २,१६.३४ ॥"
  },
  {
    "text": "वशे तिष्ठन्ति भूतानि लोके चास्मिन्निरामयम् ।\nकौशेयं क्षौमकार्पासं दुकूलं गहनं तथा ॥ २,१६.३५ ॥"
  },
  {
    "text": "श्राद्धे चैतानि यो दद्यात्कामानाप्नोत्यनुत्तमान् ।\nअलक्ष्मीं नाशयन्त्येते तमः सूर्योदयो यथा ॥ २,१६.३६ ॥"
  },
  {
    "text": "भ्राजते य विमानाग्रे नक्षत्रेष्विव चन्द्रमाः ।\nवासो हि सर्वदैवत्ये सर्वदेवैरभिष्टुतम् ॥ २,१६.३७ ॥"
  },
  {
    "text": "वस्त्राभावे क्रिया नास्ति य५ आनतपांसि च ।\nतस्माद्वस्त्राणि देयानि श्राद्धकाले तु नित्यशः ॥ २,१६.३८ ॥"
  },
  {
    "text": "तानि सर्वाण्यवाप्नोति श्राद्धे दत्त्वा तु मानवः ।\nनित्यश्राद्धे तु यो दद्यात्प्रयतस्तत्परायणः ॥ २,१६.३९ ॥"
  },
  {
    "text": "सर्वकामानवाप्नोति राज्यं स्वगे तथव च ।\nसर्वकामसमृद्धस्य यज्ञस्य फलमश्नुते ॥ २,१६.४० ॥"
  },
  {
    "text": "भक्ष्यजातं तु सुकृतं स्वस्तिकाद्यं सशर्करम् ।\nकृसर मधुसर्पिश्च पयः पायसमेव च ॥ २,१६.४१ ॥"
  },
  {
    "text": "स्निग्धप्रायाश्च यो दद्यादग्निष्टोमफलं लभेत् ।\nदधिगव्यमसंसृष्टं भक्ष्यान्नानाविधांस्तथा ॥ २,१६.४२ ॥"
  },
  {
    "text": "दत्त्वा न शोचते श्राद्धे वर्षासु च मघासु च ।\nघृतेन भोजयेद्विप्रान्घृतं भूमौ समुत्सृजोत् ॥ २,१६.४३ ॥"
  },
  {
    "text": "छायायां हस्तिनश्चैव दत्त्वा श्राद्धेन शोचते ।\nओदनं पायसं सर्पिर्मधुमूलफलानि च ॥ २,१६.४४ ॥"
  },
  {
    "text": "भक्ष्यांश्च विविधान्दत्त्वा परत्रेह च मोदते ।\nशर्कराक्षीरसंयुक्ताः पृथुका नित्यमक्षयाः ॥ २,१६.४५ ॥"
  },
  {
    "text": "स्यात्तु संवत्सरं प्रीतिः शाकैर्मांसरसेन च ।\nसक्तुलाजास्तथापूपाः कुल्माषा व्यञ्जनैः सह ॥ २,१६.४६ ॥"
  },
  {
    "text": "सर्पिःस्निग्धानि सर्वाणि दध्ना संस्कृत्य भोजयेत् ।\nश्राद्धेष्वेतानि यो दद्यात्पद्मं स लभते निधिम् ॥ २,१६.४७ ॥"
  },
  {
    "text": "नवसस्यानियो दद्याच्छ्राद्धे सत्कृत्य यत्नतः ।\nसर्वभोगानवाप्नोति पूज्यते च दिवं गतः ॥ २,१६.४८ ॥"
  },
  {
    "text": "भक्ष्यभोज्यानि पेयानि चोष्यलेङ्यवराणि च ।\nभोजनाग्रासनं दत्त्वा अतिथिभ्यः कृताञ्जलिः ॥ २,१६.४९ ॥"
  },
  {
    "text": "सर्वयज्ञक्रतूनां हि फलं प्राप्नोत्यनुत्तमम् ।\nक्षिप्रमत्युष्णमक्लिष्टं दद्यादन्नं बुभुक्षते ॥ २,१६.५० ॥"
  },
  {
    "text": "सव्यञ्जनं तथा स्निग्धं भक्त्या सत्कृत्य यत्नतः ।\nतरुणादित्यसंकाशं विमानं हंसवाहनम् ॥ २,१६.५१ ॥"
  },
  {
    "text": "अन्नदो लभते नित्यं कन्याकोटीस्तथैव च ।\nअन्नदानात्परं दानं नान्यत्किञ्चित्तु विद्यते ॥ २,१६.५२ ॥"
  },
  {
    "text": "अन्नाद्भूतानि जायन्ते जीवन्ति प्रभवन्ति च ।\nजीवदानात्परं दानं नान्यत्किञ्चन विद्यते ॥ २,१६.५३ ॥"
  },
  {
    "text": "अन्नाल्लोकाः प्रतिष्ठन्ति लोकदानस्य तत्फलम् ।\nअन्नं प्रजापतिः साक्षात्ते न सर्वमिदं ततम् ॥ २,१६.५४ ॥"
  },
  {
    "text": "तस्मादन्नसमं दानं न भूतं न भविष्यति ।\nयानि रत्नानि मेदिन्यां वाहनानि स्त्रियस्तथा ॥ २,१६.५५ ॥"
  },
  {
    "text": "क्षिप्रं प्राप्नोति तत्सर्वं पितृभक्तस्तु यो नरः ।\nप्रतिश्रयं च यो दद्यादतिथिब्यः कृताञ्जलिः ॥ २,१६.५६ ॥"
  },
  {
    "text": "देवास्तं संप्रतीच्छन्ति दिव्यातिथ्यैः सहस्रशः ।\nसर्वाण्येतानि यो दद्यात्पृथिव्यामेकराड्भवेत् ॥ २,१६.५७ ॥"
  },
  {
    "text": "त्रिभिर्द्वाभ्यामथैकेन दानेन तु सुखी भदेत् ।\nदानानि परमो धर्मः सद्भिः सत्कृत्य पूजितः ॥ २,१६.५८ ॥"
  },
  {
    "text": "त्रैलोक्यस्या धिपत्यं हि दानेनैव ध्रुवं स्थितम् ।\nअराजा लभते राज्यमधनश्चोत्तमं धनम् ।\nक्षीणायुर्लभते चायुः पितृभक्तः सदा नरः ॥ २,१६.५९ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे\nश्राद्धकल्पे दानप्रशंसा नाम षोडशोऽध्यायः ॥ १६॥"
  }
]
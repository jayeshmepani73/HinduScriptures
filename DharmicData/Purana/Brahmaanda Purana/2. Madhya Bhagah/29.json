[
  {
    "text": "वसिष्ठ उवाच\nजमदग्निस्ततो भूयस्तमुवाच रुषान्वितः ।\nब्रह्मस्वं नापहर्त्तव्यं पुरुषेण विजानता ॥ २,२९.१ ॥"
  },
  {
    "text": "प्रसह्य गां मे हरतो पापमाप्स्यसि दुर्मते ।\nआयुर्जाने परिक्षीणं न चेदेतत्करिष्यति ॥ २,२९.२ ॥"
  },
  {
    "text": "बलादिच्छसि यन्नेतुं तन्न शक्यं कथञ्चन ।\nस्वयं वा यदि सायुच्येद्विनशिष्यति पार्थिवः ॥ २,२९.३ ॥"
  },
  {
    "text": "दानं विनापहरणं ब्राह्मणानां तपस्विनाम् ।\nशतायुषोर्ऽजुनादन्यः को न्विच्छति जिजीविषुः ॥ २,२९.४ ॥"
  },
  {
    "text": "इत्युक्तस्तेन संक्रुद्धः स मन्त्रीकालचोदितः ।\nबद्ध्वा तां गां दृढैः पाशैर्विचकर्ष बलान्वितः ॥ २,२९.५ ॥"
  },
  {
    "text": "जमदग्निरथ क्रोधाद्भाविकर्मप्रचोदितः ।\nरुरोध तं यथाशक्ति विकर्षन्तं पायस्विनीम् ॥ २,२९.६ ॥"
  },
  {
    "text": "जीवन्न प्रतिमोक्ष्यामि गामेनामित्यमर्षितः ।\nजग्राह सुदृढं कण्ठे वाहुभ्यां तां महामुनिः ॥ २,२९.७ ॥"
  },
  {
    "text": "ततः क्रोधपरीतात्मा चन्द्रगुप्तोऽतिनिर्घृणः ।\nउत्सारयध्वमित्येनमादिदेश स्वसैनिकान् ॥ २,२९.८ ॥"
  },
  {
    "text": "अप्रधृष्यतमं लोके तमृषिं राजकिङ्कराः ।\nभर्त्राज्ञया प्रसह्यैनं परिवव्रुः समन्ततः ॥ २,२९.९ ॥"
  },
  {
    "text": "दण्डैः कशाभिर्लकुडैर्विनिघ्नन्तश्च मुष्टिभिः ।\nते समुत्सारयन् धेनोः सुदूरतरमन्तिकात् ॥ २,२९.१० ॥"
  },
  {
    "text": "स तथा हन्यमोनोऽपि व्यथितःक्षमयान्वितः ।\nन चुक्रोधाक्रोधनत्वं सतो हि परमं धनम् ॥ २,२९.११ ॥"
  },
  {
    "text": "स च शक्तः स्वतपसा संहर्त्तुमपि रक्षितुम् ।\nजगत्सर्वं क्षयं तस्य चिन्तयन्न प्रचुक्रुधे ॥ २,२९.१२ ॥"
  },
  {
    "text": "सपूर्वं क्रोधनोऽत्यर्थं मातुरर्थे प्रसादितः ।\nरामेणाभूत्ततो नित्यं शान्त एव महातपाः ॥ २,२९.१३ ॥"
  },
  {
    "text": "स हन्यमानः सुभृशं चूर्णिताङ्गास्थिवन्धनः ।\nनिपपात महातेजा धरण्यां गतचेतनः ॥ २,२९.१४ ॥"
  },
  {
    "text": "तस्मिन्मुनौ निपतिते स दुरात्मा विशङ्कितः ।\nकिङ्करानादिशच्छीघ्रं धेनोरानयने बलात् ॥ २,२९.१५ ॥"
  },
  {
    "text": "ततः सवत्सां ता धेनुं बद्ध्वा पाशैर्दृढैर्नृपः ।\nकशाभिरभिहन्यन्त चकृषुश्च निनीषया ॥ २,२९.१६ ॥"
  },
  {
    "text": "आकृष्यमाणा बहुभिः कशाभिर्लगुडैरपि ।\nहन्यमाना भृशं तैश्च चुक्रुधे च पयस्विनी ॥ २,२९.१७ ॥"
  },
  {
    "text": "व्यथितातिकशापातैः क्रोधेन महातान्विता ।\nआकृष्य पाशान् सुदृढान् कृत्वात्मानममोचयत् ॥ २,२९.१८ ॥"
  },
  {
    "text": "विमुक्तपाशवन्धासा सर्वतोऽभिवृता बलैः ।\nहुंहारवं प्रकुर्वाणा सर्वतोऽह्यपतद्रुषा ॥ २,२९.१९ ॥"
  },
  {
    "text": "विषाणखुरपुच्छाग्रैरभिहत्य समन्ततः ।\nराजमन्त्रिबलं सर्वं व्यद्रावयदमर्षिता ॥ २,२९.२० ॥"
  },
  {
    "text": "विद्राव्य किङ्करान्सर्वांस्तरसैव पयस्विनी ।\nपश्यतां सर्वभूतानां गगनं प्रत्यपद्यत ॥ २,२९.२१ ॥"
  },
  {
    "text": "ततस्ते भग्नसंकल्पाः संभग्नक्षतविग्रहाः ।\nप्रसह्य बद्ध्वा तद्वत्सं जग्मुरेवातिनिर्घृणाः ॥ २,२९.२२ ॥"
  },
  {
    "text": "पयस्विनीं विना वत्सं गृहीत्वा किङ्करैः सह ।\nस पापस्तरसा राज्ञः सन्निधिं समुपागमत् ॥ २,२९.२३ ॥"
  },
  {
    "text": "गत्वा समीपं नृपतेः प्रणम्यास्मै प्रशंसकृत् ।\nतद्व्रत्तान्तमशेषेण व्याचचक्षे ससाध्वसः ॥ २,२९.२४ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय\nउपोद्धातपादेर्ऽजुनोपाख्याने एकोनत्रिंशत्तमोऽध्यायः ॥ २९॥"
  }
]
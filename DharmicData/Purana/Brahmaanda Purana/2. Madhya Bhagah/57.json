[
  {
    "text": "जैमिनिरुवाच\nततः शुष्कसुमित्राद्या मुनयः शंसितव्रताः ।\nययुर्दिदृक्षवो रामं महेन्द्रमचलं प्रति ॥ २,५७.१ ॥"
  },
  {
    "text": "अतीत्य सुबहून्देशान्वनानि सरितस्तथा ।\nआसेदुरचलश्रेष्ठं क्रमेण मुनिपुङ्गवाः ॥ २,५७.२ ॥"
  },
  {
    "text": "तमारुह्य शनैस्तस्यख्यातमाश्रममण्डलम् ।\nप्रशान्तक्रूरसत्त्वाढ्यं शुभं मध्ये तपोवनम् ॥ २,५७.३ ॥"
  },
  {
    "text": "सर्वर्त्तुफलपुष्पाढ्यतरुखण्डमनोहरम् ।\nस्निग्धच्छायमनौपम्यं स्वामोदिसुखमारुतम् ॥ २,५७.४ ॥"
  },
  {
    "text": "तं तदाश्रममासाद्य ब्रह्मघोषेण नादितम् ।\nविविशुर्त्दृष्टमनसो यथावृद्धपुरस्सरम् ॥ २,५७.५ ॥"
  },
  {
    "text": "ब्रह्मासने सुखासीनं मृदुकृष्णाजिनोत्तरे ।\nशिष्यैः परिवृतं शान्तं ददृशुस्ते तपोधनाः ॥ २,५७.६ ॥"
  },
  {
    "text": "कालाग्निमिव लोकांस्त्रीन्दग्ध्वा पूर्वं निजेच्छया ।\nतद्दोषशान्त्यै तपसि प्रवृत्तमिव्देहिनम् ॥ २,५७.७ ॥"
  },
  {
    "text": "ते समेत्य भृगुश्रेष्ठं विनयाचारशालिनः ।\nववन्दिरे महामौनं भक्तिप्रणतकन्धराः ॥ २,५७.८ ॥"
  },
  {
    "text": "ततस्तानागतान्दृष्ट्वा मुनीन्भृगुकुलोद्वहः ।\nअर्घपाद्यादिभिः सम्यक्पूजयामास सादरम् ॥ २,५७.९ ॥"
  },
  {
    "text": "तानासीनान्कृतातिथ्यानृषीन्देशान्तरागतान् ।\nउवाच भृगुशार्दूलः स्मितपूर्वमिदं वचः ॥ २,५७.१० ॥"
  },
  {
    "text": "स्वागतं वो महाभागा यूयं सर्वे समागताः ।\nकरणीयं किमस्माभिर्वदध्वमविचारितम् ॥ २,५७.११ ॥"
  },
  {
    "text": "ततस्ते मुनयो रामं प्रणम्येदमथाब्रुवन् ।\nअवेह्यस्मान्मुनिश्रेष्ठ गोकर्णनिलयान्मुनीन् ॥ २,५७.१२ ॥"
  },
  {
    "text": "खनद्भिः सागरैर्भूमिं कस्मिंश्चित्कारणान्तरे ।\nसतीर्थं तन्महाक्षेत्रं पतितं सागरांभसि ॥ २,५७.१३ ॥"
  },
  {
    "text": "उत्सारितार्मवजलं क्षेत्रं तत्सर्वपावनम् ।\nउपलब्धुमभीप्सामो भवतस्तु न संशयः ॥ २,५७.१४ ॥"
  },
  {
    "text": "विष्णोरंशेन संजातो भवान्भृगुकुले किल ।\nतस्मात्कर्तुमशक्यं ते त्रैलोक्येऽपि न किञ्चन ॥ २,५७.१५ ॥"
  },
  {
    "text": "वाञ्छितार्थप्रदो लोके त्वमेवेत्यनुशुश्रुम ।\nवयं त्वामागताः सर्वे रामैतदभियाचितुम् ॥ २,५७.१६ ॥"
  },
  {
    "text": "स त्वमात्मप्रभावेण क्षेत्रप्रवरमद्य तत् ।\nदातुमर्हसि विप्रेन्द्र समुत्सार्यार्मवोदकम् ॥ २,५७.१७ ॥"
  },
  {
    "text": "राम उवाच\nएतत्सर्वमशेषण विदितं मे तपोधनाः ।\nकरणीयं च वः कृत्यं मया नात्र विचारणा ॥ २,५७.१८ ॥"
  },
  {
    "text": "किं तु युष्मदभिप्रेतं कर्म लोके सुदारुणम् ।\nशस्त्रसंग्रहणाच्छक्यं मयापि न तदन्यथा ॥ २,५७.१९ ॥"
  },
  {
    "text": "दत्तसर्वाभयोऽहं वै न्यस्तशस्त्रः शमान्वितः ।\nतपः समास्थितश्चर्तु प्रागेव पितृ शासनात् ॥ २,५७.२० ॥"
  },
  {
    "text": "न जातु शस्त्रग्रहणं करिष्यामीत्यहं पुरा ।\nप्रतिश्रुत्य सतां मध्ये तपः कर्त्तुमिहानघाः ॥ २,५७.२१ ॥"
  },
  {
    "text": "शस्त्रग्रहणसाध्यत्वाद्युष्मदीप्सितवस्तुनः ।\nकिङ्कर्त्तव्यं मयात्रेति मम डोलायते मनः ॥ २,५७.२२ ॥"
  },
  {
    "text": "शुष्क उपाच ।\nसतां संरक्षणार्थाय शस्त्रसंग्रहणं तु यत् ।\nतन्नच्यावयते सत्यद्यथोक्तं ब्रह्मणा पुरा ॥ २,५७.२३ ॥"
  },
  {
    "text": "तस्मादस्मद्धितार्थाय भवता ग्राह्यमायुधम् ।\nधर्म एव महांस्तेन चरितस्ते भविष्यति ॥ २,५७.२४ ॥"
  },
  {
    "text": "जैमिनिरुवाच\nएवं संप्रार्थ्यमानस्तु मुनिभिर्भृगुपुङ्गवः ।\nतमनुद्रुत्य मेधावी धर्ममुद्दिश्य केवलम् ॥ २,५७.२५ ॥"
  },
  {
    "text": "स तैः सह मुनिश्रेष्ठो दिशं दक्षिणपश्चिमाम् ।\nसमुद्दिश्य चचौ राजन्द्रष्टुकामः सरित्पतिम् ॥ २,५७.२६ ॥"
  },
  {
    "text": "स सह्यमचलश्रेष्ठमवतीर्य भृगूद्वहः ।\nतत्परं सरितां पत्युस्तीरं प्राप महामनाः ॥ २,५७.२७ ॥"
  },
  {
    "text": "स ददर्श महाभागः परितो मारुताकुलम् ।\nआकरं सर्वरत्नानां पूर्यमाणमनारतम् ॥ २,५७.२८ ॥"
  },
  {
    "text": "अपरिज्ञेयगांभीर्यं महातामिव मानसम् ।\nदुष्पारपारं सर्वस्य विविधग्रहसंहतिम् ॥ २,५७.२९ ॥"
  },
  {
    "text": "अप्रधृष्य तमं लोके धातारमिव केवलम् ।\nआत्मानमिव चात्मत्वे न्यक्कृताखिलमुद्धतम् ॥ २,५७.३० ॥"
  },
  {
    "text": "आश्रयं सर्वसत्त्वानामापगानां च पार्थिवः ।\nअत्यर्थचपलोत्तुगतरङ्गशतमालिनम् ॥ २,५७.३१ ॥"
  },
  {
    "text": "उपान्तोपलसंघातकुहरान्तरसंश्रयात् ।\nविशीर्यमाणलहरीशतफेनौघसोभितम् ॥ २,५७.३२ ॥"
  },
  {
    "text": "गंभीरघोषं जलधिं पश्यन्मुनिगणैः सह ।\nसंसेव्यमानस्तरलैर्लहरीकणशीतलैः ॥ २,५७.३३ ॥"
  },
  {
    "text": "मुहूर्त्तमिव राजेन्द्र तीरेनदनदीपतेः ।\nविशश्रमे महाबाहुर्द्रष्टुकामः प्रचेतसम् ॥ २,५७.३४ ॥"
  },
  {
    "text": "ततो रामः समुत्थाय दक्षिणाभिमुखः स्थितः ।\nमेघगंभिरया वाचा वरुणं वाक्यमब्रवीत् ॥ २,५७.३५ ॥"
  },
  {
    "text": "अहं मुनिगणैः सार्द्धमागतस्त्वद्दिदृक्षया ।\nतस्मात्स्वरूपधृङ्मह्यं प्रचेतो देहि दर्शनम् ॥ २,५७.३६ ॥"
  },
  {
    "text": "इति श्रुत्वापि तद्वाक्यं वरुणो यादसां पतिः ।\nन चचाल निजस्थानान्नृप धीरतरस्त्वयम् ॥ २,५७.३७ ॥"
  },
  {
    "text": "पुनः पुनश्च रामेण समाहूतोऽपि तोयराट् ।\nन ददौ दर्शनं तस्मै प्रतिवाच्यं च नाभ्यधात् ॥ २,५७.३८ ॥"
  },
  {
    "text": "अलङ्घनीयं तद्वाक्यं वरुणेनावधीरितम् ।\nअत्यन्तमिति कार्यार्थी विदुषा समुपेक्षितम् ॥ २,५७.३९ ॥"
  },
  {
    "text": "ततः प्रचेतसा वाक्यं मन्यमानोऽवधीरितम् ।\nचुकोप तमभिप्रेक्ष्य रामः शस्त्रभृतां वरः ॥ २,५७.४० ॥"
  },
  {
    "text": "संक्षुब्धसागराकारः स तदा स्वबलाश्रयात् ।\nनिस्तोयमर्णवं कर्तुमियेष रुषितो भृशम् ॥ २,५७.४१ ॥"
  },
  {
    "text": "ततो जलमुपस्पृश्य समीपे विजयं धनुः ।\nततः प्रणम्य मनसा शर्वं रामो महाद्धनुः ॥ २,५७.४२ ॥"
  },
  {
    "text": "गृहीत्वारोपयामास क्रोधसंरक्तलोचनः ।\nअभिमृश्य धनुःश्रेष्ठं सगुणं भृगुसत्तमः ॥ २,५७.४३ ॥"
  },
  {
    "text": "पश्यतां सर्वभूतानां ज्याघोषमकरोत्तदा ।\nज्याघोषः शुश्रुवे तस्य दिविस्पृगतिनिष्ठुरः ॥ २,५७.४४ ॥"
  },
  {
    "text": "चचाल निखिलायेन सप्तद्वीपार्मवा मही ।\nततः सरभसं रामश्चापे कालानलोपमम् ॥ २,५७.४५ ॥"
  },
  {
    "text": "सुवर्मपुङ्खं विशिखं संदधे शरसत्तमम् ।\nतस्मिन्नस्त्रं महाघोरं भार्गवं वह्निदैवतम् ॥ २,५७.४६ ॥"
  },
  {
    "text": "युयोज भृगुशार्दूलः समन्त्राभ्यासमोक्षणम् ।\nततश्चचाल वसुधा सशैलवनकानना ॥ २,५७.४७ ॥"
  },
  {
    "text": "प्रक्षोभं परमं जग्मुर्देवासुरमहोरगाः ।\nसंधितास्त्रं भृगुश्रेष्ठं क्रोधसंरक्तलोचनम् ॥ २,५७.४८ ॥"
  },
  {
    "text": "दृष्ट्वा संभ्रान्तमनसो बभूवुः सचराचराः ।\nसदिग्दाहभ्रपटलैरभवन्संवृता दिशः ॥ २,५७.४९ ॥"
  },
  {
    "text": "ववुश्च परुषा वाता रजोव्याप्ता महारवाः ।\nमन्दरश्मिरशीतांशुरभूतसंरक्तमण्डलः ॥ २,५७.५० ॥"
  },
  {
    "text": "सोल्कापाताशनिर्वृष्टिर्बभूव रुधिरोदका ।\nकिमेतदिति संभ्रान्ता धूमोद्गारातिभीषणम् ॥ २,५७.५१ ॥"
  },
  {
    "text": "अधिरोपितदिव्यास्त्रं प्रचकर्ष महाशरम् ।\nधनुर्विकर्षमाणं तं स्फुरज्ज्वालाग्रसायकम् ॥ २,५७.५२ ॥"
  },
  {
    "text": "ददृशुर्मुनयो रामं कल्पान्तानलसन्निभम् ।\nआकर्णाकृष्टकोदण्डमण्डलाभ्यं तरस्थितम् ॥ २,५७.५३ ॥"
  },
  {
    "text": "तस्य प्रतिभयाकारं दुष्प्रापमभवद्वपुः ।\nविकृष्टधनुषस्तस्य रूपमुग्रं रवेरिव ॥ २,५७.५४ ॥"
  },
  {
    "text": "कल्पान्तेऽभ्युदितस्येव मण्डलं परिवेषितम् ।\nकल्पान्ताग्नसमज्वालाभीषणं स्फुरतो वपुः ॥ २,५७.५५ ॥"
  },
  {
    "text": "तस्यालक्ष्यत चक्रम्य हरेरिव च मण्डलम् ।\nस्फुरत्क्रोधानलज्वालापरीतस्यातिरौद्रताम् ॥ २,५७.५६ ॥"
  },
  {
    "text": "अवाप विष्णोः स तदा नरसिंहाकृतेरिव ।\nवपुर्विकृष्टचापस्य भृकुटीकुटिलाननम् ॥ २,५७.५७ ॥"
  },
  {
    "text": "रामस्याभूद्भवस्येव दिधक्षोस्त्रिपुरं पुरा ।\nजाज्वल्यमानवपुषं तं दृष्ट्वा सहसा भयात् ॥ २,५७.५८ ॥"
  },
  {
    "text": "प्रसीद जय रामेति तुष्टुवुर्मुनयोऽखिलाः ।\nततोऽस्त्राग्निस्फुरद्धूमपटलैः शकलीकृतम् ॥ २,५७.५९ ॥"
  },
  {
    "text": "बभूव च्छन्नमंभोधेरन्तः पुरमशैषतः ।\nज्वलदस्त्रानलज्वालाप रितापपराहतः ॥ २,५७.६० ॥"
  },
  {
    "text": "अत्यरिच्यत संभ्रान्तसलिलौघ उदन्वतः ।\nतिमिङ्गिलतिमिग्राहनक्रमत्स्याहिकच्छपाः ॥ २,५७.६१ ॥"
  },
  {
    "text": "प्रजग्मुः परमामार्त्तिं प्राणिनः सलिलेशयाः ।\nउत्पतन्निपतत्ताम्यन्नानासत्त्वोद्धतोर्मिभिः ॥ २,५७.६२ ॥"
  },
  {
    "text": "प्रक्षोभं भृशमंभोधिः सहसा समुपागमत् ।\nत्रासरासं च विपुलमंभसा प्लवता सह ॥ २,५७.६३ ॥"
  },
  {
    "text": "उद्वेलतामितस्तप्ताः सलिलान्तरचारिणः ।\nततस्तस्माच्छराज्ज्वालाः फूत्कृताशेष भीषणाः ॥ २,५७.६४ ॥"
  },
  {
    "text": "निरूपितमिव व्यक्तं निश्चेरुः सर्वतो दिशम् ।\nततः प्रचण्डपवनैः सर्वतः परिवर्त्तितम् ॥ २,५७.६५ ॥"
  },
  {
    "text": "अग्निज्वालामयं रक्तवितानाभमलक्ष्यत ।\nप्रलयाब्धेरिवात्यर्थमस्त्राग्निव्याकुलांभसः ॥ २,५७.६६ ॥"
  },
  {
    "text": "समुद्रिक्ततया तस्य तरङ्गास्तीरमभ्ययुः ।\nअस्त्राग्निविद्धाकुलितजलघोषेण भूयसा ॥ २,५७.६७ ॥"
  },
  {
    "text": "ककुभो बधिरीकुवन्नलक्ष्यत पयोनिधिः ।\nपरितोऽस्त्रानलज्वालापरिवीतजलाविलः ॥ २,५७.६८ ॥"
  },
  {
    "text": "जगाम परमामार्त्तिं सह्यः सद्यस्तदाश्रयः ।\nआकर्णाकृष्टकोदण्डं दृष्ट्वा रामं पयोनिधिः ॥ २,५७.६९ ॥"
  },
  {
    "text": "विषादमगमत्तीव्रं यमं दृष्ट्वेव पातकी ।\nभयकंपितसर्वाङ्गस्ततो नदनदीपतिः ॥ २,५७.७० ॥"
  },
  {
    "text": "विहाय सहजं धैर्यं भीरुत्वं समुपागमत् ।\nततः स्वरूपमास्थाय सर्वाभरणभूषितः ॥ २,५७.७१ ॥"
  },
  {
    "text": "उत्तीर्यमाणः स्वजलं वरुणः प्रत्यदृश्यत ।\nकृताञ्जलिः सार्वहस्तः प्रचेता भार्गवान्तिकम् ॥ २,५७.७२ ॥"
  },
  {
    "text": "त्वरयाभ्यायायौ शीघ्रसायकाद्भीतभीतवत् ।\nअभ्येत्याकृष्टधनुषः स तस्य चरणाब्जयोः ॥ २,५७.७३ ॥"
  },
  {
    "text": "अब्रवीच्च भृशं भीतः संभ्रमाकुलिताक्षरम् ।\nरक्ष मां भृगुशार्दूल कृपया शरणागतम् ॥ २,५७.७४ ॥"
  },
  {
    "text": "अपराधमिमं राम मया कृतमजानता ।\nस्थितोऽस्मि तव निर्देशेशाधि किं करवाणि वै ॥ २,५७.७५ ॥"
  },
  {
    "text": "इति श्रीब्रह्माण्डे महापुराणे मध्यमभागे तृतीये उपोद्धातपादे भार्गवं प्रति वरुणागमनं नाम सप्तपञ्चशत्तमोऽध्यायः ॥ ५७॥"
  }
]
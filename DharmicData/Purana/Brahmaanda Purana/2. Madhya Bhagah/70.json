[
  {
    "text": "ऋषय ऊचुः ।\nकिमर्थं तु वनं दग्धमापवस्य महात्मनः ।\nकार्त्तवीर्येण विक्रम्य तन्नः प्रब्रूहि पृच्छताम् १ ।\nरक्षिता स तु राजर्षिः प्रजानामिति नः श्रुतम् ।\nकथं स रक्षिता भूत्वा नाशयेत तपोवनम् २ ।\nसूत उवाच।\nआदित्यो विप्ररूपेण कार्त्तवीर्यमुपस्थितः।\nतृप्तिकामः प्रयच्छान्नमादित्योऽहं न संशयः ३।\nराजोवाच।\nभगवन्केन ते तृप्तिर्भवेद् ब्रूहि दिवाकर।\nकीदृशं भोजनं दद्मि श्रुत्वा च विदधाम्यहम् ४।\nसूर्य उवाच।\nस्थावरं देहि मे सर्वमाहारं ददतां वर।\nतेन तृप्तो भवेयं वै न तृप्येऽन्येन पार्थिव ५।\nराजोवाच।\nन शक्यः स्थावरः सर्वस्तेजसा मानुषेण तु।\nनिर्दग्धुं तपसां श्रेष्ठ त्वामेव प्रणमाम्यहम् ६।\nआदित्य उवाच।\nतुष्टस्तेऽहं शरान्दद्मि अक्षयान्सर्वतोमुखान्।\nये क्षिप्ताः प्रज्वलिष्यंति मम तेजःसमन्विताः ७।\nआविद्धं तेजसा मेऽद्य स्थावरं शोषमेष्यति।\nशुष्कं भस्म करिष्यामि क्षणेनैव नराधिपः ८।\nततः शरानथादित्यस्त्वर्जुनायाददात्प्रभुः।\nततः संप्राप्य स शरान्स्थावरं सर्वमेव हि ९।\nआश्रमानथ ग्रामांश्च घोषांश्च नगराणि च।\nतपोवनानि रम्याणि वनान्युपवनानि च १०।\nतच्चापक्षिप्तबाणौघा अदहन्स्थावरान्नृप।\nनिर्वृक्षा निस्तृणा भूमिर्दग्धा सौरेण तेजसा ११।\nएतस्मिन्नेव काले तु आपवोऽनलमाश्रितः।\nदशवर्षसहस्राणि जलवासान्महानृषिः १२।\nपूर्णे व्रते महातेजा उदतिष्ठत्तपोधनः।\nसोऽपश्यदाश्रमं दग्धमर्जुनेन महानृषिः १३।\nक्रोधाच्छशाप राजर्षिं कीर्त्तितं वो यथा मया।\nक्रोष्टोः शृणुत राजर्षेर्वंशमुत्तमपूरुषम् १४।\nयस्यान्ववाये संभूतो वृष्णिर्वृष्णिकुलोद्वहः।\nक्रोष्टोरेकोऽभवत्पुत्रो वृजिनीवान्महायशाः १५।\nवार्जिनीवतमिच्छंति स्वाहिं स्वाहावतां वरम्।\nस्वाहेः पुत्रोऽभवद्रा जा रुशेकुर्ददतां वरः १६।\nसुतप्रसूतिमिच्छंस्तु रुशेकुः प्रयतात्मवान्।\nमहाक्रतुभिरीजे स विविधैराप्तदक्षिणैः १७।\nजज्ञे चित्ररथस्तस्य पुत्रः कर्मभिरन्वितः।\nजज्ञे चैत्ररथिर्वीरो यज्वा विपुलदक्षिणः १८।\nशशबिंदुः परं वृत्तं राजर्षीणामनुष्ठितः।\nचक्रवर्त्ती महासत्त्वो महावीर्यो बहुप्रजः १९।\nतत्रानुवंशश्लोकोऽयं यस्मिन्गीतः पुरातनैः।\nशशबिंदोस्तु पुत्राणां शतानामभवच्छतम् २०।\nश्रीमतामनुरूपाणां भूरिद्र विणतेजसाम्।\nतेषां षट् वै प्रधानास्तु पृथुस्वाहा महाबलाः २१।\nपृथुःश्रवाः पृथुयशाः पृथुकर्मा पृथुंजयः ।\nपृथुकीर्त्तिः पृथुर्दांतो राजानः शशबिंदवः २२।\nशंसंति च पुराणज्ञाः पार्थश्रवसमंतरम्।\nअक्षरस्य सुयज्ञस्तु उशनास्तत्सुतोऽभवत् २३।\nउशनाः स तु धर्मात्मा अवाप्य पृथिवीमिमाम्।\nआजहाराश्वमेधानां शतमुत्तमदक्षिणम् २४।\nमरुत्तस्तस्य तनयो राजर्षीणामनुव्रतः।\nवीरकंबलबर्हिस्तु मरुत्तत्तनयः स्मृतः २५।\nपुत्रस्तु रुक्मकवचो विद्वान्कंबलबर्हिषः।\nनिहत्य रुक्मकवचः पुरा कवचिनो रणे २६।\nधन्विनो निशितैर्बाणैरवाप श्रियमुत्तमाम्।\nब्राह्मणेभ्यो ददौ वित्तमश्वमेधे महायशाः २७।\nराज्ञस्तु रुक्मकवचात्परावित्परवीरहा।\nजज्ञिरे पंच पुत्रास्तु महासत्त्वा महाबलाः २८।\nरुक्मेषुः पृथुरुक्मश्च ज्यामघः परिघो हरिः।\nपरिघं च हरिं चैव विदेहेऽस्थापयत्पिता २९।\nरुक्मेषुरभवद्रा जा पृथुरुक्मस्तदाश्रयः।\nतेभ्यः पराजितो राजा ज्यामघोऽवसदाश्रमे ३०।\nप्रशांतस्तु वने घोरे ब्राह्मणेन विरोधितः।\nजगाम धनुरादाय देशमन्यं रथी ध्वजी ३१।\nनर्मदां नृप एकाकीमेकलान्मिरिकावनम्।\nऋक्षवंतं गिरिं गत्वा मुक्तिमंतमथाविशत् ३२।\nज्यामघस्याभवद्भार्या शैब्या बलवती भृशम्।\nअपुत्रोऽपि स वै राजा भार्यामन्यां न विंदति ३३।\nतस्यासीद्विजयो युद्धे ततः कन्यामवाप सः।\nभार्यामुवाच भीतः सन्स्नुषेति तु नरेश्वरः ३४।\nएवमुक्ताऽब्रवीदेवं कस्येयं ते स्नुषेति सा।\nयस्ते जनिष्यते पुत्रस्तस्य भार्या भविष्यति ३५।\nतस्याः सा तपसोग्रेण शैब्या चैव ह्यसूयत।\nपुत्रं विदर्भं सुभगा शैब्या परिणता सती ३६।\nराजपुत्रस्तु विद्वांसौ स्नुषायां क्रथकैशिकौ।\nपुत्त्रौ विदर्भोऽजनयच्छूरौ रणविशारदौ ३७।\nलोमपादं तृतीयं तु पश्चाज्जज्ञे सुधार्मिकम्।\nलोमपादसुतो बभ्रुराकृतिस्तस्य चात्मजः ३८।\nकौशिकस्य चिदिः पुत्रस्तस्माच्चैद्या नृपाः स्मृताः।\nक्रथो विदर्भपुत्रस्तु कुंतिस्तस्यात्मजोऽभवत् ३९।\nकुंतेर्धृष्टः सुतो जज्ञे रणे धृष्टः प्रतापवान्।\nधृष्टस्य पुत्रो धर्मात्मा निर्वृतिः परवीरहा ४०।\nतस्य पुत्रो दशार्हस्तु महाबलपराक्रमः।\nदशार्हस्य सुतो व्योमस्ततो जीमूत उच्यते ४१।\nजीमूतपुत्रो विकृतिस्तस्य भीमरथः सुतः।\nअथ भीमरथस्यासीत्पुत्रो रथवरः किल ४२।\nदानधर्मरतो नित्यं शीलश्रुतपरायणः।\nतस्य पुत्रो नवरथस्ततो दशरथः स्मृतः ४३।\nतस्य चैकादशरथः शकुनिस्तस्य चात्मजः।\nतस्मात्करंभको धन्वी देवरातोऽभवत्ततः ४४।\nदेवक्षत्रोऽभवद्रा जा दैवरातिर्महायशाः।\nदेवक्षत्रसुतो जज्ञे देवनः क्षत्रनंदनः ४५।\nदेवनात्स मधुर्जज्ञे यस्य मेधार्थसंभवः।\nनंदनश्च महातेजा मधोः पुरुवसुस्तथा ४६।\nआसीत्पुरुवसोः पुत्रः पुरुद्वान्पुरुषोत्तमः।\nजज्ञे पुरुद्वतः पुत्रो भद्र वत्यां पुरूद्वहः ४७।\nऐक्ष्वाकी त्वभवद्भार्या सत्त्वस्तस्यामजायत।\nतस्मात्सत्त्वगुणोपेतः सात्त्वतः कीर्त्तिवर्द्धनः ४८।\nइमां विसृष्टिं विज्ञाय ज्यामघस्य महात्मनः।\nप्रजावानेति सायुज्यं राज्ञः सोमस्य धीमतः ४९।\nइति श्रीब्रह्मांडे महापुराणे वायुप्रोक्ते मध्यमभागे तृतीय उपोद्घातपादे सप्ततितमोऽध्यायः ७०।\n।"
  }
]
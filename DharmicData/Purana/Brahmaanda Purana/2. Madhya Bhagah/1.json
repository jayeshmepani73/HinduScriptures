[
  {
    "text": "शांशपायन उवाच\nपादः शेक्तो द्वितीयस्तु अनुषङ्गेन नस्त्वया ।\nतृतीयं विस्तरात्पादं सोपोद्धातं प्रवर्त्तय ॥ २,१.१ ॥\nसूत उवाच\nकीर्त्तयिष्ये तृतीयं वः सोपोद्धातं सविस्तरम् ।\nपादं समुच्चयाद्विप्रा गदतो मे निबोधत ॥ २,१.२ ॥\nमनोर्वैवस्वतस्येमं सांप्रतं तु महात्मनः ।\nविस्तरेणानुपूर्व्या च निसर्गं शृणुत द्विजाः ॥ २,१.३ ॥\nचतुर्युगैकसप्तत्या संख्यातं पूर्वमेव तु ।\nमह देवगणैश्चैव ऋषिभिर्दानवैस्सह ॥ २,१.४ ॥\nपितृगन्धर्वयक्षैश्च रक्षोभूतमहोरगैः ।\nमानुषैः पशुभिश्चैव पक्षिभिः स्थावरैः सह ॥ २,१.५ ॥\nमन्वादिकं भविष्यान्तमाख्यानैर्बहुभिर्युतम् ।\nवक्ष्ये वैवस्वतं सर्गं नमस्कृत्य विवस्वते ॥ २,१.६ ॥\nआद्ये मन्वन्तरेऽतीताः सर्गप्रावर्त्तकास्तु ये ।\nस्वायंभुवेंऽतरे पूर्वं सप्तासन्ये महर्षयः ॥ २,१.७ ॥\nचाक्षुषस्यान्तरेऽतीते प्राप्ते वैवस्वते पुनः ।\nदक्षस्य च ऋषीणां च भृग्वादीनां महौजसाम् ॥ २,१.८ ॥\nशापान्महेश्वरस्यासीत्प्रादुर्भावो महात्मनाम् ।\nभूयः सप्तर्षयस्त्वेवमुत्पन्नाः सप्त मानसाः ॥ २,१.९ ॥\nपुत्रत्वे कल्पिताश्चैव स्वयमेव स्वयंभुवा ।\nप्रजासंतानकृद्भिस्तैरुत्पदद्भिर्महात्मभिः ॥ २,१.१० ॥\nपुनः प्रवर्त्तितः सर्गो यथापूर्वं यथाक्रमम् ।\nतेषां प्रसूतिं वक्ष्यामि विशुद्धज्ञानकर्मणाम् ॥ २,१.११ ॥\nसमासव्यासयोगाभ्यां यथावदनुपूर्वशः ।\nयेषामन्वयसंभूतैर्लोकोऽयं सचराचरः ।\nपुनरापूरितः सर्वो ग्रहनक्षत्रमण्डितः ॥ २,१.१२ ॥\nऋषय ऊचुः\nकथं सप्तर्षयः पूर्वमुत्पन्नाः सप्त मनसाः ।\nपुत्रत्वे कल्पिताश्चैव तन्नो निगद सत्तम ॥ २,१.१३ ॥\nसूत उवाच\nपूर्वं सप्तर्षयः प्रोक्ता ये वै स्वायंभुवेंऽतरे ।\nमनोरन्तरमासाद्य पुनर्वैवस्वतं किल ॥ २,१.१४ ॥\nभवाभिशाप संविद्धा अप्राप्तास्ते तदा तपः ।\nउपपन्ना जने लोके सकृदागमनास्तु ते ॥ २,१.१५ ॥\nऊचुः सर्वे सदान्योन्यं जनलोके महार्षयः ।\nएत एव महाभागा वरुणे विततेऽध्वरे ॥ २,१.१६ ॥\nसर्वे वयं प्रसूयामश्चाक्षुषस्यान्तरे मनोः ।\nपितामहात्मजाः सर्वे तन्नः श्रेयो भविष्यति ॥ २,१.१७ ॥\nएवमुक्त्वा तु ते सर्वे चाक्षुषस्यान्तरे मनोः ।\nस्वायंभुवेन्तरे प्राप्ताः सृष्ट्यर्थं ते भवेन तु ॥ २,१.१८ ॥\nजज्ञिरे ह पुनस्ते वै जनलोकादिहागताः ।\nदेवस्य महतो यज्ञे वारुणीं बिभ्रतस्तनुम् ॥ २,१.१९ ॥\nब्रह्मणो जुह्वतः शुक्रमग्नौ पूर्वं प्रजेप्सया ।\nऋषयो जज्ञिरे दीर्घे द्वितीयमिति नः श्रुतम् ॥ २,१.२० ॥\nभृग्वङ्गिरा मरीचिश्च पुलस्त्यः पुलहः क्रतुः ।\nअत्रिश्चैव वसिष्ठश्च ह्यष्टौ ते ब्रह्मणः सुताः ॥ २,१.२१ ॥\nतथास्य वितते यज्ञे देवाः सर्वे समागताः ।\nयज्ञाङ्गानि च सर्वाणि वषट्कारश्च मूर्त्तिमान् ॥ २,१.२२ ॥\nमूर्त्तिमन्ति च सामानि यजूंषि च सहस्रशः ।\nऋग्वेदश्चाभवत्तत्र यश्च क्रमविभूषितः ॥ २,१.२३ ॥\nयजुर्वेदश्च वृत्ताढ्य ओङ्कारवदनोज्ज्वलः ।\nस्थितो यज्ञार्थसंपृक्तः सूक्तब्राह्मणमन्त्रवान् ॥ २,१.२४ ॥\nसामवेदश्च वृत्ताढ्यः सर्वगेयपुरः सरः ।\nविश्वावस्वादिभिः सार्द्धं गन्धर्वैः संभृतोऽभवत् ॥ २,१.२५ ॥\nब्रह्मवेदस्तथा घोरैः कृत्वा विधिभिरन्वितः ।\nप्रत्यङ्गिरसयोगैश्च द्विशरीरशिरोऽभवत् ॥ २,१.२६ ॥\nलक्षणा विस्तराः स्तोभा निरुक्तस्वर भक्तयः ।\nआश्रयस्तु वषट्कारो निग्रहप्रग्रहावपि ॥ २,१.२७ ॥\nदीप्तिमूर्त्तिरिलादेवी दिशश्चसदिगीश्वराः ।\nदेवकन्याश्च पत्न्यश्च तथा मातर एव च ॥ २,१.२८ ॥\nआययुः सर्व एवैते देवस्य यजतो मखे ।\nमूर्तिमन्तः सुरूपाख्या वरुणस्य वपुर्भृतः ॥ २,१.२९ ॥\nस्वयंभुवस्तु ता दृष्ट्वा रेतः समपतद्भुवि ।\nब्रह्मर्षिभाविनोऽर्थस्य विधानाच्च न संशयः ॥ २,१.३० ॥\nधृत्वा जुहाव हस्ताभ्यां स्रुवेण परिगृह्य च ।\nआस्रवज्जुहुयां चक्रे मन्त्रवच्च पितामहः ॥ २,१.३१ ॥\nततः स जनयामास भूतग्रामं प्रजापतिः ।\nतस्यार्वाक्तेजसश्चैव जज्ञे लोकेषु तैजसम् ॥ २,१.३२ ॥\nतमसा भावि याप्यत्वं यथा सत्त्वं तथा रजः ।\nआज्यस्थाल्यामुपादाय स्वशुक्रं हुतवांश्च ह ॥ २,१.३३ ॥\nशुक्रे हु तेऽथ तस्मिंस्तु प्रादुर्भूता महर्षयः ।\nज्वलन्तो वपुषा युक्ताः सप्रभावैः स्वकैर्गुणैः ॥ २,१.३४ ॥\nहुते चाग्नौ सकृच्छुक्रे ज्वालाया निसृतः कविः ।\nहिरण्यगर्भस्तं दृष्ट्वा ज्वालां भित्त्वा विनिर्गतम् ॥ २,१.३५ ॥\nभृगुस्त्वमिति चोवाच यस्मात्तस्मात्स वै भृगुः ।\nमहादेवस्तथोद्भूतो दृष्ट्वा ब्रह्माणमब्रवीत् ॥ २,१.३६ ॥\nममैष पुत्रकामस्य दीक्षितस्य त्वया प्रभो ।\nविजज्ञे प्रथमं देव मम पुत्रो भवत्वयम् ॥ २,१.३७ ॥\nतथेति समनुज्ञातो महादेवः स्वयंभुवा ।\nपुत्रत्वे कल्पयामास महादेव स्तदा भृगुम् ॥ २,१.३८ ॥\nवारुणा भृगवस्तस्मात्तदपत्यं च स प्रभुः ।\nद्वितीयं च ततः शुक्रमङ्गारेष्वजुहोत्प्रभुः ॥ २,१.३९ ॥\nअङ्गारेष्वङ्गिरोऽङ्गानि संहतानि ततोङ्गिराः ।\nसंभूतिं तस्य तां दृष्ट्वा वह्निर्ब्रह्माणमब्रवीत् ॥ २,१.४० ॥\nरेतोधास्तुभ्यमेवाहं द्वितीयोऽयं ममास्त्विति ।\nएवमस्त्विति सोऽप्युक्तो ब्रह्मणा सदसस्पतिः ॥ २,१.४१ ॥\nजग्रा हाग्निस्त्वङ्गिरस आग्नेया इति नः श्रुतम् ।\nषट्कृत्वा तु पुनः शुक्रे ब्रह्मणा लोककारिणा ॥ २,१.४२ ॥\nहुते समभवंस्तस्मिन्यद्ब्रह्माण इति श्रुतिः ।\nमरीचिः प्रथमं तत्र मरीचिभ्यः समुत्थितः ॥ २,१.४३ ॥\nक्रतौ तस्मिन्क्रतुर्जज्ञे यतस्तस्मात्स वै क्रतुः ।\nअहं तृतीय इत्यत्रिस्तस्मादत्रिः स कीर्त्यते ॥ २,१.४४ ॥\nकेशैस्तु निचितैर्भूतः पुलस्त्यस्तेन स स्मृतः ।\nकेशैर्लंबैः समुद्भूतस्तस्मात्स पुलहः स्मृतः ॥ २,१.४५ ॥\nवसुमध्यात्समुत्पन्नो वशी च वसुमान् स्वयम् ।\nवसिष्ठ इति तत्त्वज्ञैः प्रोच्यते ब्रह्मवादिभिः ॥ २,१.४६ ॥\nइत्येते ब्रह्मणः पुत्रा मानसाः षण्महर्षयः ।\nलोकस्य सन्तानकरा यैरिमा वर्द्धिताः प्रजाः ॥ २,१.४७ ॥\nप्रजापतय इत्येवं पठ्यन्ते ब्रह्मणःसुताः ।\nअपरे पितरो नाम एतैरेव महर्षिभिः ॥ २,१.४८ ॥\nउत्पादिता देवगणाः सप्त लोकेषु विश्रुताः ।\nअजेयाश्च गणाः सप्त सप्तलोकेषु विश्रुताः ॥ २,१.४९ ॥\nमारीया भार्गवाश्चैव तथैवाङ्गिरसोऽपरे ।\nपौलस्त्याः पौलहाश्चैव वासिष्ठाश्चैव विश्रुताः ॥ २,१.५० ॥\nआत्रेयाश्च गणाः प्रोक्ता पितॄणां लोकवर्द्धनाः ।\nएते समासतः ख्याताः पुनरन्ये गणास्त्रयः ॥ २,१.५१ ॥\nअमर्त्ताश्चाप्रकाशाश्च ज्योतिष्मन्तश्च विश्रुताः ।\nतेषां राजायमो देवो यमैर्विहतकल्मषः ॥ २,१.५२ ॥\nअपरं प्रजानां यतयस्ताञ्छृमुध्वमतन्द्रिताः ।\nकश्यपः कर्दमः शेषो विक्रान्तः सुश्रवास्तथा ॥ २,१.५३ ॥\nबहुपुत्रः कुमारश्च विवस्वान्स शुचिव्रतः ।\nप्रचेतसोरिष्टनेमिर्बहुलश्च प्रजापतिः ॥ २,१.५४ ॥\nइत्येवमादयोऽन्येऽपि बहवो वै प्रजेश्वराः ।\nकुशोच्चया वालखिल्याः सभूताः परमर्षयः ॥ २,१.५५ ॥\nमनोजवाः सर्वगताः सर्वभोगाश्च तेऽभवन् ।\nजाताश्च भस्मनो ह्यन्ये ब्रह्मर्षिगणसंमताः ॥ २,१.५६ ॥\nवैखानसा मुनिगणास्तपः श्रुतपरायणाः ।\nनस्तो द्वावस्य चोत्पन्नावश्विनौ रूपसंमतौ ॥ २,१.५७ ॥\nविदुर्जन्मर्क्षरजसो तथा तन्नेत्रसंचरात् ।\nअन्ये प्रजानां पतयः श्रोतोभ्यस्तस्य जज्ञिरे ॥ २,१.५८ ॥\nऋषयो रोमकूपेभ्यस्तथा स्वेदमलोद्भवाः ।\nअयने ऋतवो मासर्द्धमासाः पक्षसंधयः ॥ २,१.५९ ॥\nवत्सरा ये त्वहोरात्राः पित्तं ज्योतिश्च दारुणम् ।\nरौद्रं लोहितमित्याहुर्लोहितं कनकं स्मृतम् ॥ २,१.६० ॥\nतत्तैजसमिति प्रोक्तं धूमाश्च पशवः स्मृताः ।\nयेऽर्चिषस्तस्य ते रुद्रास्तथादित्याः समृद्गताः ॥ २,१.६१ ॥\nअङ्गारेभ्यः समुत्पन्ना अर्चिषो दिव्यमानुषाः ।\nआदिभूतोऽस्य लोकस्य ब्रह्मा त्वं ब्रह्मसंभवः ॥ २,१.६२ ॥\nसर्वकामदमित्याहुस्तथा वाक्यमुदाहरन् ।\nब्रह्मा सुरगुरुस्तत्र त्रिदशैः संप्रसादितः ॥ २,१.६३ ॥\nइमेवै जनयिष्यन्ति प्रजाः सर्वाः प्रचेश्वराः ।\nसर्वे प्रजानां पतयः सर्वे चापि तपस्विनः ॥ २,१.६४ ॥\nत्वत्प्रसादादिमांल्लोकान्धारयेयुरिमाः क्रियाः ।\nत्वद्वंशवर्द्धनाः शश्वत्तव तेजोविवर्द्धनाः ॥ २,१.६५ ॥\nभवेयुर्वेदविद्वांसः सर्वे वाक्पतयस्तथा ।\nवेदमन्त्रधराः सर्वे प्रजापतिसमुद्भवाः ॥ २,१.६६ ॥\nश्रयन्तु ब्रह्मसत्यं तु तपश्च परमं भुवि ।\nसर्वे हि वयमेते च तवैव प्रसवः प्रभो ॥ २,१.६७ ॥\nब्रह्म च ब्रह्माणाश्चैव लोकश्चैव चराचराः ।\nमरीचिमादितः कृत्वा देवाश्च ऋषिभिः सह ॥ २,१.६८ ॥\nअपत्यानीति संचिन्त्य तेऽपत्ये कामयामहे ।\nतस्मिन् यज्ञे महाभागा देवाश्च ऋषयश्च ये ॥ २,१.६९ ॥\nएते त्वद्वंशसंभूताः स्थानकालाभिमानिनः ।\nतव तेनैव रूपेण स्थापयेयुरिमाः प्रजाः ॥ २,१.७० ॥\nयुगादिनिधनाश्चापि स्थापयन्तु इति द्विजाः ।\nततोऽब्रवील्लोकगुरुः परमित्यभिधार यन् ॥ २,१.७१ ॥\nएतदेव विनिश्चित्य मया सृष्टा न संशयः ।\nभवतां वंशसंभूताः पुनरेते महर्षयः ॥ २,१.७२ ॥\nतेषां भृगोः कीर्त्तयिष्ये वंशं पूर्वं महात्मनः ।\nविस्तरेणानुपूर्व्या च प्रथमस्य प्रजापतेः ॥ २,१.७३ ॥\nभार्ये भृगोरप्रतिमे उत्तमाभिजने शुभे ।\nहिरण्यकशिपो कन्या दिव्या नाम परिश्रुता ॥ २,१.७४ ॥\nपुलोम्नश्चव पौलोमी दुहिता वरवर्णिनी ।\nभृगोस्त्वजनयद्दिव्या पुत्रं ब्रह्मविदां वरम् ॥ २,१.७५ ॥\nदेवासुराणामाचार्यं शुक्रं कविवरं ग्रहम् ।\nशुक्र एवोशना नित्यमतः काव्योऽपि नामतः ॥ २,१.७६ ॥\nपितॄणां मानसी कन्या सोमपानां यशस्विनी ।\nशुक्रस्य भार्या गौर्नाम विजज्ञे चतुरः सुतान् ॥ २,१.७७ ॥\nत्वष्टा चैव वरत्री च शण्डामर्कौ च तावुभौ ।\nतेजसादित्यसंकाशा ब्रह्मकल्पाः प्रभावतः ॥ २,१.७८ ॥\nरजतः पृथुरश्मिश्च विद्वान्यश्च बृहङ्गिराः ।\nवरत्रिणः सुता ह्येते ब्रह्मिष्ठा दैत्ययाजकाः ॥ २,१.७९ ॥\nइज्याधर्मविनाशार्थं मनुमेत्याभ्ययाजयन् ।\nनिरस्यमानं वै धर्मं दृष्ट्वेन्द्रो मनुमाब्रवीत् ॥ २,१.८० ॥\nएतैरेव तु कामं त्वां प्रापयिष्यामि याजनम् ।\nश्रुत्वेन्द्रस्य तु तद्वाक्यं तस्माद्देशादपाक्रमन् ॥ २,१.८१ ॥\nतिरोभूतेषु तेष्विन्द्रो मनुपत्नीमचेतनाम् ।\nग्रहेण मोचयित्वा च ततश्चानुससार ताम् ॥ २,१.८२ ॥\nतत इन्द्रविनाशाय यतमानान्मुनींस्तु तान् ।\nतानागतान्पुनर्दृष्ट्वा दुष्टानिन्द्रो विहस्य तु ॥ २,१.८३ ॥\nततस्ता नदहत्क्रुद्धो वेद्यर्द्धे दक्षिणे ततः ।\nतेषां तु धृष्यमाणानां तत्र शालावृकैः सह ॥ २,१.८४ ॥\nशीर्षाणि न्यपतंस्तानि खर्जूरा ह्यभवंस्ततः ।\nएवं वरत्रिणः पुत्रा इन्द्रेण निहताः पुरा ॥ २,१.८५ ॥\nजयन्त्यां देवयानी तु शुक्रस्य दुहिताभवत् ।\nत्रिशिरा विश्वरूपस्तु त्वष्टुः पुत्रोऽभवन्महान् ॥ २,१.८६ ॥\nयशोधरायामुत्पन्नो वैरोचन्यां महायशाः ।\nविश्वरूपानुजश्चैव विश्वकर्मा च यः स्मृतः ॥ २,१.८७ ॥\nभृगोस्तु भृगवो देवा जज्ञिरे द्वादशात्मजाः ।\nदिव्यानुसुषुवे कन्या काव्यस्यैवानुजा प्रभोः ॥ २,१.८८ ॥\nभुवनोभावनश्चैव अन्त्यश्चान्त्यायनस्तथा ।\nक्रतुः शुचिः स्वमूर्द्धा च व्याजश्च वसुदश्च यः ॥ २,१.८९ ॥\nप्रभवश्चाव्ययश्चैव द्वादशोऽधिपतिः स्मृतः ।\nइत्येते भृगवो देवाः स्मृता द्वादश यज्ञियाः ॥ २,१.९० ॥\nपौलोम्यजनयत्पुत्रं ब्रह्मिष्ठं वशिनं द्विजम् ।\nव्यादितः सोऽष्टमे मासिगर्भः क्रूरेण रक्षसा ॥ २,१.९१ ॥\nच्यवनाच्च्यवनः सोऽथ चेतनात्तु प्रचेतनः ।\nप्रचेताः श्च्यवनः क्रोधाद्दग्धवान्पुरुषादकान् ॥ २,१.९२ ॥\nजनयामास पुत्रौ द्वौ सुकन्यायां स भार्गवः ।\nआप्रवानं दधीचं च तावुभौ साधुसंमतौ ॥ २,१.९३ ॥\nसारस्वतः सरस्वत्यां दधीचस्योदपद्यत ।\nऋची पत्नी महाभागा अप्रवानस्य नाहुषी ॥ २,१.९४ ॥\nतस्यामौर्व ऋषिर्जज्ञे ऊरुं भित्तवा महायशाः ।\nऔर्वस्यासीदृचीकस्तु दीप्तोऽग्निसमतेजसा ॥ २,१.९५ ॥\nजमदग्निरृचीकस्य सत्यवत्यामजायत ।\nभृगोश्चरुविपर्यासे रौद्रवैष्णवयौः पुरा ॥ २,१.९६ ॥\nजमनाद्वैष्णवस्याग्नेर्जमदग्निरजायत ।\nरेणुकाजमदग्नेश्च शक्रतुल्यपराक्रमम् ॥ २,१.९७ ॥\nब्रह्मक्षत्रमयं रामं सुषुवेऽमिततेजसम् ।\nओर्वस्यासीत्पुत्रशतं जमदग्निपुरोगमम् ॥ २,१.९८ ॥\nतेषां पुत्र सहस्राणि भार्गवाणां परस्परात् ।\nऋष्यतरेषु वै बाह्या बहवो भार्गवाः स्मृताः ॥ २,१.९९ ॥\nवत्सा विदा आर्ष्टिषेणा यस्का वैन्याश्च शौनकाः ।\nमित्रेयुः सप्तमा ह्येते पक्षा ज्ञेयास्तु भार्गवाः ॥ २,१.१०० ॥\nशृणुताङ्गिरसो वंशमग्नेः पुत्रस्य धीमतः ।\nयस्यान्ववाये संभूता भारद्वाजाः सगौतमाः ॥ २,१.१०१ ॥\nदेवाश्चाङ्गिरसो मुख्यास्त्त्विषिमन्तो महौजसः ।\nसुरूपा चैव मारीची कार्दमी च तथा स्वराट् ॥ २,१.१०२ ॥\nपथ्या च मानवी कन्या तिस्रो भार्या ह्यथर्वणः ।\nअथर्वणस्तु दायादास्तासु जाताः कुलोद्वहाः ॥ २,१.१०३ ॥\nउत्पन्ना महता चैव तपसा भावितात्मनः ।\nबृहस्पतिं सुरूपायां गौतमं सुषुवे स्वराट् ॥ २,१.१०४ ॥\nअयास्यं वामदेवं च उतथ्यमुशितिं तथा ।\nधृष्णिः पुत्रस्तु पथ्यायाः संवर्त्तश्चैव मानसः ॥ २,१.१०५ ॥\nकितवश्चाप्ययास्यस्य शरद्वांश्चप्युतथ्यजः ।\nअथोशिजो दीर्घतमा बृहदुक्थो वामदेवजः ॥ २,१.१०६ ॥\nधृष्णेः पुत्रः सुधन्वा तु ऋषभश्च सुधन्वनः ।\nरथकाराः स्मृता देवा ऋभवो ये परिश्रुताः ॥ २,१.१०७ ॥\nबृहस्पतेर्भरद्वाजो विश्रुतः सुमहायशाः ।\nबृहस्पतिं सुरूपायां गौतमं सुषुवे स्वराट् ॥ २,१.१०८ ॥\nऔरसांगिरसः पुत्राः सुरूपायां विजज्ञिरे ।\nआधार्यायुर्द्दनुर्दक्षो दमः प्राणस्त थैव च ॥ २,१.१०९ ॥\nहविष्यांश्च हविष्णुश्च ऋतः सत्यश्च ते दश ।\nअयास्याश्चप्युतथ्याश्च वामदेवास्तथौशिजाः ॥ २,१.११० ॥\nभारद्वाजाः सांकृतयो गर्गाः कण्वरथीतराः ।\nमुद्गला विष्णुवृद्धाश्च हरिताः कपयस्तथा ॥ २,१.१११ ॥\nतथा रूक्षभरद्वाजा आर्षभाः कितवस्तथा ।\nएते चाङ्गिरसां पक्षा विज्ञेया दश पञ्च च ॥ २,१.११२ ॥\nऋष्यन्तरेषु वै बाह्या बहवोङ्गिरसः स्मृताः ।\nमरीचेरपि वक्ष्यामि भेद मुत्तमपूरुषम् ॥ २,१.११३ ॥\nयस्यान्ववाये संभूतं जगत्स्थावरजङ्गमम् ।\nमरीचिरापश्चकमे नाभिध्यायन्प्रजेप्सया ॥ २,१.११४ ॥\nपुत्रः सर्वगुणोपेतः प्रजावान्प्रभवेदिति ।\nसंयुज्यात्मानमेवन्तु तपसा भावितः प्रभुः ॥ २,१.११५ ॥\nआहताश्च ततः सर्वा आपः समभवंस्तदा ।\nतासु प्रणिहितात्मानमेकं सोऽजनयत्प्रभुः ॥ २,१.११६ ॥\nपुत्रमप्रतिमं नाम्नारिष्टनेमिं प्रजापतिम् ।\nपुत्रं मरीचिस्तपसि निरतः सोऽप्स्वतीतपत् ॥ २,१.११७ ॥\nप्रध्याय हि सतीं वाचं पुत्रार्थी सरिरे स्थितः ।\nसप्तवर्षसहस्राणि ततः सोऽप्रतिमोऽभवत् ॥ २,१.११८ ॥\nकश्यपः सवितुर्विद्वांस्तेजसा ब्रह्मणा समः ।\nमन्वन्तरेषु सर्वेषु ब्रह्मणोंऽशेन जायते ॥ २,१.११९ ॥\nकन्यानिमित्तमत्युक्तो दक्षेण कुपितः प्रभुः ।\nअपिबत्स तदा कश्यं कश्यं मद्यमिहोच्यते ॥ २,१.१२० ॥\nहास्ये कशिर्हि विज्ञेयो वाङ्मनः कश्यमुच्यते ।\nकश्यं मद्यं स्मृतं विप्रैः कश्यपानां तु कश्यपः ॥ २,१.१२१ ॥\nकशेति नाम यद्वाचो वाचा क्रूरमुदात्दृतम् ।\nदक्षाभिशप्तः कुपितः कश्यपस्तेन सोऽभवत् ॥ २,१.१२२ ॥\nतस्माच्च कश्यपायोक्तो ब्रह्मणा परमेष्ठिना ।\nतस्मै प्राचेतसो दक्षः कन्यास्ताः प्रत्यपादयत् ॥ २,१.१२३ ॥\nसर्वाश्च ब्रह्मवादिन्यः सर्वा वै लोकमातरः ।\nइत्येतमृषिसर्गं तु पुण्यं यो वेद वारुणम् ॥ २,१.१२४ ॥\nआयुष्मान्पुण्यवाञ्छुद्धः सुखमाप्नोति शाश्वतम् ।\nधारणाच्छ्रवणाद्वापि सर्वपापैः प्रमुच्यते ॥ २,१.१२५ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे ऋषिसर्गवर्णनं नाम प्रथमोऽध्यायः"
  }
]
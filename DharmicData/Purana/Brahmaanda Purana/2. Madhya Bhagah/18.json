[
  {
    "text": "बृहस्पतिरुवाच\nयमस्तु यानि श्राद्धानि प्रोवाच शशबिन्दवे ।\nतानि मे शृणु कार्याणि नक्षत्रेषु पृथक्पृथक् ॥ २,१८.१ ॥"
  },
  {
    "text": "श्राद्धं यः कृत्तिकायोगं कुरुते सततं नरः ।\nअग्नीनाधाय स स्वर्गे राजते सुदृढव्रतः ॥ २,१८.२ ॥"
  },
  {
    "text": "अपत्यकामो रोहिण्यां सौम्ये तेजस्विना भवेत् ।\nप्रायशः क्रूरकर्माणि आर्द्रायां श्राद्धमाचरन् ॥ २,१८.३ ॥"
  },
  {
    "text": "क्षेत्रभागी भवेत्पुत्री श्राद्धं कृत्वा पुनर्वसौ ।\nपुष्टिकामः पुनस्तिष्ये श्राद्धं कुर्वीत मानवः ॥ २,१८.४ ॥"
  },
  {
    "text": "आश्लेषासु पितॄनर्चन्वीरान्पुत्रानवाप्नुयात् ।\nजातीनां भवति श्रेष्ठो मघासु श्राद्धमाचरन् ॥ २,१८.५ ॥"
  },
  {
    "text": "फाल्गुनीषु पितॄनर्चन्सौभाग्यं लभते नरः ।\nप्रदानशीलः सापत्य उत्तरासु करोति यः ॥ २,१८.६ ॥"
  },
  {
    "text": "संसत्सु मुख्यो भवति हस्तेऽभ्यर्च्य पितॄनपि ।\nचित्रायां चैव यः कुर्यात्पश्येद्रूपवतः सुतान् ॥ २,१८.७ ॥"
  },
  {
    "text": "स्वातिना चैव यः कुर्याद्वाणिज्ये लाभमाप्नुयात् ।\nपुत्रार्थी तु विशाखासु श्राद्धमीहेत मालवः ॥ २,१८.८ ॥"
  },
  {
    "text": "अनुराधासु कुर्वाणो नरश्चक्रं प्रवर्त्तयेत् ।\nआधिपत्यं भवेच्छ्रेष्ठं ज्येष्ठायां सततं तु यः ॥ २,१८.९ ॥"
  },
  {
    "text": "मूलेनारोग्यमिच्छन्ति ह्याषाढासु महद्यशः ।\nउत्तरासु तु कुर्वाणो वीतशोको भवेन्नरः ॥ २,१८.१० ॥"
  },
  {
    "text": "श्रवणेन तु लोकेषु प्राप्नुयात्परमां गतिम् ।\nराज्यभागी धनिष्ठासु प्राप्नुया द्विपुलं धनम् ॥ २,१८.११ ॥"
  },
  {
    "text": "श्राद्धनिर्जितलोकश्च वेदान् सांगानवाप्नुयात् ।\nनक्षत्रैर्वारुणैः कुर्वन्भिषक्सिद्धिमवाप्नुयात् ॥ २,१८.१२ ॥"
  },
  {
    "text": "पूर्वप्रौष्ठ पदे कुर्वन्विन्देताजीविकान्बहून् ।\nउत्तरास्वनतिक्रम्य विन्देद्गा वै सहस्रशः ॥ २,१८.१३ ॥"
  },
  {
    "text": "बहुकुप्यकृतं द्रव्यं विन्देत्कुर्वन्सुरेवतीम् ।\nअश्वानश्वयुजा भक्तो भरण्यां साधुसत्तमः ॥ २,१८.१४ ॥"
  },
  {
    "text": "इमं श्राद्धविधिं कुर्वञ्छशबिन्दुर्महीमिमाम् ।\nकृत्स्नां बलेन सोऽक्लिष्ठो लभ्ध्वा च प्रशशास ह ॥ २,१८.१५ ॥"
  },
  {
    "text": "इति श्री ब्रहामाण्डे महापुराणे वायुप्रोक्ते मध्यभागे तृतीय उपोद्धातपादे\nश्राद्धकल्पे नक्षत्रश्राद्धं नाम अष्टादशोऽध्यायः ॥ १८॥"
  }
]
[
  {
    "text": "वसिष्ठ उवाच\nअवगत्य स वै सर्वं कारणं प्रीतमानसः ।\nउवाच भार्गवं राममगस्त्यः कुंभसंभवः ॥ २,३६.१ ॥"
  },
  {
    "text": "अगस्त्य उवाच\nशृणु राम महाभाग कथयामि हितं तव ।\nमन्त्रस्य सिद्धिं येन त्वं शीघ्रमेव समाप्नुयाः ॥ २,३६.२ ॥"
  },
  {
    "text": "भक्तेस्तु लक्षणं ज्ञात्वा त्रिविधाया महामते ।\nयो यतेत नरस्तस्य सिद्धिर्भवति सत्वरम् ॥ २,३६.३ ॥"
  },
  {
    "text": "एकदाहमनुप्राप्तोऽनन्तदर्शनकाङ्क्षया ।\nपातालं नागराचैन्द्रैः शोभितं परया मुदा ॥ २,३६.४ ॥"
  },
  {
    "text": "तत्र दृष्टा महाभाग मया सिद्धाः समन्ततः ।\nसनकाद्या नारदश्च गौतमो जाजलिःक्रतुः ॥ २,३६.५ ॥"
  },
  {
    "text": "ऋभुर्हंसोऽरुणिश्चैव वाल्मीकिः शक्तिरासुरिः ।\nएतेऽन्ये च महासिद्धा वात्स्यायनमुखा द्विज ॥ २,३६.६ ॥"
  },
  {
    "text": "उपासत ह्युपा सीना ज्ञानार्थं फणिनायकम् ।\nतं नमस्कृत्य नागैन्द्रैः सह सिद्धैर्महात्मभिः ॥ २,३६.७ ॥"
  },
  {
    "text": "उपविष्टः कथात्तत्र शृण्वानो वैष्णवीर्मुदा ।\nयेयं भूमिर्महाभाग भूतधात्री स्वरूपिणी ॥ २,३६.८ ॥"
  },
  {
    "text": "निविष्टा पुरतस्तस्य शृण्वन्ती ताः कथाः सदा ।\nयद्यत्पृच्छति सा भूमिः शेषं साक्षान्महीधरम् ॥ २,३६.९ ॥"
  },
  {
    "text": "शृण्वन्ति ऋषयः सर्वे तत्रस्था तदनुग्रहात् ।\nमया तत्र श्रुतं वत्स कृष्णप्रेमामृतं शुभम् ॥ २,३६.१० ॥"
  },
  {
    "text": "स्तोत्रं तत्ते प्रवक्ष्यामि यस्यार्थं त्वमिहागतः ।\nवाराहाद्यवताराणां चरितं पापनाशनम् ॥ २,३६.११ ॥"
  },
  {
    "text": "सुखदं मोक्षदं चैव ज्ञानविज्ञान कारणम् ।\nश्रुत्वा सर्वं धरा वत्स प्रत्दृष्टा तं धराधरम् ॥ २,३६.१२ ॥"
  },
  {
    "text": "उवाच प्रणता भूयो ज्ञातुं कृष्णविचेष्टितम् ।\nधरण्युवाच\nअलङ्कृतं जन्म पुंसामपि नन्दव्रजौकसाम् ॥ २,३६.१३ ॥"
  },
  {
    "text": "तस्य देवस्य कृष्णस्य लीलाविग्रहधारिणः ।\nजयोपाधिनियुक्तानि संति नामान्यनेकशः ॥ २,३६.१४ ॥"
  },
  {
    "text": "तेषु नामानि मुख्यानि श्रोतुकामा चिरादहम् ।\nतत्तानि ब्रूहि नामानि वासुदेवस्य वासुके ॥ २,३६.१५ ॥"
  },
  {
    "text": "नातः परतरं पुण्यं त्रिषु लोकेषु विद्यते ।\nशेष उवाच\nवसुंधरे वरारोहे जनानामस्ति मुक्तिदम् ॥ २,३६.१६ ॥"
  },
  {
    "text": "सर्वमङ्गलमूर्द्धन्यमणिमाद्यष्टसिद्धिदम् ।\nमहापातककोटिघ्न सर्वतीर्थफलप्रदम् ॥ २,३६.१७ ॥"
  },
  {
    "text": "समस्तजपयज्ञानां फलदं पापनाशनम् ।\nशृणु देवि प्रवक्ष्यामि नाम्नामष्टोतरं शतम् ॥ २,३६.१८ ॥"
  },
  {
    "text": "महस्रनाम्नां पुण्यानां त्रिरावृत्त्या तु यत्फलम् ।\nएकावृत्त्या तु कृष्णस्य नामैकं तत्प्रयच्छति ॥ २,३६.१९ ॥"
  },
  {
    "text": "तस्मात्पुण्यतरं चैतत्स्तोत्रं पातकनाशनम् ।\nनाम्नामष्टोत्तरशतस्याहमेव ऋषिः प्रिये ॥ २,३६.२० ॥"
  },
  {
    "text": "छन्दोऽनुष्टुब्देवता तु योगः कृष्णप्रियावहः ।\nश्रीकृष्णः कमलानाथो वासुदेवः सनातनः ॥ २,३६.२१ ॥"
  },
  {
    "text": "वसुदेवात्मजः पुण्यो लीलामानुषविग्रहः ।\nश्रीवत्सकौस्तभधरो यशोदावत्सलो हरिः ॥ २,३६.२२ ॥"
  },
  {
    "text": "चतुर्भुजात्तचक्रासिगदाशङ्खाद्युदायुधः ।\nदेवकीनन्दनः श्रीशो नन्दगोपप्रियात्मजः ॥ २,३६.२३ ॥"
  },
  {
    "text": "यमुनावेगसंहारी बलभद्रप्रियानुजः ।\nपूतनाजीवितहरः शकटासुरभञ्जनः ॥ २,३६.२४ ॥"
  },
  {
    "text": "नन्दप्रजजनानन्दी सच्चिदानन्दविग्रहः ।\nनवनीतविलिप्ताङ्गो नवनीतनटोऽनघः ॥ २,३६.२५ ॥"
  },
  {
    "text": "नवनीतलवाहारी मुचुकुन्दप्रसादकृत् ।\nषोडशस्त्रीसहस्रेशस्त्रिभङ्गी मधुराकृतिः ॥ २,३६.२६ ॥"
  },
  {
    "text": "शुकवागमृताब्धीन्दुर्गोविन्दो गोविदांपतिः ।\nवत्सपालनसंचारी धेनुकासुरमर्द्दनः ॥ २,३६.२७ ॥"
  },
  {
    "text": "तृणीकृततृणावर्त्तो यमलार्जुनभञ्जनः ।\nउत्तालतालभेत्ता च तमालश्यामला कृतिः ॥ २,३६.२८ ॥"
  },
  {
    "text": "गोपगोपीश्वरो योगी सूर्यकोटिसमप्रभः ।\nइलापतिः परञ्ज्योतिर्यादवेन्द्रो यदूद्वहः ॥ २,३६.२९ ॥"
  },
  {
    "text": "वनमाली पीतवासाः पारिजातापहरकः ।\nगोवर्द्धनाचलोद्धर्त्ता गोपालः सर्वपालकः ॥ २,३६.३० ॥"
  },
  {
    "text": "अजो निरञ्जनः कामजनकः कञ्जलोचनः ।\nमधुहा मथुरानाथो द्वारकानाथको बली ॥ २,३६.३१ ॥"
  },
  {
    "text": "वृन्दावनान्तसंचारी तुलसीदामभूषणः ।\nस्यमन्तकमणेर्हर्त्ता नरनारायणात्मकः ॥ २,३६.३२ ॥"
  },
  {
    "text": "कुब्जाकृष्टांबरधरो मायी परमपूरुषः ।\nमुष्टिकासुरचाणूरमल्लयुद्धविशारदः ॥ २,३६.३३ ॥"
  },
  {
    "text": "संसारवैरी कंसारिर्मुरारिर्नरकान्तकः ।\nअनादि ब्रह्मचारी च कृष्णाव्यसनकर्षकः ॥ २,३६.३४ ॥"
  },
  {
    "text": "शिशुपालशिरस्छेत्ता दुर्योधनकुलान्तकृत ।\nविदुराक्रूरवरदो विश्वरूपप्रदर्शकः ॥ २,३६.३५ ॥"
  },
  {
    "text": "सत्यवाक्सत्यसंकल्पः सत्यभामारतो जयी ।\nसुभद्रापूर्वजो विष्णुर्भीष्ममुक्तिप्रदायकः ॥ २,३६.३६ ॥"
  },
  {
    "text": "जगद्गुरुर्जगन्नाथो वेणुवाद्य विशारदः ।\nवृषभासुरविध्वंसी बकारिर्बाणबाहुकृत् ॥ २,३६.३७ ॥"
  },
  {
    "text": "युधिष्टिरप्रतिष्ठाता बर्हिबर्हावतंसकः ।\nपार्थसारथिरव्यक्तो गीतामृतमहोदधिः ॥ २,३६.३८ ॥"
  },
  {
    "text": "कालीयफणिमाणिक्यरञ्जितः श्रीपदांबुजः ।\nदामोदरो यज्ञभोक्ता दानवैद्रविनाशनः ॥ २,३६.३९ ॥"
  },
  {
    "text": "नारायणः परं ब्रह्म पन्नगाशनवाहनः ।\nजलक्रीडासमासक्तगोपीवस्त्रापहारकः ॥ २,३६.४० ॥"
  },
  {
    "text": "पुण्यश्लोकस्तीर्थपादो वेदवेद्यो दयानिधिः ।\nसर्वतीर्थान्मकः सर्वग्रहरूपी परात्परः ॥ २,३६.४१ ॥"
  },
  {
    "text": "इत्येवं कृष्णदेवस्य नाम्नामष्टोत्तरं शतम् ।\nकृष्णोन कृष्णभक्तेन श्रुत्वा गीतामृतं पुरा ॥ २,३६.४२ ॥"
  },
  {
    "text": "स्तोत्रं कृष्णप्रियकरं कृतं तस्मान्मया श्रुतम् ।\nकृष्णप्रेमामृतं नाम परमानन्ददायकम् ॥ २,३६.४३ ॥"
  },
  {
    "text": "अत्युपद्रवदुः खघ्नं परमायुष्य वर्द्धनम् ।\nदानं व्रतं तपस्तीर्थं यत्कृतं त्विह जन्मनि ॥ २,३६.४४ ॥"
  },
  {
    "text": "पठतां शृण्वतां चैव कोटिकोटिगुणं भवेत् ।\nपुत्रप्रदमपुत्राणामगती नां गतिप्रदम् ॥ २,३६.४५ ॥"
  },
  {
    "text": "धनवाहं दरिद्राणां जयेच्छूनां जयावहम् ।\nशिशूनां गोकुलानां च पुष्टिदं पुण्यवर्द्धनम् ॥ २,३६.४६ ॥"
  },
  {
    "text": "बालरोगग्रहादीनां शमनं शान्तिकारकम् ।\nअन्ते कृष्णस्मरणदं भवतापत्रयापहम् ॥ २,३६.४७ ॥"
  },
  {
    "text": "असिद्धसाधकं भद्रे जपादिकरमात्मनाम् ।\nकृष्णाय यादवेन्द्राय ज्ञानमुद्राय योगिने ॥ २,३६.४८ ॥"
  },
  {
    "text": "नाथाय रुक्मिणीशाय नमो वेदान्तवेदिने ।\nइमं मन्त्रं महादेवि जपन्नेव दिवा निशम् ॥ २,३६.४९ ॥"
  },
  {
    "text": "सर्वग्रहानुग्रहभाक्सर्वप्रियतमो भवेत् ।\nपुत्रपौत्रैः परिवृतः सर्वसिद्धिसमृद्धिमान् ॥ २,३६.५० ॥"
  },
  {
    "text": "निषेव्य भोगानन्तेऽपिकृष्णासायुज्यमाप्नुयात् ।\nअगस्त्य उवाच\nएतावदुक्तो भागवाननन्तो मूर्त्तिस्तु संकर्षणसंज्ञिता विभो ॥ २,३६.५१ ॥"
  },
  {
    "text": "धराधरोऽलं जगतां धरायै निर्दिश्य भूयो विरराम मानदः ।\nततस्तु सर्वे सनकादयो ये समास्थितास्तत्परितः कथादृताः ।\nआनन्द पूर्ण्णंबुनिधौ निमग्नाः सभाजयामासुरहीश्वरं तम् ॥ २,३६.५२ ॥"
  },
  {
    "text": "ऋषय ऊचुः\nनमो नमस्तेऽखिलविश्वाभावन प्रपन्नभक्तार्त्तिहराव्ययात्मन् ।\nधराधरायापि कृपार्णवाय शेषाय विश्वप्रभवे नमस्ते ॥ २,३६.५३ ॥"
  },
  {
    "text": "कृष्णामृतं नः परिपायितं विभो विधूतपापा भवता कृता वयम् ।\nभवादृशा दीनदयालवो विभो समुद्धरन्त्येव निजान्हि संनतान् ॥ २,३६.५४ ॥"
  },
  {
    "text": "एवं नमस्कृत्य फणीश पादयोर्मनो विधायाखिलकामपूरयोः ।\nप्रदक्षिणीकृत्य धराधराधरं सर्वे वयं स्वावसथानुपागताः ॥ २,३६.५५ ॥"
  },
  {
    "text": "इति तेऽभिहितं राम स्तोत्रं प्रेमामृताभिधम् ।\nकृष्णस्य राधाकान्तस्य सिद्धिदम् ॥ २,३६.५६ ॥"
  },
  {
    "text": "इदं राम महाभाग स्तोत्रं परमदुर्लभम् ।\nश्रुतं साक्षाद्भगवतः शेषात्कथयतः कथाः ॥ २,३६.५७ ॥"
  },
  {
    "text": "यावन्ति मन्त्रजालानि स्तोत्राणि कवचानि च ॥ २,३६.५८ ॥"
  },
  {
    "text": "त्रैलोक्ये तानि सर्वाणि सिद्ध्यन्त्येवास्य शीलनात् ।\nवसिष्ठ उवाच\nएवमुक्त्वा महाराज कृष्णप्रेमामृतं स्तवम् ।\nयावद्व्यरसींत्स मुनिस्तावत्स्वर्यानमागतम् ॥ २,३६.५९ ॥"
  },
  {
    "text": "चतुर्भिरद्भुतैः सिद्धैः कामरूपैर्मनोजवैः ।\nअनुयातमथोत्प्लुत्य स्त्रीपुंसौ हरिणौ तदा ।\nअगस्त्यचरणौ नत्वा समारुरुहतुर्मुदा ॥ २,३६.६० ॥"
  },
  {
    "text": "दिव्यदेहधरौ भूत्वा संखचक्रादिचिह्नितौ ।\nगतौ च वैष्णवं लोकं सर्व देवन मस्कृतम् ।\nपश्यतां सर्वभूतानां भार्गवागस्त्ययोस्तथा ॥ २,३६.६१ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यभागे तृतीय\nउपोद्धातपादे भार्गवचरिते षट्त्रिंशत्तमोऽध्यायः ॥ ३६॥"
  }
]
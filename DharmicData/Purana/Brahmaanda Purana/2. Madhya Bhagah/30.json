[
  {
    "text": "वासिष्ठ उवाच\nश्रुत्वैतत्सकलं राजा जमदग्निवधादिकम् ।\nउद्विग्नचेताः सुभृशं चिन्तयामास नैकधा ॥ २,३०.१ ॥\nअहो मे सुनृसंसस्य लोकयोरुभयोरपि ।\nब्रह्मस्वहरणे वाञ्छा तद्धत्या चातिगर्हिता ॥ २,३०.२ ॥\nअहो नाश्रौषमस्याहं ब्राह्मणस्य विजानतः ।\nवचनं तर्हि तां जह्यां विमूढात्मा गतत्रपः ॥ २,३०.३ ॥\nइति संचितयन्नंव हृदयेन विदूयता ।\nस्वपुरं प्रतिचक्राम सबलः सानुगस्ततः ॥ २,३०.४ ॥\nपुरीं प्रतिगते राज्ञि तस्मिन्सपरिवारके ।\nआश्रमात्सहसा राजन्विनिश्चक्राम रेणुका ॥ २,३०.५ ॥\nअथ सक्षतसर्वाङ्गं रुधिरेण परिप्लुतम् ।\nनिश्चेष्टं परितं भूमौ ददर्श पतिमात्मनः ॥ २,३०.६ ॥\nततः सा विहतं मत्वा भर्त्तारं गतचेतनम् ।\nअन्वाहतेवाशनिना मूर्छितान्यपतद्भुवि ॥ २,३०.७ ॥\nचिरादिव पुनर्भूमेरुत्थायातीव दुःखिता ।\nपतित्वोत्थाय सा भूयः सुस्वरं प्ररुरोद ह ॥ २,३०.८ ॥\nविललाप च सात्यर्थं धरणीधूलिधूसरा ।\nअश्रुपूर्ममुखी दीना पतिता शोकसागरे ॥ २,३०.९ ॥\nहा नाथ पिय धर्मज्ञ दाक्षिण्यामृतसागर ।\nहा धिगत्यन्तशान्त त्वं नैव काङ्क्षेत चेदृशम् ॥ २,३०.१० ॥\nआश्रमादभिनिष्क्रान्तः सहसा व्यसानर्णवे ।\nक्षिप्त्वानाथामगाधे मां क्व च यातोऽसि मानद ॥ २,३०.११ ॥\nसतां साप्तपदे मैत्रे मुषिताहं त्वया सह ।\nयासि यत्र त्वमेकाकी तत्र मां नेतुमर्हसि ॥ २,३०.१२ ॥\nदृष्ट्वा त्वामीदृशावस्थमचिराद्धृदयं मम ।\nन दीर्यते महाभाग कठिनाः खलु योषितः ॥ २,३०.१३ ॥\nइत्येवं विलपन्ती सा रुदती च मुहुर्मुहुः ।\nचुक्रोश रामरामेति भृशं दुःखपरिप्लुता ॥ २,३०.१४ ॥\nतावद्रामोऽपि स वनात्समिद्भारसमन्वितः ।\nअकृतव्रणसंयुक्तः स्वाश्रमाय न्यवर्त्तत ॥ २,३०.१५ ॥\nअपश्यद्भयशंसीनि निमित्तानि बहूनि सः ।\nपश्यन्नुद्विग्नहृदयस्तूर्णं प्रापाश्रमं विभुः ॥ २,३०.१६ ॥\nतमायान्तमभिप्रेक्ष्य रुदती सा भृशातुरा ।\nनविभूतेव शोकेन प्रारुदद्रेणुका पुनः ॥ २,३०.१७ ॥\nरामस्य पुरतो राजन्भर्तृव्यसनपीडिता ।\nउभाभ्यामपि हस्ताभ्यामुदरं समताडयत् ॥ २,३०.१८ ॥\nमार्गे विदितवृत्तान्तः सम्यग्रामोऽपि मातरम् ।\nकुररीमिव शोकार्त्ता दृष्ट्वा दुःखमुपेयिवान् ॥ २,३०.१९ ॥\nधैर्यमारोप्य मेधावी दुःशशोकपरिप्लुतः ।\nनेत्राभ्यामश्रुपूर्णाभ्यां तस्थौ भूमावर्धोमुखः ॥ २,३०.२० ॥\nतं तथागतमालोक्य रामं प्राहाकृतव्रणः ।\nकिमिदं भृगुशार्दूल नैतत्वय्युपपाद्यते ॥ २,३०.२१ ॥\nन त्वादृशा महाभाग भृशं शोचन्ति कुत्रचित् ।\nधृतिमन्तो महान्तस्तु दुःखं कुर्वति न व्यये ॥ २,३०.२२ ॥\nशोकः सर्वेन्द्रियाणां हि परिशोषप्रदायकः ।\nत्यज शोकं महाबाहो न तत्पात्रं भवदृशाः ॥ २,३०.२३ ॥\nएहिकामुष्मिकार्थानां नूनमेकान्तरोधकः ।\nशोकस्तस्यावकाशं त्वं कथं त्दृदि नियच्छसि ॥ २,३०.२४ ॥\nतत्त्वं धैर्यधनो भूत्वा परिसांत्वय मातरम् ।\nरुदतीं बत वैधव्यशं कापहतचेतनाम् ॥ २,३०.२५ ॥\nनैवागमनमस्तीह व्यतिक्रान्तस्य वस्तुनः ।\nतस्मादतीतमखिलं त्यक्त्वा कृत्यं विचिन्तय ॥ २,३०.२६ ॥\nइत्येवं सांत्वमानश्च तेन दुःशसमन्वितः ।\nरामः संस्तंभयामास शनैरात्मानमात्मना ॥ २,३०.२७ ॥\nदुःखशोकपरीता हि रेणुका त्वरुदन्मुहः ।\nत्रिःसप्तकृत्वो हस्ताभ्यामुदरं समताडयत् ॥ २,३०.२८ ॥\nतावत्तदन्तिकं रामः समभ्येत्याश्रुलोचनः ।\nरुदतीमलमंबेति सांत्वयामास मातरम् ॥ २,३०.२९ ॥\nउवाचापनयन्दुःखाद्भर्तृशोकपरायणाम् ।\nत्रिःसप्तकृत्वो यदिदं त्वया वक्षः समाहतम् ॥ २,३०.३० ॥\nतावतसंख्यमहं तस्मात्क्षत्त्रजारमशेषतः ।\nहनिष्ये भुवि सर्वत्र सत्यमेतद्ब्रविमि ते ॥ २,३०.३१ ॥\nतस्मात्त्वं शोकमुत्सृज्य धैर्यमातिष्ट सांप्रतम् ।\nनास्त्येव नूनमायातमतिक्रान्तस्य वस्तुनः ॥ २,३०.३२ ॥\nइत्युक्ता रेणुका तेन भृशं दुःखान्वितापि सा ।\nकृच्छ्राद्धैर्यं समालंब्य तथेति प्रत्यभाषत ॥ २,३०.३३ ॥\nततो रामो महाबाहुः पितुः सह सहोदरैः ।\nअग्नौ सत्कर्त्तुमारेभे देहं राजन्यथविधि ॥ २,३०.३४ ॥\nभर्तृशोकपरिताङ्गी रेणुकापि दृढव्रता ।\nपुत्रान्सर्वान्समाहूय त्विदं वचनमब्रवीत् ॥ २,३०.३५ ॥\nरेणुकोवाच ।\nअहं वपितरं पुत्राः स्वर्गतं पुण्यशीलिनम् ।\nअनुगन्तुमिहेच्छामि तन्मेऽनुज्ञातुमर्हथ ॥ २,३०.३६ ॥\nअसह्यदुःशं वैधव्यं सहमाना कथं पुनः ।\nभर्त्रा विरहिता तेन प्रवर्त्तिष्ये विनिन्दिता ॥ २,३०.३७ ॥\nतस्मादनुगमिष्यामि भर्त्तारं दयितं मम ।\nयथा तेन प्रवर्त्तिष्ये परत्रापि सहानिशम् ॥ २,३०.३८ ॥\nज्वलन्तमिममेवाग्निं संप्रविश्य चिरादिव ।\nभर्तुर्मम भविष्यामि पितृलोकप्रियातिथिः ॥ २,३०.३९ ॥\nअनुवादमृते पुत्रा भवद्भिस्तत्र कर्मणि ।\nप्रतिभूय न वक्तव्यं यदि मत्प्रियमिच्छथ ॥ २,३०.४० ॥\nइत्येवमुक्त्वा वचनं रेणुका दृढनिश्चया ।\nअग्निं प्रविश्य भर्त्तारमनुगन्तुं मनोदधे ॥ २,३०.४१ ॥\nएतस्मिन्नेव काले तु रेणुकां तनयैः सह ।\nसमाभाष्यातिगंभीरा वागुवाचाशरीरीणी ॥ २,३०.४२ ॥\nहे रेणुके स्वतनयैर्गिरं मेऽवहिता शृणु ।\nमा कार्षीः साहसं भद्रे प्रवक्ष्यामि प्रियं तव ॥ २,३०.४३ ॥\nसाहसो नैव कर्त्तव्यः केनाप्यात्महितैषिणा ।\nन मर्त्तव्यन्त्वया सर्वो जीवन्भद्राणि पश्यति ॥ २,३०.४४ ॥\nतस्माद्धैर्यधना भूत्वा भव त्वं कालकाङ्क्षिणी ।\nनिमित्तमन्तरीकृत्य किञ्चिदेव शुचिस्मिते ॥ २,३०.४५ ॥\nअचिरेणैव भर्त्ता ते भविष्यति सचेतनः ।\nउत्पन्नजीवितेन त्वं कामं प्राप्स्यसि शोभने ।\nभवित्री चिररात्राय बहुकल्याण भाजनम् ॥ २,३०.४६ ॥\nवसिष्ठ उवाच\nइति तद्वचनं श्रुत्वा धृतिमालंब्य रेणुका ।\nतद्वाक्यगौरवाद्धर्षमवापुस्तनयाश्च ते ॥ २,३०.४७ ॥\nततोनीत्वा पितुर्देहमाश्रमाभ्यन्तरं मुनेः ।\nशाययित्वा निवाते तु परितः समुपाविशन् ॥ २,३०.४८ ॥\nतेषां तत्रोपविष्टानामप्रहृष्टात्मचेतसाम् ।\nनिमत्तानि शुभान्यासन्ननेकानि महान्ति च ॥ २,३०.४९ ॥\nतेन ते किञ्चिदाश्वस्तचेतसो मुनिपुङ्गवाः ।\nनिषेदुः सहिता मात्रा काङ्क्षन्तो जीवितं पितुः ॥ २,३०.५० ॥\nएतस्मिन्नन्तरे राजन्भृगुवंशधरो मुनिः ।\nविधेर्बलेन मतिमांस्तत्रागच्छद्यदृच्छया ॥ २,३०.५१ ॥\nअथर्वणां विधिः सा क्षाद्वेदवेदाङ्गपारगः ।\nसर्वशास्त्रार्थवित्प्राज्ञः सकलासुरवन्दितः ॥ २,३०.५२ ॥\nमृतसंजीविनीं विद्यां यो वेद मुनिदुर्लभाम् ।\nयथाहतान्मृतान्देवैरुत्थापयति दानवान् ॥ २,३०.५३ ॥\nशास्त्रमोशनसं येन राज्ञां राज्यफलप्रदम् ।\nप्रणीतमनुजीवन्ति सर्वेऽद्यापीह पार्थिवाः ॥ २,३०.५४ ॥\nस तदाश्रममासाद्य प्रविष्टोऽन्तर्महामुनिः ।\nददर्श तदवस्थांस्तान्सर्वान्दुःखपरिप्लुतान् ॥ २,३०.५५ ॥\nअथ ते तु भृगुं दृष्ट्वा वंशम्य पितरं मुदा ।\nउत्थायास्मै ददुश्चापि सत्कृत्य परमासनम् ॥ २,३०.५६ ॥\nस चाशीर्भिस्तु तान्सर्वानभिनन्द्य महामुनिः ।\nपप्रच्छ किमिदं वृत्तं तत्सर्वं ते न्यवेदयन् ॥ २,३०.५७ ॥\nतच्छ्रुत्वा स भृगुः शीघ्रं जलमादाय मन्त्रवित् ।\nसंजीविन्या विद्यया तं सिषेच प्रोच्चरन्निदम् ॥ २,३०.५८ ॥\nयज्ञस्य तपसो वीय ममापि शुभमस्ति चेत् ।\nतेनासौ जीवताच्छीघ्रं प्रसुप्त इव चोत्थितः ॥ २,३०.५९ ॥\nएवमुक्ते शुभे वाक्ये भृगुणा साधुकारिणा ।\nसमुत्तस्थावथार्चीकः साक्षाद्गुरुरिवापरः ॥ २,३०.६० ॥\nदृष्ट्वा तत्र स्थितं वन्द्यं भृगुं स्वस्य पितामहम् ।\nननाम भक्त्या नृपते कृताञ्जलिरुवाच ह ॥ २,३०.६१ ॥\nजमदग्निरुवाच\nधन्योऽहं कृतकृत्योऽहं सफलं जीवितं च मे ॥ २,३०.६२ ॥\nयत्पश्ये चरणौ तेऽद्य सुरासुरनमस्कृतौ ।\nभगवन्किं करोम्यद्य शुश्रूषां तव मानद ॥ २,३०.६३ ॥\nपुनीह्यात्मकुलं स्वस्य चरणांबुकणैर्विभो ।\nइत्युक्त्वा सहसाऽनीतं रामेणार्ध्यं मुदान्वितः ॥ २,३०.६४ ॥\nप्रददौ पादयोस्तस्य भक्त्यानमितकन्धरः ।\nतज्जलं शिरसाधत्त सकुटुंबो महामनाः ॥ २,३०.६५ ॥\nअथ सत्कृत्य स भृगुं पप्रच्छ विनयान्वितः ।\nभगवन् किं कृतं तेन राज्ञा दुष्टेन पातकम् ॥ २,३०.६६ ॥\nयस्यातिथ्यं हि कृतवानहं सम्यग्विधानतः ।\nसाधुबुद्ध्या स दुष्टात्मा किं चकार महामते ॥ २,३०.६७ ॥\nवसिष्ठ उवाच\nएवं स पृष्टो मतिमान्भृगुः सर्वविदीश्वरः ।\nचिरं ध्यात्वा समालोच्य कारणं प्राह भूपते ॥ २,३०.६८ ॥\nभृगुरुवाच\nशृणु तात महाभाग बीजमस्य हि कर्मणः ।\nयश्च वै कृतवान्पापं सर्वज्ञस्य तवानघ ॥ २,३०.६९ ॥\nशप्तः पुरा वसिष्ठेन नाशार्थं स महीपतिः ।\nद्विजापराधतो मूढ वीर्यं ते विनशिष्यते ॥ २,३०.७० ॥\nतत्कथं वचनं तस्य भविष्यत्यन्यथा मुनेः ।\nअयं रामो महावीर्यं प्रसह्य नृपपुङ्गवम् ॥ २,३०.७१ ॥\nहनिष्यति महाबाहो प्रतिज्ञां कृतवान्पुरा ।\nयस्मादुरः प्रतिहतं त्वया मातर्ममाग्रतः ॥ २,३०.७२ ॥\nएकविंशतिवारं हि भृशं दुःखपरीतया ।\nत्रिः सप्तकृत्वो निःक्षत्रां करिष्ये पृथिवीमिमाम् ॥ २,३०.७३ ॥\nअतोऽयं वार्यमाणोऽपि त्वया पित्रा निरन्तरम् ।\nभाविनोऽर्थस्य च बलात्करिष्यत्येव मानद ॥ २,३०.७४ ॥\nस तु राजा महाभागो वृद्धानां पर्युपासिता ।\nदत्तात्रेयाद्धरेरंशाल्लब्धबोधो महामतिः ॥ २,३०.७५ ॥\nसाक्षाद्भक्तो महात्मा च तद्वधे पातकं भवेत् ।\nएवमुक्त्वा महाराज स भृगुर्ब्रह्मणः सुतः ।\nयथागतं ययौ विद्वान्भविष्यत्कालपर्ययात् ॥ २,३०.७६ ॥\nइति श्रीब्रह्माण्डे महापुराणे वायुप्रोक्ते मध्याभागे तृतीय\nउपोद्धातपादे भार्गवचरिते त्रिंशत्तमोऽध्यायः ॥ ३०॥"
  }
]
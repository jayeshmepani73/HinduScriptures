[
  {
    "text": "बृहस्पतिरुवाच\nऋषयस्त्वेव मुक्तास्तु परं हर्षमुपागताः ।\nपरं शुश्रूषया भूयः पप्रच्छुस्तदनन्तरम् ॥ २,५९.१ ॥\nऋषय ऊचुः\nवंशानामानुपूर्व्येण राज्ञां चामिततेजसाम् ।\nस्थितिं चैषां प्रभावं च ब्रूहि नः परिपृच्छताम् ॥ २,५९.२ ॥\nएवमुक्तस्ततस्तैस्तु तदासौ लोमहर्षणः ।\nशृण्वतामुत्तराख्याने ऋषीणां वाक्य कोविदः ॥ २,५९.३ ॥\nअख्यानकुशलो भूयः परं वाक्यमुवाच ह ।\nब्रुवतो मे निबोधंश्च ऋषिराह यथा मम ॥ २,५९.४ ॥\nवंशानामानुपूर्व्येण राज्ञां चामिततेजसाम् ।\nस्थितिं चैषां प्रभावं च क्रमतो मे निबोधत ॥ २,५९.५ ॥\nवरुणस्य सपत्नीकान् स्तुता देवी उदाहृता ।\nतस्याः पुत्रौ कलिर्वैद्यः स्तुता च सुरसुंदरी ॥ २,५९.६ ॥\nकलिपुत्रौ महावीर्यौं जयश्च विजयश्च ह ।\nवैद्यपुत्रौ घृणिश्चैव मुनिश्चैव महाबलौ ॥ २,५९.७ ॥\nप्रत्तानामनु कामानामन्योन्यस्य प्रभक्षिणौ ।\nभक्ष्यित्वा तावन्योन्यं विनाशं समवाप्नुतः ॥ २,५९.८ ॥\nकलिः सुरायाः संज्ञेयस्तस्य पुत्रो मदः स्मृतः ।\nस्मृता हिंसा कलेर्भार्या श्रेष्ठा या निकृतस्मृतिः ॥ २,५९.९ ॥\nप्रसूतान्ये कलेः पुत्राश्चत्वारः पुरुषादकाः ।\nनाके विघ्नश्च विख्यातो भद्रमोविधमस्तथा ॥ २,५९.१० ॥\nअशिरस्कतया विघ्नो नाकश्चैवाशरीरवान् ।\nभद्रमश्चैकहस्तोऽभूद्विधमश्चैकपात्स्मृतः ॥ २,५९.११ ॥\nभद्रमस्य तथापत्नी तामसी पूतना तथा ।\nरेवती विधमस्यापि तयोः पुत्राः सहस्रशः ॥ २,५९.१२ ॥\nनाकस्य शकुनिः पत्नी विघ्नस्य च अयो मुखी ।\nराक्षसास्तु महावीर्याः संध्याद्वयविचारिणः ॥ २,५९.१३ ॥\nरेवतीपूतनापुत्रा नैऋता नामतः स्मृताः ।\nग्रहास्ते राक्षसाः सर्वे बालानां तु विशेषतः ॥ २,५९.१४ ॥\nस्कन्दस्तेषामधिपतिर्ब्रह्मणोऽनुमतः प्रभुः ।\nबृहस्पतेर्या भगिनी वरस्त्री ब्रह्मचारिणी ॥ २,५९.१५ ॥\nयोगसिद्धा जगत्कृत्स्नमसक्ता चरते सदा ।\nप्रभासस्य तु सा भार्या वसूनामष्टमस्य च ॥ २,५९.१६ ॥\nविश्वकर्मा सुरस्तस्या जातः शिल्पिप्रजापतिः ।\nत्वष्टा विराजो रूपाणि धर्मपौत्र उदारधीः ॥ २,५९.१७ ॥\nकर्त्ता शिल्पिसहस्राणां त्रिदशानां तु योगतः ।\nयःसर्वेषां विमानानि देवतानां चकार ह ॥ २,५९.१८ ॥\nमानुषाश्चोपजीवन्ति यस्य शिल्पं महात्मनः ।\nप्रह्रादी विश्रुता तस्य पत्नी त्वष्टुर्विरोचना ॥ २,५९.१९ ॥\nविरोचनस्य भगिनी माता त्रिशिरसस्तथा ।\nदेवाचार्यस्य महतो विश्वरूपस्य धीमतः ॥ २,५९.२० ॥\nविश्वकर्मात्मजश्वैव विश्वकर्मा मयः स्मृतः ।\nसुरेणुरिति विख्याता स्वसा तस्य यवीयसी ॥ २,५९.२१ ॥\nत्वाष्ट्री या सवितुर्भार्या पुनः संज्ञेति विश्रुता ।\nप्रासूत सा महाभागं मनुं ज्येष्ठं विवस्वतः ॥ २,५९.२२ ॥\nयमौ प्रासूत च पुनर्यमं च यमुनां च ह ।\nसा तु गत्वा कुरून्देवी वडवा रूपधारिणी ॥ २,५९.२३ ॥\nसवितुश्चास्य रूपस्य नासिकाभ्यां तु तौ स्मृतौ ।\nप्रासूत सा महाभाग त्वन्तरिक्षेऽश्विनौ किल ॥ २,५९.२४ ॥\nनासत्यं चैव दस्रं च मार्त्तण्डस्यात्मजावुभौ ।\nऋषय ऊचुः\nकस्मान्मार्त्तण्ड इत्येष विवस्वानुदितो बुधैः ॥ २,५९.२५ ॥\nकिमर्थं सासुरूपा वै नासिकाभ्यामसूयत ।\nएतद्वेदितुमिच्छामो सर्वं नो ब्रूहि पृच्छताम् ॥ २,५९.२६ ॥\nसूत उवाच\nचिरोत्पन्नमतिर्भिन्नमण्डं त्वष्ट्रा विदारितम् ।\nगर्भवधं भ्रान्तः कश्यपो विद्रुतो भवेत् ॥ २,५९.२७ ॥\nअण्डे द्विधाकृते त्वण्डं दृष्ट्वा त्वष्टेदमब्रवीत् ।\nनैतन्न्यूनं भवादण्डं मार्त्तण्डस्त्वं भवानघ ॥ २,५९.२८ ॥\nन खल्वयं मृतोंऽडस्थ इति स्नेहात्पिताब्रवीत् ।\nतस्य तद्वचनं श्रुत्वा नामान्वर्थमुदाहरन् ॥ २,५९.२९ ॥\nयन्मार्त्तण्डो भवेत्युक्तस्त्वण्डात्सोंडे द्विधाकृते ।\nतस्माद्विवस्वान्मार्त्तण्डः पुराणज्ञैर्विभाव्यते ॥ २,५९.३० ॥\nततः प्रजाः प्रवक्ष्यामि मार्त्तण्डस्य विवस्वतः ।\nविजज्ञे सवितुर्भार्या संज्ञा पुत्रांस्तु त्रीन्पुनः ॥ २,५९.३१ ॥\nमनुं यमीं यमं चैव छाया सा तपती तथा ।\nशनैश्चरं तथैवैते मार्त्तण्डस्यात्मजाः स्मृताः ॥ २,५९.३२ ॥\nविवस्वान्कश्यपाज्जज्ञे दाक्षायिण्यां महायशाः ।\nतस्य संज्ञाभवद्भार्या त्वाष्ट्री देवी विवस्वतः ॥ २,५९.३३ ॥\nसुरेणुरिति विख्याता पुनः संज्ञेति विश्रुता ।\nसा तु भार्या भगवतो मार्त्तण्डस्यातितेजसः ॥ २,५९.३४ ॥\nन खल्वये मृतो ह्यण्डे इति स्नेहात्तमब्रवीत् ।\nअजानन्कश्यपः स्नेहात्मार्त्तण्ड इति चोच्यते ॥ २,५९.३५ ॥\nतेजस्त्वभ्यधिकं तस्य नित्यमेव विवस्वतः ।\nयेनापि तापयामास त्रील्लोङ्कान्कश्यपात्मजः ॥ २,५९.३६ ॥\nत्रीण्यपत्यानि संज्ञायां जनयामास वै रविः ।\nद्वौ सुतौ तु महावीर्यौं कन्यैका विदितैव च ॥ २,५९.३७ ॥\nमनुर्वैवस्वतो ज्येष्ठः श्राद्धदेवः प्रजापतिः ।\nततो यमो यमी चैव यमजौ संबभूवतुः ॥ २,५९.३८ ॥\nअसह्यतेजस्तद्रूपं दृष्ट्वा संज्ञा विवस्वतः ।\nअसहन्ती स्वकां छायां सवर्णां निर्ममे पुनः ॥ २,५९.३९ ॥\nमहाभागा तु सा नारी तस्याश्छायासमुद्गता ।\nप्राञ्जलिः प्रयता भूत्वा पुनः संज्ञामभाषत ॥ २,५९.४० ॥\nवदस्व किं मया कार्यं सा संज्ञा तामथाब्रवीत् ।\nअहं यास्यापि भद्रं ते स्वमेव भवनं पितुः ॥ २,५९.४१ ॥\nत्वयेह भवने मह्यं वस्तव्यं निर्विशङ्कया ।\nइमौ च बालकौ मह्यं कन्या च वरवर्णिनी ॥ २,५९.४२ ॥\nभर्त्तव्या नैवमाख्येयमिदं भगवते त्वया ।\nइमौ च बालकौ मह्यं तथेत्युक्ता तथा च सा ॥ २,५९.४३ ॥\nत्वष्टुः समीपमगमद्व्रीडितेव तपस्विनी ।\nपिता तामागतां दृष्ट्वा क्रुद्धः संज्ञामथाब्रवीत् ॥ २,५९.४४ ॥\nभर्त्तुः समीपं गच्छेति नियुक्ता च पुनः पुनः ।\nअगमद्वडवा भूत्वाच्छाद्य रूपमनिन्दिता ॥ २,५९.४५ ॥\nउत्तरान्सा कुरून्गत्वा तृणान्यथ चचार सा ।\nद्वितीयायां तु संज्ञायां संज्ञेयमिति चिन्त्य ताम् ॥ २,५९.४६ ॥\nआदित्यो जनयामास पुत्रावादित्यवर्चसौ ।\nपूर्वजस्य मनोस्तुल्यौ सादृश्येन तु तौ प्रभू ॥ २,५९.४७ ॥\nश्रुतश्रवं तु धर्मज्ञं श्रुतकर्माणमेव च।\nश्रुतश्रवा मनुस्ताभ्यां सावर्णिर्वै भविष्यति ॥ २,५९.४८ ॥\nश्रुतकर्मा तु विज्ञेयो ग्रहो वै यः शनैश्चरः ।\nमनुरेवाभवत्सोऽपि सावर्णिरिति चोच्यते ॥ २,५९.४९ ॥\nसंज्ञा तु पार्थिवी सा वै स्वस्य पुत्रस्य वै तदा ।\nचकाराभ्यधिकं स्नेहं त तथा पूर्वजेषु वै ॥ २,५९.५० ॥\nमनुस्तच्छाक्षमत्सर्वं यमस्तद्वै न चाक्षमत् ।\nबहुशो जल्पमानस्तु सापत्न्यादतिदुःखितः ॥ २,५९.५१ ॥\nतां वै रोषाच्च बालाच्च भाविनोर्ऽथस्य वै बलात् ।\nयदा संतर्जयामास च्छायां वैवस्वतो यमः ॥ २,५९.५२ ॥\nसा शशाप ततः क्रोधात्सार्णिजननी यमम् ।\nयदा तर्जयसेऽकस्मात्पितृभार्यां यशस्विनीम् ॥ २,५९.५३ ॥\nतस्मात्तवैष चरमः पतिष्यति न संशयः ।\nयमस्तु तेन शापेन भृशं पीडितमानसः ॥ २,५९.५४ ॥\nमनुना सह धर्मात्मा पितुः सर्वं न्यवेदयत् ।\nभृशं शापभयोद्विग्नः संज्ञावाक्यैर्विनिर्जितः ॥ २,५९.५५ ॥\nतस्यां मयोद्यतः पादो न तु देहे निपातितः ।\nबाल्याद्वा यदि वा मोहात्तद्भवान्क्षन्तुमर्हति ॥ २,५९.५६ ॥\nशप्तोऽहमस्मि लोकेश जनन्या तपतां वर ।\nतव प्रसादो नस्त्रातुमेतस्मान्महतो भयात् ॥ २,५९.५७ ॥\nविवस्वानेवमुक्तस्तु यमं प्रोवाच वै प्रभुः ।\nअसंशयं पुत्र महद्भविष्यत्यत्र कारणम् ॥ २,५९.५८ ॥\nयेन त्वामाविशत्क्रोधो धर्मज्ञं सत्यवादिनम् ।\nन शक्यमेतन्मिथ्य तु कर्त्तुं मातुर्वचस्तव ॥ २,५९.५९ ॥\nकृमयो मांसमादाय यास्यन्ति च महीं तव ।\nततः पादं महाप्राज्ञ पुनः सांप्राप्स्यसे सुखम् ॥ २,५९.६० ॥\nकृतमेवं वचः सत्यं मातुस्तव भविष्यति ।\nशापस्य परिहारेण त्वं च त्रातो भविष्यसि ॥ २,५९.६१ ॥\nआदित्यस्त्वब्रवीत्संज्ञां किमर्थं तनयेषु तु ।\nतुल्येष्वभ्यधिकस्नेह एकस्मिन्क्रियते त्वया ॥ २,५९.६२ ॥\nसा तत्परिहरन्ती वै नाचचक्षे विवस्वतः ।\nआत्मना स समाधाय योगात्तत्त्वमपश्यत ॥ २,५९.६३ ॥\nतां शप्तुकामो भगवान्नाशाय कुपितः प्रभुः ।\nसा तत्सर्वं यथा तत्त्वमाचचक्षे विवस्वतः ॥ २,५९.६४ ॥\nविवस्वांस्तु यथा श्रुत्वा क्रुद्धस्त्वष्टारमभ्ययात् ।\nत्वष्टा तु तं यथान्यायमर्चयित्वा विभावसुम् ॥ २,५९.६५ ॥\nनिर्दग्धुकामं रोषेण सांत्वयामास वै शनैः ।\nतवातितेजसा युक्तमिदं रूपं न शोभते ॥ २,५९.६६ ॥\nअसहन्ती तु तत्संज्ञा वने चरति शाद्वले ।\nद्रक्ष्यते तां भवनद्य स्वां भार्यां शुभचारिणीम् ॥ २,५९.६७ ॥\nश्लाघ्ययौवनसंपन्नां योगमास्थाय गोपते ।\nअनुकूलं भवेदेवं यदि स्यात्समयो मतः ॥ २,५९.६८ ॥\nरूपं निवर्त्तयेयं ते ह्याद्यं श्रेष्ठमरिन्दम ।\nरूपं विवस्वतस्त्वासीत्तिर्यगूर्द्ध्वमधस्तथा ॥ २,५९.६९ ॥\nतेनासौ पीडिता देवी रूपेण तु दिवस्पतेः ।\nतस्मात्ते समचक्रं तु वर्तते रूपमद्भुतम् ॥ २,५९.७० ॥\nअनुज्ञातस्ततस्त्वष्ट्रा रूपनिर्वर्त्तनाय वै ।\nततोऽभ्युपागमत्त्वष्टा मार्त्तण्डस्य विवस्वतः ॥ २,५९.७१ ॥\nभ्रमिमारोप्य तत्तेजः शातयामास तस्य वै ।\nतं निर्मूलित तेजस्कं तेजसापहृतेन तु ॥ २,५९.७२ ॥\nकान्तां प्रभाकरो द्रष्टुमियेष शुभदर्शनः ।\nददर्श योगमास्थाय स्वां भार्यां वडवां तथा ॥ २,५९.७३ ॥\nअदृश्यां सर्वभूतानां तेजसा नियमेन च ।\nअश्वरूपेण मार्त्तण्डस्तां मुखे समभावयत् ॥ २,५९.७४ ॥\nमैथुनान्तनिविष्टा च परपुंसोऽभिशङ्कया ।\nसा तं निःसारयामास नोभ्यां शुक्रं विवस्वतः ॥ २,५९.७५ ॥\nदेवौ तस्मादजायेतामश्विनौ भिषजां वरौ ।\nनासत्यश्चैव दस्रश्च स्मृतौ द्वादशमूर्तितः ॥ २,५९.७६ ॥\nमार्त्तण्डस्य सुतावेतावष्टमस्य प्रजापतेः ।\nतां तु रूपेण कान्तेन दर्शयामास भास्करः ॥ २,५९.७७ ॥\nस तां दृष्ट्वा तदा भार्यां तुतो षैतामुवाच ह ।\nयमस्तु तेन शापेन भृशं पीडितमानसः ॥ २,५९.७८ ॥\nधर्मेण रञ्जयामास धर्मराजस्ततस्तु सः ।\nसोऽलभत्कर्मणां तेन शुभेन परमां द्युतिम् ॥ २,५९.७९ ॥\nपितॄणामाधिपत्यं च लोकपालत्वमेव च ।\nमनुः प्रजापतिस्त्वेष सावर्णिः स महायशाः ॥ २,५९.८० ॥\nभाव्यः सोऽनागते तस्मिन्मनुः सावर्णिकेन्तरे ।\nमेरुपृष्ठे तपो घोरमद्यापि चरते प्रभुः ॥ २,५९.८१ ॥\nभ्राता शनैश्चरस्तत्रग्रहत्वं स तु लब्धवान् ।\nत्वष्टा तु तेन रूपेण विष्णोश्चक्रमकल्पयत् ॥ २,५९.८२ ॥\nमहामहोऽप्रतिहतं दानवान्प्रतिवारणम् ।\nयवीयसी तयोर्या तु यमुनाच यशस्विनी ॥ २,५९.८३ ॥\nअभवत्सा सरिच्छ्रेष्ठा यमुना लोकपावनी ।\nयस्तु ज्येष्ठो महातेजाः सर्गो यस्येति सांप्रतम् ॥ २,५९.८४ ॥\nविस्तरं तस्य वक्ष्यामि मनोर्वैवस्वतस्य ह ।\nइदं तु जन्म देवानां शृणुयाद्वा पठेच्च वा ॥ २,५९.८५ ॥\nवैवस्वतस्य पुत्राणां सप्तानां तु महौजसाम् ।\nआपदं प्राप्य मुच्येत प्राप्नुयाच्च महद्यशः ॥ २,५९.८६ ॥\nइति श्रीब्रह्माण्डे महापुराणे वायुप्रोक्ते तृतीय उपोद्धातपादे वैवस्वतोत्पत्तिर्नामैकोनषष्टितमोध्यायः ॥ ५९॥"
  }
]
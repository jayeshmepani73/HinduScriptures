[
  {
    "text": "आयोः पुत्रा महात्मानः पञ्चैवासन्महाबलाः ।\nस्वर्भानुत नयायां ते प्रभायां जज्ञिरे नृपाः ॥ २,६७.१ ॥\nनहुषः प्रथमस्तेषां क्षत्रवृद्धस्ततः स्मृतः ।\nरंभो रजिरनेनाश्च त्रिषु लोकेषु विश्रुताः ॥ २,६७.२ ॥\nक्षत्रवृद्धात्मजश्चैव सुनहोत्रो महायशाः ।\nसुनहोत्रस्य दायादास्त्रयः परमधार्मिकाः ॥ २,६७.३ ॥\nकाशः शलश्च द्वावेतौ तथा गृत्समदः प्रभुः ।\nपुत्रो गृत्समदस्यापि शुनको यस्य शौनकः ॥ २,६७.४ ॥\nब्राह्मणाः क्षत्रियाश्चैव वैश्याः शूद्रास्तथैव च ।\nएतस्य वंशेसंभूता विचित्रैः कर्मभिर्द्विजाः ॥ २,६७.५ ॥\nशलात्मजो ह्यार्ष्टिषेणः शिशिरस्तस्य जात्मजः ।\nशौनकाश्चार्ष्टिषेणाश्च क्षत्रोपेता द्विजातयः ॥ २,६७.६ ॥\nकाश्यस्य काशिपो राजा पुत्रो दीर्घतपास्तथा ।\nधन्वश्च दीर्घतपसो विद्वान्धन्वन्तरिस्ततः ॥ २,६७.७ ॥\nतपसोंऽते महातेजा जातो वृद्धस्य धीमतः ।\nअथैनमृषयः प्रोचुः सूतं वाक्यमिद पुनः ॥ २,६७.८ ॥\nऋषय ऊचुः\nकश्च धन्वन्तरिर्देवो मानुषेष्विह जज्ञिवान् ।\nएतद्वेदितुमिच्छामस्तन्नोब्रूहि परन्तप ॥ २,६७.९ ॥\nसूत उवाच\nधन्वन्तरेः संभवोऽयं श्रूयतामिह वै द्विजाः ।\nस संभूतः समुद्रान्ते मथ्यमानेऽमृते पुरा ॥ २,६७.१० ॥\nउत्पन्नः कलशात्पूर्वं सर्वतश्च श्रिया वृतः ।\nसद्यःसंसिद्धकार्यं तं दृष्ट्वा विष्णुखस्थितः ॥ २,६७.११ ॥\nअब्जस्त्वमिति होवाच तस्मादब्जस्तु स स्मृतः ।\nअब्जः प्रोवाच विष्णुं तं तनयोऽस्मि तव प्रभो ॥ २,६७.१२ ॥\nविधत्स्व भागं स्थानं च मम लोके सुरोत्तम ।\nएवमुक्तः स दृष्ट्वा तु तथ्यं प्रोवाच स प्रभुः ॥ २,६७.१३ ॥\nकृतो यज्ञविभागस्तु दैतेयैर्हि सुरैस्तथा ।\nवेदेषु विधियुक्तं च विधिहोत्रं महर्षिभिः ॥ २,६७.१४ ॥\nन सक्यमिह होमं वै तुभ्यं कर्तुं कदायन ।\nअर्वाक्सूतोऽसि हे देव तव मन्त्रो न वै प्रभो ॥ २,६७.१५ ॥\nद्वितीयायां तु संभूत्यां लोके ख्यातिं गमिष्यसि ।\nअणिमादियुतां सिद्धिं गतस्तत्र भविष्यसि ॥ २,६७.१६ ॥\nएतेनैव शरीरेण देवत्वं प्राप्स्यसि प्रभो ।\nचा (च) तुर्मन्त्रैर्घृतैर्गव्यैर्यक्ष्यन्ते त्वां द्विजातयः ॥ २,६७.१७ ॥\nअथ वा त्वं पुनश्चैव ह्यायुर्वेदं विधास्यसि ।\nअवश्यभावीह्यर्थोऽयं प्राग्दृष्टस्त्वब्जयोनिना ॥ २,६७.१८ ॥\nद्वितीयं द्वापर प्राप्य भविता त्वं न संशयः ।\nतस्मात्तस्मै वरं दत्त्वा विष्णुरन्तर्दधे ततः ॥ २,६७.१९ ॥\nद्वितीये द्वापरे प्राप्ते सौनहोत्रः स काशिराट् ।\nपुत्रकामस्तपस्तेपे नृपो दीर्घतपास्तथा ॥ २,६७.२० ॥\nअब्जं देवं तु पुत्रार्थे ह्यारिराधयिषुर्नृपः ।\nवरेण च्छन्दयामास ततो धन्वन्तरिर्नृपम् ॥ २,६७.२१ ॥\nनृप उवाच\nभगवन्यदि तुष्टस्त्वं पुत्रो मे गतिमान्भवेः ।\nतथेति समनुज्ञाय तत्रैवान्तरधात्प्रभुः ॥ २,६७.२२ ॥\nतस्य गेहे समुत्पन्नो देवो धन्वन्तरिस्तदा ।\nकाशिराजो महाराजः सर्व रोगप्रणाशनः ॥ २,६७.२३ ॥\nआयुर्वेदं भरद्वाजात्प्राप्येह सभिषक्क्रियम् ।\nतमष्टधा पुनर्व्यस्य शिष्येभ्यः प्रत्यपादयत् ॥ २,६७.२४ ॥\nधन्वन्तरिसुतश्चापि केतुमानिति विश्रुतः ।\nअथ केतुमतः पुत्रो जज्ञे भीमरथो नृपः ॥ २,६७.२५ ॥\nपुत्रो भीमरथस्यापि जातो धीमान्प्रजेश्वरः ।\nदिवोदास इति ख्यातो वाराणस्यधिपोऽभवत् ॥ २,६७.२६ ॥\nएतस्मिन्नेव काले तु पुरीं वारामसीं पुरा ।\nशून्यां निवेशयामास क्षेमको नाम राक्षसः ॥ २,६७.२७ ॥\nशप्ता हि सा पुरी पूर्वं निकुंभेन महात्मना ।\nशून्या वर्षसहस्रं वै भवित्रीति पुनः पुनः ॥ २,६७.२८ ॥\nतस्यां तु शप्तमात्रायां दिवोदासः प्रजेश्वरः ।\nविषयान्ते पुरीं रम्यां गोमत्यां संन्यवेशयत् ॥ २,६७.२९ ॥\nऋषय ऊचुः\nवाराणसीं किमर्थं तां निकुंभः शप्तवान्पुरा ।\nनिकुंभश्चापि धर्मात्मा सिद्धक्षेत्रं शशाप यः ॥ २,६७.३० ॥\nसूत उवाच\nदिवोदासस्तु राजर्षिर्नगरीं प्राप्य पार्थिवः ।\nवसते स महातेजाः स्फीतायां वै नराधिपः ॥ २,६७.३१ ॥\nएतस्मिन्नेव काले तु कृतदारो महेश्वरः ।\nदेव्याः स प्रियकामस्तु वसन्वै श्वशुरान्तिके ॥ २,६७.३२ ॥\nदेवाज्ञया पारिषदा विश्वरुपास्तपोधनाः ।\nपूर्वोक्तरूपसंवेषैस्तोषयन्ति महेश्वरीम् ॥ २,६७.३३ ॥\nहृष्यते तैर्महादेवो मेना नैव तु तुष्यति ।\nजुगुप्सते सा नित्यं वै देवं देवीं तथैव च ॥ २,६७.३४ ॥\nमम पार्श्वे त्वनाचारस्तव भर्त्ता महेश्वरः ।\nदरिद्रः सर्वथैवेह हा कष्टं लज्जते न वै ॥ २,६७.३५ ॥\nमात्रा तथोक्ता वचसा स्त्रीस्वभावान्न चक्षमे ।\nस्मितं कृत्वा तु वरदा हरपार्श्वमथागमत् ॥ २,६७.३६ ॥\nविषण्णवदना देवी महादेवमभाषत ।\nनेह वत्स्याम्यहं देव नय मां स्वं निवेशनम् ॥ २,६७.३७ ॥\nतथोक्तस्तु महादेवः सर्वांल्लोकान्निरीक्ष्य ह ।\nवासार्थं रोचयामास पृथिव्यां तु द्विजोत्तमाः ॥ २,६७.३८ ॥\nवाराणसीं महातेजाः सिद्धक्षेत्रं महेश्वरः ।\nदिवोदासेन तां ज्ञात्वा निविष्टां नगरीं भवः ॥ २,६७.३९ ॥\nपार्श्वस्थं स समाहूय गणेशं क्षेममब्रवीत् ।\nगणेश्वर पुरीं गत्वा शून्यां वाराणसीं कुरु ॥ २,६७.४० ॥\nमृदुना चाभ्युपायेन अतिवीर्यः स पार्थिवः ।\nततो गत्वा निकुंभस्तु पुरीं वाराणसीं पुरा ॥ २,६७.४१ ॥\nस्वप्ने संदर्शयामास मङ्कनं नामतो द्विजम् ।\nश्रेयस्तेऽहं करिष्यामि स्थानं मे रोचयानघ ॥ २,६७.४२ ॥\nमद्रूपां प्रतिमां कृत्वा नगर्यन्ते निवेशय ।\nतथा स्वप्ने यथा दृष्टं सर्वं कारितवान्द्विजः ॥ २,६७.४३ ॥\nनगरीद्वार्यनुज्ञाप्य राजानं तु यथाविधि ।\nपूजा तुमहती चैव नित्यमेव प्रयुज्यते ॥ २,६७.४४ ॥\nगन्धैर्धूपैश्च वाल्यैश्च प्रेक्षणीयेस्तथैव च ।\nअन्नप्रदानयुक्तैश्च ह्यत्यद्भुतमिवाभवत् ॥ २,६७.४५ ॥\nएवं संपूज्यते तत्र नित्यमेव गणेश्वरः ।\nततो वरसहस्राणि नागराणां प्रयच्छति ॥ २,६७.४६ ॥\nपुत्रान्हिरण्यमायूंषि सर्वकामांस्तथैव च ।\nराज्ञस्तु महिषी श्रेष्टा सुयशा नाम विश्रुता ॥ २,६७.४७ ॥\nपुत्रार्थमागता साध्वी राज्ञा देवी प्रचोदिता ।\nपूजां तु विपुलां कृत्वा देवी पुत्रानयाचत ॥ २,६७.४८ ॥\nपुनः पुनरथागत्य बहुशः पुत्रकारणात् ।\nन प्रयच्छति पुत्रांस्तु निकुंभः कारणेन तु ॥ २,६७.४९ ॥\nक्रुध्यते यदि राजा तु तत किञ्चित्प्रवर्त्तते ।\nअथ दीर्घेण कालेन क्रोधो राजानमाविशत् ॥ २,६७.५० ॥\nभूतं त्विदं मंहद्द्वारि नागराणां प्रयच्छति ।\nप्रीत्या वरांश्च शतशो न किञ्चिन्नः प्रयच्छति ॥ २,६७.५१ ॥\nमामकैः पूज्यते नित्यं नगर्यां मम चैव तु ।\nस याचितश्च बहुशो देव्या मे पुत्रकारणात् ॥ २,६७.५२ ॥\nन ददाति च पुत्रं मे कृतघ्नो बहुभोजनः ।\nअतो नार्हति पूजा तु मत्सकाशात्कथञ्चन ॥ २,६७.५३ ॥\nतस्मात्तु नाशयिष्यामितस्य स्थानं दुरात्मनः ।\nएवं तु स विनिश्चित्य दुरात्मा राजकिल्बिषी ॥ २,६७.५४ ॥\nस्थानं गणपतेश्तस्य नाशयामास दुर्मतिः ।\nभग्नमायतनं दृष्ट्वा राजानमशपत्प्रभुः ॥ २,६७.५५ ॥\nयस्माद्विनापराधं मे त्वया स्थानं विनाशितम् ।\nअकस्मात्तु पुरी शून्या भवित्रीते नराधिप ॥ २,६७.५६ ॥\nततस्तेन तु शापेन शून्या वाराणसी तदा ।\nशप्त्वा पुरीं निकुंभस्तु महादेवमथानयत् ॥ २,६७.५७ ॥\nशून्यां पुरीं महा देवो निर्ममे पदमात्मनः ।\nतुल्यां देवविभूत्या तु देव्याश्चैव महामनाः ॥ २,६७.५८ ॥\nरमते तत्र वै देवी ह्यैश्वर्यात्सा तु विस्मिता ।\nदेव्या क्रीडार्थमीशानो देवो वाक्यमथाब्रवीत् ॥ २,६७.५९ ॥\nनाहं वेश्म विमोक्ष्यामि ह्यविमुक्तं हि मे गृहम् ।\nप्रहस्यैनामथोवाच ह्यविमुक्तं हि मे गृहम् ।\nनाहं देवि गमिष्यामि त्वन्यत्रेदं विहाय वै ॥ २,६७.६० ॥\nमया सह रमस्वेह क्षेत्रे भामिन्यनुत्तमे ।\nतस्मात्तदविमुक्तं हि प्रोक्तं देवेन वै स्वयम् ॥ २,६७.६१ ॥\nएवं वाराणसी शप्ता ह्यविमुक्तं च कीर्त्तिता ।\nयस्मिन्वसेद्भवो देवः सर्वदेवनमस्कृतः ॥ २,६७.६२ ॥\nयुगेषु त्रिषु धर्मात्मा सह देव्या महेश्वरः ।\nअन्तर्द्धानं कलौ याति तत्पुरं तु महात्मनः ॥ २,६७.६३ ॥\nअन्तर्हिते पुरे तस्मिन्पुरी सा वसते पुनः ।\nएवं वाराणसी शप्ता निवेशं पुनरागता ॥ २,६७.६४ ॥\nभद्रसेनस्य पुत्राणां शतमुत्तमधन्विनाम् ।\nहत्वा निवेशयामास दिवोदासो नराधिपः ॥ २,६७.६५ ॥\nभद्रसेनस्य राज्यं तु हतं तेन बलीयसा ।\nभद्रसेनस्य पुत्रस्तु दुर्मदो नाम नामतः ॥ २,६७.६६ ॥\nदिवोदासेन बालेति घृणया स विसर्जितः ।\nदिवोदासाद्दृषद्वत्यां वीरो जज्ञे प्रतर्द्दनः ॥ २,६७.६७ ॥\nतेन पुत्रेण बालेन प्रहृतं तस्य वै पुनः ।\nवैरस्यान्त महाराज तदा तेन विधित्सता ॥ २,६७.६८ ॥\nप्रतर्दनस्य पुत्रौ द्वौ वत्सो गर्गश्च विश्रुतौ ।\nवत्सपुत्रो ह्यलर्कस्तु सन्नतिस्तस्य चात्मजः ॥ २,६७.६९ ॥\nअलर्कं प्रति राजर्षिं श्रोकों गीतः पुरातनैः ।\nषष्टिवर्षसहस्राणि षष्टिवर्षशतानि च ॥ २,६७.७० ॥\nयुवा रूपेण संपन्नो ह्यलर्कः काशिसत्तमः ।\nलोपामुद्राप्रसादेन परमायुरवाप्तवान् ॥ २,६७.७१ ॥\nशापस्यान्ते महाबाहुर्हत्वा क्षेमकराक्षसम् ।\nरम्यामावासयामास पुरीं वाराणसीं नृपः ॥ २,६७.७२ ॥\nसन्नतेरपि दायादः सुनीथो नाम धार्मिकः ।\nसुनीथस्य तु दायादः क्षैमाख्यो नाम धार्मिकः ॥ २,६७.७३ ॥\nक्षेमस्य केतुमान्पुत्रः सुकेतुस्तस्य चात्मजः ।\nसुकेतुतनयश्चापि धर्मकेतुरिति श्रुतः ॥ २,६७.७४ ॥\nधर्मकेतोस्तु दायादः सत्यकेतुर्महारथः ।\nसत्यकेतुसुतश्चापि विभुर्नाम प्रजेश्वरः ॥ २,६७.७५ ॥\nसुविभुस्तु विभोः पुत्रः सुकुमारस्ततः स्मृतः ।\nसुकुमारस्य पुत्रस्तु धृष्टकेतुः सुधार्मिकः ॥ २,६७.७६ ॥\nधृष्टकेतोस्तु दायादो वेणुहोत्रः प्रजेश्वरः ।\nवेणुहोत्रसुतश्चापि गार्ग्यो वै नाम विश्रुतः ॥ २,६७.७७ ॥\nगार्ग्यस्य गर्गभूमिस्तु वंशो वत्सस्य धीमतः ।\nब्राह्मणाः क्षत्रियाश्चैव तयोः पुत्राः सुधार्मिकाः ॥ २,६७.७८ ॥\nविक्रान्ता बलवन्तश्च सिहतुल्यपराक्रमाः ।\nइत्येते काश्यपाः प्रोक्ता रजेरपि निबोधत ॥ २,६७.७९ ॥\nरजेः पुत्रशतान्यासन्पञ्च वीर्यवतो भुवि ।\nराजेयमिति विख्यातं क्षत्र सिंद्रभयावहम् ॥ २,६७.८० ॥\nतदा देवासुरे युद्धे समुत्पन्ने सुदारुणे ।\nदेवाश्चैवासुराश्चैव पितामहमथाब्रुवन् ॥ २,६७.८१ ॥\nआवयोर्भगवन्युद्धे विजेता को भविष्यति ।\nब्रूहि नः सर्वलोकेश श्रोतुमिच्छामहे वयम् ॥ २,६७.८२ ॥\nब्रह्मोवाच ।\nयेषामर्थाय संग्रामे रजिरात्तायुधः प्रभुः ।\nयोत्स्यते ते विजष्यन्ते त्रींल्लोकान्नात्र संशयः ॥ २,६७.८३ ॥\nरजिर्यतस्ततो लक्ष्मीर्यतो लक्ष्मीस्ततो धृतिः ।\nयतो धृतिस्ततो धर्मो यतो धर्मस्ततो जयः ॥ २,६७.८४ ॥\nते देवा दानवाः सर्वे ततः श्रुत्वा रजेर्जयम् ।\nअभ्ययुर्जयमिच्छन्तः स्तुवन्तो राजसत्तमम् ॥ २,६७.८५ ॥\nते हृष्टमनसः सर्वे राजानं देवदानवाः ।\nऊचुरस्मज्जयाय त्वं गृहाम वरकार्मुकम् ॥ २,६७.८६ ॥\nरजिरुवाच\nअहं जेष्यामि भो दैत्या देवाञ्च्छ क्रपुरोगमान् ।\nइन्द्रो भवामि धर्मात्मा ततो योत्स्ये रणाजिरे ॥ २,६७.८७ ॥\nदानवा ऊचुः\nअस्माकमिन्द्रः प्रह्लादस्तस्यार्थे विजयामहे ।\nअस्मिन्तु समये राजंस्तिष्ठेथा देवनोदिते ॥ २,६७.८८ ॥\nस तथेति ब्रुवन्नेव देवैरप्यभिनोदितः ।\nभविष्यसींद्रो जित्वेति देवैरपि निमन्त्रितः ॥ २,६७.८९ ॥\nजघान दानवान्सर्वान्येऽवध्या वज्रपाणयः ।\nस विप्रनष्टां देवानां परमश्रीः श्रियं वशी ॥ २,६७.९० ॥\nनिहत्य दानवान्सर्वा नाजहार रजिः प्रभुः ।\nतं तथाह रजिं तत्र देवैः सह शतक्रतुः ॥ २,६७.९१ ॥\nरजिपुत्रोऽहमित्युक्त्वा पुनरेवाब्रहवीद्वचः ।\nइन्द्रोऽसि राजन्देवानां सर्वेषां नात्र संशयः ॥ २,६७.९२ ॥\nयस्याहमिन्द्रः पुत्रस्ते ख्यातिं यास्यामि शत्रुहन् ।\nस तु शक्रवचः श्रुत्वा वञ्चितस्तेन मायया ॥ २,६७.९३ ॥\nतथेत्येवाह वै राजा प्रीयमाणः शतक्रतुम् ।\nतस्मिंस्तु देवसदृशे दिवं प्राप्ते महीपतौ ॥ २,६७.९४ ॥\nदायाद्यमिन्द्रादा जह्नुराचार्यतनया रजेः ।\nतानि पुत्रशतान्यस्य तच्च स्थानं शचीपतेः ॥ २,६७.९५ ॥\nसमाक्रामन्त बहुधा स्वर्गलोकं त्रिविष्टपम् ।\nततः काले बहुतिथे समतीते महाबलः ॥ २,६७.९६ ॥\nहतराज्योऽब्रवीच्छक्रो हतभागो बृहस्पतिम् ।\nबदरी फलमात्रं वै पुरोडाशं विधत्स्व मे ॥ २,६७.९७ ॥\nब्रह्मर्षे येन तिष्ठेयं तेजसाप्यायितस्ततः ।\nब्रह्मन्कृशोऽहं विमना त्दृतराज्यो हृतासनः ॥ २,६७.९८ ॥\nहतौजा दुर्बलो युद्धे रजिपुत्रेः प्रसीद मे ।\nबृहस्पतिरुवाच\nयद्येवं चोदितःशक्र त्वयास्यां पूर्वमेव हि ॥ २,६७.९९ ॥\nनाभविष्यत्त्वत्प्रियार्थमकर्त्तव्यं ममानघ ।\nप्रयतिष्यामि देवेन्द्र त्वद्धितार्थं महाद्युते ॥ २,६७.१०० ॥\nयज्ञभागं च राज्यं च अचिरात्प्रतिपत्स्यसे ।\nतथा शक्र गमिष्यामि मा भूत्ते विक्लवं मनः ॥ २,६७.१०१ ॥\nततः कर्म चकारास्य तेजःसंवर्द्धनं महत् ।\nतेषां च बुद्धिसंमोहमकरोद्बुद्धिसत्तमः ॥ २,६७.१०२ ॥\nते यदा तु सुसंमूडा रागान्मत्तो विधर्मिणः ।\nब्रह्मद्विषश्च संबृत्ता हतवीर्यपराक्रमाः ॥ २,६७.१०३ ॥\nततो लेभेऽसुरैश्वर्यमैन्द्रस्थानं तथोत्तमम् ।\nहत्वा रजिसुतान्सर्वान्कामक्रोधपरायणान् ॥ २,६७.१०४ ॥\nय इदं च्यवनं स्थानात्प्रतिष्ठां च शतक्रतोः ।\nशृणुयाच्छ्रावयेद्वापि न स दौरात्म्यमाप्नुयात् ॥ २,६७.१०५ ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे धन्वन्तरिसंभवादिवर्णनं नाम सप्तषष्टितमोऽध्यायः ॥ ६७॥"
  }
]
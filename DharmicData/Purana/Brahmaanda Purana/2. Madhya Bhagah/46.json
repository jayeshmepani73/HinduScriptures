[
  {
    "text": "वसिष्ठ उवाच\nसगच्छन्पथि शुश्राव मुनिभ्यस्त त्त्वमादितः ।\nराजपुत्रव्यवसितं पित्रौः स्वर्गतिमेव च ॥ २,४६.१ ॥"
  },
  {
    "text": "पितुस्तु जीवहरणं शिरोहरणमेव च ।\nतन्मृतेरेव मरणं श्रुत्वा मातुश्च केवलम् ॥ २,४६.२ ॥"
  },
  {
    "text": "विललाप महाबाहुर्दुःखशोकसमन्वितः ।\nतमथाश्वासयामास तुल्यदुःखोऽकृतव्रणः ॥ २,४६.३ ॥"
  },
  {
    "text": "हेतुभिः शास्त्रनिर्दिष्टैर्वीर्यसामर्थ्यसूचकैः ।\nयुक्तिलौकिकदृष्टान्तैस्तच्छोकं संव्यशामयत् ॥ २,४६.४ ॥"
  },
  {
    "text": "सांत्वितस्तेन मैधावी धृतिमालंब्य भार्गवः ।\nप्रययौ सहितः सख्या भ्रातॄणां तु दिदृक्षया ॥ २,४६.५ ॥"
  },
  {
    "text": "स तान्दृष्ट्वाभिवाद्यैतान्दुःखितान्दुःखकर्शितः ।\nशोकामषयुतस्तैश्च सह त्स्थौ दिनत्रयम् ॥ २,४६.६ ॥"
  },
  {
    "text": "ततोऽस्य सुमाहान्क्रोधः स्मरतो निधनं पितुः ।\nबभूव सहसा सर्वलोकसंहरणक्षमः ॥ २,४६.७ ॥"
  },
  {
    "text": "मातुरर्थे कृतां पूर्वं प्रतिज्ञां सत्यसंगरः ।\nदृढीचकार हृदये सर्वक्षत्रवधोद्यतः ॥ २,४६.८ ॥"
  },
  {
    "text": "क्षत्रवंश्यानशेषेण हत्वा तद्देहलोहितैः ।\nकरिष्ये तर्पणं पित्रोरिति निश्चित्य भार्गवः ॥ २,४६.९ ॥"
  },
  {
    "text": "भ्रातॄणां चैव सर्वेषामाख्यायात्मसमीहितम् ।\nप्रययौ तदनुज्ञातः कृत्वा संस्थांपितुः क्रियाम् ॥ २,४६.१० ॥"
  },
  {
    "text": "अकृतव्रणसंयुक्तः प्राप्य माहिष्मतीं ततः ।\nतद्बाह्योपवने स्थित्वा सस्मार स महोदरम् ॥ २,४६.११ ॥"
  },
  {
    "text": "स तस्मै रथचापाद्यं सहसाश्वसमन्वितम् ।\nप्रेषयामास रामाय सर्वसंहननानि च ॥ २,४६.१२ ॥"
  },
  {
    "text": "रामोऽपि रथमारुह्य सन्नद्धः सशरं धनुः ।\nगृहीत्वापूरयच्छङ्खं रुद्रदत्तममित्रजित् ॥ २,४६.१३ ॥"
  },
  {
    "text": "ज्याघोषं च चकारोच्चै रोदसी कंपयन्निव ।\nसहसाहोथ सारथ्यं चक्रे सारथिनां वरः ॥ २,४६.१४ ॥"
  },
  {
    "text": "रथज्याशङ्खनादैस्तु वधात्पित्रोरमर्षिणः ।\nतस्याभून्नगरी सर्वा संक्षुब्धाश्च नरद्विपाः ॥ २,४६.१५ ॥"
  },
  {
    "text": "रामं त्वागतमाज्ञाय सर्वक्षत्रकुलान्तकम् ।\nसंक्षुब्धाश्चक्रुरुद्योगं संग्रामाय नृपात्मजाः ॥ २,४६.१६ ॥"
  },
  {
    "text": "अथ पञ्चरथाः शुराः शूरसेनादयो नृप ।\nरामेण योद्धुं सहिता राजभिश्च क्रुरुद्यमम् ॥ २,४६.१७ ॥"
  },
  {
    "text": "चतुरङ्गवलोपेतास्ततस्ते क्षत्रियर्षभाः ।\nराममासादयामासुः पतङ्गा इव पावकम् ॥ २,४६.१८ ॥"
  },
  {
    "text": "निवार्य तानापततो रथेनैकेन भार्गवः ।\nयुयुधे पार्थिवैः सर्वैः समरेऽमितविक्रमः ॥ २,४६.१९ ॥"
  },
  {
    "text": "ततः पुनरभूद्युद्धं रामस्य सह राजभिः ।\nजघान यत्र संक्रुद्धो राज्ञां शतमुदारधीः ॥ २,४६.२० ॥"
  },
  {
    "text": "ततः स शूरसेनादीन्हत्वा सबलवाहनान् ।\nत्रणेन पातयामास क्षितौ क्षत्रियमण्डलम् ॥ २,४६.२१ ॥"
  },
  {
    "text": "ततस्ते भग्नसंकल्पा हतस्वबलवाहनाः ।\nहतशिष्टा नृपतयो दुद्रुवुः सर्वतोदिशम् ॥ २,४६.२२ ॥"
  },
  {
    "text": "एवं विद्राव्य सैन्यानि हत्वा जित्वाथ संयुगे ।\nजघान शतशो राज्ञः शूराञ्छरवराग्निना ॥ २,४६.२३ ॥"
  },
  {
    "text": "ततः क्रोधपरीतात्मा दग्धुकामोऽखिलां पुरीम् ।\nउदैरयद्भार्गवोऽस्त्रं कालाग्निसदृशप्रभम् ॥ २,४६.२४ ॥"
  },
  {
    "text": "ज्वालाकवलिताशेषपुरप्राकारमालिनीम् ।\nपुरीं सहस्त्यश्वनरां स ददाहास्त्रपावकः ॥ २,४६.२५ ॥"
  },
  {
    "text": "दह्यमानां पुरीं दृष्ट्वा प्राणत्राणपरायणः ।\nजीवनाय जगामाशु वीतिहोत्रो भयातुरः ॥ २,४६.२६ ॥"
  },
  {
    "text": "अस्त्राग्निना पुरीं सर्वां दग्ध्वा हत्वा च शात्रवान् ।\nप्राशयानोऽखिलान् लोकान् साक्षात्काल इवान्तकः ॥ २,४६.२७ ॥"
  },
  {
    "text": "अकृतव्रणसंयुक्तः सहसाहेन चान्वितः ।\nजगामरथघोषेण कंपयन्निव मेदिनीम् ॥ २,४६.२८ ॥"
  },
  {
    "text": "विनिघ्नन् क्षत्रियान्सर्वान् संशाम्य पृथिवीतले ।\nमहेन्द्राद्रिं ययौ रामस्तपसे धतमानसः ॥ २,४६.२९ ॥"
  },
  {
    "text": "तस्मिन्नष्टचतुष्कं च यावत्क्षत्रसमुद्गमम् ।\nप्रत्येत्य भूयस्तद्धत्यै बद्धदीक्षो धृतव्रतः ॥ २,४६.३० ॥"
  },
  {
    "text": "क्षत्रक्षेत्रेषु भूयश्च क्षत्रमुत्पादितं द्विजैः ।\nनिजघान पुनर्भूमौ राज्ञ शतसहस्रशः ॥ २,४६.३१ ॥"
  },
  {
    "text": "वर्षद्वयेन भूयोऽपि कृत्वा निःक्षत्रियां महीम् ।\nषट्चतुष्टयवर्षान्तं तपस्तेपे पुनश्च सः ॥ २,४६.३२ ॥"
  },
  {
    "text": "भूयोऽपि राजन् संबुद्धं क्षत्रमुत्पादितं द्विजैः ।\nजघान भूमौ निःशेषं साक्षात्काल इवान्तकः ॥ २,४६.३३ ॥"
  },
  {
    "text": "कालेन तावता भूयः समुत्पन्नं नृपात्त्वयम् ।\nनिघ्नंश्चचार पृथिवीं वर्षद्वयमनारतम् ॥ २,४६.३४ ॥"
  },
  {
    "text": "अलं रामेण राजेन्द्र स्मरता निधनं पितुः ।\nत्रिः सप्तकृत्वः पृथिवी तेन निःक्षत्रिया कृता ॥ २,४६.३५ ॥"
  },
  {
    "text": "त्रिःसप्तकृत्वस्तन्माता यदुरः स्वमताडयत् ।\nतावद्रामेण तस्मात्तु क्षत्रमुत्सादितं भुवि ॥ २,४६.३६ ॥"
  },
  {
    "text": "इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे भार्गवचरिते षट्चत्वारिंशत्त मोऽध्यायः ॥ ४६॥"
  }
]
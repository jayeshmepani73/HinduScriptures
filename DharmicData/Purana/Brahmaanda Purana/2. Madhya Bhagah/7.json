[
  {
    "text": "सूत उवाच\nगन्धर्वाप्सरसः पुत्रा मौनेयास्तान्निबोधत ।\nभीमसेनेग्रसेनौ च सुपर्णो वरुणस्तथा ॥ २,७.१ ॥\nधृतराष्ट्रश्च गोमांश्च सूर्यवर्चास्तथैव च् ।\nपत्रवानर्कपर्णश्च प्रयुतश्च तथैव हि ॥ २,७.२ ॥\nभीमश्चित्ररथश्चैव विख्यातः सर्वजीद्वशी ।\nत्रयोदशः शालिशिराः पर्जन्यश्च चतुर्दशः ॥ २,७.३ ॥\nकलिः पञ्च दशस्तेषां नारदश्चैव षोडशः ।\nइत्येते देवगन्धर्वा मौनेयाः परिकीर्त्तिताः ॥ २,७.४ ॥\nचतुर्विंशाश्चावरजास्तेषामप्सरसः शुभाः ।\nअरुणा चानपाया च विमनुष्या वरांबरा ॥ २,७.५ ॥\nमिश्रकेशी तथाचासिपर्णिनी चाप्यलुंबुषा ।\nमरीचिः शुचिका चैव विद्युत्पर्णा तिलोत्तमा ॥ २,७.६ ॥\nअद्रिका लक्ष्मणा क्षेमा दिव्या रंभा मनोभवा ।\nअसिता च सुबाहूश्च सुप्रिया सुभुजा तथा ॥ २,७.७ ॥\nपुण्डरीकाजगन्धा च सुदती सुरसा तथा ।\nतथैवास्याः सुबाहूश्च विख्यातौ च हहाहुहू ॥ २,७.८ ॥\nतुंबुरुश्चेति चत्वारः स्मृतागन्धर्वसत्तमाः ।\nगन्धर्वाप्सरसो ह्येते मौनेयाः परिकीर्त्तिताः ॥ २,७.९ ॥\nहंसा सरस्वती चैव सूता च कमलाभया ।\nसुमुखी हंसपादी च लौकिक्योऽप्सरसः स्मृताः ॥ २,७.१० ॥\nहंसो ज्योतिष्टमो मध्य आचारस्त्विह दारुणः ।\nवरूथोऽथ वरेण्यश्य ततो वसुरुचिः स्मृतः ॥ २,७.११ ॥\nअष्टमः सुरुचिस्तेषां ततो विश्वा वसुः स्मृतः ।\nसुषुवे सा महाभागा रिष्टा देवर्षिपूजिता ॥ २,७.१२ ॥\nअरूपां सुभगां भासीमिति त्रेधा व्यजायत ।\nमनुवन्ती सुकेशी च तुंबरोस्तु सुते शुभे ॥ २,७.१३ ॥\nपञ्चचूडास्त्विमा विद्यादेवमप्सरसो दश ।\nमेनका सहजन्या च पर्णिनी पुञ्जिकस्थला ॥ २,७.१४ ॥\nकृतस्थला द्यृताची च विश्वाची पूर्वचित्त्यपि ।\nप्रम्लोचेत्यभिविख्यातानुम्लोचैव तु ता दश ॥ २,७.१५ ॥\nअनादिनिधनस्याथ जज्ञे नारायणस्य या ।\nकुलोचितानवद्याङ्गी उर्वश्चेकादशी स्मृता ॥ २,७.१६ ॥\nमेनस्य मेनका कन्या जज्ञे सर्वाङ्गसुंदरी ।\nसर्वाश्च ब्रह्मवादिन्यो महाभागाश्च ताः स्मृताः ॥ २,७.१७ ॥\nगणास्त्वप्सरसां ख्याताः पुण्यास्ते वै चतुर्दश ।\nआहृत्यः शोभवत्यश्च वेगवत्यस्तथैव च ॥ २,७.१८ ॥\nऊर्ज्जाश्चैव युवत्यश्च स्रुचस्तु कुरवस्तथाश्च ।\nवर्हयश्चामृताश्चैव मुदाश्च मृगवो रुचः ॥ २,७.१९ ॥\nभीरवः शोभयन्त्यश्च गाणा ह्येते चतुर्दश ।\nब्रह्मणो मानसाहृत्यः शोभवत्यो मरुत्सुताः ॥ २,७.२० ॥\nवेगवत्यश्च रिष्टाया ऊर्ज्जाश्चैवाग्निसंभवाः ।\nयुवत्यश्च तथा सूर्यरश्मिजाताः सुशोभनाः ॥ २,७.२१ ॥\nगभस्तिभिश्च सोमस्य जज्ञिरे कुरवः शुभाः ।\nयज्ञोत्पन्ना स्रुचो नाम कुशवत्यां च बर्हयः ॥ २,७.२२ ॥\nवारिजा ह्यमृतोत्पन्ना अमृता नामतः स्मृताः ।\nवायूत्पन्ना मुदा नाम भूमिजा मृगवस्तथा ॥ २,७.२३ ॥\nविद्युतोऽत्र रुचो नाम मृत्योः कन्याश्च भीरवः ।\nशोभयन्त्यश्च कामस्य गणाः प्रोक्ताश्चतुर्दश ॥ २,७.२४ ॥\nइत्येते बहुसाहस्रा भास्वरा अप्सरोगणाः ।\nदेवतानामृषीणां च पत्न्यश्च मातरश्च ह ॥ २,७.२५ ॥\nसुगन्धाश्चाथ निष्पन्दा सर्वाश्चाप्सरसः समाः ।\nसंप्रयोगस्तु कामेन माद्यं दिवि हरं विना ॥ २,७.२६ ॥\nतासां देवर्षि संस्पर्शा जाताः साधारणा यतः ।\nपर्वतस्तत्र संभूतो नारदश्चैव तावुभौ ॥ २,७.२७ ॥\nततो यवीयसी चैव तृतीयारुन्धती स्मृता ।\nदेवर्षिभ्यस्तयोर्जन्म यस्मान्नारदपर्वतौ ॥ २,७.२८ ॥\nतस्मात्तौ तत्सनामानौ स्मृतौ नारदपर्वतौ ।\nविनतायाश्च पुत्रौ द्वौ अरुणौ गरुडश्च ह ॥ २,७.२९ ॥\nगायत्र्यादीनि छन्दांसि सौपर्णेयानि पक्षिणाः ।\nव्यवहार्याणि सर्वाणि ऋजुसन्निहितानि च ॥ २,७.३० ॥\nक्रद्रूर्नागसहस्रं वै विजज्ञे धरणीधरम् ।\nअनेकशिरसां तेषां खेचराणां महात्मनाम् ॥ २,७.३१ ॥\nबहुत्वान्नामधेयानां प्रधानांश्च निबोधत ।\nतेषां प्रधाना नागानां शेषवासुकितक्षकाः ॥ २,७.३२ ॥\nअकर्णो हस्तिकर्णश्च पिजरश्चार्यकस्तथा ।\nऐरावतो महापद्मः कंबलाश्वतरावुभौ ॥ २,७.३३ ॥\nएलापत्रश्च शङ्खश्च कर्केटकधनञ्जयौ ।\nमहाकर्णमहानीलौ धृतराष्ट्रबलाहकौ ॥ २,७.३४ ॥\nकरवीरः पुष्पदंष्ट्रः सुमुखो दुर्मुखस्तथा ।\nसूनामुखो दधिमुखः कालियश्चालिपिण्डकः ॥ २,७.३५ ॥\nकपिलश्चांबरीषश्च अक्रूरश्च कपित्थकः ।\nप्रह्रादस्तु ब्रह्मणाश्च गन्धर्वोऽथ मणिस्थकः ॥ २,७.३६ ॥\nनहुषः कररोमा च मणिरित्येवमादयः ।\nकाद्रवेयाः समाख्याताः खशायास्तु निबोधत ॥ २,७.३७ ॥\nखशा विजज्ञे द्वौ पुत्रौ विकृतौ परुषव्रतौ ।\nश्रेष्ठं पश्चिमसंध्यायां पूर्वस्यां च कनीयसम् ॥ २,७.३८ ॥\nविलोहितैककर्णं च पूर्वं साजनयत्सुतम् ।\nचतुर्भुजं चतुष्पादं किञ्चित्स्पन्दं द्विधागतिम् ॥ २,७.३९ ॥\nसर्वङ्गकेशं स्थूलाङ्गं शुभनासं महोदरम् ।\nस्वच्छशीर्षं महाकर्णं मुञ्जकेशं महाबलम् ॥ २,७.४० ॥\nह्रस्वास्यं दीर्घजिह्वं च बहुदंष्ट्रं महाहनुम् ।\nरक्तपिङ्गाक्षपादं च स्थूलभ्रूदीर्घनासिकम् ॥ २,७.४१ ॥\nगुह्यकं शितिकण्ठं च महापादं महामुखम् ।\nएवंविधं खशापुत्रं जज्ञेऽसावतिभीषणम् ॥ २,७.४२ ॥\nतस्यानुजं द्वितीयं सा ह्युषस्यन्ते व्यजायत ।\nत्रिशीर्षं च त्रिपादं च त्रिहस्तं कृष्णलोचनम् ॥ २,७.४३ ॥\nऊर्द्ध्वकेशं हरिच्छ्मश्रुं शिलासंहननं दृढम् ।\nह्रस्वकायं प्रबाहुं च महाकाय महारवम् ॥ २,७.४४ ॥\nआकर्णदारितास्यं च बलवत्सथूलनासिकम् ।\nस्थूलौष्ठमष्टदंष्ट्र च जिह्मास्यं शङ्कुकर्णकम् ॥ २,७.४५ ॥\nपिङ्गलोद्वत्तनयनं जटिलं द्वन्द्वपिण्डकम् ।\nमहास्कन्धं महोरस्कं पृथुघोणं कृशोदरम् ॥ २,७.४६ ॥\nअस्थूलं लोहितं ग्रीवलंबमेढ्राण्डपिडकम् ।\nएवंविधं कुमारं सा कनिष्ठं समसूयत ॥ २,७.४७ ॥\nसद्यः प्रसूतमात्रौ तौ विवृद्धौ च प्रमादतः ।\nउपयौगसमर्थाभ्यां शरीराभ्यां व्यवस्थितौ ॥ २,७.४८ ॥\nसद्योजातौ विवृद्धाङ्गौ मातरं पर्यकर्षताम् ।\nतयोः पूर्वस्तु यः क्रूरो मातरं सोऽभ्य कर्षत ॥ २,७.४९ ॥\nब्रुवंश्च मातर्भक्षाव रक्षार्थं क्षुधयार्दितः ।\nन्यषेधयत्पुनर्ह्येनं स्वयं स तु कनिष्ठकः ॥ २,७.५० ॥\nपूर्वेषां क्षेमकृत्त्वं वै रक्षैतां मातरं स्वकाम् ।\nबाहुभ्यां परिगृह्यैनं मातरं सोऽभ्यभाषयत् ॥ २,७.५१ ॥\nएतस्मिन्नेव काले तु प्रादुर्भूतस्तयोः पिता ।\nतौ दृष्ट्वा विकृता कारौ खशां तामभ्यभाषत ॥ २,७.५२ ॥\nतौ सुतौ पितरं दृष्ट्वा ह्येकभूतौ भयान्वितौ ।\nमातुरेव पुनश्चाङ्गे प्रलीयेतां स्वमायया ॥ २,७.५३ ॥\nअथाब्रवीदृषिर्भार्यां किमाभ्यामुक्तवत्यसि ।\nसर्वमाचक्ष्व तत्त्वेन तवैवायं व्यतिक्रमः ॥ २,७.५४ ॥\nमातृतुल्यश्च जनने पुत्रो भवति कन्यका ।\nयथाशीला भवेन्माता तथाशीलो भवेत्सुतः ॥ २,७.५५ ॥\nयद्वर्णा तु भवेद्भूमिस्तद्वर्णं सलिलं ध्रुवम् ।\nमातॄणां शीलदोषेण तथा रूपगुणैः पुनः ॥ २,७.५६ ॥\nविभिन्नास्तु प्रजाः सर्वास्तथा ख्यातिवशेन च ।\nइत्येवमुक्त्वा भगवान्खशामप्रतिमस्तदा ॥ २,७.५७ ॥\nपुत्रावाहूय साम्ना वै चक्रे ताभ्यां तु नामनी ।\nपुत्राभ्यां यत्कृतं तस्यास्तदाचष्ट खशा तदा ॥ २,७.५८ ॥\nमाता यथा समाख्याता तर्माभ्यां च पृथक्पृथक् ।\nतेन धात्वर्थयोगेन तत्तदर्थे चकार ह ॥ २,७.५९ ॥\nमातर्भक्षेत्यथोक्तो वै खादने भक्षणे च सः ।\nभक्षावेत्युक्तवानेष तस्माद्यक्षोऽभवत्त्वयम् ॥ २,७.६० ॥\nरक्ष इत्येष धातुर्यः पालने स विभाव्यते ।\nउक्तवांश्चैष यस्मात्तु रक्षेमां मातरं स्वकाम् ॥ २,७.६१ ॥\nनाम्ना रक्षोऽपरस्तस्माद्भविष्यति तवात्मजः ।\nस तदा तद्विधां दृष्ट्वा विक्रियां च तयोः पिता ॥ २,७.६२ ॥\nतदा भाविनमर्थं च बुद्ध्वा मात्रा कृतं तयोः ।\nतावृभौ क्षुधितौ दृष्ट्वा विस्मितः परिमृष्टधीः ॥ २,७.६३ ॥\nतयोः प्रादिशदाहारं खशापतिरसृग्वसे ।\nपिता तौ क्षुधितौ दृष्ट्वा वर मेतं तयोर्ददौ ॥ २,७.६४ ॥\nयुवयोर्हस्तसंस्पर्शाद्रक्तधाराश्च सर्वशः ।\nसृङ्मांसवसाभूता भविष्यन्तीह कामतः ॥ २,७.६५ ॥\nनक्ताहारविहारौ च द्विजदेवादिभोजनौ ।\nनक्तं चैव बलीयांसौ दिवा वै निर्बलौ युवाम् ॥ २,७.६६ ॥\nमातरं रक्षत इमां धर्मश्चैवानुशिष्यते ।\nइत्युक्त्वा काश्यपः पुत्रौ तत्रैवान्तरधीयत ॥ २,७.६७ ॥\nगते पितरि तौ क्रूरौ निसर्गादेव दारुणौ ।\nविपर्ययेषु वर्त्तेतेऽकृतज्ञौ प्राणिहिंसकौ ॥ २,७.६८ ॥\nमहाबलौ महासत्त्वौ महाकायौ दुरासदौ ।\nमायाविदावदृश्यौ तावन्तर्धानगतावुभौ ॥ २,७.६९ ॥\nतौ कामरूपिणौ घोरौ नीरुजौ च स्वभावतः ।\nरूपा नुरूपैराचारैः प्रचरन्तौ प्रबाधकौ ॥ २,७.७० ॥\nदेवानृषीन्पितॄंश्चैव गन्धर्वान्किन्नरानपि ।\nपिशाचांश्चमनुष्यांश्चपन्नगान्पक्षिणः पशून् ॥ २,७.७१ ॥\nभक्षार्थमिह लिप्संतौ चेरतुस्तौ निशाचरौ ।\nइन्द्रस्यानुचरौ चैव क्षुब्धौ दृष्ट्वा ह्यतिष्ठताम् ॥ २,७.७२ ॥\nराक्षसं तं कदाचिद्वै निशीथे ह्येक मीश्वरम् ।\nआहारं स परीप्सन्वै शब्देनानुससार ह ॥ २,७.७३ ॥\nआससाद पिशाचौ वै त्वजः शण्ढश्च तावुभौ ।\nकपिपुत्रौ महावीर्यौं कूष्माण्डौ पूर्वजावुभौ ॥ २,७.७४ ॥\nपिङ्गाक्षावूर्द्ध्वरोमाणौ वृत्ताक्षौ च सुदारुणौ ।\nकन्याभ्यां सहितौ तौ तु ताभ्यां भर्तुश्चिकीर्षया ॥ २,७.७५ ॥\nते कन्ये कामरूपिण्यौ तदाचारमुभे च तम् ।\nआहारार्थे समीहन्तौ सकन्यौ तु बुभुक्षितौ ॥ २,७.७६ ॥\nअपश्यतां रक्षसं तौ कामरूपिणमग्रतः ।\nसहसा सन्निपातेन दृष्ट्वा चैव परस्परम् ॥ २,७.७७ ॥\nईक्षमाणाः स्थितान्योन्यं परस्परजिघृक्षवः ।\nपितरावूचतुः कन्ये युवा मानयत द्रुतम् ॥ २,७.७८ ॥\nजीवग्राहं निगृह्यैनं विस्फुरन्तं पदेपदे ।\nततस्तमभिसृत्यैनं कन्ये जगृहतुस्तदा ॥ २,७.७९ ॥\nसंगृहीत्वा तु हस्ताभ्यामानीतः पितृसंसदि ।\nताभ्यां कन्यागृहीतं तं पिशाचौ वीक्ष्य रक्षसम् ॥ २,७.८० ॥\nअपृच्छतां च कस्य त्वं स च सर्वमभाषत ।\nतस्य कर्माभिजाती च श्रुत्वा तौ रक्षसस्तदा ॥ २,७.८१ ॥\nअजः शण्डश्च तस्मै ते कन्यके प्रत्यपादयत् ।\nतौ तुष्टौ कर्मणा तस्य कन्ये ते ददतुस्तु वै ॥ २,७.८२ ॥\nपैशाचैन विवाहेन रुदन्त्यावुद्ववाह सः ।\nअजः शण्डः सुताभ्यां तु तदा श्रावयतां धनम् ॥ २,७.८३ ॥\nइयं ब्रह्मधना नाम कन्या या सहिता शुभा ।\nब्रह्म तस्यापराहार इति शण्डोऽभ्यभाषत ॥ २,७.८४ ॥\nइयं जन्तुधना नाम कन्या सर्वाङ्गजन्तिला ।\nजन्तुभाव धनादाना इत्यजौऽश्रावयद्धनम् ॥ २,७.८५ ॥\nसर्वाङ्गकेशापाशा च कन्या जन्तुधना तु या ।\nयातुधानप्रसूता सा कन्या चैव महारवा ॥ २,७.८६ ॥\nअरुणा चाप्यलोमा च कन्या ब्रह्मधना तु या ।\nब्रह्मधानप्रसूता सा कन्या चैव महारवा ॥ २,७.८७ ॥\nएवं पिशाचकन्ये ते मिथुने द्वे प्रसूयताम् ।\nतयोः प्रजानिसर्गं च कथयिष्ये निबोधत ॥ २,७.८८ ॥\nहेतिः प्रहेतिरुग्रश्च पौरुषेयौ वधस्तथा ।\nविद्युत्स्फूर्जश्च वातश्च आयो प्याघ्रस्तथैव च ॥ २,७.८९ ॥\nसूर्यश्च राक्षसा ह्येते यातुधानात्मजा दश ।\nमाल्यवांश्च सुमाली च प्रहेतितनयौ शृणु ॥ २,७.९० ॥\nप्रहेतितनयः श्रीमानपुलोमा नाम विश्रुतः ।\nमधुः परो महोग्रस्तु लवणस्तस्य चात्मजः ॥ २,७.९१ ॥\nमहायोगबलोपेतो महा देवमुपस्थितः ।\nउग्रस्य पुत्रौ विक्रान्तो वज्रहा नाम विश्रुतः ॥ २,७.९२ ॥\nपौरुषेयसुताः पञ्च पुरुषादा महाबलाः ।\nकूरश्च विकृतश्चैव रुधिरादस्तथैव च ॥ २,७.९३ ॥\nमेदाशश्चवपाशश्च नामभिः परिकीर्त्तिताः ।\nवधपुत्रौ दुराचारौ विघ्नश्च शामनश्च ह ॥ २,७.९४ ॥\nविद्युत्पुत्रो दुराचारो रसनो नाम राक्षसः ।\nस्फूर्जक्षेत्रे निकुंभस्तु जातो वै ब्रह्मराक्षसः ॥ २,७.९५ ॥\nवातपुत्रो विरोधस्तु तथा यस्य जनातकः ।\nव्याघ्र पुत्रो निरानन्दः क्रतूनां विघ्नकारकः ॥ २,७.९६ ॥\nसर्वस्य चान्वये जाता पूराः सर्पाश्च राक्षसाः ।\nयातुधानाः परिक्रान्ता ब्रह्म धानान्निबोधत ॥ २,७.९७ ॥\nयज्ञापेतो धृतिः क्षेमो ब्रह्मपेतश्च यज्ञहा ।\nश्वातोंऽबुकः केलिसर्पौं ब्रह्मधानात्मजा नव ॥ २,७.९८ ॥\nस्वसारो ब्रह्मराक्षस्यस्तेषां चेमाः सुदारुणाः ।\nरक्तकर्णी महाजिह्वा क्षमा चेष्टापहारिणी ॥ २,७.९९ ॥\nएतासामन्वये जाताः पृथिव्यां ब्रह्मराक्षसाः ।\nइत्येते राक्षसाः क्रान्ता यक्षस्यविनिबोधत ॥ २,७.१०० ॥\nचकमे सरसं यक्षः पञ्चचूडां क्रतुस्थलाम् ।\nतल्लिप्सुश्चिन्तयानः स देवोद्यानानि मार्गते ॥ २,७.१०१ ॥\nवैभ्राजं सुरभिं चैव तथा चैत्ररथं च यत् ।\nविशोकं सुमनं चैव नन्दनं च वनोत्तमम् ॥ २,७.१०२ ॥\nबहूनि रमणीयानि मार्गते जातलालसः ।\nदृष्ट्वा तां नन्दने सोऽथ अप्सरोभिः सहासिनीम् ॥ २,७.१०३ ॥\nनोपायं विन्दते तत्र तस्या लाभाय चिन्तयन् ।\nदूषितः स्वेन रूपेण कर्मणा चैव दूषितः ॥ २,७.१०४ ॥\nममोद्विजन्ति हिंस्रस्य तथाभूतानि सर्वशः ।\nतत्कथं नाम चार्वगीं प्राप्नुयामहमङ्गनाम् ॥ २,७.१०५ ॥\nदृष्ट्वोपायं ततः सोऽथ शीघ्रकारी व्यवर्त्तयत् ।\nकृत्वा रूपं वसुरुचेर्गन्धर्वस्य च गुह्यकः ॥ २,७.१०६ ॥\nततः सोऽप्सरसां मध्ये ता जचग्राह क्रतुस्थलाम् ।\nबुद्ध्वा वसुरुचिं तं सा भावेनैवाभ्यावर्त्तत ॥ २,७.१०७ ॥\nसंभूतः स तया सार्द्धं दृश्यमानोऽप्सरोगणैः ।\nजगाम मैथुनं यक्षः पुत्रार्थं स तया सह ॥ २,७.१०८ ॥\nदृश्यमानोऽप्सरो लिप्सुः शङ्कां नैव चकार सः ।\nततः संसिद्धकारणः सद्यो जातः सुतस्तु वै ॥ २,७.१०९ ॥\nउछ्रयात्परिणाहेन सद्यो वृद्धः श्रिया ज्वलन् ।\nराजाहमिति नाभिर्हि पितरं सोऽभ्यवादयत् ॥ २,७.११० ॥\nभवान् रजतनाभेति पिता तं प्रत्युवाच ह ।\nमात्रानुरूपो रूपेम पितुर्वीर्येणजायते ॥ २,७.१११ ॥\nजाते तस्मिन्कुमारे तु स्वरुपं प्रयपद्यत ।\nस्वरूपं प्रतिपद्यन्ते गूहन्तो यक्षराक्षसाः ॥ २,७.११२ ॥\nसुप्ता म्रियन्तः क्रुद्धाश्च भीतास्ते हर्षितास्तथा ।\nततोऽब्रवीत्सोऽप्सरसं स्मयमानस्तु गुह्यकः ॥ २,७.११३ ॥\nगृहं मे गच्छ भद्रं ते सपुत्रा त्वं वरानने ।\nइत्युक्त्वा सहसा तत्र दृष्ट्वा स्वं रूपमास्थितम् ॥ २,७.११४ ॥\nविभ्रान्ताः प्रद्रुताः सर्वाः समेत्याप्सरसस्तदा ।\nगच्छन्तीमन्वगच्छत्तां पुत्रस्तप्तां त्वयन्शिरा ॥ २,७.११५ ॥\nगन्धर्वाप्सरसां मध्ये नयित्वा स न्यवर्त्तत ।\nतां च दृष्ट्वा समुत्पत्तिं यक्षस्याप्सरसां गणाः ॥ २,७.११६ ॥\nयक्षाणां तु जनित्री त्वं इत्यूचुस्तां क्रतुस्थलाम् ।\nजगाम सह पुत्रेण ततो यक्षः स्वमालयम् ॥ २,७.११७ ॥\nन्यग्रोधो रोहिणो नाम्ना शेरते तत्र गुह्यकाः ।\nतस्मिन्निवासो यक्षाणां न्यग्रोधे रोहिणे स्मृतः ॥ २,७.११८ ॥\nयक्षो रजतनाभश्च गुह्यकानां पितामहः ।\nअनुह्रादस्य दैत्यस्य भद्रां मणिवरां सुताम् ॥ २,७.११९ ॥\nउपयेमेऽनवद्याङ्गीं तस्यां मणिवरो वशी ।\nजज्ञे सा मणिभद्रं च शक्रतुल्यपराक्रममम् ॥ २,७.१२० ॥\nतयोः पत्न्यौ भगिन्यौ च क्रतुस्थस्यात्मजे शुभे ।\nनाम्ना पुण्यजनी चैव तथा देवजनी च या ॥ २,७.१२१ ॥\nविजज्ञे पणिभद्रातु पुत्रान्पुण्यजनी शुभा ।\nसिद्धार्थं सूर्यतेजश्च सुमनं नन्दनं तथा ॥ २,७.१२२ ॥\nमण्डूकं रुचकं चैव मणिमन्तं वसुं तथा ।\nसर्वानुभूतं शङ्खं च पिङ्गाक्षं भीरुमेव च ॥ २,७.१२३ ॥\nअसोमं दूरसोमं च पद्मं चन्द्रप्रभं तथा ।\nमेघवर्णं सुभद्रं च प्रद्योतं च महाद्युतिम् ॥ २,७.१२४ ॥\nद्युति मन्तं केतुमन्तं दर्शनीयं सुदर्शनम् ।\nचत्वारो विंशतिश्चैव पुत्राः पुण्यजनीभवाः ॥ २,७.१२५ ॥\nजज्ञिरे मणिभद्रस्य सर्वे ते पुण्यलक्षणाः ।\nतेषां पुत्राश्च पौत्राश्च यक्षाः पुण्यजनाः शुभाः ॥ २,७.१२६ ॥\nविजज्ञे वै देवजनी पुत्रान्मणिवराञ्छुभा ।\nपूर्णभद्रं हैमवन्तं मणिमन्त्रविवर्द्धनौ ॥ २,७.१२७ ॥\nकुसुं चरं पिशङ्गं च स्थूलकर्णं महामुदम् ।\nश्वेतं च विमलं चैव पुष्पदन्तं जयावहम् ॥ २,७.१२८ ॥\nपद्मवर्णं सुचन्द्रं च पक्षञ्च बलकं तथा ।\nकुमुदाक्षं सुकमलं वर्द्धमानं तथा हितम् ॥ २,७.१२९ ॥\nपद्मनाभं सुगन्धं च सुवीरं विजयं कृतम् ।\nपूर्णमासं हिरण्याक्षं सारणं चैव मानसम् ॥ २,७.१३० ॥\nपुत्रा मणिवरस्यैते यक्षा वै गुह्यकाः स्मृताः ।\nसुरूपाश्च सुवेषाश्च स्रग्विणः प्रियदर्शनाः ॥ २,७.१३१ ॥\nतेषां पुत्राश्च पौत्राश्च शतशोऽथ सहस्रशः ।\nखशायास्त्वपरे पुत्रा राक्षसाः कामरूपिणः ॥ २,७.१३२ ॥\nतेषां यथा प्रधानान्वै वर्ण्यमा नान्निबोधत ।\nलालाविः क्रथनो भीमः सुमाली मधुरेव च ॥ २,७.१३३ ॥\nविस्फूर्जनो बृहज्जिह्वो मातङ्गो धूम्रितस्तथा ।\nचन्द्रार्कभीकरो बुध्नः कपिलोमा प्रहासकः ॥ २,७.१३४ ॥\nपीडापरस्त्रिनाभश्च वक्राक्षश्च निशाचरः ।\nत्रिशिराः शतदंष्ट्रश्च तुण्डकोशश्च राक्षसः ॥ २,७.१३५ ॥\nअश्वश्चाकंपनश्चैव दुर्मुखश्च निशाचरः ।\nइत्येते राक्षसवारा विक्रान्ता गणरूपिमः ॥ २,७.१३६ ॥\nसर्वलोकचरास्ते तु त्रिदशानां समक्रमाः ।\nसप्त चान्या दुहितरस्ताः शृणुध्वं यथाक्रमम् ॥ २,७.१३७ ॥\nयासां च यः प्रजासर्गो येन चोत्पादिता गणाः ।\nआलंबा उत्कचोत्कृष्टा निरृता कपिला शिवा ॥ २,७.१३८ ॥\nकेशिनी च महाभागा भगिन्यः सप्त याः स्मृताः ।\nताभ्यो लोकनिकायस्य हन्तारो युद्धदुर्मदाः ॥ २,७.१३९ ॥\nउदीर्णा राक्षसगणा इमे चोत्पादिताः शुभाः ।\nआलंबेयो गणः क्रूर औत्कचेयो गणस्तथा ॥ २,७.१४० ॥\nतथौ त्कार्ष्टेयशैवेयौ रक्षसां ह्युत्तमा गणाः ।\nतथैव नैरृतो नाम त्र्यंबकानुचरेण ह ॥ २,७.१४१ ॥\nउत्पादितः प्रजाकर्गे गणेश्वरवरेण तु ।\nविक्रान्ताः शौर्यसंपन्ना नैरृता देवराक्षसाः ॥ २,७.१४२ ॥\nयेषामधिपतिर्युक्तो नाम्ना ख्यातो विरूपकः ।\nतेषां गणशतानीका उद्धतानां महात्मनाम् ॥ २,७.१४३ ॥\nप्रायेणानुचरन्त्येते शङ्करं जगतः प्रभुम् ।\nदैत्यराजेन कुम्भेन महाकाया महात्मना ॥ २,७.१४४ ॥\nउत्पादिता महावीर्या महाबलपराक्रमाः ।\nकापिलेया महावीर्या उदीर्णा दैत्यराक्षसाः ॥ २,७.१४५ ॥\nकपिलेन च यक्षेण केशिन्यां ह्यपरे जनाः ।\nउत्पादिता बलावता उदीर्णा यक्षराक्षसाः ॥ २,७.१४६ ॥\nकेशिनी दुहिता चैव नीला या श्रुद्रराक्षसी ।\nआलंबेयेन जनिता नैकाः सुरसिकेन हि ॥ २,७.१४७ ॥\nनैला इति समाख्याता दुर्जया घोरविक्रमाः ।\nचरन्ति पृथिवीं कृत्स्नां तत्र ते देवलौकिकाः ॥ २,७.१४८ ॥\nबहुत्वाच्चैवसर्गस्य तेषां वक्तुं न शक्यते ।\nतस्यास्त्वपि च नीलाया विकचा नाम राक्षसी ॥ २,७.१४९ ॥\nदुहिता सुताश्च विकया महा सत्त्वपराक्रमाः ।\nविरूपकेन तस्यां वै नैरृतेन इह प्रजाः ॥ २,७.१५० ॥\nउत्पादिताः सुघोराश्च शृणु तास्त्वनुपूर्वशः ।\nदंष्ट्राकराला विकृता महाकर्णा महोदराः ॥ २,७.१५१ ॥\nहारका भीषकाश्चैव तथैव क्लामकाः परे ।\nरेरवाकाः पिशाचाश्च वाहकास्त्रासकाः परे ॥ २,७.१५२ ॥\nभूमिराक्षसका ह्येते मन्दाः परुपविक्रमाः ।\nचरन्त्यदृष्टपूर्वास्तु नानाकारा ह्यनेकशः ॥ २,७.१५३ ॥\nउत्कृष्टबलसत्त्वा ये तेषां वैखेचराः स्मृताः ।\nलक्षमात्रेण चाकाशं स्वल्पात्स्वल्पं चरन्ति वै ॥ २,७.१५४ ॥\nएतैर्व्याप्तमिदं विश्वं शतशोऽथ सहस्रशः ।\nभूमिराक्षसकैः सर्वैरनेकैः क्षुद्रराक्षसैः ॥ २,७.१५५ ॥\nनानाप्रकारैराक्रान्ता नाना देशाः समन्ततः ।\nसमासाभिहिताश्चैवह्यष्टौ राक्षसमातरः ॥ २,७.१५६ ॥\nअष्टौ विभागा ह्येषां हि व्याख्याता अनुपूर्वशः ।\nभद्रका निकराः केचिदज्ञनिष्पत्तिहेतुकाः ॥ २,७.१५७ ॥\nसहस्रशतसंख्याता मर्त्य लोकविचारिणः ।\nपूतरा मातृसामान्यास्तथा भूतभयङ्कराः ॥ २,७.१५८ ॥\nबालानां मानुषे लोके ग्रहा मरणहेतुकाः ।\nस्कन्दग्रहादयो हास्या आपकास्त्रासकादयः ॥ २,७.१५९ ॥\nकौमारास्ते तु विज्ञेया बालानां गृहवृत्तयः ।\nस्कन्दग्रहविशेषाणां मायिकानां तथैव च ॥ २,७.१६० ॥\nपूतना नाम भूतानां ये च लोकविनायकाः ।\nएवं गणसहस्राणि चरन्ति पृथिवीमिमाम् ॥ २,७.१६१ ॥\nयक्षाः पुण्यजना नामपूर्णभद्राश्च ये स्मृताः ।\nयक्षाणां राक्षसानां च पौलस्त्यागस्तयश्च ये ॥ २,७.१६२ ॥\nनैरृतानां च सर्वेषां राजाभूदलकाधिपः ।\nयक्षादृष्ट्या पिबन्तीह नॄणां मांसमसृग्वसे ॥ २,७.१६३ ॥\nरक्षांस्यनुप्रवेशेन पिशाचैः परिपीडनैः ।\nसर्वलक्षणसंपन्नाः समामैश्चापि दैवतैः ॥ २,७.१६४ ॥\nभास्वरा बलवन्तश्च ईश्वराः कामरूपिणः ।\nअनाभिभाव्या विक्रान्ताः सर्वलोकनमस्कृताः ॥ २,७.१६५ ॥\nसूक्ष्माश्चौजस्विनोमेध्या वरदा याज्ञिकाश्च वै ।\nदेवानां लक्षणं ह्येतदसुराणां तथैव च ॥ २,७.१६६ ॥\nहीना देवैस्त्रिभिः पादैर्गन्धर्वाप्सरसः स्मृताः ।\nगन्धर्वेभ्यस्त्रिभिः पादैर्हीना गुह्यकराक्षसाः ॥ २,७.१६७ ॥\nऐश्वर्यहीना रक्षोभ्यः पिशाचास्त्रिगुणां पुनः ।\nएवन्धनेन रूपेण आयुषा च बलेन च ॥ २,७.१६८ ॥\nधर्मैश्वर्येण बुद्ध्या च तपःश्रुतपराक्रमैः ।\nदेवासुरेभ्यो हीयन्ते त्रींस्त्रीन्पादान्परस्परम् ॥ २,७.१६९ ॥\nगन्धर्वाद्याः पिशाचान्ताश्चतस्रो देवयोनयः ।\nअतः शृणुत भद्रं वः प्रजाः क्रोधवशान्वयाः ॥ २,७.१७० ॥\nक्रोधायाः कन्यका जज्ञे द्वादशैवात्मसंभवाः ।\nता भार्या पुलहस्यासन्नामतो मे निबोधत ॥ २,७.१७१ ॥\nमृगी च मृगमन्दा च हरिभद्रा त्विरावती ।\nभूता च कपिशा दंष्ट्रा ऋषा तिर्या तथैव च ॥ २,७.१७२ ॥\nश्वेता च सरमा चैव सुरसा चेति विश्रुता ।\nमृग्यास्तु हरिगाः पुत्रा मृगश्चान्ये शशास्तथा ॥ २,७.१७३ ॥\nन्यङ्कवःशरभा ये च रुरवः पृषताश्च ये ।\nऋक्षाश्च मृगमन्दाया गवयाश्चापरे तथा ॥ २,७.१७४ ॥\nमहिषोष्ट्रवराहश्च खड्गा गौरमुखास्तथा ।\nहर्य्या स्तु हरयः पुत्रा गोलाङ्गूलास्तरक्षवः ॥ २,७.१७५ ॥\nवानराः किन्नराश्चैव मायुः किंपुरुषास्तथा ।\nसिंहाव्याघ्राश्च नीलाश्चद्वीपिनः क्रोधिताधराः ॥ २,७.१७६ ॥\nसर्पाश्चाजगरा ग्राहा मार्जारा मूषिकाः परे ।\nमण्डूका नकुलाश्चैव वल्कका वनगोचराः ॥ २,७.१७७ ॥\nहंसं तु प्रथमं जज्ञे पुलहस्य वरं शुभा ।\nरणचन्द्रं शतमुखं दरीमुखमथापि च ॥ २,७.१७८ ॥\nहरितं हरिवर्माणं भीषणं शुभलक्षणम् ।\nप्रथितं मथितं चैव हरिणं लाङ्गलिं तथा ॥ २,७.१७९ ॥\nश्वेताया जज्ञिरे वीरा दश वानरपुङ्गवाः ।\nऊर्द्ध्वदृष्टिः कृताहारः सुव्रतो विनतो बुधः ॥ २,७.१८० ॥\nपारिजातः सुजातश्च हरिदासो गुणाकरः ।\nक्षेममूर्तिश्च बलवान् राजानः सर्व एव ते ॥ २,७.१८१ ॥\nतेषां पुत्राश्च पौत्राश्च बलवन्तः सुदुःसहाः ।\nअशक्याः समरेजेतुं देवदानवमानवैः ॥ २,७.१८२ ॥\nयक्षभूतपिशाचैश्च राक्षसैः सुभुजङ्गमैः ।\nनाग्निशस्त्रविषैरन्यैर्मृत्युरेषां विधीयते ॥ २,७.१८३ ॥\nअसंगगतयः सर्वे पृथिव्यां व्योम्नि चैव हि ।\nपाताले च जले वायौ ह्यविनाशिन एव ते ॥ २,७.१८४ ॥\nदशकोटिसहस्राणि दशार्बुदशतानि च ।\nमहापद्मसहस्राणि महापद्मशतानि च ॥ २,७.१८५ ॥\nदशार्बुदानि कोटीनां सहस्राणां शतं शतम् ।\nनियुतानां सहस्राणि निखर्वाणां तथै व च ॥ २,७.१८६ ॥\nदशार्बुदानि कोटीनां षष्टिकोटिस्तथैव च ।\nअर्बुदानां च लक्षं तु कोटीशतमथापरम् ॥ २,७.१८७ ॥\nदश पद्मानि चान्यानि महापद्मानि वै नव ।\nसंख्यातानि कुलीनानां वानराणां तरस्विनाम् ॥ २,७.१८८ ॥\nसर्वे तेजस्विनः शूराः कामरूपा महा बलाः ।\nदिव्याभरणवेषाश्च ब्रह्मण्याश्चाहितग्नयः ॥ २,७.१८९ ॥\nयष्टारः सर्वयज्ञानां सहस्रशतदक्षिणाः ।\nमुकुटैः कुण्डलैर्हारैः केयूरैः समलङ्कृताः ॥ २,७.१९० ॥\nवेदवेदाङ्गविद्वांसो नीतिशास्त्रविचक्षणाः ।\nअस्त्राणां मोचने चापि तथा संहारकर्मणि ॥ २,७.१९१ ॥\nदिव्यमं त्रपुरस्कारा दिव्यमन्त्रपुरस्कृताः ।\nसमर्था बलिनः शूराः सर्वशस्त्रप्रहारिणः ॥ २,७.१९२ ॥\nदिव्यरूपधराः सौम्या जरामरणवर्जिताः ।\nकुलानां च सहस्राणि दश तेषां महात्मनाम् ॥ २,७.१९३ ॥\nचतुर्षु मेरुपार्श्वेषु हेमकूटे हिमाह्वये ।\nनीले श्वेतनगे चैव निषधे गन्धमादने ॥ २,७.१९४ ॥\nद्वीपेषु सप्तसु तथा या गुहा ते च पर्वताः ।\nनिलयास्तेषु ते प्रोक्ता विश्वकर्मकृता स्वयम् ॥ २,७.१९५ ॥\nपुरैश्च विविधाकारैः प्रकारैश्च विभूषिताः ।\nसर्वर्तुरमणीयास्ते ह्युद्यानानि च सर्वशः ॥ २,७.१९६ ॥\nगृहभूमिषु शय्यासु पुष्पगन्धसुखोदिताः ।\nआलेपनैश्च विविधैर्दिव्यभक्तिकृतैस्तथा ॥ २,७.१९७ ॥\nसर्वरत्नसमाकीर्णा मानसीं सिद्धिमास्थिताः ।\nवानरा वानरीभिस्ते दिव्याभरणभूषिताः ॥ २,७.१९८ ॥\nपिबन्तो मधु माध्वीकं सुधाभक्षानुमिश्रितम् ।\nक्रियामयाः समुदिता दिवि देवगणा इव ॥ २,७.१९९ ॥\nदेवगन्धर्वमुख्यानां पुत्रास्ते वै सुखे रताः ।\nधार्मिकाश्च वरोत्सिक्ता युद्धशैण्डा महाबलाः ॥ २,७.२०० ॥\nअक्षुद्राः सर्वसत्त्वानां देवद्विजपरायणाः ।\nअम्लानिनः सत्यसंधा नानार्थे बहुजल्पिनः ॥ २,७.२०१ ॥\nमितभाषाः क्षमावन्तो ह्याचारपरिनिष्ठिताः ।\nवनालङ्कारभूतो हि सृष्टा वै ब्रह्मणा स्वयम् ॥ २,७.२०२ ॥\nभक्त्या निमित्तं लोकेषु रामस्यार्थे गुणाकरः ।\nकपीनामवतारोऽयं सर्वपापविनाशनः ॥ २,७.२०३ ॥\nधन्यः पुण्यो यशस्यश्च रमणीयः सुखावहः ।\nतदेव कीर्तयिष्यामि तच्छृणुध्वमतन्द्रिताः ॥ २,७.२०४ ॥\nऊर्द्ध्वदृष्टेश्च तनयो व्याघ्रो नामाभवद्भली ।\nव्याघ्रस्य भ्रातरः पञ्च स्वसारश्च तथास्य वै ॥ २,७.२०५ ॥\nतांस्तथा स्वानुरूपेषु वानरेषु कृतात्मसु ।\nप्रतिपादिता स्वयं भ्रात्रा भातृदारास्तथैव च ॥ २,७.२०६ ॥\nव्याघ्रस्य तु सुतो जज्ञे शरभोलोकविश्रुतः ।\nशरभस्यापि विद्धांसो भ्रातरो वीर्यसंमताः ॥ २,७.२०७ ॥\nराजानो वानराणां च सर्वधर्मप्रतिष्ठिताः ।\nशरभस्य सुतो धीमाञ्शुको नाम महाबलः ॥ २,७.२०८ ॥\nतस्यापि पुत्रो बलवान्व्यघ्री जठरसंभवः ।\nसंमतः सर्वशूराणां चक्रवर्ति दुरासदः ॥ २,७.२०९ ॥\nऋक्षोनाम महातेजाः सर्ववानरयूथपः ।\nइन्ता सदैव शत्रूणां सर्वास्त्रविधिपारगः ॥ २,७.२१० ॥\nतस्मै तादृग्विशिष्टाय सुतां गुणगणैर्युताम् ।\nप्रजापतिरुपादाय कन्यां हेमविभूषिताम् ॥ २,७.२११ ॥\nविरजौ विरजां तस्मै प्रत्यपादयदं जसा ।\nपाणिं जग्राह तस्यास्तु ऋक्षो वानरयूथपः ॥ २,७.२१२ ॥\nदर्शनीयानवद्याङ्गी सा कन्या चारुहासिनी ।\nचकमे तां महेन्द्रस्तु दृष्ट्वा वै प्रियदर्शनाम् ॥ २,७.२१३ ॥\nतेन तस्यां सुतो जातो वाली विक्रमपौरुषः ।\nविरजायां महेन्द्रेण महेन्द्रसमविक्रमः ॥ २,७.२१४ ॥\nतथा स्वांशो भानुना वै तस्यामेव यधाविधि ।\nरहस्युत्पादितः पुत्रः सुग्रीवो हरियूथपः ॥ २,७.२१५ ॥\nऋक्षो दृष्ट्वा तु तनयौ बलरूपश्रिया युतौ ।\nहर्ष चक्रे सुविपुलं सर्ववानरयूथपः ॥ २,७.२१६ ॥\nसोऽब्यषिञ्चत्सुतं ज्येष्ठं वालिनं हेममालिनम् ।\nअभिषिक्तस्ततो वाली सुग्रीवानुगतो बली ॥ २,७.२१७ ॥\nकारयामास राज्यं च दिवि देवेश्वरो यथा ।\nसुषेणास्य सुता चापि भार्या तस्य महात्मनः ॥ २,७.२१८ ॥\nतारा नाम महाप्राज्ञा ताराधिपनिभानना ।\nसुषुवे सापि तनयमङ्गदं कनकाङ्गदम् ॥ २,७.२१९ ॥\nअङ्गदस्यापि तनयो जातो भीमपरा क्रमः ।\nमैन्दस्य च्येष्ठकन्यायां ध्रुवो नाम महायशाः ॥ २,७.२२० ॥\nसुग्रीवस्य रुमा भार्या पनसस्य सुता शुभा ।\nतस्यापि च सुता जातास्त्रयः परमकीर्त्तयः ॥ २,७.२२१ ॥\nतेषां दारांस्तथासाद्य सुस्वरूपान्बली ततः ।\nवालिनः पार्श्वतोऽतिष्ठत्सुग्रीवः सह वानरैः ॥ २,७.२२२ ॥\nबहून्वर्षगणानग्रो भ्रात्रा सह यथामरः ।\nकेसरी कुञ्जरस्याथ सुतां भार्यामविन्दत ॥ २,७.२२३ ॥\nअञ्जना नाम सुभागा गत्वा पुंसवने शुचिः ।\nपर्युपास्ते च तां वायुर्यौंवनादेव गर्विताम् ॥ २,७.२२४ ॥\nतस्यां जातस्तु हनुमान्वायुना जगदायुना ।\nये ह्यन्ये केसरिसुता विख्याता दिवि चेह वै ॥ २,७.२२५ ॥\nज्येष्ठस्तु हनुमांस्तेषां मतिमांस्तु ततः स्मृतः ।\nश्रुतिमान्केतुमांश्चैव मतिमान्धृतिमानपि ॥ २,७.२२६ ॥\nहनुमद्भ्रातरो ये वै ते दारैः सुप्रतिष्ठताः ।\nस्वानरूपैः सुताः पित्रा पुत्रपौत्रसमन्विताः ॥ २,७.२२७ ॥\nब्रह्मचारी च हनुमान्नासौदारैश्च योजितः ।\nसर्वलोकानपि रणे यो योद्धुं च समुत्सहेत् ॥ २,७.२२८ ॥\nजवे जवे च वितते वैनतेय इवापरः ।\nअग्निपुत्रश्च बलवान्नलः परमदुर्ज्जयः ॥ २,७.२२९ ॥\nक्षेत्रे कनकबिन्दोस्तु जातो वानरपुङ्गवः ।\nतथात्वन्ये महाभागा बलवन्तश्च वानराः ॥ २,७.२३० ॥\nसप्रधानास्तु विज्ञेया हरियूथप यूथपाः ।\nतारश्च कुसुमश्चैव पनसो गन्धमादनः ॥ २,७.२३१ ॥\nरूपश्रीर्विभवश्चैव गवयो विकटः सरः ।\nसुषेणः सुधनुश्चैव सुबन्धुः शतदुन्दुभिः ॥ २,७.२३२ ॥\nविकचः कपिलो रौद्रः परियात्रः प्रभञ्जनः ।\nकुञ्जरः शरभो दंष्ट्री कालमूर्तिर्महासुखः ॥ २,७.२३३ ॥\nनन्दः कन्दरसेनश्च नलो वारुणिरेव च ।\nचिरवः करवस्ताम्रश्चित्रयोधी रथीतरः ॥ २,७.२३४ ॥\nभीमः शतबलिश्चैव कालचक्रोऽनलो नलः ।\nयक्षास्यो गहनश्चैव धूम्रः पञ्चरथस्तथा ॥ २,७.२३५ ॥\nपारिजातो महादीप्तः सुतपा बलसागरः ।\nश्रुतायुर्विजयाकाङ्क्षी गुरुसेवी यथार्थकः ॥ २,७.२३६ ॥\nधर्मचेतास्सुहोत्रश्च शालिहोत्रोऽथ सर्पगः ।\nपुण्ड्रश्चावरगात्रश्च चारुरूपश्च शतुजित् ॥ २,७.२३७ ॥\nविकटः कवटो मैन्दो बिन्दुकारोऽसुरान्तकः ।\nमन्त्री भीमरथः संगो विभ्रान्तश्चारुहासवान् ॥ २,७.२३८ ॥\nक्षणक्षणामताहारी दृढभक्तिः प्रमर्दनः ।\nजाजलिः पञ्चमुकुटो बलबन्धुः समाहितः ॥ २,७.२३९ ॥\nपयः कीर्त्तिः शुभः क्षेत्रो बिन्दुकेतुः सहस्रपात् ।\nनवाक्षे हरिनेत्रश्च जीमूतोऽथ बलाहकः ॥ २,७.२४० ॥\nगजो गवयनामा च सुबाहुश्च गुणाकरः ।\nवीरबाहुः कृती कुण्डो कृतकृत्यः शुभेक्षणः ॥ २,७.२४१ ॥\nद्विविदः कुमुदो भासः सुमुखः सुरुवुर्वृकः ।\nविकटः कवकश्चैव जवसेनो वृषाकृतिः ॥ २,७.२४२ ॥\nगवाक्षो नरदेवश्च सुकेतुर्विमलाननः ।\nसहस्वारः शुभक्षेत्रः पुष्पध्वंसो विलोहितः ॥ २,७.२४३ ॥\nनवचन्द्रो बहुगुणः सप्तहोत्रो मरीचिमान् ।\nगोधामा च धनेशश्च गोलाङ्गूलश्च नेत्रवान् ॥ २,७.२४४ ॥\nइत्येते हरयः क्रान्ताः प्राधान्येन यथार्थतः ।\nबहुत्वान्नामधेयानां न शक्यमभिवर्णितुम् ॥ २,७.२४५ ॥\nनागकोटीदशबले एकैकस्य प्रतिष्ठितम् ।\nसर्ववानरसैन्यस्य सप्तद्वीपस्थितस्य तु ॥ २,७.२४६ ॥\nकिष्किन्धामाश्रितो वाली राजासीच्छत्रुतापनः ।\nरणे निगूङ्य वामेन भुजेन स महाबलः ॥ २,७.२४७ ॥\nविष्टभ्य पार्श्वेसंस्थाप्य रावणन्ध्यानमस्थितः ।\nमौहूर्तिकीं गतिं गत्वा चतुः परशर्वानुपस्पृशन् ॥ २,७.२४८ ॥\nसमुद्रं दक्षणं पूर्वपश्चिमं च तथोत्तरम् ।\nमनोवायुगतिर्भूत्वा वाली व्यपगतक्रमः ॥ २,७.२४९ ॥\nस निर्जित्य महावीर्यो रावणं लोकरावणम् ।\nवाली बाहुविनिर्मुक्तं विह्वलं नष्टचेतसम् ॥ २,७.२५० ॥\nवृक्षमूलप्रदेशे च स्थापयित्वा बलोत्कटः ।\nसिच्यांभसा सुशीतेन ह्यापादतलमस्तकात् ॥ २,७.२५१ ॥\nस च तं लब्धसंज्ञं च कृत्वा विस्मयमास्थितः ।\nउवाच रणचण्डं तं राक्षसेंद्रं कपीश्वरः ॥ २,७.२५२ ॥\nभो भो राक्षसाजेन्द्र महेन्द्रसमविक्रम ।\nअसंख्येयं बलं जित्वा यमं ससचिवं रणे ॥ २,७.२५३ ॥\nवरुणं च कुबेरं च शशिनं भास्करं तथा ।\nमरुद्गणं तथा रुद्रानादित्यानश्विनौ वसून् ॥ २,७.२५४ ॥\nदैतेयान्कालकेयांश्च दानवान्सुमहाबलान् ।\nसिद्धांस्तथैव गन्धर्वान्यक्षरक्षोभुजङ्गमान् ॥ २,७.२५५ ॥\nपक्षिणां प्रवरांश्चैव ग्रहनक्षत्रतारकाः ।\nतथा भूतपिशाचांश्च विवृद्धबलदर्पितान् ॥ २,७.२५६ ॥\nमानुषाणां नृपांश्चैव शतशोऽथ सहस्रशः ।\nकथमीदृग्गुणो भूत्वा मनोवायुसमो जवे ॥ २,७.२५७ ॥\nशक्तोऽसि चालनि मेरोः कृतान्त इव दुर्जयः ।\nविद्राव्य सर्वोंल्लोकेषु वीरान्परपुरञ्ज्यः ॥ २,७.२५८ ॥\nबलैरशनिकल्पैश्च समीकृत्य च पर्वतान् ।\nविक्षोभ्य सागरान्सप्त सप्तकृत्वो महारथः ॥ २,७.२५९ ॥\nनिर्विकारो जयप्रेप्सुः स्मयमानो बलाद्बली ।\nदुर्बलेन मया क्रान्तो वानरेण विशेषतः ॥ २,७.२६० ॥\nकिमर्थमीदृशं शप्तो बलवानपि दुर्जयः ।\nप्रब्रूहि हेतुना केन ब्रह्मन्राक्षसपुङ्गव ॥ २,७.२६१ ॥\nअभयं ते मया दत्तं विश्वस्तो भव ते न भीः ।\nवयनं वालिनः श्रुत्वा दशग्रीवः प्रतापवान् ॥ २,७.२६२ ॥\nउवाच भयसंविग्नः सांत्वपूर्वमिदं वचः ।\nअसंशयं जिताः सर्वे मया देवासुरा रणे ॥ २,७.२६३ ॥\nएवं विधस्तु बलवान्न मयासादितः क्वचित् ।\nतदिच्छामि त्वया सार्द्धं सौहृदं भयवर्जितम् ॥ २,७.२६४ ॥\nमत्तो भवेन्न ते वीर कदाचिद्वै रणाजिरम् ।\nएवमुक्तोऽब्रवीद्वाली भवत्येतद्वचस्तव ॥ २,७.२६५ ॥\nसमये स्थापयित्वा तु रावणो वालिनं पुरा ।\nजगाम लङ्कां सगणः प्रहृष्टेनान्तरात्मना ॥ २,७.२६६ ॥\nवाली विजित्य बलवान् पुष्करे राक्षसेश्वरम् ।\nआजहार बहून्यज्ञानन्नपानसमावृतान् ॥ २,७.२६७ ॥\nदक्षिणाभिः प्रवृद्धाभिः शतशोऽथ सहस्रशः ।\nअग्निष्टोमाश्वमेधांश्च राजसूयान्नृमेधकान् ॥ २,७.२६८ ॥\nसर्वमेधानपि बहून्सर्वदानसमन्वितान् ।\nतर्पयित्वाथ देवांश्च देवेन्द्रंबहुभिस्तथा ॥ २,७.२६९ ॥\nब्रह्माणं तेषयित्वा च हुत्वाग्रिं बहुवार्षिकम् ।\nसुग्रीवेण सह भ्रात्रा सुखी भूत्वा यवीयसा ॥ २,७.२७० ॥\nराज्यं च पालयित्वा स कपीनामकुतोभयः ।\nब्रह्मण्यो ब्रह्मपरमो धर्मसेतुः क्रियापरः ॥ २,७.२७१ ॥\nबहून्वर्षगणान्रेमे सर्वशास्त्रविशारदः ।\nयस्य देवमुनिर्गाथां जगौ यज्ञेषु नारदः ॥ २,७.२७२ ॥\nन यज्ञहवने दानेजवेनापि पराक्रमे ।\nतुल्योऽस्ति त्रिषु लोकेषु वालिनोहेममालिनः ॥ २,७.२७३ ॥\nशांशपायन उवाच\nअहो महाप्रभा वस्तु महेन्द्रतनयो बली ।\nवाली यज्ञसहस्राणां यज्वा परमदुर्जयः ॥ २,७.२७४ ॥\nचक्रवर्त्ती महाप्राज्ञे वाली च कथितस्त्वया ।\nमार्त डस्य तु नो ब्रूहि कथं मार्त्तण्डता स्मृता ।\nनिरुक्तमस्य तु विभो याथातथ्येन सुव्रत ॥ २,७.२७५ ॥\nसूत उवाच\nसृत्यमानेषु भूतेषु प्रजापतिरथ स्वयम् ॥ २,७.२७६ ॥\nत्रैलोक्याद्यत्परं तेजस्तदाहृत्यादितेर्त्दृदि ।\nप्रवेशायामास तदा योगेन महता वृताः ॥ २,७.२७७ ॥\nपूर्वमण्डं तु भगवानस्याश्चक्रे तथोदरे ।\nतत्रावर्त्तत गर्भो वै अण्डस्याभ्यन्तरे बली ॥ २,७.२७८ ॥\nवर्द्धमानोऽतिमात्रं वै देवा निस्तेजसोऽभवन् ।\nसर्वतो निर्मितं ज्ञात्वा गर्भं ते त्दृततेजसः ॥ २,७.२७९ ॥\nऊचुः प्रजापतिं भीता कथं नो भविता त्विदम् ।\nबलं तेजोऽस्य भविता निर्मितस्याधिकं विभो ॥ २,७.२८० ॥\nनुनं कथं भविष्यामो नूनं नष्टा हि शाश्वत ।\nसर्वभूतानि यानीह स्यावराणि चरणि च ॥ २,७.२८१ ॥\nतानि दग्धानि न चिराद्भविष्यन्ति न संशयः ।\nयदेडे स्थापितं तेजो बलं च द्विजसत्तम ॥ २,७.२८२ ॥\nतत्संहर विचिन्त्येह यन्नः श्रेय स्करं भवेत् ।\nश्रुतितेजः प्रभावश्च धक्षते सर्वतोंऽजसा ॥ २,७.२८३ ॥\nस चिन्तयित्वा भगवान्प्रजापतिरथाक्षिपत् ।\nबलं चाण्डे चकाराथ ततस्त्वण्डान्तरे शिशुः ॥ २,७.२८४ ॥\nयदण्डं तद्बलं प्राहुर्यत्तेजः स शिशुर्मतः ।\nतत्तूदराद्विनिष्क्रान्तं मृतपिण्डोपमं स तु ॥ २,७.२८५ ॥\nप्रजापतिस्ततो दृष्ट्वा तदण्डं वै द्विधाकरोत् ।\nशकले द्वे समास्थाय स एकस्मिन्नपश्यत ॥ २,७.२८६ ॥\nगर्भं दुर्बलभावेन युक्तं तेजोमयं सकृत् ।\nतत्समुद्यम्य चोत्थायादिन्युत्संगे निवेद्य च ॥ २,७.२८७ ॥\nउवाचादित्यभावच्च यस्मादण्डेन वै स्मृतः ।\nतेन मार्त्तण्ड इति वै कथ्यते सविता बुधैः ॥ २,७.२८८ ॥\nतेजश्चैवाधिकं तस्मै निर्ममे प्रपितामहः ।\nये ते अण्डकपाले द्वे तद्बलं परमं मतम् ॥ २,७.२८९ ॥\nनाभौ पृथग्व्य वस्थाप्य इरावत्यै ददौ प्रभुः ।\nउदरे प्रवेशयामास तस्याः स जननेच्छया ॥ २,७.२९० ॥\nइरावत्यास्तथा जाताश्चत्वारो लोकसंमताः ।\nदेवोपवाह्या राजानो हस्तिनो बलवत्तराः ॥ २,७.२९१ ॥\nऐरावणोऽथ कुमुदौ ह्यञ्जनो वामनस्तथ<sup class=\"reference\" id=\"cite_ref-1\"><a href=\"#cite_note-1\">[१]</a></sup>ा ।\nउत्तरत्र च वो भूयस्तेषां वक्ष्यामि विस्तरम् ॥ २,७.२९२ ॥"
  }
]
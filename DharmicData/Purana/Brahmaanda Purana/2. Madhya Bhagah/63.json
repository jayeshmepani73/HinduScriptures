[
  {
    "text": "सूत उवाच\nकुकुद्मिननस्तु तं लोकं रैवतस्य गतस्य ह ।\nत्दृता पुण्यजनैः सर्वा राक्षसैः साकुशस्थली ॥ २,६३.१ ॥\nतद्वै भ्रातृशतं तस्य धार्मिकस्य महात्मनः ।\nनिबध्यमानं नाराचैर्विदिशः प्राद्रवद्भयात् ॥ २,६३.२ ॥\nतेषां तु तद्भयक्रान्तक्षत्रियाणां च विद्रुताम् ।\nअन्ववायस्तु सुमहांस्तत्र तत्र द्विजोत्तमाः ॥ २,६३.३ ॥\nशार्याता इति विख्याता दिक्षु सर्वासु धर्मिकाः ।\nधृष्टस्य धर्ष्टिकं सर्वं रणधृष्टं बभूव ह ॥ २,६३.४ ॥\nत्रिसाहस्रं तु स गणः क्षत्रियाणां महात्मनाम् ।\nनभगस्य च दायादो नाभादो नाम वीर्यवान् ॥ २,६३.५ ॥\nअंबरीषस्तु नाभागिर्विरूपस्तस्य चात्मजः ।\nपृषदश्वो विरूपस्य तस्य पुत्रो रथीतरः ॥ २,६३.६ ॥\nएते क्षत्रप्रसूता वै पुनश्चाङ्गिरसः स्मृताः ।\nरथीतराणां प्रवराः क्षेत्रोपेता द्विजातयः ॥ २,६३.७ ॥\nक्षुवतस्तु मनोः पूर्वमिक्ष्वाकुरभिनिःसृतः ।\nतस्य पुत्रशतं त्वासीदिक्ष्वाकोर्भूरिदक्षिमम् ॥ २,६३.८ ॥\nतेषां श्रेष्ठो विकुक्षिस्तु निमिर्दण्डश्च ते त्रयः ।\nशकुनिप्रमुखास्तस्य पुत्राः पञ्चाशतस्तु ते ॥ २,६३.९ ॥\nउत्तरापथदेशस्य रक्षितारो महीक्षितः ।\nचत्वारिंशत्तथाष्टौ च दक्षिणस्यां तु वै दिशि ॥ २,६३.१० ॥\nविराटप्रमुखास्ते च दक्षिणापथरक्षिणः ।\nइक्ष्वाकुस्तु विकुक्षिं वै अष्टकायामथा दिशत् ॥ २,६३.११ ॥\nराजोवाच ।\nमांसमानय श्राद्धे त्वं मृगान्हत्वा महाबल ।\nश्राद्धं मम तु कर्त्तव्यमष्टकानां न संशयः ॥ २,६३.१२ ॥\nस गतो मृगयां चैव वचनात्तस्य धीमतः ।\nमृगान्सहस्रकान्हत्वा परिश्रान्तश्च वीर्यवान् ॥ २,६३.१३ ॥\nभक्षयच्छशकं तत्र विकुक्षिर्मृगयां गतः ।\nआगते हि विकुक्षै तु समांसे महसैनिके ॥ २,६३.१४ ॥\nवसिष्ठं चोदयामास मांस प्रोक्षयतामिति ।\nतथेति चोदितो राज्ञा विधिवत्तदुपस्थितम् ॥ २,६३.१५ ॥\nस दृष्ट्वोपहतं मांसं क्रुद्धो राजानमब्रवीत् ।\nअनेनोपहतं मांसं पुत्रेण तव पार्थिव ॥ २,६३.१६ ॥\nशशभक्षाददुष्टं वै नैव मांसं महाद्युते ।\nशशो दुरात्मना पूर्वममना भक्षितोऽनघ ॥ २,६३.१७ ॥\nतेन मांसमिदं दुष्टं पितॄणां नृपसत्तम ।\nइक्ष्वाकुस्तु ततः क्रुद्धो विकुक्षिमिदमब्रवीत् ॥ २,६३.१८ ॥\nपितृकर्मणि निर्दिष्टो मया च मृगयां गतः ।\nशशं भक्षयसेऽरण्ये निर्घृणः पूर्वमद्य तु ॥ २,६३.१९ ॥\nतस्मात्परित्यजामि त्वां गच्छ त्वं स्वेन कर्मणा ।\nएवमिक्ष्वाकुणा त्यक्तो वसिष्ठवचनात्सुतः ॥ २,६३.२० ॥\nइक्ष्वाकौसंस्थिते तस्मिञ्छशादः पृथिवीमिमाम् ।\nप्राप्तः परगधर्मात्मा स चायोध्याधिपोऽभवत् ॥ २,६३.२१ ॥\nतदाकरोत्स राज्यं वै वसिष्ठपरिनोदितः ।\nततस्तेनैनसा पूर्णो राज्यावस्थो महीपतिः ॥ २,६३.२२ ॥\nकालेन गतवान्सोऽथ शकृन्मूत्रतरङ्गितम् ।\nज्ञात्वैवमेतदाख्यानं ना विधिर्भक्षयेद्बुधः ॥ २,६३.२३ ॥\nमांसभक्षयितामुत्र यस्य मांसमिहाद्म्यहम् ।\nएतन्मांसस्य मांसत्वं प्रवदन्ति मनीषिणः ॥ २,६३.२४ ॥\nशशादस्य तु दायादः ककुत्स्थो नाम वीर्यवान् ।\nइन्द्रस्य वृषभूतस्य ककुत्स्थो जयते पुरा ॥ २,६३.२५ ॥\nपूर्वमाडीबके युद्धे ककुत्स्थस्तेन संस्मृतः ।\nअनेनास्तु ककुत्स्थस्य पृथुश्चानेन स स्मृतः ॥ २,६३.२६ ॥\nदृषदश्वः पृथोः पुत्रस्तस्मादन्ध्रस्तु वीर्यवान् ।\nअन्ध्रात्तु युवनाश्वस्तु शावस्तस्तस्य चात्मजः ॥ २,६३.२७ ॥\nजज्ञे श्रावस्तको राजा श्रावस्ती येन निर्मिता ।\nश्रावस्तस्य तु दायादो बृहदश्वो महायशाः ॥ २,६३.२८ ॥\nबृहदश्वसुतश्चापि कुवलाश्व इति श्रुतः ।\nयस्तु धुन्धुवधाद्राजा धुन्धुमारत्वमागतः ॥ २,६३.२९ ॥\nऋषय ऊचुः\nधुन्धोर्वधं महाप्राज्ञ घोतुमिच्छाम विस्तरात् ।\nयदर्थं कुवलाश्वस्य धुन्धुमारत्वमागतम् ॥ २,६३.३० ॥\nसूत उवाच\nकुवलाश्वस्य पुत्राणां सहस्राण्येकविंशतिः ।\nसर्वे विद्यासु निष्णाता बलवन्तो दुरासदाः ॥ २,६३.३१ ॥\nबभूवुर्धार्मिकाः सर्वे यज्वानो भूरिदक्षिणाः ।\nकुवलाश्वं महावीर्यं शूरमुत्तमधार्मिकम् ॥ २,६३.३२ ॥\nबृहदश्वो ह्यभ्यषिञ्चत्तस्मिन्राज्ये नराधिपः ।\nपुत्रसंक्रामितश्रीस्तु वनं राजा विवेश ह ॥ २,६३.३३ ॥\nबृहदश्वं महाराजं शूरमुत्तमधार्मिकम् ।\nप्रयास्यन्तमुतङ्कस्तु ब्रह्मर्षिः प्रत्यवारयत् ॥ २,६३.३४ ॥\nउत्तङ्क उवाच\nभवता रक्षणं कार्यं तत्तावत्कर्त्तुमर्हति ।\nनिरुद्विग्नस्तपस्छर्तुं न हि शक्रोऽपि पार्थिव ॥ २,६३.३५ ॥\nममाश्रमसमीपेषु मेरोर्हि परितस्तु वै ।\nसमुद्रो वालुकापूर्णस्तत्र तिष्ठति भूपते ॥ २,६३.३६ ॥\nदेवतानामवध्यस्तु महाकायो महाबलः ।\nअन्तर्भूमिगतस्तत्र वालुकान्तर्हितो महान् ॥ २,६३.३७ ॥\nराक्षसस्य मधोः पुत्रो धुन्धुर्नाम महासुरः ।\nशेते लोकविनाशाय तप आस्थाय दारुणम् ॥ २,६३.३८ ॥\nसंवत्सरस्य पर्यन्ते स निश्वासं विमुञ्चति ।\nयदा तदा मही तत्र चलति स्म सकानना ॥ २,६३.३९ ॥\nतस्य निश्वासवातेन रज उद्धूयते महत् ।\nआदित्यपथमावृत्य सप्ताहं भूमिकंपनम् ॥ २,६३.४० ॥\nसविस्फुलिङ्गं सज्वारं सधूममतिदारुणम् ।\nतेन राजन्न शक्नोमि तस्मिन्स्थातुं स्व आश्रमे ॥ २,६३.४१ ॥\nतं वारय महाबाहो लोकानां हितकाम्यया ।\nतेजस्ते सुमहद्विष्मुस्तेजसाप्याययिष्यति ॥ २,६३.४२ ॥\nलोकाः स्वस्था भवन्त्वद्य तस्मिन्विनिहते सुरे ।\nत्वं हि तस्य वधार्थाय समर्थः पृथिवीपते ॥ २,६३.४३ ॥\nविष्णुना च वरो दत्तो मम पूर्व यतोऽनघ ।\nन हि धुन्धुर्महावीर्यस्तेजसाल्पेन शाक्यते ॥ २,६३.४४ ॥\nनिर्दग्धुं पृथिवीपालैरपि वर्षशतैरपि ।\nवीर्यं हि सुमहत्तस्य देवैरपि दुरासदम् ॥ २,६३.४५ ॥\nएवमुक्तस्तु राजर्षिरुत्तङ्केन महात्मना ।\nकुवलाश्वं तु तं प्रादात्तस्मिन् धुन्धुनिवारणे ॥ २,६३.४६ ॥\nभगवन्न्यस्तशस्भोऽहमयं तु तनयो मम ।\nभविष्यति द्विजश्रेष्ठ धुन्धुमारो न संशयः ॥ २,६३.४७ ॥\nस तमादिश्य तनयं धुन्धुमाग्णमच्युतम् ।\nजगाम स वनायैव तपसे शंसितव्रतः ॥ २,६३.४८ ॥\nकुवलाश्वस्तु धर्मात्मा पितुर्वचनमाश्रितः ।\nसहक्रैरेकविंशत्या पुत्राणां सह पार्थिवः ॥ २,६३.४९ ॥\nप्रायादुत्तङ्कसहितो धुन्धोस्तस्य निवारणे ।\nतमाविशत्ततो विष्णुर्भगवान्स्वेन तेजसा ॥ २,६३.५० ॥\nउत्तङ्कस्य नियोगात्तु लोकानां हितकाम्यया ।\nतस्मिन्प्रयाते दुर्धर्षे दिवि शब्दो महानभूत् ॥ २,६३.५१ ॥\nअद्य प्रभृत्येष नृपो धुन्धुमारो भविष्यति ।\nदिव्यैः पुष्पैश्च तं देवाः संमतात्समवाकिरन् ॥ २,६३.५२ ॥\nदेवदुन्दुभयश्चैव प्रणेदुर्हि तदा भृशम् ।\nस गत्वा पुरुषव्याघ्रस्तनयैः सह वीर्यवान् ॥ २,६३.५३ ॥\nसमुद्रं खानयामास वालुकापूर्णमव्ययम् ।\nतस्य पुत्रैः खनद्भिश्च वालुकान्तर्हितस्तदा ॥ २,६३.५४ ॥\nधुन्धुरासादितस्तत्र दिशमाश्रित्य पश्चिमाम् ।\nमुखजेनाग्निना क्रुद्धो लोकानुद्वर्तयन्निव ॥ २,६३.५५ ॥\nवारि सुस्राव चोगेन महोदधिरिवोदये ।\nसोमस्य सोऽसुरश्रेष्ठो धारोर्मिकलिलो महान् ॥ २,६३.५६ ॥\nतस्य पुत्रास्तु निर्दग्धास्त्रय उर्वरिता मृधे ।\nततः स राजातिबलो राक्षसं तं महाबलम् ॥ २,६३.५७ ॥\nआससाद महातेजा धुन्धुं बन्धुनिबर्हणम् ।\nतस्य वारिमयं वेगमपि वत्स नराधिपः ॥ २,६३.५८ ॥\nयोगी योगेन वह्निं च शमयामास वारिणा ।\nनिरस्यन्तं महाकायं बलेनोदकराक्षसम् ॥ २,६३.५९ ॥\nउत्तङ्कं दर्शयामास कृतकर्मा नराधिपः ।\nउत्तङ्कश्च वरं प्रादात्तस्मै राज्ञे महात्मने ॥ २,६३.६० ॥\nददतश्चाक्षयं वित्तं शत्रुभिश्चाप्य धुष्यताम् ।\nधर्मे रतिं च सततं स्वर्गे वासं तथाक्षयम् ॥ २,६३.६१ ॥\nपुत्राणां चाक्षयांल्लोकान्स्वर्गे ये रक्षसा हताः ।\nतस्य पुत्रास्त्रयः शिष्टा दृढाश्वो ज्येष्ठ उच्यते ॥ २,६३.६२ ॥\nभद्राश्वः कपिलाश्वश्च कनीयांसौ तु तौ स्मृतौ ।\nधैन्धुमारिर्दृढाश्वश्च हर्यश्वस्तस्य चात्मजः ॥ २,६३.६३ ॥\nहर्यश्वस्य निकुंभोऽभूत्क्षात्रधर्मरतः सदा ।\nसंहताश्वो निकुंभस्य सुतो रणविशारदः ॥ २,६३.६४ ॥\nकृशाश्वश्चाकृताश्वश्च संहताश्वसुतावुभौ ।\nतस्य पत्नी हैमवती सती माता दृषद्वती ॥ २,६३.६५ ॥\nविख्याता त्रिषु लोकेषु पुत्रश्चास्य प्रसेनजित् ।\nयुवनाश्वसुतस्तस्य त्रिषु लोकेषु विश्रुतः ॥ २,६३.६६ ॥\nअत्यन्तधार्मिका गौरी तस्य पत्नी पतिव्रता ।\nअभिशप्ता (अभिशस्ता) तु सा भर्त्रा नदी सा बाहुदा कृता ॥ २,६३.६७ ॥\nतस्यास्तु गौरिकः पुत्रश्चक्रवर्ती बभूव ह ।\nमान्धाता यौवनाश्वो वै त्रैलोक्यविजयी नृपः ॥ २,६३.६८ ॥\nअत्राप्युदाहरन्तीमं श्लोकं पौराणिका द्विजाः ।\nयावत्सूर्य उदयते यावच्च प्रतितिष्ठति ॥ २,६३.६९ ॥\nसर्वं तद्यौवनाश्वस्य मान्धातुः क्षेत्रमुच्यते ।\nतस्य चैत्ररथी भार्या शशबिन्दोः सुताभवत् ॥ २,६३.७० ॥\nसाध्वी बिन्दुमती नाम रूपेणाप्रतिमा भुवि ।\nपतिव्रता च ज्येष्ठा च भातॄणामयुतस्य सा ॥ २,६३.७१ ॥\nतस्यामुत्पादयामास मान्धाता त्रीन्सुतन्प्रभुः ।\nपुरुकुत्समंबरीषं मुचुकुन्दं च विश्रुतम् ॥ २,६३.७२ ॥\nअंबरीषस्य दायादो युवनाश्वोऽपरः स्मृतः ।\nनर्मदायां समुत्पन्नः संभूतस्तस्य चात्मजः ॥ २,६३.७३ ॥\nसंभूतस्यात्मजः पुत्रो ङ्यनरण्यः प्रतापवान् ।\nरावणेन हतो येन त्रैलोक्यं विजितं पुरा ॥ २,६३.७४ ॥\nतेन दृश्योनरण्यस्य हर्यश्वस्तस्य चात्मजः ।\nहर्यश्वात्तु दृषद्वत्यां जज्ञे च सुमतिर्नृपः ॥ २,६३.७५ ॥\nतस्य पुत्रोऽभवद्राजा त्रिधन्वा नाम धार्मिकः ।\nआसीत्त्रिधन्वनश्चापि विद्वांस्त्रय्यारुणिः प्रभुः ॥ २,६३.७६ ॥\nतस्य सत्यव्रतो नाम कुमारोऽभून्महाबलः ।\nतेन भार्या विदर्भस्य त्दृता हत्वा दिवौकसः ॥ २,६३.७७ ॥\nपाणिग्रहणमन्त्रेषु निष्टानं प्रापितेष्विह ।\nकामाद्बलाच्च मोहाच्च संहर्षेण बलेन च ॥ २,६३.७८ ॥\nभाविनोर्ऽथस्य च बलात्तत्कृतं तेन धीमता ।\nतमधर्मेण संयुक्तं पिता भय्यारुणोऽत्यजत् ॥ २,६३.७९ ॥\nअपध्वंसेति बहुशो वदन्क्रोधसमन्वितः ।\nपितरं सोऽब्रवीदेकः क्व गच्छामीति वै मुहुः ॥ २,६३.८० ॥\nपिता चैनमथोवाच श्वपाकैः सह वर्त्तय ।\nनाहं पुत्रेण पुत्रार्थी त्वयाद्य कुलपांसन ॥ २,६३.८१ ॥\nइत्युक्तः स निराक्रामन्नगराद्वचना द्विभोः ।\nन चैनं वारयामास वसिष्ठो भगवानृषिः ॥ २,६३.८२ ॥\nस तु सत्यव्रतो धीमाञ्श्वपाकावसथान्तिके ।\nपित्रा त्यक्तोऽवसद्धीरः पिता चास्य वनं ययौ ॥ २,६३.८३ ॥\nतस्मिंस्तु विषये तस्य नावर्षत्पाकशासनः ।\nसमा द्वादश संपूर्मास्तेनाधर्मेण वै तदा ॥ २,६३.८४ ॥\nदारांस्तु तस्य विषये विश्वामित्रो महातपाः ।\nसंन्यस्य सागरानूपे चचार विपुलं तपः ॥ २,६३.८५ ॥\nतस्य पत्नी गले बद्ध्वा मध्यमंपुत्रमौरसम् ।\nशिष्टानां भरणार्थाय व्यक्रीणाद्गोशतेन वै ॥ २,६३.८६ ॥\nतं तु बद्धं गले दृष्टवा विक्रयार्थं नरोत्तमः ।\nमहर्षिपुत्रं धर्मात्मा मोक्षयामास सुव्रतः ॥ २,६३.८७ ॥\nसत्यव्रतो महाबुद्धिर्भरणं तस्य चाकरोत् ।\nविश्वामित्रस्य तुष्ट्यर्थमनुकंपार्थमेव च ॥ २,६३.८८ ॥\nसोऽभवद्गालवो नाम गले बद्धो महातपाः ।\nमहर्षिः कौशिकस्तात तेन वीरेण मोक्षितः ॥ २,६३.८९ ॥\nतस्य व्रतेन भक्त्या च कृपया च प्रतिज्ञया ।\nविश्वामित्रकलत्रं च बभार विनये स्थितः ॥ २,६३.९० ॥\nहत्वा मृगान्वराहांश्च महिषांश्च जलेचरान् ।\nविश्वामित्राश्रमाभ्यासे तन्मांसमनयत्ततः ॥ २,६३.९१ ॥\nउपांशुव्रतमास्थाय दीक्षां द्वादशवार्षिकीम् ।\nपितुर्नियोगादभजन्नृपे तु वनमास्थिते ॥ २,६३.९२ ॥\nअयोध्यां चैव राष्ट्रं च तथैवान्तः पुरं पुनिः ।\nयाज्योत्थान्यायसंयोगाद्वसिष्ठः पर्यरक्षत ॥ २,६३.९३ ॥\nसत्यव्रतः सुबाल्यात्तु भाविनोर्ऽथस्य वै बलात् ।\nवसिष्ठेऽभ्यधिकं मन्युं धारयामास मन्युना ॥ २,६३.९४ ॥\nपित्रा तु तं तदा राष्ट्रात्परित्यक्तं स्वमात्मजम् ।\nन वारयामास मुनिर्वसिष्ठः कारणेन वै ॥ २,६३.९५ ॥\nपाणिग्रहममन्त्राणां निष्ठा स्यात्सप्तमे पदे ।\nएवं सत्यव्रतस्तां वै हृतवान्सप्तमे पदे ॥ २,६३.९६ ॥\nजानन्धर्मान्वसिष्ठस्तु नवमन्त्रानिहेच्छति ।\nइति सत्यव्रतो रोषं वसिष्ठे मनसाकरोत् ॥ २,६३.९७ ॥\nगुणबुद्ध्या तु भगवान्वसिष्ठः कृतवांस्तपः ।\nन तु सत्यव्रतोऽबुध्यदुपांशुव्रतमस्य वै ॥ २,६३.९८ ॥\nतस्मिंस्तु परमो रोषः पितुरासीन्महात्मनः ।\nतेन द्वादश वर्षाणि नावर्षत्पाकशासनः ॥ २,६३.९९ ॥\nतेन त्विदानीं वहता दीक्षां तां दुर्वहां भुवि ।\nकुलस्य निष्कृतिः स्वस्य सृतेयं च भवेदिति ॥ २,६३.१०० ॥\nततो वसिष्ठो भगवान्पित्रा त्यक्तं न वारयत् ।\nअभिषेक्ष्याम्यहं नष्टे पश्चादेनमिति प्रभुः ॥ २,६३.१०१ ॥\nस तु द्वादशवर्षाणि दीक्षां तामुद्वहन्बली ।\nअविद्यमाने मांसे तु वसिष्ठस्य महात्मनः ॥ २,६३.१०२ ॥\nसर्वकामदुघां धेनुं स ददर्श नृपात्मजः ।\nतां वै क्रोधाच्च मोहाच्च श्रमच्चैव क्षुधान्वितः ॥ २,६३.१०३ ॥\nदस्युधर्मगतो दृष्ट्वा जघान बलिनां वरः ।\nसतु मांसं स्वयं चैव विश्वामित्रस्य चात्मजान् ॥ २,६३.१०४ ॥\nभोजयामास तच्छ्रुत्वा वसिष्ठस्तं तदात्यजत् ।\nप्रोवाच चैव भगवान्वसिष्ठस्तं नृपात्मजम् ॥ २,६३.१०५ ॥\nपातयेयमहं क्रूर तव शङ्कुम पोह्य वै ।\nयदि ते त्रीणि शङ्कूनि न स्युर्हि पुरुषाधम ॥ २,६३.१०६ ॥\nपितुश्चापारितोषेण गुरोर्देगध्रीवधेन च ।\nअप्रोक्षितोपयोगाच्च त्रिविधस्ते व्यतिक्रमः ॥ २,६३.१०७ ॥\nएवं स त्रीणि शङ्कूनि दृष्ट्वा तस्य महातपाः ।\nत्रिशङ्कुरिति होवाच त्रिशङ्कुस्तेन स स्मृतः ॥ २,६३.१०८ ॥\nविश्वामित्रस्तु दाराणामागतो भरणे कृते ।\nततस्तस्मै वरं प्रादात्तदा प्रीतस्त्रिशङ्कवे ॥ २,६३.१०९ ॥\nछन्द्यमानो वरेणाथ गुरुं वव्रेनृपात्मजः ।\nसशरीरो व्रजे स्वर्गमित्येवं याचितो वरः ॥ २,६३.११० ॥\nअनावृष्टिभये तस्मिञ्जाते द्वादशवार्षिके ।\nअभिषिच्य राज्ये पित्र्ये योजयामास तं मुनिः ॥ २,६३.१११ ॥\nमिषतां देवतानां च वसिष्ठस्य च कौशिकः ।\nसशरीरं तदा तं वै दिवमारोपयत्प्रभुः ॥ २,६३.११२ ॥\nमिषतस्तु वसिष्ठस्य तदद्भुतमिवाभवत् ।\nअत्राप्युदाहरन्तीमं श्लोकं पौराणिका जनाः ॥ २,६३.११३ ॥\nविश्वामित्रप्रसादेन त्रिशङ्कुर्दिविराजते ।\nदेवैः सार्द्धं महातेजानुग्रहात्तस्य धीमतः ॥ २,६३.११४ ॥\nतस्य सत्यरता नाम भार्या कैकयवंशजा ।\nकुमारं जनयामास हरिश्चन्द्रमकल्मषम् ॥ २,६३.११५ ॥\nस तु राजा हरिश्चन्द्रस्त्रैशङ्कव इति श्रुतः ।\nअहर्ता राजसूयस्य सम्रडिति परिश्रुतः ॥ २,६३.११६ ॥\nहरिश्चन्द्रस्य तु सुतो रोहितो नाम वीर्यवान् ।\nहरितो रोहितस्याथ चञ्चुर्हरीत उच्यते ॥ २,६३.११७ ॥\nविनयश्च सुदेवश्च चञ्चुपुत्रौ बभूवतुः ।\nचैता सर्वस्य क्षत्रस्य विजयस्तेन स स्मृतः ॥ २,६३.११८ ॥\nरुरुकस्तनयस्तस्य राजा धर्मार्थकोविदः ।\nरुरुकात्तु वृकः पुत्रस्तस्माद्बाहुर्विजज्ञिवान् ॥ २,६३.११९ ॥\nहैहयैस्तालजङ्घैश्च निरस्तो व्यसनी नृपः ।\nशकैर्यवनकांबोजैः पारदैः पह्लवैस्तथा ॥ २,६३.१२० ॥\nनात्यर्थं धार्मिकोऽभूत्स धर्म्ये सति युगे तथा ।\nसगरस्तु सुतो बाहोर्जज्ञे सह गरेण वै ॥ २,६३.१२१ ॥\nभृगोराश्रममासाद्य ह्यौर्वैण परिरक्षितः ।\nअग्नेयमस्त्रं लब्ध्वा तु भार्गवात्सगरो नृपः ॥ २,६३.१२२ ॥\nजघान पृथिवीं गत्वा तालजङ्घान्सहैहयान् ।\nशकानां पह्लवानां च धर्मं निरसदच्युतः ॥ २,६३.१२३ ॥\nक्षत्रियाणां तथा तेषां पारदानां च धर्मवित् ।\nऋषय ऊचुः\nकथं स सगरो राजा गरेण सह जज्ञिवान् ॥ २,६३.१२४ ॥\nकिमर्थं वा शकादीनां क्षत्रियाणां महौजसाम् ।\nधर्मान्कुलोचितान्क्रुद्धो राजा निरसदच्युतः ॥ २,६३.१२५ ॥\nसुत उवाच\nबाहोर्व्यसनिनस्तस्य त्दृतं राज्यं पुरा किल ।\nहैहयैस्तालजङ्घैश्च शकैः सार्द्धं समागतैः ॥ २,६३.१२६ ॥\nयवनाः पारदाश्चैव कांबोजाः पह्लवास्तथा ।\nहैहयार्थं पराक्रान्ता एते पञ्च गणास्तदा ॥ २,६३.१२७ ॥\nत्दृतराज्यस्तदाबाहुः संन्यस्य स तदा गृहम् ।\nवनं प्रविश्य धर्मात्मा सह पत्न्या तपोऽचरत् ॥ २,६३.१२८ ॥\nकदाचिदप्यकल्पः स तोयार्थं प्रस्थितो नृपः ।\nवृद्धत्वाद्दुर्बलत्वाच्च ह्यन्तरा स ममार च ॥ २,६३.१२९ ॥\nपत्नी तु यादवी तस्य सगर्भा पृष्ठतोऽप्यगात् ।\nसपत्न्या तु गरस्तस्यै दत्तो गर्भजिघांसया ॥ २,६३.१३० ॥\nसा तु भर्तुश्चितां कृत्वा वह्निं तं समारोहयत् ।\nऔर्वस्तं भार्गवो दृष्ट्वा कारुण्याद्धि न्यवर्त्तयत् ॥ २,६३.१३१ ॥\nतस्याश्रमे तु गर्भं सा गरेण च तदा सह ।\nव्यजायत महाबाहुं सगरं नाम धर्मिकम् ॥ २,६३.१३२ ॥\nऔर्वस्तु जातकर्मादीन्कृत्वा तस्य महात्मनः ।\nअध्याप्य वेदाञ्छास्त्राणि ततोऽस्त्रं प्रत्यपादयत् ॥ २,६३.१३३ ॥\nततः शकान्स यवनान्कांबोजान्पारदांस्तथा ।\nपह्लवांश्चैव निःशेषान्कर्तुं व्यवसितो नृपः ॥ २,६३.१३४ ॥\nते हन्यमाना वीरेण सगरेण महात्मना ।\nवसिष्ठं शरणं सर्वे संप्राप्ताः शरणैषिणः ॥ २,६३.१३५ ॥\nवसिष्ठो वीक्ष्य तान्युक्तान्विनयोन महामुनिः ।\nसगरं वारयामास तेषां दत्त्वाभयं तथा ॥ २,६३.१३६ ॥\nसगरः स्वां प्रतिज्ञां च गुरोर्वाक्यं निशम्य च ।\nजघान धर्मं वै तेषां वेषान्यत्वं चकार ह ॥ २,६३.१३७ ॥\nअर्द्धं शाकानां शिरसो मुण्डयित्वा व्यसर्जयत् ।\nयवनानां शिरः सर्वं कांबोजानां तथैव च ॥ २,६३.१३८ ॥\nपारदा मुक्तकेशाश्च पह्लवाः श्मश्रुधारिणः ।\nनिःस्वाध्यायवषट्काराः कृतास्तेन महात्मना ॥ २,६३.१३९ ॥\nशका यवन कांबोजाः पह्लवाः पारदैः सह ।\nकलिस्पर्शा महिषिका दार्वस्छोलाः खशास्तथा ॥ २,६३.१४० ॥\nसर्वे ते क्षत्रियगणा धर्मस्तेषां निराकृतः ।\nवसिष्ठवचनात्पूर्वं सगरेण महात्मना ॥ २,६३.१४१ ॥\nस धर्मविजयी राजा विजित्येमां वसुन्धराम् ।\nअश्वं वै चारयामास वाजिमेधाय दीक्षितः ॥ २,६३.१४२ ॥\nतस्य चारयतः सोऽश्वः समुद्रे पूर्वदक्षिणे ।\nवेलासमीपेऽपहृतो भूमिं चैव प्रवेशितः ॥ २,६३.१४३ ॥\nस तं देशं सुतैः सर्वैः खानयामास पार्थिवः ।\nआसेदुश्च ततस्तस्मिन्खनन्तस्ते महार्मवे ॥ २,६३.१४४ ॥\nतमादिपुरुषं देवं हरिं कृष्णं प्रजापतिम् ।\nविष्णुं कपिलरूपेण हंसं नारायणं प्रभुम् ॥ २,६३.१४५ ॥\nतस्य चक्षुः समासाद्य तेजस्तत्प्रतिपद्यते ।\nदग्धाः पुत्रास्तदा सर्वेचत्वारस्त्ववशेषिताः ॥ २,६३.१४६ ॥\nबर्हिकेतुः सुकेतुश्च तथा धर्मरथश्च यः ।\nशूरः पञ्चजनश्चैव तस्य वंशकराः प्रभोः ॥ २,६३.१४७ ॥\nप्रादाच्च तस्य भगवान्हरिर्नारायणो वरान् ।\nअक्षयत्वं स्ववंशस्य वाजिमेधशतं तथा ॥ २,६३.१४८ ॥\nविभुः पुत्रं समुद्रं च स्वर्गे वासं तथाक्षयम् ।\nतं समुद्रोऽश्वमादाय ववन्दे सरितांपतिः ॥ २,६३.१४९ ॥\nसागरत्वं च लेभे स कर्मणा तेन तस्य वै ।\nतं चाश्वमेधिकं सोऽश्वं समुद्रात्प्राप्य पार्थिवः ॥ २,६३.१५० ॥\nआजहाराश्वमेधानां शतं चैव पुनः पुनः ।\nषष्टिं पुत्रसहस्राणि दग्धान्यस्य रुषा विभो ॥ २,६३.१५१ ॥\nतेषां नारायणं तेजः प्रविष्टानि महात्मनाम् ।\nपुत्राणां तु सहस्राणि षष्टिस्तु इति नः श्रुतम् ॥ २,६३.१५२ ॥\nऋषय ऊचुः\nसगरस्यात्मजा नाना कथं जाता महाबलाः ।\nविक्रान्ताः षष्टिसाहस्रा विधिना केन वा वद ॥ २,६३.१५३ ॥\nसुत उवाच\nद्वेपत्न्यौ सगरस्यास्तां तपसा दगधकिल्बिषे ।\nज्येष्ठा विदर्भदुहिता केशिनी नाम नामतः ॥ २,६३.१५४ ॥\nकनीयसी तु या तस्यपत्नी परमधर्मिणी ।\nअरिष्टनेमिदुहिता रूपेणाप्रतिमा भुवि ॥ २,६३.१५५ ॥\nऔर्वस्ताभ्यां वरं प्रादात्तपसाराधितः प्रभुः ।\nएका जनिष्यते पुत्रं वंशकर्त्तारमीप्सितम् ॥ २,६३.१५६ ॥\nषष्टिं पुत्रसहस्राणि द्वितीया जनयिष्यति ।\nमुनेस्तु वचनं श्रुत्वा केशिनी पुत्रमेककम् ॥ २,६३.१५७ ॥\nवंशस्य कारणं श्रेष्ठं जग्राह नृप संसदि ।\nषष्टिं पुत्रसहस्राणि सुपर्णभगिनी तथा ॥ २,६३.१५८ ॥\nमहाभागा प्रमुदिता जग्राह सुमतिस्तथा ।\nअथ काले गते ज्येष्ठा ज्येष्ठं पुत्रं व्यजायत ॥ २,६३.१५९ ॥\nअसमञ्ज इति ख्यातं काकुत्स्थं सगरात्मजम् ।\nसुमतिस्त्वपि जज्ञे वै गर्भतुंबं यशस्विनी ॥ २,६३.१६० ॥\nषष्टिः पुत्रसहस्राणां तुंबमध्याद्विनिस्सृताः ।\nघृतपूर्णेषु कुंभेषु तान्गर्भान्यदधात्ततः ॥ २,६३.१६१ ॥\nधात्रीश्चैकैकशः प्रादात्तावतीः पोषणे नृपः ।\nततो नवसु मासेषु समुत्तस्थुर्यथासुखम् ॥ २,६३.१६२ ॥\nकुमारास्ते महाभागाः सगरप्रीतिवर्द्धनाः ।\nकालेन महाता चैव यैवनं समुपाश्रिताः ॥ २,६३.१६३ ॥\nकेशिन्यास्तनयो योऽन्यः सगरस्यात्मसंभवः ।\nअसमञ्ज इति ख्यातो वर्हिकेतुर्महाबलः ॥ २,६३.१६४ ॥\nपौराणामहिते युक्तः पित्रा निर्वासितः पुरात् ।\nतस्य पुत्रोंऽशुमान्नाम असमञ्जस्य वीर्यवान् ॥ २,६३.१६५ ॥\nतस्य पुत्रस्तु धर्मात्मा दिलीप इति विश्रुतः ।\nदिलीपात्तु महातेजा वीरो जातो भगीरथः ॥ २,६३.१६६ ॥\nयेन गङ्गा सरिच्छ्रेष्ठा विमानैरुपशोभिता ।\nइहानीता सुरेशाद्वै दुहितृत्वे च कल्पिता ॥ २,६३.१६७ ॥\nअत्राप्युदाहरन्तीमं श्लोकं पौराणिका जनाः ।\nभगीरथस्तु तां गङ्गामानयामास कर्मभिः ॥ २,६३.१६८ ॥\nतस्माद्भागीरथी गङ्गा कथ्यते वंशवित्तमैः ।\nभगीरथसुतश्चापि श्रुतो नाम बभूवह ॥ २,६३.१६९ ॥\nनाभागस्तस्य दायादो नित्यं धर्मपरायणः ।\nअम्बरीषः सुतस्तस्य सिंधुद्वीपस्ततोऽभवत् ॥ २,६३.१७० ॥\nपूर्वे वंशपुराणज्ञा गायन्तीति परिश्रुतम् ।\nनाभागेरंबरीषस्य भुजाभ्यां परिपालिता ॥ २,६३.१७१ ॥\nबभूव वसुधात्यर्थं तापत्रयविवर्जिता ।\nअयुतायुः सुतस्तस्य सिंधुद्वीपस्य वीर्यवान् ॥ २,६३.१७२ ॥\nअयुतायोस्तु दायाद ऋतुपर्णो महायशाः ।\nदिव्याक्षहृदयज्ञोऽसौ राजा नलसखो बली ॥ २,६३.१७३ ॥\nनलौ द्वाविति विख्यातौ पुराणेषु दृढव्रतौ ।\nवीरसेनात्मजश्चैव यश्चेक्ष्वाकुकुलोद्वहः ॥ २,६३.१७४ ॥\nऋतुपर्णस्य पुत्रोऽभूत्सर्वकामो जनेश्वरः ।\nसुदासस्तस्य तनयो राजा इन्द्रसखोऽभवत् ॥ २,६३.१७५ ॥\nसुदासस्य सुतः प्रोक्तः सौदासो नाम पार्थिवः ।\nख्यातः कल्माषपादो वै नाम्ना सित्रसहश्च सः ॥ २,६३.१७६ ॥\nवसिष्ठस्तु महातेजाः क्षेत्रे कल्माषपादके ।\nअश्मकं जनयामास त्विक्ष्वाकुकुलवृद्धये ॥ २,६३.१७७ ॥\nअश्मकस्यौरसो यस्तु मूलकस्तत्सुतोऽभवत् ।\nअत्राप्युदाहरन्तीमं मूलकं वै नृपं प्रति ॥ २,६३.१७८ ॥\nस हि रामभयाद्राजा स्त्रीभिः परिवृतोऽवसत् ।\nविवस्त्रस्त्राणमिच्छन्वै नारीकवच ईश्वरः ॥ २,६३.१७९ ॥\nमूलकस्यापि धर्मात्मा राजा शतरथः स्मृतः ।\nतस्माच्छतरथाज्जज्ञे राजा त्विडविडो बली ॥ २,६३.१८० ॥\nआसीत्त्वैडविडः श्रीमान्कृशशर्मा प्रतापवान् ।\nपुत्रो विश्वसहस्रस्य पुत्रीकस्यां व्यजायत ॥ २,६३.१८१ ॥\nदिलीपस्तस्य पुत्रोऽभूत्खट्वाङ्ग इति विश्रुतः ।\nयेन स्वर्गादिहागत्य मुहूर्त्तं प्राप्य जीवितम् ॥ २,६३.१८२ ॥\nत्रयोऽभिसंहिता लोका बुद्ध्या सत्येन चैव हि ।\nदीर्घबाहुः सुतस्तस्य रघुस्तस्मादजायत ॥ २,६३.१८३ ॥\nअजः पुत्रो रघोश्चापि तस्माज्जज्ञे स वीर्यवान् ।\nराजा दशरथो नाम इक्ष्वाकुकुलनन्दनः ॥ २,६३.१८४ ॥\nरामो दाशरथिर्वीरो धर्मज्ञो लोकविश्रुतः ।\nभरतो लक्ष्मणश्चैव शत्रुघ्नश्च महाबलः ॥ २,६३.१८५ ॥\nमाधवं लवणं हत्वा गत्वा मधुवनं च तत् ।\nशत्रुघ्रेन पुरी तत्र मथुरा विनिवेशिता ॥ २,६३.१८६ ॥\nसुबाहुः शूरसे नश्च शत्रुघ्नस्य सुतावुभौ ।\nपालयामासतुस्तौ तु वैदेह्यौ मथुरां पुरीम् ॥ २,६३.१८७ ॥\nअङ्गदश्चन्द्रकेतुश्च लक्ष्मणस्यात्मजावुभौ ।\nहिमवत्पर्वतस्यान्ते स्फीतौ जनपदौ तयोः ॥ २,६३.१८८ ॥\nअङ्गदस्याङ्गदाख्याता देशे कारयते पुरी ।\nचन्द्रकेतोस्तु विख्याता चन्द्रचक्रा पुरी शुभा ॥ २,६३.१८९ ॥\nभरतस्यात्मजौ वीरौ तक्षः पुष्कर एव च ।\nगान्धारविषये सिद्धे तयोः पुर्यो महात्मनोः ॥ २,६३.१९० ॥\nतक्षस्य दिक्षु विख्याता नाम्ना तक्षशिला पुरी ।\nपुष्करस्यापि वीरस्य विख्याता पुष्करावती ॥ २,६३.१९१ ॥\nगाथां चैवात्र गायन्ति ये पुराण विदो जनाः ।\nरामेण बद्धां सत्यार्थां महात्म्यात्तस्य धीमतः ॥ २,६३.१९२ ॥\nश्यामो युवा लोहिताक्षो दीप्तास्यो मीतभाषितः ।\nआजानुबाहुः सुमुखः सिंहस्कन्धो महाभुजः ॥ २,६३.१९३ ॥\nदशवर्षसहस्राणि रामो राज्यमकारयत् ।\nऋक्सामयजुषां घोषो यो घोषश्च महास्वनः ॥ २,६३.१९४ ॥\nअव्युच्छिन्नोऽभवद्राज्ये दीयतां भुज्यतामिति ।\nजनस्थाने वसन्कार्यं त्रिदशानां चकार सः ॥ २,६३.१९५ ॥\nतमागस्कारिणं पूर्वं पौलस्त्यं मनुजर्षभः ।\nसीतायाः पदमन्विच्छन्निजघान महायशाः ॥ २,६३.१९६ ॥\nसत्त्ववान्गुणसंपन्नो दीप्यमानः स्वतेजसा ।\nअतिसूर्यं च वह्निं च रामो दाशरथिर्बभौ ॥ २,६३.१९७ ॥\nएवमेष महाबाहोस्तस्य पुत्रौ बभूवतुः ।\nकुशो लव इति ख्यातो तयोर्देशौ निबोधत ॥ २,६३.१९८ ॥\nकुशस्य कोशला राज्यं पुरी चापि कुशस्थली ।\nरम्या निवेशिता तेन विन्ध्यपर्वतसानुषु ॥ २,६३.१९९ ॥\nउत्तराकोशले राज्य लवस्य च महात्मनः ।\nश्रावस्तिर्लोकविख्याता कुशवंशं निबोधत ॥ २,६३.२०० ॥\nकुशस्य पुत्रो धर्मात्मा ह्यतिथिः सुप्रियातिथिः ।\nअतिथेरपि विख्यातो निषधो नाम पार्थिवः ॥ २,६३.२०१ ॥\nनिषधस्य नलः पुत्रो नलस्य तु नाभाः सुतः ।\nनभसः पुण्डरीकस्तु क्षेम धन्वा ततः स्मृतः ॥ २,६३.२०२ ॥\nक्षेमधन्वसुतो राजा देवानीकः प्रतापवान् ।\nआसीदहीनगुर्नाम देवानीकात्मजः प्रभुः ॥ २,६३.२०३ ॥\nअहीन गोस्तु दायादः पारियात्रो महायशाः ।\nदलस्तस्यात्मजश्चापि तस्माज्जज्ञे बलो नृपः ॥ २,६३.२०४ ॥\nउलूको नाम धर्मात्मा बलपुत्रो बभूव ह ।\nवज्रनाभः सुतस्तस्य शङ्खणस्तस्य चात्मजः ॥ २,६३.२०५ ॥\nशङ्खणस्य सुतो विद्वान् व्युषिताश्व इति श्रुतः ।\nव्युषिताश्वसुतश्चापि राजा विश्वसहः किल ॥ २,६३.२०६ ॥\nहिरण्यनाभः कौशल्यो वरिष्ठस्तत्सुतोऽभवत् ।\nपौष्यञ्जेश्च स वै शिष्यः स्मृतः प्राच्येषु सामसु ॥ २,६३.२०७ ॥\nशतानि संहितानां तु पञ्च योऽधीतवांस्ततः ।\nतस्मादधिगतो योगो याज्ञवल्क्येन धीमता ॥ २,६३.२०८ ॥\nपुष्पस्तस्य सुतो विद्वान्ध्रुवसंधिश्च तत्सुतः ।\nसुदर्शनस्तस्य सुतो ह्यग्निवर्मः सुदर्शनात् ॥ २,६३.२०९ ॥\nअग्निवर्णस्य शीघ्रस्तु शीघ्रकस्य मरुः स्मृतः ।\nमरुस्तु योगमास्थाय कलापग्राममास्थितः ॥ २,६३.२१० ॥\nएकोनविंशप्रयुगे क्षत्रप्रावर्त्तकः प्रभुः ।\nप्रभुसुतो मरोः पुत्रः सुसंधिस्तस्य चात्मजः ॥ २,६३.२११ ॥\nसुसंधेश्च तथा मर्षः सहस्वान्नाम नामतः ।\nआसीत्सहस्वतः पुत्रो राजा विश्रुतवानिति ॥ २,६३.२१२ ॥\nतस्यासीद्विश्रुतवतः पुत्रो राजा बृहद्बलः ।\nएते हीक्ष्वाकुदायादा राजानः शतशः स्मृताः ॥ २,६३.२१३ ॥\nवंशे प्रधाना ये तस्मिन्प्राधान्येन तु कीर्त्तिताः ।\nपठन्सम्यगिमां सृष्टिमादित्यस्य विवस्वतः ॥ २,६३.२१४ ॥\nप्रजावानेति सायुज्यं मनोर्वेवस्वतस्य सः ।\nश्राद्धदेवस्य देवस्य प्रजानां पुष्टिदस्य च ॥ २,६३.२१५ ॥\nविपाप्मा विरजाश्चैव आयुष्माञ्जायतेऽच्युतः ॥ २,६३.२१६ ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धात पादे भार्गवचरिते इक्ष्वाकुवंशकीर्त्तनं नाम त्रिषष्टितमोऽध्यायः ॥ ६३॥"
  }
]
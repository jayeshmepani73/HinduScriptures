[
  {
    "text": "सूत उवाच\nसात्त्वताज्जज्ञिरे पुत्राः कौशल्यायां महाबलाः ।\nभजमानो भजिर्द्दिव्यो वृष्णिर्देवावृधोऽन्धकः ॥ २,७१.१ ॥\nमहाभोजश्च विख्यातो ब्रह्मण्यस्सत्यसंगरः ।\nतेषां हि सर्गाश्चत्वारः शृणुध्वं विस्तरेण वै ॥ २,७१.२ ॥\nभजमानस्य सृंजय्यो बाह्यका चोपवाह्यका ।\nसृंज यस्य सुते द्वे तु बाह्यके ते उदावहत् ॥ २,७१.३ ॥\nतस्य भार्ये भगिन्यौ ते प्रसूते तु सुतान्बहून् ।\nनिम्लोचिः किङ्कणश्चैव धृष्टिः पर पुरञ्जयः ॥ २,७१.४ ॥\nते बाह्यकाया सृंजय्या भजमानाद्विजज्ञिरे ।\nअयुताजित्सहस्राजिच्छताजिदिति नामतः ॥ २,७१.५ ॥\nबाह्यकायां भगिन्यां ते भजमानाद्विजज्ञिरे ।\nतेषां देवावृधो राजा चचार परमं तपः ।\nपुत्रः सर्वगुणोपेतो मम भूयादिति स्म ह ॥ २,७१.६ ॥\nसंयोज्या त्मानमेवं स पर्णाशजलमस्पृशत् ॥ २,७१.७ ॥\nसा चोपस्पर्शनात्तस्य चकार प्रियमापगा ।\nकल्याणत्वान्नरपतेस्तस्य सा निम्नगोत्तमा ॥ २,७१.८ ॥\nचिन्तयाभिपरीताङ्गी जगामाथ विनिश्चयम् ।\nनाभिगच्छामि तां नारीं यस्यामेवंविधः सुतः ॥ २,७१.९ ॥\nभवेत्सर्वगुणोपेतो राज्ञो देवावृधस्य हि ।\nतस्मादस्य स्वयं चाहं भवाम्यद्य सहव्रता ॥ २,७१.१० ॥\nजज्ञे तस्याः स्वयं हृत्स्थो भावस्तस्य यथेरितः ।\nअथ भूत्वा कुमारी तु सा चिन्तापरमेव च ॥ २,७१.११ ॥\nवरयामास राजानं तामियेष स पार्थिवः ।\nतस्यामाधत्त गर्भे स तेजस्विनमुदारधीः ॥ २,७१.१२ ॥\nअथ सा नवमे मासि सुषुवे सरिता वरा ।\nपुत्रं सर्वगुणोपेतं बभ्रुं देवावृधत्तदा ॥ २,७१.१३ ॥\nतत्र वंशे पुराणज्ञा गाथां गायन्ति वै द्विजाः ।\nगुणान्देवावृधस्यापि कीर्तयन्तो महात्मनः ॥ २,७१.१४ ॥\nयथैव शृणुमो दूरात्सपंश्यामस्तथान्तिकात् ।\nबभ्रुः श्रेष्ठो मनुष्याणां देवैर्देवावृथः समः ॥ २,७१.१५ ॥\nपुरुषाः पञ्चषष्टिश्च सहस्राणि च सप्ततिः ।\nयेमृतत्वमनुप्राप्ता बब्रोर्देवावृधादपि ॥ २,७१.१६ ॥\nयज्वा दानपतिर्धीरो ब्रह्मण्यः सत्यवाग्बुधः ।\nकीर्त्तिमांश्च महाभोजः सात्त्वतानां महारथः ॥ २,७१.१७ ॥\nतस्यान्ववायः सुमहान्भोजा ये भुवि विश्रुताः ।\nगान्धारी चैव माद्री च धृष्टैर्भार्ये बभूवतुः ॥ २,७१.१८ ॥\nगान्धारी जनयामास सुमित्रं मित्रनन्दनम् ।\nसाद्री युधाजितं पुत्रं ततो मीढ्वांसमेव च ॥ २,७१.१९ ॥\nअनमित्रं शिनं चैव ताबुभौ पुरुषोत्तमौ ।\nअनमित्रसुतो निघ्नो निघ्नस्य द्वौ बभूवतुः ॥ २,७१.२० ॥\nप्रसेनश्च महाभागः सत्राजिच्च सुताबुभौ ।\nतस्य सत्राजितः सूर्यः सखा प्राणसमोऽभवत् ॥ २,७१.२१ ॥\nस कदाचिन्निशापाये रथेन रथिनां वरः ।\nतोयं कूलात्समुद्धर्तुमुपस्थातुं ययौरविम् ॥ २,७१.२२ ॥\nतस्योपतिष्ठतः सूर्यं विवस्वानग्रतः स्थितः ।\nसुस्पष्टमूर्त्तिर्भगवांस्तेजोमण्डलवान्विभुः ॥ २,७१.२३ ॥\nअथ राजा विवस्वन्तमुवाच स्थितमग्रतः ।\nयथैव व्योम्नि पश्यामि त्वामहं ज्योतिषां पते ॥ २,७१.२४ ॥\nतेजोमण्डलिनं चैव तथैवाप्यग्रतः स्थितम् ।\nको विशेषो विवस्वंस्ते सख्येनोपगतस्य वै ॥ २,७१.२५ ॥\nएतच्छ्रुत्वा स भगवान्मणिरत्नं स्यमन्तकम् ।\nस्वकण्ठादवमुच्याथ बबन्ध नृपतेस्तदा ॥ २,७१.२६ ॥\nततो विग्रहवन्तं तं ददर्श नृपतिस्तदा ।\nप्रीतिमानथ तं दृष्ट्वा मुहूर्त्तं कृतवान्कथाम् ॥ २,७१.२७ ॥\nतमभिप्रस्थितं भूयो विवस्वन्तं स सत्रजित् ।\nप्रोवाचाग्निसवर्णं त्वां येन लोकः प्रपश्यति ॥ २,७१.२८ ॥\nतदेतन्मणिरत्नं मे भगवन्दातुमर्हसि ।\nस्यमं तकं नाममणिं दत्तवांस्तस्य भास्करः ॥ २,७१.२९ ॥\nस तमामुच्य नगरीं प्रविवेश महीपतिः ।\nविस्मापयित्वाथ ततः पुरीमन्तःपुरं ययौ ॥ २,७१.३० ॥\nस प्रसेनाय तद्दिव्यं मणिरत्नं स्यमन्तकम् ।\nददौ भ्रात्रे नरपतिः प्रेम्णा सत्राजिदुत्तमम् ॥ २,७१.३१ ॥\nस्यमन्तको नाम मणिर्यस्मिन्राष्ट्रे स्थितो भवेत् ।\nकामवर्षी च पर्जन्यो न च व्याधिभयं तथा ॥ २,७१.३२ ॥\nलिप्सां चक्रे प्रसेनात्तु मणिरत्नं स्यमन्तकम् ।\nगोविन्दो न च तं लेभे शक्तोऽपि न जहार च ॥ २,७१.३३ ॥\nकधाचिन्मृगयां यातः प्रसेनस्तेन भूषितः ।\nस्यमन्तककृते सिंहाद्वधं प्राप सुदारुणम् ॥ २,७१.३४ ॥\nजांबवानृक्षराजस्तु तं सिंहं निजघान वै ।\nआदाय च मणिं दिव्यं स्वबिलं प्रविवेश ह ॥ २,७१.३५ ॥\nतत्कर्म कृष्णस्य ततो वृष्ण्यन्धकमहत्तराः ।\nमणिं गृध्नोस्तु मन्वानास्तमेव विशशङ्किरे ॥ २,७१.३६ ॥\nमिथ्यापवादं तेभ्यस्तं बलवानरिसूदनः ।\nअमृष्यमाणो भगवान्वनं स विचचार ह ॥ २,७१.३७ ॥\nस तु प्रोसेनो मृगयामचरद्यत्र चाप्यथ ।\nप्रसेनस्य पदं ग्राह्यं पुरं पौराप्तकारिभिः ॥ २,७१.३८ ॥\nऋक्षवन्तं गिरिवरं विन्ध्यं च नगमुत्तमम् ।\nअन्वेषयत्परिश्रान्तः स ददर्श महामनाः ॥ २,७१.३९ ॥\nसाश्वं हतं प्रसेनं तं नाविन्दत्तत्र वै मणिम् ।\nअथ सिंहः प्रसेनस्य शरीरस्याविदूरतः ॥ २,७१.४० ॥\nऋक्षेण निहतो दृष्टः पदैरृक्षस्य सूचितः ।\nपदैरन्वेषयामास गुहामृक्षस्य यादवः ॥ २,७१.४१ ॥\nमहत्यन्तर्बिले वाणीं शश्राव प्रमदेरिताम् ।\nधात्र्या कुमारमादाय सुतं जांबवतो द्विजाः ।\nक्रीडयन्त्याथ मणिना मारोदीरित्युदीरितम् ॥ २,७१.४२ ॥\nधात्र्युवाच\nप्रसेनमवधीत्सिंहः सिंहो जांबवता हतः ॥ २,७१.४३ ॥\nसुकुमारक मारो दीस्तव ह्यें स्यमन्तकः ।\nव्यक्तीकृतश्च शब्दः स तूर्णं चापि ययौ बिलम् ॥ २,७१.४४ ॥\nअपश्यच्च बिलाभ्याशे प्रसेन मवदारितम् ।\nप्रविश्य चापि भगवान्स ऋक्षबिलमञ्जसा ॥ २,७१.४५ ॥\nददर्श ऋक्षराजानं जांबवन्तमुदारधीः ।\nयुयुधे वासुदेवस्तु बिले जांबवता सह ॥ २,७१.४६ ॥\nबाहुभ्यामेव गोविन्दो दिवसानेकविंशतिम् ।\nप्रविष्टे च बिलं कृष्णे वसुदेवापुरस्सराः ॥ २,७१.४७ ॥\nपुनर्द्वारवतीं चैत्य हतं कृष्णं न्यवेदयन् ।\nवासुदेवस्तु निर्जित्य जांबवन्तं महाबलम् ॥ २,७१.४८ ॥\nलेभे जांबवन्तीं कन्यामृक्षराजस्य सम्मनाम् ।\nभगवत्तेजसा ग्रस्तो जांबवांन्प्रसभं मणिम् ॥ २,७१.४९ ॥\nसुतां जांबवतीमाशु विष्वक्सेनाय दत्तवान् ।\nमणिं स्यमन्तकं चैव जग्रहात्मविशुद्धये ॥ २,७१.५० ॥\nअनुनीयर्क्षराजं तं निर्ययौ च तदा बिलात् ।\nएवं स मणिमाहृत्य विशोध्यात्मानमात्मना ॥ २,७१.५१ ॥\nददौ सत्राजिते रत्नं मणिं सात्त्वतसन्निधौ ।\nकन्यां पुनर्जांबवतीमुवाह मधुसूदनः ॥ २,७१.५२ ॥\nतस्मान्मिथ्याभिशापात्तु व्यशुध्यन्मधुसूदनः ।\nइमां मिथ्याभिशप्तिं यः कृष्णस्येह व्यपोहिताम् ॥ २,७१.५३ ॥\nवेद मिथ्याभिशप्तिं स नाभिस्पृशति कर्हिचित् ।\nदश त्वासन्सत्रजितो भार्यास्तस्यायुतं सुताः ॥ २,७१.५४ ॥\nख्यातिमन्तस्त्रयस्तेषां भङ्गकारस्तु पूर्वजः ।\nवीरो वातपतिश्चैव तपस्वी च बहुप्रियः ॥ २,७१.५५ ॥\nअथ वीरमती नाम भङ्गकारस्य तु प्रसूः ।\nसुषुवे सा कुमारीस्तु तिस्रो रूपगुणान्विताः ॥ २,७१.५६ ॥\nसत्यभामोत्तमा स्त्रीणां व्रतिनी च दृढव्रता ।\nतथा तपस्विनी चैव पिता कृष्णय तां ददौ ॥ २,७१.५७ ॥\nन च सत्राजितः कृष्णो मणिरत्नं स्यमन्तकम् ।\nआदत्त तदुपश्रुत्य भोजेन शतधन्वना ॥ २,७१.५८ ॥\nतदा हि प्रार्थयामास सत्यभामामनिन्दिताम् ।\nअक्रूरो धनमन्विच्छन्मणिं चैव स्यमन्तकम् ॥ २,७१.५९ ॥\nसत्राजितं ततो इत्वा शतधन्वा महाबलः ।\nरात्रौ तं मणिमादाय ततोऽक्रूराय दत्तवान् ॥ २,७१.६० ॥\nअक्रूरस्तु तदा रत्नमादाय स नरर्षभः ।\nसमयं कारयाञ्चक्रे बोध्यो नान्यस्य चेत्युत ॥ २,७१.६१ ॥\nवयमभ्युपयोत्स्यामः कृष्णेन त्वां प्रधर्षितम् ।\nमम वै द्वारका सर्वा वेशे तिष्ठत्य संशयम् ॥ २,७१.६२ ॥\nहते पितरि दुःखार्त्ता सत्यभामा यशस्विनी ।\nप्रययौ रथमारुह्य नगरं वारणावतम् ॥ २,७१.६३ ॥\nसत्यभामा तु तद्वृत्तं भोजस्य शतधन्वनः ।\nभर्तुर्निवेद्य दुःखार्त्ता पार्श्वस्थाश्रूण्यवर्त्तयत् ॥ २,७१.६४ ॥\nपाण्डवानां तु दग्धानां हरिः कृत्वोदकक्रियाम् ।\nकल्यार्थे चैव भ्रातॄणां न्ययोजयत सात्यकिम् ॥ २,७१.६५ ॥\nततस्त्वरितमागत्य द्वारकां मधुसूदनः ।\nपूर्वजं हलिनं श्रीमानिदं वचनमब्रवीत् ॥ २,७१.६६ ॥\nहतः प्रसेनः सिंहेन सत्राजिच्छतधन्वना ।\nस्यमन्तको मार्गणीयस्तस्य प्रभुरहं प्रभो ॥ २,७१.६७ ॥\nतहारोह रथं शीघ्रं भोजं हत्वा महाबलम् ।\nस्यमन्तकं महाबाहो सामान्यं वो भविष्यति ॥ २,७१.६८ ॥\nततः प्रवृत्ते युद्धे तु तुमुले भोजकृष्णयोः ।\nशतधन्वा तमक्रूरमवैक्षत्सर्वतो दिशम् ॥ २,७१.६९ ॥\nअनालब्धावहारौ तु कृत्वा भोजजनार्द्दनौ ।\nशक्तोऽपि शाठ्याद्धार्दिक्यो नाक्रूरोऽभ्युपपद्यत ॥ २,७१.७० ॥\nअपयोते ततो बुद्धिं भूयश्चक्रे भयान्वितः ।\nयोजनानां शतं साग्रं हृदया प्रत्यपद्यत ॥ २,७१.७१ ॥\nविख्याता हृदया नाम शतयोजनगामिनी ।\nभोजस्य वडवा दिव्या यया कृष्णमयोधयत् ॥ २,७१.७२ ॥\nक्षीणां जवेन त्दृदयामध्वनः शतयोजने ।\nदृष्ट्वा रथस्य तां वृद्धिं शतधन्वा समुद्रवत् ॥ २,७१.७३ ॥\nततस्तस्या हयायास्तु श्रमात्खेदाच्च वै द्विजाः ।\nखमुत्पेतुरथ प्राणाः कृष्णो राममथाब्रवीत् ॥ २,७१.७४ ॥\nतिष्ठस्वेह महाबाहो दृष्टदोषा मया हयी ।\nपद्भ्यां गत्वा हरिष्यामि मणिरत्नं स्यमन्तकम् ॥ २,७१.७५ ॥\nपद्भ्यामेव ततो गत्वा शतधन्वानमच्युतः ।\nमिथिलोपवने तं वै जघान परमास्त्रवित् ॥ २,७१.७६ ॥\nस्यमन्तकं न चापश्यद्धत्वा भोजं महाबलम् ।\nनिवृत्तं चाब्र वीत्कृष्णं रत्नं देहीति लाङ्गली ॥ २,७१.७७ ॥\nनास्तीति कृष्णश्चोवाच ततो रामो रुषान्वितः ।\nधिक्छब्दपूर्वमसकृत्प्रत्युवाच जनार्द्दनम् ॥ २,७१.७८ ॥\nभातृत्वान्मर्षयाम्वेष स्वस्ति तेऽस्तु व्रजाम्यहम् ।\nकृत्यं न मे द्वारकया न त्वया न च वृष्णिभिः ॥ २,७१.७९ ॥\nप्रविवेश ततो रामो मिथिलामरिमर्द्दनः ।\nसर्वकामैरुपहृतैर्मैथिलेनैव पूजितः ॥ २,७१.८० ॥\nएतस्मिन्नेव काले तु बभ्रुर्मतिमतां वरः ।\nनानारूपान्क्रतून्सर्वा नाजहार निरर्गलान् ॥ २,७१.८१ ॥\nदीक्षामयं सकवचं रक्षार्थं प्रविवेश ह ।\nस्यमन्तककृते प्राज्ञो कान्दिनीजो महामनाः ॥ २,७१.८२ ॥\nअकूर यज्ञा इति ते ख्यातास्तस्य महात्मनः ।\nबह्वन्नदक्षिणाः सर्वे सर्वकामप्रदायिनः ॥ २,७१.८३ ॥\nअथ दुर्योधनो राजा गत्वाथ मिथिलां प्रभुः ।\nगदाशिक्षां ततो दिव्यां बलभद्रादवाप्तवान् ॥ २,७१.८४ ॥\nप्रसाद्य तु ततो रामो वृष्ण्यन्धकमहारथैः ।\nआनीतो द्वारकामेव कृष्णेन च महात्मना ॥ २,७१.८५ ॥\nअक्रूरश्चान्धकैः सार्द्धमथायात्पुरुषर्षभः ।\nयुद्धे हत्वा तु शत्रुघ्नं सह बन्धुमता बली ॥ २,७१.८६ ॥\nसुयज्ञतनयायां तु नरायां नरसत्तमौ ।\nभङ्गकारस्य तनयौ विश्रुतौ सुमहाबलौ ॥ २,७१.८७ ॥\nजज्ञातेंऽधकमुख्यस्य शक्रघ्नो बन्धुमांश्च तौ ।\nवधे च भङ्गकारस्य कृष्णो न प्रीतिमानभूत् ॥ २,७१.८८ ॥\nज्ञातिभेदभयाद्भीतस्तमुबेक्षितवानथ ।\nअपयाते ततोऽक्रूरे नावर्षत्पाकशासनः ॥ २,७१.८९ ॥\nअनावृष्ट्या हतं राष्ट्रमभवद्बहुधा यतः ।\nततः प्रसादयामासुरक्रूरं कुकुरान्धकाः ॥ २,७१.९० ॥\nपुनर्द्वारवतीं प्राप्ते तदा दानपतौ तथा ।\nप्रववर्ष सहस्राक्षः कुक्षौ जलनिधेस्ततः ॥ २,७१.९१ ॥\nकन्यां वै वासुदेवाय स्वसारं शीलसंमताम् ।\nअक्रूरः प्रददौ श्रीमान्प्रीत्यर्थं मुनिपुङ्गवाः ॥ २,७१.९२ ॥\nअथ विज्ञाय योगेन कृष्णो बभ्रुगतं मणिम् ।\nसभामध्ये तदा प्राह तमक्रूरं जनार्द्दनः ॥ २,७१.९३ ॥\nयत्तद्रत्नं मणिवरं तव हस्तगतं प्रभो ।\nतत्प्रयच्छ स्वमानार्ह मयि मानार्यकं कृथाः ॥ २,७१.९४ ॥\nषष्टिवर्षगते काले यद्रोषोऽभूत्तदा मम ।\nसुसंरूढोऽसकृत्प्राप्तस्तदा कालात्ययो महान् ॥ २,७१.९५ ॥\nततः कृष्णस्य वचनात्सर्वसात्त्वतसंसदि ।\nप्रददौ तं मणिं बभ्रुरक्लेशेन महामतिः ॥ २,७१.९६ ॥\nततस्तमार्जवप्राप्तं बभ्रोर्हस्तादरिन्दमः ।\nददौ हृष्टमनास्तुष्टस्तं मणिं बभ्रवे पुनः ॥ २,७१.९७ ॥\nस कृष्णहस्तात्संप्राप्य मणिरत्नं स्यमन्तकम् ।\nआबध्य गान्दिनीपुत्रो विरराजांशुमानिव ॥ २,७१.९८ ॥\nइमां मिथ्याभिशाप्तिं यो विशुद्धिमपि चोत्तमाम् ।\nवेद मिथ्याभिशप्तिं स न लभेत कथञ्चन ॥ २,७१.९९ ॥\nअनमित्राच्छिनिर्जज्ञे कनिष्ठाद्वृष्णिनन्दनात् ।\nसत्यवान्सत्यसंपन्नः सत्यकस्तस्य चात्मजः ॥ २,७१.१०० ॥\nसात्यकिर्युयुधानश्च तस्य भूतिः सुतोऽभवत् ।\nभूतेर्युगन्धरः पुत्र इति भौत्यः प्रकीर्त्तितः ॥ २,७१.१०१ ॥\nमाड्याः सुतस्य जज्ञे तु सुतो वृष्णिर्युधाजितः ।\nजज्ञाते तनयौ वृष्णेः श्वफल्कश्चित्रकश्च यः ॥ २,७१.१०२ ॥\nश्वफल्कस्तु महाराजो धर्मात्मा यत्र वर्तते ।\nनास्ति व्याधिभयं तत्र न चावृष्टिभयं तथा ॥ २,७१.१०३ ॥\nकादाचित्काशिराजस्य विभोस्तु द्विजसत्तमाः ।\nत्रीणि वर्षाणि विषये नावर्षत्पाकशासनः ॥ २,७१.१०४ ॥\nस तत्रवासयामास श्वफल्कं परमार्चितम् ।\nश्वफल्कपरिवासेन प्रावर्षत्पाकशासनः ॥ २,७१.१०५ ॥\nश्वफल्कः काशिराजस्य सुतां भार्यामविन्दत ।\nगान्दिनींनाम गां सा हि ददौ विप्राय नित्यशः ॥ २,७१.१०६ ॥\nसा मातुरुदरस्था वै बहून्वर्षशातान्किल ।\nनिवसंती न वै जज्ञे गर्भस्थां तां पिताब्रवीत् ॥ २,७१.१०७ ॥\nजायस्व शीघ्रं भद्रं ते किमर्थं वापि तिष्ठसि ।\nप्रोवाच चैनं गर्भस्था सा कन्या गां दिने दिने ॥ २,७१.१०८ ॥\nयदि दद्यास्ततो गर्भाद्बहिः स्यां हायनैस्त्रिभिः ।\nतथेत्युवाच तां तस्याः पिता काममपूरयत् ॥ २,७१.१०९ ॥\nदाता यज्वा च शुरश्च श्रुतवानतिथिप्रियः ।\nतस्याः पुत्रः स्मृतोऽक्रूरः श्वाफल्को भूरिदक्षिणः ॥ २,७१.११० ॥\nउपमङ्गुस्तथा मङ्गुर्मृदुरश्चारिमेजयः ।\nगिरिरक्षस्ततो यक्षः शत्रुघ्नोऽथारिमर्दनः ॥ २,७१.१११ ॥\nधर्मवृद्धः सुकर्मा च गन्धमादस्तथापरः ।\nआवाहप्रतिवाहौ च वसुदेवा वराङ्गना ॥ २,७१.११२ ॥\nअक्रूरादौग्रसेन्यां तु सुतौ द्वौ कुलनन्दिनौ ।\nदेववानुपदेवश्च जज्ञाते देवसंनिभौ ॥ २,७१.११३ ॥\nचित्रकस्याभवन्पुत्राः पृथुर्विपृथुरेव च ।\nअश्वग्रीवोऽश्ववाहश्च सुपार्श्वकगवेषणौ ॥ २,७१.११४ ॥\nअरिष्टनेमिरश्वास्यः सुवार्मा वर्मभृत्तथा ।\nअभूमिर्बहुभूमिश्च श्रविष्ठाश्रवणे स्त्रियौ ॥ २,७१.११५ ॥\nसत्यकात्काशिदुहिता लेभे या चतुरः सुतान् ।\nकुकुरं भजमानं च शुचिं कंबल बर्हिषम् ॥ २,७१.११६ ॥\nकुकुरस्य सुतो वृष्णिर्वृष्णेस्तु तनयोऽभवत् ।\nकपोतरोमा तस्याथ विलोमाभवदात्मजः ॥ २,७१.११७ ॥\nतस्यासीत्तुंबुरुसखा विद्वान्पुत्रोंऽधकः किल ।\nख्यायते यस्य नामान्यच्चन्दनोदकदुन्दुभिः ॥ २,७१.११८ ॥\nतस्याभिजित्ततः पुत्र उत्पन्नस्तु पुनर्वसुः ।\nअश्वमेधं तु पुत्रार्थमाजहार नरोत्तमः ॥ २,७१.११९ ॥\nतस्य मध्येऽतिरात्रस्य सदोमध्यात्ससुच्छ्रितः ।\nततस्तु विद्वान्धर्मज्ञो दाता यज्वा पुनर्वसुः ॥ २,७१.१२० ॥\nतस्याथ पुत्रमिथुनं बभूवाभिजितः किल ।\nआहुकश्चाहुकी चैव ख्यातौ मतिमतां वरौ ॥ २,७१.१२१ ॥\nइमांश्चोदा हरन्त्यत्र श्लोकान्प्रति तमाहुकम् ।\nसोपासांगानुकर्षाणां सध्वजानां वरूथिनाम् ॥ २,७१.१२२ ॥\nरथानां मेघघोषाणां महस्राणि दशैव तु ।\nनासत्यवादी चासीत्तु नायज्ञो नासहस्रदः ॥ २,७१.१२३ ॥\nनाशुचिर्नाप्यधर्मात्मा नाविद्वान्न कृशोऽभवत् ।\nआर्द्रकस्य धृतिः पुत्र इत्येवमनुशुश्रुम् ॥ २,७१.१२४ ॥\nस तेन परिवारेण किशोरप्रतिमान्हयान् ।\nअशीतिमश्वनियुतान्याहुकोऽप्रतिमो व्रजन् ॥ २,७१.१२५ ॥\nपूर्वस्यां दिशि नागानां भोजस्य त्वतिभावयन् ।\nरूप्यकाञ्चनकक्षाणां स्रहस्राण्येकविंशतिः ॥ २,७१.१२६ ॥\nतावन्त्येव सहस्राणि उत्तरस्यां तथादिशि ।\nभूमिपालस्य भोजस्य उत्तिष्टेत्किङ्कणी किल ॥ २,७१.१२७ ॥\nआहुकश्चाप्यवन्तीषु स्वसारं त्वाहुकीं ददौ ।\nआहुकात्काश्यदुहितुर्द्वै पुत्रौ संबभूवतुः ॥ २,७१.१२८ ॥\nदेवकश्चोग्रसेनश्च देवगर्भसमावुभौ ।\nदेवकस्य सुता वीरा जज्ञिरे त्रिदशोपमाः ॥ २,७१.१२९ ॥\nदेववानुपदेवश्च सुदेवो देवरक्षितः ।\nतेषां स्वसारः सप्तासन्वसुदेवाय ता ददौ ॥ २,७१.१३० ॥\nधृतदेवोपदेवा च तथान्या देवरक्षिता ।\nश्रीदेवा शान्तिदेवा च सहदेवा तथापरा ॥ २,७१.१३१ ॥\nसप्तमी देवकी तासां सानुजा चारुदर्शना ।\nनवोग्रसेनस्य सुताः कंसस्तेषां तु पूर्वजः ॥ २,७१.१३२ ॥\nन्यग्रो दश्च सुनामा च कङ्कशङ्कुसुभूमयः ।\nसुतनू राष्ट्रपालश्च युद्धतुष्टश्च तुष्टिमान् ॥ २,७१.१३३ ॥\nतेषां स्वसारः पञ्चैव कंसा कंसवती तथा ।\nसुतनू राष्ट्रपाली च कङ्का चैव वराङ्गना ॥ २,७१.१३४ ॥\nउग्रसेनो महापत्यो व्याख्यातः कुकुरोद्भवः ।\nकुकुराणामिमं वंशं धारयन्नमितौजसाम् ॥ २,७१.१३५ ॥\nआत्मनोविपुलं वंशं प्रजावांश्च भवेन्नरः ।\nभजमानस्य पुत्रस्तु रथिमुख्यो विदूरथः ॥ २,७१.१३६ ॥\nराजाधिदेवः शूरश्च विदूरथसुतोऽभवत् ।\nतस्य शूरस्य तु सुता जज्ञिरे बलवत्तराः ॥ २,७१.१३७ ॥\nवातश्चैव निवातश्च शोणितः श्वेतवाहनः ।\nशमी च गदवर्मा च निदान्तः खलु शत्रुजित् ॥ २,७१.१३८ ॥\nशमीपुत्रः प्रतिक्षत्रः प्रतिक्षत्रस्य चात्मजः ।\nस्वयंभोजः स्वयंभोजाद्धृदिकः संबभूव ह ॥ २,७१.१३९ ॥\nहृदिकस्य सुतास्त्वासन्दश भीमपराक्रमाः ।\nकृतवर्माग्रजस्तेषां शतधन्वा तु मध्यमः ॥ २,७१.१४० ॥\nदेवबाहुस्सुबाहुश्च भिषक्श्वेतरथश्च यः ।\nसुदान्तश्चाधिदान्तश्च कनकः कनकोद्भवः ॥ २,७१.१४१ ॥\nदेवबाहोस्सुतो विद्वाञ्जज्ञे कंबलबर्हिषः ।\nअसमौजाः सुतस्तस्य सुसमौजाश्च विश्रुतः ॥ २,७१.१४२ ॥\nअजातपुत्राय ततः प्रददावसमौजसे ।\nसुचन्द्रं वसुरूपं च कृष्ण इत्यन्धकाः स्मृताः ॥ २,७१.१४३ ॥\nअन्धकानामिमं वंशं कीर्त्तयेद्यस्तु नित्यशः ।\nआत्मनो विपुलं वंशं लभते नात्र संशयः ॥ २,७१.१४४ ॥\nअश्मक्यां जनयामास शूरं वै देव मीढुषम् ।\nमारिष्यां जज्ञिरे शूराद्भोजायां पुरुषा दश ॥ २,७१.१४५ ॥\nवसुदेवो महाबाहुः पूर्वमानकदुन्दुभिः ।\nजज्ञे तस्य प्रसूतस्य दुन्दुभिः प्राणदद्दिवि ॥ २,७१.१४६ ॥\nआनकानां च संह्नादः सुमहानभवद्दिवि ।\nपपात पुष्पवर्षं च शरस्य भवने महत् ॥ २,७१.१४७ ॥\nमनुष्यलोके कृत्स्नेऽपि रूपे नास्ति समो भुवि ।\nयस्यासीत्पुरुषाग्र्यस्य कान्तिश्चन्द्रमसो यथा ॥ २,७१.१४८ ॥\nदेवभागस्ततो जज्ञे ततो देवश्रवाः पुनः ।\nअनाधृष्टिवृकश्चैव नन्दनश्चैव सृंजयः ॥ २,७१.१४९ ॥\nश्यामः शमीको गण्डूषः स्वसारस्तु वरागनाः ।\nपृथा च श्रुतदेवा च श्रुतकीर्तिः श्रुत श्रवाः ॥ २,७१.१५० ॥\nराजाधिदेवी च तथा पञ्चैता वीरमातरः ।\nपृथां दुहितरं शूरः कुन्तिभोजाय वै ददौ ॥ २,७१.१५१ ॥\nतस्मात्सा तु स्मृता कुन्ती कुन्तिभोजात्मजा पृथा ।\nकुरुवीरः पाण्डुमुख्यस्तस्माद्भार्यामविन्दत ॥ २,७१.१५२ ॥\nपुथा जज्ञे ततः पुत्रांस्त्रीनग्निसमतेजसः ।\nलोके प्रतिरथान्वीराञ्छक्रतुल्यपराक्रमान् ॥ २,७१.१५३ ॥\nधर्माद्युधिष्टिरं पुत्रं मारुताच्च वृकोदरम् ।\nइन्द्राद्धनञ्जयं चैव पृथा पुत्रानजीचनत् ॥ २,७१.१५४ ॥\nमाद्रवत्या तु जनितावश्विनाविति विश्रुतम् ।\nनकुलः सहदेवश्च रुपसत्त्वगुणान्वितौ ॥ २,७१.१५५ ॥\nजज्ञे तु श्रुतदेवायां तनयो वृद्धशर्मणः ।\nकरूषाधिपतेर्ंवीरो दन्तवक्रो महाबलः ॥ २,७१.१५६ ॥\nकैकयाच्छ्रुतिकीर्त्यं तु जज्ञे संतर्दनो बली ।\nचेकितानबृहत्क्षत्रौ तथैवान्यौ महाबलौ ॥ २,७१.१५७ ॥\nविन्दानुविन्दावावन्त्यौ भ्रातरौ सुमहाबलौ ।\nश्रुतश्रवायां चैद्यस्तु शिशुपालो बभूव ह ॥ २,७१.१५८ ॥\nदमघोषस्य राजर्षेः पुत्रो विख्यातपौरुषः ।\nयः पुरा सदशग्रीवः संबभूवारिमर्दनः ॥ २,७१.१५९ ॥\nवैश्रवाणानुजस्तस्य कुंभकर्णोऽनुजस्तथा पत्न्यस्तु वसुदेवस्य त्रयोदश वराङ्गनाः ॥ २,७१.१६० ॥\nपौरवी रोहिणी चैव मदिरा चापरा तथा ।\nतथैव भद्रवैशाखी सुनाम्नी पञ्चमी तथा ॥ २,७१.१६१ ॥\nसहदेवा शान्तिदेवा श्रीदेवा देवरक्षिता ।\nधृतदेवोपदेवा च देवकी सप्तमी तथा ॥ २,७१.१६२ ॥\nसुगन्धा वनराजी च द्वेचान्ये परिचारिके ।\nरोहिणी पौरवी चैव बाह्लीकस्यानुजाभवत् ॥ २,७१.१६३ ॥\nज्येष्ठा पत्नी महाभागदयिताऽनकदुन्दुभेः ।\nज्येष्ठे लेभे सुतं रामं सारणं हि शठं तथा ॥ २,७१.१६४ ॥\nदुर्दमं दमनं शुभ्रं पिण्डारककुशीतकौ ।\nचित्रां नाम कुमारीं च रोहिण्यष्टौ व्यजायत ॥ २,७१.१६५ ॥\nपुत्रौ रामस्य जज्ञाते विज्ञातौ निशठोल्मुकौ ।\nपार्श्वी च पार्श्वमर्दी च शिशुः सत्यधृतिस्तथा ॥ २,७१.१६६ ॥\nमन्दबाह्योऽथ रामणाङ्गिरिको गिरिरेव च ।\nशुल्कगुल्मोऽतिगुल्मश्च दरिद्रान्तक एव च ॥ २,७१.१६७ ॥\nकुमार्यश्चापि पञ्जान्या नामतस्ता निबोधत ।\nअर्चिष्मती सुनन्दा च सुरसा सुवचास्तथा ॥ २,७१.१६८ ॥\nतथा शतबला चैव सारणस्य सुतास्त्विमाः ।\nभद्राश्वो भद्रगुप्तिश्च भद्रविष्टस्तथैव च ॥ २,७१.१६९ ॥\nभद्रबाहुर्भद्ररथो भद्रकल्पस्तथैव च ।\nसुपार्श्वकः कीर्त्तिमांश्च रोहिताश्वः शठात्मजाः ॥ २,७१.१७० ॥\nदुर्मदस्याभिभूतश्च रोहिण्याः कुलजाः स्मृताः ।\nनन्दोपनन्दौ मित्रश्च कुक्षिमित्रस्तथा बलः ॥ २,७१.१७१ ॥\nचित्रोपचित्रौ कृतकस्तुष्टिः पुष्टिरथापरः ।\nमदिरायाः सुता एते वसुदेवाद्धिजज्ञिरे ॥ २,७१.१७२ ॥\nउपबिंबोऽथ बिंबश्च सत्त्वदन्तमहौजसौ ।\nचत्वार एते विख्याता भद्रापुत्रा महाबलाः ॥ २,७१.१७३ ॥\nवैशाल्यामदधाच्छौरिः पुत्रं कौशिकमुत्तमम् ।\nदेवक्यां जज्ञिरे सौरेः सुषेणः कीर्त्तिमानपि ॥ २,७१.१७४ ॥\nउदर्षिर्भद्रसेनश्च ऋजुदायश्च पञ्चमः ।\nषष्ठो हि भद्रदेवश्च कंसः सर्वाञ्जघान तान् ॥ २,७१.१७५ ॥\nअथ तस्या मवस्थाया आयुष्मान्संबभूव ह ।\nलोकनाथः पुनर्विष्णुः पूर्वं कृष्णः प्रजापतिः ॥ २,७१.१७६ ॥\nअनुजाताभवकृष्णात्सुभद्रा भद्रभाषिणी ।\nकृष्णा सुभद्रेति पुनर्व्याख्याता वृष्णिनन्दिनी ॥ २,७१.१७७ ॥\nसुभद्रायां रथी पार्थादभिमन्युरजायत ।\nवसुदेवस्य भार्यासु महाभागासु सप्तसु ॥ २,७१.१७८ ॥\nये पुत्रा जज्ञिरे शुरा नामतस्तान्निबोधत ।\nपूर्वाद्याः सहदेवायां शूराद्वै जज्ञिरे सुताः ॥ २,७१.१७९ ॥\nशान्तिदेवा जनस्तम्बं शौरेर्जज्ञे कुलोद्वहम् ।\nआगावहो महात्मा च वृकदेव्या मजायत ॥ २,७१.१८० ॥\nश्रीदेवायां स्वयं जज्ञे मन्दको नाम नामतः ।\nउपासंगं वसुं चापि तनयौ देवरक्षिता ॥ २,७१.१८१ ॥\nएवं दश सुतास्तस्य कंसस्तानप्यघातयत् ।\nविजयं रोचनं चैव वर्द्धमानं च देवलम् ॥ २,७१.१८२ ॥\nएतान्महात्मनः पुत्रान्सुषाव शिशिरावती ।\nसप्तमी देवकी पुत्रं सुनामानमसूयत ॥ २,७१.१८३ ॥\nगवेषणं महाभागं संग्रामे चित्रयोधिनम् ।\nश्राद्धदेव्यां पुरोद्याने वने तु विचरन्द्विजाः ॥ २,७१.१८४ ॥\nवैश्यायामदधाच्छौरिः पुत्रं कौशिकमव्ययम् ।\nसुगन्धी वनराजी च शौरेरास्तां परिग्रहौ ॥ २,७१.१८५ ॥\nपुण्डश्च कपिलश्चैव सुगन्ध्याश्चात्मजौ तु तौ ।\nतयो राजाभवत्पुण्ड्रः कपिलस्तु वनं ययौ ॥ २,७१.१८६ ॥\nअन्यस्यामभवद्वीरो वसुदेवात्मजो बली ।\nजरा नाम निषादोऽसौ प्रथमः स धनुर्द्धरः ॥ २,७१.१८७ ॥\nविख्यातो देवभाग्यस्य महाभागः सुतोऽभवत् ।\nपण्डितानां मतं प्राहुर्देवश्रवसमुद्भवम् ॥ २,७१.१८८ ॥\nअश्मक्यां लभते पुत्रमनाधृष्टिर्यशास्विनम् ।\nनिवृत्तशत्रुं शत्रुघ्नं श्राद्धदेवं महाबलम् ॥ २,७१.१८९ ॥\nव्यजायत श्राद्धदेवो नैषादिर्यः पारिश्रुतः ।\nएकलव्यो महाभागो निषादैः परिवर्द्धितः ॥ २,७१.१९० ॥\nगण्डूषायानपत्याय कृष्णस्तुष्टोऽददात्सुतौ ।\nचारुदेष्णं च सांबं च कृतास्त्रौ शस्तलक्षणौ ॥ २,७१.१९१ ॥\nरन्तिश्च रन्तिपालश्च द्वौ पुत्रौ नन्दनस्य च ।\nवृकाय वै त्वपुत्राय वसुदेवः प्रतापवान् ॥ २,७१.१९२ ॥\nसौमिं ददौ सुत वीरं शौरिः कौशिकमेव च ।\nसृंजयस्य धनुश्चैव विरजाश्च सुताविमौ ॥ २,७१.१९३ ॥\nअनपत्योऽभवच्छ्यामः शमीकस्तु वनं ययौ ।\nजुगुप्समानो भोजत्वं राजर्षित्वमवाप्तवान् ॥ २,७१.१९४ ॥\nय इदं जन्म कृष्णस्य पठते नियतव्रतः ।\nश्रावयेद्ब्राह्मणंवापि स महात्सुखमवाप्नुयात् ॥ २,७१.१९५ ॥\nदेवदेवो महातेजाः पूर्वं कृष्णः प्रजापतिः ।\nविहारार्थं मनुष्येषु जज्ञे नारायणः प्रभुः ॥ २,७१.१९६ ॥\nदेवक्यां वसुदेवेन तपसा पुष्करेक्षणः ।\nचतुर्बाहुस्तु संजज्ञे दिव्यरूपश्रियान्वितः ॥ २,७१.१९७ ॥\nप्रकाश्यो भगवान्योगी कृष्णो मानुषतां गतः ।\nअव्यक्तो व्यक्तलिङ्गश्च स एव भगवान्प्रभुः ॥ २,७१.१९८ ॥\nनारायणो यतश्चक्रे व्ययं चैवाव्ययं हि यत् ।\nदेवो नारायणो भूत्वा हरिरासीत्सनातनः ॥ २,७१.१९९ ॥\nयोऽबुञ्जाच्चादिपुरुषं पुरा चक्रे प्रजापतिम् ।\nअदितेरपि पुत्रत्वमेत्य यादवनन्दनः ॥ २,७१.२०० ॥\nदेवो विष्णुरिति ख्यातः शक्रादवरजोऽभवत् ।\nप्रासादयन्यं च विभुं ह्यदित्याः पुत्रकारणे ॥ २,७१.२०१ ॥\nवधार्थं सुरशत्रूणां दैत्यदानवरक्षसाम् ।\nययातिवंशजस्याथ वसुदेवस्य धीमतः ॥ २,७१.२०२ ॥\nकुलं पुण्यं यतो जन्म भेजे नारायमः प्रभुः ।\nसागराः समकंपत चेलुश्च धरणीधराः ॥ २,७१.२०३ ॥\nजज्वलुस्त्वग्निहोत्राणि जायमाने जनार्द्दने ।\nशिवाश्च प्रववुर्वाताः प्रशान्तमभवद्रजः ॥ २,७१.२०४ ॥\nज्योतींष्यभ्यधिकं रेजुर्जायमाने जनार्द्दने ।\nअभिजिन्नाम नक्षत्रं जयन्ती नाम शर्वरी ॥ २,७१.२०५ ॥\nमुहूर्त्तो विजयो नाम यत्र जातो जनार्द्दनः ।\nअव्यक्तः शाश्वतः कृष्णो हरिर्नारायणः प्रभुः ॥ २,७१.२०६ ॥\nजज्ञे तथैव भगवान्मायया मोहयन्प्रजाः ।\nआकाशात्पुष्पवृष्टिं च ववर्ष त्रिदशेश्वरः ॥ २,७१.२०७ ॥\nगीर्भिर्मङ्गलयुक्ताभिस्तुवन्तो मधुसूदनम् ।\nमहर्षयः सगन्धर्वा उपतस्थुः सहस्रशः ॥ २,७१.२०८ ॥\nवसुदेवस्तु तं रात्रौ जातं पुत्रमधोक्षजम् ।\nश्रीवत्सलक्षणं दृष्ट्वा हृदि दिव्यैः स्वलक्षणैः ॥ २,७१.२०९ ॥\nउवाच वसुदेवस्तं रूपं संहर वै प्रभो ।\nभीतोऽहं कंसतस्तात तस्मादेवं ब्रवीम्यहम् ॥ २,७१.२१० ॥\nमम पुत्रा हतास्तेन ज्येष्ठास्तेऽद्भुतदर्शनाः ।\nवसुदेववचःश्रुत्वा रूपं संहृतवान्प्रभुः ॥ २,७१.२११ ॥\nअनुज्ञातः पिता त्वेनं नन्दगोपगृहं नयत् ।\nउग्रसेनगृहेऽतिष्ठद्यशोदायै तदा ददौ ॥ २,७१.२१२ ॥\nतुल्यकालं तु गर्भिण्यौ यशोदा देवकी तथा ।\nयशोदा नन्दगोपस्य पत्नी सा नन्दगोपतेः ॥ २,७१.२१३ ॥\nयामेव रजनीं कृष्णो जज्ञे वृष्णिकुले प्रभुः ।\nतामेव रजनीं कन्या यशोदायां व्यजायत ॥ २,७१.२१४ ॥\nतं जात रक्षमाणस्तु वसुदेवो महायशाः ।\nप्रादात्पुत्रं यशोदायै कन्यां तु जगृहे स्वयम् ॥ २,७१.२१५ ॥\nदत्त्वेमं नन्दगोपस्य रक्षेममिति चाब्रवीत् ।\nसुतस्ते सर्वकल्याणो यादवानां भविष्यति ॥ २,७१.२१६ ॥\nअयं स गर्भा देवक्या मम क्लेशान्हरिष्यति ।\nउग्रसेनात्मजायाथ कन्यामानकदुन्दुभिः ॥ २,७१.२१७ ॥\nनिवेदयामास तदा कन्येति शुभलक्षणा ।\nस्वसुस्तु तनयं कंसो जातं नैवावधारयत् ॥ २,७१.२१८ ॥\nअथ तामपि दुष्टात्मा ह्युत्ससर्ज मुदान्वितः ।\nतवैषा हि यथा कन्या तथा मम न संशयः ।\nन हन्मीमां महाबाहो व्रजत्वेषा यथारुचि ॥ २,७१.२१९ ॥\nकन्या सा ववृधे तत्र वृष्णिसद्मनि पूजिता ।\nपुत्रवत्पालयामास देवी देवीं मुदा तदा ॥ २,७१.२२० ॥\nतमेवं विधिनोत्पन्नमाहुः कृष्णं प्रजापतिम् ।\nएकादशा तु जज्ञे वै रक्षार्थं केशवस्य ह ॥ २,७१.२२१ ॥\nएतां चैकाग्रमनसः पूजयिष्यन्ति यादवाः ।\nदेवदेवो दिव्यवपुः कृष्णः संरक्षितोऽनया ॥ २,७१.२२२ ॥\nऋषय ऊचुः\nकिमर्थं वसुदेवस्य भोजः कंसो नराधिपः ।\nजघान पुत्रान्बालान्वै तन्नो व्याख्यातुमर्हसि ॥ २,७१.२२३ ॥\nसूत उवाच\nशृणुध्वं वै यथा कंसः पुत्रानानकदुन्दुभेः ।\nजाताञ्जातास्तु तान्सर्वान्निष्पिपेष वृथामतिः ॥ २,७१.२२४ ॥\nभयाद्यथा महाबाहो जातः कृष्णो विवासितः ।\nयथा च गोषु गोविन्दः संवृद्धः पुरुषोत्तमः ॥ २,७१.२२५ ॥\nउद्वाहे किल देवक्या वसुदेवस्य धीमतः ।\nसारथ्यं कृतवान्कंसो युवराजस्तदाभवत् ॥ २,७१.२२६ ॥\nततोंऽतरिक्षे वागासीद्दिव्याभूद्यस्य कस्यचित् ।\nकंसस्य नाममात्रेण पुष्कला लोकसाक्षिणी ॥ २,७१.२२७ ॥\nयामेतं वहसे कंस रथेन प्रियकारणात् ।\nतस्या यश्चाष्टमो गर्भः स ते मृत्युर्भबिष्यति ॥ २,७१.२२८ ॥\nतां श्रुत्वा व्यथितो वाणीं तदा कंसो वृथामतिः ।\nनिष्कृष्य खड्गं तां कन्यां हन्तुकामोऽभवत्तदा ॥ २,७१.२२९ ॥\nतमुवाच महाबाहुर्वसुदेवः प्रतापवान् ।\nउग्रसेनात्मजं कसं सौत्दृदात्प्रणयेन वा ॥ २,७१.२३० ॥\nन स्त्रियं क्षत्रियो जातु हन्तुमर्हसि कश्चन ।\nउपायः परिदृष्टोऽत्र मया यादवनन्दन ॥ २,७१.२३१ ॥\nयोऽस्याः संजायते गर्भो ह्यष्टमः पृथिवीपते ।\nतमहं ते प्रयच्छामि तत्र कुर्या यथाक्रमम् ॥ २,७१.२३२ ॥\nन त्विदानीं यथेष्टं त्वं वर्त्तेथा भूरिदक्षिण ।\nसर्वानप्यथ वा गर्भान्पृथङ्नेष्यामि ते वशम् ॥ २,७१.२३३ ॥\nएवं मिथ्या नरश्रेष्ठ वागेषा न भविष्यति ।\nएवमुक्तोऽनुनीतः स जग्राह वचनं तदा ॥ २,७१.२३४ ॥\nवसुदेवश्च तां भार्यामवाप्य मुदितोऽभवत् ।\nकंसस्तस्यावधीत्पुत्रान्पापकर्मा वृथामतिः ॥ २,७१.२३५ ॥\nऋषय ऊचुः\nक एष वसुदेवस्तु देवकी च यशस्विनी ।\nनन्दगोपस्तु कस्त्वेष यशोदा य महायशाः ॥ २,७१.२३६ ॥\nयो विष्णुं जनयामास यं च तातेत्यभाषत ।\nया गर्भं जनयामास या वैनं याभ्यवर्द्धयत् ॥ २,७१.२३७ ॥\nसूत उवाच\nपुरुषः कश्यपस्त्वासी ददितिस्तत्प्रिया तथा ।\nकश्यपो ब्रह्मणोंऽशश्च पृथिव्या आदितिस्तथा ॥ २,७१.२३८ ॥\nनन्दो द्रोणः समाख्यातो यशोदा च धराभवत् ।\nअथ कामान्महाबाहुर्देवक्याः संप्रवर्द्धयन् ॥ २,७१.२३९ ॥\nअचरत्स महीं देवः प्रविष्टो मानुषीं तनुम् ।\nमोहयन्सर्वभूतानि योगात्मा योगमायया ॥ २,७१.२४० ॥\nनष्टे धर्मे तदा जज्ञे विष्णुर्वृष्णिकुले स्वयम् ।\nकर्त्तुं धर्मव्यवस्थानमसुराणां प्रणाशनम् ॥ २,७१.२४१ ॥\nवैदर्भी रुक्मिणी कन्या सत्या नग्नजितस्तदा ।\nसत्राजितः सत्यभामा जांबवत्यपि रोहिणी ॥ २,७१.२४२ ॥\nशैब्या धन्यानि देवीनां सहस्राणि च षोडश ।\nचतुर्दश तु ये प्रोक्ता गणास्त्वप्सरसां दिवि ॥ २,७१.२४३ ॥\nविचार्य देवैः शक्रेण विशिष्टास्त्विह प्रेषिताः ।\nपत्न्यर्थं वासुदेवस्य उत्पन्ना राजवेश्मसु ॥ २,७१.२४४ ॥\nएताः पत्न्यो महाभागा विष्वक्सेनस्य विश्रुताः ।\nप्रद्युम्नश्चारुदेष्णश्च सुदेवः शरभस्तथा ॥ २,७१.२४५ ॥\nचारुश्च चारुभद्रश्च भद्रचारुस्तथापरः ।\nचारुविद्यश्च रुक्मिण्यां कन्या चारुमती तथा ॥ २,७१.२४६ ॥\nसानुर्भानुस्तथाक्षश्च रोहितो मन्त्रवित्तथा ।\nजरोऽधकस्ताम्रचक्रौ सौभरिश्च जरेधरः ॥ २,७१.२४७ ॥\nचतस्रो जज्ञिरे तेषां स्वसारो गरुडध्वजात् ।\nभानुः सौभरिका चैव ताम्रपर्णी जरन्धरः ॥ २,७१.२४८ ॥\nसत्यभामासुता एते जांबवत्याः प्रजाः श्रुणु ।\nभद्रश्च भद्रगुप्तश्च भद्रचित्रस्तथैव च ॥ २,७१.२४९ ॥\nबध्रबाहुश्च विख्यातः कन्या भद्रवती तथा ।\nसंबोधनी च विख्याता ज्ञेया जांबवतीसुताः ॥ २,७१.२५० ॥\nसंग्रामजिच्च शतजित्तथैव च सहस्र जित् ।\nएते पुत्राः सुदेव्यां च विष्वक्सेनस्य कीर्त्तिताः ॥ २,७१.२५१ ॥\nवृको वृकाश्वो वृकजिद्वृजिनी च वराङ्गना ।\nमित्रबाहुः सुनीथश्च नाग्नजित्या प्रजास्त्विह ॥ २,७१.२५२ ॥\nएवमादीनि पुत्राणां सहस्राणि निबोधत ।\nप्रयुतं तु समाख्यातं वासुदेवस्य ये सुताः ॥ २,७१.२५३ ॥\nअयु तानि यथाष्टौ च शूरा रणविशारदाः ।\nजनार्दनस्य वंशो वः कीर्तितोऽयं यथातथम् ॥ २,७१.२५४ ॥\nबृहती पुरुभार्यासीत्सुमध्या सुगतिस्तथा ।\nकन्या सा बृहदुक्थस्य शैनेयस्य महात्मनः ॥ २,७१.२५५ ॥\nतस्याः पुत्रास्तु विख्यातास्त्रयः समितिशोभनाः ।\nआनन्दः कनकः श्वेतः कन्या श्वेता तथैव च ॥ २,७१.२५६ ॥\nअगावहस्य चित्रश्च शूरश्चित्ररथश्च यः ।\nचित्रसेनः स्मृतश्चास्य कन्या चित्रवती तथा ॥ २,७१.२५७ ॥\nतुम्बश्च तुम्बंवर्चाश्च जातौ तुम्बस्य तावुभौ ।\nउपासंगसुतौ द्वौ तु वज्रारः क्षिप्र एव च ॥ २,७१.२५८ ॥\nभूरीन्द्रसेनो भूरिश्च गवेषणसुतापुभौ ।\nयुधिष्टिरस्य कन्यायां सुधनुस्तस्य चात्मजः ॥ २,७१.२५९ ॥\nकाश्यां तु पञ्च तनयांल्लेभे सांबात्तरस्विनः ।\nसत्यप्रकृतयो देवाः पञ्च वीराः प्रकीर्त्तिताः ॥ २,७१.२६० ॥\nतिस्रः कोट्यस्तु पौत्राणां यादवानां महात्मनाम् ।\nसर्वमेव कुलं यच्च वर्त्तन्ते चैव ये कुले ॥ २,७१.२६१ ॥\nविष्णुस्तेषां प्रमाणे च प्रभुत्वे च व्यवस्थितः ।\nनिदेशस्थायिभिस्तस्य बध्यन्ते सुरमानुषाः ॥ २,७१.२६२ ॥\nदेवासुराहवहता असुरा ये महाबलाः ।\nइहोत्पन्ना मनुष्येषु बाधन्ते ते तु मानवान् ॥ २,७१.२६३ ॥\nतेषामुत्सादनार्थाय उत्पन्ना यादवे कुले ।\nसमुत्पन्नं कुलशतं यादवानां महात्मनाम् ॥ २,७१.२६४ ॥\nइति प्रसूतिर्वृष्णीनां समासव्यासयोगतः ।\nकीर्त्तिता कीर्त्तनीया स कीर्त्तिसिद्धिमभीप्सता ॥ २,७१.२६५ ॥\nइति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपदे वृष्णिवंशानुकीर्त्तनं नामैकसप्ततितमोऽध्यायः ॥ ७१॥"
  }
]
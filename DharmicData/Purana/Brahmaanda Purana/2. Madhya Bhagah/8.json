[
  {
    "text": "सूत उवाच\nएवं प्रजासु सृष्टासु कश्यपेन महात्मना ।\nप्रतिष्ठितासु सर्वासु चरासु स्थावरासु च ॥ २,८.१ ॥\nअभिषिच्याधिपत्येषु तेषां मुख्यान्प्रजापतिः ।\nततः क्रमेण राज्यानि आदेष्टुमुपचक्रमे ॥ २,८.२ ॥\nद्विजानां वीरुधां चैव नक्षत्राणां ग्रहैः सह ।\nयज्ञानां तपसां चैव सोमं राज्येऽभ्यषेचयत् ॥ २,८.३ ॥\nबृहस्पतिं तु विश्वेषां ददावङ्गिरसां पतिम् ।\nभृगूणामधिपं चैव काव्यं राज्येऽभ्यषेचयत् ॥ २,८.४ ॥\nआदित्यानां पुनर्विष्णुं वसूनामथ पावकम् ।\nप्रजापतीनां दक्षं च मरुतामथ वासवम् ॥ २,८.५ ॥\nदैत्यानामथ राजानं प्रह्रादं दितिनन्दनम् ।\nनारायणं तु साध्यानां रुद्राणां च वृषध्वजम् ॥ २,८.६ ॥\nविप्रचित्तिं च राजानं दानवानामथादिशत् ।\nअपां च वरुणं राज्ये राज्ञां वैश्रवणं तथा ॥ २,८.७ ॥\nयक्षाणां राक्षसानां च पार्थिवानां धनस्य च ।\nवैवस्वतं पितॄणां च यमं राज्येऽभ्यषेचयत् ॥ २,८.८ ॥\nसर्वभूतपिशाचाना गिरिशं शूलपाणिनम् ।\nशैलानां हिमवन्तं च नदीनामथ सागरम् ॥ २,८.९ ॥\nगन्धर्वाणामधिपतिं चक्रे चित्ररथं तथा ।\nउच्चैःश्रवसमश्वानां राजानं चाभ्यषेचयत् ॥ २,८.१० ॥\nमृगाणामथ शार्दूलं गोवृषं च ककुद्मिनाम् ।\nपक्षिणामथ सर्वेषां गरुडं पततां वरम् ॥ २,८.११ ॥\nगन्धानां मरुतां चैव भूतानामशरीरिणाम् ।\nसमकालबलानां च वायुं बलवतां वरम् ॥ २,८.१२ ॥\nसर्वेषां दंष्ट्रिणां शेषं नागानामथ वासुकिम् ।\nसरीसृपाणां सर्पाणां पन्नगानां च तक्षकम् ॥ २,८.१३ ॥\nसागराणां नदीनां च मेघानां वर्षितस्य च ।\nआदित्यानामन्यतमं पर्जन्यमभिषिक्तवान् ॥ २,८.१४ ॥\nसर्वाप्सरोगणानां च कामदेवं तथा प्रभुम् ।\nऋतूनामथ मासानामार्त्तवानां तथैव च ॥ २,८.१५ ॥\nयक्षाणां च विपक्षाणां मुहूर्त्तानां च पर्वणाम् ।\nकलाकाष्ठाप्रमाणानां गतेरयनयोस्तथा ॥ २,८.१६ ॥\nगणितस्याथ योगस्य चक्रे संवत्सरं प्रभुम् ।\nप्रजापतेर्विरजसः पूर्वस्यां दिशि विश्रुतम् ॥ २,८.१७ ॥\nपुत्रं नाम्ना सुधन्वानं राजानं सोऽभ्यषेचयत् ।\nदक्षिणास्यां दिशि तथा कर्दमस्य प्रजापतेः ॥ २,८.१८ ॥\nपुत्रं शङ्खपदं नाम राजानं सोभ्यषेचयत् ।\nपश्चिमस्यां दिशि तथा रजसः पुत्रमच्युतम् ॥ २,८.१९ ॥\nकेतुमन्तं महात्मानं राजानं चाभ्यषेचयत् ।\nतथा हिरण्यरोमाणं पर्जन्यस्य प्रजापतेः ॥ २,८.२० ॥\nउदीच्यां दिशि दुर्द्धर्षपुत्रं राज्येऽभ्यषेचयत् ।\nमनुष्याणामधिपतिं चक्रे वैवस्वतं मनुम् ॥ २,८.२१ ॥\nतैरियं पृथिवी सर्वा सप्तद्वीपा सपत्तना ।\nयथाप्रदेशमद्यापि धर्मेण परिपाल्यते ॥ २,८.२२ ॥\nस्वायंभुवेन्तरे पूर्वं ब्रह्मणा तेऽभिषेचिताः ।\nनृपाश्चैतेऽभिषिच्यन्ते मनवो ये भवन्ति वै ॥ २,८.२३ ॥\nमन्वन्तरेष्वतीतेषु गता ह्येतेषु पार्थिवाः ।\nएवमन्येऽभिषिच्यन्ते प्राप्ते मन्वन्तरे पुनः ॥ २,८.२४ ॥\nअतीतानागताः सर्वे स्मृता मन्वन्तरेश्वराः ।\nराजसूयेऽभिषिक्तश्च पृथु रेभिर्नरोत्तमः ॥ २,८.२५ ॥\nवेददृष्टेन विधिना ह्यधिराजः प्रतापवान् ।\nएतानुत्पाद्य पुत्रांस्तु प्रजासन्तानकारणात् ॥ २,८.२६ ॥\nपुनरेव महा भागः प्रजानां पतिरीश्वरः ।\nकश्यपो गोत्रकामस्तु चचार परमं तपः ॥ २,८.२७ ॥\nपुत्रौ गोत्रकरौ मह्यं भवेतामिति चिन्तयन् ।\nतस्यप्रध्यायमानस्य कश्यपस्य महात्मनः ॥ २,८.२८ ॥\nब्रह्मणोंऽशौ सुतौ पश्चात्प्रादुर्भूतौ महौजसौ ।\nवत्सारश्चासितश्चैव तावुभौ ब्रह्म वादना ॥ २,८.२९ ॥\nवत्सारान्निध्रुवो जज्ञे रेभ्यश्च सुहमायशाः ।\nरेभ्यस्य रैभ्यो विज्ञेयो निध्रुवस्य निबोधत ॥ २,८.३० ॥\nच्यवनस्य सुकन्याया सुमेधाः समपद्यत ।\nनिध्रुवस्य तु या पत्नी माता वै कुण्डपायिराम् ॥ २,८.३१ ॥\nअसितस्यैकपर्णायां ब्रह्मिष्ठः समपद्यत ।\nशाण्डिल्यानां वरः श्रीमान् देवलः सुमहायशाः ॥ २,८.३२ ॥\nनिध्रुवाः शाण्डिला रैभ्यास्त्रयः पक्षास्तु काश्यपाः ।\nवज्रिप्रभृतयो देवा देवास्तस्य प्रजा स्विमाः ॥ २,८.३३ ॥\nचतुर्युगे त्वतिक्रान्ते मनोर्ह्येकादशे प्रभोः ।\nअथावशिष्टे तस्मिंस्तु द्वापरे संप्रर्त्तिते ॥ २,८.३४ ॥\nमरुत्तस्य नरिष्यं तस्तस्य पुत्रो दमः किल ।\nराज्यवर्द्धनकस्तस्य सुधृतिस्तत्सुतो नरः ॥ २,८.३५ ॥\nकेवलश्च ततस्तस्य बन्धुमान्वेगवांस्ततः ।\nबुधस्तस्या भवद्यस्या तृणबिन्दुर्महीपतिः ॥ २,८.३६ ॥\nत्रेतायुगमुखे राजा तृतीये स बभूव ह ।\nतस्य चेलविला कन्यालंबुषागर्भसंभवा ॥ २,८.३७ ॥\nतस्यां जातो विश्रवास्तु वौलस्त्यकुलवर्द्धनः ।\nबृहस्पतिबृर्हत्कीर्तिर्देवाचार्यस्तु कीर्त्तितः ॥ २,८.३८ ॥\nकन्यां तस्योपयेमे स नाम्ना वै देववर्णिनीम् ।\nपुष्पोत्कटां च वाकां च सुते माल्यवतस्तथा ॥ २,८.३९ ॥\nकैकसीं मालिनः कन्यां तासां तु शृणुत प्रजाः ।\nज्येष्ठं वैश्रवणं तस्य सुषुवे देववर्णिनी ॥ २,८.४० ॥\nदिव्येन विधिना युक्तमार्षेण च श्रुतेन च ।\nराक्षसेन च रूपेण आसुरेण बलेन च ॥ २,८.४१ ॥\nत्रिपादं सुमहा कायं स्थूलशीर्षं महाहनुम् ।\nअष्टदंष्ट्रं हरिछ्मश्रुं शङ्कुकर्णं विलोहितम् ॥ २,८.४२ ॥\nह्रस्वबाहुं प्रबाहुं च पिगलं सुद्विभीषणम् ।\nवैवर्त्तज्ञानसंपन्नं संबुद्धं चैव संभवात् ॥ २,८.४३ ॥\nपिता दृष्ट्वाब्रवीत्तं तु कुबेरोऽयमिति स्वयम् ।\nकुत्सायां क्विति शब्दोऽयं शरीरं बेरमुच्यते ॥ २,८.४४ ॥\nकुबेरः कुशरीरत्वान्नाम्ना वै तेन सोंऽकितः ।\nयस्माद्विश्रवसोऽपत्यं सादृश्याद्विश्रवा इव ॥ २,८.४५ ॥\nतस्माद्वैश्रवणो नाम नाम्ना तेन भविष्यति ।\nऋद्ध्यां कुबेरोऽजनयद्विश्रुतं नलकूबरम् ॥ २,८.४६ ॥\nरावणं कुम्भकर्णं च कन्यां शूर्पणखीं तथा ।\nविभीषणचतुर्थांस्तु कैकस्यजनयत्सुतान् ॥ २,८.४७ ॥\nशङ्कुकर्णो दशग्रीवः पिङ्गलो रक्तमूर्द्धजः ।\nचतुष्पाद्विंशतिभुजो महाकायो महाबलः ॥ २,८.४८ ॥\nजात्यञ्ज ननिभो दंष्ट्री लोहितग्रीव एव च ।\nराक्षसेनौजसा युक्तो रूपेण च बलेन च ॥ २,८.४९ ॥\nसत्त्वबुद्धिजितैर्यक्षराक्षसैरेव रावणः ।\nविसर्गदारुणः क्रूरो रावणो द्रावणस्तु सः ॥ २,८.५० ॥\nहिरण्यकशिपुर्ह्यासीद्रावणः पूर्वजन्मनि ।\nचतुर्युगानि राजाभूत्त्रयोदश स राक्षसः ॥ २,८.५१ ॥\nताः पञ्चकोट्यो वर्षाणां संख्याताः संख्यया द्विजाः ।\nनियुतान्येकषष्टिं च शरदां गणितानि वै ॥ २,८.५२ ॥\nषष्टिं चैव सहस्राणि वर्षाणां वै स रावणः ।\nदेवतानामृषीणां च घोरं कृत्वा प्रजागरम् ॥ २,८.५३ ॥\nत्रेतायुगे चतुर्विंशे रावणस्तपसः क्षयात् ।\nरामं दाशरथिं प्राप्य सगणः क्षयमीयिवान् ॥ २,८.५४ ॥\nमहोदरः प्रहस्तश्च महापार्श्वः खरस्तथा ।\nपुष्पोत्कटायाः पुत्रास्ते कन्या कुम्भीनसी तथा ॥ २,८.५५ ॥\nत्रिशिरा दूषणश्चैव विद्युज्जिह्वः सराक्षसः ।\nकन्यानुपालिका चैव वाकायाः प्रसवः स्मृतः ॥ २,८.५६ ॥\nइत्येते क्रूर कर्माणः पौलस्त्या राक्षसा दश ।\nदारुणाभिजनाः सर्वे देवैरपि दुरासदाः ॥ २,८.५७ ॥\nसर्वे लब्धवराः शूराः पुत्रपौत्रैः समन्विताः ।\nयक्षाणां चैव सर्वेषां पौलस्त्या चे च राक्षसाः ॥ २,८.५८ ॥\nआगस्त्यवैश्वामित्राणां क्रूराणां ब्रह्मरक्षसाम् ।\nवेदाध्ययनशीलानां तपोव्रतनिषेविणाम् ॥ २,८.५९ ॥\nतेषामैडविडो राजा पौलस्त्यः सव्यपिङ्गलः ।\nइतरे ये यज्ञजुषस्ते वै रक्षोगणास्त्रयः ॥ २,८.६० ॥\nयातुधाना ब्रह्मधाना वार्त्ताश्चैव दिवाचराः ।\nनिशाचरगणास्तेषां चत्वारः कविभिः स्मृताः ॥ २,८.६१ ॥\nपौलस्त्या नैरृताश्चैव आगस्त्याः कौशिकास्तथा ।\nइत्येताः सप्त तेषां वै जातयो राक्षसाः स्मृताः ॥ २,८.६२ ॥\nतेषां रुपं प्रवक्ष्यामि स्वाभाव्येन व्यवस्थितम् ।\nवृत्ताक्षाः पिङ्गलाश्चैव महाकाया महोदराः ॥ २,८.६३ ॥\nअष्टदंष्ट्राः शङ्कुकार्णा ऊर्द्ध्वरोमाण एव च ।\nआकर्णा हारितस्याश्च मुञ्जधूम्रोर्ध्वमूर्धजाः ॥ २,८.६४ ॥\nस्थूलशीर्षाः सिताभाश्च ह्रस्वसक्थिप्रबाहवः ।\nताम्रास्या लंबजिह्वोष्ठा लंबभ्रूस्थूलनासिकाः ॥ २,८.६५ ॥\nनीलाङ्गा लोहितग्रीवा गंभीराक्षा विभीषणाः ।\nमहाघोरस्वराश्चैव विकटोद्बद्धपिण्डिकाः ॥ २,८.६६ ॥\nस्थूलाश्च तुङ्गनासाश्च शिलासंहनना दृढाः ।\nदारुणाभिजनाः क्रूराः प्रायशः क्लिष्टकर्मिणः ॥ २,८.६७ ॥\nसकुण्डलाङ्गदापीडा मुकुटोष्णीषधारिणः ।\nविचित्राभरणाश्चित्रमाल्यगन्धानुलेपनाः ॥ २,८.६८ ॥\nअन्नादाः पिशितादाश्च पुरुषादाश्च ते स्मृताः ।\nइत्येतद्रूपसाधर्म्यं राक्षसानां स्मृतं बुधैः ॥ २,८.६९ ॥\nन समास्ते बले बुद्धौ युद्धे माया कृते तदा ।\nपुलहस्य मृगाः पुत्राः सर्वे व्यालाश्च दंष्ट्रिणः ॥ २,८.७० ॥\nभूताः सर्प्पाः पिशाचाश्च सृमरा हस्तिनस्तथा ।\nवानराः किन्नराश्चेव मायुः किंपुरुषास्तथा ॥ २,८.७१ ॥\nप्रागप्येते परिक्रान्ता मया क्रोधवशान्वयाः ।\nअनपत्यः क्रतुर्ह्यस्मिन्स्मृतो वैवस्वतेंऽतरे ॥ २,८.७२ ॥\nन तस्य पत्न्यः पुत्रा वा तेजः संक्षिव्य च स्थितः ।\nअत्रेर्वशं प्रवक्ष्यामि तृतीयस्य प्रजापतेः ॥ २,८.७३ ॥\nतस्य पत्न्यस्तु सुन्दर्यों दशैवासन्पतिव्रताः ।\nभद्राश्वस्य घृताच्यां वै दशाप्सरसि सूनवः ॥ २,८.७४ ॥\nभद्रा शूद्रा च मद्रा च शालभा मलदा तथा ।\nबला हला च सप्तैता या च गोचपलाः स्मृताः ॥ २,८.७५ ॥\nतथा तामरसा चैव रत्नकूटा च तादृशः ।\nतत्र यो वंशकृच्चासौ तस्य नाम प्रभाकरः ॥ २,८.७६ ॥\nमद्रायां जनयामास सोमं पुत्रं यशस्विनम् ।\nस्वर्भानुना हते सूर्ये पतमाने दिवो महीम् ॥ २,८.७७ ॥\nतमोऽभिभूते लोकेऽस्मिन्प्रभा येन प्रवर्त्तिता ।\nस्वस्ति तेस्त्विति चोक्तो वै पतन्निह दिवाकरः ॥ २,८.७८ ॥\nब्रह्मर्षेर्वचनात्तस्य न पपात दिवो महीम् ।\nअत्रिश्रेष्ठानि गोत्राणि यश्चकार महातपाः ॥ २,८.७९ ॥\nयज्ञेष्वनिधनं चैव सुरैर्यस्य प्रवर्तितम् ।\nस तासु जनयामास पुत्रानात्मसमानकान् ॥ २,८.८० ॥\nदश तान्वै सुमहता तपसा भावितः प्रभुः ।\nस्वस्त्यात्रेया इति ख्याता ऋषयो वेदपारगाः ॥ २,८.८१ ॥\nतेषां द्वौ ख्यातयशसौ ब्रह्मिष्ठौ सुमहौजसौ ।\nदत्तो ह्यनुमतो ज्येष्ठो दुर्वासास्तस्य चानुजः ॥ २,८.८२ ॥\nयवीयसी सुता तेषामबला ब्रह्मवादिनी ।\nअत्राप्युदाहरन्तीमं श्लोकं पौराणिकाः पुरा ॥ २,८.८३ ॥\nअत्रेः पुत्रं महात्मानं शान्तात्मानमकल्मषम् ।\nदत्तात्रेयं तनुं विष्णोः पुराणज्ञाः प्रचक्षते ॥ २,८.८४ ॥\nतस्य गोत्रान्वयाज्जाताश्चत्वारः प्रथिता भुवि ।\nश्यावाश्वा मुद्गलाश्चैव वाग्भूतकगविस्थिराः ॥ २,८.८५ ॥\nएतेऽत्रीणां तु चत्वारः स्मृताः पक्षा महौजसः ।\nकाश्यपो नारदश्चैव पर्वतोऽरुन्धती तथा ॥ २,८.८६ ॥\nजज्ञिरे मानसा ह्येतेऽरुधत्यास्तन्निबोधत ।\nनारदस्तु वसिष्ठायारुन्धती प्रत्यपादयत् ॥ २,८.८७ ॥\nऊर्द्ध्वरेता महातेजा दक्षशापात्तु नारदः ।\nपुरा देवासुरे तस्मिन्संग्रामे तारकामये ॥ २,८.८८ ॥\nअनावृष्ट्या हते लोके व्यग्रे शस्ते सुरैः सह ।\nवसिष्ठस्तपसा धीमाञ्जीवयामास वै प्रजाः ॥ २,८.८९ ॥\nअनेकफलमूलिन्य औषधीश्च प्रवर्तयन् ।\nतास्तेन जीवयामास कारुण्यादौषधेन सः ॥ २,८.९० ॥\nअरुन्धत्यां वसिष्टस्तु शक्तिमुत्पादय त्सुतम् ।\nस्वाङ्गज जनयच्छक्तिरदृश्यन्त्यां पराशरम् ॥ २,८.९१ ॥\nकाल्यां पराशराज्जज्ञे कृष्णद्वैपायनः प्रभुः ।\nद्वैपायनादरण्यां वै शुको जज्ञे गुणान्वितः ॥ २,८.९२ ॥\nउदपद्यन्त षडिमे पीवर्यां शुकसूनवः ।\nभूरिश्रवाः प्रभुः शंभुः कृष्णो गौरश्च पञ्चमः ॥ २,८.९३ ॥\nकन्या कीर्तिमती चैव योगमाता धृतव्रता ।\nजननी ब्रह्मदत्तस्य पत्नी सा त्वणुहस्य च ॥ २,८.९४ ॥\nश्वेताः कृष्णाश्च पौराश्च श्यामधूम्राश्च चण्डिनः ।\nऊष्मादा दारिकाश्चैव नीलाश्चैव पराशराः ॥ २,८.९५ ॥\nपराशराणामष्टौ ते पक्षाः प्रोक्ता महात्मनाम् ।\nअत ऊर्द्ध्व निबोध त्वमिन्द्रप्रमति संभवम् ॥ २,८.९६ ॥\nवसिष्ठस्य कपिञ्जल्यां घृताच्यामुदपद्यत ।\nकुणीति यः समाख्यात इन्द्रप्रमतिरुच्यते ॥ २,८.९७ ॥\nपृथोः सुतायां संभूतः पुत्रस्तस्याभवद्वसुः ।\nउपमन्युः सुतस्तस्य यस्येमे ह्यौपमन्यवः ॥ २,८.९८ ॥\nमित्रावरुणयोश्चैव कुण्डिनेयाः परिश्रुताः ।\nएकार्षेयास्तथा चान्ये वसिष्ठा नाम विश्रुताः ॥ २,८.९९ ॥\nएते पक्षा वसिष्ठानां स्मृता ह्येकादशैव तु ।\nइत्येते ब्रह्मणः पुत्रा मानसा अष्ट विश्रुताः ॥ २,८.१०० ॥\nभ्रातरः सुमहाभागा येषां वंशाः प्रतिष्ठिताः ।\nत्रींल्लोकान्धारयन्तीमान्देवर्षिगणसंकुलान् ॥ २,८.१०१ ॥\nतेषां पुत्राश्च पौत्राश्च शतशोऽथ सहस्रशः ।\nव्याप्ता येस्तु त्रयो लोकाः सूर्यस्येव गभस्तिभिः ॥ २,८.१०२ ॥\nइति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे ऋषिवंशवर्णनं नामाष्टमोऽध्यायः ॥ ८॥"
  }
]
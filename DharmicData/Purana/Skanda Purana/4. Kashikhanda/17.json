[
  {
    "text": "।। शिवशर्मोवाच ।। ।।\nशुक्रसंबंधिनी देवौ कथा श्रावि मया शुभा ।।\nयस्याः श्रवणमात्रेण प्रीणिते श्रवणे मम ।। १ ।।\nकस्य पुण्यनिधेर्लोकः शोकहृत्त्वेष निर्मलः ।।\nएतदाख्यातुमुद्युक्तौ भवंतौ भवतां मम ।। २ ।।\nधयित्वा श्रोत्रपात्राभ्यां वाणीममृतरूपिणीम् ।।\nन तृप्तिमधिगच्छामि भवन्मुखसुखोद्गताम् ।।३।।\n।। गणावूचतुः ।। ।।\nलोहितांगस्य लोकोयं शिवशर्मन्निबोध ह ।।\nउत्पत्तिं चास्य वक्ष्यावो भूसुतोयं यथाभवत् ।। ४ ।।\nपुरा तपस्यतः शंभोर्दाक्षायण्या वियोगतः ।।\nभालस्थलात्पपातैकः स्वेदबिंदुर्महीतले ।। ५ ।।\nततः कुमारः संजज्ञे लोहितांगो महीतलात् ।।\nस्नेहसंवर्धितः सोथ धात्र्या धात्रीस्वरूपया ।। ६ ।।\nमाहेय इत्यतः ख्यातिं परामेष गतः सदा ।।\nततस्तेपे तपोत्युग्रमुग्रपुर्यां पुरानघ ।। ७ ।।\nअसिश्च वरणा चापि सरितौ यत्र शोभने ।।\nद्युनद्योत्तरवाहिन्या मिलितेऽत्र जगद्धिते ।। ८ ।।\nसर्वगोपि हि विश्वेशो यत्र नित्यं प्रकाशते ।।\nमुक्तये सर्वजंतूनां कालोज्ज्ञित स्ववर्ष्मणाम् ।। ९ ।।\nअमृतं हि भवंत्येव मृता यत्र शरीरिणः ।।\nअनुग्रहं समासाद्य परं विश्वेश्वरस्य ह ।। 4.1.17.१० ।।\nअपुनर्भवदेहास्ते येऽविमुक्रेतनुत्यजः ।।\nविना सांख्येन योगेन विना नानाव्रतादिभिः ।। ११ ।।\nसंस्थाप्य लिंगं विधिना स्वनाम्नांगारकेश्वरम् ।।\nपांचमुद्रे महास्थाने कंबलाश्वतरोत्तरे ।। १२ ।।\nज्वलदंगारवत्तेजो यावत्तस्यशरीरतः ।।\nविनिर्ययौ तपस्तावत्तेन तप्तं महात्मना ।। १३ ।।\nततोंगारक नाम्ना स सर्वलोकेषु गीयते ।।\nतस्य तुष्टो महादेवो ददौ ग्रहपदं महत् ।। १४ ।।\nअंगारक चतुर्थ्यां ये स्नात्वोत्तरवहांभसि ।।\nअभ्यर्च्यांगारकेशानं नमस्यंति नरोत्तमाः ।।१५ ।।\nन तेषां ग्रहपीडा च कदाचित्क्वापि जायते ।।\nअंगांरकेन संयुक्ता चतुर्थी लभ्यते यदि ।।१६।।\nउपरागसमं पर्व तदुक्तं कालवेदिभिः ।।\nतस्यां दत्तं हुतं जप्तं सर्वं भवति चाक्षयम् ।।१७।।\nश्रद्धया श्राद्धदा ये वै चतुर्थ्यंगारयोगतः ।।\nतेषां पितॄणां भविता तृप्तिर्द्वादशवार्षिकी ।। १८ ।।\nअंगारकचतुर्थ्यां तु पुरा जज्ञे गणेश्वरः ।।\nअतएव तु तत्पर्व प्रोक्तं पुण्यसमृद्धये ।। १९।।\nएकभक्तव्रती तत्र संपूज्य गणनायकम्।।\nकिंचिद्दत्त्वा तमुद्दिश्य न विघ्नैरभिभूयते ।। 4.1.17.२० ।।\nअंगारेश्वर भक्ता ये वाराणस्यां नरोत्तमाः ।।\nतेऽस्मिन्नंगारके लोके वसंति परमर्द्धयः ।।२१।।\nअगस्त्य उवाच ।। ।।\nइत्थं कथयतोरेव रम्यां पुण्यवतीं कथाम् ।।\nभगवद्गणयोः प्राप नेत्रातिथ्यं गुरोः पुरी ।। २२ ।।\nनेत्रानंदकरीं दृष्ट्वा शिवशर्माऽथ तां पुरीम् ।।\nपप्रच्छाचार्यवर्यस्य कस्येयं पूरनुत्तमा ।। २३ ।।\n।। गणावूचतुः ।। ।।\nसखे सुखं समाख्यावो नानाख्येयं तवाग्रतः ।।\nअध्वखेदापनोदाय पुनरस्याः पुरः कथाम्।। २४ ।।\nविधेर्विधित्सतः पूर्वं त्रिलोकीरचनां मुदा ।।\nआविरासुः सुताः सप्त मानसाः स्वस्यसंनिभाः ।। २५ ।।\nमरीच्यत्र्यंगिरो मुख्याः सर्वे सृष्टिप्रवर्तकाः ।।\nप्रजापतेरंगिरसस्तेष्वभूद्देवसत्तमः ।। २६ ।।\nसुतश्चांगिरसो नाम बुद्ध्या विबुधसत्तमः ।।\nशांतो दांतो जितक्रोधो मृदुवाङ्निर्मलाशयः ।। २७ ।।\nवेदवेदार्थतत्त्वज्ञः कलासु कुशलोऽमलः ।।\nपारदृश्वा तु सर्वेषां शास्त्राणां नीतिवित्तमः ।। २८ ।।\nहितोपदेष्टा हितकृदहितात्यहितः सदा ।।\nरूपवाञ्छीलसंपन्नो गुणवान्देशकालवित् ।। २९ ।।\nसर्वलक्षणसंभार संभृतो गुरुवत्सलः ।।\nतताप तापसीं वृत्तिं काश्यां स महतीं दधत ।। 4.1.17.३० ।।\nमहल्लिंगं प्रतिष्ठाप्य शांभवं भूरिभावनः ।।\nअयुतं शरदां दिव्यं दिव्यतेजा महातपाः ।।३१।।\nततः प्रसन्नो भगवान्विश्वेशो विश्वभावनः ।।\nआविर्भूय ततो लिंगान्महसां राशिरब्रवीत् ।।३२।।\nप्रसन्नोस्मि वरं ब्रूहि यत्ते मनसि वर्तते ।।\nइति शंभुं समालोक्य तुष्टावेति स हृष्टवान् ।। ३३ ।।\n।। आंगिरस उवाच ।। ।।\nजय शंकर शांत शशांकरुचे रुचिरार्थद सर्वद सर्वशुचे ।।\nशुचिदत्त गृहीत महोपहृते हृतभक्तजनोद्धततापतते ।। ३४ ।।\nततसर्वहृदंबर वरदनते नतवृजिनमहावन दाहकृते ।।\nकृतविविधचरित्रतनोसुतनो तनुविशिखविशोषणधैर्यनिधे ।। ३५ ।।\nनिधनादि विवर्जितकृतनतिकृत्कृतिविहितमनोरथपन्नगभृत् ।।\nनगभर्तृसुतार्पितवामवपुः स्ववपुःपरिपूरितसर्वजगत् ।। ३६ ।।\nत्रिजगन्मयरूपविरूपसुदृग्दृगुदंचनकुंचन कृतहुतभुक् ।।\nभवभूतपतेप्रमथैकपते पतितेष्वपिदत्तकरप्रसृते ।। ३७ ।।\nप्रसूताखिलभूतलसंवरणप्रणवध्वनिसौधसुधांशुधर ।।\nवरराजकुमारिकया परया परितः परितुष्ट नतोस्मि शिव ।। ३८ ।।\nशिवदेव गिरीश महेश विभो विभवप्रद गिरिश शिवेशमृड ।।\nमृडयोडुपतिध्र जगत्त्रितयं कृतयंत्रणभक्तिविघातकृताम् ।। ३९ ।।\nन कृतांत त एष बिभेभि हरप्रहराशु महाघममोघमते ।।\nनमतांतरमन्यदवैनि शिवं शिवपादनतेः प्रणतोस्मि ततः ।। 4.1.17.४० ।।\nविततेऽत्र जगत्यखिलेऽघहरं हर तोषणमेव परं गुणवन् ।।\nगुणहीनमहीन महावलयं प्रलयांतकमीश नतोस्मि ततः ।। ४१ ।।\nइति स्तुत्वा महादेवं विररामांगिरः सुतः ।।\nव्यतरच्च महेशानः स्तुत्या तुष्टो वरान्बहून् ।।४२।।\n।। श्रीमहादेव उवाच ।। ।।\nबृहता तपसानेन बृहतां पतिरेध्यहो ।।\nनाम्ना बृहस्पतिरिति ग्रहेष्वर्च्योभव द्विज ।। ४३ ।।\nअस्माल्लिंगार्चनान्नित्यं जीवभूतोसि मे यतः ।।\nअतो जीव  इति ख्यातिं त्रिषु लोकेषु यास्यसि ।।४४।।\nवाचां प्रपंचैश्चतुरैर्निष्प्रपंचो यतः स्तुतः ।।\nअतो वाचां प्रपंचस्य पतिर्वाचस्पतिर्भव ।।४५।।\nअस्य स्तोत्रस्य पठनादपि वागुदियाच्च यम् ।।\nतस्य स्यात्संस्कृता वाणी त्रिभिर्वर्षैस्त्रिकालतः ।। ४६ ।।\nसमुत्पन्ने महाकार्ये न स बुद्ध्या प्रहीयते ।।\nयः पठिष्यत्यदः स्तोत्रं वायव्याख्यं दिनेदिने ।। ४७ ।।\nअस्यस्तोत्रस्य पठनान्नियतं मम संनिधौ ।।\nन दुर्वृत्तौ प्रवृत्तिः स्यादविवेकवतां नृणाम् ।। ४८ ।।\nअदः स्तोत्रं पठञ्जंतुर्जातुपीडां ग्रहोद्भवाम् ।।\nन प्राप्स्यति ततो जप्यमिदं स्तोत्रं ममाग्रतः ।। ४९ ।।\nनित्यं प्रातः समुत्थाय यः पठिष्यति मानवः ।।\nइमां स्तुतिं हरिष्येऽहं तस्य बाधाः सुदारुणाः ।। 4.1.17.५० ।।\nत्वत्प्रतिष्ठितलिंगस्य पूजां कृत्वा प्रयत्नतः ।।\nइमां स्तुतिमधीयानो मनोवांछामवाप्स्यति ।। ५१ ।।\nइति दत्त्वा वराञ्छंभुः पुनर्ब्रह्माणमाह्वयत् ।।\nसेंद्रान्देवगणान्सर्वान्सयक्षोरगकिन्नरान् ।। ५२ ।।\nतानागतान्समालोक्य शिवो व्रह्माणमब्रवीत् ।।\nविधेविधेहि मद्वाक्यादमुं वाचस्पतिं मुनिम् ।। ५३ ।।\nगुरुं सर्वसुरेंद्राणां परितः स्वगुणैर्गुरुम् ।।\nअभिषिंच विधानेन देवाचार्य पदे मुदे ।। ५४ ।।\nअतीव धिषणाधीशो ममप्रीतोभविष्यति ।।\nमहाप्रसाद इत्याज्ञां शिरस्याधाय तत्क्षणात् ।। ५५ ।।\nसुरज्येष्ठः सुराचार्यं चकारांगिरसं तदा ।।\nदेवदुंदुभयो नेदुर्ननृतुश्चाप्सरोगणाः ।। ५६ ।।\nगुरुपूजां व्यधुः सर्वे गीर्वाणा मुदिताननाः ।।\nअभिषिक्तो वसिष्ठाद्यैर्मंत्रपूतेन वारिणा ।। ५७ ।।\nपुनरन्यं वरं प्रादाद्गिरीशः पतये गिराम् ।।\nशृण्वांगिरस धर्मात्मन् देवेज्यकुलनंदन ।। ५८ ।।\nभवतास्थापितं लिंगं सुबुद्धिपरिवर्धनम् ।।\nबृहस्पतीश्वर इति ख्यातं काश्यां भविष्यति ।। ५९ ।।\nगुरुपुष्यसमायोगे लिंगमेतत्समर्च्य च ।।\nयत्करिष्यंति मनुजास्तत्सिद्धिमधियास्यति ।। 4.1.17.६० ।।\nबृहस्पतीश्वरं लिंगं मया गोप्यं कलौ युगे ।।\nअस्य संदर्शनादेव प्रतिभा प्रतिलभ्यते ।।६१।।\nचंद्रेश्वराद्दक्षिणतो वीरेशान्नैर्ऋते स्थितम् ।।\nआराध्य धिषणेशं वै गुरुलोके महीयते ।।६२।।\nगुर्वंगना गमनजं पापं षण्मास सेवनात् ।।\nअवश्यं विलयं याति तमः सूर्योदयाद्यथा ।। ६३ ।।\nअतएव हि गोप्तव्यं महापातकनाशनम् ।।\nबृहस्पतीश्वरं लिंगं नाख्येयं यस्यकस्यचित् ।।६४ ।।\nइति दत्त्वा वरान्देवस्तत्रैवांतर्हितो भवत् ।।\nद्रुहिणो गुरुणा सार्धं सेंद्रोपेंद्रो बृहस्पतिम् ।। ६५ ।।\nअस्मिन्पुरेभिषिच्याथ विसृज्येंद्रादिकान्सुरान् ।।\nअलंचकार स्वं लोकं विष्णुनाऽनुमतो द्विज ।। ६६ ।।\n।। अगस्त्य उवाच ।। ।।\nअतिक्रम्य गुरोर्लोकं लोपामुद्रे ददर्श सः ।।\nशिवशर्मा पुरी सौरेः प्रभामंडल मंडिताम् ।। ६७ ।।\nपृष्टौ तेन च तौ तत्र तां पुरीं प्रददर्शतुः ।।\nद्विजेन द्विजवर्याय गणवर्यौ शुचिस्मिते ।।६८।।\nगणावूचतुः ।। ।।\nमारीचेः कश्यपाज्जज्ञे दाक्षायण्यां द्विजोष्णगुः ।।\nतस्यभार्याभवत्संज्ञा पुत्री त्वष्टुः प्रजापतेः ।। ६९ ।।\nभर्तुरिष्टा ततस्तस्माद्रूपयौवनशालिनी ।।\nसंज्ञा बभूव तपसा सुदीप्तेन समन्विता ।। 4.1.17.७० ।।\nआदित्यस्य हि तद्रूपं मंडलस्य तु तेजसा ।।\nगात्रेषु परिदध्यौ वै नातिकांतमिवाभवत् ।। ७१ ।।\nन खल्वयमृतोंऽडस्थ इति स्नेहादभाषत ।।\nतदा प्रभृति लोकेयं मार्तंड इति चोच्यते ।। ७२ ।।\nतेजस्त्वभ्यधिकं तस्य साऽसहिष्णुर्विवस्वतः ।।\nयेनातितापयामास त्रैलोक्यं तिग्मरश्मिभृत् ।। ७३ ।।\nत्रीण्यपत्यानि भो ब्रह्मन्संज्ञायां महसां निधिः ।।\nआदित्यो जनयामास कन्यां द्वौ च प्रजापती ।। ७४ ।।\nवैवस्वतं मनुं ज्येष्ठं यमं च यमुनां ततः ।।\nनातितेजोमयं रूपं सोढुं साऽलं विवस्वतः ।। ७५ ।।\nमायामयीं ततश्छायां सवर्णां निर्ममे स्वतः ।।\nप्रांजलिः प्रणता भूत्वा संज्ञां छाया तदाब्रवीत् ।। ७६ ।।\nतवाज्ञाकारिणीं देवि शाधि मां करवाणि किम् ।।\nसंज्ञोवाच ततश्छायां सवर्णे शृणु सुंदरि ।। ७७ ।।\nअहं यास्यामि सदनं त्वष्टुस्त्वं पुनरत्र मे ।।\nभवने वस कल्याणि निर्विशंकं ममाज्ञया ।। ७८ ।।\nमनुरेष यमावेतौ यमुना यम संज्ञकौ ।।\nस्वापत्यदृष्ट्या द्रष्टव्यमेतद्बालत्रयं त्वया ।। ७९ ।।\nअनाख्येयमिदं वृत्तं त्वया पत्यौ शुचिस्मिते ।।\nइत्याकर्ण्याथ सा त्वाष्ट्रीं देवीं छाया जगाद ह ।। 4.1.17.८० ।।\nआकचग्रहणान्नाहमाशापाच्च कदाचन ।।\nआख्यास्यामि चरित्रं ते याहि देवि यथासुखम् ।। ८१ ।।\nइत्यादिश्य सवर्णां सा तथेत्युक्ता सवर्णया ।।\nपितुरंतिकमासाद्य नत्वा त्वष्टारमब्रवीत् ।।।। ८२ ।।\nपितः सोढुं न शक्नोमि तेजस्तेजोनिधेरहम् ।।\nतीव्रं तस्यार्यपुत्रस्य काश्यपस्य महात्मनः ।। ।। ८३ ।।\nनिशम्योदीरितं तस्याः पित्रानिर्भर्त्सिता बहु ।।\nभर्तुः समीपं याहीति नियुक्ता सा पुनःपुनः ।। ८४ ।।\nचिंतामवाप महतीं स्त्रीणां धिक्चेष्टितं त्विति ।।\nनिनिंद बहुधात्मानं स्त्रीत्वं चाति निनिंद सा ।।८५।।\nस्वातंत्र्यं न क्वचित्स्त्रीणां धिगस्वातंत्र्यजीवितम् ।।\nशैशवे यौवने प्रांते पितृभर्तृसुताद्भयम् ।।८६।।\nत्यक्तं भर्तृगृहं मौग्ध्याद्धंत दुवृर्त्तया मया ।।\nअविज्ञातापि चेद्यायामथ पत्युर्निकेतनम् ।।८७ ।।\nतत्रास्ति सा सवर्णा वै परिपूर्णमनोरथा ।।\nअथावतिष्ठे सात्रैव पित्रा निर्भर्त्सिताप्यहम् ।। ८८ ।।\nततोति चंडश्चंडाशुः पित्रोरतिभयंकरः ।।\nअहो यदुच्यते लोकैरुपाख्यानमिदं हि तत् ।। ८९ ।।\nस्फुटं दृष्टं मयाद्येति स्वकरांगारकर्ष(र्प?)णम् ।।\nनष्टं भर्तृगृहं मौग्ध्याच्छ्रेयो वा न पितुर्गृहम् ।।।। 4.1.17.९० ।।\nवयश्च प्रथमं चारु रूपं त्रैलोक्यकांक्षितम् ।।\nसर्वाभिभवनं स्त्रीत्वं कुलं चातीव निर्मलम् ।। ९१ ।।\nपतिश्च तादृक्सर्वज्ञो लोकचक्षुस्तमोपहः ।।\nसर्वेषां कर्मणां साक्षी सर्वः सर्वत्रसंचरः ।। ९२ ।।\nमह्यं श्रेयः कथं वा स्यादिति सा परिचिंत्य च ।।\nअगच्छद्वडवा भूत्वा तपसे पर्यनिंदिता ।। ९३ ।।\nउत्तरांश्च कुरून्प्राप चरंती नीरसंतृणम् ।।\nव्युत्तेपे च तपस्तीव्रं पतिमाधाय चेतसि ।।\nतपोबलेन तत्पत्युः सहिष्ये तेज इत्यलम् ।। ९४ ।।\nमन्यमानोथ तां संज्ञां सवर्णायां तदा रविः ।।\nसावर्णिं जनयामास मनुमष्टममुत्तमम् ।। ९५ ।।\nशनैश्चरं द्वितीयं च सुतां भद्रां तृतीयिकाम् ।।\nसवर्णा स्वेष्वपत्येषु सापत्न्यात्स्त्रीस्वभावतः ।। ९६।।\nचकाराभ्यधिकं स्नेहं न तथा पूर्वजेष्वथ ।।\nमनुस्तत्क्षांतवाञ्ज्येष्ठो भक्ष्यालंकारलालने ।। ९७ ।।\nकनिष्ठेष्वधिकं दृष्ट्वा सावर्ण्यादिषु नो यमः ।।\nकदाचिद्रोषतो बाल्याद्भाविनोर्थस्य गौरवात् ।। ९८ ।।\nपदा संतर्जयामास यमः संज्ञासरूपिणीम् ।।\nतं शशाप च सा क्रोधात्सावर्णेर्जननी तदा ।। ९९ ।।\nजिघांसता त्वया पाप मां यदंघ्रिः समुद्यतः।।\nअचिरात्तत्पतत्वेष तवेति भृशदुःखिता ।। 4.1.17.१०० ।।\nमातृशाप परित्रस्तो यमोपि पितुरग्रतः ।।\nशशंस सर्वं तद्वृत्तं रक्षरक्षेत्युवाच च ।। १ ।।\nमात्रासु तेषु सर्वेषु वर्तनीयं समं यतः ।।\nतस्यां मयोद्यतः पादो न देहे परिपातितः ।। २ ।।\nबाल्याद्वा यदि वा मोहात्तद्भवान्क्षंतुमर्हसि ।।\nगोपते शापतो मातुर्मा पतत्वंघ्रिरेष मे ।।३।।\n।। विवस्वानुवाच ।। ।।\nअपराधसहस्रेपि जननी न शपेत्सुतम् ।।\nतस्मात्किमपि भो बाल भविष्यत्यत्र कारणम् ।। ४ ।।\nयेन त्वां साऽशपत्क्रोधाद्धर्मज्ञं सत्यवादिनम् ।।\nमातृशापोन्यथाकर्तुं न शक्यः केनचित्क्वचित् ।। ५ ।।\nकृमयो मांसमादाय यास्यंत्यस्मान्महीतलम् ।।\nइत्थं तु चरितार्थः स्याच्छापस्त्रातो भवानपि ।। ६ ।।\nइति पुत्रं समाश्वास्य रविरंतःपुरं ययौ ।।\nचिरमालोक्य तां भार्यामुवाच सविता वचः ।। ७ ।।\nअयि भामिनि बालेषु समेष्वपि कुतस्त्वया ।।\nविधीयतेऽधिकः स्नेहः सावर्ण्यादिष्वनादिषु ।। ८ ।।\nनाचचक्षे यदासाऽथ भास्वते परिपृच्छते ।।\nतदात्मानं समाधाय सोज्ञासीत्सर्वमेव हि ।। ९ ।।\nततो भगवते शप्तुमुद्यते सा शशंस ह ।।\nयथावृत्तं तथा तथ्यं तुतोष भगवानपि ।। 4.1.17.११० ।।\nतथ्यभाषणतस्तां तु रविर्ज्ञात्वा निरागसम् ।।\nन शशाप च संक्रुद्धो ययौ च त्वष्टुरंतिकम् ।।११।।\nत्वष्टापि च यथान्यायं सान्वयं तिग्मतेजसम्।।\nनिर्दग्धुकामं कोपेन प्रागानर्च मुदा तदा ।।\nविज्ञाय तदभिप्रायं त्वष्टोवाचाऽशु तं रविम् ।। १२ ।।\nत्वष्टोवाच ।। ।।\nतवातितेजसो भीता प्राप्योत्तरकुरून् रवे ।।\nवडवारूपमास्थाय वने चरति शाद्वले।। १३ ।।\nद्रष्टा हि तां भवानद्य स्वां भार्यामार्यचारिणीम् ।।\nअधृष्यां सर्वभूतानां तेजसा नियमेन च ।। १४ ।।\nत्वष्ट्रा यत्तक्षितः सूर्यस्तस्यैवानुमतेन च ।।\nभ्रमिमारोप्य यत्नेन सोतिकांततरोऽभवत् ।। १५ ।।\nलब्धानुज्ञोऽथ सविता गत्वोत्तरकुरूनरम् ।।\nसाक्षात्तपोमयीं लक्ष्मीं चरंतीं च तपो महत् ।। १६ ।।\nददर्श वडवारूपां वाडवानलतेजसम् ।।\nनीरसा नितृणान्येव वृण्वंतीं योगमायया ।। १७ ।।\nअनेनसं स विज्ञाय तां त्वाष्ट्रीमश्वरूपिणीम् ।।\nसहरिर्हरिरूपेण मुखेन समभावयद् ।। १८ ।।\nत्वरमाणा च परितः परपूरुषशंकया ।।\nसा तन्निरवमच्छुक्रं नासिकाभ्यां विवस्वतः ।। १९ ।।\nदेवौ तस्मादजायेतामश्विनौ भिषजांवरौ ।।\nस्वरूपमनुरूपं च द्युमणिस्तामदर्शयत ।। 4.1.17.१२० ।।\nतुतोष सापि तं दृष्ट्वा मित्रं नेत्रमुदावहम् ।।\nपतिं पतिव्रता कां तं स्वांतसंतापहारिणम् ।। २१ ।।\nनिर्वृत्तिं च परां प्राप दुष्प्रापं तपसाथ किम् ।।\nतप एव परं श्रेयस्तप एव परं धनम् ।। २२ ।।\nतप एव हि देवत्वे कारणं परमं मतम् ।।\nशिवशर्मन्यदेतद्वै दृश्यते चातिदीप्तिमत् ।। २३ ।।\nज्योतिश्चक्रस्वरूपं च व्योम्न्युपर्यध एव च ।।\nतत्सर्वमिह जानीहि सुमहत्तापसं महः ।।२४।।\nएवं शनैश्चरो जज्ञे सवर्णायां विवस्वतः ।।\nसोऽथ वाराणसीं गत्वा सर्वत्रिदशवंदिताम् ।। २५ ।।\nतप्त्वा तपोऽतिविपुलं लिंगं संस्थाप्य शांकरम् ।।\nइमं लोकमवापोच्चैर्ग्रहत्वं च हरार्चनात ।।२६।।\nशनैश्चरेश्वरं दृष्ट्वा वाराणस्यां सुशोभनम् ।।\nशनिबाधा न जायेत शनिवारे तदर्चनात् ।।२७।।\nविश्वेशाद्दक्षिणेभागे शुक्रेशादुत्तरेण हि ।।\nशनैश्चरेशमभ्यर्च्य लोकेऽत्र परिमोदते ।। २८ ।।\nश्रुत्वाऽध्यायमिमं पुण्यं ग्रहपीडा न जायते ।।\nनोपसर्गभयं तस्य काश्यां निवसतः सतः ।। १२९ ।।\nइति श्रीस्कांदे महापुराणे एकाशीतिसाहस्यां संहितायां चतुर्थे काशीखंडे पूर्वार्द्धे भौमगुरुशनिलोकवर्णनं नाम सप्तदशोऽध्यायः ।। १७ ।। ।।"
  }
]
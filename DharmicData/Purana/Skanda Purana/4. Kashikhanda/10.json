[
  {
    "text": "।। शिवशर्मोवाच ।। ।।\nरमयंती मनोतीव केयं कस्येयमीशितुः ।।\nनयनानंदसंदोहदायिनीपूरनुत्तमा ।। १ ।।\nगणावूचतुः ।। ।।\nशिवशर्मन्महाभागसुतीर्थफलितद्रुम ।।\nलोकोऽत्र रमते विप्र सहसाक्षपुरी त्वियम् ।। २ ।।\nतपोबलेन महता विहिता विश्वकमर्णा ।।\nदिवापि कौमुदी यस्याः सौधश्रेणीश्रियं श्रयेत् ।। ३ ।।\nयदाकलानिधिः क्वापि दर्शे ऽदृश्यत्वमावहेत् ।।\nतदा स्वप्रेयसीं ज्योत्स्नां सौधेष्वेषु निगूहयेत् ।। ४ ।।\nयदच्छभित्तौ वीक्ष्य स्वमन्ययोपिद्विशंकिता ।।\nमुग्धानाशुविशेच्चित्रमपिस्वांचित्रशालिकाम् ।। ५ ।।\nहर्म्येषु नीलमणिभिर्निर्मितेष्वत्रनिर्भयम् ।।\nस्वनीलिमानमाधाय तमोहःस्वपि तिष्ठति ।। ६ ।।\nचंद्रकांतशिलाजालस्रुतमात्रामलंजलम् ।।\nतत्र चादाय कलशैर्नेच्छंत्यन्यज्जलं जनाः ।। ७ ।।\nकुविंदा न च संत्यत्र न च ते पश्यतो हराः ।।\nचैलान्यलंकृतीरत्र यतः कल्पद्रुमोर्पयेत् ।। ८ ।।\nगणका नात्र विद्यंते चिंताविद्याविशारदाः ।।\nयतश्चिकेति सर्वेषां चिंता चिंतामणिर्द्रुतम् ।। ९ ।।\nसूपकारा न संत्यत्र रसकर्म विचक्षणाः।।\nदुग्धे सर्वरसानेका कामधेनुरतोयतः ।। 4.1.10.१० ।।\nकीर्तिरुच्चैःश्रवा यस्य सर्वतो वाजिराजिषु ।।\nरत्नमुच्चैःश्रवाः सोत्र हयानां पौरुषाधिकः ।। ११ ।।\nऐरावतो दंतिवरश्चतुर्दंतोत्र राजते ।।\nद्वितीय इव कैलासो जंगमस्फटिकोज्ज्वलः ।। १२ ।।\nतरुरत्नंपारिजातः स्त्रीरत्नं सोर्वशी त्विह ।।\nनंदनं वनरत्नं च रत्नं मंदाकिनी ह्यपाम् ।। १३ ।।\nत्रयस्त्रिंशत्सुराणां या कोटिः श्रुति समीरिता ।।\nप्रतीक्षते साऽवसरं सेवायै प्रत्यहंत्विह ।। १४ ।।\nस्वर्गेष्विंद्रपदादन्यन्न विशिष्येत किंचन ।।\nयद्यत्त्रिलोक्यामैश्वर्यं न तत्तुल्यमनेन हि ।। १५ ।।\nअश्वमेधसहस्रस्य लभ्यं विनिमयेन यत् ।।\nकिं तेन तुल्यमन्यत्स्यात्पवित्रमथवा महत ।। १६ ।।\nअर्चिष्मती संयमिनी पुण्यवत्यमलावती ।।\nगंधवत्यलकेशी च नैतत्तुल्या महर्धिभिः ।। १७।।\nअयमेव सहस्राक्षस्त्वयमेव दिवस्पतिः ।।\nशतमन्युरयं देवो नामान्येतानि नामतः ।। १८ ।।\nसप्तापि लोकपाला ये त एनं समुपासते ।।\nनारदाद्यैर्मुनिवरैरयमाशीर्भिरीड्यते ।। १९ ।।\nएतत्स्थैर्येण सर्वेषां लोकानां स्थैर्यमिष्यते ।।\nपराजयान्महेंद्रस्य त्रैलोक्यं स्यात्पराजितम् ।। 4.1.10.२० ।।\nदनुजा मनुजा दैत्यास्तपस्यंत्युग्रसंयमाः ।।\nगंधर्व यक्षरक्षांसि महेंद्रपदलिप्सवः ।। २१ ।।\nसगराद्या महीपाला वाजिमेधविधायकाः ।।\nकृतवंतो महायत्नं शक्रैश्वर्यजिघृक्षवः ।। २२ ।।\nनिष्प्रत्यूहं क्रतुशतं यः कश्चित्कुरुतेऽवनौ ।।\nजितेंद्रियोमरावत्यां स प्राप्नोति पुलोमजाम् ।। २३ ।।\nअसमाप्तक्रतुशता वसंत्यत्र महीभुजः ।।\nज्योतिष्टोमादिभिर्यागैर्ये यजंत्यपि ते द्विजाः ।।२४।।\nतुलापुरुषदानादि महादानानि षोडश ।।\nये यच्छंत्यमलात्मानस्ते लभंतेऽमरावतीम् ।। २५ ।।\nअक्लीबवादिनो धीराः संग्रामेष्वपराङ्मुखाः ।।\nविक्रांता वीरशयने तेऽत्र तिष्ठंति भूभुजः ।।२६।।\nइत्युद्देशात्समाख्याता महेंद्रनगरी स्थितिः ।।\nयायजूका वसंत्यत्र यज्ञविद्याविशारदाः ।। २७ ।।\nइमामर्चिष्मतीं पश्य वीतिहोत्रपुरीं शुभाम् ।।\nजातवेदसि ये भक्तास्ते वसंत्यत्र सुव्रताः ।। २८ ।।\nअग्निप्रवेशं ये कुर्युर्दृढसत्त्वा जितेंद्रियाः ।।\nस्त्रियो वा सत्त्वसंपन्नास्ते सर्वे अग्नितेजसः ।। २९ ।।\nअग्निहोत्ररता विप्रास्तथाग्निब्रह्मचारिणः ।।\nपंचाग्निव्रतिनो ये वै तेऽग्निलोकेग्नितेजसः ।। 4.1.10.३० ।।\nशीते शीतापनुत्यै यस्त्विध्मभारान्प्रयच्छति ।।\nकुर्यादग्निष्टिकां वाऽथ स वसेदग्निसन्निधौ ।। ३१ ।।\nअनाथस्याग्निसंस्कारं यः कुर्याच्छ्रद्धयान्वितः ।।\nअशक्तः प्रेरयेदन्यं सोग्निलोके महीयते ।।३२।।\nजठराग्निविवृद्ध्यै यो दद्यादाग्नेयमौषधम् ।।\nमंदाग्नये स पुण्यात्मा वह्निलोके वसेच्चिरम् ।। ३३ ।।\nयज्ञोपस्कर वस्तूनि यज्ञार्थं द्रविणं तु वा ।।\nयथाशक्ति प्रदद्याद्यो ह्यर्चिष्मत्यांवसेत्स वै ।। ३४ ।।\nअग्निरेको द्विजातीनां निःश्रेयसकरः परः ।।\nगुरुर्देवो व्रतं तीर्थं सर्वमग्निर्विनिश्चितम् ।। ३५ ।।\nअपावनानि सर्वाणि वह्निसंसर्गतः क्षणात् ।।\nपावनानि भवंत्येव तस्माद्यः पावकः स्मृतः ।। ३६ ।।\nअपि वेदं विदित्वा यस्त्यक्त्वा वै जातवेदसम् ।।\nअन्यत्र बध्नाति रतिं ब्राह्मणो न स वेदवित् ।।३७।।\nअंतरात्मा ह्ययं साक्षान्निश्चितो ह्याशुशुक्षणिः ।।\nमांसग्रासान्पचेत्कुक्षौ स्त्रीणां नो मांसपेशिकाम् ।।३८।।\nतैजसी शांभवी मूर्तिः प्रत्यक्षा दहनात्मिका ।।\nकर्त्री हंत्री पालयित्री विनैनां किं विलोक्यते ।। ३९ ।।\nचित्रभानुरयं साक्षान्नेत्रं त्रिभुवनेशितुः ।।\nअंधं तमोमये लोके विनैनं कः प्रकाशकः ।। 4.1.10.४० ।।\nधूपप्रदीपनैवेद्य पयो दधि घृतैक्षवम् ।।\nएतद्भुक्तं निषेवंते सर्वे दिवि दिवौकसः ।। ४१ ।।\nशिवशर्मोवाच ।। ।।\nकोयं कृशानुः कस्यायं सूनुः कथमिदं पदम् ।।\nआग्नेयं लब्धमेतेन ब्रूतमेतन्ममाग्रतः ।। ४२ ।।\n।। गणावूचतुः ।। ।।\nआकर्णय महाप्राज्ञ वर्णयावो यथातथम् ।।\nयोयं यस्य यथाऽनेन प्रापि ज्योतिष्मतीपुरी ।। ४३ ।।\nनर्मदायास्तटे रम्ये पुरे नर्मपुरे पुरा ।।\nपुरारिभक्तः पुण्यात्माऽभवद्विश्वानरो मुनिः ।।४४।।\nब्रह्मचर्याश्रमे निष्ठो ब्रह्मयज्ञरतःसदा ।।\nशांडिल्यगोत्रः शुचिमान्ब्रह्मतेजो निधिर्वशी ।। ४५ ।।\nविज्ञाताखिलशास्त्रार्थो लौकिकाचारचंचुरः ।।\nकदाचिच्चिंतयामास हृदि ध्यात्वा महेश्वरम् ।। ४६ ।।\nचतुर्णामप्याश्रमाणां कोतीव श्रेयसे सताम् ।।\nयस्मिन्प्राप्नोति संक्षुण्णे परत्रेह च वा सुखम् ।।४७।।\nइदं श्रेयस्त्विदं श्रेयस्त्विदं तु सुकरं भवेत् ।।\nइत्थं सर्वं समालोड्य गार्हस्थ्यं प्रशशंस ह ।। ४८ ।।\nब्रह्मचारी गृहस्थो वा वानप्रस्थोऽथ भिक्षुकः ।।\nएषामाधारभूतोसौ गृहस्थो नान्यथेति च ।। ४९ ।।\nदेवैर्मनुष्यैः पितृभिस्तिर्यग्भिश्चोपजीव्यते ।।\nगृहस्थः प्रत्यहं यस्मात्तस्माच्छ्रेष्ठो गृहाश्रमी ।।4.1.10.५० ।।\nअस्नात्वा चाप्यहुत्वा वाऽदत्त्वा वाश्नाति यो गृही ।।\nदेवादीनामृणी भूत्वा नरकं प्रतिपद्यते ।। ५१ ।।\nअस्नाताशी मलं भुंक्ते त्वजपी पूयशोणितम् ।।\nअहुताशी कृमीन्भुंक्तेप्यदत्त्वाविड्विभोजनः ।। ५२ ।।\nब्रह्मचर्यं हि गार्हस्थ्ये यादृक्कल्पनयोज्झितम् ।।\nस्वभावचपले चित्ते क्व तादृग्ब्रह्मचारिणि ।। ५३ ।।\nहठाद्वा लोकभीत्या वा स्वार्थाद्वा ब्रह्मचर्यभाक् ।।\nसंकल्पयति चित्ते चेत्कृतमप्यकृतं तदा ।। ५४ ।।\nपरदारपरित्यागात्स्वदारपरितुष्टितः ।।\nऋतुकालाभिगामित्वाद्ब्रह्मचारी गृहीरितः ।। ५५ ।।\nविमुक्तरागद्वेषो यः कामक्रोधविवर्जितः ।।\nसाग्निः सदारः स गृही वानप्रस्थाद्विशिष्यते ।। ५६ ।।\nवैराग्याद्गृहमुत्सृज्य गृहधर्मान्हृदि स्मरेत् ।।\nस भवेदुभयभ्रष्टो वानप्रस्थो न वा गृही ।। ५७ ।।\nअयाचितोपस्थितया यो वृत्त्या वर्तते गृही ।।\nयेन केनापि संतुष्टो भिक्षुकात्स विशिष्यते ।। ५८ ।।\nप्राथयेद्यत्क्वचित्किंचिद्दुष्प्रापं वा भविष्यति ।।\nअशनेषु न संतुष्टः स यतिः पतितो भवेत् ।। ५९ ।।\nगुणागुणविचार्येत्थं स वै विश्वानरो द्विजः ।।\nउद्ववाह विधानेन स्वोचितां कुलकन्यकाम् ।। 4.1.10.६० ।।\nअग्निशुश्रूषणरतः पंचयज्ञपरायणः ।।\nषट्कर्मनिरतो नित्यं देवपित्रतिथिप्रियः ।। ६१ ।।\nधर्मार्थकामान्युक्तात्मा सोर्जयन्स्वस्वकालतः ।।\nपरस्परमसंकोचं दंपत्योरानुकूल्यतः ।। ६२ ।।\nपूर्वाह्णे दैविकं कर्म सोकरोत्कर्मकांडवित् ।।\nमध्यंदिने मनुष्याणां पितॄणामपराह्नके ।।६३।।\nएवं बहुतिथे काले गते तस्याग्रजन्मनः ।।\nभार्या शुचिष्मती नाम कामपत्नी वसुव्रता ।। ६४ ।।\nअपश्यंत्यंकुरमपि संततेः स्वर्गसाधनम् ।।\nविज्ञाय शंकंरं कांतं प्रणिपत्य व्यजिज्ञपत् ।। ६५ ।।\nशुचिष्मत्युवाच।।\nआर्यपुत्रार्यधिषण प्राणनाथ प्रियव्रत ।।\nन दुर्लभं ममास्तीह किंचित्त्वच्चरणार्चनात् ।। ६६ ।।\nये वै भोगाः समुचिताः स्त्रीणां ते त्वत्प्रसादतः ।।\nअलंकृत्य मया भुक्ताः प्रसंगाद्वच्मि तान्यपि ।।६७।।\nसुवासांसि सुवासाश्च सुशय्या सुनितंबिनी।।\nस्रक्तांबूलान्नपानाश्च अष्टौ भोगाः स्वधर्मिणाम् ।। ६८ ।।\nएकं मे प्रार्थितं नाथ चिराय हृदिसंस्थितम् ।।\nगृहस्थानां समुचितं तत्त्वं दातुमिहार्हसि ।। ६९ ।।\nविश्वानर उवाच ।।\nकिमदेयं हि सुश्रोणि तव प्रियहितैषिणि ।।\nतत्प्रार्थय महाभागे प्रयच्छाम्यविलंबितम् ।।4.1.10.७०।।\nमहेशितुः प्रसादेन मम किंचिन्न दुर्ल्भम् ।।\nइहामुत्र च कल्याणि सर्वकल्याणकारिणः ।। ७१ ।।\nइति श्रुत्वा वचः पत्युस्तस्य सा पतिदेवता ।।\nउवाच हृष्टवदना यदि देयो वरो मम ।।७२।।\nवरयोग्यास्मि चेन्नाथ नान्यं वरमहं वृणे ।।\nमहेशसदृशं पुत्रं देहि माहेश्वरानव ।। ७३ ।।\nइति तस्या वचः श्रुत्वा शुचिष्मत्याः शुचिव्रतः ।।\nक्षणं समाधिमाधाय हृ(?)द्येतत्समचिंतयत् ।।७४।।\nअहो किमेतया तन्व्या प्रार्थितं ह्यतिदुर्लभम् ।।\nमनोरथपथाद्दूरमस्तुवा स हि सर्वकृत् ।।७५।।\nतेनैवास्या मुखे स्थित्वा वाक्स्वरूपेण शंभुना ।।\nव्याहृतं कोऽन्यथाकर्तुमुत्सहेत भवेदिदम् ।।७६।।\nततः प्रोवाच तां पत्नीमेकपत्निव्रते स्थितः ।।\nविश्वानरमुनिः श्रीमानिति कांते भविष्यति ।। ७७ ।।\nइत्थमाश्वास्य तां पत्नीं जगाम तपसे मुनिः ।।\nयत्र विश्वेश्वरः साक्षात्काशीनाथोधितिष्ठति ।। ७८ ।।\nप्राप्य वाराणसीं तूर्णं दृष्ट्वाथ मणिकर्णिकाम् ।।\nतत्याज तापत्रितयमपिजन्मशतार्जितम् ।। ७९ ।।\nदृष्ट्वा सर्वाणि लिंगानि विश्वेश प्रमुखानि च ।।\nस्नात्वा सर्वेषु कुंडेषु वापीकूटसरःसु च ।। 4.1.10.८० ।।\nनत्वा विनायकान्सर्वान्गौरीः सर्वाः प्रणम्य च ।।\nसंपूज्य कालराजं च भैरवं पापभक्षणम् ।। ८१ ।।\nदण्डनायकमुख्यांश्च गणान्स्तुत्वा प्रयत्नतः ।।\nआदिकेशवमुख्यांश्च केशवान्परितोष्य च ।। ८२ ।।\nलोलार्कमुख्य सूर्यांश्च प्रणम्य च पुनः पुनः ।।\nकृत्वा पिण्डप्रदानानि सर्वतीर्थेष्वतंद्रितः ।। ८३ ।।\nसहस्रभोजनाद्यैश्च यतीन्विप्रान्प्रतर्प्य च ।।\nमहापूजोपचारैश्च लिंगान्यभ्यर्च्य भक्तितः ।। ८४ ।।\nअसकृच्चिन्तयामास किं लिंगं क्षिप्रसिद्धिदम् ।।\nयत्र निश्चलतामेति तपस्तनयकाम्यया ।। ८५ ।।\nश्रीमदोंकारनाथं वा कृत्तिवासेश्वरं किमु ।।\nकालेशं वृद्धकालेशं कलशेश्वरमेव च ।। ८६ ।।\nकेदारेशं तु कामेशं चन्द्रेशं वा त्रिलोचनम् ।।\nज्येष्ठेशं जंबुकेशं वा जैगीषव्येश्वरं तु वा ।। ८७ ।।\nदशाश्वमेधमीशानं द्रुमि चंडेशमेव च ।।\nदृक्केशं गरुडेशं च गोकर्णेशं गणेश्वरम् ।। ८८ ।।\nढुंढ्याशागजसिद्धाख्यं धर्मेशं तारकेश्वरम् ।।\nनन्दिकेशं निवासेशं पत्रीशं प्रीतिकेश्वरम् ।। ८९ ।।\nपर्वतेशं पशुपतिं ब्रह्मेशं मध्यमेश्वरम् ।।\nबृहस्पतीश्वरं वाथ विभांडेश्वरमेव च ।। 4.1.10.९० ।।\nभारभूतेश्वरं किं वा महालक्ष्मीश्वरं तु वा ।।\nमरुत्तेशं तु मोक्षेशं गंगेशं नर्मदेश्वरम् ।। ९१ ।।\nमार्कंडं मणिकर्णीश रत्नेश्वरमथापि वा ।।\nअथवा योगिनीपीठं साधकस्यैव सिद्धिदम् ।। ९२ ।।\nयामुनेशं लांगलीशं श्रीमद्विश्वेश्वरं विभुम् ।।\nअविमुक्तेश्वरं वाथ विशालाक्षीशमेव च ।। ९३ ।।\nव्याघ्रेश्वरं वराहेशं व्यासेशं वृषभध्वजम् ।।\nवरुणेशं विधीशं वा वसिष्ठेशं शनीश्वरम् ।। ९४ ।।\nसोमेश्वरं किमिन्द्रेशं स्वर्लीनं संगमेश्वरम् ।।\nहरिश्चंद्रेश्वरं किं वा हरिकेशेश्वरं तु वा।।९५।।\nत्रिसंध्येशं महादेवमुपशांति शिवं तथा।।\nभवानीशं कपर्दीशं कंदुकेशं मखेश्वरम् ।। ९६ ।।\nमित्रावरुणसंज्ञं वा किमेषामाशुपुत्रदम् ।।\nक्षणं विचार्य स मुनिरिति विश्वानरः सुधीः ।। ९७ ।।\nआज्ञातं विस्मृतं तावत्फलितो मे मनोरथः ।।\nसिद्धैः संसेवितं लिंगं सर्वसिद्धिकरं परम् ।। ९८ ।।\nदर्शनात्स्पर्शनाद्यस्य मनो निर्वृतिभाग्भवेत् ।।\nउद्घाटितं सदैवास्ते स्वर्गद्वारं हि यत्र वै ।। ९९ ।।\nदिवानिशं पूजनार्थं विज्ञाप्य त्रिदशेश्वरम् ।।\nपञ्चमुद्रे महापीठे सिद्धिदे सर्वजंतुषु ।। 4.1.10.१०० ।।\nयत्र सा विकटा देवी प्रकटा सिद्धिरूपिणी ।।\nयत्र स्थितानां भक्तानां साक्षात्सिद्धिविनायकः ।। १ ।।\nनिर्धूय विघ्नजालानि सर्वाः सिद्धीः प्रयच्छति ।।\nअविमुक्ते महाक्षेत्रे सिद्धिक्षेत्रं हि तत्परम् ।। २ ।।\nयत्र वीरेश्वरं लिंगं महागुह्यतमं मतम् ।।\nतिलांतरापि नो काश्यां भूमिर्लिंगं विना क्वचित् ।। ३ ।।\nपरं वीरेश सदृशं न लिंगं त्वाशुसिद्धिदम् ।।\nधर्मदं चार्थदं सम्यक्कामदं मोक्षदं तथा ।।४।।\nयथा वीरेश्वरं लिंगं काश्यां नान्यत्तथा धुवम् ।।\nपंचस्वरोत्र गंधर्वः परां सिद्धिमगात्पुरा।।५।।\nविद्याधरः स्वच्छविद्यो वसुपूर्णश्च यक्षराट् ।।\nनृत्यंती निजभावेन पुराह्यत्राप्सरोवरा ।। ६ ।।\nसदेहा कोकिलालापा लिंगमध्ये लयं गता ।।\nऋषिर्वेदशिरा नाम जपन्वै शतरुद्रियम् ।। ७ ।।\nमन्त्रज्योतिर्मये लिंगे सशरीरो विशत्पुरा ।।\nचन्द्रमौलि भरद्वाजावुभौ पाशुपतोत्तमौ ।। ८ ।।\nवीरेश्वरं समभ्यर्च्य गायमानौ लयं गतौ ।।\nशंखचूडो हि नागेंद्रः स्वफणामणिभिर्निशि ।। ९ ।।\nषण्मासात्सिद्धिमगमद्बहुनीराजनैरिह ।।\nकिन्नरी हंसपद्यत्र भर्त्रा वेणुप्रियेण वै ।। 4.1.10.११० ।।\nगायंती सुस्वरं याता परां निर्वाणभूमिकाम् ।।\nअसंख्याताः सहस्राणि सिद्धाः सिद्धिमिहागताः ।। ११ ।।\nसिद्धलिंगमिहाख्यातं तस्माद्वीरेश्वरं परम् ।। १२ ।।\nवीरेश्वरं समाराध्य भ्रष्टराज्यो जयद्रथः ।।\nहत्वा रिपूनस्खलितं राज्यं प्राप विदेहजः ।। १३ ।।\nविदूरथोऽथ नृपतिरपुत्रः पुत्रवानभूत् ।।\nवीरेश्वरप्रसादेन मगधाधिपतिर्वशी ।। १४ ।।\nवसुदत्तोत्र च वणिक्सुतां वसुसुतोपमाम् ।।\nअब्दमभ्यर्च्य वीरेशं रत्नदत्तोप्यवाप्तवान् ।। १५ ।।\nअहमप्यत्र वीरेशं समाराध्यत्रिकालतः ।।\nआशु पुत्रमवाप्स्यामि यथाभिलषितं स्त्रिया ।। १६ ।।\nइति कृत्वा मतिं धीरो विप्रो विश्वानरः कृती ।।\nचन्द्र्कूपजलैः स्नात्वा जग्राह नियमं व्रती ।। १७ ।।\nएकाहारोभवन्मासं मासं नक्ताशनोभवत ।।\nअयाचिताशनो मासं मासं त्यक्ताशनः पुनः ।। १८ ।।\nपयोव्रतोभवन्मासं मासं शाकफलाशनः ।।\nमासं मुष्टितिलाहारो मासं पानीयभोजनः ।। १९ ।।\nपंचगव्याशनो मासं मासं चांद्रायणव्रती ।।\nमासं कुशाग्रजलभुङ्मासं श्वसनभक्षणः ।। 4.1.10.१२० ।।\nअथ त्रयोदशे मासि स्नात्वा त्रिपथगांभसि ।।\nप्रत्यूष एव वीरेशं यावदायाति स द्विजः ।। २१ ।।\nतावद्विलोकयांचक्रे मध्ये लिंगं तपोधनः ।।\nविभूतिभूषितं बालमष्टवर्षाकृतिं शुभम् ।।२२।।\nआकर्णपूर्णनेत्रं च सुरक्तदशनच्छदम् ।।\nचारुपिंगजटामौलिं नग्नं प्रहसिताननम् ।। २३ ।।\nशैशवोचितनेपथ्यधारिणं चित्तहारिणम् ।।\nपठंतं श्रुतिसूक्तानि हसंतं च स्वलीलया ।। २४ ।।\nतमालोक्य स्तुतिं चक्रे रोमकंचुकितो मुदा ।।\nप्रोच्चरद्गद्गदालापो नमोस्त्विति पुनः पुनः ।। २५ ।।\nविश्वानर उवाच ।। ।।\nएकब्रह्मैवाद्वितीयं समस्तं सत्यं सत्यं नेहनानास्ति किंचित् ।।\nएको रुद्रो न द्वितीयोवतस्थे तस्मादेकं त्वां प्रपद्ये महेशम् ।। २६ ।।\nएकः कर्ता त्वं हि सर्वस्य शंभो नानारूपेष्वेकरूपोस्य रूपः ।।\nयद्वत्प्रत्यप्स्वर्क एकोप्यनेकस्तस्मान्नान्यं त्वां विनेशं प्रपद्ये ।।२७।।\nरज्जौ सर्पः शुक्तिकायां च रूप्यंनैरःपूरस्तन्मृगाख्ये मरीचौ ।।\nयद्वत्तद्वद्विष्वगेष प्रपंचो यस्मिञ्ज्ञाते तं प्रपद्ये महेशम् ।। २८ ।।\nतोये शैत्यं दाहकत्वं च वह्नौ तापो भानौ शीत भानौप्रसादः ।।\nपुष्पे गंधो दुग्धमध्येपि सर्पिर्यत्तच्छंभो त्वं ततस्त्वां प्रपद्ये ।। २९ ।।\nशब्दं गृह्णास्यश्रवास्त्वं हि जिघ्रेरघ्राणस्त्वं व्यंघ्रिरायासि दूरात् ।।\nव्यक्षः पश्येस्त्वं रसज्ञोप्यजिह्वः कस्त्वां सम्यग्वेत्त्यतस्त्वां प्रपद्ये ।। 4.1.10.१३० ।।\nनोवेदस्त्वामीश साक्षाद्धिवेदनो वा विष्णुर्नोविधाताऽखिलस्य ।।\nनो योगींद्रानेंद्रमुख्याश्च देवा भक्तो वेद त्वामतस्त्वां प्रपद्ये ।। ३१ ।।\nनो ते गोत्रं नेशजन्मापिनाख्यानो वा रूपं नैव शीलं न देशः ।।\nइत्थंभूतोपीश्वरस्त्वं त्रिलोक्याः सर्वान्कामान्पूरयेस्तद्भजे त्वाम् ।। ३२ ।।\nत्वत्तः सर्वं त्वं हि सर्वं स्मरारे त्वं गौरीशस्त्वं च नग्नोऽतिशांतः ।।\nत्वं वै वृद्धस्त्वं युवा त्वं च बालस्तत्त्वं यत्किंनास्यतस्त्वां नतोस्मि ।। ३३ ।।\nस्तुत्वेति भूमौ निपपात विप्रः स दंडवद्यावदतीव हृष्टः ।।\nतावत्स बालोखिलवृद्धवृद्धः प्रोवाच भूदेव वरं वृणीहि ।। ३४ ।।\nतत उत्थाय हृष्टात्मा मुनिर्विश्वानरः कृती ।।\nप्रत्यब्रवीत्किमज्ञातं सर्वज्ञस्य तव प्रभो ।। ३५ ।।\nसर्वांतरात्मा भगवान्सर्वः सर्वप्रदो भवान् ।।\nयाच्ञां प्रतिनियुंक्ते मां किमीशो दैन्यकारिणीम् ।। ३६ ।।\nइति श्रुत्वा वचस्तस्य देवो विश्वानरस्य ह ।।\nशुचेः शुचिव्रतस्याशु शुचिस्मित्वाब्रवीच्छिशुः ।। ३७ ।।\nबाल उवाच ।।\nत्वया शुचे शुचिष्मत्यां योभिलाषः कृतो हृदि ।।\nअचिरेणैवकालेन स भविष्यत्यसंशयः ।। ३८ ।।\nतव पुत्रत्वमेष्यामि शुचिष्मत्यां महामते ।।\nख्यातो गृहपतिर्नाम्ना शुचिः सर्वामरप्रियः ।। ३९ ।।\nअभिलाषाष्टकं पुण्यं स्तोत्रमेतत्त्वयेरितम् ।।\nअब्दं त्रिकालपठनात्कामदं शिवसंनिधौ ।। 4.1.10.१४० ।।\nएतत्स्तोत्रस्य पठनं पुत्र पौत्र धनप्रदम् ।।\nसर्वशांतिकरं चापि सर्वापत्परिनाशनम् ।। ४१ ।।\nस्वर्गापवर्ग संपत्तिकारकं नात्र संशयः ।।\nप्रातरुत्थाय सुस्नातो लिंगमभ्यर्च्य शांभवम् ।। ४२ ।।\nवर्षं जपन्निदं स्तोत्रमपुत्रः पुत्रवान्भवेत् ।।\nवैशाखे कार्तिके माघे विशेषनियमैर्युतः ।। ४३ ।।\nयः पठेत्स्नानसमये स लभेत्सकलं फलम् ।।\nकार्तिकस्य तु मासस्य प्रसादादहमव्ययः ।। ४४ ।।\nतव पुत्रत्वमेष्यामि यस्त्वन्यस्तत्पठिष्यति ।।\nअभिलाषाष्टकमिदं न देयं यस्य कस्यचित् ।। ४५ ।।\nगोपनीयं प्रयत्नेन महावंध्याप्रसूतिकृत् ।।\nस्त्रिया वा पुरुषेणापि नियमाल्लिंग संनिधौ ।। ४६ ।।\nअब्दं जप्तमिदं स्तोत्रं पुत्रदं नात्र संशयः ।।\nइत्युक्त्वांतर्दधे बालः सोपि विप्रो गृहं गतः ।। १४७ ।।\nइति श्रीस्कांदे महापुराण एकाशीतिसाहस्यां संहितायां चतुर्थे काशीखण्डे पूवार्द्धे इंद्राग्निलोकवर्णनंनाम दशमोऽध्यायः ।। १० ।।"
  }
]
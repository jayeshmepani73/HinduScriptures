[
  {
    "text": "।। पार्वत्युवाच ।। ।।\nवीरेशस्य महेशान श्रूयते महिमा महान् ।।\nपरां सिद्धिं परोपतुस्तत्र सिद्धाः परः शताः ।।१।।\nकथमाविर्भवस्तस्य काश्यां लिंगवरस्य तु ।।\nआशुसिद्धिप्रदस्येह तन्मे ब्रूहि जगत्पते ।। ।। २ ।।\n।। महेश्वर उवाच ।। ।।\nनिशामय महादेवि वीरेशाविर्भवं परम् ।।\nयं श्रुत्वापि नरः पुण्यं प्राप्नोति विपुलं शिवे ।।३।।\nआसीदमित्रजिन्नाम राजा परपुरंजयः ।।\nधार्मिकः सत्त्वसंपन्नः प्रजारंजनतत्परः ।। ४ ।।\nयशोधनो वदान्यश्च सुधीर्ब्राह्मणदैवतः ।।\nसदैवावभृथस्नानपरिक्लिन्न शिरोरुहः ।। ५ ।।\nविनीतो नीतिसंपन्नः कुशलः सर्वकर्मसु ।।\nविद्याब्धिपारदृश्वा च गुणवान्गुणिवत्सलः ।। ६ ।।\nकृतज्ञो मधुरालापः पापकर्मपराङ्मुखः ।।\nसत्यवाक्छौचनिलयः स्वल्पवाग्विजितेंद्रियः ।। ७ ।।\nरणांगणे कृतांताभः संख्यावांश्च सदोजिरे ।।\nकामिनीकामकेलिज्ञो युवापि स्थविरप्रियः ।। ८ ।।\nधर्मार्थैधितकोशश्च समृद्धबलवाहनः ।।\nसुभगश्च सुरूपश्च सुमेधाः सुप्रजाश्रयः ।।९।।\nस्थैर्य धैर्य समापन्नो देशकालविचक्षणः ।।\nमन्यमानप्रदो नित्यं सर्वदूषणवर्जितः ।। 4.2.82.१० ।।\nवासुदेवांघ्रियुगले चेतोवृत्तिं निधाय सः ।।\nचकार राज्यं निर्द्वंद्वं विष्वगीति विवर्जितम् ।। ११ ।।\nअलंघ्यशासनः श्रीमान्विष्णुभक्तिपरायणः ।।\nअभुनक्प्रचुरान्भोगान्समंताद्विष्णुसात्कृतान् ।। १२ ।।\nहरेरायतनान्युच्चैः प्रतिसौधं पदेपदे ।।\nतस्य राज्ये समभवन्महाभाग्यनिधेः शिवे ।।१३।।\nगोविंदगोपगोपाल गोपीजनमनोहर ।।\nगदापाणे गुणातीत गुणाढ्य गरुडध्वज ।। १४ ।।\nकेशिहृत्कैटभाराते कंसारे कमलापते ।।\nकृष्णकेशव कंजाक्ष कीनाश भयनाशन ।। १५ ।।\nपुरुषोत्तम पापारे पुंडरीकविलोचन ।।\nपीतकौशेयवसन पद्मनाभ परात्पर ।। १६ ।।\nजनार्दन जगन्नाथ जाह्नवीजलजन्मभूः ।।\nजन्मिनां जन्महरण जंजपूकाघनाशन ।। १७ ।।\nश्रीवत्सवक्षः श्रीकांत श्रीकर श्रेयसां निधे ।।\nश्रीरंगशार्ङ्गकोदंड शौरे शीतांशुलोचन ।। १८ ।।\nदैत्यारे दानवाराते दामोदर दुरंतक ।।\nदेवकीहृदयानंद दंदशूकेश्वरेशय ।। १९।।\nविष्णो वैकुंठनिलय बाणारे विष्टरश्रवः ।।\nविष्वक्सेन विराधारे वनमालिन्वनप्रिय ।। 4.2.82.२० ।।\nत्रिविक्रमत्रिलोकीश चक्रपाणे चतुर्भुज ।।\nइत्यादीनि पवित्राणि नामानि प्रतिमंदिरम् ।। २१ ।।\nस्त्रीवृद्धबालगोपाल वदनोदीरितानि तु ।।\nश्रूयते यत्रकुत्रापि रम्याणि मधुविद्विषः ।। २२ ।।\nसुरसाकाननान्येव विलोक्यंते गृहेगृहे।।\nचरित्राणि विचित्राणि पवित्राण्यब्धिजापतेः ।। २३ ।।\nसौधभित्तिषु दृश्यंते चित्रकृन्निर्मितानि तु ।।\nऋते हरिकथायास्तु नान्या वार्ता निशम्यते ।। ।। २४ ।।\nहरिणा नैव विध्यंते हरिनामांशधारिणः ।।\nतस्य राज्ञो भयाद्व्याधैररण्यसुखचारिणः ।। २५ ।।\nन मत्स्या नैव कमठा न वराहाश्च केनचित् ।।\nहन्यंते क्वापि तद्भीत्या मत्स्यमांसाशिनापि वै ।। २६ ।।\nअप्युत्तानशयास्तस्य राष्ट्रे मित्रजितः क्वचित् ।।\nस्तनपानं न कुर्वंति संप्राप्य हरिवासरम् ।। २७ ।।\nपशवोपि तृणाहारं परित्यज्य हरेर्दिने ।।\nउपोषणपरा जाता अन्येषां का कथा नृणाम् ।। २८ ।।\nमहामहोत्सवः सर्वैः पुरौकोभिर्वितन्यते ।।\nतस्मिन्प्रशासति भुवं संप्राप्ते हरिवासरे ।। २९ ।।\nस एव दंड्योऽभूत्तस्य राज्ञो मित्रजितः क्षितौ ।।\nयो विष्णुभक्तिरहितः प्राणैरपि धनैरपि ।। 4.2.82.३० ।।\nअंत्यजा अपि तद्राष्ट्रे शंखचक्रांकधारिणः ।।\nसंप्राप्य वैष्णवीं दीक्षां दीक्षिता इव संबभुः ।। ३१ ।।\nशुभानि यानि कर्माणि क्रियंतेऽनुदिनं जनैः ।।\nवासुदेवे समर्प्यंते तानि तैरफलेप्सुभिः ।। ३२ ।।\nविना मुकुंदं गोविदं परमानंदमच्युतम् ।।\nनान्यो जप्येतमन्येत न भज्येत जनैः क्वचित् ।। ३३ ।।\nकृष्ण एव परो देव कृष्णएव परागतिः ।।\nकृष्ण एव परो बंधुस्तस्यासीदवनीपतेः ।।३४।।\nएवं तस्मिन्महीपाले राज्यं सम्यक्प्रशासति ।।\nएकदा नारदः श्रीमांस्तं दिदृक्षुः समाययौ ।।३५।।\nराज्ञा समर्चितः सोथ मधुपर्क विधानतः ।।\nनारदो वर्णयामास तममित्रजितं नृपम् ।। ३६ ।।\n।। नारद उवाच ।। ।।\nधन्योसि कृतकृत्योसि मान्योप्यसि दिवौकसाम् ।।\nसर्वभूतेषु गोविंदं परिपश्यन्विशांपते ।। ३७ ।।\nयो वेद पुरुषो विष्णुर्यो यज्ञपुरुषो हरिः ।।\nयोंतरात्मास्य जगतः कर्ता हर्ताविता विभुः ।। ३८ ।।\nतन्मयं पश्यतो विश्वं तव भूपालसत्तम ।।\nदर्शनं प्राप्य शुभदं शुचित्वमगमं परम् ।। ३९ ।।\nएक एव हि सारोत्र संसारे क्षणभंगुरे ।।\nकमलाकांत पादाब्ज भक्तिभावोऽखिलप्रदः ।। 4.2.82.४० ।।\nपरित्यज्य हि यः सर्वं विप्णुमेकं सदा भजेत् ।।\nसुमेधसं भजंते तं पदार्थाः सर्व एव हि ।। ४१ ।।\nहृषीकेशे हृषीकाणि यस्य स्थैर्यं गतान्यहो ।।\nस एव स्थैर्यमाप्नोति ब्रह्मांडेऽतीव चंचले ।। ४२ ।।\nयौवनं धनमायुष्यं पद्मिनीजलबिंदुवत्   ।।\nअतीव चपलं ज्ञात्वाऽच्युतमेकं समाश्रयेत् ।। ४३ ।।\nवाचि चेतसि सर्वत्र यस्य देवो जनार्दनः ।।\nस एव सर्वदा वंद्यो नररूपी जनार्दनः ।। ४४ ।।\nनिर्व्याज प्रणिधानेन शीलयित्वा श्रियःपतिम् ।।\nपुरुषोत्तमतां को न प्राप्तवानिह भूतले ।। ४५ ।।\nअनया विष्णुभक्त्या ते संतुष्टेंद्रियमानसः ।।\nउपकर्तुमना ब्रूयां तन्निशामय भूपते ।। ४६ ।।\nबाला विद्याधरसुता नाम्ना मलयगंधिनी ।।\nक्रीडंती पितुराक्रोडे हृता कंकालकेतुना ।। ४७ ।।\nकपालकेतुपुत्रेण दानवेन बलीयसा ।।\nआगामिन्यां तृतीयायां तस्याः पाणिग्रहृं किल ।। ४८ ।।\nपाताले चंपकावत्यां नगर्यां सास्ति सांप्रतम् ।।\nहाटकेशात्समागच्छंस्तया हंसाश्रुनेत्रया ।। ४९ ।।\nदृष्टः प्रणम्य विज्ञप्तो यथा तच्च निथामय ।।\nब्रह्मचारिन्मुनिश्रेष्ठ गंधमादनशैलतः ।। 4.2.82.५० ।।\nबालक्रीडनकासक्तां मोहयित्वा निनाय सः ।।\nकंकालकेतुर्दुर्वृत्तो दुर्जयोन्यास्त्रघाततः ।। ५१ ।।\nस्वस्य त्रिशूलघातेन म्रियते नान्यथा रणे ।।\nजगत्पर्याकुलीकृत्य निद्रात्यत्रविनिर्भयः ।। ५२ ।।\nयदि कोपि कृतज्ञो मां हत्वेमं दुष्टदानवम् ।।\nमद्दत्तेन त्रिशूलेन नयेद्भद्रं भवेन्नरः ।। ५३ ।।\nयदत्रोपचिकीर्षुस्त्वं रक्ष मां दुष्टदानवात् ।।\nममापि हि वरो दत्तो भगवत्या महामुने ।। ५४ ।।\nविष्णुभक्तो युवा धीमान्पुत्रि त्वां परिणेष्यति ।।\nआ तृतीया तिथि यथा तद्वाक्यं तथ्यतां व्रजेत् ।। ५५ ।।\nतथा निमित्तमात्रं त्वं भव यत्नं समाचर ।।\nइति तद्वचनाद्राजन्विष्णुभक्तिपरायणम् ।।\nयुवानं चापि धीमंतं त्वामनु प्राप्तवानहम् ।।५६।।\nतद्गच्छ कार्यसिद्ध्यै त्वं हत्वा तं दुष्टदानवम् ।।\nआनयाशु महाबाहो शुभां मलयगंधिनीम् ।। ५७ ।।\nसा तु विद्याधरी जीवेद्विलोक्य त्वां नरेश्वर ।।\nपार्वतीवचनाद्दुष्टं घातयिष्यत्ययत्नतः ।। ५८ ।।\nइति नारदवाक्यं स निशम्यामित्रजिन्नृपः ।।\nअनल्पोत्कलिको जातो विद्याधरसुतां प्रति ।। ५९ ।।\nउपायं चापि पप्रच्छ गंतुं तां चंपकावतीम् ।।\nनारदेन पुनः प्रोक्तः स राजा गिरिराजजे ।। 4.2.82.६० ।।\nतूर्णमर्णवमासाद्य पूर्णिमादिवसे नृप ।।\nभवान्द्रक्ष्यति पोतस्थः कल्पवृंदारथस्थितम् ।।६१।।\nतत्र दिव्यांगना काचिद्दिव्यपर्यंक संस्थिता ।।\nवीणामादाय गायंती गाथां गास्यति सुस्वरम् ।। ६२ ।।\nयत्कर्मविहितं येन शुभं वाथ शुभेतरम् ।।\nस एव भुंक्ते तत्तथ्यं विधिसूत्रनियंत्रितः ।। ६३ ।।\nगाथामिमां सा संगीय सरथा स महीरुहा ।।\nसपर्यंका क्षणादेव मध्ये सिंधुं प्रवेक्ष्यति ।।६४।।\nभवानप्यविशंकं च  ततः पोतान्महार्णवे ।।\nतामनु व्रजतु क्षिप्रं यज्ञवाराहमास्तुवन् ।।६५।।\nततो द्रक्ष्यसि पाताले नगरीं चंपकावतीम् ।।\nमहामनोहरा राजन्सहितां बालयानया ।।६६।।\nइत्युक्त्वांतर्हितो देवि स चतुर्मुखनंदनः ।।\nराजाप्यर्णवमासाद्य यथोक्तं परिलक्ष्य च ।। ६७ ।।\nविवेशांतःसमुद्रं च नगरीमाससाद ताम् ।।\nसाथ विद्याधरी बाला नेत्रप्राघुणकी कृता ।। ६८ ।।\nतेन राज्ञा त्रिजगती सौंदर्यश्रीरिवैकिका ।।\nपातालदेवतेयं वा ममनेत्रोत्सवाय किम् ।।६९।।\nनिरणायि मधुद्वेष्ट्रा स्रष्टुः सृष्टिविलक्षणा ।।\nकुहूराहुभयादेषा कांतिश्चांद्रमसी किमु ।।4.2.82.७०।।\nयोषिद्रूपं समाश्रित्य तिष्ठतेऽत्राकुतोऽभया ।।\nइत्थं क्षणं तां निर्वर्ण्य स राजागात्तदंतिकम् ।। ७१ ।।\nसा विलोक्याथ तं बाला नितरां मधुराकृतिम् ।।\nविशालोरस्थलतलं प्रलंबतुलसीस्रजम् ।। ७२ ।।\nशंखचक्रांकसुभग भुजद्वयविराजितम् ।।\nहरिनामाक्षरसुधा सुधौत रदनावलिम् ।। ७३ ।।\nभवानीभक्तिबीजोत्थं भूरुहं पुरुषाकृतिम् ।।\nमनोरथफलैः पूर्णमासीद्धृष्टतनूरुहा ।।७४।।\nदोलापर्यंकमुत्सृज्य ह्रीभरा नम्रकंधरा ।।\nवेपथुं च परिष्टभ्य बाला प्रोवाच भूपतिम् ।।७५ ।।\nकस्त्वमत्र कृतांतस्य भवनं मधुराकृते ।।\nप्राप्तो मे मंदभाग्यायाश्चेतोवृत्तिं निरुंधयन् ।। ७६ ।।\nयावन्नायाति सुभग स कठोरतराकृतिः ।।\nअतिपर्याकुलीकृत्य त्रिलोकीं दानवो मुहुः ।।७७।।\nकंकालकेतुर्दुर्वृत्तस्त्ववध्यः परहेतिभिः ।।\nतावद्गुप्तं समातिष्ठ शस्त्रागारेति गह्वरे ।।७८।।\nन मे कन्याव्रतं भंक्तुं स समर्थ उमा वरात्।।\nआगामिन्यां तृतीयायां परश्वः पाणिपीडनम् ।। ७९ ।।\nसंचिकीर्षति दुष्टात्मा गतायुर्मम शापतः ।।\nमा तद्भीतिं कुरु युवंस्तत्कार्यं भविताचिरम् ।। 4.2.82.८० ।।\nविद्याधर्येति चोक्तः स शस्त्रागारे निगूढवत् ।।\nस्थितो वीरो महाबाहुर्दानवागमने क्षणः ।।८१।।\nअथ सायं समायातो दानवो भीषणाकृतिः।।\nत्रिशूलं कलयन्पाणौ मृत्योरपि भयावहम् ।। ८२ ।।\nआगत्य दानवो रौद्रः प्रलयांबुदनिस्वनः ।।\nविद्याधरीं जगादेति मदाघूर्णितलोचनः ।।८३।।\nगृहाणेमानि रत्नानि दिव्यानि वरवर्णिनि ।।\nकन्यात्वं च परश्वस्ते पाणिग्राहादपैष्यति ।। ८४ ।।\nदासीनामयुतं प्रातर्दास्यामि तव सुंदरि ।।\nआसुरीणां सुरीणां च दानवीनां मनोहरम् ।। ८५ ।।\nगंधर्वीणां नरीणां च किन्नरीणां शतंशतम् ।।\nविद्याधरीणां नागीनां यक्षिणीनां शतानि षट् ।। ८६ ।।\nराक्षसीनां शतान्यष्टौ शतमप्सरसां वरम् ।।\nएतास्ते परिचारिण्यो भविष्यंत्यमलाशये ।। ८७ ।।\nयावत्संपत्तिसंभारो दिक्पालानां गृहेषु वै ।।\nमत्परिग्रहतां प्राप्य तावतस्त्वमिहेश्वरी ।। ८८ ।।\nदिव्यान्भोगान्मया सार्धं भोक्ष्यसे मत्परिग्रहात् ।।\nकदा परश्वो भविता यस्मिन्वैवाहिको विधिः ।। ८९ ।।\nत्वदंगसंगसंस्पर्श सुखसंदोह मेदुरः ।।\nपरां निर्वृतिमाप्स्यामि परश्वो निकटं यदि ।। 4.2.82.९० ।।\nमनोरथाश्चिरं यावद्यं मे हृदि समेधिताः ।।\nतान्कृतार्थी करिष्यामि परश्वस्तव संगमात् ।। ९१ ।।\nजित्वा देवान्रणे सर्वानिंद्रादीन्मृगलोचने ।।\nत्रैलोक्यैश्वर्यसंपत्तेस्त्वां करिष्यामि चेश्वरीम् ।। ९२ ।।\nआधायांके त्रिशूलं स्वे सुष्वापेति प्रलप्य सः ।।\nनरमांसवसास्वाद प्रमत्तो वीतसाध्वसः ।। ।।९३।।\nवरं स्मरंती सा गौर्या विद्याधरकुमारिका ।।\nविज्ञाय तं प्रमत्तं च सुसुप्तं चातिनिर्भयम् ।। ९४ ।।\nआहूय तं नरवरं वरं सर्वांगसुंदरम् ।।।\nविष्णुभक्तिकृतत्राणं प्राणनाथेति जल्प्य च ।। ९५ ।।\nशूलं तदंकादादाय गृहाणेमं जहि द्रुतम् ।।\nइति त्रिशूलं बालातो बालार्कसदृशद्युति ।। ९६ ।।\nसमादाय महाबाहुः स तदा मित्रजिन्नृपः ।।\nजहर्ष च जगादोच्चैर्बालायाश्चाभयं दिशन् ।। ९७ ।।\nवामपादप्रहारेण तमाताड्य स निर्भयः ।।\nसंस्मरंश्चक्रिणं चित्ते जगद्रक्षामणिं हरिम् ।। ९८ ।।\nजर्गाद तिष्ठ रे दुष्ट कन्याधर्षणलालस ।।\nयुध्यस्वात्र मया सार्धं न सुप्तं हन्म्यहं रिपुम् ।।९९।।\nइति संश्रुत्य संभ्रांत उत्थाय स दनोः सुतः ।।\nत्रिशूलं देहि मे कांते प्रोवाचेति मुहुर्मुहुः ।। 4.2.82.१०० ।।\nकोयं मृत्युगृहं प्राप्तः कस्य रुष्टोऽद्य चांतकः ।।\nक आयुषाद्य संत्यक्तो यः प्राप्तो मम गोचरम् ।।१ ।।\nमम प्रचंड दोर्दंड कंडू कंडूयन क्षमः ।।\nनाल्पो नरोयं भविता किं त्रिशूलेन सुंदरि ।।२।।\nमाभैर्मे कौतुकं पश्य भक्ष्योऽयं मम सांप्रतम् ।।\nकालेन मत्तो भीतेन स्वयमेवोपढौकितः ।६ ३ ।।\nइत्युक्त्वा मुष्टिघातेन तेनोच्चैर्दनुसूनुना ।।\nहृदये निहतो राजा शिलातिकठिने द्रुतम् ।। ४ ।।\nस चक्रिणा कृतत्राणः पीडामल्पीयसीमपि ।।\nनो वेद कठिनोरस्कस्तत्करं प्रत्युतानुदत् ।। ५ ।।\nअथ कोपवता राज्ञा हतो वक्त्रे चपेटया ।।\nआघूर्णितशिरा भूमौ पतित्वा पुनरुत्थितः ।। ६ ।।\nउवाच च वचो धैर्यमवष्टभ्य महाबली ।। ७ ।।\n।। दानव उवाच ।। ।।\nज्ञातं न त्वं मनुष्योसि नृरूपेण चतुर्भुजः ।।\nआयातश्छिद्रमासाद्य हंतुं मां दानवांतकः ।। ८ ।।\nएकं विधेहि मधुभिद्यदि त्वं बलवानसि ।।\nविहायैतन्महच्छूलं युध्यस्व स्वायुधैर्मया ।।९।।\nत्वया कपटरूपेण बलिनः कैटभादयः ।।\nन बलेन हताः संख्ये हता एवच्छलेन हि ।। 4.2.82.११० ।\nबलिं पातालमनयस्त्वं नृवामनतां दधत् ।।\nनृमृगत्वेन भवता हिरण्यकशिपुर्हतः ।। ११ ।।\nत्वया जटिलरूपेण लंकेशो विनिपातितः ।।\nगोपालवेषमासाद्य कंसाद्या घातितास्त्वया ।। १२ ।।\nस्त्रीरूपेणाहरस्त्वं तु विप्रलाप्या सुरान्सुधाम् ।।\nयादो रूपेण भवता शंखाद्यानि हता बहु ।।१३।।\nमायाविनामग्रगण्य सर्वमर्मज्ञसाधक ।।\nन त्वत्तोहं बिभेम्यद्य यदि शूलं विहास्यसि ।। १४ ।।\nअथवा दैन्यवचनः किमेभिः कातरोचितैः ।।\nन त्यक्ष्यसि त्रिशूलं त्वं न त्वां जेष्याम्यहं रणे ।। १५ ।।\nअवश्यमेव मर्तव्यमद्य प्रातः शरीरिणा ।।\nत्वत्करेण वरं मृत्युर्बलेनापिच्छलेन वा ।। १६ ।।\nइयं विद्याधरी कन्या न मया दूषिता सती ।।\nसाक्षाच्छ्रीरेव मंतव्या तवार्थं रक्षिता मया ।। १७ ।।\nइत्युक्त्वा वामदोर्दंडप्रहारेणातिनिष्ठुरम् ।।\nनिजघान दनोः सूनुस्तं शिलोच्चयकंपिना ।। १८ ।।\nनृपो वक्षः प्रहारं तं विषह्य रण मूर्द्धनि ।।\nलक्षीचकार तद्वक्षस्त्रिशूलं तोलयन्करे ।। १९ ।।\nनिजघान महाबाहुः स च प्राणाञ्जहौ क्षणात् ।।\nइत्थं कंकालकेतुं स निहत्य सुरकंपनम् ।। 4.2.82.१२० ।।\nविद्याधरीं प्रपश्यंतीं प्राह हृष्टतनूरुहाम्  ।।\nनारदस्य मुनेर्वाक्यात्तव सुश्रोणि वांछितम् ।। २१ ।।\nकृतं मया कृतज्ञे किं करवाण्यधुना वद ।।\nश्रुत्वेति तस्य सा वाक्यं प्राह गंभीरचेतसः ।। २२ ।।\nमलयगंधिन्युवाच ।। ।।\nअथोदारमते वीर निज प्राणैः पणीकृताम् ।।\nकिं मां पृच्छसि जीवातो कुलकन्या प्रदूषिताम् ।। २३ ।।\nइति ब्रुवत्यां कन्यायां पुनः स्वैरचरो मुनिः ।।\nअतर्कितागमः प्राप्तो नारदो देवलोकतः ।।२४।।\nततस्तुतुषतुस्तौ तु दृष्ट्वा तं मुनिसत्तमम् ।।\nकृतप्रणामौ मुनिना परिविश्राणिताशिषौ ।।२५।।\nपाणिग्रहेण विधिनाऽभिषिक्तौ नारदेन तु ।।\nजग्मतुर्नारदादिष्ट वर्त्मना कृतमंगलौ ।। २६ ।।\nतया मलयगंधिन्या युतः सोऽमित्रजिन्नृपः ।।\nपुरीं वाराणसीं प्राप्य पौरैर्विहितमंगलाम् ।। २७ ।।\nयद्वीक्षणादपि नरो नारकी नैव जातुचित् ।।\nगतिमाप्नोति मेधावी तां पुरीमविशन्नृपः ।। २८ ।।\nयस्यां पुर्यां प्रवेशं न लभंते वासवादयः ।।\nकैवल्यजनयित्र्यां हि तां पुरीमविशन्नृपः ।।२९।।\nअपि स्मृत्वा पुरीं यां वै काशीं त्रैलोक्यकांक्षिताम् ।।\nन नरो लिप्यते पापैस्तां विवेश स भूपतिः ।।।। 4.2.82.१३० ।।\nयस्यां पुर्यां प्रविष्टो ना महद्भिरपि पातकैः ।।\nनाभिभूयेत तां काशीं प्राविशत्स विशांपतिः ।। ३१ ।।\nसापि विद्याधरी काशी समृद्धिं  वीक्ष्य दूरतः ।।\nनिनिंद स्वर्गलोकं च पातालनगरीमपि ।। ३२ ।।\nप्राप्या मित्रजितं कांतं तथा हृष्टा न सा वधूः ।।\nयथा दृष्ट्वाप्यहो काशीं परमानंदकेतनम् ।। ३३ ।।\nसा कृतार्थमिवात्मानं मन्यमाना मनस्विनी ।।\nतेन पत्या च काश्या च परां निर्वृतिमाययौ ।। ३४ ।।\nसोप्यमित्रजिदासाद्य पत्नीं मलयगंधिनीम् ।।\nधर्मप्रधानं संसेव्य कामं प्राप्तोत्तमं सुखम् ।। ३५ ।।\nसैकदा तं पतिं राज्ञी विष्णुभक्तिपरायणम् ।।\nरहो विज्ञापयांचक्रे पतिभक्ता सुतार्थिनी ।। ३६ ।।\n।। राज्ञ्युवाच ।। ।।\nभूपाभीष्टतृतीयायाश्चरिष्यामि महाव्रतम् ।।\nयद्यनुज्ञा भवेद्भर्तुः पुत्रकामार्थितप्रदम् ।। ३७ ।।\n।। राजोवाच ।। ।।\nदेव्यभीष्टतृतीयायां व्रतं कीदृग्भवेद्वद ।।\nका देवता तत्र पूज्या विधानं चापि किं फलम् ।। ३८ ।।\nनारी पत्यननुज्ञाता या व्रतादि समाचरेत् ।।\nजीवंती दुःखिनी सा स्यान्मृता निरयमृच्छति ।। ३९ ।।\nइति राज्ञोदिता राज्ञी प्रवक्तुमुपचक्रमे ।।\nइति कर्तव्यतां तस्य व्रतस्य सरहस्यकाम्।।4.2.82.१४०।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखण्डे उत्तरार्ध वीरेश्वराविर्भावेऽमित्रजित्पराक्रमो नाम द्व्यशीतितमोध्यायः ।। ८२ ।।"
  }
]
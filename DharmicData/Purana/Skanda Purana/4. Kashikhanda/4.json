[
  {
    "text": "।। सूत उवाच ।। ।।\nमुनिपृष्टास्तदा देवा भगवंस्ते किमब्रुवन्।।\nसर्वलोकहितार्थाय तदाख्याहि महामुने ।।१।।\n।। श्रीव्यास उवाच ।। ।।\nअगस्तिवचनं श्रुत्वा बहुमानपुरस्सरम् ।।\nधिषणाधिपतेरास्यं विबुधा व्यालुलोकिरे ।। २ ।।\nवाक्पतिरुवाच ।।\nशृण्वगस्ते महाभाग देवागमनकारणम् ।।\nधन्योसि कृतकृत्योसि मान्योसि महता मपि ।। ३ ।।\nप्रत्याश्रमं प्रतिनगं प्रत्यरण्यं तपोधनाः ।।\nकिं न संति मुनिश्रेष्ठ काचिदन्यैव ते स्थितिः ।।४।।\nतपोलक्ष्मीस्त्वयीहास्ति ब्राह्मतेजस्त्वयि स्थिरम्।।\nपुण्यलक्ष्मीस्त्वयि परा त्वय्यौदार्यं मनस्त्वयि ।। ५ ।।\nपतिव्रतेयं कल्याणी लोपामुद्रा सधर्मिणी।।\nतवांगच्छायया तुल्या यत्कथापुण्यकारिणी ।। ६ ।।\nपतिव्रतास्वरुंधत्या सावित्र्याप्यनसूयया ।।\nशांडिल्यया च सत्या च लक्ष्म्या च शतरूपया ।। ७ ।।\nमेनया च सुनीत्या च संज्ञया स्वाहया तथा ।।\nयथैषा वर्ण्यते श्रेष्ठा न तथान्येति निश्चितम ।। ८ ।।\nभुंक्ते भुक्ते त्वयि मुने तिष्ठति त्वयि तिष्ठति ।।\nविनिद्रिते च निद्राति प्रथमं प्रतिबुध्यते ।। ९।।\nअनलंकृतमात्मानं तव नो दर्शयेत्क्वचित्।।\nकार्यार्थं प्रोषिते क्वापि सर्वमंडनवर्जिता ।।4.1.4.१०।।\nन च ते नाम गृह्णीयात्तवायुष्यविवृद्धये ।।\nपुरुषांतरनामापि न गृह्णाति कदाचन ।। ११ ।।\nआक्रुष्टापि न चाक्रोशेत्ताडितापि प्रसीदति ।।\nइदं कुरु कृतं स्वामिन्मन्यतामिति वक्ति च ।। १२ ।।\nआहूता गृहकार्याणि त्यक्त्वा गच्छति सत्वरम् ।।\nकिमर्थं व्याहृता नाथ सप्रसादो विधीयताम् ।। १३ ।।\nन चिरं तिष्ठति द्वारि न द्वारमुपसेवते ।।\nअदापितं त्वया किंचित्कस्मैचिन्न ददात्यपि ।। १४ ।।\nपूजोपकरणं सर्वमनुक्ता साधयेत्स्वयम् ।।\nनियमोदकबर्हींषि पत्रपुप्पाक्षतादिकम् ।। १५ ।।\nप्रतीक्षमाणावसरं यथाकालोचितं हि यत् ।।\nतदुपस्थापयेत्सर्वमनुद्विग्नातिहृष्टवत् ।। १६ ।।\nसेवते भर्त्तुरुच्छिष्टमिष्टमन्नं फलादिकम् ।।\nमहाप्रसाद इत्युक्त्वा परिदत्तं प्रतीच्छति ।। १७ ।।\nअविभज्य न चाश्नीयाद्देवपित्रतिथिष्वपि ।।\nपरिचारकवर्गेषु गोषु भिक्षुकुलेषु च ।। १८ ।।\nसंयतोपस्करादक्षा हृष्टा व्यय पराङ्मुखी ।।\nकुर्यात्त्वयाननुज्ञाता नोपवासव्रतादिकम् ।। १९ ।।\nदूरतो वर्जयेदेषा समाजोत्सवदर्शनम् ।।\nन गच्छेत्तीर्थयात्रादि विवाहप्रेक्षणादिषु ।।4.1.4.२० ।।\nसुखसुप्तं सुखासीनं रममाणं यदृच्छया ।।\nआंतरेष्वपि कार्येषु पतिं नोत्थापयेत्क्वचित्।।२१ ।।\nस्त्रीधर्मिणी त्रिरात्रं तु स्वमुखं नैव दर्श येत् ।।\nस्ववाक्यं श्रावयेन्नापि यावत्स्नाता न शुद्धितः ।।२२।।\nसुस्नाता भर्तृवदनमीहतेन्यस्य न क्वचित् ।।\nअथवा मनसि ध्यात्वा पतिं भानुं विलोकयेत्।।२३।।\nहरिद्रां कुंकुमं चैव सिंदूर कज्जलं तथा ।।\nकूर्पासकं च तांबूलं मांगल्याभरणं शुभम् ।।२४।।\nकेशसंस्कारकबरी करकर्णादिभूषणम् ।।\nभर्त्तुरायुष्यमिच्छंती दूरये न्न पतिव्रता।। २५ ।।\nन रजक्या न हैतुक्या तथा श्रमणया न च ।।\nन च दुर्भगया क्वापि सखित्वं कुरुते सती ।। २६ ।।\nभर्तृविद्वेषिणीं नारीं नैषा संभाषते क्वचित् ।।\nनैकाकिनी क्वचिद्भूयान्न नग्ना स्नाति च क्वचित् ।। २७ ।।\nनोलूखले न मुसले न वर्द्धन्यां दृषद्यपि ।।\nन यंत्रकेन देहल्यां सती चोपविशेत्क्वचित् ।।२८।।\nविना व्यवायसमयं प्रागल्भ्यं न क्वचिच्चरेत् ।।\nयत्रयत्ररुचिर्भर्त्तुस्तत्र प्रेमवती सदा ।। २९ ।।\nइदमेव व्रतं स्त्रीणामयमेवपरो वृषः ।।\nइयमेको देवपूजा भर्त्तुर्वाक्यं न लंघयेत ।। 4.1.4.३० ।।\nक्लीबं वा दुरवस्थंवा व्याधितं वृद्धमेव वा ।।\nसुस्थितं दुःस्थितं वापि पतिमेकं न लंघयेत ।। ३१ ।।\nहृष्टाहृष्टेविषण्णास्या विषण्णास्ये प्रिये सदा ।।\nएकरूपा भवेत्पुण्या संपत्सु च विपत्सु च ।। ३२ ।।\nसर्पिर्लवणतैलादि क्षयेपि च पतिव्रता ।।\nपतिं नास्तीति न ब्रूयादायासेषु न योजयेत्।।३३।।\nतीर्थस्नानार्थिनी नारी पतिपादोदकं पिबेत् ।।\nशंकरादपि विष्णोर्वा पतिरेकोधिकः स्त्रियाः ।। ३४ ।।\nव्रतोपवासनियमं पतिमुल्लंघ्य या चरेत् ।।\nआयुष्यं हरते भर्त्तुर्मृता निरयमृच्छति।।३५।।\nउक्ता प्रत्युत्तरं दद्याद्या नारी क्रोधतत्परा ।।\nसरमा जायते ग्रामे सृगाली निर्जने वने।।३६।।\nस्त्रीणां हि परमश्चैको नियमः समुदाहृतः ।।ऽ\nअभ्यर्च्य चरणौ भर्त्तुर्भोक्तव्यं कृतनिश्चयम् ।।३७।।\nउच्चासनं न सेवेत न व्रजेत्परवेश्मसु ।।\nन त्रपाकर वाक्यानि वक्तव्यानि कदाचन ।। ३८ ।।\nअपवादो न वक्तव्यः कलहं दूरतस्त्यजेत् ।।\nगुरूणां सन्निधौ क्वापि नोच्चैर्ब्रूयान्न वा हसेत् ।। ३९ ।।\nया भर्तारं परित्यज्य रहश्चरति दुर्मतिः ।।\nउलूकी जायते क्रूरा वृक्षकोटरशायिनी ।। 4.1.4.४० ।।\nताडिता ताडितुं चेच्छेत्सा व्याघ्री वृषदंशिका ।।\nकटाक्षयतियाऽन्यं वै केकराक्षी तु सा भवेत ।। ४१ ।।\nया भर्तारं परित्यज्य मिष्टमऽश्नाति केवलम् ।।\nग्रामे वासकरी भूयाद्वल्गुर्वापि श्वविट्भुजा ।। ४२ ।।\nया त्वं(हुं) कृत्याऽप्रियं ब्रूते मूका सा जायते खलु ।।\nया सपत्नीं सदेर्ष्येत दुर्भगा सा पुनःपुन्ः ।। ४३ ।।\nदृष्टिं विलुप्य भर्तुर्या कंचिदन्यं समीक्षते ।।\nकाणा च विमुखी चापि कुरूपा चापि जायते ।। ४४ ।।\nबाह्यादायांतमालोक्य त्वरिता च जलाशनैः ।।\nतांबूलैर्व्यजनैश्चैव पादसंवाहनादिभिः ।। ४५ ।।\nतथैव चाटुवचनैः  खेदसंनोदनैः परैः ।।\nया प्रियं प्रीणयेत्प्रीता त्रिलोकी प्रीणिता तया ।। ४६ ।।\nमितं ददाति हि पिता मितं भ्राता मितं सुतः ।।\nअमितस्य हि दातारं भर्त्तारं पूजये त्सदा ।। ४७ ।।\nभर्ता देवो गुरुर्भर्ता धर्म तीर्थ व्रतानि च ।।\nतस्मात्सर्वं परित्यज्य पतिमेकं समर्चयेत ।। ४८ ।।\nजीवहीनो यथा देहः क्षणादशुचितां व्रजेत् ।।\nभर्तृहीना तथा योषित्सुस्नाताप्यशुचिः सदा ।। ४९ ।।\nअमंगलेभ्यः सर्वेभ्यो विधवा त्यक्तमंगला ।।\nविधवा दर्शनात्सिद्धिः क्वापि जातु न जायते ।। 4.1.4.५० ।।\nविहाय मातरं चैकां सर्वमंगलवर्जिताम ।।\nतदाशिषमपि प्राज्ञस्त्यजेदाशीविषोपमाम ।। ५१ ।।\nकन्याविवाहसमये वाचयेयुरिति द्विजाः ।।\nभर्तुः सहचरी  भूयाज्जीवतोऽजीवतोपिवा ।। ५२ ।।\nभर्ता सदानुयातव्यो देहवच्छायया स्त्रिया ।।\nचंद्रमा  ज्योत्स्नया यद्वद्विद्युत्वान्विद्युता यथा ।। ५३ ।।\nअनुव्रजति  भर्तारं गृहात्पितृवनं मुदा ।।\nपदेपदेऽश्वमेधस्य फलं प्राप्नोत्यसंशयम ।। ५४ ।।\nव्यालग्राही यथा व्यालं बलादुद्धरते बिलात ।।\nएवमुत्क्रम्य दूतेभ्यः पतिं स्वर्गं नयेत्सती ।। ५५ ।।\nयमदूताः पलायंते सतीमालोक्य दूरतः ।।\nअपि दुष्कृतकर्माणं समुत्सृज्य च तत्पतिम् । । ५६ ।।\nन तथा बिभीमो वह्नेर्नतथा विद्युतो यथा ।।\nआपतंतीं समालोक्य वयं दूताः पतिव्रताम् ।। ५७ ।।\nतपनस्तप्यतेत्यंतं दहनोपि च दह्यते ।।\nकंपंते सर्व तेजांसि दृष्ट्वा पातिव्रतं महः ।। ५८ । ।\nयावत्स्वलोमसंख्यास्ति तावत्कोट्ययुतानि च ।।\nभर्त्रा स्वर्गसुखं भुंक्ते रममाणा पतिव्रता ।। ५९ । ।\nधन्या सा जननी लोके धन्योसौ जनकः पुनः ।।\nधन्यः स च पतिः श्रीमान्येषां गेहे पतिव्रता ।। 4.1.4.६० ।।\nपितृवंश्यामातृवंश्याःपतिवंश्यास्त्रयस्त्रयः ।।\nपतिव्रतायाः पुण्येन स्वर्गसौख्यानि भुंजते ।। ६१ ।।\nशीलभंगेन दुर्वृत्ताः पातयंति कुलत्रयम् ।।\nपितुर्मातुस्तथापत्युरिहामुत्र च दुःखिताः ।। ६२ ।।\nपतिव्रतायाश्चरणो यत्र यत्र स्पृशेद्भुवम् ।।\nतत्रेति भूमिर्मन्येत नात्र भारोस्तिपावनी ।। ६३ ।।\nबिभ्यत्पतिव्रतास्पर्शं कुरुते भानुमानपि ।।\nसोमो गंधवहश्चापि स्वपावित्र्याय नान्यथा ।। ६४ ।।\nआपः पतिव्रता स्पर्शमभिलष्यंति सर्वदा ।।\nअद्य जाड्यविनाशो नो जातास्त्वद्याऽन्यपावनाः ।। ६५ ।।\nगृहेगृहे न  किं नार्यो रूपलावण्यगर्विताः ।।\nपरं विश्वेशभक्त्यैव लभ्यते स्त्री पतिव्रता ।। ६६ ।।\nभार्या मूलं गृहस्थस्य भार्या मूलं सुखस्य च ।।\nभार्या धर्मफला  भार्या सं  तानवृद्धये ।। ६७ ।।\nपरलोकस्त्वयं लोको जीयते भार्यया द्वयम् ।।\nदेवपित्रतिथीज्यादि नाभार्यः कर्म चार्हति ।। ६८ ।।\nगृहस्थः स हि विज्ञेयो यस्य गेहे  पतिव्रता ।।\nग्रसतेऽन्या प्रतिपदं राक्षस्या जरयाथवा ।। ६९ ।।\nयथा गंगाऽवगाहेन शरीरं पावनं भवेत् ।।\nतथा पतिव्रता दृष्ट्या शुभया पावनं भवेत् ।। 4.1.4.७० ।।\nअनुयाति न भर्तारं यदि दैवात्कथंचन ।।\nतत्रापि शीलं संरक्ष्यं शीलभंगात्पतत्यधः ।। ७१ ।।\nतद्वैगुण्यादपिस्वर्गात्पतिः पतति नान्यथा ।।\nतस्याः  पिता च माता च भ्रातृवर्गस्तथैव च ।। ७२ ।।\nपत्यौ मृते च यायोषिद्वैधव्यं पालयेत्क्वचित् ।।\nसा पुनः प्राप्य भर्तारं स्वर्गभोगान्समश्नुते ।। ७३ ।। ।\nविधवा कबरीबंधो भर्तृबंधाय जायते ।।\nशिरसो वपनं तस्मात्कार्यं विधवया सदा ।। ७४ ।।\nएकाहारः सदा कार्यो न द्वितीयं कदाचन ।।\nत्रिरात्रं पंचरात्रं वा पक्षव्रतमथापि वा ।। ७५ ।।\nमासोपवासं वा कुर्याच्चांद्रायणमथापि वा ।।\nकृच्छ्रं वराकं वा कुर्यात्तप्तकृच्छ्रमथापि वा ।। ७६ ।।\nयवान्नैर्वा फलाहारैः शाकाहारैः पयोव्रतैः ।।\nप्राणयात्रां प्रकुर्वीत यावत्प्राणः स्वयं व्रजेत् ।। ७७ ।।\nपर्यंकशायिनी नारी वि धवा पातयेत्पतिम् ।।\nतस्माद्भूशयनं कार्यं पतिसौख्यसमीहया ।। ७८ ।।\nन चांगोद्वर्तनं कार्यं स्त्रिया विधवया क्वचित् ।।\nगंधद्रव्यस्य संयोगो नैव कार्यस्तया पुनः ।। ७९ ।।\nतर्पणं प्रत्यहं कार्यं भर्तुः कुशतिलोदकैः ।।\nतत्पितुस्तत्पितुश्चापि नामगोत्रादिपूर्वकम ।। 4.1.4.८० ।।\nविष्णोस्तु पूजनं कार्यं पति बुद्ध्या न चान्यथा ।।\nपतिमेव सदा ध्यायेद्विष्णुरूपधरं हरिम् ।। ८१ ।।\nयद्यदिष्टतमं लोके यच्च पत्युः समीहितम् ।।\nतत्तद्गुणवते देयं पतिप्रीणनकाम्यया ।। ८२ ।।\nवैशाखे कार्तिके माघे विशेषनियमांश्चरेत् ।।\nस्नानं दानं तीर्थयात्रां विष्णोर्नामग्रहं मुहुः ।। ८३ ।।\nवैशाखे जलकुंभांश्च कार्तिके घृतदीपकाः ।।\nमाघे धान्य तिलोत्सर्गः स्वर्गलोके विशिष्यते ।। ८४ ।।\nप्रपा कार्या च वैशाखे देवे देया गलंतिका ।।\nउपानद्व्यजनं छत्रं सूक्ष्मवासांसि चन्दनम्   ।। ८५ ।।\nसकर्पूरं च तांबूलं पुष्पदानं तथैव च ।।\nजलपात्राण्यनेकानि तथा पुष्प गृहाणि च ।। ८६ ।।\nपानानि च विचित्राणि द्राक्षा रंभा फलानि च ।।\nदेयानि द्विजमुख्येभ्यः पतिर्मे प्रीयतामिति ।। ८७ ।।\nऊर्जे यवान्नमश्नीयादेकान्नमथवा पुनः ।।\nवृंताकं सूरणं चैव शूकशिंबिं च वर्जयेत् ।। ८८ ।।\nकार्तिके वर्जयेत्तैलं कार्तिके वर्जये न्मधु ।।\nकार्तिके वर्जयेत्कांस्यं कार्तिके चापिसंधितम् ।। ८९ ।।\nकार्तिके मौननियमे घंटां चारु प्रदापयेत ।।\nपत्रभोजी कांस्यपात्रं घृतपूर्णं प्रयच्छति ।।4.1.4.९०।।\nभूमिशय्याव्रते देया शय्या श्लक्ष्णा सतूलिका ।।\nफलत्यागे फलं देयं रसत्यागे च तद्रसम् ।। ९१ ।।\nधान्यत्यागे च तद्धान्यमथवा शालयः स्मृताः ।।\nधेनूर्दद्यात्प्रयत्नेन सालंकाराः सकांचनाः ।। ९२ ।।\nएकतः सर्वदानानि दीपदानं तथैकतः ।।\nकार्तिके दीपदानस्य कलां नार्हंति षोडशीम् ।। ९३ ।।\nकिंचिदभ्युदिते सूर्ये माघस्नानं समाचरेत् ।।\nयथाशक्त्या च नियमान्माघस्नायी समाचरेत् ।। ९४ ।।\nपक्वान्नैर्भो जयेद्विप्रान्यतिनोपि तपस्विनः ।।\nलड्डुकैः फेणिकाभिश्च वटकेंडरिकादिभिः ।। ९५ ।।\nघृतपक्वैः समीरचैः शुचिकर्पूरवासितैः ।।\nगर्भे शर्करया पूर्णैर्नेत्रानं दैः सुगंधिभिः ।। ९६ ।।\nशुष्केंधनानां भारांश्च दद्याच्छीतापनुत्तये ।।\nकंचुकं तूलगर्भं च तूलिकां सूपवीतिकाम् ।। ९७ ।।\nमंजिष्ठा रक्तवासांसि तथा तूलवतीं पटीम् ।।\nजातीफल लवंगैश्च तांबूलानि बहून्यपि ।। ९८ ।।\nकंबलानि विचित्राणि निर्वातानि गृहाणि च ।।\nमृदुलाः पादरक्षाश्च सुगंध्युद्वर्त्तनानि च।।९९।।\nघृतकंबलपूजाभिर्महास्नानपुरःसरम् ।।\nकृष्णागुरुप्रभृतिभिर्गर्भागारे प्रधूपनैः ।। 4.1.4.१०० ।।\nस्थूलवर्तिप्रदीपैश्च नैवेद्यैर्विविधैस्तथा ।।\nभर्तृस्वरूपो भगवान्प्रीयतामिति चोच्चरेत् ।। १ ।।\nएवंविधैश्च विधवा विविधैर्नियमैर्व्रतैः ।।\nवैशाखान्कार्तिकान्माघानेवमेवातिवाहयेत् ।। २ ।।\nनाधिरोहेदनड्वाहं प्राणैः कंठगतैरपि ।।\nकंचुकं न परीदध्याद्वासो न विकृतं न्यसेत्।।३।।\nअपृष्ट्वा तु सुतान्किंचिन्न कुर्याद्भर्तृतत्परा ।।\nएवं चर्यापरा नित्यं विधवापि शुभा मता ।। ४ ।।\nएवं धर्मसमायुक्ता विधवापि पतिव्रता ।।\nपतिलोकानवाप्नोति नभवेत्क्वापि दुःखभाक् ।।५।।\nन गंगया तया भेदो या नारी पतिदेवता ।।\nउमाशिवसमा साक्षात्त स्मात्तां पूजयेद्बुधः ।।६।।\nबृहस्पतिरुवाच ।।\nगंगास्नानफलं त्वेतद्यज्जातं तव दर्शनम् ।।\nलोपामुद्रे महामातर्भर्तृपादांबुजेक्षणे ।। ७ ।।\nइति स्तुत्वा महाभागां राजपुत्रीं पतिव्रताम् ।।\nप्रणम्य च गुरुः प्राह मुनिं सर्वार्थकोविदः ।। ८. ।।\nप्रणवस्त्वं श्रुतिरियं क्षमैषा त्वं स्वयं तपः ।।\nसत्क्रियेयं फलं त्वं हि धन्योसीति महामुने ।। ९ ।।\nइदं पातिव्रतं तेजो ब्रह्मतेजो भवान्परम् ।।\nतत्राप्येतत्तपस्तेजः किमसाध्यतमं तव ।। 4.1.4.११० ।।\nतव नाविदितं किंचित्तथापि च वदाम्यहम् ।।\nयदर्थमागता देवास्तन्मुनेत्र निशामय ।। ११ ।।\nअयं शतमखः श्रीमान्वृत्रहा कुलिशायुधः ।।\nसिद्ध्यष्टकं हि यद्द्वारि दृक्प्रसादं समीक्षते ।। १२ ।।\nयस्यपुर्याः परिसरे कामधेनु व्रजश्चरेत् ।।\nयत्पौराः कल्पवृक्षाणां नित्यं छायासु शेरते ।। १३ ।।\nयद्रथ्यासु च तिष्ठंति ते चिंतामणिकर्कराः ।।\nअयमग्निर्जगद्योनिर्धर्मराजस्त्वयं पुनः ।। १४ ।।\nनिर्ऋतिर्वरुणोवायुःश्रीदरुद्रादयस्त्वमी ।।\nआराध्यंते च चारित्रैः सर्वकामार्थ मीश्वराः ।। १५ ।।\nममभ्यर्थयितारोमी त्वं याच्यस्तु जगत्कृते ।।\nवाङ्मात्रोद्यमसाध्यं तत्तवविश्वोपकारकम् । १६ ।\nकश्चिच्छैलो विंध्यनामा भानुमार्गावरोधकः ।।\nवर्धितः स्पर्धया मेरोस्तद्वृद्धिं त्वं निवारय ।।१७।।\nये च स्वभावकठिना ये च मार्गावरोधकाः ।।\nये स्पर्द्धया वृद्धिमंतस्तद्वृद्धिर्वर्धिताऽशुभा ।। १८।।\nइति श्रुत्वा गुरोर्वाक्यमविचार्य महामुनिः ।।\nक्षणं मुनिःसमाधाय तथेति प्रत्युवाच ह ।। १९ ।।\nसाधयिष्यामि वः कार्यं विसर्ज्येति दिवौकसः ।।\nपुनश्चिंतापरो भूत्वाऽगस्तिर्ध्यानपरोभवत् ।। 4.1.4.१२० ।।\nवेदव्यास उवाच ।। ।।\nइमं पतिव्रताध्यायं श्रुत्वा स्त्रीपुरुषोपिवा ।।\nपापकंचुकमुत्सृज्य शक्रलोकं प्रयास्यति ।। १२१ ।।\nइति श्रीस्कांदे महापुराणे एकाशीतिसाहस्र्यां संहितायां चतुर्थै काशीखंडे पूर्वार्द्धे पतिव्रताख्यानंनाम चतुर्थोऽध्यायः ।। ४ ।।"
  }
]
[
  {
    "text": "शिवशर्मोवाच ।।\nतिष्ठन्नेकेन पादेन कोयं भ्रमति सत्तमौ ।।\nअनेकरशनाव्यग्र हस्ताग्रो व्यग्रलोचनः ।।१।।\nत्रिलोकीमंडपस्तंभ सन्निभोभाभिरावृतः ।।\nअतुलं ज्योतिषां राशिं तुलया तुलयन्निव।।२।।\nसूत्रधार इव व्योम व्यायामपरिमापकः ।।\nत्रैविक्रमोंघ्रिदंडो वा प्रोद्दंडो गगनांगणे ।। ३ ।।\nअथवांबरकासारसारयूपस्वरूपधृक् ।।\nकोयं कथय तं देवौ कृपया परया मम ।। ४ ।।\nनिशम्येति वचस्तस्य वयस्यस्य विमानगौ।।\nप्रणयादाहतुस्तस्मै ध्रुवां ध्रुवकथां गणौ ।।५।।\n।। गणावूचतुः ।। ।।\nमनोः स्वायंभुवस्यासीदुत्तानचरणः सुतः ।।\nतस्य क्षितिपतेर्विप्र द्वौ सुतौ संबभूवतुः ।। ६ ।।\nसुरुच्यामुत्तमो ज्येष्ठः सुनीत्यां तु ध्रुवो परः ।।\nमध्ये सभं नरपतेरुपविष्टस्य चैकदा ।। ७ ।।\nसुनीत्या राजसेवायै नियुक्तोऽलंकृतोर्भकः ।।\nध्रुवो धात्रेयिकापुत्रैः समं विनयतत्परः ।। ८ ।।\nस गत्वोत्तानचरणं क्षोणीशं प्रणनाम ह ।।\nदृष्ट्वोत्तमं तदुत्संगे निविष्टं जनकस्य वै ।। ९ ।।\nप्रोच्चसिंहासनस्थस्य नृपतेर्बाल्यचापलात् ।।\nआरोढुकामस्त्वभवत्सौनीतेयस्तदा ध्रुवः ।। 4.1.19.१० ।।\nआरुरुक्षुमवेक्ष्यामुं सुरुचिर्धुवमब्रवीत् ।।\nदौर्भगेय किमारोढुमिच्छेरंकं महीपतेः ।। ११ ।।\nबालबालिशबुद्धित्वादभाग्या जठरोद्भव ।।\nअस्मिन्सिंहासने स्थातुं न त्वया सुकृतं कृतम् ।। ।। १२ ।।\nयदि स्यात्सुकृतं तत्किं दुर्भगोदरगोऽभवः ।।\nअनेनैवानुमानेन बुध्यस्व स्वाल्पपुण्यताम् ।। १३ ।।\nभूत्वा राजकुमारोपि नालंकुर्या ममोदरम् ।।\nसुकुक्षिजममुं पश्य त्वमुत्तममनुत्तमम् ।। १४ ।।\nअधिजानुधराजानेर्मानेन परिबृंहितम् ।।\nप्रांशोः सिंहासनस्यास्य रुचिश्चेदधिरोहणे ।। १५ ।।\nकुक्षिं हित्वा किमवसः सुरुचेश्च सुरोचिषम् ।।\nमध्ये भूपसभं बालस्तयेति परिभर्त्सितः ।। १६ ।।\nपतन्निपीतबाष्पांबुर्धैर्यात्किंचिन्न चोक्तवान् ।।\nउचिताऽनुचितं किंचिन्नोचिवान्सोपि पार्थिवः ।। १७ ।।\nनियंत्रितो महिष्याश्च तस्याः सौभाग्यगौरवात् ।।\nविमृज्य च सभालोकं शोकं संमृज्य चेष्टितैः ।। १८ ।।\nशैशवैः स शिशुर्नत्वा नृपं स्वसदनं ययौ ।।\nसुनीतिर्नीतिनिलयमवलोक्याथ बालकम् ।। १९ ।।\nसुखलक्ष्म्यैवचाज्ञासीद्ध्रुवं समवमानितम् ।।\nअभिसृत्य च तं बालं मूर्ध्न्युपाघ्राय सा सकृत् ।। 4.1.19.२० ।।\nकिंचित्परिम्लानमिव ससांत्वं परिषस्वजे ।।\nअथ दृष्ट्वा सुनीतिं स रहोंतः पुरवासिनीम् ।।२१।।\nदीर्घं निःश्वस्य बहुशो मातुरग्रे रुरोद ह ।।\nसांत्वयित्वाश्रुनयना वदनं परिमार्ज्य च ।। २२ ।।\nदुकूलांचल संपर्कैर्मृदुलैर्मृदुपाणिना ।।\nपप्रच्छ तनयं माता वद रोदनकारणम् ।।\nविद्यमाने नरपतौ शिशो केनापमानितः ।। २३ ।।\nअपोथसमुपस्पृश्य तांबूलं परिगृह्य च ।।\nमात्रा पृष्टः सोपरोधं ध्रुवस्तां पर्यभाषत ।।२४ ।।\nसंपृच्छे जननि त्वाहं सम्यक्शंस ममाग्रतः ।।\nभार्यात्वेपि च सामान्ये कथं सा सुरुचिः प्रिया ।। २५ ।।\nकथं न भवती मातः प्रिया क्षितिपतेरसि ।।\nकथमुत्तमतां प्राप्त उत्तमः सुरुचेः सुतः ।। २६ ।।\nकुमारत्वेपि सामान्ये कथं त्वहमनुत्तमः ।।\nकथं त्वं मंदभाग्यासि सुकुक्षिः सुरुचिः कथम् ।।२७।।\nकथं नृपासनं योग्यमुत्तमस्य कथं न मे ।।\nकथं मे सुकृतं तुच्छमुत्तमस्योत्तमं कथम् ।। २८ ।।\nइति श्रुत्वा वचस्तस्य सुनीतिर्नीतिमच्छिशोः ।।\nकिंचिदुच्छ्वस्य शनकैः शिशुकोपोपशांतये ।। २९ ।।\nस्वभावमधुरां वाणीं वक्तुं समुपचक्रमे ।।\nसापत्नं प्रतिघं त्यक्त्वा राजनीतिविदांवरा ।।4.1.19.३०।।\n।। सुनीतिरुवाच ।। ।।\nअयि तात महाबुद्धे विशुद्धेनांतरात्मना ।।\nनिवेदयामि ते सर्वं माऽपमाने मतिं कृथाः ।। ३१ ।।\nतया यदुक्तं तत्सर्वं तथ्यमेव न चान्यथा ।।\nसापत्युर्महिषीराज्ञो राज्ञीनामति वल्लभा ।। ३२ ।।\nतया जन्मांतरे तात यत्पुण्यं समुपार्जितम् ।।\nतत्पुण्योपचयाद्राजा सुरुच्यां सुरुचिर्भृशम् ।। ३३ ।।\nमादृश्यो मंदभाग्यायाः प्रमदासु प्रतिष्ठिताः ।।\nकेवलं राजपत्नीत्ववादस्तासु न तद्रुचिः ।। ३४ ।।\nमहा सुकृतसंभारैरुत्तमश्चोत्तमोदरे ।।\nउवास तस्याः पुण्या या नृपसिंहासनोचितः ।। ३५ ।।\nआतपत्रं च चंद्राभं शुभे चापि च चामरे ।।\nभद्रासनं तथोच्चं च सिंधुराश्च मदोद्धुराः ।। ३६ ।।\nतुरंगमाश्च तुरगास्त्वनाधिव्याधिजीवितम् ।।\nनिःसपत्नं शुभं राज्यं प्राज्यं हरिहरार्चनम् ।। ३७ ।।\nविपुलं च कलाज्ञानमधीतमपराजितम् ।।\nतथा जयोरिषड्वर्गे स्वभावात्सात्त्विकी मतिः ।। ३८ ।।\nदृष्टिः कारुण्यसंपूर्णा वाणी मधुरभाषिणी ।।\nअनालस्यं च कार्येषु तथा गुरुजने नतिः ।। ३९ ।।\nसर्वत्र शुचिता तात सा परोपकृतिः सदा ।।\nऔर्जस्वला मनोवृत्तिः सदैवादीनवादिता ।। ।। 4.1.19.४० ।।\nसदोजिरे च पांडित्यं प्रागल्भ्यं चरणांगणे ।।\nआर्जवं बंधुवर्गेषु काठिन्यं क्रयविक्रये ।। ४१ ।।\nमार्दवं स्त्रीप्रयोगेषु वत्सलत्वं प्रजासु च ।।\nब्राह्मणेभ्यो भयं नित्यं वृद्धवृत्त्युपजीवनम् ।। ४२ ।।\nवासो भागीरथीतीरे तीर्थे वा मरणं रणे ।।\nअपराङ्मुखताऽर्थिभ्यः प्रत्यर्थिभ्यो विशेषतः ।। ४३ ।।\nभोगः परिजनैः सार्धं दानावंध्यदिनागमः ।।\nविद्याव्यसनिता नित्यं नित्यं पित्रोरुपस्थितिः ।। ४४ ।।\nयशसः संचयो नित्यं नित्यं धर्मस्य संचयः ।।\nस्वर्गापवर्गयोः सिद्धिः सदा शीलस्य मंडनम् ।। ४५ ।।\nसद्भिश्च संगतिर्नित्यं मैत्री च पितृमित्रकैः ।।\nइतिहासपुराणानामुत्कंठा श्रवणे सदा ।। ४६ ।।\nविपद्यपि परं धैर्यं स्थैर्यं संपत्समागमे ।।\nगांभीर्यं वाग्विलासेषु औदार्यं पात्रपाणिषु ।। ४७ ।।\nदेहे परैका कृशता तपोभिर्नियमैर्यमैः ।।\nएतैर्मनोरथफलैः फलत्येव तपोद्रुमाः ।। ४८ ।।\nतस्मादल्पतपस्त्वाद्वै त्वं चाहं च महामते ।।\nप्राप्यापि राजसांनिध्यं राजलक्ष्म्या न भाजनम् ।। ४९ ।।\nमानापमानयोस्तस्मात्स्वकृतं कारणं परम् ।।\nस्रष्टापि नापमार्ष्टुं तत्परीष्टे स्वकृतां कृतिम् ।।\nमा शोचस्त्वमतः पुत्र दिष्टमिष्टं समर्पयेत् ।।4.1.19.५० ।।\nइत्याकर्ण्य सुनीत्यास्तन्महावाक्यं सुनीतिमत् ।।\nसौनीते यो ध्रुवोवाचमाददे वक्तुमुत्तरम् ।। ५१ ।।\nध्रुव उवाच ।। ।।\nजनयित्रि सुनीते मे शृणु वाक्यमनाकुलम् ।।\nमा बाल इति मत्वा मामवमंस्थास्तपस्विनि ।। ५२ ।।\nयद्यहं मानवे वंशे जातोस्म्यत्यंत पावने ।।\nउत्तानपादतनयस्त्वदीयोदर संभवः ।।५३।।\nतप एव हि चेन्मातः कारणं सर्वसंपदाम् ।।\nतत्तदासादितं विद्विपदमन्यैर्दुरासदम् ।। ५४ ।।\nएकमेव हि साहाय्यं कुरु मातरतंद्रिता ।।\nअनुज्ञा दानमात्रं च आशीर्भिरभिनंदय ।। ।। ५५ ।।\nसापि ज्ञात्वा महावीर्यं कुमारं कुक्षिसंभवम् ।।\nमहत्योत्साहसं पत्त्या राजमानमुवाच तम् ।। ५६ ।।\nअनुज्ञातुं न शक्ताऽहं त्वामुत्तानशयांगज ।।\nसाष्टैकवर्षदेशीयन्तथापि कथयाम्यहम् ।। ५७ ।।\nसपत्नीवाक्यभल्लीभिर्भिन्ने महति मे हृदि ।।\nतव बाष्पौघवारीणि न तिष्ठंति करोमि किम् ।। ५८ ।।\nतानि मन्येऽत्र मार्गेण स्रवंत्यविरतं शिशो ।।\nस्रवंतीश्च चिकीर्षंति प्रतिकूल जलाः किल ।। ५९ ।।\nत्वदेकतनया तात त्वदाधारैकजीविता ।।\nत्वमंगयष्टिरसि मे त्वन्मुखासक्तलोचना ।। 4.1.19.६० ।।\nलब्धोसि कतिभिः कष्टैरिष्टाः संप्रार्थ्य देवताः ।।\nत्वन्मुखेंदूदये तात मन्मनः क्षीरनीरधिः ।। ६१ ।।\nआनन्दपयसापूर्य कुचावुद्वेलितो भवेत् ।।\nत्वदंगसंगसंभूत सुखसन्दोह शीतला ।। ६२ ।।\nसुखंशये सुशयने प्रावृत्य पुलकांबरम् ।।\nअपोऽथ समुपस्पृश्य तांबूलं परिगृह्य च ।।६३।।\nत्वदास्यस्यौष्ठपुटक दुग्धवार्धि विवर्धिताम् ।।\nसुधासुधांशुवदनधयत्यपि धिनोमि न ।। ६४ ।।\nत्वदीयः शीतलालापः प्राप श्रुतिपथं यदा ।।\nसपत्नीवाक्यदवथुस्तदैवत्यात्स वेपथुः ।।६५।।\nयदंग निद्रासिचिरं ध्यायंत्यस्मि तदेत्यहम् ।।\nकदा निद्रा दरिद्रोसौ भवितार्कोदयेऽब्जवत् ।।६६।।\nयदोपेया गृहान्वत्स खेलित्वा बालखेलनैः ।।\nतदानर्घ्यार्घ्यमुत्स्रष्टुं स्तनौस्यातामिवोन्मुखौ ।। ।। ६७ ।।\nयदा सौधाद्विनिर्यायाः पद्मरेखांकितं पदम् ।।\nप्राणानां ते यियासूनां तदा तदवलंबनम् ।। ६८ ।।\nयदायदा बहिर्यासि पुत्र त्रिचतुरं पदम् ।।\nतदातदा मम प्राणः कंठप्राघुणिकी भवेत् ।। ६९ ।।\nचित्रं पुत्र त्वरयति यातुं मे मानसांडजः ।।\nसुधाधाराधर इव बहिश्चिरयति त्वयि ।। 4.1.19.७० ।।\nअथ तिष्ठंतु कठिनाः प्राणाः कंठाटवीतटे ।।\nतपस्यंतोतिसंतप्तास्तपसे त्वयि यास्यति ।। ७१ ।।\nइत्यनुज्ञामनुप्राप्य जननी चरणांबुजौ ।।\nक्षणं मौलिजजंबाल जडौ कृत्वा ध्रुवो ययौ ।। ७२ ।।\nतयापि धैर्यसूत्रेण सुनीत्या परिगुंफ्य च ।।\nनेत्रेंदीवरजामाला ध्रुवस्योपायनीकृता ।। ७३ ।।\nमात्रातन्मार्गरक्षार्थं तदा तदनुगीकृताः ।।\nपरैरवार्यप्रसराः स्वाशीर्वादाः परःशताः ।। ७४ ।।\nस्वसौधात्स विनिर्गत्य बालोऽबालपराक्रमः ।।\nअनुकूलेन मरुता दर्शिताध्वाऽविशद्वनम् ।। ७५ ।।\nसमरुत्तरुशाखाग्र प्रसारणमिषेण सः ।।\nकृताहूतिरिव प्रेम्णा वनेन वनमाविशत् ।। ७६ ।।\nसमातृदैवतोभिज्ञः केवलं राजवर्त्मनि ।।\nन वेद काननाध्वानं क्षणं दध्यौ नृपात्मजः ।। ७७ ।।\nयावदुन्मील्य नयने पुरः पश्यति स ध्रुवः ।।\nतावद्ददर्श सप्तर्षीनतर्कित गतीन्वने ।। ७८ ।।\nवालिशेष्वसहायेषु भवेद्भाग्यं सहायकृत् ।।\nअरण्यान्यां रणे गेहे ततो भाग्यं हि कारणम् ।। ।।७९।।\nक्व राजतनयो बालो गहनं क्व च तद्वनम् ।।\nबलात्स्वसात्प्रत्कुर्वत्यै नमस्ते भवितव्य ते ।।4.1.19.८०।।\nयत्र यस्य हि यद्भाव्यं शुभं वाऽशुभमेव च ।।\nआकृष्यभाविनी रज्जुस्तत्र तस्य हि दापयेत ।। ८१ ।।\nअन्यथा विदधात्येष मानवो बुद्धिवैभवात् ।।\nभगवत्या भवित्र्याऽसौ विदध्याद्विधिरन्यथा ।। ८२ ।।\nनवयो न च वै चित्र्यं न चित्रं विदधेहितम् ।।\nन बलं नोद्यमः पुंसां कारणं प्राक्कृतं कृतम् ।।८३ ।।\nअथ दृष्ट्वा स सप्तर्षीन्सप्तसप्त्यतितेजसः ।।\nभाग्यसूत्रैरिवाकृष्योपनीतान्प्रमुमोद ह ।। ८४ ।।\nतिलकांकित सद्भालान्कुशोपग्रहितांगुलीन् ।।\nकृष्णाजिनोपविष्टांश्च यज्ञसूत्रैरलंकृतान् ।। ८५ ।।\nसाक्षसूत्रकरान्किंचिद्विनिमीलितलो चनान् ।।\nसुधौतसूक्ष्मकाषायवासः प्रावरणान्वितान ।। ८६ ।।\nअकांडेपि महाभागान्मिलितान्सप्तनीरधीन् ।।\nचित्रं विपद्विनिर्मग्नानुद्दिधीर्षूनिव प्रजाः ।। ८७ ।।\nउपगम्य विनम्रः स प्रबद्धकरसंपुटः ।।\nध्रुवो विज्ञापयांचक्रे प्रणम्य ललितं वचः ।। ८८ ।।\n।। ध्रुव उवाच ।। ।।\nअवैत मां मुनिवराः सुनीत्युदरसंभवम्।।\nउत्तानपादतनयं ध्रुवं निर्विण्णमानसम् ।। ८९ ।।\nइदं वनमनुप्राप्तं सनाथं युष्मदंघ्रिभिः ।।\nप्रायोनभिज्ञं सर्वत्र महर्द्ध्युषितमानसम् ।।4.1.19.९०।।\nते दृष्ट्वोर्जस्वलं बालं स्वभाव मधुराकृतिम् ।।\nअनर्घ्यनयनेपथ्यं मृदुगंभीरभाषिणम् ।। ९१ ।।\nउपोपवेश्य शिशुकं प्रोचुर्वै विस्मिता भृशम् ।।\nअहोबालविशालाक्ष महाराज कुमारक ।। ९२ ।।\nविचार्यापि न जानीमो वद निर्वेदकारणम् ।।\nअद्य ते ह्यर्थचिंता नो क्वापमानः प्रसूर्गृहे ।। ९३ ।।\nनीरुक्छरीरसंपत्तिर्निवेदे किं  नु कारणम् ।।\nअनवाप्ताभिलाषाणां वैराग्यं जायते नृणाम् ।। ९४ ।।\nसप्तद्वीपपतेराज्ञः कुमारस्त्वं तथा कथम् ।।\nस्वभावभिन्नप्रकृतौ लोकेस्मिन्न मनोगतम् ।। ९५ ।।\nअवगंतुं हि शक्येत यूनो वृद्धस्य वा शिशोः ।।\nइति श्रुत्वा वचस्तेषां सहजप्रेमनिर्भरम् ।। ९६ ।।\nवाचं जग्राह  स तदा शिशुः प्रांशुमनोरथः\n।।ध्रुव उवाच ।। ।।\nप्रेषितो राजसेवार्थं जनन्याऽहं मुनीश्वराः ।। ९७ ।।\nराजांकमारुरुक्षुर्हि सुरुच्या परिभर्त्सितः ।।\nउत्तमं चोत्तमीकृत्य मां च मन्मातरं तथा ।।९८।।\nधिक्कृत्य प्रशशंस स्वं निर्वेदे कारणं त्विदम् ।।\nनिशम्येति शिशोर्वाक्यं परस्परमवेक्ष्य ते ।।९९।।\nक्षात्रमेव शशंसुस्तदहो बालेपि न क्षमा।। 4.1.19.१०० ।।\nऋषय ऊचुः ।। ।।\nकिमस्माभिरहो कार्यं कस्तवास्ति मनोरथः ।।\nज्ञातो भवतु तावत्स नः श्रवो गोचरी कुरु ।। १ ।।\n।। ध्रुव उवाच ।। ।।\nमुनयो मम यो बंधुरुत्तमश्चोत्तमोत्तमः ।।\nपित्रा दत्तं च सोऽध्यास्तां तद्भद्रासनमुत्तमम् ।। २ ।।\nभवत्कृतं हि साहाय्यमेतदिच्छामि सुव्रताः ।।\nप्रायो जाने न बालत्वादुपदेशस्तदुच्यताम् ।। ३ ।।\nअनन्यनृपभुक्तं यद्यदन्येभ्यः समुच्छ्रितम् ।।\nइंद्रादिदुरवापं यत्कथं लभ्यं दुरासदम् ।। ४ ।।\nपित्रोत्सृष्टं न कांक्षामि कांक्षामि स्वभुजाजितम् ।।\nमनोरथपथातीतं भवेद्यत्पितुरप्यहो ।। ५ ।।\nपितृसंपत्तिभोक्तारः प्रायशो न यशोधनाः ।।\nनरोत्तमास्तु ते ज्ञेया ये पित्राधिक्यदर्शिनः ।। ६ ।।\nउपार्जितं हि पित्रा ये नाशयंति यशःश्रुतम् ।।\nधनं निधनमेवास्तु तेषां दुर्वृत्तचेतसाम् ।। ७ ।।\nइति श्रुत्वा वचस्तस्य मुनयः सुनयोर्जितम् ।।\nयथार्थमेव प्रत्यूचुर्मरीच्याद्यास्तथा ध्रुवम् ।। ८ ।।\nमरीचिरुवाच ।। ।।\nअनर्चिताच्युतपदः पदमापद्यते कथम् ।।\nयथातथात्वमात्थांग नातथ्यं कथयाम्यहम् ।। ९ ।।\nअत्रिरुवाच ।।\nअनास्वादितगोविंदपदांबुजरजोरसः ।।\nमनोरथपथातीतं स्फीतं नाकलयेत्पदम् ।। 4.1.19.११० ।।\nअंगिरा उवाच ।। ।।\nअदवीयः पदं तस्य सर्वासां संपदामिह ।।\nकमलाकांतकांतांघ्रि कमले यः सुशीलयेत् ।। ११ ।।\n।। पुलस्त्य उवाच ।। ।।\nयस्य स्मरणमात्रेण महापातकसंततिः ।।\nपरमांतमवाप्नोति स विष्णुः सर्वदो ध्रुव ।। १२ ।।\n।। पुलह उवाच ।। ।।\nयदाहुः परमं ब्रह्म प्रधान पुरुषात्परम् ।।\nयन्मायया ततं सर्वं सर्वं दास्यति सोच्युतः ।। १३ ।।\n।। क्रतुरुवाच ।। ।।\nयो यज्ञपुरुषो विष्णुर्वेदवेद्यो जनार्दनः ।।\nअंतरात्माऽस्य जगतः तुष्टः किं न यच्छति ।। १४ ।।\n।। वसिष्ठ उवाच ।। ।।\nयद्भ्रूनर्तनवर्तिन्यः सिद्धयोऽष्टौ नृपात्मज ।।\nतमाराध्य हृषीकेशमपवर्गोप्यदूरतः ।। १५ ।।\nध्रुव उवाच ।। ।।\nसत्यमुक्तं मुनीशाना विष्णोराराधनं प्रति ।।\nकथं वा भगवानीज्यः सविधिश्चोपदिश्यताम् ।।१६।।\n।। मुनय ऊचुः ।। ।।\nतिष्ठता गच्छता वापि स्वपता जाग्रता तथा ।।\nशयानेनोपविष्टेन जप्यो नारायणः सदा ।।१७।।\nद्वादशाक्षरमंत्रेण वासुदेवात्मकेन च।।\nध्यायंश्चतुर्भुजं विष्णुं जप्त्वा सिद्धिं न को गतः ।। १८ ।।\nअतसीपुष्पसंकाशं पीतवाससमच्युतम् ।।\nक्षणं सर्वात्मकं पश्यन्को न सिध्यति भूतले ।।१९।।\nपुत्रान्कलत्रमित्राणि राज्यं स्वर्गापवर्गकम् ।।\nवासुदेवं जपन्मर्त्यः सर्वं प्राप्नोत्यसंशयम् ।। 4.1.19.१२० ।।\nवासुदेव जपासक्तानपिपापकृतो जनान् ।।\nनोपस्पृशंति वै विघ्ना यमदूताश्च दारुणाः ।। २१ ।।\nपितामहेन तेप्येष महामंत्र उपासितः ।।\nमनुना राज्यकामेन वैष्णवेन महर्द्धिना ।। २२ ।।\nत्वमप्येतेन मंत्रेण वासुदेवपरो भव ।।\nयथाभिलषितामृद्धिं क्षिप्रमाप्नुहि सत्तम ।। २३ ।।\nइत्युक्त्वांऽतर्हिताः सर्वे महात्मानो मुनीश्वराः ।।\nवासुदेवमना भूत्वा ध्रुवोपि तपसे गतः ।। १२४ ।। ।।\nइति श्रीस्कांदे महापुराण एकाशीतिसाहस्यां संहितायां चतुर्थे काशीखंडे पूवार्द्धे ध्रुवलोकवर्णने धुवोपदेशोनामैकोनविंशतितमोऽध्यायः ।। १९ ।।"
  }
]
[
  {
    "text": "।। अगस्त्य उवाच ।। ।।\nश्रुत्वोंकारकथामेतां महापातकनाशिनीम् ।।\nन तृप्तोस्मि विशाखाथ ब्रूहि त्रैविष्टपीं कथाम् ।। १ ।।\nकथं च कथिता देव्यै देवदेवेन षण्मुख ।।\nआविर्भूतिर्महाबुद्धे पुण्या त्रैलोचनी परा ।। २ ।।\nस्कंद उवाच ।। ।।\nआकर्णय मुने वच्मि कथां श्रमनिवारिणीम् ।।\nयथा देवेन कथितां त्रिविष्टपसमुद्भवाम् ।। ३ ।।\nविरजाख्यं हि तत्पीठं तत्र लिंगं त्रिविष्टपम् ।।\nतत्पीठदर्शनादेव विरजा जायते नरः ।। ४ ।।\nतिस्रस्तु संगतास्तत्र स्रोतस्विन्यो घटोद्भव ।।\nतिस्रः कल्मषहारिण्यो दक्षिणे हि त्रिलोचनात् ।। ५ ।।\nस्रोतोमूर्तिधराः साक्षाल्लिंगस्नपनहेतवे ।।\nसरस्वत्यथ कालिंदी नर्मदा चातिशर्मदा ।। ६ ।।\nतिस्रोपि हि त्रिसंध्यं ताः सरितः कुंभपाणयः ।।\nस्नपयंति महाधाम लिंगं त्रैविष्टपं महत् ।। ७ ।।\nलिंगानि परितस्ताभिः स्वनाम्नास्थापि तान्यपि ।।\nतेषां संदर्शनात्पुंसां तासां स्नानफलं भवेत् ।। ८ ।।\nसरस्वतीश्वरं लिंगं दक्षिणेन त्रिविष्टपात् ।।\nसारस्वतं पदं दद्याद्दृष्टं स्पृष्टं च जाड्यहृत् ।। ९ ।।\nयमुनेशं प्रतीच्यां च नरैर्भक्त्या समर्चितम् ।।\nअपि किल्बिषवद्भिश्च यमलोकनिवारणम् ।। 4.2.75.१०।।।\nदृष्टं त्रिलोचनात्प्राच्यां नर्मदेशं सुशर्मदम् ।।\nतल्लिंगार्चनतो नृणां गर्भवासो निषिध्यते ।। ११ ।।\nस्नात्वा पिलिपिला तीर्थे त्रिविष्टपसमीपतः ।।\nदृष्ट्वा त्रिलोचनं लिंगं किं भूयः परिशोचति ।। १२ ।।\nत्रिविष्टपस्य लिंगस्य स्मरणादपि मानवः ।।\nत्रिविष्टप पतिर्भूयान्नात्र कार्या विचारणा ।। १३ ।।\nत्रिविष्टपस्य द्रष्टारः स्रष्टारः स्युर्न संशयः ।।\nकृतकृत्यास्त एवात्र त एवात्र महाधियः ।। १४ ।।\nआनंदकानने लिंगं प्रणतं यैस्त्रिविष्टपम् ।।\nत्रिलोचनस्य नामापि यैः श्रुतं शुद्धबुद्धिभिः ।। १५ ।।\nसप्तजन्मार्जितात्पापात्ते पूता नात्र संशयः ।।\nपृथिव्यां यानि लिंगानि तेषु दृष्टेषु यत्फलम् ।। १६ ।।\nतत्स्यात्रिविष्टपे दृष्टे काश्यां मन्ये ततोधिकम् ।।\nकाश्यां त्रिविष्टपे दृष्टे दृष्टं सर्वं त्रिविष्टपम् ।। १७ ।।\nक्षणान्निर्धूत पापोसौ न पुनर्गर्भभाग्भवेत ।।\nस स्नातः सर्वतीर्थेषु सर्वावभृथवान्स च ।। १८ ।।\nयो वै पिलिपिला तीर्थे स्नात्वोत्तरवहांभसि ।।\nसरित्त्रयं महापुण्यं यत्र साक्षाद्वसेत्सदा ।। १९ ।।\nतत्र श्राद्धादिकं कृत्वा गयायां किं करिष्यति ।।\nस्नात्वा पिलिपिला तीर्थे कृत्वा वै पिंडपातनम् ।। 4.2.75.२० ।।\nदृष्ट्वा त्रिविष्टपं लिंगं कोटितीर्थफलं लभेत् ।।\nयदन्यत्रार्जितं पापं तत्काशी दर्शनाद्व्रजेत् ।। २१ ।।\nकाश्यां तु यत्कृतं पापं तत्पैशाचपदप्रदम् ।।\nप्रमादात्पातकं कृत्वा शंभोरानंदकानने ।। २२।।\nदृष्ट्वा त्रिविष्टपं लिंगं तत्पापमपि हास्यति ।।\nसर्वस्मिन्नपि भूपृष्ठे श्रेष्ठमानंदकाननम् ।। २३ ।।\nतत्रापि सर्वतीर्थानि ततोप्योंकारभूमिका ।।\nओंकारादपि सल्लिंगान्मोक्षवर्त्म प्रकाशकात् ।। २४ ।।\nअतिश्रेष्ठतरं लिंगं श्रेयोरूपं त्रिलोचनम् ।। २५ ।।\nतेजस्विषु यथा भानुर्दृश्येषु च यथा शशी ।।\nतथा लिंगेषु सर्वेषु परं लिंगं त्रिलोचनम् ।। २६ ।।\nत्रिलोचनार्चकानां सा पदवी न दवीयसी ।।\nपरं निर्वाणपद्माया महासौख्यैकशेवधेः ।।२७।।\nसकृत्त्रिलोचनार्चातो यच्छ्रेयः समुपार्ज्यते ।।\nन तदा जन्मसंपूंज्य लिंगान्यन्यानि लभ्यते ।।२८।।\nकाश्यां त्रिलोचनं लिंगं येर्चयंति महाधियः ।।\nतेर्च्यास्त्रिभुवनौकोभिर्ममप्रीतिमभीप्सुभिः ।। २९ ।।\nकृत्वापि सर्वसंन्यासं कृत्वा पाशुपतव्रतम् ।।\nनियमेभ्यः स्खलित्वापि कुतो बिभ्यति मानवाः ।। 4.2.75.३० ।।\nविद्यमाने महालिंगे महापापौघहारिणि।।\nत्रिविष्टपे पुण्यराशौ मोक्षनिक्षेपसद्मनि ।।३१।।\nसमभ्यर्च्य महालिंगं सकृदेव त्रिलोचनम् ।।ऽ\nमुच्यते कलुषैः सर्वैरपिजन्मशतार्जितैः।।। ३२ ।।\nब्रह्महापि सुरापो वा स्तेयी वा गुरुतल्पगः ।।\nतत्संयोग्यपि वा वर्षं महापापी प्रकीर्तितः ।। ३३ ।।\nपरदाररतश्चापि परहिंसा रतोपि वा ।।\nपरापवादशीलोपि तथा विस्रंभघातकः ।। ३४ ।\nकृतघ्नोपि भ्रूणहापि वृषलीपतिरेव वा ।।\nमातापितृगुरुत्यागी वह्निदो गरदोपि वा ।। ३५ ।।\nगोघ्नः स्त्रीघ्नोपि शूद्रघ्नः कन्यादूषयितापि च ।।\nक्रूरो वा पिशुनो वापि निजधर्मपराङ्मुखः ।। ३६।।\nनिंदको नास्तिको वापि कूटसाक्ष्यप्रवादकः।।\nअभक्ष्यभक्षको वापि तथाऽविक्रेय विक्रयी ।। ३७ ।।\nइत्यादि पापशीलोपि मुक्त्वैकं शिवनिंदकम ।।\nपापान्निष्कृतिमाप्नोति नत्वा लिंगं त्रिलोचनम् ।। ३८ ।।\nशिवनिंदारतो मूढः शिवशास्त्रविनिंदकः ।।\nतस्य नो निष्कृतिर्दृष्टा क्वापि शास्त्रेपि केनचित् ।। ३९ ।।\nआत्मघाती स विज्ञेयः सदा त्रैलोक्यघातकः ।।\nशिवनिंदां विधत्ते यः स नाभाष्योऽधमाधमः।। 4.2.75.४०।।\nशिवनिंदारता ये च शिवभक्तजनेष्वपि।।\nते यांति नरके घोरे यावच्चंद्रदिवाकरौ।।४१।।\nशैवाः पूज्याः प्रयत्नेन काश्या मोक्षमभीप्सुभिः।।\nतेष्वर्चितेष्वपि  शिवः प्रीतो भवत्यसंशयः ।। ४२ ।।\nसर्वेषामिह पापानां प्रायश्चित्तचिकीर्षया ।।\nनिःशंकैरेव वक्तव्यं प्रमाणज्ञैरिदं वचः ।। ४३ ।।\nपुरश्चरणकामश्चेद्भीतोसि यदि पापतः ।।\nमन्यसे यदि नः सत्यं वाक्यशास्त्रप्रमाणतः ।। ४४ ।।\nततः सर्वं परित्यज्य कृत्वा मनसि निश्चयम् ।।\nआनंदकाननं याहि यत्र विश्वेश्वरः स्वयम् ।। ४५ ।।\nयत्र क्षेत्रप्रविष्टानां नराणां निश्चितात्मनाम् ।।\nन बाधतेऽघनिचयः प्राप्येत च परोवृषः ।। ४६ ।।\nतत्राद्यापि महातीर्थं त्रिस्रोतस्यतिनिर्मले ।।\nपुण्ये पिलिपिलानाम्नि  त्रिसरित्परिसेविते ।। ४७ ।।\nत्रिलोचनाक्षिविक्षेप परिक्षिप्त महैनसि ।।\nस्नात्वा गृह्योक्तविधिना  तर्पणीयान्प्रतर्प्य च ।। ४८ ।।\nदत्त्वा देयं यथाशक्ति वित्तशाठ्यविवर्जितः ।।\nदृष्ट्वा त्रिविष्टपं लिंगं समभ्यर्च्यातिभक्तितः ।। ४९ ।।\nगंधाद्यैर्विविधैर्माल्यैः पंचामृतपुरःसरैः ।।\nधूपैर्दीपैः सनैवेद्यैर्वासोभिर्बहुभूषणैः ।। 4.2.75.५० ।।\nपूजोपकरणैर्द्रव्यैर्घंटादर्पणचामरैः ।।\nचित्रध्वजपताकाभिर्नृत्यवाद्यसुगायनैः ।। ५१ ।।\nजपैः प्रदक्षिणाभिश्च नमस्कारैर्मुदायुतैः ।।\nपरिचारकसंतोषैः कृत्वेति परिपूजनम् ।। ५२ ।।\nब्राह्मणान्वाचयेत्पश्चान्निष्पापोहमिति ब्रुवन् ।।\nएवं कुर्वन्नरः प्राज्ञो निरेना जायते क्षणात् ।। ५३ ।।\nततः पंचनदे स्नात्वा मणिकर्णी ह्रदे ततः ।।\nततो विश्वेशमभ्यर्च्य प्राप्नोति सुकृतं महत् ।।५४ ।।\nप्रायश्चित्तमिदं प्रोक्तं महापापविशोधनम् ।।\nनास्तिके न प्रवक्तव्यं काशीमाहात्म्य निंदके ।। ५५ ।।\nददच्च द्रव्यलोभेन प्रायश्चित्तमिदं शुभम्।।\nदाता नरकमाप्नोति सत्यंसत्यं घटोद्भव ।। ५५ ।।\nक्षमां प्रदक्षिणीकृन्य यत्फलं सम्यगाप्यते ।।\nप्रदोषे तत्फलं काश्यां सप्तकृत्वस्त्रिलोचने ।। ५७ ।।\nभुजंगमेखलं लिंगं काश्यां दृष्ट्वा त्रिविष्टपम् ।।\nजन्मांतरेपि मुक्तः स्यादन्यत्र मरणे सति ।। ५८ ।।\nअन्यत्र सर्वलिंगेषु पुण्यकालो विशिष्यते ।।\nत्रिविष्टपे पुण्यकालः सदा रात्रिदिवं नृणाम् ।। ५९ ।।\nलिंगान्योंकारमुख्यानि सर्वपापप्रकृंत्यलम् ।।\nपरं त्रैलोचनी शक्तिः काचिदन्यैव पार्वति ।। 4.2.75.६० ।।\nयतः सर्वेषु लिंगेषु लिंगमेतदनुत्तमम् ।।\nतत्कारणं शृण्व पर्णे कर्णे कुरु वदाम्यहम् ।। ६१ ।।\nपुरा मे योगयुक्तस्य लिंगमेतद्भुवस्तलात् ।।\nउद्भिद्य सप्तपातालं निरगात्पुरतो महत् ।। ६२ ।।\nअस्मिँल्लिगे पुरा गौरि सुगुप्तं तिष्ठता मया ।।\nतुभ्यं नेत्रत्रयं दत्तं निरैक्षिष्ठास्तथोत्तमम् ।। ६३ ।।\nतदा प्रभृति देवेशि लिंगमेतत्त्रिलोचनम ।।\nविष्टपत्रितयांतस्थैर्गीयते ज्ञानदृष्टिदम् ।। ५४ ।।\nत्रिलोचनस्य ये भक्तास्तेपि सर्वे त्रिलोचनाः ।।\nमम पारिषदास्ते तु जीवन्मुक्ताऽस्त एव हि ।। ६५ ।।\nत्रिलोचनस्य लिंगस्य महिमानं न कश्चन ।।\nसम्यग्वेत्ति महेशानि मयैव परिगोपितम् ।।६६।।\nशुक्लराधतृतीयायां स्नात्वा पैलिपिले ह्रदे ।।\nउपोषणपरा भक्त्या रात्रौ जागरणान्विताः ।।६७।।\nत्रिलोचनं पूजयित्वा प्रातः स्नात्वापि तत्र वै ।।\nपुनर्लिंगं समभ्यर्च्य दत्त्वा धर्मघटानपि ।। ६८ ।।\nसान्नान्सदक्षिणान्देवि पितॄनुद्दिश्य हर्षिताः ।।\nविधाय पारणं पश्चाच्छिवभक्तजनैः सह ।। ६९ ।।\nविसृज्य पार्थिवं देहं तेन पुण्येन नोदिताः ।।\nभवंति देवि नियतं गणा मम पुरोगमाः ।। 4.2.75.७० ।।\nतावद्धमंति संसारे देवा मर्त्या महोरगाः ।।\nगौरि यावन्न पश्यंति काश्यां लिंगं त्रिलोचनम् ।।७१।।\nसकृत्त्रिविष्टपं दृष्ट्वा स्नात्वा पैलिपिले ह्रदे ।।\nन जातुः मातुस्तनपो जायते जंतुरत्र हि ।।७२।।\nप्रतिमासं सदाष्टम्यां चतुर्दश्यां च भामिनि ।।\nआयांति सर्वतीर्थानि द्रष्टुं देवं त्रिविष्टपम् ।।७३।।\nत्रिविष्टपाद्दक्षिणतः स्नातः पैलिपिलेंऽभसि ।।\nतत्र संध्यामुपास्यैकां राजसूयफलं लभेत् ।। ७४ ।।\nपादोदकाख्यस्तत्रैव कूपः पापविनाशकः ।।\nप्राश्य तस्योदकं मर्त्यो न मर्त्यो जायते पुनः ।।७५ ।।\nतस्य लिंगस्य पार्श्वे तु संति लिंगान्यनेकशः ।।\nकैवल्यदानि तान्यत्र दर्शनात्स्पर्शनादपि।।७६।।\nतत्र शांतनवं लिंगं गंगातीरे प्रतिष्ठितम् ।।\nतद्दृष्ट्वा शांतिमाप्नोति नरः संसारतापितः ।।७७।।\nतद्दक्षिणे महालिंगं मुने भीष्मेश संज्ञितम् ।।\nकलिः कालश्च कामश्च बाधंते न तदीक्षणात् ।। ७८ ।।\nतत्प्रतीच्यां महालिंगं द्रोणेश इति कीर्तितम् ।।\nयल्लिंगपूजनाद्द्रोणो ज्योतीरूपं पुनर्दधौ ।। ७९ ।।\nअश्वत्थामेश्वरं लिंगं तदग्रे चातिपुण्यदम् ।।\nयदर्चनवशाद्द्रौणिर्न बिभेत्यपि कालतः ।। 4.2.75.८० ।।\nद्रोणेशाद्वायु दिग्भागे वालखिल्येश्वरं परम् ।।\nतल्लिंगं श्रद्धया दृष्ट्वा सर्वक्रतुफलं लभेत् ।। ८१ ।।\nतद्वामे लिंगमालोक्य वाल्मीकेश्वरसंज्ञितम् ।।\nतस्य संदर्शनादेव विशोको जायते नरः ।। ८२ ।।\nअन्यच्चात्रैव यद्वृत्तं तद्ब्रवीमि घटोद्भव ।।\nत्रिविष्टपस्य माहात्म्यं देव्यै देवेन भाषितम् ।। ८३ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे पंचसप्ततितमोऽध्यायः ।। ७५ ।।"
  }
]
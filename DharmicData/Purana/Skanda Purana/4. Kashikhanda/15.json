[
  {
    "text": "अगस्तिरुवाच ।।\nशृणु पत्नि महाभागे लोपामुद्रे सधर्मिणि ।।\nकथा विष्णुगणाभ्यां च कथितां शिवशर्मणे ।। १ ।।\nशिवशर्मोवाच ।।\nअहो गणौ विचित्रेयं श्रुता चांद्रमसी कथा ।।\nउडुलोककथां ख्यातं विष्वगाख्यानकोविदौ ।। २ ।।\nगणावूचतुः ।।\nपुरा सिसृक्षतः सृष्टिं स्रष्टुरंगुष्ठपृष्ठतः ।।\nदक्षः प्रजाविनिर्माणे दक्षो जातः प्रजापतिः।।\nषष्टिर्दुहितरस्तस्य तपोलावण्यभूषणाः ।।\nसर्वलावण्यरोहिण्यो रोहिणीप्रमुखाः शुभाः ।। ४ ।।\nताभिस्तप्त्वा तपस्तीव्रं प्राप्य वैश्वेश्वरीं पुरीम् ।।\nआराधितो महादेवः सोमः सोमविभूपणः ।। ५ ।।\nयदा तुष्टोयमीशानो दातुं वरमथाययौ ।।\nउवाच च प्रसन्नात्मा याचध्वं वरमुत्तमम् ।। ६ ।।\nशंभोर्वाक्यमथाकर्ण्य ऊचुस्ताश्च कुमारिकाः ।।\nयदि देयो वरोऽस्माकं वरयोग्याः स्म शंकर ।। ७ ।।\nभवतोपि महादेव भवतापहरो हि यः ।।\nरूपेण भवता तुल्यः स नो भर्ता भवत्विति ।। ८ ।।\nलिंगं संस्थाप्य सुमहन्नक्षत्रेश्वर संज्ञितम् ।।\nवारणायास्तटे रम्ये संगमेश्वरसन्निधौ। ।। ९ ।।\nदिव्यं वर्ष सहस्रं तु पुरुषायितसंज्ञितम् ।।\nतपस्तप्तं महत्ताभिः पुरुषैरपि दुष्करम् ।। 4.1.15.१० ।।\nततस्तुष्टो हि विश्वेशो व्यतरद्वरमुत्तमम् ।।\nसर्वासामेकपत्नीनामकत्रे(?) स्थिरचेतसाम् ।। ११ ।।\nश्री विश्वेश्वर उवाच ।। ।।\nन क्षांतं हि तपोत्युग्रमेतदन्याभिरीदृशम् ।।\nपुराऽबलाभिस्तस्माद्वो नाम नक्षत्रमत्र वै ।। १२ ।।\nपुरुषायितसंज्ञेन तप्तं यत्तपसाधुना ।।\nभवतीभिस्ततः पुंस्त्वमिच्छया वो भविष्यति ।। १३ ।।\nज्योतिश्चक्रे समस्तेऽस्मिन्नग्रगण्या भविष्यथ ।।\nमेषादीनां च राशीनां योनयो यूयमुत्तमाः ।। १४ ।।\nओषधीनां सुधायाश्च ब्राह्मणानां च यः पतिः ।।\nपतिमत्यो भवत्योपि तेन पत्या शुभाननाः।। १५ ।।\nभवतीनामिदं लिंगं नक्षत्रेश्वर संज्ञितम् ।।\nपूजयित्वा नरो गंता भवतीलोकमुत्तमम् ।। १६ ।।\nउपरिष्टान्मृगांकस्य लोको वस्तु भविष्यति ।।\nसर्वासां तारकाणां च मध्ये मान्या भविष्यथ ।। १७ ।।\nनक्षत्रपूजका ये च नक्षत्रव्रतचारिणः ।।\nते वो लोके वसिष्यंति नक्षत्र सदृशप्रभाः ।। १८ ।।\nनक्षत्रग्रहराशीनां बाधास्तेषां कदाचन ।।\nन भविष्यंति ये काश्यां नक्षत्रेश्वरवीक्षकाः ।। १९ ।।\nअगस्त्य उवाच ।। ।।\nअतिथित्वमवाप नेत्रयोर्बुधलोकः शिवशर्मणस्त्वथ ।।\nगणयोर्भगणस्य संकथां कथयित्रो रिति विष्णुचेतसोः ।। 4.1.15.२० ।।\nशिवशर्मोवाच ।। ।।\nकस्य लोकोयमतुलो ब्रूतं श्रीभगवद्गणौ ।।\nपीयूषभानोरिव मे मनः प्रीणयतेतराम् ।। २१ ।।\n।। गणावूचतुः ।। ।।\nशिवशर्मञ्छृणु कथामेतां पापापहारिणीम्।।\nस्वर्गमार्गविनोदाय तापत्रयविनाशिनीम् ।। २२ ।।\nयोसौ  पूर्वं महाकांतिरावाभ्यां परिवर्णितः ।।\nसाम्राज्यपदमापन्नो द्विजराजस्तवाग्रतः ।। २३ ।।\nदक्षिणा राजसूयस्य येन त्रिभुवनं कृता ।।\nतपस्तताप योत्युग्रं पद्मानां दशतीर्दश ।।२४।।\nअत्रिनेत्रसमुद्भूतः पौत्रो वै द्रुहिणस्य यः ।।\nनाथः सर्वौषधीनां च ज्योतिषां पतिरेव च ।। २५ ।।\nनिर्मलानां कलानां च शेवधिर्यश्च गीयते ।।\nउद्यन्परोपतापं यः स्वकरैर्गलहस्तयेत् ।। २६ ।।\nमुदंकुमुदिनीनांयस्तनोति जगता सह ।।\nदिग्वधू चारु शृंगारदर्शनादर्शमंडलः ।। २७ ।।\nकिमन्यैर्गुणसंभारैरतोपि न समं विधोः ।।\nनिजोत्तमांगे सर्वज्ञः कलां यस्यावतंसयेत् ।। २८ ।।\nबृहस्पतेस्स वै भार्यामैश्वर्यमदमोहितः ।।\nपुरोहितस्यापिगुरोर्भ्रातुरांगिरसस्य वै ।। २९ ।।\nजहार तरसा तारां रूपवान्रूपशालिनीम्।।\nवार्यमाणोपि गीर्वाणैर्बहुदेवर्षिभिः पुनः ।। 4.1.15.३० ।।\nनायं कलानिधेर्दोषो द्विजराजस्य तस्य वै ।।\nहित्वा त्रिनेत्रं कामेन कस्य नो खडितं मनः ।।३१।।\nध्वांतमेतदभितः प्रसारियत्तच्छमाय विधिनाविनिर्मितम्।।\nदीपभास्करकरामहौषधं नाधिपत्य तमसस्तुकिंचन ।। ३२ ।।\nआधिपत्यमदमोहितं हितं शंसितं स्पृशति नो हरेर्हितम् ।।\nदुर्जनविहिततीर्थमज्जनैः शुद्धधीरिव विरुद्धमानसम्।। ३३ ।।\nधिग्धिगेतदधिकर्द्धि चेष्टितं चंक्रमेक्षणविलक्षितं यतः ।।\nवीक्षते क्षणमचारुचक्षुषा घातितेन विपदःपदेन च ।। ३४ ।।\nकः कामेन न निर्जितस्त्रिजगतां पुष्पायुधेनाप्यहो कः क्रोधस्यवशंगतो ननच को लोभेन संमोहितः ।।\nयोषिल्लोचनभल्लभिन्नहृदयः को नाप्तवानापदं को राज्यश्रियमाप्यनांधपदवीं यातोपि सल्लोचनः ।। ३५ ।।\nआधिपत्यकमलातिचंचला प्राप्यतां च यदिहार्जितं किल ।।\nनिश्चलं सदसदुच्चकैर्हितं कार्यमार्यचरितैः सदैव तत् ।। ३६ ।।\nन यदांगिरसे तारां स व्यसर्जयदुल्बणः ।।\nरुद्रोथ पार्ष्णिं जग्राह गृहीत्वाजगवं धनुः ।। ३७ ।।\nतेन ब्रह्मशिरोनाम परमास्त्रं महात्मना ।।\nउत्सृष्टं देवदेवायतेन तन्नाशितं ततः ।। ३८ ।।\nतयोस्तद्युद्धमभवद्घोरं वै तारकामयम् ।।\nततस्त्वकांड ब्रह्मांड भंगाद्भीतोभवद्विधिः ।।३९।।\nनिवार्य रुद्रं समरात्संवर्तानलवर्चसम् ।।\nददावांगिरसे तारां स्वयमेव पितामहः ।।4.1.15.४०।।\nअथांतर्गर्भमालोक्य तारां प्राह बृहस्पतिः ।।\nमदीयायां न ते योनौ गर्भो धार्यः कथंचन ।।४१।।\nइषीकास्तंबमासाद्य गर्भं सा चोत्ससर्ज ह ।।\nजातमात्रः स भगवान्देवानामाक्षिपद्वपुः ।। ४२ ।।\nततः संशयमापन्नास्तारामूचुः सुरोत्तमाः ।।\nसत्यं बूहि सुतः कस्य सोमस्याथ बृहस्पतेः ।। ४३ ।।\nपृच्छमाना यदा देवै र्नाह ताराऽतिसत्रपा ।।\nतदा सा शप्तुमारब्धा कुमारेणातितेजसा ।। ४४ ।।\nतं निवार्य तदा ब्रह्मा तारां पप्रच्छ संशयम्।।\nप्रोवाच प्रांजलिः सा तं सोमस्येति पितामहम् ।। ४५ ।।\nतदा स मूर्ध्न्युपाघ्राय राजा गर्भं प्रजापतिः ।।\nबुध इत्यकरोन्नाम तस्य बालस्य धीमतः ।। ४६ ।।\nततश्च सर्वदेवेभ्यस्तेजोरूपबलाधिकः ।।\nबुधः सोमं समापृच्छय तपसे कृतनिश्चयः ।।४७।।\nजगाम काशीं निर्वाणराशिं विश्वेशपालिताम् ।।\nतत्र लिगं प्रतिष्ठाप्य स स्वनाम्ना बुधेश्वरम् ।। ४८ ।।\nतपश्चचार चात्युग्रमुग्रं संशीलयन्हृदि ।।\nवर्षाणामयुतं बालो बालेंदुतिलकं शिवम् ।। ४९ ।।\nततो विश्वपतिः श्रीमान्विश्वेशो विश्वभावनः ।।\nबुधेश्वरान्महालिंगादाविरासीन्महोदयः ।। 4.1.15.५० ।।\nउवाच च प्रसन्नात्मा ज्योतीरूपो महेश्वरः ।।\nवरं ब्रूहि महाबुद्धे बुधान्य विबुधोत्तमः ।। ५१ ।।\nतवानेनाति तपसा लिंगसंशीलनेन च ।।\nप्रसन्नोस्मि महासौम्य नादेयं त्वयि विद्यते ।। ५२ ।।\nइति श्रुत्वा वचः सोथ मेघगंभीर निःस्वनम्।।\nअवग्रहपरिम्लान सस्यसंजीवनोपमम्।। ५३ ।।\nउन्मील्यलोचने यावत्पुरः पश्यति बालकः ।।\nतावल्लिंगे ददर्शाथ त्र्यंबकं शशिशेखरम्।।५४।।\nबुध उवाच ।। ।।\nनमः पूतात्मने तुभ्यं ज्योतीरूप नमोस्तु ते ।।\nविश्वरूप नमस्तुभ्यं रूपातीताय ते नमः ।।५५ ।।\nनमः सर्वार्ति नाशाय प्रणतानां शिवात्मने ।।\nसर्वज्ञाय नमस्तुभ्यं सर्वकर्त्रे नमोस्तु ते ।। ५६ ।।\nकृपालवे नमस्तुभ्यं भक्तिगम्याय ते नमः ।।\nफलदात्रे च तपसां तपोरूपाय ते नमः ।। ५७ ।।\nशंभो शिवशिवाकांत शांतश्री कंठशूलभृत् ।।\nशशिशेखरशर्वेश शंकरेश्वर धूर्जटे ।। ५८ ।।\nपिनाकपाणे गिरिश शितिकंठ सदाशिव ।।\nमहादेव नमस्तुभ्यं देवदेव नमोस्तु ते ।। ५९ ।।\nस्तुतिकर्तुं न जानामि स्तुतिप्रिय महेश्वर ।।\nतव पादांबुजद्वंद्वे निर्द्वंद्वा भक्तिरस्तु मे ।। 4.1.15.६० ।।\nअयमेव वरो नाथ प्रसन्नोसि यदीश्वर ।।\nनान्यं वरं वृणे त्वत्तः करुणामृतवारिधे ।। ६१ ।।\nततः प्राह महेशानस्तत्स्तुत्या परितोषितः ।।\nरौहिणेय महाभाग सौम्यसौम्यवचोनिधे ।। ६२ ।।\nनक्षत्रलोकादुपरि तव लोको भविष्यति ।।\nमध्ये सर्वग्रहाणां च सपर्यां लप्स्यसे पराम् ।। ६३ ।।\nत्वयेदं स्थापितं लिंगं सर्वेषां बुद्धिदायकम् ।।\nदुर्बुद्धिहरणं सौम्य त्वल्लोकवसतिप्रदम् ।। ६४ ।।\nइत्युक्त्वा भगवाञ्छंभुस्तत्रैवांतरधीयत ।।\nबुधः स्वर्लोकमगमद्देवदेवप्रसादतः ।। ६५ ।।\nगणावूचतुः ।। ।।\nकाश्यां बुधेश्वरसमर्चनलब्धबुद्धिः संसारसिंधुमधिगम्य नरो ह्यगाधम् ।।\nमज्जेन्न सज्जनविलोचन चंद्रकांतिः कांताननस्त्वधिवसेच्च बुधेऽत्र लोके ।। ६६ ।।\nचंद्रेश्वरात्पूर्वभागे दृष्ट्वा लिंगं बुधेश्वरम् ।।\nन बुद्ध्या हीयते जंतुरंतकालेपि जातुचित् ।।६७।।\nगणौ यावत्कथामित्थं चक्राते बुधलोकगाम् ।।\nतावद्विमानं संप्राप्तं शुक्रलोकमनुत्तमम् ।। ६८ ।। ।।\nइति श्री स्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे नक्षत्रबुधलोकयोर्वर्णनं नाम पंचदशोध्यायः ।। १५ ।।"
  }
]
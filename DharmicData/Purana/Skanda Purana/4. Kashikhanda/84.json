[
  {
    "text": "।। स्कंद उवाच ।।\nआकर्णय क्षोणिसुर यथा स्थाणुरचीकरत् ।।\nगंगावरणयोः पुण्यात्संभेदात्तीर्थभूमिकाम्।। १ ।।\nसंगमे तत्र निष्णातः संगमेशं समर्च्य च ।।\nनरो न जातु जननी गर्भसंगमवाप्नुयात् ।। २ ।।\nतत्र पादोदकं तीर्थं यत्र देवेन शार्ङ्गिणा ।।\nआदौ पादौ क्षलितौ तु मंदराच्चागतेन यत् ।। ३ ।।\nविप्णुपादोदके तीर्थे वारिकार्यं करोति यः ।।\nव्यतीपातेन नियतं भूयः सांसारिकी गतिः ।।४।।\nकृतपादोदक स्नानः कृतकेशवपूजनः ।।\nवीतसंसारवसतिः काश्यामासीन्नरोत्तमः ।। ५ ।।\nकाश्यां सा भूमिरुद्दिष्टा श्वेतद्वीप इति द्विजैः ।।\nतत्र पुण्यार्जनं  कृत्वा श्वेतद्वीपाधिपो भवेत् ।। ६ ।।\nततः पादोदकात्तीर्थात्तीर्थं क्षीराब्धिसंज्ञकम् ।।\nतत्रार्जित महापुण्यो वसेत्क्षीराब्धिरोधसि ।। ७ ।।\nक्षीरोदाद्दक्षिणेभागे तीर्थं शंखाख्यनुत्तमम् ।।\nतत्र स्नातो भवेन्नूनं नाशंखादिनिधेः पतिः ।। ८ ।।\nअर्वाक्च शंखतीर्थाद्वै चक्रतीर्थमनुत्तमम् ।।\nसंसारचक्रे न पतेत्तत्तीर्थजलमज्जनात् ।। ९।।\nगदातीर्थं तदग्रे तु संसारगदनाशनम् ।।\nतत्र श्राद्धादिकरणात्पश्येद्देवं गदाधरम् ।। 4.2.84.१० ।।\nपद्माकृत्पद्मतीर्थं च तदग्रे पितृतृप्तिकृत् ।।\nतत्र स्नानादिकरणात्प्राप्नुयादघसंक्षयम् ।। ११ ।।\nततस्तीर्थं महालक्ष्म्या महापुण्यफलप्रदम् ।।\nतत्राभ्यर्च्य महालक्ष्मीं निर्वाणकमलां लभेत् ।। १२ ।।\nततो गारुत्मतं तीर्थं संसारगरनाशनम् ।।\nकृतोदकक्रियस्तत्र वैकुंठे वसतिं लभेत् ।। १३ ।।\nततो नारदतीर्थं च ब्रह्मविद्यैककारणम् ।।\nतत्र स्नानेन मुक्तः स्याद्दृष्ट्वा नारदकेशवम् ।। १४ ।।\nप्रह्लादतीर्थं तद्याम्ये महाभक्तिफलप्रदम् ।।\nतत्र वै स्नानमात्रेण विष्णोः प्रियतरो भवेत् ।। १५ ।।\nअंबरीषं ततस्तीर्थं महापातकनाशनम् ।।\nतत्र वै शुभकर्माणो जना नो गर्भभाजनम् ।। ।। १६ ।।\nआदित्यकेशवं नाम तदग्रे तीर्थमुत्तमम् ।।\nकृताभिषेकस्तत्रापि लभेत्स्वर्गाभिषेचनम् ।। १७ ।।\nदत्तात्रेयस्य तत्रास्ति तीर्थं त्रैलोक्यपावनम् ।।\nयोगसिद्धिं लभे तत्र स्नानमात्रेण भावतः ।। १८ ।।\nतदग्रे भार्गवं तीर्थं महाज्ञानसमर्पकम् ।।\nतत्र स्नानविधानेन भवेद्भार्गव लोकभाक् ।। १९ ।।\nततो वामनतीर्थं च विष्णुसान्निध्यहेतुकम् ।।\nतत्र श्राद्धविधानेन मुच्यते पितृजादृणात् ।। 4.2.84.२० ।।\nनरनारायणाख्यं हि ततस्तीर्थं शुभप्रदम् ।।\nतत्तीर्थमज्जनात्पुंसां गर्भवासः सुदुर्लभः ।। २१ ।।\nयज्ञवाराहतीर्थं च ततो दक्षिणतः शुभम् ।।\nयत्र स्नातस्य वै पुंसां राजसूयफलं ध्रुवम्।। २२ ।।\nविदारनारसिंहाख्यं तीर्थं तत्रास्ति पावनम् ।।\nयत्रैकस्नानतो नश्येदघ जन्मशतार्जितम् ।। २३ ।।\nगोपीगोविंदतीर्थं च ततो वैष्णवलोकदम् ।।\nयस्मिन्स्नातो नरो विद्वान्न विंद्याद्गर्भवेदनम् ।। २४ ।।\nलक्ष्मीनृसिंहतीर्थं च गोपीगोविंद दक्षिणे ।।\nनिर्वाणलक्ष्म्या यत्रत्यो व्रियते तु नरोत्तमः ।। २५ ।।\nतद्दक्षिणायां काष्ठायां शेषतीर्थमनुत्तमम्।।\nमहापापौघ शेषोपि न तिष्ठेद्यन्निमज्जनात् ।। ।। २६ ।।\nशंखमाधवतीर्थं च तद्याम्यां दिशि चोत्तमम् ।।\nतत्तीर्थसेवनान्नृणां कुतः पापभयं महत् ।। २७ ।।\nततोपि पावनतरं तीर्थं तत्क्षणसिद्धिदम् ।।\nनीलग्रीवाख्यमतुलं तत्स्नायी सर्वदा शुचिः ।। २८ ।।\nतत्रोद्दालकतीर्थं च सर्वाघौघ विनाशनम् ।।\nददाति महतीमृद्धिं स्नानमात्रेण तन्नृणाम् ।। २९ ।।\nततः सांख्याख्य तीर्थं च सांख्येश्वर समीपतः ।।\nतत्तीर्थसेवनात्पुंसां सांख्ययोगः प्रसीदति ।। 4.2.84.३० ।।\nस्वर्लोकाद्यत्र संलीनः स्वयं देव उमापतिः ।।\nअतः स्वर्लीनतीर्थं च स्वर्लीनेश्वर सन्निधौ ।। ३१ ।।\nतत्र स्नानेन दानेन श्रद्धया द्विजभोजनैः ।।\nजपहोमार्चनैः पुंसामक्षयं सर्वमेव हि ।। ३२ ।।\nमहिषासुरतीर्थं च तत्समीपेति पावनम् ।।\nयत्र तप्त्वा स दैत्येंद्रो विजिग्ये सकलान्सुरान् ।। ३३ ।।\nतत्तीर्थसेवकोद्यापि नारिभिः परिभूयते ।।\nन पातकैर्महद्भिश्च प्रार्थितं च फलं लभेत् ।। ३४ ।।\nबाणतीर्थं च तस्यारात्तत्सहस्रभुजप्रदम् ।।\nतत्र स्नातो नरो भक्तिं प्राप्नुयाच्छांभवीं स्थिराम् ।। ३५ ।।\nगोप्रतारेश्वरं नाम तदग्रे तीर्थमुत्तमम् ।।\nअपुत्रोपि तरेद्यत्र स्नातो वैतरणीं सुखम् ।। ३६ ।।\nतीर्थं हिरण्यगर्भाख्यं तद्याम्ये सर्वपापहृत्।।\nतत्र स्नातो हिरण्येन मुच्यते न कदाचन ।।३७।।\nततः प्रणवतीर्थं च सर्वतीर्थोत्तमोत्तमम् ।।\nजीवन्मुक्तो भवेत्तत्र स्नानमात्रेण मानवः ।। ३८ ।।\nततः पिशंगिला तीर्थं दर्शनादपि पापहृत् ।।\nमुने ममाधिष्ठानं वै तदगस्तेऽति सिद्धिदम् ।। ३९ ।।\nस्नात्वा पिशंगिला तीर्थे दत्त्वा दानं च किंचन ।।\nकिं शोचति कृतात्पापादन्यत्रापि मृतो यदि ।। 4.2.84.४० ।।\nयो वै पिशंगिला तीर्थे स्नात्वा मामर्चयिष्यति ।।\nभविष्यति स मे मित्त्रं मित्रतेजः समप्रभम् ।। ४१ ।।\nततस्त्रैविष्टपीदृष्टि निर्मलीकृत पुष्कलम्।।\nतीर्थं पिलिपिलाख्यं वै मनोमलविनाशनम् ।। ४२ ।। ।।\nतत्र श्राद्धादिकरणाद्दीनानाथ प्रतर्पणात् ।।\nमहतीं श्रियमाप्नोति मानवोतीव निश्चलाम् ।। ४३ ।।\nततो नागेश्वरं तीर्थं महाघपरिशोधनम् ।।\nतत्तीर्थमज्जनादेव भवेत्सर्वाघसंक्षयः ।। ४४ ।।\nतद्दक्षिणे महापुण्यं कर्णादित्याख्यमुत्तमम् ।।\nतीर्थं यत्राप्लुतो मर्त्यो भास्करीं श्रियमावहेत् ।। ४५ ।।\nततो भैरवतीर्थं च महाघौघक्षयप्रदम् ।।\nचतुरर्थोदयकरं सर्वविघ्ननिवारणम् ।। ४६ ।।\nभौमाष्टम्यां तत्र नरः स्नात्वा संतर्पयेत्पितॄन् ।।\nदृष्ट्वा च भैरवं कालं कलिं कालं च संजयेत् ।। ४७ ।।\nतीर्थं खर्वनृसिंहाख्यं तीर्थाद्भरवतः पुरः ।।\nतत्र स्नातस्य वै पुंसः कुतोघजनितं भयम् ।। ४८ ।।\nमृकंडस्य मुनेस्तीर्थं तद्याम्यामतिनिर्मलम ।।\nतत्र स्नानेन मर्त्यानां नापायमरणं क्वचित् ।। ४९ ।।\nततः पंचनदाख्यं वै सर्वतीर्थनिषेवितम् ।।\nतीर्थं यत्र नरः स्नात्वा न संसारी पुनर्भवेत् ।। 4.2.84.५० ।।\nब्रह्मांडोदरवर्तीनि यानि तीर्थानि सर्वतः ।।\nऊर्जे यत्र समायांति स्वाघौघ परिनुत्तये ।। ५१ ।।\nसर्वदा यत्र सर्वाणि दशम्यादिदिनत्रयम् ।।\nतिष्ठंति तीर्थवर्याणि निजनैर्मल्यहेतवे ।। ।। ५२ ।।\nभूरिशः सर्वतीर्थानि मध्य काशि पदेपदे ।।\nपरं पांचनदः कैश्चिन्महिमानापि कुत्रचित् ।। ५३ ।।\nअप्येकं कार्तिकस्याहस्तत्र वै सफलीकृतम् ।।\nजपहोमार्चनादानैः कृतकृत्यास्त एव हि ।। ५४ ।।\nसर्वाण्यपि च तीर्थानि युगपत्तुलितान्यपि ।।\nनाधिजन्मुः पंचनद्याः कलाया अपि तुल्यताम् ।। ५५ ।।\nस्नात्वा पांचनदे तीर्थे दृष्ट्वा वै बिंदुमाधवम् ।।\nन जातु जायते धीमाञ्जननी जठराजिरे ।। ५६ ।।\nततो ज्ञानहदं तीर्थं जडानामपि जाड्यहृत् ।।\nतत्र स्नातो नरो जातु ज्ञानभ्रंशं न चाप्नुयात् ।। ५७ ।।\nतत्र ज्ञानह्रदे स्नात्वा दृष्ट्वा ज्ञानेश्वरं नरः ।।\nज्ञानं तदधिगच्छेद्वै येन नो बाध्यते पुनः ।। ५८ ।।\nततोस्ति मंगलं तीर्थं सर्वामंगलनाशनम् ।।\nतत्रावगाहनं कृत्वा भवेन्मंगलभाजनम् ।। ५९ ।।\nअमंगलानि नश्येयुर्भवेयुर्मंगलानि च ।।\nस्नातुर्वै मंगले तीर्थे नमस्कर्तुश्च मंगलम् ।। ।। 4.2.84.६० ।।\nमयूखमालिनस्तीर्थं तदग्रे मलनाशनम् ।।\nतत्राप्लुतो गभस्तीशं विलोक्य विमलो भवेत् ।। ६१ ।।\nमखतीर्थं तु तत्रैव मखैश्वर समीपतः ।।\nमखजं पुण्यमाप्नोति तत्र स्नातो नरोत्तमः ।। ६२ ।।\nतत्पार्श्वे बिंदुतीर्थं च परमज्ञानकारणम् ।।\nतत्र श्राद्धादिकं कृत्वा लभेत्सुकृतमुत्तमम् ।। ६३ ।।\nपिप्पलादस्य च मुनेस्तीर्थं तद्याम्यदिक्स्थितम् ।।\nस्नात्वा शनेर्दिने तत्र दृष्ट्वावै पिप्पलेश्वरम् ।। ६४ ।।\nपिप्पलं तत्र सेवित्वा अश्वत्थ इति मंत्रतः ।।\nशनिपीडां न लभते दुःस्वप्नं चापि नाशयेत् ।। ६५ ।।\nततस्ताम्रवराहाख्यं तीर्थं चैवातिपावनम् ।।\nयत्र स्नानेन दानेन न मज्जेदघसागरे ।। ६६ ।।\nतदग्रे कालगंगा च कलिकल्मषनाशिनी ।।\nतस्यां स्नात्वा नरो धीमांस्तत्क्षणान्निरघो भवेत् ।।६७।।\nइंद्रद्युम्नं महातीर्थमिंद्रद्युम्नेश्वराग्रतः ।।\nतोयकृत्यं तत्र कृत्वा लोकमैंद्रमवाप्नुयात।। ६८।।\nततस्तु रामतीर्थं च वीररामेश्वराग्रतः।।\nतत्तीर्थस्नानमात्रेण वैष्णवं लोकमाप्नुयात् ।। ६९ ।।\nतत ऐक्ष्वाकवं तीर्थं सर्वाघौघविनाशनम् ।।\nतत्र स्नानेन पूतात्मा जायते मनुजोत्तमः ।। 4.2.84.७० ।।\nमरुत्ततीर्थं तत्प्रांते मरुत्तेश्वरसन्निधो ।।\nतत्र स्नात्वा तमर्च्येशं महदैश्वर्यमाप्नुयात् ।। ७१ ।।\nमैत्रावरुणतीर्थं च ततः पातकनाशनम् ।।\nतत्र पिंडप्रदानेन पितॄणां भवति प्रियः ।। ७२ ।।\nततोग्नितीर्थविमलमग्नीश पुरतो महत् ।।\nअग्निलोकमवाप्नोति तत्तीर्थपरिमज्जनात् ।। ७३ ।।\nअंगारतीर्थं तत्रैव अंगारेश्वरसन्निधौ ।।\nतत्रांगार चतुर्थ्यां नु स्नात्वा निष्पापतामियात् ।। ७४ ।।\nततो वै कलितीर्थं च कलशेश्वरसन्निधौ ।।\nस्नात्वा तल्लिंगमभ्यर्च्य कलिकालान्न बिभ्यति  ।।७५।।\nचंद्रतीर्थं च तत्रैव चंद्रेश्वरसमीपतः ।।\nतत्र स्नात्वार्च्य चंद्रेशं चंद्रलोकमवाप्नुयात् ।। ७६ ।।\nतदग्रे वीरतीर्थं च वीरेश्वर समीपतः ।।\nयदुक्तं प्राक्तवपुरस्तीर्थानामुत्तमं परम् ।। ७७ ।।\nविघ्नेशतीर्थं च ततः सर्वविघ्नविघातकृत् ।।\nजातुचित्तत्र संस्नातो न विघ्नैरभिभूयते ।। ७८ ।।\nहरिश्चंद्रस्य राजर्षस्ततस्तीर्थमनुत्तमम् ।।\nयत्र स्नातो नरो जातु न सत्याच्चयवते कचित् ।। ७९ ।।\nहरिश्चंद्रस्य तीर्थे तु यच्छ्रेयः समुपार्जितम् ।।\nतदक्षयफलं वीर इह लोके परत्र च ।। 4.2.84.८० ।।\nततः पर्वततीर्थं च पर्वतेश समीपतः ।।\nसर्वपर्वफलं तस्य स्नात्वा पर्वण्यपर्वणि ।।८१।।\nकंबलाश्वतरं तीर्थं तत्र सर्वविषापहम् ।।\nतत्र स्नातो भवेन्मर्त्यो गीतविद्याविशारदः ।। ८२ ।।\nततः सारस्वतं तीर्थं सर्वविद्योपपादकम् ।।\nतिष्ठेयुः पितरस्तत्र सह देवर्षिमानवैः ।। ८३ ।।\nउमातीर्थं तु तत्रैव सर्वशक्तिसमन्वितम् ।।\nऔमेयलोकप्राप्त्यै स्यात्स्नानमात्रेण निश्चितम् ।। ८४ ।।\nततस्त्रिलोकी विख्यातं त्रिलोक्युद्धरणक्षमम् ।।\nतीर्थं श्रेष्ठतरं वीर यदाख्या मणिकर्णिका ।। ८५ ।।\nचक्रपुष्करिणीतीर्थं तदादौ विष्णुना कृतम् ।।\nतदाख्या कर्णनादेव सर्वैः पापैः प्रमुच्यते ।। ८६ ।।\nस्वर्गौकसस्त्रिसंध्यं वै जपंति मणिकर्णिकाम् ।।\nयन्नामग्रहणं पुंसां श्रेयसं परमाय हि ।। ८७ ।।\nयैः श्रुता यैः स्मृता वीर यैर्दृष्टा मणिकर्णिका ।।\nत एव कृतिनो लोके कृतकृत्यास्त एव हि ।। ८८ ।।\nत्रिलोके ये जपंतीह मानवा मणिकर्णिकाम् ।।\nजपामि तानहं वीर त्रिकालं पुण्यकर्मणः ।। ८९ ।।\nइष्टं तेन महायज्ञैः सहस्रशतदक्षिणैः ।।\nपंचाक्षरी महाविद्या येनोक्ता मणिकर्णिका ।। 4.2.84.९० ।।\nमहादानानि दत्तानि तेन वै पुण्यकर्मणा ।।\nयेनाहमर्चितो वीर संप्राप्य मणिकर्णिकाम् ।। ९१ ।।\nमणिकर्ण्यंबुभिर्येन तर्पिताः प्रपितामहाः ।।\nतेन श्राद्धानि दत्तानि गयायां मधुपायसैः ।। ९२ ।।\nमणिकर्णीजलं येन संपीतं शुद्धबुद्धिना ।।\nकिं तस्य सोमपानैस्तैः पुनरावृत्तिलक्षणैः ।। ९३ ।।\nते स्नाताः सर्वतीर्थेषु महापर्वसुभूरिशः ।।\nतथा च सर्वावभृथैर्यैः स्नाता मणिकर्णिका ।। ।। ९४ ।।\nतैः सुराः पूजिताः सर्वे ब्रह्मविष्णुमुखा मखैः ।।\nयैः स्वर्णकुसुमैरत्नैरर्चिता मणिकर्णिका ।।९५।।\nअहं तेनोमया सार्धं दीक्षां संप्राप्य शांभवीम् ।।\nअर्चितः प्रत्यहं येन पूजिता णिकर्णिका ।। ९६ ।।\nतपांसि तेन तप्तानि शीर्णपर्णादिना चिरम् ।।\nसेविता श्रद्धया येन श्रीमती मणिकर्णिका ।। ९७ ।।\nदत्त्वा दानानि भूरीणि मखानिष्ट्वा तु भूरिशः ।।\nचिरं तप्त्वाप्यरण्येषु स्वर्गैश्वर्यान्महीं पुनः ।। ९८ ।।\nविपुलेत्र महीपृष्ठे पंचक्रोश्यां मनोहरा ।।\nसंश्रिता मणिकर्णीयैस्ते याताश्चानिवर्तकाः ।। ९९ ।।\nदानानां च व्रतानां च क्रतूनां तपसामपि ।।\nइदमेव फलं मन्ये यदाप्या मणिकर्णिका ।। 4.2.84.१०० ।।\nमोक्षलक्ष्मीरियं साक्षाच्छ्रीमती मणिकर्णिका ।।\nप्रायोस्या महिमानं वै नवेद्म्यहमपि स्फुटम् ।। १ ।।\nअवाच्यां मणिकर्ण्याश्च तीर्थं पाशुपतं परम् ।।\nतीर्थं तु रुद्रवासाख्यं विश्वतीर्थमतः परम् ।। २ ।।\nमुक्तितीर्थं ततो रम्यमविमुक्तमथोत्तमम् ।।\nतीर्थं च तारकं स्कांदं ढुंढेस्तीर्थं ततोपि च ।। ३ ।।\nभवानेयमथैशानं ज्ञानतीर्थमथोत्तमम् ।।\nनंदितीर्थं विष्णुतीर्थं तीर्थं पैतामहं ततः ।। ४ ।।\nनाभितीर्थमिदं चैव ब्रह्मनालमतः परम् ।।\nततो भागीरथं तीर्थं यत्तवाग्रे पुराकथि ।।५।।\nतीर्थात्युत्तरवाहिन्यां स्वर्धुन्यां काशिसन्निधौ ।।\nसंत्यनेकानि पुण्यानि मयोक्तान्यल्पशः पुनः ।। ६ ।।\nतत्रापि नितरां श्रेष्ठा पंचतीर्थी(?) नृपांगज ।।\nयस्यां स्तात्वा नरो भूयो गर्भवासं न संस्मरेत् ।। ७ ।।\nप्रथमं चासिसंभेदं तीर्थानां प्रवरं परम्।।\nततो दशाश्वमेधाख्यं सर्वतीर्थनिषेवितम् ।। ८ ।।\nततः पादोदकं तीर्थमादिकेशवसन्निधौ ।।\nततः पंचनदं पुण्यं स्नानमात्रादघौघहृत् ।। ९ ।।\nएतेषामपि तीर्थानां चतुर्णामपि सत्तम ।।\nपंचमं मणिकर्ण्याख्यं मनावेयवशुद्धिदम् ।।4.2.84.११०।।\nअहं स्नाम्यत्र सततमुमया सह पर्वसु ।।\nब्रह्मणा विष्णुना सार्धं सहेंद्रादिसुरर्षिभिः ।। ११ ।।\nअतएवात्र गीयेत गाथेयं श्रुतिसंमता।।\nनागलोककृतावासैः स्वर्गौकोभिश्च संततम् ।। १२ ।।\nसत्यं सत्यं पुनः सत्यं सत्यपूर्वमिदं वचः ।।\nमणिकर्णी समं तीर्थं नास्ति ब्रह्मांडगोलके ।। १३ ।।\nपंचतीर्थ्यां नरः स्नात्वा न देहं पांचभौतिकम् ।।\nगृह्णाति जातुचित्काश्यां पंचास्योवाथ जायते ।। १४ ।।\nइति दत्त्वा वरान्देवो वीरस्यांतर्दधे हरः ।।\nस च वीरोपि वीरेशं प्रार्च्य प्राप्तः समीहितम् ।। १५ ।।\n।। स्कंद उवाच।। ।।\nतीर्थाध्यायमिमं पुण्यमगस्ते यो निशामयेत् ।।\nतस्याघसंक्षयं यायादपि जन्मशतार्जितम् ।। १६ ।।\nइति वीरेश्वराख्यानं तीर्थाख्यानप्रसंगतः ।।\nकथितं ते पुरागस्ते कामेशं कथयाम्यतः ।।११७।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे वीरेश्वराख्यानं नाम चतुरशीतितमोऽध्यायः ।। ८४ ।। ।।।।। ।।"
  }
]
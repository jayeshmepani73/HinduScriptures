[
  {
    "text": "।। अगस्त्य उवाच ।।\nपार्वतीहृदयानंद स्कंद सर्वज्ञनंदन ।।\nकाः कास्तु शक्तयस्ता वै तासां नामानि मे वद ।।१।। ।।\nस्कंद उवाच ।। ।।\nतासां परमशक्तीनामुमावयवसंभुवाम् ।।\nआख्याम्याख्यां शृणु मुने कुंभसंभव तत्त्वतः ।। २ ।।\nत्रैलोक्यविजया तारा क्षमा त्रैलोक्यसुंदरी ।।\nत्रिपुरा त्रिजगन्माता भीमा त्रिपुरभैरवी ।। ३ ।।\nकामाख्या कमलाक्षी च धृतिस्त्रिपुरतापनी ।।\nजया जयंती विजया जलेशी चापराजिता ।४।।\nशंखिनी गजवक्त्रा च महिषघ्नी रणप्रिया ।।\nशुभानंदा कोटराक्षी विद्युज्जिह्वा शिवारवा ।। ५ ।।\nत्रिनेत्रा च त्रिवक्त्रा च त्रिपदा सर्वमंगला ।।\nहुंकारहेतिस्तालेशी सर्पास्या सर्वसुंदरी ।। ६ ।।\nसिद्धिर्बुद्धिः स्वधा स्वाहा महानिद्रा शराशना ।।\nपाशपाणिः खरमुखी वज्रतारा षडानना।। ७ ।।\nमयूरवदना काकी शुकी भासी गरुत्मती ।।\nपद्मावती पद्मकेशी पद्मास्या पद्मवासिनी ।। ८ ।।\nअक्षरा त्र्यक्षरा तंतुः प्रणवेशी स्वरात्मिका ।।\nत्रिवर्गा गर्वरहिता अजपा जपहारिणी ।। ९ ।।\nजपसिद्धिस्तपःसिद्धिर्योगसिद्धिः परामृता ।।\nमैत्रीकृन्मित्रनेत्रा च रक्षोघ्नी दैत्यतापनी ।। 4.2.72.१० ।।\nस्तंभनी मोहनीमाया बहुमाया बलोत्कटा ।।\nउच्चाटनी महोल्कास्या दनुजेंद्रक्षयंकरी ।।११।।\nक्षेमकरी सिद्धिकरी छिन्नमस्ता शुभानना ।।\nशाकंभरी मोक्षलक्ष्मीस्त्रिवर्गफलदायिनी ।। १२ ।।\nवार्ताली जंभली क्लिन्ना अश्वारूढा सुरेश्वरी ।।\nज्वालामुखी प्रभृतयो नवकोट्यौ महाबलाः ।। १३ ।।\nबलानि बलिनां ताभिर्दानवानां स्वलीलया ।।\nसंक्षिप्ता निजगंतीव प्रलयानलहेतेभिः ।। १४ ।।\nतावत्स दुर्गो दैत्येंद्रः पयोदांतरतो बली ।।\nचकार करकावृष्टिं वात्या वेगवतीं बहु ।।१५।।\nततो भगवती देवी शोषणास्त्र प्रयोगतः ।।\nवृष्टिं निवारयामास सवर्षोपलमयी क्षणात् ।। १६ ।।\nयोषिन्मनोरथवती षंढं प्राप्य यथाऽफला ।।\nसा दैत्यकरकावृष्टिर्देवीं प्राप्य तथाभवत् ।। १७ ।।\nअथ दैतेयराजेन बाहुसंकर्षकोपतः ।।\nउत्पाट्य शैलशिखरं परिक्षिप्तं नभोंगणात् ।। १८ ।।\nअद्रेः शृंगं सुविस्तीर्णमापतत्परिवीक्ष्य सा ।।\nशतकोटिप्रहारेण कोटिशः सकलं व्यधात् ।। १९ ।।\nआंदोल्य मौलिमसकृत्कुंडलाभ्यां विराजितम्।।\nगजीभूयाशु दुद्राव तां देवीं समरेऽसुरः ।।4.2.72.२०।।\nशैलाकारं तमायांतं दृष्ट्वा भगवती गजम् ।।\nबद्ध्वा पाशेन जवतः खङ्गेन करमच्छिनत् ।। २१ ।।\nततोत्यंतं स चीत्कृत्य देव्याकृत्तकरःकरी ।।\nअकिंचित्करतां प्राप्य माहिषं वपुराददे ।। २२ ।।\nअचलां सचलां सर्वां स चक्रे सुरघाततः ।।\nशिलोच्चयांश्च बहुशः शृंगाभ्यां सोक्षिपद्बली ।।२३।।\nनिःश्वासवातनिहताः पेतुरुर्व्यां महाद्रुमाः ।।\nउद्वेलिताः समभवन्सप्तापि जलराशयः ।।५४।।\nमहामहिषरूपेण तेन त्रैलोक्यमंडपः ।।\nआंदोलितोति बलिना युगांते वात्यया यथा ।। २५ ।।\nब्रह्मांडमप्यकांडेन तद्भयेन समाकुलम् ।।\nदृष्ट्वा भगवती क्रुद्धा त्रिशूलेन जघान तम् ।। २६ ।।\nत्रिशूलघातविभ्रांतः पतित्वा पुनरुत्थितः ।।\nतं त्यक्त्वा माहिषं वेषमभूद्बाहुसहस्रभृत् ।। २७ ।।\nस दुर्गो नितरां दुर्गो विबभौ समराजिरे।।\nआयुधानां सहस्राणि बिभ्रत्कालांतकोपमः ।। २८ ।।\nअथ तूर्णं स दैत्येंद्रस्तां देवीं रणकोविदाम् ।।\nमहाबलः प्रगृह्याशु नीतवानान्गगनांगणम् ।। ।। २९ ।।\nततो नभोंगणाद्दूरात्क्षिप्त्वा स जगदंबिकाम् ।।\nक्षणात्कलंबजालेन च्छादयामास वेगवान् ।। 4.2.72.३० ।।\nअथांतरिक्षगा देवी तस्य मार्गणमध्यगा ।।\nविद्युन्मालेव विबभौ महाभ्रपटलीधृता ।।३१।।\nतं विधूय शरत्रातं निजेषु निकरैरलम् ।।\nमहेषुणाथ विव्याध सा तं दैत्यजनेश्वरम् ।। ३२ ।।\nहृदि विद्धस्तया देव्या स च तेन महेषुणा ।।\nव्याघूर्णमाननयनः क्षितिमापाति विह्वलः ।।३३।।\nमहारुधिरधाराभिः स्रवंतीं च प्रवर्तयन् ।।\nतस्मिन्निपतिते दुर्गे महादुर्गपराक्रमे।। ।।३४ ।।\nदेवदुंदुभयो नेदुः प्रहृष्टानि जगंति च ।।\nसूर्याचंद्रमसौ साग्नी तेजो निजमवापतुः ।। ३५ ।।\nपुष्पवृष्टिं प्रकुर्वंतः प्राप्ता देवा महर्षिभिः ।।\nतुष्टुवुश्च महादेवीं महास्तुतिभिरादरात् ।। ३६ ।। ।।\nदेवा ऊचुः ।। ।।\nनमो देवि जगद्धात्रि जगत्रयमहारणे ।।\nमहेश्वर महाशक्ते दैत्यद्रुमकुठारके ।। ३७ ।।\nत्रैलोक्यव्यापिनि शिवे शंखचक्रगदाधरि ।।\nस्वशार्ङ्गव्यग्रहस्ताग्रे नमो विष्णुस्वरूपिणि ।। ३८ ।।\nहंसयाने नमस्तुभ्यं सर्वसृष्टिविधायिनि।।\nप्राचां वाचां जन्मभूमे चतुराननरूपिणि।। ३९ ।।\nत्वमैंद्री त्वं च कौबेरी वायवी त्वं त्वमंबुपा ।।\nत्वं यामी नैर्ऋती त्वं च त्वमैशी त्वं च पावकी ।। 4.2.72.४० ।।\nशशांककौमुदी त्वं च सौरी शक्तिस्त्वमेव च ।।\nसर्वदेवमयी शक्तिस्त्वमेव परमेश्वरी ।। ४१ ।।\nत्वं गौरी त्वं च सावित्री त्वं गायत्री सरस्वती ।।\nप्रकृतिस्त्वं मतिस्त्वं च त्वमहंकृतिरूपिणी ।। ।। ४२ ।।\nचेतः स्वरूपिणी त्वं वै त्वं सर्वेंद्रियरूपिणी ।।\nपंचतन्मात्ररूपा त्वं महाभूतात्मिकेंबिके ।। ४३ ।।\nशब्दादि रूपिणी त्वं वै करणानुग्रहा त्वमु ।।\nब्रह्मांडकर्त्री त्वं देवि ब्रह्मांडांतस्त्वमेव हि ।। ४४ ।।\nत्वं परासि महादेवि त्वं च देवि परापरा ।।\nपरापराणां परमा परमात्मस्वरूपिणी ।। ४५ ।।\nसर्वरूपा त्वमीशानि त्वमरूपासि सर्वगे ।।\nत्वं चिच्छक्तिर्महामाये त्वं स्वाहा त्वं स्वधामृते ।। ४६ ।।\nवषड्वौषट्स्वरूपासि त्वमेव प्रणवात्मिका ।।\nसर्वमंत्रमयी त्वं वै ब्रह्माद्यास्त्वत्समुद्भवाः ।। ४७ ।।\nचतुर्वर्गात्मिका त्वं वै चतुर्वर्गफलोदये ।।\nत्वत्तः सर्वमिदं विश्वं त्वयि सर्वं जगन्निधे ।। ४८ ।।\nयद्दृश्यं यददृश्यं च स्थूलसूक्ष्मस्वरूपतः ।।\nतत्र त्वं शक्तिरूपेण किंचिन्न त्वदृते क्वचित् ।। ४९ ।।\nमातस्त्वयाद्य विनिहत्य महासुरेंद्रं दुर्गं निसर्गविबुधार्पितदैत्यसैन्यम् ।।\nत्राताः स्म देवि सततं नमतां शरण्ये त्वत्तोऽपरः क इह यं शरणं व्रजामः ।। 4.2.72.५० ।।\nलोके त एव धनधान्यसमृद्धिभाजस्ते पुत्रपौत्रसुकलत्र सुमित्रवंतः ।।\nतेषां यशः प्रसरचंद्रकरावदातं विश्वं भवेद्भवसि येषु सुदृक्त्वमीशे ।। ।। ५१ ।।\nत्वद्भक्तिचेतसि जनेन विपत्तिलेशः क्लेशः क्व वानुभवती नतिकृत्सु पुंसु ।।\nत्वन्नामसंसृतिजुषां सकलायुषां क्व भूयः पुनर्जनिरिह त्रिपुरारिपत्नि ।। ५२ ।।\nचित्रं यदत्र समरे स हि दुर्गदैत्यस्त्वद्दृष्टिपातमधिगम्य सुधानिधानम्।।\nमृत्योर्वशत्वमगमद्विदितं भवानि दुष्टोपि ते दृशिगतः कुगतिं न याति ।। ५३ ।।\nत्वच्छस्त्रवह्निशलभत्वमिता अपीह दैत्याः पतंगरुचिमाप्य दिवं व्रजंति ।।\nसंतः खलेष्वपि न दुष्टधियो यतः स्युः साधुष्विव प्रणयिनः स्वपथं दिशंति ।। ५४ ।।\nप्राच्यां मृडानि परिपाहि सदा नतान्नो याम्यामव प्रतिपदं विपदो भवानि ।।\nप्रत्यग्दिशि त्रिपुरतापन पत्नि रक्ष त्वं पाह्युदीचि निजभक्तजनान्महेशि ।। ५५ ।।\nब्रह्माणि रक्ष सततं नतमौलिदेशं त्वं वैष्णवि प्रतिकुलं परिपालयाधः ।।\nरुद्राग्नि नैर्ऋति सदागति दिक्षु पांतु मृत्युंजया त्रिनयना त्रिपुरा त्रिशक्त्यः ।। ५६ ।।\nपातु त्रिशूलममले तव मौलिजान्नो भालस्थलं शशिकला मृदुमाभ्रुवौ च ।।\nनेत्रे त्रिलोचनवधूर्गिरिजा च नासामोष्ठं जया च विजयात्वधरप्रदेशम् ।। ५७ ।।\nश्रोत्रद्वयं श्रुतिरवा दशनावलिं श्रीश्चंडी कपोलयुगलं रसनां च वाणी ।।\nपायात्सदैव चिबुकं जयमंगला नः कात्यायनी वदनमंडलमेव सर्वम् ।। ५८ ।।\nकंठप्रदेशमवतादिह नीलकंठी भूदारशक्तिरनिशं च कृकाटिकायाम् ।।\nकौर्म्यं सदेशमनिशं भुजदंडमैंद्री पद्मा च पाणिफलकं नतिकारिणां नः ।। ५९ ।।\nहस्तांगुलीः कमलजा विरजा नखांश्च कक्षांतरं तरणिमंडलगा तमोघ्नी ।।\nवक्षःस्थलं  स्थलचरी हृदयं धरित्री कुशिद्वयं त्ववतु नः क्षणदाचरघ्नी ।।4.2.72.६०।।\nअव्यात्सदा दरदरीं जगदीश्वरी नो नाभिं नभोगतिरजात्वथ पृष्ठदेशम् ।।\nपायात्कटिं च विकटा परमास्फिचौ नो गुह्यं गुहारणिरपानमपाय हंत्री ।।६१ ।।\nऊरुद्वयं च विपुला ललिता च जानू जंघे जवाऽवतु कठोरतरात्र गुल्फौ।।\nपादौ रसातलचरांगुलिदेशमुग्रा चांद्री नखान्त्पदतलं तलवासिनी च ।।६२।।\nगृहं रक्षतु नो लक्ष्मीः क्षेत्रं क्षेमकरी सदा ।।\nपातु पुत्रान्प्रियकरी पायादायुः सनातनी ।। ६३ ।।\nयशः पातु महादेवी धर्मं पातु धनुर्धरी ।।\nकुलदेवी कुलं पातु सद्गतिं सद्गतिप्रदा ।। ६४ ।।\nरणे राजकुले द्यूते संग्रामे शत्रुसंकटे ।।\nगृहे वने जलादौ च शर्वाणी सर्वतोऽवतु ।। ६५ ।।\nइति स्तुत्वा जगद्धात्रीं प्रणेमुश्च पुनःपुनः ।।\nसर्वे सवासवा देवाः सर्षिगंधर्वचारणाः ।। ६६ ।।\nततस्तुष्टा जगन्माता तानाह सुरसत्तमान् ।।\nस्वाधिकारान्सुराः सर्वे शासतु प्राग्यथायथा ।। ६७।।\nतुष्टाहमनया स्तुत्या नितरां तु यथार्थया ।।\nवरमन्यं प्रदास्यामि तच्छृणुध्वं सुरोत्तमाः ।। ६८ ।। ।।\nदुर्गोवाच ।। ।।\nयः स्तोष्यति तु मां भक्त्या नरः स्तुत्यानया शुचिः ।।\nतस्याहं नाशयिष्यामि विपदं च पदे पदे ।।६९।।\nएतत्स्तोत्रस्य कवचं परिधास्यति यो नरः ।।\nतस्य क्वचिद्भयं नास्ति वज्रपंजरगस्य हि ।।4.2.72.७०।।\nअद्यप्रभृति मे नाम दुर्गेति ख्यातिमेष्यति ।।\nदुर्गदैत्यस्य समरे पातनादति दुर्गमात्।।७१।।\nये मां दुर्गां शरणगा न तेषां दुर्गतिः क्वचित् ।।\nदुर्गास्तुतिरियं पुण्या वज्रपंजरसंज्ञिका ।।७२।।\nअनया कवचं कृत्वा मा बिभेतु यमादपि ।।\nभूतप्रेतपिशाचाश्च शाकिनीडाकिनी गणाः।।७३।।\nझोटिंगा राक्षसाः क्रूरा विष सर्पाग्नि दस्यवः ।।\nवेतालाश्चापि कंकाल ग्रहा बालग्रहा अपि।।७४।।\nवातपित्तादि जनितास्तथा च विषमज्वराः ।।\nदूरादेव पलायंते श्रुत्वा स्तुतिमिमां शुभाम् ।।७५।।\nवज्रपंजर नामैतत्स्तोत्रं दुर्गाप्रशंसनम् ।।\nएतत्स्तोत्रकृतत्राणे वज्रादपि भयं नहि ।। ७६ ।।\nअष्टजप्तेन चानेन योभिमंत्र्य जलं पिबेत् ।।\nतस्योदरगतापीडा क्वापि नो संभविष्यति।।७७।।\nगर्भपीडा तु नो जातु भविष्यत्यभिमंत्रणात् ।।\nबालानां परमा शांतिरेतत्स्तोत्रांबुपानतः ।। ७८ ।।\nयत्र सान्निध्यमेतस्य स्तवस्येह भविष्यति ।।\nएतास्तु शक्तयः सर्वा सर्वत्र सहिता मया ।। ७९ ।।\nरक्षां परिकरिष्यंति मद्भक्तानां ममाज्ञया ।।\nइति दत्त्वा वरान्देवी देवेभ्यो तर्हि ता तदा ।। 4.2.72.८० ।।\nतेपि स्वर्गौकसः सर्वे स्वंस्वं स्वर्गं ययुर्मुदा ।। ।।\nस्कंद उवाच ।।\nइत्थं दुर्गाभवन्नाम तया देव्या महामुने ।।\nकाश्यां सेव्या यथा सा च तच्छृणुष्व वदामि ते ।।८१।।\nअष्टम्यां च चतुर्दश्यां भौमवारे विशेषतः ।।\nसंपूज्या सततं काश्यां दुर्गा दुर्गतिनाशिनी ।। ८२ ।।\nनवरात्रं प्रयत्नेन प्रत्यहं सा समर्चिता ।।\nनाशयिष्यति विघ्नौघान्सुमतिं च प्रदास्यति ।। ८३ ।।\nमहापूजोपहारैश्च महाबलिनिवेदनैः ।।\nदास्यत्यभीष्टदा सिद्धिं दुर्गा काश्यां न संशयः ।। ८४ ।।\nप्रतिसंवत्सरं तस्याः कार्या यात्रा प्रयत्नतः ।।\nशारदं नवरात्रं च सकुटुंबैः शुभार्थिभिः ।।८५।।\nयो न सांवत्सरीं यात्रां दुर्गायाः कुरुते कुधीः ।।\nकाश्यां विघ्न सहस्राणि तस्य स्युश्च पदेपदे ।। ८६ ।।\nदुर्गाकुंडे नरः स्नात्वा सर्वदुर्गार्तिहारिणीम् ।।\nदुर्गां संपूज्य विधिवन्नवजन्माघमुत्सृजेत् ।। ८७ ।।\nसा दुर्गाशक्तिभिः सार्धं काशीं रक्षति सर्वतः ।।\nताः प्रयत्नेन संपूज्या कालरात्रिमुखा नरैः ।।८८।।\nरक्षंति क्षेत्रमेतद्वै तथान्या नवशक्तयः ।।\nउपसर्गसहस्रेभ्यस्ता वैदिग्देवताक्रमात् ।। ८९ ।।\nशतनेत्रा सहस्रास्या तथायुतभुजापरा ।।\nअश्वारूढा गजास्या च त्वरिता शववाहिनी ।। 4.2.72.९० ।।\nविश्वा सौभाग्यगौरी च सृष्टाः प्राच्यादिमध्यतः ।।\nएता यत्नेन संपूज्याः क्षेत्ररक्षणदेवताः ।।९१।।\nतथैव भैरवाश्चाष्टौ दिक्ष्वष्टासु प्रतिष्ठिताः ।।\nरक्षंति सततं काशीं निर्वाणश्रीनिकेतनम् ।। ९२ ।।\nरुरुश्चंडोसितांगश्च कपाली क्रोधनस्तथा ।।\nउन्मत्तभैरवस्तद्वत्क्रमात्संहारभीषणौ ।। ९३ ।।\nचतुःषष्टिस्तु वेताला महाभीषणमूर्तयः ।।\nरुंडमुंडस्रजः सर्वे कर्त्रीखर्परपाणयः ।। ९४ ।।\nश्ववाहना रक्तमुखा महादंष्ट्रा महाभुजाः ।।\nनग्ना विमुक्तकेशाश्च प्रमत्ता रुधिरासवैः ।। ९५ ।।\nनानारूपधराः सर्वे नानाशस्त्रास्त्र पाणयः ।।\nतदाकारैश्च तद्भृत्यैः कोटिशः परिवारिताः ।। ९६ ।।\nविद्युज्जिह्वो ललज्जिह्वः क्रूरास्यः क्रूरलोचनः।।\nउग्रो विकटदंष्ट्रश्च वक्रास्यो वक्रनासिकः ।। ९७ ।।\nजंभको जृंभणमुखो ज्वालानेत्रो वृकोदरः ।।\nगर्तनेत्रो महानेत्रस्तुच्छनेत्रोंऽत्रमण्डनः ।। ९८ ।।\nज्वलत्केशः कंबुशिराः खर्वग्रीवो महाहनुः ।।\nमहानासो लंबकर्णः कर्णप्रावरणोनसः ।।९९।।\nइत्यादयो मुने क्षेत्रं दुर्वृत्तरुधिरप्रियाः ।।\nत्रासयंतो दुराचारान्रक्षंति परितः सदा ।।4.2.72.१००।।\nत्रैलोक्यविजयाद्याश्च ज्वालामुख्यंतगाश्च याः ।।\nशक्तयोऽत्र मया ख्याता मुने कलशसंभव ।। १ ।।\nताः काशीं परिरक्षंति चतुर्दिक्षूद्यतायुधाः ।।\nताः समर्च्याः प्रयत्नेन महाविघ्न प्रशांतये ।।२।।\nभैरवा रुरुमुख्याश्च महाभयनिवारकाः ।।\nसंपूज्याः सर्वदा काश्यां सर्वसंपत्तिहेतवः ।।३।।\nविद्युज्जिह्वप्रभृतयो वेताला उग्ररूपिणः ।।\nअत्युग्रानपि विघ्नौघान्हरिष्यंत्यर्चिता इह ।। ४ ।।\nतथा भूतावली चात्र नानाभीषणरूपिणी ।।\nउदायुधाऽवति पुरीं शतकोटिमिता मुने ।। ५ ।।\nनिर्वाणलक्ष्मीक्षेत्रस्य पालयित्री पदेपदे ।।\nएता वै देवताः पूज्याः काश्यां निर्वाणकांक्षिभिः ।। ६ ।।\nश्रुत्वाध्यायमिमं पुण्यं नरो दुर्गजयाभिधम् ।।\nनानाशक्तिसमायुक्तं दुर्गमाशु तरिष्यति ।। ७ ।।\nय एते भैरवाः प्रोक्ता ये वेताला उदाहृताः ।।\nतेषां नामानि चाकर्ण्य नरो विप्रैर्न दूयते ।। ८ ।।\nअदृष्टा अपि ते भूता एतदाख्यानपाठकम् ।।\nरक्षिष्यंति प्रयत्नेन सह श्रोतृजनेन च ।। ९ ।।\nतस्मात्सर्वप्रयत्नेन काशीभक्तिपरैर्नरैः ।।\nश्रोतव्यमिदमाख्यानं महाविघ्ननिवारणम् ।। ।। 4.2.72.११० ।।\nगृहेपि यस्य लिखितमेतत्स्थास्यति पूजितम् ।\nतस्यापदां सहस्राणि नाशयिष्यंति देवताः ।। ११ ।।\nकाश्यां यस्यास्ति वै प्रेम तेन कृत्वाऽऽदरं गुरुम् ।।\nश्रोतव्यमिदमाख्यानं वज्रपंजरसन्निभम् ।।११२ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे दुर्गाविजयो नाम द्विसप्ततितमोऽध्यायः ।। ७२ ।।"
  }
]
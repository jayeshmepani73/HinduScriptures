[
  {
    "text": "।। अगस्त्य उवाच ।।\nदृष्ट्वा भूदेवताः शंभुं किमाचख्युः षडानन ।।\nकानिकानि च लिंगानि तत्र तान्यपिचक्ष्व मे ।। १ ।।\nज्येष्ठस्थाने महापुण्ये देवदेवस्य वल्लभे ।।\nआश्चर्यं किमभूत्तत्र तदाचक्ष्व षडानन ।।२ ।।\n।। स्कंद उवाच ।। ।।\nशृण्वगस्त्य यथा पृच्छि भवता तद्ब्रवीम्यहम् ।।\nमंदराद्रिं यदा देवो गतवान्ब्रह्मगौरवात् ।। ३ ।।\nतदा निराश्रया विप्राः क्षेत्रसंन्यासिनोनघाः ।।\nउपाकृताश्चाविरतं महाक्षेत्रप्रतिग्रहात् ।। ४ ।।\nखातंखातं च दंडाग्रैर्भूमिं कंदादिवृत्तयः ।।\nचक्रुः पुष्करिणीं रम्यां दंडखाताभिधां मुने ।। ५ ।।\nतत्तीर्थं परितः स्थाप्य महालिंगान्यनेकशः ।।\nमहेशाराधनपरास्तपश्चक्रुः प्रयत्नतः ।। ६ ।।\nविभूतिधारिणो नित्यं नित्यरुद्राक्षधारिणः ।।\nलिंगपूजारता नित्यं शतरुद्रियजापिनः ।। ७ ।।\nते श्रुत्वा देवदेवस्य पुनरागमनं मुने ।।\nतपःकृशा अतितरामासुरानंद मेदुराः ।। ८ ।।\nद्विजाः पंचसहस्राणि चरतो विपुलं तपः ।।\nदंडखातान्महातीर्थादाजग्मुर्देवदर्शने ।। ९ ।।\nतीर्थान्मंदाकिनी नाम्नो द्विजाः पाशुपतव्रताः ।।\nशिवैकाराधनपराः समेता अयुतोन्मिताः ।। 4.2.64.१० ।।\nहंसतीर्थात्परिप्राप्ता अयुतं त्रिशतोत्तरम् ।।\nशतदुर्वाससस्तीर्थादेकादश शताधिकम् ।। ११ ।।\nमत्स्योदर्याः परापेतुः सहस्राणि षडेव हि ।।\nकपालमोचनात्सप्त शतान्यभ्यागता द्विजाः ।। १२।।\nऋणमोचनतस्तीर्थात्सहस्रं द्विशताधिकम् ।।\nवैतरण्या अपि मुने द्विजानामयुतार्धकम् ।।१३।।\nततः पृथूदकात्कुंडात्पृथुना परिखानितात् ।।\nअयासिषुर्द्विजानां च शतान्येव त्रयोदश ।।१४।।\nतथैवाप्सरसः कुंडान्मेनकाख्याच्छतद्वयम् ।।\nउर्वशीकुंडतः प्राप्ताः सहस्रं द्विशताधिकम् ।। १५ ।।\nतथैरावतकुंडाच्च ब्राह्मणास्त्रिशतानि च ।।\nगंधर्वाप्सरसः सप्त शतानि द्विशतानि च ।। १६ ।।\nवृषेशतीर्थादाजग्मुर्नवतिः सशतत्रया ।।\nयक्षिणीकुंडतः प्राप्ताः सहस्रं त्रिशतोत्तरम् ।। १७ ।।\nलक्ष्मीतीर्थात्परं जग्मुः षोडशैव शतानि च ।।\nपिशाचमोचनात्सप्त सहस्राणि द्विजोत्तमाः ।। १८ ।।\nपितृकुंडाच्छतंसाग्रं ध्रुवतीर्थाच्छतानि षट् ।।\nमानसाख्याच्च सरसो द्विशती सशतत्रया ।। १९ ।।\nब्राह्मणा वासुकिहृदात्सहस्राणि दशैव तु ।।\nतथैवाष्टशतं द्रष्टुं जानकीकुंडतो द्विजाः ।। 4.2.64.२० ।।\nकाशीनाथमनुप्राप्ताः परमानंददायिनम् ।।\nतथा गौतमकुंडाच्च शतानिनव चागताः ।।२१।।\nतीर्थाद्दुर्गतिसंहर्तुर्बाह्मणाः प्रतिपेदिरे ।।\nएकादशशतान्येव द्रष्टुं देवमुमापतिम् ।। २२ ।।\nअसीसंभेदमारभ्य गंगातीरस्थिता द्विजाः ।।\nआसंगमेश्वरात्तत्र परिप्राप्ता घटोद्भव ।। २३ ।।\nअष्टादशसहस्राणि तथा पंचशतान्यपि ।।\nब्राह्मणाः पंचपंचाशद्गंगातीरात्समागताः ।। २४ ।।\nसार्द्रदूर्वाक्षतकरैः सपुष्पफलपाणिभिः ।।\nसुगंधमाल्यहस्तैश्च ब्राह्मणैर्जयवादिभिः ।। २५ ।।\nस्तुतो मंगलसूक्तैश्च प्रणतश्च पुनःपुनः ।।\nतेभ्यो दत्ताभयः शंभुः पप्रच्छ कुशलं मुदा ।। २६ ।।\nततस्ते ब्राह्मणाः प्रोचुः प्रबद्धकरसंपुटाः ।।\nक्षेत्रे निवसतां नाथ सदानः कुशलोदयः ।। २७ ।।\nविशेषतः कृतोऽस्माभिः साक्षान्नयनगोचरः।।\nत्वं यत्स्वरूपं श्रुतयो न विदुः परमार्थतः ।। २८ ।।\nसदैवाकुशलं तेषां ये त्वत्क्षेत्रपराङ्मुखाः ।।\nचतुर्दशापि वै लोकास्तेषां नित्यं पराङ्मुखाः ।। २९ ।।\nयेषां हृदि सदैवास्ते काशीत्वाशीविषां गद ।।\nसंसाराशीविषविषं न तेषां प्रभवेत्क्वचित् ।। 4.2.64.३० ।।\nगर्भरक्षामणिर्मंत्रः काशीवर्णद्वयात्मकः ।।\nयस्य कंठे सदा तिष्ठेत्तस्याकुशलता कुतः ।। ३१ ।।\nसुधां पिबति यो नित्यं काशीवर्णद्वयात्मिकाम् ।।\nस नैर्जरीं दशां हित्वा सुधैव परिजायते ।। ३२ ।।\nश्रुतं कर्णामृतं येन काशीत्यक्षरयुग्मकम् ।।\nन समाकणर्यत्येव स पुनर्गर्भजां कथाम्।। ३३ ।।\nकाशी रजोपि यन्मूर्ध्नि पतेदप्यनिलाहतम् ।।\nचंद्रशेखरतन्मूर्धा भवेच्चंद्रकलांकितः ।। ३४ ।।\nप्रसंगतोपि यन्नेत्रपथमानंदकाननम् ।।\nयातं तेत्र न जायंते नेक्षेरन्पितृकान(व?)नम् ।।३५।।\nगच्छता तिष्ठता वापि स्वपता जाग्रताथवा ।।\nकाशीत्येष महामंत्रो येन जप्तः सनिर्भयः ।। ३६ ।।\nयेन बीजाक्षरयुगं काशीति हृदि धारितम् ।।\nअबीजानि भवंत्येव कर्मबीजानि तस्य वै ।। ३७ ।।\nकाशी काशीति काशीति जपतो यस्य संस्थितिः ।।\nअन्यत्रापि सतस्तस्य पुरो मुक्तिः प्रकाशते ।। ३८ ।।\nक्षेममूर्तिरियं काशी क्षेममूर्तिर्भवान्भव ।।\nक्षेममूर्तिस्त्रिपथगा नान्यत्क्षेमत्रयं क्वचित् ।। ३९ ।।\nब्राह्मणानामिति वचः क्षेत्रभक्तिविबृंहितम् ।।\nनिशम्य गिरिजाकांतस्तुतोष नितरां हरः ।। 4.2.64.४० ।।\nप्रोवाच च प्रसन्नात्मा धन्या यूयं द्विजर्षभाः ।।\nयेषामिहेदृशी भक्तिर्मम क्षेत्रेतिपावने ।। ४१ ।।\nजाने सत्त्वमया जाताः क्षेत्रस्यास्य निषेवणात् ।।\nनीरजस्का वितमसः संसारार्णवपारगाः ।। ४२ ।।\nवाराणस्यास्तु ये भक्तास्ते भक्ता मम निश्चितम्।।\nजीवन्मुक्ता हि ते नूनं मोक्षलक्ष्म्या कटाक्षिताः ।। ४३ ।।\nयैश्च काशीस्थितो जंतुरल्पकोपि विरोधितः ।।\nतैर्वै विश्वंभरा सर्वा मया सह विरोधिता ।। ।। ४४ ।।\nवाराणस्याः स्तुतिमपि यो निशम्यानुमोदते ।।\nअपि ब्रह्मांडमखिलं ध्रुवं तेनानुमोदितम् ।।४५।।\nनिवसंति हि ये मर्त्या अस्मिन्नानंदकानने ।।\nममांतःकरणे ते वै निवसेयुरकल्मषाः ।। ४६ ।।\nनिवसंति मम क्षेत्रे मम भक्तिं प्रकुर्वते ।।\nमम लिंगधरा ये तु तानेवोपदिशाम्यहम् ।। ४७ ।।\nनिवसंति मम क्षेत्रे मम भक्तिं न कुर्वते ।।\nमम लिंगधरा ये नो न तानुपदिशाम्यहम् ।।४८।।\nकाशी निर्वाणनगरी येषां चित्ते प्रकाशते ।।\nते मत्पुरः प्रकाशंते नैःश्रेयस्या श्रिया वृताः ।। ४९ ।।\nमोक्षलक्ष्मीरियं काशी न येभ्यः परिरोचते ।।\nस्वर्लक्ष्मीं कांक्षमाणेभ्यः पतितास्ते न संशयः ।। 4.2.64.५० ।।\nकाथीं संकाक्षमाणानां पुरुषार्थचतुष्टयम् ।।\nपुरः किंकरवत्तिष्ठेन्ममानुग्रहतो द्विजाः ।। ५१ ।।\nआनंदकानने ह्यत्र ज्वलद्दावानलोस्म्यहम् ।।\nकर्मबीजानि जंतूनां ज्वालये न प्ररोहये ।। ५२ ।।\nवस्तव्यं सततं काश्यां यष्टव्योहं प्रयत्नतः ।।\nजेतव्यौ कलिकालौ च रंतव्या मुक्तिरंगना ।५३।।\nप्राप्यापि काशीं दुर्बुद्धिर्यो न मां परिसेवते।।\nतस्य हस्तगताप्याशु कैवल्यश्रीः प्रणश्यति ।। ५४ ।।\nधन्या मद्भक्तिलक्ष्माणो ब्राह्मणाः काशिवासिनः ।।\nयूयं यच्चेतसो वृत्तेर्न दूरेहं न काशिका ।। ५५ ।।\nदातव्यो वो वरः कोत्र व्रियतां मे यथारुचि ।।\nप्रेयांसो मे यतो यूयं क्षेत्रसंन्यासकारिणः ।। ५६ ।।\nइति पीत्वा महेशानमुखक्षीराब्धिजां सुधाम् ।।\nपरितृप्ता द्विजाः सर्वे वव्रुर्वरमनुत्तमम् ।। ५७ ।।\nब्राह्मणा ऊचुः ।। ।।\nउमापते महेशान सर्वज्ञ वर एष नः ।।\nकाशी कदापि न त्याज्या भवता भवतापहृत् ।। ५८ ।।\nवचनाद्ब्राह्मणानां तु शापो मा प्रभवत्विह ।।\nकदाचिदपि केषांचित्काश्यां मोक्षांतरायकः ।। ५९ ।।\nतव पादाबुंजद्वंद्वे निर्द्वंद्वा भक्तिरस्तु नः ।।\nआ कलेवरपातं च काशीवासोस्तु नोनिशम् ।।4.2.64.६०।।\nकिमन्येन वरेणेश देय एष वरो हि नः ।।\nअवधेह्यंधकध्वंसिन्वरमन्यं वृणीमहे ।। ६१ ।।\nतव प्रतिनिधी कृत्यास्माभिस्त्वद्भक्तिभावितैः ।।\nप्रतिष्ठितेषु लिंगेषु सान्निध्यं भवतोऽस्त्विह।।६२।।\nश्रुत्वेति  तेषां वाक्यानि तथास्त्विति पिनाकिना ।।\nप्रोचेऽन्योपि वरो दत्तो ज्ञानं वश्च भविष्यति ।।६३।।\nपुनः प्रोवाच देवेशो निशामयत भो द्विजाः ।।\nहितं वः कथयाम्यत्र तदनुष्ठीयतां ध्रुवम् ।। ६४ ।।\nसेव्योत्तरवहा नित्यं लिंगमर्च्यं प्रयत्नतः ।।\nदमो दानं दया नित्यं कर्तव्यं मुक्तिकांक्षिभिः ।। ६५ ।।\nइदमेव रहस्यं च कथितं क्षेत्रवासिनाम् ।।\nमतिः परहिता कार्या वाच्यं नोद्वेगकृद्वचः ।।६६।।\nमनसापि न कर्तव्यमेनोत्र विजिगीषुणा।।\nअत्रत्यमक्षयं यस्मात्सुकृतं सुकृतेतरम् ।। ६७ ।।\nअन्यत्र यत्कृतं पापं तत्काश्यां परिणश्यति ।।\nवाराणस्यां कृतं पापमंतर्गेहे प्रणश्यति ।। ६८ ।।\nअंतर्गेहे कृतं पापं पैशाच्यनरकावहम् ।।\nपिशाचनरकप्राप्तिर्गच्छत्येव बहिर्यदि ।। ६९ ।।\nन कल्पकोटिभिः काश्यां कृतं कर्म प्रमृज्यते ।।\nकिंतु रुद्रपिशाचत्वं जायतेऽत्रायुतत्रयम्.।। 4.2.64.७०. ।।\nवाराणस्यां स्थितो यो वै पातकेषु रतः सदा ।।\nयोनिं प्राप्यापि पैशाचीं वर्षाणामयुतत्रयम् ।। ७१ ।।\nपुनरत्रैव निवसञ्ज्ञानं प्राप्स्यत्यनुत्तमम् ।।\nतेन ज्ञानेथ संप्राप्ते(?) मोक्षमाप्स्यत्यनुत्तमम् ।। ७२ ।। (संप्रांते)\nदुष्कृतानि विधायेह बहिः पंचत्वमागताः ।।\nतेषां गतिं प्रवक्ष्यामि शृणुत द्विजसत्तमाः ।। ७३ ।।\nयामाख्या मे गणाः संति घोरा विकृतमूर्त्तयः ।।\nमूषायां ते धमंत्यादौ क्षेत्रदुष्कृतकारिणः ।। ७४ ।।\nनयंत्यनूपप्रायां च ततः प्राचीं दुरासदाम् ।।\nवर्षाकाले दुराचारान्पातयंति महाजले ।। ७५ ।।\nजलौकाभिः सपक्षाभिर्दंदशूकैर्जलोद्भवैः ।।\nदुर्निवारैश्च मशकैर्दश्यंते ते दिवानिशम् ।। ७६ ।।\nततो यामैर्हिमर्तौ ते नीयंतेऽद्रौ हिमालये ।।\nअशनावरणैर्हीनाः क्लेश्यंते ते दिवानिशम् ।। ७७ ।।\nमरुस्थले ततो ग्रीष्मे वारिवृक्षविवर्जिते ।।\nदिवाकरकरैस्तीव्रैस्ताप्यंते ते पिपासिताः ।। ७८ ।।\nक्लेशितास्ते गणैरुग्रैर्यातनाभिः समंततः ।।\nइत्थं कालमसंख्यातमानीयंते ततस्त्विह ।। ७९ ।।\nनिवेदयंति ते यामाः कालराजांतिके ततः ।।\nकालराजोपि तान्द्रष्ट्वा कर्मसंस्मार्य दुष्कृतम् ।। 4.2.64.८० ।।\nविवस्त्रान्क्षुत्तृषार्तांश्च लग्नपृष्ठोदरत्वचः ।।\nअन्यै रुद्रपिशाचैश्च सहसंयोजयत्यपि ।। ८१ ।।\nततो रुद्रपिशाचास्ते भैरवानुचराः सदा ।।\nसहंते क्लममत्यर्थं क्षुत्तृष्णोग्रत्वसंभवम् ।। ८२ ।।\nआहारं रुधिरोन्मिश्रं ते लभंते कदाचन ।।\nएवं त्र्ययुतसंख्याकं कालं तत्रातिदुःखिताः ।। ८३ ।।\nश्मशानस्तंभमभितो नीयंते कंठपाशिताः ।।\nपिपासिता अपि न तेंऽबुस्पर्शमपि चाप्नुयुः ।। ८४ ।।\nअथ संक्षीणपापास्ते कालभैरवदर्शनात् ।।\nइहैव देहिनो भूत्वा मुच्यंते ते ममाज्ञया ।। ८५ ।।\nतस्मान्न कामयेतात्र वाङ्मनःकर्मणाप्यघह(?)म् ।।\nशुचौ पथि सदा स्थेयं महालाभमभीप्सुभिः ।। ८६ ।।\nनाविमुक्ते मृतः कश्चिन्नरकं याति किल्बिषी ।।\nममानुग्रहमासाद्य गच्छत्येव परां गतिम् ।। ८७ ।।\nअनाशनं यः कुरुते मद्भक्त इह सुव्रतः ।।\nन तस्य पुनरावृत्तिः कल्पकोटिशतैरपि ।। ८८ ।।\nअशाश्वतमिदं ज्ञात्वा मानुष्यं बहुकिल्विषम् ।।\nअविमुक्तं सदा सेव्यं संसारभयमोचकम् ।। ८९ ।।\nनान्यत्पश्यामि जंतूनां मुक्त्वा वाराणसीं पुरीम् ।।\nसर्वपापप्रशमनीं प्रायश्चित्तं कलौ युगे ।। 4.2.64.९० ।।\nजन्मांतरसहस्रेषु यत्पापं समुपार्जितम् ।।\nअविमुक्तं प्रविष्टस्य तत्सर्वं व्रजति क्षयम् ।। ९१ ।।\nजन्मांतरसहस्रेषु युंजन्योगी यदाप्नुयात् ।।\nतदिहैव परो मोक्षो मरणादधि गम्यते ।। ९२ ।।\nतिर्यग्योनिगताः सत्त्वा ये विमुक्तकृतालयाः ।।\nकालेन निधनं प्राप्तास्तेपि यांति परां गतिम् ।। ९३ ।।\nअविमुक्तं न सेवंते ये मूढास्तमसावृताः ।।\nविण्मूत्ररेतसां मध्ये ते वसंति पुनः पुनः ।। ९४ ।।\nअविमुक्तं समासाद्य यो लिंगं स्थापयेत्सुधीः ।।\nकल्पकोटिशतैर्वापि नास्ति तस्य पुनर्भवः ।। ९५ ।।\nग्रहनक्षत्रताराणां कालेन पतनं ध्रुवम् ।।\nअविमुक्ते मृतानां तु पतनं नैव विद्यते।। ९६ ।।\nब्रह्महत्यां नरः कृत्वा पश्चात्संयतमानसः ।।\nप्राणांस्त्यजति यः काश्यां स मुक्तो नात्र संशयः ।। ९७ ।।\nस्त्रियः पतिव्रता याश्च मम भक्तिसमाहिताः ।।\nअविमुक्ते मृता विप्रा यांति ताः परमां गतिम् ।। ९८ ।।\nअत्रोत्क्रमणकालेहं स्वयमेव द्विजोत्तमाः ।।\nदिशामि तारकं ब्रह्म देही स्याद्येन तन्मयः ।। ९९ ।।\nमन्मना मम भक्तश्च मयि सर्वार्पितक्रियः ।।\nयथा मोक्षमिहाप्नोति न तथान्यत्रकुत्रचित् ।। 4.2.64.१०० ।।\nमरणं निश्चितं ज्ञात्वा गतिं चासुखरूपिणीम् ।।\nचलमागंतुकं सर्वं ततः काशीं समाश्रयेत् ।। १ ।।\nकाशी समाश्रिता यैस्तु मनोवाक्कायकर्मभिः ।।\nतानत्र निर्मलधियो निवार्णश्रीः समाश्रयेत् ।। २ ।।\nकाशीस्थितैकमपि यः प्रीणयेन्न्यायजैर्धनैः ।।\nतेन त्रैलोक्यमखिलं प्रीणितं तु मया सह ।। ३ ।।\nयः प्रीणयति पुण्यात्मा निर्वाणनगरी नरम् ।।\nपुमर्थेन स्थितेर्नित्यं ब्राह्मणाः प्रीणयामि तम् ।। ४ ।।\nदिवोदासोपि राजर्षिः काशीं धर्मेण पालयन् ।।\nसदेहो मत्पदं प्राप्तो यतो न पुनरागतिः ।। ५।।\nअत्र योगस्तथा ज्ञानं मुक्तिरेकेन जन्मना ।।\nअतो विमुक्तमासाद्य नान्यद्गच्छेत्तपोवनम् ।। ६ ।।\nमोक्षं सुदुर्लभं ज्ञात्वा संसारं चातिभीषणम् ।।\nअश्मना चरणौ हत्वा कालमत्र प्रतीक्षयेत् ।। ७ ।।\nअविमुक्तं परित्यज्य यदा यास्यंति दुर्धियः ।।\nहसिष्यंति तदा भूतान्यन्योन्यकरताडनैः ।। ८ ।।\nप्राप्य वाराणसीं पुण्यां सिद्धिक्षेत्रमनुत्तमम् ।।\nपरिनिष्क्रांतुमन्यत्र कस्य जंतोर्मतिर्भवेत् ।। ९ ।।\nमहादानेन चान्यत्र यत्फलं लभ्यते नरैः ।।\nअविमुक्ते तु काकिण्यां दत्तायां तदवाप्यते ।। 4.2.64.११० ।।\nएकं समर्चयेल्लिंगं तपस्तप्येत चापरः ।।\nतयोर्मध्ये तु स श्रेष्ठो यो लिंगं पूजयेदिह ।। ११ ।।\nतीर्थांतरे गवां कोटिं विधिवद्यः प्रयच्छति।।\nएकाहं यो वसेत्काश्यां काशीवासी तयोर्वरः।। ।। १२ ।।\nअन्यत्र ब्राह्मणानां तु कोटिं संभोज्य यत्फलम्।।\nवाराणस्यां तु चैकेन भोजितेन तदाप्यते।। १३ ।।\nसन्निहत्यां कुरुक्षेत्रे राहुग्रस्ते दिवाकरे ।।\nतुलापुरुषदानेन काशीभिक्षा समा भवेत्।। १४ ।।\nममेह परमं ज्योतिरापातालाद्व्यवस्थितम् ।।\nअतीत्य सप्तलोकादीननंतं लिंगरूपधृक् ।। १५ ।।\nपृथिव्यंतेपि ये लिंगमविमुक्तं स्मरंति मे ।।\nकलुषैस्ते विमुच्यंते महद्भिरिति निश्चितम् ।। १६ ।।\nअस्मिन्क्षेत्रे तु ये नाहं दृष्टः स्पृष्टः समर्चितः ।।\nसंप्राप्य तारकं ज्ञानं न स भूयोभिजायते ।। १७ ।।\nयो मामिह समभ्यर्च्य म्रियतेन्यत्रकुत्रचित् ।।\nजन्मांतरेपि मां प्राप्य स विमुक्तो भविष्यति ।।१८।।\nइत्युक्त्वा क्षेत्रमाहात्म्यं द्विजानामग्रतो हरः ।।\nपश्यतामेव तेषां तु तत्रैवांतर्हितोभवत् ।। १९ ।।\nतेपि साक्षाद्विरूपाक्षं प्रत्यक्षीकृत्य वाडवाः ।।\nप्रहृष्टमनसोऽत्यंतं प्रययुः स्वस्वमाश्रयम् ।। 4.2.64.१२० ।।\nशंभोर्वाक्यं विनिश्चित्य सर्वज्ञस्य कृपानिधेः ।।\nत्यक्त्वा कार्यांतरं विप्रा लिंगान्येव समर्चिषुः ।। २१ ।।\n।। स्कंद उवाच ।। ।।\nपठित्वा पाठयित्वा च रहस्याख्यानमुत्तमम् ।।\nश्रद्धालुः पातकैर्मुक्तः शिवलोके महीयते ।। १२२ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्द्धे  क्षेत्ररहस्यकथनंनाम चतुःषष्टितमोऽध्यायः ।। ६४ ।।"
  }
]
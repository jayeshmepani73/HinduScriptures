[
  {
    "text": "।।। अगस्त्य उवाच ।। ।।\nविना स्नानेन गंगाया नृणां जन्मनिरथर्कम् ।।\nउपायांतरमस्त्यन्यद्येन स्नानफलं लभेत् ।।१।।\nअशक्तानां च पंगूनामालस्योपहतात्मनाम् ।।\nदूरदेशांतरस्थानां गंगास्नानं कथं भवेत् ।। २ ।।\nदानं वाऽथ व्रतंवाऽथ मंत्रःस्तोत्रजपोऽथवा ।।\nतीर्थांतराभिषेको वा देवतोपासनं तु वा ।। ३ ।।\nयद्यस्तिकिंचित्षड्वक्त्र गंगास्नानफलप्रदम् ।।\nविधानांतरमात्रेण तद्वद प्रणताय मे ।। ४ ।।\nत्वत्तो न वेदस्कंदान्यो गंगागर्भ समुद्भव ।।\nपरं स्वर्गतरंगिण्या महिमानं महामते ।। ५ ।।\n।। स्कंद उवाच ।। ।।\nसंति पुण्यजलानीह सरांसि सरितो मुने ।।\nस्थाने स्थाने च तीर्थानि जितात्माध्युषितानि च ।।६।।\nदृष्टप्रत्ययकारीणि महामहिम भांज्यपि ।।\nपरं स्वर्गतरंगिण्याः कोट्यंशोपि न तत्र वै ।।७ ।।\nअनेनैवानुमानेन बुद्ध्यस्व कलशोद्भव ।।\nदध्रे गंगोत्तमांगेन देवदेवेन शंभुना।।८।।\nस्नानकालेऽन्य तीर्थेषु जप्यते जाह्नवी जनैः ।।\nविना विष्णुपदीं क्वान्यत्समर्थमघमोचने।।९।।\nगंगास्नानफलं ब्रह्मन्गंगायामेव लभ्यते।।\nयथा द्राक्षाफलस्वादो द्राक्षायामेव नान्यतः ।।4.1.29.१०।।\nअस्त्युपाय इह त्वेकः स्याद्येनाविकलं फलम्।।\nस्नानस्य देवसरितो महागुह्यतमो मुने।। ११।।\nशिवभक्ताय शांताय विष्णुभक्तिपराय च ।।\nश्रद्धालवे त्वास्तिकाय गर्भवासमुपुक्षवे ।। १२ ।।\nकथनीयं न चान्यस्य कस्यचित्केनचित्क्वचित् ।।\nइदं रहस्यं परमं महापातकनाशनम् ।। १३ ।।\nमहाश्रेयस्करं पुण्यं मनोरथकरं परम् ।।\nद्युनदीप्रीतिजनकं शिवसंतोषसंतति ।। १४ ।।\nनाम्नां सहस्रगंगायाः स्तवराजेषुशो भनम् ।।\nजप्यानां परमं जप्यं वेदोपनिषदासमम् ।। १५ ।।\nजपनीयं प्रयन्नेन मौनिना वाचकं विना ।।\nशुचिस्थानेषु शुचिना सुस्पष्टाक्षरमेव च ।। १६ ।।\nस्कंद उवाच ।। ।।\nॐनमो गंगादेव्यै ।।\nॐकाररूपिण्यजराऽतुलाऽनमताऽमृतस्रवा ।।\nअत्युदाराऽभयाऽशोकाऽलकनंदाऽमृताऽमला ।। १७ ।।\nअनाथवत्सलाऽमोघाऽपांयोनिरमृतप्रदा ।।\nअव्यक्तलक्षणाऽक्षोभ्या ऽनवच्छिन्नाऽपराजिता ।। १८ ।।\nअनाथनाथाऽभीष्टार्थसिद्धिदाऽनंगवर्धिनी ।।\nअणिमादिगुणाऽधाराग्रगण्याऽलीकहारिणी ।। १९ ।।\nअचिंत्यशक्तिरनघाऽद्भुतरूपाऽघहारिणी ।।\nअद्रिराजसुताऽष्टांगयोगसिद्धिप्रदाऽच्युता ।। 4.1.29.२० ।।\nअक्षुण्णशक्तिरसुदाऽनंततीर्थाऽमृतोदका ।।\nअनंतमहिमाऽपाराऽनंतसौख्यप्रदाऽन्नदा ।। २१ ।।\nअशेषदेवतामूर्तिरघोराऽमृतरूपिणी ।।\nअविद्याजालशमनी ह्यप्रतर्क्यगतिप्रदा ।। २२ ।।\nअशेषविघ्नसंहर्त्री त्वशेषगुणगुंफिता ।।\nअज्ञानतिमिरज्योतिरनुग्रहपरायणा ।। २३ ।।\nअभिरामाऽनवद्यांग्यनंतसाराऽकलंकिनी ।।\nआरोग्यदाऽऽनंदवल्ली त्वापन्नार्तिविनाशिनी ।। २४ ।।\nआश्चर्यमूर्तिरायुष्या ह्याढ्याऽऽद्याऽऽप्राऽऽर्यसेविता ।।\nआप्यायिन्याप्तविद्याऽऽख्यात्वानंदाऽऽश्वासदायिनी ।। २५ ।।\nआलस्यघ्न्यापदां हंत्री ह्यानंदामृतवर्षिणी ।।\nइरावतीष्टदात्रीष्टा त्विष्टापूर्तफलप्रदा ।। २६ ।।\nइतिहासश्रुतीड्यार्था त्विहामुत्रशुभप्रदा।। ।।\nइज्याशीलसमिज्येष्ठा त्विंद्रादिपरिवंदिता ।। २७।।\nइलालंकारमालेद्धा त्विंदिरारम्यमंदिरा ।।\nइदिंदिरादिसंसेव्या त्वीश्वरीश्वरवल्लभा ।। २८ ।।\nईतिभीतिहरेड्या च त्वीडनीय चरित्रभृत् ।।\nउत्कृष्टशक्तिरुत्कृष्टोडुपमंडलचारिणी ।।२९।।\nउदितांबरमार्गोस्रोरगलोकविहारिणी ।।\nउक्षोर्वरोत्पलोत्कुंभा उपेंद्रचरणद्रवा ।।4.1.29.३०।।\nउदन्वत्पूर्तिहेतुश्चोदारोत्साहप्रवर्धिनी ।।\nउद्वेगघ्न्युष्णशमनी उष्णरश्मिसुता प्रिया ।।३१।।\nउत्पत्ति स्थिति संहारकारिण्युपरिचारिणी ।।\nऊर्जं वहंत्यूर्जधरोर्जावती चोर्मिमालिनी ।। ३२ ।।\nऊर्ध्वरेतःप्रियोर्ध्वाध्वा ह्यूर्मिलोर्ध्वगतिप्रदा ।।\nऋषिवृंदस्तुतर्द्धिश्च ऋणत्रयविनाशिनी ।। ३३ ।।\nऋतंभरर्द्धिदात्री च ऋक्स्वरूपा ऋजुप्रिया ।।\nऋक्षमार्गवहर्क्षार्चिर्ऋजुमार्गप्रदर्शिनी ।। ३४ ।।\nएधिताऽखिलधर्मार्थात्वेकैकामृतदायिनी ।।\nएधनीयस्वभावैज्या त्वेजिता शेषपातका ।। ३५ ।।\nऐश्वर्यदैश्वर्यरूपा ह्यैतिह्यं ह्यैंदवी द्युतिः ।।\nओजस्विन्योषधीक्षेत्रमोजोदौदनदायिनी ।। ३६ ।।\nओष्ठामृतौन्नत्यदात्री त्वौषधं भवरोगिणाम् ।।\nऔदार्यचंचुरौपेंद्री त्वौग्रीह्यौमेयरूपिणी ।। ३७ ।।\nअंबराध्ववहांऽवष्ठां वरमालांबुजेक्षणा ।।\nअंबिकांबुमहायोनिरंधोदांधकहारिणी ।। ३८ ।।\nअंशुमालाह्यंशुमती त्वंगीकृतषडानना ।।\nअंधतामिस्रहंत्र्यंधुरं जनाह्यंजनावती ।। ३९ ।।\nकल्याणकारिणी काम्या कमलोत्पलगंधिनी ।।\nकुमुद्वती कमलिनी कांतिः कल्पितदायिनी ।। 4.1.29.४० ।।\nकांचनाक्षी कामधेनुः कीर्तिकृत्क्लेशनाशिनी ।।\nक्रतुश्रेष्ठा क्रतुफला कर्मबंधविभेदिनी ।। ४१ ।।\nकमलाक्षी क्लमहरा कृशानुतपनद्युतिः ।।\nकरुणार्द्रा च कल्याणी कलिकल्मषनाशिनी ।। ४२ ।\nकामरूपाक्रियाशक्तिः कमलोत्पलमालिनी ।।\nकूटस्था करुणाकांता कर्मयाना कलावती ।। ४३ ।।\nकमलाकल्पलतिका कालीकलुषवैरिणी ।।\nकमनीयजलाकम्रा कपर्दिसुकपर्दगा ।। ४४ ।।\nकालकृटप्रशमनी कदंबकुसुमप्रिया ।।\nकालिंदी केलिललिता कलकल्लोलमालिका ।। ४५ ।।\nक्रांतलोकत्रयाकंडूः कंडूतनयवत्सला ।।\nखड्गिनी खड्गधाराभा खगा खंडेंदुधारिणी ।। ४६ ।।\nखेखेलगामिनी खस्था खंडेंदुतिलकप्रिया।।\nखेचरीखेचरीवंद्या ख्यातिः ख्यातिप्रदायिनी ।।४७।।\nखंडितप्रणताघौघा खलबुद्धिविनाशिनी ।।\nखातैनः कंदसंदोहा खड्गखट्वांग(?) खेटिनी।। ।। ४८ ।।\nखरसंतापशमनी खनिः पीयूषपाथसाम् ।।\nगंगा गंधवती गौरी गंधर्वनगरप्रिया ।। ४९ ।।\nगंभीरांगी गुणमयी गतातंका गतिप्रिया ।।\nगणनाथांबिका गीता गद्यपद्यपरिष्टुता ।। 4.1.29.५० ।।\nगांधारी गर्भशमनी गतिभ्रष्टगतिप्रदा ।।\nगोमती गुह्यविद्यागौर्गोप्त्री गगनगामिनी ।। ५१ ।।\nगोत्रप्रवर्धिनी गुण्या गुणातीता गुणाग्रणीः ।।\nगुहांबिका गिरिसुता गोविंदांघ्रिसमुद्भवा ।। ५२ ।।\nगुणनीयचरित्रा च गायत्री गिरिशप्रिया ।।\nगूढरूपा गुणवती गुर्वी गौरववर्धिनी ।। ५३ ।।\nग्रहपीडाहरा गुंद्रा गरघ्नी गानवत्सला ।।\nघर्महंत्री घृतवती घृततुष्टिप्रदायिनी ।। ५४ ।।\nघंटारवप्रिया घोराऽघौघविध्वंसकारिणी ।।\nघ्राणतुष्टिकरी घोषा घनानंदा घनप्रिया ।।५५।।\nघातुका घृर्णितजला घृष्टपातकसंततिः ।।\nघटकोटिप्रपीतापा घटिताशेषमंगला ।। ५६ ।।\nघृणावती घृणनिधिर्घस्मरा घूकनादिनी ।।\nघुसृणा पिंजरतनुर्घर्घरा घर्घरस्वना ।।५७।।\nचंद्रिका चंद्रकांतांबुश्चंचदापा चलद्युतिः।।\nचिन्मयी चितिरूपा च चंद्रायुतशनानना ।। ५८ ।।\nचांपेयलोचना चारुश्चार्वंगी चारुगामिनी ।।\nचार्या चारित्रनिलया चित्रकृच्चित्ररूपिणी ।। ५९ ।।\nचंपश्चंदनशुच्यंबुश्चर्चनीया चिरस्थिरा ।।\nचारुचंपकमालाढ्या चमिताशेष दुष्कुता ।। 4.1.29.६० ।।\nचिदाकाशवहाचिंत्या चंचच्चामरवीजिता ।।\nचोरिताशेषवृजिना चरिताशेषमंडला ।। ६१ ।।\nछेदिताखिलपापौघा छद्मघ्नी छलहारिणी ।।\nछन्नत्रिविष्टप तला छोटिताशेषबंधना ।। ६२ ।।\nछुरितामृतधारौघा छिन्नैनाश्छंदगामिनी ।।\nछत्रीकृतमरालौघा छटीकृतनिजामृता ।।६३।।\nजाह्नवी ज्या जगन्माता जप्या जंघालवीचिका ।।\nजया जनार्दनप्रीता जुषणीया जगद्धिता ।।६४।।\nजीवनं जीवनप्राणा जगज्ज्येष्ठा जगन्मयी ।।\nजीवजीवातुलतिका जन्मिजन्मनिबर्हिणी ।। ।। ६५ ।।\nजाड्यविध्वंसनकरी जगद्योनिर्जलाविला ।।\nजगदानंदजननी जलजा जलजेक्षणा ।। ६६ ।।\nजनलोचनपीयूषा जटातटविहारिणी ।।\nजयंती जंजपूकघ्नी जनितज्ञानविग्रहा ।। ६७ ।।\nझल्लरी वाद्यकुशला झलज्झालजलावृता ।।\nझिंटीशवंद्या झांकारकारिणी झर्झरावती ।। ६८ ।।\nटीकिताशेषपाताला टंकिकैनोद्रिपाटने ।।\nटंकारनृत्यत्कल्लोला टीकनीयमहातटा ।।६९।।\nडंबरप्रवहाडीन राजहंसकुलाकुला।।\nडमड्डमरुहस्ता च डामरोक्त महांडका ।।4.1.29.७०।।\nढौकिताशेषनिर्वाणा ढक्कानादचलज्जला ।।\nढुंढिविघ्नेशजननी ढणड्ढुणितपातका ।।७१।।\nतर्पणीतीर्थतीर्था च त्रिपथा त्रिदशेश्वरी ।।\nत्रिलोकगोप्त्री तोयेशी त्रैलोक्यपरिवंदिता।। ७२।।\nतापत्रितयसंहर्त्री तेजोबलविवर्धिनी ।।\nत्रिलक्ष्या तारणी तारा तारापतिकरार्चिता ।। ७३ ।।\nत्रैलोक्यपावनी पुण्या तुष्टिदा तुष्टिरूपिणी ।।\nतृष्णाछेत्त्री तीर्थमाता त्त्रिविक्रमपदोद्भवा।। ७४ ।।\nतपोमयी तपोरूपा तपःस्तोम फलप्रदा ।।\nत्रैलोक्यव्यापिनी तृप्तिस्तृप्तिकृत्तत्त्वरूपिणी ।। ७५ ।।\nत्रैलोक्यसुंदरी तुर्या तुर्यातीतपदप्रदा ।।\nत्रैलोक्यलक्ष्मीस्त्रिपदी तथ्यातिमिरचंद्रिका ।। ७६ ।।\nतेजोगर्भा तपःसारा त्रिपुरारि शिरोगृहा ।।\nत्रयीस्वरूपिणी तन्वी तपनांगजभीतिनुत् ।।७७।।\nतरिस्तरणिजामित्रं तर्पिताशेषपूर्वजा ।।\nतुलाविरहिता तीव्रपापतूलतनूनपात् ।। ।। ७८ ।।\nदारिद्र्यदमनी दक्षा दुष्प्रेक्षा दिव्यमंडना ।।\nदीक्षावतीदुरावाप्या द्राक्षामधुरवारिभृत् ।। ७९ ।।\nदर्शितानेककुतुका दुष्टदुर्जयदुःखहृत् ।।\nदैन्यहृद्दुरितघ्नी च दानवारि पदाब्जजा ।। 4.1.29.८० ।।\nदंदशूकविषघ्री च दारिताघौघसंततिः ।।\nद्रुतादेव द्रुमच्छन्ना दुर्वाराघविघातिनी ।। ८१ ।।\nदमग्राह्या देवमाता देवलोकप्रदर्शिनी ।।\nदेवदेवप्रियादेवी दिक्पालपददायिनी ।। ८२ ।।\nदीर्घायुःकारिणी दीर्घा दोग्ध्री दूषणवर्जिता ।।\nदुग्धांबुवाहिनी दोह्या दिव्या दिव्यगतिप्रदा ।। ८३ ।।\nद्युनदी दीनशरणं देहिदेहनिवारिणी ।।\nद्राघीयसी दाघहंत्री दितपातकसंततिः ।। ८४ ।।\nदूरदेशांतरचरी दुर्गमा देववल्लभा।।\nदुर्वृत्तघ्नी दुर्विगाह्या दयाधारा दयावती ।। ८५ ।।\nदुरासदा दानशीला द्राविणी द्रुहिणस्तुता ।।\nदैत्यदानवसंशुद्धिकर्त्री  दुर्बुद्धिहारिणी ।।८६।।\nदानसारा दयासारा द्यावाभूमिविगाहिनी।।\nदृष्टादृष्टफलप्राप्तिर्देवतावृंदवंदिता।।।। ८७ ।।\nदीर्घव्रता दीर्घदृष्टिर्दीप्ततोया दुरालभा ।।\nदंडयित्री दंडनीतिर्दुष्टदंडधरार्चिता ।। ८८ ।।\nदुरोदरघ्नी दावार्चिर्द्रवद्रव्यैकशेवधिः ।।\nदीनसंतापशमनी दात्री दवथुवैरिणी ।। ८९ ।।\nदरीविदारणपरा दांता दांतजनप्रिया ।।\nदारिताद्रितटा दुर्गा दुर्गारण्यप्रचारिणी ।। 4.1.29.९० ।।\nधर्मद्रवा धर्मधुरा धेनुर्धीरा धृतिर्ध्रुवा ।।\nधेनुदानफलस्पर्शा धर्मकामार्थमोक्षदा ।। ९१ ।।\nधर्मोर्मिवाहिनी धुर्या धात्री धात्रीविभूषणम् ।।\nधर्मिणी धर्मशीला च धन्विकोटिकृतावना ।। ९२ ।।\nध्यातृपापहरा ध्येया धावनी धूतकल्मषा ।।\nधर्मधारा धर्मसारा धनदा धनवर्धिनी ।। ९३ ।।\nधर्माधर्मगुणच्छेत्त्री धत्तूरकुसुमप्रिया ।।\nधर्मेशी धर्मशास्त्रज्ञा धनधान्यसमृद्धिकृत् ।। ९४ ।।\nधर्मलभ्या धर्मजला धर्मप्रसवधर्मिणी ।।\nध्यानगम्यस्वरूपा च धरणी धातृपूजिता ।। ९५ ।। ?\nधूर्धूर्जटिजटासंस्था धन्या धीर्धारणावती।।\nनंदा निर्वाणजननी नंदिनी नुन्नपातका ।। ।। ९६ ।।\nनिषिद्धविघ्ननिचया निजानंदप्रकाशिनी ।।\nनभोंगणचरी नूतिर्नम्या नारायणीनुता ।। ९७ ।।\nनिर्मला निर्मलाख्याना नाशिनीतापसंपदाम् ।।\nनियता नित्यसुखदा नानाश्चर्यमहानिधिः ।। ९८ ।।\nनदीनदसरोमाता नायिका नाकदीर्घिका ।।\nनष्टोद्धरणधीरा च नंदनानंददायिनी ।। ९९ ।।\nनिर्णिक्ताशेषभुवना निःसंगा निरुपद्रवा ।।\nनिरालंबा निष्प्रपंचा निर्णाशितमहामला ।। 4.1.29.१०० ।।\nनिर्मलज्ञानजननी निःशेषप्राणितापहृत् ।।\nनित्योत्सवा नित्यतृप्ता नमस्कार्या निरंजना ।। १ ।।\nनिष्ठावती निरातंका निर्लेपा निश्चलात्मिका ।।\nनिरवद्या निरीहा च नीललोहितमूर्धगा ।। २ ।।\nनंदिभृंगिगणस्तुत्या नागानंदा नगात्मजा ।।\nनिष्प्रत्यूहा नाकनदी निरयार्णवदीर्घनौः ।। ३ ।।\nपुण्यप्रदा पुण्यगर्भा पुण्या पुण्यतरंगिणी ।।\nपृथुः पृथुफला पूर्णा प्रणतार्तिप्रभंजिनी ।। ४ ।।\nप्राणदा प्राणिजननी प्राणेशी प्राणरूपिणी ।।\nपद्मालया पराशक्तिः पुरजित्परमप्रिया ।। ५ ।।\nपरापरफलप्राप्तिः पावनी च पयस्विनी ।।\nपरानंदा प्रकृष्टार्था प्रतिष्ठापालनी परा ।। ६ ।।\nपुराणपठिता प्रीता प्रणवाक्षररूपिणी ।।\nपार्वतीप्रेमसंपन्ना पशुपाशविमोचनी ।। ७ ।।\nपरमात्मस्वरूपा च परब्रह्मप्रकाशिनी ।।\nपरमानंदनिष्पंदा प्रायश्चित्तस्वरूपिणी ।। ८ ।।\nपानीयरूपनिर्वाणा परित्राणपरायणा ।।\nपापेंधनदवज्वाला पापारिः पापनामनुत् ।। ९ ।।\nपरमैश्वर्यजननी प्रज्ञा प्राज्ञा परापरा ।।\nप्रत्यक्षलक्ष्मीः पद्माक्षी परव्योमामृतस्रवा ।। 4.1.29.११० ।।\nप्रसन्नरूपा प्रणिधिः पूता प्रत्यक्षदेवता ।।\nपिनाकिपरमप्रीता पग्मेष्ठिकमंडलुः ।। ११ ।।\nपद्मनाभपदार्घ्येण प्रसूता पद्ममालिनी ।।\nपरर्द्धिदा पुष्टिकरी पथ्या पूर्तिः प्रभावती ।। १२ ।।\nपुनाना पीतगर्भघ्नी पापपर्वतनाशिनी ।।\nफलिनी फलहस्ता च फुल्लांबुजविलोचना ।। १३ ।।\nफालितैनोमहाक्षेत्रा फणिलोकविभूषणम् ।।\nफेनच्छलप्रणुन्नैनाः फुल्लकैरवगंधिनी ।। १४ ।।\nफेनिलाच्छांबुधाराभा फुडुच्चाटितपातका ।।\nफाणितस्वादुसलिला फांटपथ्यजलाविला ।। १५ ।।\nविश्वमाता च विश्वेशी विश्वा विश्वेश्वरप्रिया ।।\nब्रह्मण्या ब्रह्मकृद्ब्राह्मी ब्रह्मिष्ठा विमलोदका ।। १६ ।।\nविभावरी च विरजा विक्रांतानेकविष्टपा ।।\nविश्वमित्रं विष्णुपदी वैष्णवी वैष्णवप्रिया ।। १७ ।।\nविरूपाक्षप्रियकरी विभूतिर्विश्वतोमुखी ।।\nविपाशा वैबुधी वेद्या वेदाक्षररसस्रवा ।। १८ ।।\nविद्यावेगवती वंद्या बृंहणी ब्रह्मवादिनी ।।\nवरदा विप्रकृष्टा च वरिष्ठा च विशोधनी ।। १९ ।।\nविद्याधरी विशोका च वयोवृंदनिषेविता ।।\nबहूदका बलवती व्योमस्था विबुधप्रिया ।। 4.1.29.१२० ।।\nवाणी वेदवती वित्ता ब्रह्मविद्यातरंगिणी ।।\nब्रह्मांडकोटिव्याप्तांबुर्ब्रह्महत्यापहारिणी ।। २१ ।।\nब्रह्मेशविष्णुरूपा च बुद्धिर्विभववर्धिनी ।।\nविलासिसुखदा वैश्या व्यापिनी च वृषारणिः ।। २२ ।।\nवृषांकमौलिनिलया विपन्नार्तिप्रभंजिनी ।।\nविनीता विनता ब्रध्नतनया विनयान्विता ।। २३ ।।\nविपंचीवाद्यकुशला वेणुश्रुतिविचक्षणा ।।\nवर्चस्करी बलकरी वलोन्मूलितकल्मषा ।। २४ ।।\nविपाप्मा विगतातंका विकल्पपरिवर्जिता ।।\nवृष्टिकर्त्री वृष्टिजला विधिर्विच्छिन्नबंधना ।। २५ ।।\nव्रतरूपा वित्तरूपा बहुविघ्नविनाशकृत् ।।\nवसुधारा वसुमती विचित्रांगी विभावसुः ।। २६ ।।\nविजया विश्वबीजं च वामदेवी वरप्रदा ।।\nवृषाश्रिता विषघ्नी च विज्ञानोर्म्यंशुमालिनी ।।२७ ।।\nभव्या भोगवती भद्रा भवानी भूतभाविनी ।।\nभूतधात्री भयहरा भक्तदारिद्र्यघातिनी ।। २८ ।।\nभुक्तिमुक्तिप्रदाभेशी भक्तस्वर्गापवर्गदा ।।\nभागीरथी भानुमती भाग्यभोगवती भृतिः ।। २९ ।।\nभवप्रिया भवद्वेष्टी भूतिदा भूतिभूषणा ।।\nभाललोचनभावज्ञा भूतभव्यभवत्प्रभुः ।। 4.1.29.१३० ।।\nभ्रांतिज्ञानप्रशमनी भिन्नब्रह्मांडमंडपा ।।\nभूरिदा भक्तिसुलभा भाग्यवद्दृष्टिगोचरी ।। ३१ ।।\nभंजितोपप्लवकुला भक्ष्यभोज्यसुखप्रदा ।।\nभिक्षणीया भिक्षुमाता भावाभावस्वरूपिणी ।। ।। ३२ ।।\nमंदाकिनी महानंदा माता मुक्तितंरगिणी ।।\nमहोदया मधुमती महापुण्या मुदाकरी ।। ३३ ।।\nमुनिस्तुता मोहहंत्री महातीर्था मधुस्रवा ।।\nमाधवी मानिनी मान्या मनोरथपथातिगा ।। ३४ ।।\nमोक्षदा मतिदा मुख्या महाभाग्यजनाश्रिता ।।\nमहावेगवतीमेध्या महामहिमभूषणा ।। ३५ ।।\nमहाप्रभावा महती मीनचंचललोचना ।।\nमहाकारुण्यसंपूर्णा महर्द्धिश्च महोत्पला ।। ३६ ।।\nमूर्तिमन्मुक्तिरमणी मणिमाणिक्यभूषणा ।।\nमुक्ताकलापनेपथ्या मनोनयननंदिनी ।। ३७ ।।\nमहापातकराशिघ्नी महादेवार्धहारिणी ।।\nमहोर्मिमालिनी मुक्ता महादेवी मनोन्मनी ।। ३८।।\nमहापुण्योदयप्राप्या मायातिमिरचंद्रिका।।\nमहाविद्या महामाया महामेधा महौषधम् ।। ३९ ।।\nमालाधरी महोपाया महोरगविभूषणा ।।\nमहामोहप्रशमनी महामंगलमंगलम्।। 4.1.29.१४०।।\nमार्तंडमंडलचरी महालक्ष्मीर्मदोज्झिता ।।\nयशस्विनी यशोदा च योग्या युक्तात्मसेविता ।। ४१ ।।\nयोगसिद्धिप्रदा याज्या यज्ञेशपरिपूरिता ।।\nयज्ञेशी यज्ञफलदा यजनीया यशस्करी ।।४२।।\nयमिसेव्या योगयोनिर्योगिनी युक्तबुद्धिदा ।।\nयोगज्ञानप्रदा युक्ता यमाद्यष्टांगयोगयुक् ।।४३।।\nयंत्रिताघौघसंचारा यमलोकनिवारिणी।।\nयातायातप्रशमनी यातनानामकृंतनी ।।४४।।\nयामिनीशहिमाच्छोदा युगधर्मविवर्जिता ।।\nरेवतीरतिकृद्रम्या रत्नगर्भा रमा रतिः ।।४५।।\nरत्नाकरप्रेमपात्रं रसज्ञा रसरूपिणी।।\nरत्नप्रासादगर्भा च रमणीयतरंगिणी।।४६।।\nरत्नार्ची रुद्ररमणी रागद्वेषविनाशिनी।।\nरमा रामा रम्यरूपा रोगिजीवातुरूपिणी।।४७।।\nरुचिकृद्रोचनी रम्या रुचिरा रोगहारिणी ।।\nराजहंसा रत्नवती राजत्कल्लोलराजिका ।।४८।।\nरामणीयकरेखा च रुजारी रोगरोषिणी।।\nराकारंकार्तिशमनी रम्या रोलंबराविणी ।। ४९ ।।\nरागिणीरंजितशिवा रूपलावण्यशेवधिः ।।\nलोकप्रसूर्लोकवंद्या लोलत्कल्लोलमालिनी ।। 4.1.29.१५० ।।\nलीलावती लोकभूमिर्लोकलोचनचंद्रिका ।।\nलेखस्रवंती लटभा लघुवेगा लघुत्वहृत् ।। ५१ ।।\nलास्यत्तरंगहस्ता च ललिता लयभंगिगा ।।\nलोकबंधुर्लोकधात्री लोकोत्तरगुणोर्जिता ।। ५२ ।।.\nलोकत्रयहिता लोका लक्ष्मीर्लक्षणलक्षिता ।।\nलीलालक्षितनिर्वाणा लावण्यामृतवर्षिणी ।। ५३ ।।\nवैश्वानरी वासवेड्या वंध्यत्वपरिहारिणी ।।\nवासुदेवांघ्रिरेणुघ्नी वज्रिवज्रनिवारिणी ।। ५४ ।।\nशुभावती शुभफला शांतिः शांतनुवल्लभा ।।\nशूलिनी शैशववयाः शीतलाऽमृतवाहिनी ।। ५५ ।।\nशोभावती शीलवती शोषिताशेषकिल्बिषा ।।\nशरण्या शिवदा शिष्टा शरजन्मप्रसूः शिवा ।। ५६ ।।\nशक्तिः शशांकविमला शमनस्वसृसंमता ।।\nशमा शमनमार्गघ्नी शितिकंठमहाप्रिया ।।५७।।\nशुचिः शुचिकरी शेषा शेषशायिपदोद्भवा ।।\nश्रीनिवास श्रुतिः श्रद्धा श्रीमती श्रीः शुभव्रता ।। ।। ५८ ।।\nशुद्धविद्या शुभावर्ता श्रुतानंदा श्रुतिस्तुतिः ।।\nशिवेतरघ्नी शबरी शांबरीरूपधारिणी ।। ५९ ।।\nश्मशानशोधनी शांता शश्वच्छतधृतिष्टुता ।।\nशालिनी शालिशोभाढ्या शिखिवाहनगर्भभृत् ।। 4.1.29.१६० ।।\nशंसनीयचरित्रा च शातिताशेषपातका ।।\nषड्गुणैश्वर्यसंपन्ना षडंगश्रुतिरूपिणी ।। ६१ ।।\nषंढताहारि सलिलाष्ट्यायन्नदनदीशता ।।\nसरिद्वरा च सुरसा सुप्रभा सुरदीर्घिका ।। ६२ ।।\nस्वःसिंधुः सर्वदुःखघ्नी सर्वव्याधिमहौषधम् ।।\nसेव्यासिद्धिः सती सूक्तिः स्कंदसूश्च सरस्वती ।।६३।।\nसंपत्तरंगिणी स्तुत्या स्थाणुमौलिकृतालया ।।\nस्थैर्यदा सुभगा सौख्या स्त्रीषु सौभाग्यदायिनी ।। ६४ ।।\nस्वर्गनिःश्रेणिका सूक्ष्मा स्वधा स्वाहा सुधाजला ।।\nसमुद्ररूपिणी स्वर्ग्या सर्वपातकवैरिणी ।। ६५ ।।\nस्मृताघहारिणी सीता संसाराब्धितरंडिका ।।\nसौभाग्यसुंदरी संध्या सर्वसारसमन्विता ।। ६६ ।।\nहरप्रिया हृपीकेशी हंसरूपा हिरण्मयी ।।\nहृताघसंघा हितकृद्धेला हेलाघगर्वहृत् ।।६७।।\nक्षेमदा क्षालिताघौघा क्षुद्रविद्राविणी क्षमा ।।\nइति नामसहस्रं हि गंगायाः कलशोद्भव ।।\nकीर्तयित्वा नरः सम्यग्गंगास्नानफलं लभेत् ।।६८।।\nसर्वपापप्रशमनं सर्वविघ्न विनाशनम् ।।\nसर्वस्तोत्रजपाच्छ्रेष्ठं सर्वपावनपावनम् ।।६९।।\nश्रद्धयाभीष्टफलदं चतुर्वर्गसमृद्धिकृत् ।।\nसकृज्जपादवाप्नोति ह्येकक्रतुफलंमुने ।।4.1.29.१७०।।\nसर्वतीर्थेषु यः स्नातः सर्वयज्ञेषु दीक्षितः ।।\nतस्य यत्फलमुद्दिष्टं त्रिकालपठनाच्च तत् ।।७१।।\nसर्वव्रतेषु यत्पुण्यं सम्यक्चीर्णेषु वाडव ।।\nतत्फलं समवाप्नोति त्रिसंध्यं नियतः पठन् ।। ७२ ।।\nस्नानकाले पठेद्यस्तु यत्रकुत्र जलाशये ।।\nतत्र सन्निहिता नूनं गंगा त्रिपथगा मुने ।। ७३ ।।\nश्रेयोर्थी लभते श्रेयो धनार्थी लभते धनम् ।।\nकामी कामानवाप्नोति मोक्षार्थी मोक्षमाप्नुयात् ।।७४।।\nवर्षं त्रिकालपठनाच्छ्रद्धया शुचिमानसः ।।\nऋतुकालाभिगमनादपुत्रः पुत्रवान्भवेत् ।। ७५ ।।\nनाकालमरणं तस्य नाग्निचोराहि साध्वसम् ।।\nनाम्नां सहस्रं गंगाया यो जपेच्छ्रद्धया मुने ।। ७६ ।।\nगंगा नाम सहस्रं तु जप्त्वा ग्रामांतरं व्रजेत् ।।\nकार्यसिद्धिमवाप्नोति निर्विघ्नो गेहमाविशेत् ।।७७।।\nतिथिवारर्क्षयोगानां न दोषः प्रभवेत्तदा ।।\nयदा जप्त्वा व्रजेदेतत्स्तोत्रं ग्रामांतरं नरः ।। ७८।।\nआयुरारोग्यजननं सर्वोपद्रवनाशनम्।।\nसर्वसिद्धिकरं पुंसां गंगानामसहस्रकम् ।। ७९ ।।\nजन्मांतर सहस्रेषु यत्पापं सम्यगर्जितम् ।।\nगंगानामसहस्रस्य जपनात्तत्क्षयं व्रजेत् ।। 4.1.29.१८० ।।\nब्रह्मघ्नो मद्यपः स्वर्णस्तेयी च गुरुतल्पगः ।।\nतत्संयोगी भ्रूणहंता मातृहा पितृहा मुने ।। ८१ ।।\nविश्वासघाती गरदः कृतघ्नो मित्रघातकः ।।\nअग्निदो गोवधकरो गुरुद्रव्यापहारकः ।। ८२ ।।\nमहापातकयुक्तोपि संयुक्तोप्युपपातकैः ।।\nमुच्यते श्रद्धया जप्त्वा गंगा नाम सहस्रकम् ।। ८३ ।।\nआधिव्याधिपरिक्षिप्तो घोर ताप परिप्लुतः ।।\nमुच्यते सर्वदुःखेभ्यः स्तवस्यास्यानुकीर्तनात् ।। ८४ ।।\nसंवत्सरेण युक्तात्मा पठन्भक्तिपरायणः ।।\nअभीप्सितां लभेत्सिद्धिं सर्वैः पापैः प्रमुच्यते ।। ८५ ।।\nसंशयाविष्टचित्तस्य धर्मविद्वेषिणोपि च ।।\nदांभिकस्यापि हिंस्रस्य चेतो धर्मपरं भवेत् ।।८६।।\nवर्णाश्रमपथीनस्तु कामक्रोधविवर्जितः ।।\nयत्फलं लभते ज्ञानी तदाप्नोत्यस्य कीर्तनात् ।। ८७ ।।\nगायत्र्ययुतजप्येन यत्फलं समुपार्जितम् ।।\nसकृत्पठनतः सम्यक्तदशेषमवाप्नुयात् ।।८८।।\nगां दत्त्वा वेदविदुषे यत्फलं लभते कृती ।।\nतत्पुण्यं सम्यगाख्यातं स्तवराजसकृज्जपात् ।।८९।।\nगुरुशुश्रूषणं कुर्वन्यावज्जीवं नरोत्तमः।।\nयत्पुण्यमर्जयेत्तद्भाग्वर्षं त्रिषवणं जपन् ।।4.1.29.१९०।।\nवेदपारायणात्पुण्यं यदत्र परिपठ्यते ।।\nतत्षण्मासेन लभते त्रिसंध्यं परिकीर्तनात् ।। ९१ ।।\nगंगायाः स्तवराजस्य प्रत्यहं परिशीलनात् ।।\nशिवभक्तिमवाप्नोति विष्णुभक्तोऽथवा भवेत् ।। ९२ ।।\nयः कीर्तयेदनुदिनं गंगानामसहस्रकम् ।।\nतत्समीपे सहचरी गंगादेवी सदा भवेत् ।। ९३ ।।\nसर्वत्र पूज्यो भवति सर्वत्र विजयी भवेत् ।।\nसर्वत्र सुखमाप्नोति जाह्नवीस्तोत्रपाठतः ।। ९४ ।।\nसदाचारी स विज्ञेयः सशुचिस्तु सदैव हि ।।\nकृतसर्वसुरार्चः स कीर्तयेद्य इमां स्तुतिम् ।।९५।।\nतस्मिंस्तृप्ते भवेत्तृप्ता जाह्नवी नात्र संशयः ।।\nतस्मात्सर्वप्रयत्नेन गंगाभक्तं समर्चयेत् ।। ९६ ।।\nस्तवराजमिमं गांगं शृणुयाद्यश्च वै पठेत् ।।\nश्रावयेदथ तद्भक्तान्दंभलोभ विवर्जितः ।।९७।।\nमुच्यते त्रिविधैः पापैर्मनोवाक्काय संभवैः ।।\nक्षणान्निष्पापतामेति पितॄणां च प्रियो भवेत् ।।९८।।\nसर्वदेवप्रियश्चापि सर्वर्षिगणसंमतः ।।\nअंते विमानमारुह्य दिव्यस्त्रीशतसंवृतः ।। ९९ ।।\nदिव्याभरणसंपन्नो दिव्यभोगसमन्वितः ।।\nनंदनादिवने स्वैरं देववत्स प्रमोदते ।। 4.1.29.२०० ।।\nभुज्यमानेषु विप्रेषु श्राद्धकाले विशेषतः ।।\nजपन्निदं महास्तोत्रं पितॄणां तृप्तिकारकम् ।। १ ।।\nयावंति तत्र सिक्थानि यावंतोंऽबुकणाः स्थिताः ।।\nतावंत्येव हि वर्षाणि मोदंते स्वः पितामहाः ।। २ ।।\nयथा प्रीणंति पितरो गंगायां पिंडदानतः ।।\nतथैव तृप्नुयुः श्राद्धे स्तवस्यास्यानुसंश्रवात् ।। ३ ।।\nएतत्स्तोत्रं गृहे यस्य लिखितं परिपूज्यते ।।\nतत्र पापभयं नास्ति शुचि तद्भवनं सदा ।। ४ ।।\nअगस्ते किंबहूक्तेन शृणु मे निश्चितं वचः ।।\nसंशयो नात्र कर्तव्यः संदिग्धे(?)रफलं नहि।।५।। (संदेग्धरि)\nयावंति मर्त्ये स्तोत्राणि मंत्रजालान्यनेकशः ।।\nतावंति स्तवराजस्य गांगेयस्य समानि न।।६।।\nयावज्जन्म जपेद्यस्तु नाम्नामेतत्सहस्रकम्।।\nस कीकटेष्वपि मृतो न पुनर्गर्भमाविशेत्   ।।७।।\nनित्यं नियमवानेतद्यो जपेत्स्तोत्रमुत्तमम् ।।\nअन्यत्रापि विपन्नः स गंगातीरे मृतो भवेत् ।। ८ ।।\nएतत्स्तोत्रवरं रम्यं पुरा प्रोक्तं पिनाकिना ।।\nविष्णवे निजभक्ताय मुक्तिबीजाक्षरास्पदम्।। ९ ।।\nगंगास्नानप्रतिनिधिः स्तोत्रमेतन्मयेरितम्।।\nसिस्नासुर्जाह्नवीं तस्मादेतत्स्तोत्रं जपेत्सुधीः ।। २१० ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे गंगासहस्रनामकथनंनामैकोनत्रिंशत्तमोऽध्यायः ।। २९ ।।"
  }
]
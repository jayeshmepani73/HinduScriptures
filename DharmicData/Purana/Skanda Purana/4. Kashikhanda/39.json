[
  {
    "text": "स्कंद उवाच ।।\nशृण्वगस्त्य महाभाग कथां पापप्रणाशिनीम् ।।\nनैःश्रेयस्याः श्रियोहेतुमविमुक्त समाश्रयाम् ।। १ ।।\nपरं ब्रह्म यदाम्नातं निष्प्रपंचं निरात्मकम् ।।\nनिर्विकल्पं निराकारमव्यक्तं स्थूलसूक्ष्मवत् ।। २ ।।\nतदेतत्क्षेत्रमापूर्य स्थितं सर्वगमप्यहो ।।\nकिमन्यत्र न शक्तोसौ जंतून्मोचयितुं भवात् ।। ३ ।।\nभवो ध्रुवं यदत्रैव मोचयेत्तं निशामय ।।\nमहत्या योगयुक्त्या वा महादानैरकामिकैः ।। ४ ।।\nसुमहद्भिस्तपोभिर्वा शिवोन्यत्र विमोचयेत् ।।\nयोगयुक्तिं न महतीं न दानानि महांति च ।। ५ ।।\nन तपांस्यतिदीर्घाणि काश्यां मुक्त्यै शिवोर्थयेत् ।।\nवियुनक्ति न यत्काश्या उपसर्गे महत्यपि ।। ६ ।।\nअयमेव महायोग उपयोगस्त्विहा परः ।।\nनियमेन तु विश्वेशे पुष्पं पत्रं फलं जलम् ।। ७ ।।\nयद्दत्तं सुमनोवृत्त्या महादानं तदत्र वै ।।\nमुक्तिमंडपिकायां च क्षणं यत्स्थिरमास्यते ।। ८ ।।\nस्नात्वा गंगामृते शुद्धे तप एतदिहोत्तमम् ।।\nसत्कृत्य भिक्षवे भिक्षा यत्काश्यां परिदीयते ।।\nतुला पुरुष एतस्याः कलां नार्हति षोडशीम् ।। ९ ।।\nहृदि संचिंत्य विश्वेशं क्षणं यद्विनिमील्यते।।\nदेवस्य दक्षिणे भागे महायोगोयमुत्तमः ।। 4.1.39.१० ।।\nइदमेव तपोत्युग्रं यदिंद्रिय विलोलताम् ।।\nनिषिध्य स्थीयते काश्यां क्षुत्तापाद्यवमन्य च ।। ११ ।।\nमासि मासि यदाप्येत व्रताच्चांद्रायणात्फलम् ।।\nअन्यत्र तदिहाप्येत भूतायां नक्तभोजनात् ।। १२ ।।\nमासोपवासादन्यत्र यत्फलं समुपार्ज्यते ।।\nश्रद्धयैकोपवासेन तत्काश्यां स्यादसंशयम्।।१३।।\nचातुर्मास्य व्रतात्प्रोक्तं यदन्यत्र महाफलम् ।।\nएकादश्युपवासेन तत्काश्यां स्यादसंशयम् ।। १४ ।।\nषण्मासान्न परित्यागाद्यदन्यत्र फलं लभेत्।।\nशिवरात्र्युपवासेन तत्काश्यां जायते ध्रुवम् ।। १५ ।।\nवर्षं कृत्वोपवासानि लभेदन्यत्र यद्व्रती ।।\nतत्फलं स्यात्त्रिरात्रेण काश्यामविकलं मुने ।। १६ ।।\nमासिमासि कुशाग्रांबु पानादन्यत्र यत्फलम् ।।\nकाश्यामुत्तरवाहिन्यामेकेन चुलुकेन तत् ।। १७ ।।\nअनंतो महिमा काश्याः कस्तं वर्णयितुं प्रभुः ।।\nविपत्तिमिच्छतो जंतोर्यत्रकर्णे जपः शिवः ।। १८ ।।\nशंभुस्तत्किंचिदाचष्टे म्रियमाणस्य जन्मिनः ।।\nकर्णेऽक्षरं यदाकर्ण्य मृतोप्यमृततां व्रजेत् ।। १९ ।।\nस्मारं स्मारं स्मररिपोः पुरीं त्वमिव शंकरः ।।\nअदुनोन्मंदरं यातो बहुशस्तदवाप्तये ।।4.1.39.२०।।\nअगस्त्य उवाच ।।\nस्वकार्यनिपुणैः स्वामिन्गीर्वाणैरतिदारुणैः ।।\nत्याजितोहं पुरीं काशीं हरो त्याक्षीत्कुतः प्रभुः ।। २१ ।।\nपराधीनोहमिव किं देवदेवः पिनाकवान् ।।\nकाशिकां सोऽत्यजत्कस्मान्निर्वाणमणिराशिकाम् ।। २२ ।।\n।। स्कंद उवाच ।। ।।\nमित्रावरुणसंभूत कथयामि कथामिमाम् ।।\nतत्याज च यथा स्थाणुः काशीं विध्युपरोधतः ।। २३ ।।\nप्रार्थितस्त्वं यथा लेखैः परोपकृतये मुने ।।\nद्रुहिणेन तथा रुद्रः स्वरक्षण विचक्षणः ।। २४ ।।\n।। अगस्त्य उवाच ।। ।।\nकथं स भगवान्रुद्रो द्रुहिणेन कृपांबुधिः ।।\nप्रार्थितोभूत्किमर्थं च तन्मे ब्रूहि षडानन ।। २५ ।।\n।। स्कंद उवाच ।। ।।\nपाद्मेकल्पे पुरावृत्ते मनोः स्वायंभुवेंतरे ।।\nअनावृष्टिरभूद्विप्र सर्वभूतप्रकंपिनी ।। २६ ।।\nतया तु षष्टिहायिन्या पीडिताः प्राणिनोऽखिलाः ।।\nकेचिदंबुधितीरेषु गिरिद्रोणीषु केचन ।। २७ ।।\nमहानिम्नेषु कच्छेषु मुनिवृत्त्या जनाः स्थिताः ।।\nअरण्यान्यवनिर्जाता ग्रामखर्वट वर्जिता ।। २८ ।।\nक्रव्यादा एव सर्वेषु नगरेषु पुरेषु च ।।\nआसन्नभ्रंलिहो वृक्षाः सर्वत्र क्षोणिमंडले ।। २९ ।।\nचौरा एव महाचौरैरुल्लुठ्यंत इतस्ततः ।।\nमांसवृत्त्योपजीवंति प्राणिनः प्राणरक्षिणः ।। 4.1.39.३० ।।\nअराजके समुत्पन्ने लोकेऽत्याहितशंसिनि ।।\nप्रयत्नो विफलस्त्वासीत्सृष्टेः सृष्टिकृतस्तदा ।। ३१ ।।\nचिंतामवाप महती जगद्योनिः प्रजाक्षयात् ।।\nप्रजासु क्षीयमाणासु क्षीणा यज्ञादिकाः क्रियाः ।। ३२।।\nतासु क्षीणासु संक्षीणाः सर्वे यज्ञभुजोऽभवन् ।।\nततश्चिंतयता स्रष्ट्रा दृष्टो राजर्षिसत्तमः ।। ३३ ।।\nअविमुक्ते महाक्षेत्रे तपस्यन्निश्चलेंद्रियः ।।\nमनोरन्वयजो वीरः क्षात्रो धर्म इवोदितः ।। ३४ ।।\nरिपुंजय इति ख्यातो राजा परपुरंजयः ।।\nअथ ब्रह्मा तमासाद्य बहुगौरवपूर्वकम् ।। ३५ ।।\nउवाच वचनं राजन्रिपुंजय महामते ।।\nइलां पालय भूपाल ससमुद्राद्रिकाननाम् ।। ३६ ।।\nनागकन्यां नागराजः पत्न्यर्थं ते प्रदास्यति ।।\nअनंगमोहिनीं नाम्ना वासुकिः शीलभूषणाम् ।। ३७ ।।\nदिवोपि देवा दास्यंति रत्नानि कुसुमानि च ।।\nप्रजापालनसंतुष्टा महाराज प्रतिक्षणम् ।। ३८ ।।\nदिवोदास इति ख्यातमतो नाम त्वमाप्स्यसि ।।\nमत्प्रभावाच्च नृपते दिव्यं सामर्थ्यमस्तु ते ।। ३९ ।।\nपरमेष्ठिवचः श्रुत्वा ततोसौ राजसत्तमः ।।\nवेधसं बहुशः स्तुत्वा वाक्यं चेदमुवाच ह ।। 4.1.39.४० ।।\n।।राजोवाच ।। ।।\nपितामह महाप्राज्ञ जनाकीर्णे महीतले ।।\nकथं नान्ये च राजानो मां कथं कथ्यते त्वया ।। ४१ ।।\n।। ब्रह्मोवाच ।। ।।\nत्वयि राज्यं प्रकुर्वाणे देवो वृष्टिं विधास्यति।।\nपापनिष्ठे च वै राज्ञि न देवो वर्षते पुनः ।। ४२ ।।\n।। राजोवाच ।। ।।\nपितामह महामान्य त्रिलोकी करणक्षम।।\nमहाप्रसाद इत्याज्ञां त्वदीयां मूर्ध्न्युपाददे ।। ४३ ।।\nकिंचिद्विज्ञप्तुकामोहं तन्मदर्थं करोषि चेत् ।।\nततः करोम्यहं राज्यं पृथिव्यामसपत्नवत् ।। ४४ ।।\n।। ब्रह्मोवाच ।।\nअविलंबेन तद्ब्रूहि कृतं मन्यस्व पार्थिव ।।\nयत्ते हृदि महाबाहो तवादेयं न किंचन ।। ४५ ।।\n।। राजोवाच ।। ।।\nयद्यहं पृथिवीनाथः सर्वलोकपितामह ।।\nतदादिविष(प?)दो देवा दिवि तिष्ठंतु मा भुवि ।। ४६ ।।\nदेवेषु दिवितिष्ठत्सु मयि तिष्ठति भूतले ।।\nअसपत्नेन राज्येन प्रजासौख्यमवाप्स्यति ।। ४७ ।।\nतथेति विश्वसृक्प्रोक्तो दिवोदासो नरेश्वरः ।।\nपटहं घोषयांचक्रे दिवं देवा व्रजंत्विति ।। ४८ ।।\nमा गच्छंत्विह वै नागा नराः स्वस्था भवंत्वितः ।।\nमयि प्रशासति क्षोणीं सुराः स्वस्था भवंत्विति ।। ४९ ।।\nएतस्मिन्नंतरे ब्रह्मा विश्वेशं प्रणिपत्य ह ।।\nयावद्विज्ञप्तुकामोभूत्तावदीशोब्रवीद्विधिम् ।। 4.1.39.५० ।।\nलोकेश्वर समायाहि मंदरो नाम भूधरः ।।\nकुशद्वीपादिहागत्य तपस्तप्येत दुष्करम् ।। ५१ ।।\nयावस्तस्मै वरं दातुं बहुकालं तपस्यते ।।\nइत्युक्त्वा पार्वतीनाथो नंदिभृंगिपुरोगमः ।। ५२ ।।\nजगाम वृषमारुह्य मंदरो यत्र तिष्ठति ।।\nउवाच च प्रसन्नात्मा देवदेवो वृषध्वज ।।५३।।\nउत्तिष्ठोत्तिष्ठ भद्रं ते वरं ब्रूहि धरोत्तम ।।\nसोथ श्रुत्वा महेशानं देवदेवं त्रिलोचनम्।। ।। ५४ ।।\nप्रणम्य बहुशो भूमावद्रिरेतद्व्यजिज्ञपत् ।।\nलीलाविग्रहभृच्छंभो प्रणतैक कृपानिधे ।। ५५ ।।\nसर्वज्ञोपि कथं नाम न वेत्थ मम वांछितम् ।।\nशरणागतसंत्राण सर्ववृत्तांतकोविद ।। ५६ ।।\nसर्वेषां हृदयानंद शर्वसर्वगसर्वकृत् ।।\nयदि देयो वरो मह्यं स्वभावादृषदात्मने ।।५७ ।।\nयाचकायातिशोच्याय प्रणतार्तिप्रभंजक ।।\nततोऽविमुक्तक्षेत्रस्य साम्यं ह्यभिलषाम्यहम् ।। ५८ ।।\nकुशद्वीप उमा सार्धं नाथाद्य सपरिच्छदः ।।\nमन्मौलौ विहितावासः प्रयात्वेष वरो मम ।। ५९ ।।\nसर्वेषां सर्वदः शंभुः क्षणं यावद्विचिंतयेत् ।।\nविज्ञातावसरो ब्रह्मा तावच्छंभुं व्यजिज्ञपत्।।\nप्रणम्याग्रेसरो भूत्वा मौलौ बद्धकरद्वयः ।। 4.1.39.६० ।।\n।। ब्रह्मोवाच ।। ।।\nविश्वेश जगतांनाथ पत्या व्यापारितोस्म्यहम् ।।\nकृतप्रसादेन विभो सृष्टिं कर्तुं चतुर्विधाम् ।। ६१ ।।\nप्रयत्नेन मया सृष्टा सा सृष्टिस्त्वदनुज्ञया ।।\nअवृष्ट्या षष्टिहायिन्या तत्र नष्टाऽप्रजा भुवि ।। ६२ ।।\nअराजकं महच्चासीद्दुरवस्थमभूज्जगत् ।।\nततो रिपुंजयो नाम राजर्षिर्मनुवंशजः ।। ६३ ।।\nमयाभिषिक्तो राजर्षिः प्रजाः पातुं नरेश्वरः ।।\nचकार समयं सोपि महावीर्यो महातपाः ।।६४।।\nतवाज्ञया चेत्स्थास्यंति सर्वे दिविषदो दिवि ।।\nनागलोके तथा नागास्ततो राज्यं करोम्यहम् ।। ।। ६५ ।।\nतथेति च मया प्रोक्तं प्रमाणीक्रियतां तु तत् ।।\nमंदराय वरो दत्तो भवेदेवं कृपानिधे ।। ६६ ।।\nतस्य राज्ञः प्रजास्त्रातुं भूयाच्चैष मनोरथः ।।\nमम नाडीद्वयं राज्यं तस्यापि च शतक्रतोः ।। ६७ ।।\nमर्त्यानां गणना क्वेह निमेषार्ध निमेषिणाम्।।\nदेवोपि निर्मलं मत्वा मंदरं चारुकंदरम् ।।६८।।\nविधेश्च गौरवं रक्षंस्तथोरी कृतवान्हरः ।।\nजंबूद्वीपे यथा काशी निर्वाणपददा सदा ।।६९।।\nतथा बहुतिथं कालं द्वीपोभूत्सोपि मंदरः ।।\nयियासुना च देवेन मंदरं चित्रकंदरम् ।।4.1.39.७०।।\nनिजमूर्तिमयं लिंगमविज्ञातं विधेरपि ।।\nस्थापितं सर्वसिद्धीनां स्थापकेभ्यः समर्पितुम् ।। ७१ ।।\nविपन्नानां च जंतूनां दातुं नैःश्रेयसीं श्रियम् ।।\nसर्वेषामिह संस्थानां क्षेत्रं चैवाभिरक्षितुम्।। ७२ ।।\nमंदराद्रिगतेनापि क्षेत्रं नैतत्पिनाकिना ।।\nविमुक्तं लिंगरूपेण अविमुक्तमतः स्मृतम् ।। ७३ ।।\nपुरा नंदवनं नाम क्षेत्रमेतत्प्रकीर्तितम्।।\nअविमुक्तं तदारभ्य नामास्य प्रथितं भुवि ।। ७४ ।।\nनामाविमुक्तमभवदुभयोः क्षेत्रलिंगयोः ।।\nएतद्द्वयं समासाद्य न भूयो गर्भभाग्भवेत् ।। ७५ ।।\nअविमुक्तेश्वरं लिंगं दृष्ट्वा क्षेत्रेऽविमुक्तके ।।\nविमुक्त एव भवति सर्वस्मात्कर्मबंधनात् ।। ७६ ।।\nअर्चंति विश्वे विश्वेशं विश्वेशोर्चति विश्वकृत् ।।\nअविमुक्तेश्वरं लिंगं भुविमुक्तिप्रदायकम् ।। ७७ ।।\nपुरा न स्थापितं लिंगं कस्यचित्केनचित्क्वचित् ।।\nकिमाकृति भवेल्लिंगं नैतद्वेत्त्यपि कश्चन ।। ७८ ।।\nआकारमविमुक्तस्य दृष्ट्वा ब्रह्माच्युतादयः ।।\nलिंगं संस्थापयामासुर्वसिष्ठाद्यास्तथषर्यः ।। ७९ ।।\nआदिलिंगमिदं प्रोक्तमविमुक्तेश्वरं महत् ।।\nततो लिंगांतराण्यत्र जातानि क्षितिमंडले ।। 4.1.39.८० ।।\nअविमुक्तेश नामापि श्रुत्वा जन्मार्जितादघात् ।।\nक्षणान्मुक्तो भवेन्मर्त्यो नात्र कार्या विचारणा ।।८१ ।।\nअविमुक्तेश्वरं लिंगं स्मृत्वा दूरगतोपि च ।।\nजन्मद्वयकृतात्पापात्क्षणादेव विमुच्यते ।।८२।।\nअविमुक्ते महाक्षेत्रेऽविमुक्तमवलोक्य च ।।\nत्रिजन्मजनितं पापं हित्वा पुण्यमयो भवेत् ।। ८३ ।।\nयत्कृतं ज्ञानविभ्रंशादेनः पंचसु जन्मसु ।।\nअविमुक्तेश संस्पर्शात्तत्क्षयेदेव नान्यथा ।। ८४ ।।\nअर्चयित्वा महालिंगमविमुक्तेश्वरं नरः ।।\nकृतकृत्यो भवेदत्र न च स्याज्जन्मभाक्कुतः ।। ८५ ।।\nस्तुत्वा नत्वार्चयित्वा च यथाशक्ति यथामति ।।\nअविमुक्ते विमुक्तेशं स्तूयते नम्यतेऽर्च्यते ।।८६।।\nअनादिमदिदं लिंगं स्वयं विश्वेश्वरार्चितम् ।।\nकाश्यां प्रयत्नतः सेव्यमविमुक्तं विमुक्तये ।। ८७ ।।\nसंति लिंगान्यनेकानि पुण्येष्वायतनेषु च ।।\nआयांति तानि लिंगानि माघीं प्राप्य चतुदर्शीम्।। ८८ ।।\nकृष्णायां माघभूतायामविमुक्तेश जागरात् ।।\nसदा विगतनिद्रस्य योगिनो गतिभाग्भवेत् ।। ८९ ।।\nनानायतनलिंगानि चतुर्वर्गप्रदान्यपि ।।\nमाघकृष्णचतुर्दश्यामविमुक्तमुपासते ।। 4.1.39.९० ।।\nकिं बिभेति नरो धीरः कृतादघशिलोच्चयात् ।।\nअविमुक्तेश लिंगस्य भक्ति वज्रधरो यदि ।। ९१ ।।\nक्वाविमुक्तं महालिंगं चतुर्वर्गफलोदयम् ।।\nक्व पापि पापशैलोऽल्पो यःक्षयेन्नामसंभृतः ।। ९२ ।।\nअविमुक्ते महाक्षेत्रे विश्वेशसमधिष्ठिते ।।\nयैर्न दृष्टं विमूढास्तेऽविमुक्तं लिंगमुत्तमम् ।। ९३ ।।\nद्रष्टारमविमुक्तस्य दृष्ट्वा दंडधरो यमः ।।\nदूरादेव प्रणमति प्रबद्धकरसंपुटः ।। ९४ ।।\nधन्यं तन्नेत्रनिर्माणं कृतकृत्यौ तु तौ करौ ।।\nअविमुक्तेश्वरं येन याभ्यामैक्षिष्ट यः स्पृशेत् ।। ९५ ।।\nत्रिसंध्यमविमुक्तेशं यो जपेन्नियतः शुचिः ।।\nदूरदेशविपन्नोपि काशीमृतफलं लभेत् ।। ९६ ।।\nअविमुक्तं महालिंगं दृष्ट्वा ग्रामांतरं व्रजेत्।।\nलब्धाशुकार्यसंसिद्धिं क्षेमेण प्रविशेद्गृहम्।।९७।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशी खंडे पूर्वार्द्धे अविमुक्तेशाविर्भावोनामैकोनचत्वारिंशोध्यायः ।।३९।।"
  }
]
[
  {
    "text": "।। पार्वत्युवाच  ।।\nआनंदकानने शंभो यल्लिंगं पुण्यवर्धनम् ।।\nयन्नामस्मरणादेव महापातकसंक्षयः ।। १ ।।\nयत्सेव्यं साधकैर्नित्यं यत्र प्रीतिरनुत्तमा ।।\nयत्र दत्तं हुतं जप्तं ध्यातं भवति चाक्षयम् ।। २ ।।\nयस्य संस्मरणादेव यल्लिंगस्य विलोकनात् ।।\nयल्लिंगप्रणतेश्चापि यस्य संस्पर्शनादपि ।। ३ ।।\nपंचामृतादि स्नपनपूर्वाद्यस्यार्चनादपि ।।\nतल्लिंगं कथयेशान भवेच्छ्रेयः परंपरा ।।४।।\n।। स्कंद उवाच ।। ।।\nइति देवीसमुदितं समाकर्ण्य वटोद्भव ।।\nसर्वज्ञेन यदाख्यातं तदाख्यास्यामि ते शृणु ।। ९ ।।\nदेवदेव उवाच ।। ।।\nउमे भवत्या यत्पृष्टं भवबंधविमोक्षकृत् ।।\nततोऽहं कथयिष्यामि लिंगं स्थिरमना भव ।। ६ ।।\nआनंदकानने चात्र रहस्यं परमं मम ।।\nन मया कस्यचित्ख्यातं न प्रष्टुं वेत्ति कश्चन ।।७।।\nसंति लिंगान्यनेकानि ममानंदवने प्रिये।।\nपरं त्वया यथा पृष्टं यथावत्तद्ब्रवीमि ते ।। ८ ।।\nयत्र मुक्तिस्वरूपा त्वं स्वयं तिष्ठसि विश्वगे ।।\nयत्र ते नंदनश्चास्ति क्षेत्रं विघ्नविघातकृत् ।। ९ ।।\nममापि येन त्रिपुरं समरे जयकांक्षिणः ।।\nजयाशा पूरिता स्तुत्या बहुमोदकदानतः ।। 4.2.78.१० ।।\nयत्रास्ति तीर्थमघहृत्पितृप्रीतिविवर्धनम् ।।\nयत्स्नानाद्वृत्रहा वृत्रवधपापाद्विमुक्तवान् ।। ११ ।।\nधर्माधिकरणं यत्र धर्मराजोप्यवाप्तवान् ।।\nसुदुष्करं तपस्तप्त्वा परमेण समाधिना ।। १२ ।।\nपक्षिणोपि हि यत्रापुर्ज्ञानं संसारमोचनम् ।।\nरम्यो हिरण्मयो यत्र बभूव बहुपाद्द्रुमः ।। ।। १३ ।।\nयल्लिंगदर्शनादेव दुर्दमो नाम पार्थिवः ।।\nउद्वेजकोपि लोकानां क्षणाद्धर्ममतिस्त्वभूत् ।। १४ ।।\nतस्य लिंगस्य माहात्म्यमाविर्भावं च सुंदरि ।।\nनिशामयाभिधास्यामि महापातक नाशनम् ।। १५ ।।\nधर्मपीठं तदुद्दिष्टमत्रानंदवने मम ।।\nतत्पीठदर्शनादेव नरः पापैः प्रमुच्यते ।। १६ ।।\nपुरा विवस्वतः पुत्रो यमः परमसंयमी ।।\nतपस्तताप विपुलं विशालाक्षि तवाग्रतः ।। १७ ।।\nशिशिरे जलमध्यस्थो वर्षास्वभ्रावकाशकः ।।\nतपर्तौ पंचवह्निस्थः कदाचिदिति तप्तवान् ।। १८ ।।\nपादाग्रांगुष्ठभूस्पर्शी बहुकालं स तस्थिवान् ।।\nएकपादस्थितः सोपि कदाचिद्बह्वनेहसम् ।। १९ ।।\nसमीराभ्यवहर्तासीद्बहुदिष्टं सदिष्टवान् ।।\nपपौ स तु पिपासुः सन्कुशाग्रजलविप्रुषः  ।। 4.2.78.२० ।।\nदिव्यां चतुर्युगीमित्थं स निनाय तपश्चरन् ।।\nचतुर्गुणं दिदृक्षुर्मां परमेण समाधिना ।। २१ ।।\nततोहं तस्य तपसा संतुष्टः स्थिरचेतसः ।।\nययौ तस्मै वरान्दातुं शमनाय महात्मने ।।२२।।\nवटः कांचनशाखाख्यो यस्तपस्तापसंततिम् ।।\nदूरीचकार सुच्छायो बहुद्विजसमाश्रयः ।। २३ ।।\nमंदमद मरुल्लोल पल्लवैः करपल्लवैः ।।\nयोध्वगानध्वसंतप्तानाह्वये दिवतापहृत् ।। २४ ।।\nस्वानुरागैः सुरभिभिः स्वादुभिश्च पचेलिमैः ।।\nप्रीणयेदर्थिसार्थं यो वृत्तैर्निजफलैरलम् ।।२५।।\nतदधस्तात्परं वीक्ष्य तमहं तपनांगजम् ।।\nस्थाणुनिश्चल वर्ष्माणं नासाग्रन्यस्तलोचनम् ।। २६ ।।\nतपस्तेजोभिरुद्यद्भिः परितः परिधीकृतम् ।।\nभानुमंतमिवाकाशे सुनीले स्वेन तेजसा ।। २७ ।।\nस्वाख्यांकितं महालिंगं प्रतिष्ठाप्यातिभक्तितः ।।\nस्वच्छ सूर्योपलमयतेजः पुंजैरिवार्चितम् ।। २८ ।।\nसाक्षीकृत्येव तल्लिंगं तप्यमानं महत्तपः ।।\nप्रत्यवोचं धर्मराजं वरं ब्रूहीति भास्करे ।। २९ ।।\nअलं तप्त्वा महाभाग प्रसन्नोस्मि शुभव्रत ।।\nनिशम्य शमनश्चेति दृष्ट्वा मां प्रणनाम ह ।। 4.2.78.३० ।।\nचकार स्तवनं चापि परिहृष्टेंद्रियेश्वरः ।।\nनिर्व्याजं स समाधिं च विसृज्य ब्रध्ननंदनः ।। ३१ ।।\nधर्म उवाच ।। ।।\nनमोनमः कारणकारणानां नमोनमः कारणवर्जिताय ।।\nनमोनमः कार्यमयाय तुभ्यं नमोनमः कार्यविभिन्नरूप ।। ३२ ।।\nअरूपरूपाय समस्तरूपिणे पराणुरूपाय परापराय ।।\nअपारपाराय पराब्धिपार प्रदाय तुभ्यं शशिमौलये नमः।। ।। ३३ ।।\nअनीश्वरस्त्वं जगदीश्वरस्त्वं गुणात्मकस्त्वं गुणवर्जितस्त्वम् ।।\nकालात्परस्त्वं प्रकृतेः परस्त्वं कालाय कालात्प्रकृते नमस्ते ।।३४ ।।\nत्वमेव निर्वाणपद प्रदोसि त्वमेव निर्वाणमनंतशक्ते ।।\nत्वमात्मरूपः परमात्मरूपस्त्वमंतरात्मासि चराचरस्य ।। ३५ ।।\nत्वत्तो जगत्त्वं जगदेवसाक्षाज्जगत्त्वदीयं जगदेकबंधो ।।\nहर्ताविता त्वं प्रथमो विधाता विधातृविष्ण्वीश नमो नमस्ते ।। ३६ ।।\nमृडस्त्वमेव श्रुतिवर्त्मगेषु त्वमेव भीमोऽश्रुतिवर्त्मगेषु ।।\nत्वं शंकरः सोमसुभक्तिभाजामुग्रोसि रुद्र त्वमभक्तिभाजाम् ।। ३७ ।।\nत्वमेव शूली द्विषतां त्वमेव विनम्रचेतो वचसां शिवोसि ।।\nश्रीकंठ एकः स्वपदश्रितानां दुरात्मनां हालहलोग्रकंठः ।। ३८ ।।\nनमोस्तु ते शंकर शांतशंभो नमोस्तु ते चंद्रकलावतंस ।।\nनमोस्तु तुभ्यं फणिभूषणाय पिनाकपाणेंऽधकवैरिणे नमः ।। ३९ ।।\nस एव धन्यस्तव भक्तिभाग्यस्तवार्चको यः सुकृती स एव ।।\nतवस्तुतिं यः कुरुते सदैव स स्तूयते दुश्च्यवनादि देवैः ।। 4.2.78.४० ।।\nकस्त्वामिह स्तोतुमनंतशक्ते शक्नोति मादृग्लघुबुद्धिवैभवः ।।\nप्राचां न वाचामिहगोचरो यः स्तुतिस्त्वयीयं नतिरेव यावत् ।। ४१ ।।\nस्कंद उवाच।। ।।\nउदीर्य सूर्यस्य सुतोतिभक्त्या नमः शिवायेति समुच्चरन्सः ।।\nइलामिलन्मौलिरतीव हृष्टः सहस्रकृत्वः प्रणनाम शंभुम् ।।४२।।\nततः शिवस्तं तपसातिखिन्नं निवार्य ताभ्यः प्रणतिभ्य ईश्वरः ।।\nवरान्ददौ सप्ततुरंगसूनवे त्वं धर्मराजो भव नामतोपि ।। ४३ ।।\nत्वमेव धर्माधिकृतौ समस्त शरीरिणां स्थावरजंगमानाम् ।।\nमया नियुक्तोद्य दिनादिकृत्यः प्रशाधि सर्वान्मम शासनेन ।।४४।।\nत्वं दक्षिणायाश्च दिशोधिनाथस्त्वं कर्मसाक्षी भव सर्वजंतोः ।।\nत्वद्दर्शिताध्वान इतो व्रजंतु स्वकर्मयोग्यां गतिमुत्तमाधमाः ।। ४५ ।।\nत्वया यदेतन्ममभक्तिभाजा लिंगं समाराधितमत्र धर्म ।।\nतद्दर्शनात्स्पर्शनतोऽर्चनाच्च सिद्धिर्भविष्यत्यचिरेण पुंसाम्।। ४६ ।।\nधर्मेश्वरं यः सकृदेव मर्त्यो विलोकयिष्यत्यवदातबुद्धिः ।।\nस्नात्वा पुरस्तेऽत्र च धर्मतीर्थे न तस्य दूरे पुरुषार्थसिद्धिः ।। ४७ ।।\nकृत्वाप्यघानामिह यः सहस्रं धर्मेश्वरं पश्यति दैवयोगात्।।\nसहेतनो जातु स नारकीं व्यथां कथां तदीयां दिविकुर्वतेमराः ।। ४८ ।।\nयो धर्मपीठं प्रतिलभ्य काश्यां स्वश्रेयसे नो यततेऽत्र मर्त्यः ।।\nकथं स धर्मत्वमिवातितेजाः करिष्यति स्वं कृतकृत्यमेव ।।\nत्वया यथाप्ता इह धर्मराज मनोरथास्ते गुरुभिस्तपोभिः ।।\nतथैव धर्मेश्वरभक्तिभाजां कामाः फलिष्यंति न संशयोत्र ।। 4.2.78.५० ।।\nकृत्वाप्यघान्येव महांत्यपीह धर्मेश्वरार्चां सकृदेव कुर्वन् ।।\nकुतो बिभेति प्रियबंधुरेव तव त्वदीयार्चित लिंगभक्तः ।। ५१ ।।\nपत्रेण पुष्पेण जलेन दूर्वया यो धर्मधर्मेश्वरमर्चयिष्यति ।।\nसमर्चयिष्यंत्यमृतांधसस्तं मंदारमालाभिरतिप्रहृष्टाः ।। ५२ ।।\nत्वत्तो विभेष्यंति कृतैनसो  ये भयं न तेषां भविता कदाचित् ।।\nधर्मेश्वरार्चा रचनां करिष्यतां हरिष्यतां बंधुतयामनस्ते ।। ५३ ।।\nयदत्र दास्यंति हि धर्मपीठे नरा द्युनद्यां कृतमज्जनाश्च ।।\nतदक्षयं भावि युगांतरेपि कृतप्रणामास्तव धर्मलिंगे ।। ५४ ।।\nये कार्तिके मासि सिताष्टमी तिथौ यात्रां करिष्यंति नरा उपोषिताः ।।\nरात्रौ च वै जागरणं महोत्सवैर्धर्मेश्वरे तेन पुनर्भवा भुवि ।। ५५ ।।\nस्तुतिं च ये वै त्वदुदीरितामिमां नराः पठिष्यंति तवाग्रतः क्वचित् ।।\nनिरेनसस्ते मम लोकगामिनः प्राप्स्यंति ते वैभवतः सखित्वम् ।। ५६ ।।\nपुनर्वरं ब्रूहि यथेप्सितं ददे तेजोनिधेर्नंदन धर्मराज ।।\nअदेयमत्रास्ति न किंचिदेव ते विधेहि वागुद्यममात्रमेव ।। ५७ ।।\nप्रसन्नमूर्तिं स विलोक्य शंकरं कारुण्यपूर्णं स्वमनोरथाभिदम् ।।\nआनंदसंदोहसरोनिमग्नो वक्तुं क्षणं नैव शशाक किंचित् ।। ५८ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे धर्मेशमहिमाख्यानं नामाष्टसप्ततितमोऽध्यायः ।। ७८ ।।"
  }
]
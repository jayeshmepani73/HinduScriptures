[
  {
    "text": "।। स्कंद उवाच ।। ।।\nगतेथ योगिनीवृंदे देवदेवो घटोद्भव ।।\nकाशीप्रवृत्तिं जिज्ञासुः प्राहिणोदंशुमालिनम् ।।१।।\nदेवदेव उवाच ।। ।।\nसप्ताश्व त्वरितो याहि पुरीं वाराणसीं शुभाम् ।।\nयत्रास्ति स दिवोदासो धर्ममूर्तिर्महीपतिः ।। २ ।।\nतस्य धर्मविरोधेन यथातत्क्षेत्रमुद्वसेत् ।।\nतथा कुरुष्व भो क्षिप्रं मावमंस्थाश्च तं नृपम् ।। ३ ।।\nधर्ममार्ग प्रवृत्तस्य क्रियते यावमानना ।।\nसा भवेदात्मनो नूनं महदेनश्च जायते ।। ४ ।।\nतवबुद्धिविकासेन च्यवते चेत्स धर्मतः ।।\nतदा सा नगरी भानो त्वयोद्वास्याऽसहैः करैः ।। ५ ।।\nकामक्रोधौ लोभमोहौ मत्सराहंकृती अपि ।।\nते तत्र न भवेतां यत्तत्कालोपि न तं जयेत् ।। ६ ।।\nयावद्धर्मे स्थिराबुद्धिर्यावद्धर्मेस्थिरं मनः ।।\nतावद्विघ्नोदयः क्वास्ति विपद्यपि रवे नृषु ।। ७ ।।\nसर्वेषामिह जंतूनां त्वं वेत्सि ब्रध्नचेष्टितम् ।।\nअतएव जगच्चक्षुर्व्रज त्वं कार्यसिद्धये  ।। ८ ।।\nरविरादाय देवाज्ञां मूर्तिमन्यां प्रकल्प्य च ।।\nनभोध्वगामहोरात्रं काशीमभिमुखोऽभवत् ।। ९ ।।\nमनसातीवलोलोऽभूत्काशीदर्शनलालसः ।।\nसहस्रचरणोप्यैच्छत्तदा खे नैकपादताम् ।। 4.1.46.१० ।।\nहंसत्वं तस्य सूर्यस्य तदा सफलतामगात् ।।\nसदा नभोध्वनीनस्य काशीं प्रति यियासतः ।। ११ ।।\nअथ काशीं समासाद्य रविरंतर्बहिश्चरन् ।।\nमनागपि न तद्भूपे धर्मध्वस्तिमवेक्षत ।।१२।।\nविभावसुर्वसन्काश्यां नानारूपेण वत्सरम् ।।\nक्वचिन्नावसरं प्राप तत्र राज्ञि सुधर्मिणि ।। १३ ।।\nकदाचिदतिथिर्भूतो दुर्लभं प्रार्थयन्रविः ।।\nन तस्य राज्ञो विषये दुर्लभं किंचिदैक्षत ।। १४ ।।\nकदाचिद्याचको जातो बहुदोपि कदाप्यभूत् ।।\nकदाचिद्दीनतां प्राप्तः कदाचिद्गणकोप्यभूत् ।। १५ ।।\nवेदबाह्यां क्रियां चापि कदाचित्प्रत्यपादयत्।।\nकदाचित्स्थापयामास दृष्टप्रत्ययमैहिकम् ।।१६।।\nकदाचिज्जटिलो जातः कदाचिच्च दिगंबरः ।।\nस कदाचिज्जांगुलिको विषविद्याविशारदः।। ।। १७ ।।\nसर्वपाषंडधर्मज्ञः कदाचिद्ब्रह्मवाद्यभूत् ।।\nऐंद्रजालिक आसीच्च कदाचिद्भ्रामयञ्जनान् ।। १८ ।।\nनानाव्रतोपदेशैश्च कदाचित्स पतिव्रताः ।।\nक्षोभयामास बहुशः सदृष्टांत कथानकैः ।। १९ ।।\nकापालिक व्रतधरः कदाचिच्चाभवद्द्विजः ।।\nकदाचिदपि विज्ञानी धातुवादी कदाचन ।। 4.1.46.२० ।।\nक्वचिद्विप्रः क्वचिद्राजपुत्रो वैश्योंत्यजः क्वचित ।।\nब्रह्मचारी क्वचिदभूद्गृही वनचरः क्वचित् ।। २१ ।।\nयतिः कदाचिदिति सरूपैरभ्रामयज्जनान् ।।\nसर्वविद्यासु कुशलः सर्वज्ञश्चाभवत्क्वचित् ।। २२ ।।\nइति नानाविधै रूपैश्चरन्काश्यां ग्रहेश्वरः ।।\nन कदापि जने क्वापि च्छिद्रं प्राप कदाचन ।। २३ ।।\nततो निनिंद चात्मानं चिंतार्तः कश्यपात्मजः ।।\nधिक्परप्रेष्यतां यस्यां यशो लभ्येत न क्वचित् ।। २४ ।।\n।। मार्तंड उवाच ।। ।।\nमंदरं यदि याम्यद्य सद्यस्तत्क्रुद्ध्यतीश्वरः ।।\nअनिष्पादितकार्यार्थे मयि सामान्यभृत्यवत् ।। ।।२५ ।।\nकोपमप्युररीकृत्य यदि यायां कथंचन ।।\nकथं तिष्ठे पुरस्तस्य तर्हि वै मूढभृत्यवत् ।। २६ ।।\nअथोंकृत्यावहेलं वा यामि चेच्च कथंचन ।।\nक्रोधान्निरीक्षेत्त्र्यक्षो मां विषं पेयं तदा मया ।। २७ ।।\nहरकोपानले नूनं यदि यातः पतंगताम् ।।\nपितामहोपि मां त्रातुं तदा शक्ष्यति नस्फुटम् ।। २८ ।।\nस्थास्याम्यत्रैव तन्नित्यं न त्यक्ष्यामि कदाचन ।।\nक्षेत्रसंन्यासविधिना वाराणस्यां कृताश्रमः ।। २९ ।।\nपुरः पुरारेः कायार्थमनिवेद्येह तिष्ठतः ।।\nयत्पापं भावि मे तस्य काशीपापस्यनिष्कृतिः ।।4.1.46.३०।।\nअन्यान्यपि च पापानि महांत्यल्पानि यानि च ।।\nक्षयंति तानि सर्वाणि काशीं प्रविशतां सताम् ।।३१।।\nबुद्धिपूर्वं मया चैतन्न पापं समुपार्जितम् ।।\nपुरारिणैव हि पुराऽऽशासि धर्मो हि रक्ष्यताम् ।। ३२ ।।\nधर्मो हि रक्षितो येन देहे सत्वरगत्वरे ।।\nत्रैलोक्यरक्षितं तेन किं कामार्थैः सुरक्षितैः ।।३३ ।।\nरक्षणीयो यदि भवेत्कामः कामारिणा कथम् ।।\nक्षणादनंगतां नीतो बहूनां सुखकार्यपि ।।३४।।\nअर्थश्चेत्सर्वथारक्ष्य इति कैश्चिदुदाहृतम्।।\nतत्कथं न हरिश्चंद्रोऽरक्षत्कुशिकनंदने ।। ३५ ।।\nधर्मस्तु रक्षितः सर्वैरपिदेहव्ययेन च ।।\nशिबिप्रभृतिभूपालैर्दधीचिप्रमुखैर्द्विजैः ।। ३६ ।।\nअयमेव हि वै धर्मः काशीसेवनसंभवः ।।\nरुषितादपि रुद्रान्मां रक्षिष्यति न संशयः ।। ३७ ।।\nअवाप्य काशीं दुष्प्रापां को जहाति सचेतनः ।।\nरत्नं करस्थमुत्सृज्य कः काचं संजिघृक्षति ।। ३८ ।।\nवाराणसीं समुत्सृज्य यस्त्वन्यत्र यियासति ।।\nहत्वा निधानं पादेन सोर्थमिच्छति भिक्षया ।। ३९ ।।\nपुत्रमित्रकलत्राणि क्षेत्राणि च धनानि च ।।\nप्रतिजन्मेह लभ्यंते काश्येका नैव लभ्यते ।। 4.1.46.४० ।।\nयेन लब्धा पुरी काशी त्रैलोक्योद्धरणक्षमा ।।\nत्रैलोक्यैश्वर्यदुष्प्रापं तेन लब्धं महासुखम् ।। ४१ ।।\nकुपितोपि हि मे रुद्रस्तेजोहानिं विधास्यति ।।\nकाश्यां च लप्स्ये तत्तेजो यद्वै स्वात्मावबोधजम् ।। ४२ ।।\nइतराणीह तेजांसि भासंते तावदेव हि ।।\nखद्योताभानि यावन्नो जृंभते काशिजं महः ।। ४३ ।।\nइति काशीप्रभावज्ञो जगच्चक्षुस्तमोनुदः ।।\nकृत्वा द्वादशधात्मानं काशीपुर्यां व्यवस्थितः ।। ४४ ।।\nलोलार्क उत्तरार्कश्च सांबादित्यस्तथैव च ।।\nचतुर्थो द्रुपदादित्यो मयूखादित्य एव च ।। ४५ ।।\nखखोल्कश्चारुणादित्यो वृद्धकेशवसंज्ञकौ ।।\nदशमो विमलादित्यो गंगादित्यस्तथैव च ।। ।। ४६ ।।\nद्वादशश्च यमादित्यः काशिपुर्यां घटोद्भव ।।\nतमोऽधिकेभ्यो दुष्टेभ्यः क्षेत्रं रक्षंत्यमी सदा ।। ४७ ।।\nतस्यार्कस्य मनोलोलं यदासीत्काशिदर्शने ।।\nअतो लोलार्क इत्याख्या काश्यां जाता विवस्वतः ।। ४८ ।।\nलोलार्कस्त्वसिसंभेदे दक्षिणस्यां दिशिस्थितः ।।\nयोगक्षेमं सदा कुर्यात्काशीवासि जनस्य च ।। ।। ४९ ।।\nमार्गशीर्षस्य सप्तम्यां षष्ठ्यां वा रविवासरे ।।\nविधाय वार्षिकीं यात्रां नरः पापै प्रमुच्यते ।। 4.1.46.५० ।।\nकृतानि यानि पापानि नरैः संवत्सरावधि ।।\nनश्यंति क्षणतस्तानि षष्ठ्यर्के लोलदर्शनात् ।। ५१ ।।\nनरः स्नात्वासिसंभेदे संतर्प्य पितृदेवताः ।।\nश्राद्धं विधाय विधिना पित्रानृण्यमवाप्नुयात् ।।५२।।\nलोलार्कसंगमे स्नात्वा दानं होमं सुरार्चनम् ।।\nयत्किंचित्क्रियते कर्म तदानंत्याय कल्पते ।। ५३ ।।\nसूर्योपरागे लोलार्के स्नानदानादिकाः क्रियाः ।।\nकुरुक्षेत्राद्दशगुणा भवंतीह न संशयः ।। ५४ ।।\nलोलार्के रथसप्तम्यां स्नात्वा गंगासिसंगमे ।।\nसप्तजन्मकृतैः पापैर्मुक्तो भवति तत्क्षणात् ।। ५५ ।।\nप्रत्यर्कवारं लोलार्कं यः पश्यति शुचिव्रतः ।।\nन तस्य दुःखं लोकेस्मिन्कदाचित्संभविष्यति।।५६।।\nन तस्य दुःखं नो पामा न दद्रुर्न विचर्चिका ।।\nलोलार्कमर्के यः पश्येत्तत्पादोदकसेवकः ।। ५७ ।।\nवाराणस्यामुषित्वापि यो लोलार्कं न सेवते ।।\nसेवंते तं नरं नूनं क्लेशाः क्षुद्व्याधिसंभवाः ।। ५८ ।।\nसर्वेषां काशितीर्थानां लोलार्कः प्रथमं शिरः ।।\nततोंऽगान्यन्यतीर्थानि तज्जलप्लावितानिहि ।। ५९ ।।\nतीर्थांतराणि सर्वाणि भूमीवलयगान्यपि ।।\nअसिसंभेदतीर्थस्य कलां नार्हंति षोडशीम् ।। 4.1.46.६० ।।\nसर्वेषामेव तीर्थानां स्नानाद्यल्लभ्यते फलम् ।।\nतत्फलं सम्यगाप्येत नरैर्गंगासिसंगमे ।। ६१ ।।\nनार्थवादोयमुदितः स्तुतिवादो न वै मुने ।।\nसत्यं यथार्थवादोयं श्रद्धेयः सद्भिरादरात् ।। ६२ ।।\nयत्र विश्वेश्वरः साक्षाद्यत्र स्वर्गतरंगिणी ।।\nमिथ्या तत्रानुमन्यंते तार्किकाश्चानुसूयकाः ।। ६३ ।।\nउदाहरंति ये मूढाः कुतर्कबलदर्पिताः ।।\nकाश्यां सर्वेर्थवादोयं ते विट्कीटा युगेयुगे ।। ६४ ।।\nकस्यचित्काशितीर्थस्य महिम्नो महतस्तुलाम्।।\nनाधिरोहेन्मुने नूनमपि त्रैलोक्यमंडपः ।। ६५ ।।\nनास्तिका वेदबाह्याश्च शिश्नोदरपरायणाः ।।\nअंत्यजाताश्च ये तेषां पुरः काशी न वर्ण्यताम् ।। ६६ ।।\nलोलार्ककरनिष्टप्ता असिधार विखंडिताः ।।\nकाश्यां दक्षिणदिग्भागे न विशेयुर्महामलाः ।।६७।।\nमहिमानमिमं श्रुत्वा लोलार्कस्य नरोत्तमः ।।\nन दुःखी जायते क्वापि संसारे दुःखसागरे ।। ६८ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे लोलार्कवर्णनं नाम षट्चत्वारिंशोध्यायः ।। ४६ ।।"
  }
]
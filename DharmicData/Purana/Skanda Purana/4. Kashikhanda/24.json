[
  {
    "text": "गणावूचतुः ।। ।।\nशिवशर्मन्नुदर्कं ते कथयावो निशामय ।।\nत्वमत्र वैष्णवे लोके भुक्त्वा भोगान्सुपुष्कलान् ।। १ ।।\nब्रह्मणो वत्सरं पूर्णं रममाणोऽप्सरोगणैः ।।\nसुतीर्थमरणोपात्त पुण्यशेषेण वै पुनः ।। २ ।।\nभविष्यसि महीपालो नगरे नंदिवर्धने ।।\nराज्यं प्राप्यासपत्नं च समृद्धबलवाहनम् ।।३।।\nकृष्टिभिर्हृष्टपुष्टैश्च रम्यहाटकभूषणैः ।।\nसंजुष्टमिष्टापूर्तानां धर्माणां नित्यकर्तृभिः।।४।।\nसदासंपन्नसस्यं च सूर्वरक्षेत्रसंकुलम्।।\nसुदेशं सुप्रजं सुस्थं सुतृणं बहुगोधनम् ।। ५ ।।\nदेवतायतनानां च राजिभिः परिराजितम् ।।\nसुयूपा यत्र वै ग्रामाः सुवित्तर्द्धि विराजिताः ।। ६ ।।\nसुपुष्प कृत्रिमोद्यानाः ससदाफलपादपाः ।।\nसपद्मिनीककासारा यत्र राजंति भूमयः ।। ७ ।।\nसदंभा निम्नगाराजिर्न यत्र जनता क्वचित् ।।\nकुलान्येव कुलीनानि न चान्यायधनानि च ।। ८ ।।\nविभ्रमो यत्र नारीषु नविद्वत्सु च कर्हिचित् ।।\nनद्यः कुटिलगामिन्यो न यत्र विषये प्रजाः ।। ९ ।।\nतमोयुक्ताः क्षपा यत्र बहुलेषु न मानवाः ।।\nरजोयुजः स्त्रियो यत्र न धर्मबहुला नराः ।। 4.1.24.१० ।।\nधनैरनंधो यत्रास्ति मनो नैव च भोजनम् ।।\nअनयः स्यंदनं यत्र न च वै राजपूरुषः ।। ११ ।।\nदंडः परशुकुद्दाल वालव्य जनराजिषु ।।\nआतपत्रेषु नान्यत्र क्वचित्क्रोधापराधजः ।।१२।।\nअन्यत्राक्षिकवृंदेभ्यः क्वचिन्न परिदेवनम् ।।\nआक्षिका एव दृश्यंते यत्र पाशकपाणयः ।। १३ ।।\nजाड्यवार्ता जलेष्वेव स्त्रीमध्या एव दुर्बलाः ।।\nकठोरहृदया यत्र सीमंतिन्यो न मानवाः ।। १४ ।।\nऔषधेष्वेव यत्रास्ति कुष्ठयोगो न मानवे ।।\nवेधोप्यंतःसुरत्नेषु शूलं मूर्तिकरेषु वै ।। १५ ।।\nकंपःसात्त्विकभावोत्थो न भयात्क्वापि कस्यचित् ।।\nसंज्वरः कामजो यत्र दारिद्र्यं कलुषस्य च ।। १६ ।।\nदुर्लभत्वं सदा कस्य सुकृतेन च वस्तुनः ।।\nइभा एव प्रमत्ता वै युद्धं वीच्योर्जलाशये ।। १७ ।।\nदानहानिर्गजेष्वेव द्रुमेष्वेव हि कंटकाः ।।\nजनेष्वेव विहारा हि न कस्यचिदुरःस्थली ।। १८ ।।\nबाणेषु गुणविश्लेषो बंधोक्तिः पुस्तके दृढा ।।\nस्नेहत्यागः सदैवास्ति यत्र पाशुपते जने ।। १९ ।।\nदंडवार्ता सदा यत्र कृतसंन्यासकर्मणाम् ।।\nमार्गणाश्चापकेष्वेव भिक्षुका ब्रह्मचारिणः ।। 4.1.24.२० ।।\nयत्र क्षपणका एव दृश्यंते मलधारिणः ।।\nप्रायो मधुव्रता एव यत्र चंचलवृत्तयः ।। २१ ।।\nइत्यादि गुणवद्देशे त्वयिराज्यं प्रशासति ।।\nधर्मेण राजधर्मज्ञ शौंडीर्यगुणशालिनि ।। २२ ।।\nसौभाग्यभाजि रूपाढ्ये शौर्यौदार्यगुणान्विते ।।\nसीमंतिनीनां रम्याणां लावण्यवर्जित सुश्रियाम् ।। २३ ।।\nराज्ञीनामयुतंभावि कुमाराणां शतत्रयम् ।।\nवृद्धकाल इति ख्यात उग्रः परपुरंजयः ।। २४ ।।\nविजितानेकसमरः श्रीसंतर्पितमार्गणः ।।\nअनेकगुणसंपूर्णः पूर्णचंद्रनिभद्युतिः ।। २५ ।।\nसंततावभृथक्लिन्न मूर्धजः क्षितिषर्षभः ।।\nप्रजापालनसंपन्नः कोशप्रीणितभूसुरः ।। २६ ।।\nपदारविंदं गौविंदं हृदि ध्यायन्नतंद्रितः ।।\nवासुदेवकथालापपरिक्षिप्त दिनक्षपः ।। २७ ।।\nकदाचिदुपविष्टःसन्मध्ये राजसभं द्विज ।।\nदूरात्कार्पटिकैर्दृष्टो वाराणस्याः समागतैः ।। २८ ।।\nतत्कर्मभाविसदृशैस्तदात्वमभिनंदितः ।।\nतैः सर्वै राजशार्दूलस्याशीर्वादैरनेकशः ।। २९ ।।\nश्रीमद्विश्वेश्वरो देवो विश्वेषां जगतां गुरुः ।।\nकाशीनाथस्तुते कुर्यात्कुमतेरपवर्जनम् ।। 4.1.24.३० ।।\nनैःश्रेयसीं च संपत्तिं यो देयात्स्मरणादपि ।।\nकाशीनाथः स ते दिश्याज्ज्ञानं मलविवर्जितम् ।। ३१ ।।\nयेन पुण्येन ते प्राप्तं राज्यं प्राज्यमकंटकम् ।।\nतत्पुण्यशेषतोभूयाद्विश्वनाथे मतिस्तव ।। ३२ ।।\nयस्य प्रसादात्सुलभमायुः पुत्रांबरागनाः ।।\nसमृद्धयः स्वर्गमोक्षौ स विश्वेशः प्रसीदतु ।। ३३ ।।\nनामश्रवणमात्रेण यस्य विश्वेशितुर्विभोः ।।\nमहापातकविच्छेदः स विश्वेशोऽस्तु ते हृदि ।। ३४ ।।\nत्वं वृद्धकालो भूपालः श्रुत्वेत्याशीः परंपराम् ।।\nस्मरिष्यसीदं वृत्तांतं पुलकांकवपुस्तदा ।। ३५ ।।\nआकारगोपनं कृत्वा तेभ्यो दत्त्वा धनं बहु ।।\nसुमुहूर्तमनुप्राप्य सुते राज्यं विधाय च ।। ३६।।\nअनंगलेखया राज्ञ्या ततः काशीं गमिष्यसि ।।\nदत्त्वा दानानि भूरीणि प्रीणयित्वाऽर्थिनो जनान् ।। ३७ ।।\nस्वनाम्ना तत्र संस्थाप्य लिंगं निर्वाणकारणम् ।।\nप्रासादं तत्र कृत्वोच्चैस्तदग्रे कूपमुत्तमम् ।। ३८ ।।\nविधाय विधिवत्तत्र कलशारोपणादिकम् ।।\nमणिमाणिक्य चांपेय दुकूलेभाश्वगोधनम् ।। ३९ ।।\nमहाध्वजपताकाश्च च्छत्रचामरदर्पणम् ।।\nदेवोपकरणं भूरि विश्राण्य श्रमवर्जितः ।। 4.1.24.४० ।।\nव्रतोपवासनियमैः परिक्षीणकलेवरः ।।\nमध्याह्ने निर्जने तत्र द्रक्ष्यस्येकं तपोधनम् ।। ४१ ।।\nअतीवजीर्णवपुषं परिपिंगजटान्वितम् ।।\nमूर्तिमंतंमिव प्रांशुं धर्मं जनमनोहरम्।। ४२।।\nभारं शरीरयष्टेश्च दृढयष्ट्यां समर्प्य च ।।\nगर्भागाराद्विनिष्क्रम्याभ्यायांतंरंगमंडपे ।।४३।।\nउपविश्य समीपे ते प्रक्ष्यत्येवमनुक्रमात् ।।\nकोसि त्वं किमिहासि त्वं द्वितीय इव कस्त्वयम् ।। ४४ ।।\nप्रासादः कारितः  केन जानास्येष ततो वद ।।\nअस्य लिंगस्य किं नाम प्रायो जाने न वार्धकात् ।। ४५ ।।\nपृष्टस्त्वमिति ते नाथ तदा वृद्ध तपस्विना ।।\nकथयिष्यस्यहं राजा वृद्धकाल इति श्रुतः ।। ४६ ।।\nदाक्षिणात्य इह प्राप्तस्त्वेतया सह कांतया ।।\nध्यायामि लिंगमेतच्च प्रार्थयामि न किंचन ।। ४७ ।।\nप्रासादस्यास्य जटिल स्वयंकारयिता शिवः ।।\nविशेषतोऽस्यलिंगस्य नाम नो वेद्मि निश्चितम्।। ४८ ।।\nइति श्रुत्वा नरपतेर्वाक्यंप्राह जटाधरः ।।\nसत्यमुक्तं त्वयैकं हि लिंगनाम न वेत्सि यत् ।। ४९ ।।\nपश्येयं त्वामहं नित्यमुपविष्टं सुनिश्चलम् ।।\nश्रुतो भविष्यति तव प्रासादो येन कारितः ।। 4.1.24.५० ।।\nममाग्रे तत्समाचक्ष्व यदि जानासि तत्त्वतः ।।\nआकर्ण्येति वचस्तस्य पुनः प्राह भवानिति ।।। ५१ ।।\nकर्ता कारयिता शंभुः किमतथ्यं ब्रवीम्यहम् ।।\nअथवा चिंतया किं मे तपस्विन्ननया विभो ।। ५२ ।।\nइति त्वयि स्थिते जोषं स पुनर्वृद्धतापसः ।।\nपिपासुरस्मि पानीयमानीयाशु प्रयच्छ मे ।। ५३ ।।\nइति तेन च नुन्नस्त्वं वार्यानीय च कूपतः ।।\nपाययिष्यसि तं वृद्धं तापसं तत्क्षणाच्च सः ।। ५४ ।।\nतदंबुपानतो भूयात्सुपार्वण शशिप्रभः ।।\nतरुणो रूपसंपन्नः कोशोन्मुक्तोरगो यथा ।। ५५ ।।\nजाताश्चर्येण भवता पुनरेवाभ्यभाषि सः ।।\nकः प्रभावो हि भगवन्नेष येन भवान्पुनः ।। ५६ ।।\nपरित्यज्यात्र जरसं न वो भ्राजसि सांप्रतम् ।।\nअस्ति चेदवकाशस्ते ततो ब्रूहि तपोधन ।। ५७ ।।\nतपोधन उवाच ।। ।।\nवृद्धकालक्षितिपते जाने त्वां सुमहामते ।।\nइमामपि च जानेऽहं तव पत्नीं पतिव्रताम्।। ५८ ।।\nजन्मनोऽस्मादियं राजन्नासीद्विप्रस्य कन्यका ।।\nतुर्वसोर्वेदवपुषः शुभाचारा शुभानना ।। ५९ ।।\nतेन दत्ता विवाहार्थं नैध्रुवाय महात्मने ।।\nस च कालवशं प्राप्तो नैध्रुवोऽप्राप्तयौवनः ।। 4.1.24.६० ।।\nवैधव्यं पालयंत्येषा मृताऽवंत्यां शुभव्रता ।।\nतेन पुण्येन संजाता पांड्यस्य नृपतेः सुता ।। ६१ ।।\nपरिणीता त्वया राजन्पतिव्रतरता सदा ।।\nत्वया सहेह संप्राप्ता मुक्तिं प्राप्स्यत्यनुत्तमाम् ।। ६२ ।।\nअयोध्यायामथावंत्यां मथुरायामथापि वा ।।\nद्वारवत्यां च कांच्यां वा मायापुर्यामथो नृप ।। ६३ ।।\nअपि पातकिनो ये च कालेन निधनं गताः ।।\nते हि स्वर्गादिहागत्य काश्यां मोक्षमवाप्नुयुः ।। ६४ ।।\nअवैमि त्वामपि नृपद्विजोऽभूः पूर्वजन्मनि ।।\nमाथुरः शिवशर्माख्यो मायापुर्यां भवान्मृतः ।। ६५ ।।\nतत्पुण्यात्प्राप्य वैकुंठं भुक्त्वा भोगान्मनोरमान् ।।\nतत्पुण्यशेषात्क्षितिपो जातस्त्वं नंदिवर्धने ।। ६६ ।।\nवृद्धकालावनीपाल तेनैव सुकृतेन च ।।\nमोक्षक्षेत्रमिदं प्राप्तो मुक्तिं प्राप्स्यस्यनुत्तमाम् ।। ६७ ।।\nअन्यच्च शृणु राजेंद्र त्वया यत्समुदीरितम् ।।\nकर्ता कारयिता शंभुः प्रासादस्येति तत्स्फुटम् ।। ६८ ।।\nसुकृतं नैव सततमाख्यातव्यं कदाचन ।।\nकृतं मयेति कथनात्पुण्यं क्षयति तत्क्षणात् ।। ६९ ।।\nतस्मात्सर्वप्रयत्नेन गोपनीयं निधानवत् ।।\nसुकृतं कीर्तनाद्व्यर्थं भवेद्भस्महुतं तथा।। 4.1.24.७० ।।\nनिश्चितं विश्वनाथेन प्रेरितेन त्वयाऽनघ ।।\nकृतं हि कृतकृत्येन प्रासादादिह वेद्म्यहम् ।। ७१ ।।\nवृद्धकालेश्वरं नाम लिंगमेतन्महीपते ।।\nजानीह्यनादिसंसिद्धं निमित्तं किंतु वै भवान् ।। ७२ ।।\nदर्शनात्स्पर्शनात्तस्य पूजनाच्छ्रवणान्नतेः ।।\nवृद्धकालेशलिंगस्य सर्वं प्राप्नोति वांछितम् ।। ७३ ।।\nकूपः कालोदको नाम जराव्याधिविघातकृत् ।।\nयदीय जलपानेन मातुःस्तन्यमपानवान् ।। ७४ ।।\nकृतकूपोदकस्नानः कृतैतल्लिंगपूजनः ।।\nवर्षेण सिद्धिमाप्नोति मनोभिलषितां नरः ।। ७५ ।।\nन कुष्ठं न च विस्फोटा नरंघा न विचर्चिका ।।\nपीतात्स्पृष्टात्प्रतिष्ठंति कफः कालतमोदकात् ।। ७६ ।।\nनाग्निमांद्यं नैव शूलं न मेहो न प्रवाहिका ।।\nन मूत्रकृच्छ्रं ना पामा पानायस्यास्य सेवनात् ।। ७७ ।।\nभूतज्वराश्च ये केचिद्ये केचिद्विषमज्वराः ।।\nते क्षिप्रमुपशाम्यंति ह्येतत्कूपोदसेवनात् ।। ७८ ।।\nतवाग्रतो मम जरा पलितं च यथाविधि ।।\nएतत्कूपोदपानेन क्षणान्नष्टं नवोऽभवम् ।। ७९ ।।\nवृद्धकालेश्वरे लिंगे सेवितेन दरिद्रता ।।\nनोपसर्गा न वा रोगा न पापं नाघजं फलम् ।। 4.1.24.८० ।।\nउत्तरे कृत्तिवासस्य वाराणस्यां प्रयत्नतः ।।\nवृद्धकालेश्वरं लिंगं द्रष्टव्यं सिद्धिकामुकैः ।। ८१ ।।\nइत्युक्त्वा तं महीपालं हस्ते धृत्वा तपोधनः ।।\nसानंगलेखा राज्ञीकं तस्मिँल्लिंगे लयं ययौ ।। ८२ ।।\nमहाकाल महाकाल महाकालेति कीर्तनात् ।।\nशतधा मुच्यते पापैर्नात्र कार्या विचारणा ।। ८३ ।।\nइत्थं भवित्री ते मुक्तिः कैटभारातिदर्शनात् ।।\nभोगान्भुक्त्वा बहुविधान्वैकुंठ नगरे शुभे ।। ८४ ।।\nइति संहृष्टतनूरुहः स विप्रो भगवत्तद्गणवक्त्रतो निशम्य ।।\nस्वमुदर्कमथार्ककोटिरम्यं हरिलोकं परिलोकयांचकार ।। ८५ ।।\n।। मैत्रावरुणिरुवाच ।। ।।\nलोपामुद्रे स विप्रेंद्रो भोगान्भुक्त्वा मनोरमान् ।।\nमायापुर्यां कृतप्राणत्याग पुण्यबलेन च ।। ८६ ।।\nवैकुंठलोकादागत्य पत्तने नंदिवर्धने ।।\nभौमानि भुक्त्वा सौख्यानि पुत्रानुत्पाद्य सुंदरान् ।। ।। ८७ ।।\nतेषु राज्यं विनिक्षिप्य प्राप्य वाराणसीं पुरीम् ।।\nविश्वेश्वरं समाराध्य निर्वाणपदमीयिवान् ।। ८८ ।।\nएतत्पुण्यतमाख्यानं विप्रस्य शिवशर्मणः ।।\nश्रुत्वा पापविनिर्मुक्तो ज्ञानं परममृच्छति।। ।। ८९ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वाद्धे शिवशर्मनिर्वाणप्रापणं नाम चतुर्विंशोध्यायः ।। २४ ।।"
  }
]
[
  {
    "text": "।। अगस्तिरुवाच ।। ।।\nदिवोदासं नरपतिं कथं देवस्त्रिलोचनः ।।\nकाशीं संत्याजयामास कथमागाच्च मंदरात् ।।\nएतदाख्यानमाख्याहि श्रोतॄणां प्रमुदे भगोः ।। १ ।।\n।। स्कंद उवाच ।। ।।\nमंदरं गतवान्देवो ब्रह्मणो वाक्य गौरवात् ।।\nतपसा तस्य संतुष्टो मंदरस्यैव भूभृतः ।। २ ।।\nगते विश्वेश्वरे देवे मंदरं गिरिसुंदरम् ।।\nगिरिशेन समं जग्मुरपि सर्वे दिवौकसः ।। ३ ।।\nक्षेत्राणि वैष्णवानीह त्यक्त्वा विष्णुरपि क्षितेः ।।\nप्रयातो मंदरं यत्र देवदेव उमाधवः ।। ४ ।।\nस्थानानि गाणपत्यानि गणेशोपि ततो व्रजत् ।।\nहित्वाहमपि विप्रेंद्र गतवान्मंदरं प्रति ।। ५ ।।\nसूरः सौराणि संत्यज्य गतश्चायतनादरम् ।।\nस्वंस्वं स्थानं क्षितौ त्यक्त्वा ययुरन्येपि निर्जराः ।। ६।।\nगतेषु देवसंघेषु पृथिव्याः पृथिवीपतिः ।।\nचकार राज्यं निर्द्वंद्वं दिवोदासः प्रतापवान् ।। ७ ।।\nविधाय राजधानीं स वाराणस्यां सुनिश्चलाम् ।।\nएधां चक्रे महाबुद्धिः प्रजाधर्मेण पालयन् ।। ८ ।।\nसूर्यवत्स प्रतपिता दुर्हृदां हृदि नेत्रयोः ।।\nसोमवत्सुहृदामासीन्मानसेषु स्वकेष्वऽपि  ।। ९ ।।\nअखंडमाखंडलवत्कोदंडकलयन्रणे ।।\nपलायमानैरालोकिशत्रुसैन्यबलाहकैः ।। 4.1.43.१० ।।\nस धर्मराजवज्जातो धर्माधर्मविवेचकः ।।\nअदंड्यान्मण्डयन्राजा दंड्यांश्च परिदंडयन् ।। ११ ।।\nधनंजय इवाधाक्षीत्परारण्यान्यनेकशः ।।\nपाशीव पाशयांचक्रे वैरिचक्रं विदूरगः ।। १२ ।।\nसोभूत्पुण्यजनाधीशो रिपुराक्षसवर्धनः ।।\nजगत्प्राणसमानश्च जगत्प्राणनतत्परः ।।१३।।\nराजराजः स एवाभूत्सर्वेषां धनदः सताम् ।।\nस एव रुद्रमूर्तिश्च प्रेक्षिष्ट रिपुभी रणे ।। १४ ।।\nविश्वेषां स हि देवानां तपसा रूपधृग्यतः ।।\nविश्वेदेवास्ततस्तं तु स्तुवंति च भजंति च ।। १५ ।।\nअसाध्यः स हि साध्यानां वसुभ्यो वसुनाधिकः ।।\nग्रहाणां विग्रहधरो दस्रतोऽजस्ररूपभाक् ।। १६ ।।\nमरुद्गणानगणयंस्तुषितांस्तोषयन्गुणैः ।।\nसर्वविद्याधरो यस्तु सर्वविद्याधरेष्वपि ।। १७ ।।\nअगर्वानेव गंधर्वान्यश्चक्रे निजगीतिभिः ।।\nररक्षुर्यक्षरक्षांसि तद्दुर्गं स्वर्गसोदरम् ।। १८ ।।\nनागानागांसि चक्रुश्च तस्य नागबलीयसः ।।\nदनुजामनुजाकारं कृत्वा तं च सिषेविरे ।। १९ ।।\nजाता गुह्यचरा यस्य गुह्यकाः परितो नृषु ।।\nसंसेविष्यामहे राजन्नसुरास्त्वां स्ववैभवैः ।। 4.1.43.२० ।।\nवयं यतस्त्वद्विषये सुरावासोऽपि दुर्लभः ।।\nअशिक्षयत्क्षितिपतेरिह यस्य तुरंगमान् ।।\nआशुगश्चाशुगामित्वं पावमाने पथिस्थितः ।। २१ ।।\nअगजान्यस्य तु गजान्नगवर्ष्मसुवर्ष्मणः ।।\nअजस्र दानिनो दृष्ट्वा भवन्नन्येपि दानिनः ।। २२ ।।\nसदोजिरे च बोद्धारो योद्धारश्चरणाजिरे ।।\nन यस्य शास्त्रैर्विजिता न शस्त्रैः केनचित्क्वचित् ।। २३ ।।\nन नेत्रविषये जाता विषये यस्यभूभृतः ।।\nसदा नष्टपदा द्वेष्यास्तदाऽनष्टपदाः प्रजाः ।। २४ ।।\nकलावानेक एवास्ति त्रिदिवेपि दिवौकसाम् ।।\nतस्य क्षोणिभृतः क्षोण्यां जनाः सर्वे कलालयाः ।। २५ ।।\nएक एव हि कामोस्ति स्वर्गे सोप्यंगवर्जितः ।।\nसांगोपांगाश्च सर्वेषां सर्वे कामा हि तद्भुवि ।।२६।।\nतस्योपवर्तनेप्येको न श्रुतो गोत्रभित्क्वचित् ।।\nस्वर्गे स्वर्गसदामीशो गोत्रभित्परिकीर्तितः ।। २७ ।।\nक्षयी च तस्य विषये कोप्याकर्णि न केनचित् ।।\nत्रिविष्टपे क्षपानाथः पक्षेपक्षे क्षयीष्यते ।। २८ ।।\nनाके नवग्रहाः संति देशास्तस्याऽनवग्रहाः ।। २९ ।।\nहिरण्यगर्भः स्वर्लोकेप्येक एव प्रकाशते ।।\nहिरण्यगर्भाः सर्वेषां तत्पौराणामिहालयाः ।। 4.1.43.३० ।।\nसप्ताश्व एकः स्वर्लोके नितरां भासतेंऽशुमान् ।।\nसदंशुकाः प्रतिदिनं बह्वश्वास्तत्पुरौकसः ।। ३१ ।।\nसदप्सरा यथास्वर्भूस्तत्पुर्यपिसदप्सराः ।।\nएकैव पद्मा वैकुंठे तस्य पद्माकराः शतम् ।। ।। ३२ ।।\nअनीतयश्च तद्ग्रामानाराजपुरुषाः क्वचित् ।।\nगृहेगृहेत्र धनदा नाक एकोऽलकापतिः ।। ३३ ।।\nदिवोदासस्य तस्यैवं काश्यां राज्यं प्रशासतः ।।\nगतं वर्षं दिनप्रायं शरदामयुताष्टकम् ।। ३४ ।।\nगीर्वाणा विप्रतीकारमथ तस्य चिकीर्षवः ।।\nगुरुणा मंत्रयांचक्रुर्धर्मवर्त्मानुयायिनः ।।३५।।\nभवादृशामिव मुने प्रायशो धर्मचारिणाम् ।।\nविबुधा विदधत्येव महतीरापदांततीः ।।३६।।\nयद्यप्यसौ धराधीशो व्याधिनोद्दुर्धराध्वरैः ।।\nतानध्वरभुजोऽत्यंतं तथापि सुहृदो न ते ।। ३७ ।।\nस्वभाव एव द्युसदां परोत्कर्षासहिष्णुता ।।\nबलि बाण दधीच्याद्यैरपराद्धं किमत्र तैः ।।३८।।\nअंतराया भवंत्येव धर्मस्यापि पदेपदे ।।\nतथापि न निजो धर्मो धर्मधीभिर्विमुच्यते ।। ३९ ।।\nअधर्मिणः समेधंते धनधान्यसमृद्धिभिः ।।\nअधर्मादेव च परं समूलं यांत्यधोगतिम् ।। 4.1.43.४० ।।\nप्रजाः पालयतस्तस्य पुत्रानिव निजौरसान् ।।\nरिपुंजयस्य नाल्पोपि बभूवाधर्मसंग्रहः ।।४१।।\nषाड्गुण्यवेदिनस्तस्य त्रिशक्त्यूर्जितचेतसः ।।\nचतुरोपायवित्तस्य न रंध्रं विविदुः सुराः ।। ४२ ।।\nबुद्धिमंतोपि विबुधा विप्रतीकर्तुमुद्यताः ।।\nमनागपि न संशेकुरपकर्तुं तदीशितुः ।। ४३ ।।\nएकपत्नीव्रताः सर्वे पुमांसस्तस्य मंडले ।।\nनारीषु काचिन्नैवासीदपतिव्रतधर्मिणी ।। ४४ ।।\nअनधीतो न विप्रोभूदशूरोनैव बाहुजः ।।\nवैश्योनभिज्ञो नैवासीदर्थोपार्जनकर्मसु ।।४५।।\nअनन्यवृत्तयः शूद्रा द्विजशुश्रूषणं प्रति ।।\nतस्य राष्ट्रे समभवन्दिवोदासस्य भूपतेः ।। ४६ ।।\nअविप्लुत ब्रह्मचर्यास्तद्राष्ट्रे ब्रह्मचारिणः ।।\nनित्यं गुरुकुलाधीना वेदग्रहणतत्पराः ।। ४७ ।।\nआतिथ्यधर्मप्रवणा धर्मशास्त्रविचक्षणाः ।।\nनित्यसाधुसमाचारा गृहस्थास्तस्य सर्वतः ।। ४८ ।।\nतृतीयाश्रमिणो यस्मिन्वनवृत्तिकृतादराः ।।\nनिःस्पृहा ग्रामवार्तासु वेदवर्त्मानुसारिणः ।। ४९ ।।\nसर्वसंगविनिर्मुक्ता निर्मुक्ता निष्परिग्रहाः ।।\nवाङ्मनःकर्मदंडाढ्या यतयो यत्र निःस्पृहाः ।। 4.1.43.५० ।।\nअन्येनुलोमजन्मानः प्रतिलो मभवा अपि ।।\nस्वपारंपर्यतो दृष्टं मनाग्वर्त्म न तत्यजुः ।। ५१ ।।\nअनपत्या न तद्राष्ट्रे धनहीनोपि कोपि न ।।\nअवृद्धसेवी नो कश्चिदकांडमृतिभाक्च न ।। ५२ ।।\nन चाटा नैव वाचाटा वंचका नो न हिंसकाः ।।\nन पाषंडा न वै भंडा न रंडा न च शौंडिकाः ।।५३।।\nश्रुतिघोषो हि सर्वत्र शास्त्रवादः पदेपदे ।।\nसर्वत्र सुभगालापा मुदामंगलगीतयः ।।५४ ।।\nवीणावेणुप्रवादाश्च मृदंगा मधुरस्वनाः ।।\nसोमपानं विनान्यत्र पानगोष्ठी न कर्णगा ।।५५।।\nमांसाशिनः पुरोडाशे नैवान्यत्र कदाचन ।।\nन दुरोदरिणो यत्र नाधमर्णा न तस्कराः ।। ५६ ।।\nपुत्रस्य पित्रोः पदयोः पूजनं देवपूजनम् ।।\nउपवासो व्रतं तीर्थं देवताराधनं परम् ।। ५७ ।।\nनारीणां भर्तृपद् योरर्चनं तद्वचःश्रुतिः ।।\nसमर्चयंति सततमनुजा निजमग्रजम् ।। ५८ ।।\nसपर्ययंति मुदिता भृत्याः स्वामिपदांबुजम् ।।\nहीनवर्णैरग्रवर्णो वर्ण्यते गुणगौरवैः ।। ५९ ।।\nवरिवस्यंति भूयोपि त्रिकालं काशिदेवताः ।।\nसर्वत्र सर्वे विद्वांसः समर्च्यंते मनोरथैः ।। 4.1.43.६० ।।\nविद्वद्भिश्च तपोनिष्ठास्तपोनिष्ठैर्जितेंद्रियाः ।।\nजितेंद्रियैर्ज्ञाननिष्ठा ज्ञानिभिः शिवयोगिनः ।। ६१ ।।\nमंत्रपूतं महार्हं च विधियुक्तं सुसंस्कृतम् ।।\nवाडवानां मुखाग्नौ च हूयतेऽहर्निशं हविः ।। ६२ ।।\nवापीकूपतडागानामारामाणां पदेपदे ।।\nशुचिभिर्द्रव्यसंभारैः कर्तारो यत्र भूरिशः ।। ६३ ।।\nयद्राष्ट्रे हृष्टपुष्टाश्च दृश्यंते सर्वजातयः ।।\nअनिंद्यसेवा संपन्ना विनामृगयु सौनिकान् ।। ६४ ।।\nइत्थं तस्य महीजानेः सर्वत्र शुचिवर्तिनः ।।\nउन्मिषंतोप्यनिमिषा मनाक्छिद्रं न लेभिरे ।। ६५ ।।\nअथोवाचामर गुरुर्देवानपचिकीर्षुकान् ।।\nतस्मिन्राजनि धर्मिष्ठे वरिष्ठे मंत्रवेदिषु ।।६८।।\n।। गुरुरुवाच ।। ।।\nसंधिविग्रहयानास्ति सं श्रयं द्वैधभावनम् ।।\nयथा स राजा संवेत्ति न तथात्रापि कश्चन ।। ६७ ।।\nउपायोप्येक एवास्ति चतुर्ष्विह दिवौकसः ।।\nभेदो नाम स चेत्सिध्येत्तपोबलिनि तत्र हि ।।६८।।\nतेन यद्यपि भूभर्त्रा भूमेर्देवा विवासिताः ।।\nतथापि भूरिशस्तत्र संत्यस्मत्पक्षपातिनः ।। ६९ ।।\nकालो निमिषमात्रोपि यान्विना न सुखं व्रजेत् ।।\nअस्माकमपि तस्यापि संति ते तत्र मानिताः ।। 4.1.43.७० ।।\nअंतर्बहिश्चरा नित्यं सर्वविश्रंभ भूमयः ।।\nसमागतेषु तेष्वत्र सर्वं नः सेत्स्यति प्रियम् ।। ७१ ।।\nसमाकर्ण्य च ते सर्वे त्रिदशा गीष्पतीरितम् ।।\nनिर्णीतवंतस्तस्यार्थं तस्मादंतर्बहिश्चरान् ।।\nअभिनंद्याथ तं सर्वे प्रोचुरित्थं भवेदिति ।। ७२ ।।\nततः शक्रः समाहूय वीतिहोत्रं पुरःस्थितम् ।।\nऊचे मधुरया वाचा बहुमानपुरःसरम् ।। ७३ ।।\nहव्यवाहन या मूर्तिस्तव तत्र प्रतिष्ठिता ।।\nतामुपासंहर क्षिप्रं विषयात्तस्य भूपतेः ।। ।। ७४ ।।\nसमागतायां तन्मूर्तौ सर्वानष्टाग्रयः प्रजाः ।।\nहव्यकव्यक्रियाशून्या विरजिष्यंति राजनि ।। ७५ ।।\nप्रजासु च विरक्तासु राज्यकामदुघासु वै ।।\nकृच्छ्रेणोपार्जितोऽपार्थो राजशब्दो भविष्यति ।। ७६ ।।\nप्रजानां रंजनाद्राजा येयं रूढिरुपार्जिता ।।\nतस्यां रूढ्यां प्रनष्टायां राज्यमेव विनंक्ष्यति ।। ७७ ।।\nप्रजाविरहितो राजा कोशदुर्गबलादिभिः ।।\nसमृद्धोप्यचिरान्नश्येत्कूलसंस्थ इव द्रुमः ।। ७८ ।।\nत्रिवर्गसाधनाहेतुः प्राक्प्रजैव महीपतेः ।।\nक्षीणवृत्त्यां प्रजायां  वै त्रिवर्गः क्षीयते स्वयम् ।। ७९ ।।\nक्षीणे त्रिवर्गे संक्षीणा गतिर्लोकद्वयात्मिका ।। 4.1.43.८० ।।\nइतींद्रवचनाद्वह्निरह्नाय क्षोणिमंडलात् ।।\nआचकर्ष निजां मूर्तिं योगमाया बलान्वितः ।। ८१ ।।\nनिन्ये न केवलं त्रेतां जाठराग्निमपि प्रभुः ।।\nवज्रिणो वचसा वह्निर्निजशक्तिसमन्वितम् ।। ८२ ।।\nवह्नौ स्वर्लोकमापन्ने जाते मध्यंदिने नृपः ।।\nकृतमाध्याह्निकस्तूर्णं प्राविशद्भोज्यमंडपम् ।। ८३ ।।\nमहानसाधिकृतयो वेपमानास्ततो मुहुः ।।\nक्षुधार्तमपि भूपालमिदं मंदं व्यजिज्ञपन् ।। ८४ ।।\nसूपकारा ऊचुः ।।\nअत्यहस्करतेजस्क प्रतापविजितानल ।।\nकिंचिद्विज्ञप्तुकामाः स्मोप्यकांडेरणपंडित ।। ८५ ।।\nयदि विश्रुणयेद्राजन्भवानभयदक्षिणाम् ।।\nतदा विज्ञापयिष्यामः प्रबद्धकरसंपुटाः ।। ८६ ।।\nभ्रूसंज्ञयाकृतादेशाः प्रशस्तास्येनभूभुजा ।।\nमृदु  विज्ञापयांचक्रुः पाकशालाधिकारिणः ।। ८७ ।।\nन जानीमो वयं नाथ त्वत्प्रतापभयार्दितः ।।\nकुसृत्याथ कया विद्वान्नष्टो वैश्वानरः पुरात् ।। ८८ ।।\nकृशानौ कृशतां प्राप्ते कथं पाकक्रिया भवेत् ।।\nतथापि सूर्यपाकेन सिद्धा पक्तिर्हि काचन ।। ८९ ।।\nप्रभोरादेशमासाद्य तामिहैवानयामहे ।।\nमन्यामहे च भूजाने पक्तिरद्यतनी शुभा ।। 4.1.43.९० ।।\nश्रुत्वांधसिकवाक्यं स महासत्त्वो महामतिः ।।\nनृपतिश्चिंतयामास देवानां वै कृतं त्विदम् ।। ९१ ।।\nक्षणं संशीलयंस्तत्र ददर्श तपसोबलात् ।।\nन केवलं जहौ गेहं हुतभुक्चौदरीर्दरीः ।। ९२ ।।\nअप्यहासीदितोलोकाज्जगाम च सुरालयम् ।।\nभवत्विह हि का हानिरस्माकं ज्वलने गतै ।। ९३ ।।\nतेषामेवविचाराच्च हानिरेषा सुपर्वणाम् ।।\nतद्बलेन च किं राज्यं मयेदमुररीकृतम् ।। ९४ ।।\nपितामहेन महतो गौरवात्प्रतिपादितम् ।।\nइति चिंतयतस्तस्य मध्यलोकशतक्रतोः ।। ९५ ।।\nपौराः समागता द्वारि सह जानपदैर्नरैः ।।\nद्वास्थेन चाज्ञया राज्ञस्ततस्तेंतः प्रवेशिताः ।। ९६ ।।\nदत्त्वोपदं यथार्हं ते प्रणेमुः क्षोणिवज्रिणम् ।।\nकेचित्संभाषिता राज्ञादरसोदरया गिरा ।। ९७ ।।\nकेचिच्च समुदा दृष्ट्या केचिच्च करसंज्ञया ।।\nविसर्जिता सना राज्ञा बहुमानपुरःसरम् ।। ९८ ।।\nतेजिरे भेजिरे सर्वे रत्नार्चिः परिसेविते ।।\nविजितामोदसंदोहे सुरानोकहसौरभैः ।।\nराज्ञः शतशलाकस्थच्छत्रस्यच्छाययाशुभे ।। ९९ ।।\nविशांपतिरथोवाच तन्मुखच्छाययेरितम् ।।\nविज्ञाय तदभिप्रायमलंभीत्या पुरौकसः ।। 4.1.43.१०० ।।\nविकारकारिभिर्लेखैर्यदिनीतोऽनलो भुवः ।।\nएतावतैव किं सिद्धयेन्मयि तेषां पराभवः ।। १ ।।\nचिकीर्षुरहमेवासं पौराः कार्यमिदंपुरा ।।\nपरं ह्युपेक्षितप्रायं दिष्ट्या तैः स्मारितं चिरात् ।। २ ।।\nगतोऽनलोऽभवद्भद्रं जगत्प्राणोपि यात्वितः ।।\nवरुणः पुष्पवंताभ्यामविलंबं प्रयात्वितः ।। ३ ।।\nअहमेव हि पर्जन्यो भविष्यामि तपोबलात् ।।\nमुदे जनपदानां च सर्वसस्यसमृद्धिदः ।। ४ ।।\nतपोयोगबलेनाहमात्मानं परिकल्प्य च ।।\nत्रिधावह्निस्वरूपेण पक्तीष्टिव्युष्टिकृत्तमः ।। ५।।\nअंतर्बहिश्च यो द्वेधा नभस्वत्पदवी दधत् ।।\nसर्वेषामेव वेत्स्यामि त्वंतःकरणचेष्टितम् ।। ६ ।।\nविधाय चांभसीं मूर्तिं सर्वजीवैकजीवनीम् ।।\nप्रजाः संजीवयिप्यामि किं जडैर्विषये मम ।। ७ ।।\nयदा खे तमसा पौरा ग्रस्येते शशिभास्करौ ।।\nतदा न किं विना ताभ्यां जीवामः क्षितिमंडले ।। ८ ।।\nश्रियं चांद्रमसीं प्राप्य ह्लादयिष्याम्यहं प्रजाः ।।\nनिशाचरेण किमिह क्षयिणा च कलंकिना ।। ९ ।।\nअस्मत्कुले मूलभूतो भास्करो मान्य एव नः ।।\nस तिष्ठतु सुखेनात्र यातायातं करोतु च ।। 4.1.43.११० ।।\nस एको जगतामात्मा विशेषात्कुलदेवता ।।\nसोपकर्तुं न वेत्त्येव तस्येदं व्रतमुत्तमम् ।। ११ ।।\nइति नरपतिवाक्सुधारसौघं श्रुतिपुटकैः परिपीय पौरवर्गः ।।\nविकसितवदनांबुजो जगामनिजनिजमालयमाधिमुक्तचित्तः ।। १२ ।।\nक्षितिपतिरपि तत्तथा विधाय तपसोसाध्यमिहास्ति किं त्रिलोक्याम् ।।\nअतिवह्न्यर्कमसौ दधच्चतेजो द्युसदां शल्यमिवोच्चकैर्बभूव ।। १३ ।।\nइति श्रीस्कांदे महापुरण एकाशीतिसाहस्र्यां संहितायां चतुर्थे काशीखंडे पूर्वार्द्धे दिवोदासप्रतापवर्णनंनाम त्रिचत्वारिंशोध्यायः ।।४३।।"
  }
]
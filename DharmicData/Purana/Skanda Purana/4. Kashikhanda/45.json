[
  {
    "text": "।। स्कंद उवाच ।। ।।\nअथ तद्योगिनीवृंदं दूराद्दृष्टिं प्रसार्य च ।।\nस्वनेत्रदैर्घ्यनिर्माणं प्रशशंस फलान्वितम् ।। १ ।।\nदिव्यप्रासादमालानां पताकाश्चलपल्लवाः ।।\nसादरं दूरमार्गस्थान्पांथानाह्वयतीरिव ।।२।।\nचंचत्प्रासादमाणिक्यैर्विजृंभितमरीचिभिः ।।\nसुनीलमपि च व्योमवीक्ष्यमाणं सुनिर्मलम् ।। ३ ।।\nदेवत्वं माययाच्छाद्य वेषं कार्पटिकोचितम् ।।\nविधाय काशीमविशद्योगिनीचक्रमक्रमम् ।। ४ ।।\nकाचिच्चयोगिनी भूता काचिज्जाता तपस्विनी ।।\nकाचिद्बभूव सैरंध्री काचिन्मासोपवासिनी ।।५।।\nमालाकारवधूः काचित्काचिन्नापितसुंदरी ।।\nसूतिकर्मविचारज्ञा ऽपरा भैषज्यकोविदा ।। ६ ।।\nवैश्या च काचिदभवत्क्रयविक्रयचंचुरा ।।\nव्यालग्राहिण्यभूत्काचिद्दासीधात्री च काचन ।। ७ ।।\nएका च नृत्यकुशला त्वन्या गानविशारदा ।।\nअपरा वेणुवादज्ञा परा वीणाधराभवत् ।। ८ ।।\nमृदंगवादनज्ञान्या काचित्ताल कलावती ।।\nकाचित्कार्मणतत्त्वज्ञा काचिन्मौक्तिकगुंफिका ।। ९ ।।\nगंधभागविधिज्ञान्या काचिदक्षकलालया ।।\nआलापोल्लासकुशला काचिच्चत्वरचारिणी ।। 4.1.45.१० ।।\nवंशाधिरोहणे दक्षा रज्जुमार्गेण चेतरा ।।\nकाचिद्वातुलचेष्टाऽभूत्पथि चीवरवेष्टना ।। ११ ।।\nअपत्यदाऽनपत्यानां परा तत्रपुरेऽवसत् ।।\nकाचित्करांघ्रिरेखाणां लक्षणानि चिकेति च ।। १२ ।।\nचित्रलेखन नैपुण्यात्काचिज्जनमनोहरा ।।\nवशीकरणमंत्रज्ञा काचित्तत्र चचार ह ।। १३ ।।\nगुटिकासिद्धिदा काचित्काचिदंजनसिद्धिदा ।।\nधातुवादविदग्धान्या पादुकासिद्धिदा परा ।। १४ ।।\nअग्निस्तंभ जलस्तंभ वाक्स्तंभं चाप्यशिक्षयत् ।।\nखेचरीत्वं ददौ काचिददृश्यत्वं परा ददौ ।। १५ ।।\nकाचिदाकर्पणीं सिद्धिं ददावुच्चाटनं परा ।।\nकाचिन्निजांगसौंदर्य युवचित्तविमोहिनी ।। १६ ।।\nचिंतितार्थप्रदा काचित्काचिज्ज्योतिः कलावती ।।\nइत्यादि वेषभाषाभिरनुकृत्य समंततः ।। १७ ।।\nप्रत्यंगणं प्रतिगृहं प्राविशद्योगिनीगणः ।।\nइत्थमब्दंचरंत्यस्ता योगिन्योऽहर्निशं पुरि ।।१८।।\nन च्छिद्रं लेभिरे क्वापि नृपविघ्नचिकीर्षवः ।।\nततः समेत्य ताः सर्वा योगिन्यो वंध्यवांछिताः ।।\nतस्थुः संमंत्र्य तत्रैव न गता मंदरं पुनः ।। १९ ।।\nप्रभुकार्यमनिष्पाद्य सदः संभावनैधितः ।।\nकः पुरः शक्नुयात्स्थातुं स्वामिनो क्षतविग्रहः ।।4.1.45.२०।।\nअन्यच्च चिंतितं ताभिर्योगिनीभिरिदं मुने ।।\nप्रभुं विनापि जीवामो न तु काशीं विना पुनः ।। २१ ।।\nप्रभूरुष्टोपि सद्भृत्ये जीविकामात्रहारकः ।।\nकाशीहरेत्कराद्भ्रष्टा पुरुषार्थचतुष्टयम् ।। २२ ।।\nनाद्यापि काशीं संत्यज्य तदारभ्य महामुने ।।\nयोगिन्योन्यत्र तिष्ठंति चरंत्योपि जगत्त्रयम्।। २३ ।।\nप्राप्यापि श्रीमतीं काशीं यस्तितिक्षति दुर्मतिः ।।\nस एव प्रत्युत त्यक्तो धर्मकामार्थमुक्तिभिः ।।२४।।\nकः काशीं प्राप्य दुर्बुद्धिरपरत्र यियासति।।\nमोक्षनिक्षेप कलशीं तुच्छश्रीकृतमानसः ।। २५ ।।\nविमुखोपीश्वरोस्माकं काशीसेवनपुण्यतः ।।\nसंमुखो भविता पुण्यं कृतकृत्याः स्म तद्वयम् ।। २६ ।।\nदिनैः कतिपयैरेव सर्वज्ञोपि समेष्यति ।।\nविना काशीं न रमते यतोऽन्यत्र त्रिलोचनः ।। २७ ।।\nशंभोः शक्तिरियं काशी काचित्सर्वैरगोचरा ।।\nशंभुरेव हि जानीयादेतस्याः परमं सुखम् ।। ।। २८ ।।\nइति निश्चित्य मनसि शंभोरानंदकानने ।।\nअतिष्ठद्योगिनीवृंदं कयाचिन्माययावृतम् ।। २९ ।।\nव्यास उवाच ।। ।।\nइत्थं समाकर्ण्य मुनिः पुनः पप्रच्छ षण्मुखम् ।।\nकानि कानि च नामानि तासां तानि वदेश्वर ।। 4.1.45.३० ।।\nभजनाद्योगिनीनां च काश्यां किं जायते फलम् ।।\nकस्मिन्पर्वणि ताः पूज्याः कथं पूज्याश्च तद्वद ।। ३१ ।।\nश्रुत्वेतिप्रश्नमौमेयो योगिनीसंश्रयं ततः ।।\nप्रत्युवाच मुने वच्मि शृणोत्ववहितो भवान् ।। ३२ ।।\n।। स्कंद उवाच ।। ।।\nनामधेयानि वक्ष्यामि योगिनीनां घटोद्भव।।\nआकर्ण्य यानि पापानि क्षयंति भविनां क्षणात्।।३३।।\nगजानना सिंहमुखी गृध्रास्या काकतुंडिका।।\nउष्ट्रग्रीवा हयग्रीवा वाराही शरभानना ।।३४।।\nउलूकिका शिवारावा मयूरी विकटानना ।।\nअष्टवक्त्रा कोटराक्षी कुब्जा विकटलोचना ।।३५।।\nशुष्कोदरी ललज्जिह्वा श्वदंष्ट्रा वानरानना ।।\nऋक्षाक्षी केकराक्षी च बृहत्तुंडा सुराप्रिया ।। ३६ ।।\nकपालहस्ता रक्ताक्षी शुकी श्येनी कपोतिका ।।\nपाशहस्ता दंडहस्ता प्रचंडा चंडविक्रमा ।। ३७ ।।\nशिशुघ्नी पापहंत्री च काली रुधिरपायिनी ।।\nवसाधया गर्भभक्षा शवहस्तांत्रमालिनी ।।३८।।\nस्थूलकेशी बृहत्कुक्षिः सर्पास्या प्रेतवाहना ।।\nदंदशूककरा क्रौंची मृगशीर्षा वृषानना ।। ३९ ।।\nव्यात्तास्या धूमनिःश्वासा व्योमैकचरणोर्ध्वदृक् ।।\nतापनी शोषणीदृष्टिः कोटरी स्थूलनासिका ।। 4.1.45.४० ।।\nविद्युत्प्रभा बलाकास्या मार्जारी कटपूतना ।।\nअट्टाट्टहासा कामाक्षी मृगाक्षी मृगलोचना ।।४१।।\nनामानीमानि यो मर्त्यश्चतुःषष्टिं दिनेदिने ।।\nजपेत्त्रिसंध्यं तस्येह दुष्टबाधा प्रशाम्यति ।। ४२ ।।\nन डाकिन्यो न शाकिन्यो न कूष्मांडा न राक्षसाः ।।\nतस्य पीडां प्रकुर्वंति नामानीमानि यः पठेत् ।। ४३ ।।\nशिशूनां शांतिकारीणि गर्भशांतिकराणि च ।।\nरणे राजकुले वापि विवादे जयदान्यपि ।। ४४ ।।\nलभेदभीप्सितां सिद्धिं योगिनीपीठसेवकः ।।\nमंत्रांतराण्यपि जपंस्तत्पीठे सिद्धिभाग्भवेत् ।। ४५ ।।\nबलिपूजोपहारैश्च धूपदीपसमर्पणैः ।।\nक्षिप्रं प्रसन्ना योगिन्यः प्रयच्छेयुर्मनोरथान् ।। ४६ ।।\nशरत्काले महापूजां तत्र कृत्वा विधानतः ।।\nहवींषि हुत्वा मंत्रज्ञो महतीं सिद्धिमाप्नुयात् ।। ४७ ।।\nआरभ्याश्वयुजःशुक्लां तिथिं प्रतिपदं शुभाम् ।।\nपूजयेन्नवमीयावन्नरश्चिंतितमाप्नुयात् ।। ४८ ।।\nकृष्णपक्षस्य भूतायामुपवासी नरोत्तमः ।।\nतत्र जागरणं कृत्वा महतीं सिद्धिमाप्नुयात् ।। ४९ ।।\nप्रणवादिचतुर्थ्यन्तैर्नामभिर्भक्तिमान्नरः ।।\nप्रत्येकं हवनं कृत्वा शतमष्टोत्तरं निशि ।। 4.1.45.५० ।।\nससर्पिषा गुग्गुलुना लघुकोलि प्रमाणतः ।।\nयां यां सिद्धिमभीप्सेत तांतां प्राप्नोति मानवः ।।५१।।\nचैत्रकृष्णप्रतिपदि तत्र यात्रा प्रयत्नतः ।।\nक्षेत्रविघ्नशांत्यर्थं कर्तव्या पुण्यकृज्जनैः ।। ५२ ।।\nयात्रा च सांवत्सरिकीं यो न कुर्यादवज्ञया ।।\nतस्य विघ्नं प्रयच्छंति योगिन्यः काशिवासिनः ।। ५३ ।।\nअग्रे कृत्वा स्थिताः सर्वास्ताः काश्यां मणिकर्णिकाम् ।।\nतन्नमस्कारमात्रेण नरो विघ्नैर्न बाध्यते ।। ५४ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे षष्टियोगन्यागमनंनाम पंचचत्वारिंशोध्यायः ।। ४५ ।।"
  }
]
[
  {
    "text": "अगस्तिरुवाच ।। ।।\nप्रसन्नोसि यदि स्कंद मयि प्रीतिरनुत्तमा ।।\nतत्समाचक्ष्व भगवंश्चिरं यन्मे हृदिस्थितम् ।। १ ।।\nअविमुक्तमिदं क्षेत्रं कदारभ्य भुवस्तले ।।\nपरां प्रथितिमापन्नं मोक्षदं चाभवत्कथम् ।। २ ।।\nकथमेषा त्रिलोकीड्या गीयते मणिकर्णिका ।।\nतत्रासीत्किं पुरास्वामिन्यदा नामरनिम्नगा ।। ३ ।।\nवाराणसीति काशीति रुद्रावास इति प्रभो ।।\nअवाप नामधेयानि कथमेतानि सा पुरी ।।\nआनंदकाननं रम्यमविमुक्तमनंतरम् ।। ४ ।।\nमहाश्मशान इति च कथं ख्यातं शिखिध्वज ।।\nएतदिच्छाम्यहं श्रोतुं संदेहं मेऽपनोदय ।। ५ ।।\n।। स्कंद उवाच ।।\nप्रश्नभारोयमतुलस्त्वया यः समुदाहृतः ।।\nकुंभयोनेऽमुमेवार्थमप्राक्षीदंबिका हरम् ।। ६ ।।\nयथा च देवदेवेन सर्वज्ञेन निवेदितम् ।।\nजगन्मातुः पुरस्ताच्च तथैव कथयामि ते ।। ७ ।।\nमहाप्रलय काले च नष्टे स्थावरजंगमे ।।\nआसीत्तमोमयं सर्वमनर्कग्रहतारकम् ।। ८ ।।\nअचंद्रमनहोरात्रमनग्न्यनिलभूतलम् ।।\nअप्रधानं वियच्छून्यमन्यतेजोविवर्धितम् ।। ९ ।।\nद्रष्टृत्वादि विहीनं च शब्दस्पर्शसमुज्झितम् ।।\nव्यपेतगंधरूपं च रसत्यक्तमदिङ्मुखम् ।। 4.1.26.१० ।।\nइत्थं सत्यंधतमसि सूचीभेद्ये निरंतरे ।।\nतत्सद्ब्रह्मेति यच्छ्रुत्या सदैकं प्रतिपाद्यते ।। ११ ।।\nअमनोगोचरोवाचां विषयं न कथंचन ।।\nअनामरूपवर्णं च न स्थूलं न च यत्कृशम् ।। १२ ।।\nअह्रस्वदीर्घमलघुगुरुत्वपरिवर्जितम् ।।\nन यत्रोपचयः कश्चित्तथा चापचयोपि च ।। १३ ।।\nअभिधत्ते स चकितं यदस्तीति श्रुतिः पुनः ।।\nसत्यं ज्ञानमनंतं च यदानंदं परं महः ।। १४ ।।\nअप्रमेयमनाधारमविकारमनाकृति ।।\nनिर्गुणं योगिगम्यं च सर्वव्याप्येककारणम् ।। १५ ।।\nनिर्विकल्पं निरारंभं निर्मायं निरुपद्रवम् ।।\nयस्येत्थं संविकल्प्यंते संज्ञाः संज्ञोदितस्य वै ।। १६ ।।\nतस्यैकलस्य चरतो द्वितीयेच्छा भवत्किल ।।\nअमूर्तेन स्वमूर्तिश्च तेनाकल्पि स्वलीलया ।। १७ ।।\nसर्वैश्वर्यगुणोपेता सर्वज्ञानमयी शुभा ।।\nसर्वगा सर्वरूपा च सर्वदृक्सर्वकारिणी ।। १८ ।।\nसर्वैकवंद्या सर्वाद्या सर्वदा सर्वसंकृतिः ।।\nपरिकल्प्येति तां मूर्तिमीश्वरीं शुद्धरूपिणीम् ।। १९ ।।\nअंतर्दधे पराख्यं यद्ब्रह्मसर्वंगमव्ययम् ।। 4.1.26.२० ।।\nअमूर्तं यत्पराख्यं वै तस्य मूर्तिरहं प्रिये ।।\nअर्वाचीनपराचीना ईश्वरं मां जगुर्बुधाः ।।२१।।\nततस्तदैकलेनापि स्वैरं विहरतामया ।।\nस्वविग्रहात्स्वयं सृष्टा स्वशरीरानपायिनी ।। २२ ।।\nप्रधानं प्रकृतिं त्वां च मायां गुणवतीं पराम् ।।\nबुद्धि तत्त्वस्य जननीमाहुर्विकृतिवर्जिताम् ।। २३ ।।\nयुगपच्च त्वया शक्त्या साकं कालस्वरूपिणा।।\nमयाऽऽद्य पुरुषेणैतत्क्षेत्रं चापि विनिर्मितम्।।२४।।\nसा शक्तिः प्रकृतिः प्रोक्ता स पुमानीश्वरः परः ।।\nताभ्यां च रममाणाभ्यां तस्मिन्क्षेत्रे घटोद्भव ।।२५।।\nपरमानंदरूपाभ्यां परमानंदरूपिणी ।।\nपंचक्रोशपरीमाणे स्वपादतलनिर्मिते।।२६ ।।\nमुने प्रलयकालेपि न तत्क्षेत्रं कदाचन।।\nविमुक्तं हि शिवाभ्यां यदविमुक्तं ततो विदुः ।। २७ ।।\nन यदा भूमिवलयं न यदाऽपां समुद्भवः ।।\nतदा विहर्तुमीशेन क्षेत्रमेतद्विनि र्मितम्।। २८ ।।\nइदं रहस्यं क्षेत्रस्य वेद कोपि न कुंभज।।\nनास्तिकाय न वक्तव्यं कदाचिच्चर्मचक्षुषे ।। २९ ।।\nश्रद्धालवे विनीताय त्रिकालज्ञानचक्षुषे ।।\nशिवभक्ताय शांताय वक्तव्यं च मुमुक्षवे ।। 4.1.26.३० ।।\nअविमुक्तं तदरभ्य क्षेत्रमेतदुदीर्यते ।।\nपर्यंक(?)भूतं शिवयोर्निरंतरसुखास्पदम् ।। ३१ ।। (पर्यंक)\nअभावः कल्प्यते मूढैर्यदा च शिवयोस्तयोः।।\nक्षेत्रस्यास्य तदाभावः कल्प्यो निर्वाणकारिणः।। ३२ ।।\nअनाराध्य महेशानमनवाप्य च काशिकाम्।।\nयोगाद्युपायविज्ञोपि न निर्वाणमवाप्नुयात् ।।३३।।\nअस्यानंदवनं नाम पुरा कारि पिनाकिना ।।\nक्षेत्रस्यानंदहेतुत्वादविमुक्तमंनतरम् ।। ३४ ।।\nआनंदकंदबीजानामंकुराणि यतस्ततः ।।\nज्ञेयानि सर्वलिंगानि तस्मिन्नानंदकानने ।। ३५ ।।\nअविमुक्तमिति ख्यातमासीदित्थं घटोद्भव ।।\nतथा चाख्याम्यथ मुने यथासीन्मणिकर्णिका ।। ३६ ।।\nप्रागानंदवने तत्र शिवयो रममाणयोः ।।\nइच्छेत्यभूत्कलशज सृज्यः कोप्यपरः किल ।। ३७ ।।\nयस्मिन्न्यस्ते महाभारे आवां स्वः स्वैरचारिणौ ।।\nनिर्वाणश्राणनं कुर्वः केवलं काशिशायिनाम् ।। ३८ ।।\nस एव सर्वं कुरुते स एव परिपाति च ।।\nस एव संवृणोत्यंते सर्वैश्वर्यनिधिः स च ।। ३९ ।।\nचेतःसमुद्रमाकुंच्य चिंताकल्लोलदोलितम् ।।\nसत्त्वरत्नं तमोग्राहं रजोविद्रुमवल्लितम् ।। 4.1.26.४० ।।\nयस्य प्रसादात्तिष्ठावः सुखमानंदकानने ।।\nपरिक्षिप्त मनोवृत्तौ क्व हि चिंतातुरे सुखम् ।। ४१ ।।\nसंप्रधार्येति स विभुः सर्वतश्चित्स्वरूपया ।।\nतया सह जगद्धात्र्या जगद्धाताऽथ धूर्जटिः ।। ४२ ।।\nसव्ये व्यापारयांचक्रे दृशमंगे सुधामुचम् ।।\nततः पुमानाविरासीदेकस्त्रैलोक्यसुंदरः ।। ४३ ।।\nशांतः सत्त्वगुणोद्रिक्तो गांभीर्य जितसागरः ।।\nतथा च क्षमया युक्तो मुनेऽलब्धोपमोऽभवत् ।। ४४ ।।\nइंद्रनीलद्युतिःश्रीमान्पुंडरीकोत्तमेक्षणः ।।\nसुवर्णाकृति सुच्छाय दुकूलयुगलावृतः ।। ४५ ।।\nलसत्प्रचंडदोर्दंड युगलद्वयराजितः ।।\nउल्लसत्परमामोदनाभीह्रदकुशेशयः ।। ४६ ।।\nएकः सर्वगुणावासस्त्वेकः सर्वकलानिधिः ।।\nएकः सर्वोत्तमो यस्मात्ततो यः पुरुषोत्तमः ।। ४७ ।।\nततो महांतं तं वीक्ष्य महामहिमभूषणम् ।।\nमहादेव उवाचेदं महाविष्णुर्भवाच्युत ।। ४८ ।।\nतव निःश्वसितं वेदास्तेभ्यः सर्वमवैष्यसि ।।\nवेददृष्टेन मार्गेण कुरु सर्वं यथोचितम्।। ४९ ।।\nइत्युक्त्वा तं महेशानो बुद्धितत्त्वस्वरूपिणम् ।।\nशिवया सहितो रुद्रो विवेशानंदकाननम् ।। 4.1.26.५० ।।\nततः स भगवान्विष्णुर्मौलावाज्ञां निधाय च ।।\nक्षणं ध्यानपरो भूत्वा तपस्येव मनो दधौ ।। ५१ ।।\nखनित्वा तत्र चक्रेण रम्यां पुष्करिणीं हरिः ।।\nनिजांगस्वेदसंदोह सलिलैस्तामपूरयत् ।। ५२ ।।\nसमाः सहस्रं पंचाशत्तप उग्रं चचार सः ।।\nचक्रपुष्कीरणी तीरे तत्र स्थाणुसमाकृतिः ।। ५३ ।।\nततः स भगवानीशो मृडान्या सहितो मृडः ।।\nदृष्ट्वा ज्वलंतं तपसा निश्चलं मीलितेक्षणम्।। ५४ ।।\nतमुवाच हृषीकेशं मौलिमांदोलयन्मुहुः ।।\nअहो महत्त्वं तपसस्त्वहो धैर्यं च चेतसः ।। ५५ ।।\nअहो अनिंधनो वह्निर्ज्वलत्येष निरंतरम्।।\nअलं तप्त्वा महाविष्णो वरं वरय सत्तम ।। ५६ ।।\nमृडस्याम्रोडितमिदं प्रत्यभिज्ञाय भाषितम् ।।\nउन्मीलित दृगंभोजः समुत्तस्थौ चतुर्भुजः ।। ५७ ।।\nश्रीविष्णुरुवाच ।। ।।\nयदि प्रसन्नो देवेश देवदेव महेश्वर ।।\nभवान्या सहितं त्वां तु द्रष्टुमिच्छामि सर्वदा ।। ५८ ।।\nसर्वकर्मसु सर्वत्र त्वामेव शशिशेखर ।।\nपुरश्चरं तं पश्यामि यथा तन्मे वरस्तथा ।। ५९ ।।\nत्वदीय चरणांभोज मकरंदमधूत्सुकः ।।\nमच्चेतो भ्रमरो भ्रांतिं विहायास्तु सुनिश्चलः ।।4.1.26.६०।।\n।। श्रीशिव उवाच ।।\nएवमस्तु हृषीकेश यत्त्वयोक्तं जनार्दन ।।\nअन्यं वरं प्रयच्छामि तमाकर्णय सुव्रत ।। ६१ ।।\nत्वदीयस्यास्य तपसो महोपचय दर्शनात् ।।\nयन्मयांदोलितो मौलिरहिश्रवणभूषणः ।। ६२ ।।\nतदांदोलनतः कर्णात्पपात मणिकर्णिका ।।\nमणिभिः खचिता रम्या ततोऽस्तु मणिकर्णिका ।। ६३ ।।\nचक्रपुष्करिणी तीर्थं पुराख्यातमिदं शुभम् ।।\nत्वया चक्रेण खननाच्छंखचक्रगदाधर ।। ६४ ।।\nमम कर्णात्पपातेयं यदा च मणिकर्णिका ।।\nतदाप्रभृति लोकेऽत्र ख्यातास्तु मणिकर्णिका ।।६५।।\n।। श्रीविष्णुरुवाच ।। ।।\nमुक्ताकुंडलपातेन तवाद्रितनयाप्रिय ।।\nतीर्थानां परमं तीर्थं मुक्तिक्षेत्रमिहास्तु वै ।।६६।।\nकाशतेऽत्र यतो ज्योतिस्तदनाख्येयमीश्वरः ।।\nअतो नामापरं चास्तु काशीति प्रथितं विभो ।। ६७ ।।\nअन्यं वरं वरे देव देयः सोप्यविचारितम् ।।\nस ते परोपकारार्थं जगद्रक्षामणे शिव ।। ६८ ।।\nआब्रह्मस्तंबपर्यंतं यत्किंचिज्जंतुसंज्ञितम् ।।\nचतुर्षु भूतग्रामेषु काश्यां तन्मुक्तिमाप्स्यतु ।।६९।।\nअस्मिंस्तीर्थवरे शंभो मणिश्रव णभूषणे ।।\nसंध्यां स्नानं जपं होमं वेदाध्ययनमुत्तमम् ।।\nतर्पण पिंडदानं च देवतानां च पूजनम् ।। 4.1.26.७० ।।\nगोभूतिलहिरण्याश्वदीपान्नांबरभूषणम् ।।\nकन्यादानं प्रयत्नेन सप्ततंतूननेकशः ।। ७१ ।।\nव्रतोत्सर्गं वृषोत्सर्गं लिंगादि स्थापनं तथा ।।\nकरोति यो महाप्राज्ञो ज्ञात्वायुःक्षणगत्वरम् ।। ७२ ।।\nविपत्तिं विपुलां चापि संपत्तिमतिभंगुराम् ।।\nअक्षया मुक्तिरेकास्तु विपाकस्तस्य कर्मणः ।।७३।।\nअन्यच्चापि शुभं कर्म यदत्र श्रद्धयायुतम् ।।\nविनात्मघातमीशान त्यक्त्वा प्रायोपवेशनम्।।७४।।\nनैःश्रेयस्याः श्रियो हेतुस्तदस्तु जगदीश्वर ।।\nनानुशोचति नाख्याति कृत्वा कालांतरेपि यत् ।।७५।।\nतदिहाक्षयतामेतु तस्येश त्वदनुग्रहात्।।\nतव प्रसादात्तस्येश सर्वमक्षयमस्तु तत् ।। ७६ ।।\nयदस्ति यद्भविष्यच्च यद्भूतं च सदाशिव ।।\nतस्मादेतच्च सर्वस्मात्क्षेत्रमस्तु शुभोदयम् ।। ७७ ।।\nयथा सदाशिव त्वत्तो न किंचिदधिकं शिवम् ।।\nतथानंदवनादस्मात्किंचिन्मास्त्वधिकं क्वचित् ।। ७८ ।।\nविना सांख्येन योगेन विना स्वात्मावलोकनम्।।\nविना व्रत तपो दानैः श्रेयोऽस्तु प्राणिनामिह ।। ७९ ।।\nशशका मशका कीटाः पतं गास्तुरगोरगाः ।।\nपंचक्रोश्यां मृताः काश्यां संतु निर्वाणदीक्षिताः ।। 4.1.26.८० ।।\nनामापि गृह्णतां काश्याः सदैवास्त्वेनसः क्षयः ।। ८१ ।।\nसदा कृतयुगं चास्तु सदाचास्तूत्तरायणम्।।\nसदा महोदयश्चास्तु काश्यां निवसतां सताम् ।। ८२ ।।\nयानि कानि पवित्राणि श्रुत्युक्तानि सदाशिव ।।\nतेभ्योऽधिकतरं चास्तु क्षेत्रमेतत्त्रिलोचन ।। ८३ ।।\nचतुर्णामपि वेदानां पुण्यमध्ययनाच्च यत् ।।\nतत्पुण्यं जायतां काश्यां गायत्रीलक्ष जाप्यतः ।। ८४ ।।\nअष्टांगयोगाभ्यासेन यत्पुण्यमपि जायतेः ।।\nतत्पुण्यं साधिकं भूयाच्छ्रद्धाकाशीनिषेवणात् ।। ८५ ।।\nकृच्छ्रचांद्रायणाद्यैश्च यच्छ्रेयः समुपार्ज्यते ।।\nतदेकेनोपवासेन भवत्वानंदकानने ।। ८६ ।।\nअन्यत्र यत्तपस्तप्त्वा श्रेयः स्याच्छरदां शतम् ।।\nतदस्तु काश्यां वर्षेण भूमिशय्या व्रतेन हि ।। ८७ ।।\nआजन्म मौनव्रततो यदन्यत्रफलं स्मृतम् ।।\nतदस्तु काश्यां पक्षाहः सत्यवाक्परिभाषणात् ।। ८८ ।।\nअन्यत्र दत्त्वा सर्वस्वं सुकृतं यत्समीरितम् ।।\nसहस्रभोजनात्काश्यां तद्भूयादयुताधिकम् ।। ८९ ।।\nमुक्तिक्षेत्राणि सर्वाणि यत्संसेव्योदितं फलम् ।।\nपंचरात्रात्तदत्रास्तु निषेव्य मणिकर्णिकाम् ।। 4.1.26.९० ।।\nप्रयागस्नानपुण्येन यत्पुण्यं स्याच्छिवप्रदम् ।।\nकाशीदर्शनमात्रेण तत्पुण्यं श्रद्धयास्त्विह ।। ९१ ।।\nयत्पुण्यमश्वमेधेन यत्पुण्यं राजसूयतः ।।\nकाश्यां तत्पुण्यमाप्नोतु त्रिरात्रशयनाद्यमी ।। ९२ ।।\nतुलापुरुषदानेन यत्पुण्यं सम्यगाप्यते ।।\nकाशीदर्शनमात्रेण तत्पुण्यं श्रद्धयास्तु वै ।। ९३ ।।\nइति विष्णोर्वरं श्रुत्वा देवदेवो जगत्पतिः ।।\nउवाच च प्रसन्नात्मा तथाऽस्तु मधुसूदन ।। ९४ ।।\n।। श्रीमहादेव उवाच ।। ।।\nशृणु विष्णो महाबाहो जगतः प्रभवाप्यय ।।\nविधेहि सृष्टिं विविधां यथावत्त्वं श्रुतीरिताम् ।। ९५ ।।\nपितेव सर्वभूतानां धर्मतः पालको भव ।।\nविध्वंसनीया विविधा धर्मध्वंसविधायिनः ।। ९६ ।।\nधर्मेतरपथस्थानामुपसंहृतये हरे ।।\nहेतुमात्रं भवान्यस्मात्स्वकर्मनिहता हि ते ।। ९७ ।।\nयथा परिणतं सस्यं पतेत्प्रसवबंधनात् ।।\nते परीणतपाप्मानः पतिष्यंति तथा स्वयम् ।। ९८ ।।\nये च त्वामवमन्यंते दर्पिताः स्वतपोबलैः ।।\nतेषां चैवोपसंहृत्यै प्रभविष्याम्यहं हरे ।। ९९ ।।\nउपपातकिनो ये च महापातकिनश्च ये ।।\nतेपि काशीं समासाद्य भविष्यंति गतैनसः ।। 4.1.26.१०० ।।\nइदं मम प्रियं क्षेत्रं पंचक्रोशीपरीमितम् ।।\nममाज्ञा प्रभवेदत्र नान्याज्ञा प्रभवेदिह ।। १ ।।\nपुनर्विष्णुर्मया प्रोक्तो मृडानि शुभलोचने ।।\nअत्युग्रतेजसा तेजो भ्रमंस्त्रैलोक्यविभ्रमः ।। २ ।।\nपापिनामपि जंतूनामविमुक्तनिवासिनाम् ।।\nनान्यः शासयिता विप्णो तेषां शास्ताऽहमेव हि ।। ३ ।।\nयोजनानां शतस्थोपि यो(?)ऽविमुक्तं स्मरेद्धृदि ।।\nबहुपातकपूर्णोपि न स पापैः प्रबाध्यते ।।४।।\nमम प्रियस्य क्षेत्रस्य योऽविमुक्तस्य संस्मरेत् ।।\nप्राण प्रयाणसमये दूरगोप्यघवानपि ।।५।।\nस पापपूगमुत्सृज्य स्वर्गभोगान्समश्नुते ।।\nकाशीस्मरणपुण्येन स्वर्गाद्भ्रष्टो हि जायते।।६।।\nपृथिव्यामेकराड्भूत्वा भुक्त्वा भोगाननेकशः ।।\nप्राप्याविमुक्तं तत्पुण्यान्निर्वाणपदभाग्भवेत् ।। ७ ।।\nबहुकालमुषित्वाऽत्र नियतेंद्रियमानसः ।।\nयद्यन्यत्र विपद्येत दैवयोगाच्छुचिस्मिते ।। ८ ।।\nसोपि स्वर्गसुखं भुक्त्वा भूत्वा क्षितिपतीश्वरः ।।\nपुनः काशीमवाप्याथ विंदेन्नैःश्रेयसीं श्रियम् ।। ९ ।।\nविष्णोऽविमुक्ते संवासः कर्मनिर्मूलनक्षमः ।।\nद्वित्राणां हि पवित्राणां निर्वाणा येह जायते ।। 4.1.26.११० ।।\nविष्णुरुवाच ।। ।।\nदेवेशक्षेत्रमाहात्म्यं यो न जानाति तत्त्वतः ।।\nन श्रद्दधाति म्रियते मृते तस्येह का गतिः ।।११।।\n।। शिव उवाच ।। ।।\nअन्यत्र कृत्वा पापानि बहूनि सुमहांति च ।।\nअश्रद्दधानोऽतत्त्वज्ञो यद्यत्र च विपद्यते ।। १२ ।।\nमहिमन्यनभिज्ञोपि क्षेत्रस्यास्य जनार्दन।।\nतस्य या गतिरुद्दिष्टा तां निशामय सुव्रत ।। १३ ।।\nपंचक्रोशीं प्रविशतस्तस्य पातकसंततिः ।।\nबहिरेव प्रतिष्ठेत नांतर्निर्विशते क्वचित् ।। १४ ।।\nभयाद्बहिः स्थितायां च तस्य पातकसंततौ ।।\nत्रिशूलपाशपाणीनां गणानां सीमचारिणाम् ।। १५ ।।\nप्रवेशमात्रादनघ सर्वैरेनोभिरुज्झितः ।।\nसंस्नाय मणिकर्णिक्यां पुण्यं प्राप्नोत्यनुत्तमम् ।। १६ ।।\nसर्वतीर्थेषुसंस्नानाद्यत्पुण्यं समवाप्यते ।।\nतत्पुण्यमाप्यते सम्यङ्मणिकर्ण्येक मज्जनात् ।। १७ ।।\nविधिना तत्र संस्नाय मृद्गोमयकुशादिभिः ।।\nस्वशाखावारुणैर्मंत्रैर्दूर्वापामार्गदर्भकैः ।। १८ ।।\nसर्वतीर्थेषु यत्पुण्यं सर्वदानेषु यत्फलम् ।।\nमणिकर्ण्यां विधिस्नातः श्रद्धया तदवाप्नुयात् ।। १९ ।।\nअश्रद्धयापि यः स्नातो मणिकर्ण्यां विधानतः ।।\nसोपि पुण्यमवाप्नोति स्वर्गप्राप्तिकरं परम् ।। 4.1.26.१२० ।।\nश्रद्धया विधिवत्स्नात्वा कृत्वा देवादितर्पणम् ।।\nतिलबर्हिर्यवैः सम्यक्सर्वयज्ञफलं लभेत् ।। २१ ।।\nश्रद्दधानो विधिस्नातः कृत सर्वोदकक्रियः ।।\nजपन्देवान्समभ्यर्च्य सर्वमंत्रफलं लभेत् ।। २२ ।।\nस्नात्वा मौनेन विश्वेश दर्शना न्नियतेंद्रियः ।।\nसर्वव्रतकृतं श्रेयो लभेद्वाचंयमः शिवे ।। २३ ।।\nस्नाने देवार्चने जप्ये मलमूत्रविसर्जने ।।\nमौनं कुर्यात्प्रयत्नेन दंतधावनहोमयोः ।। २४ ।।\nविश्वेश्वरं समभ्यर्च्य सूपचारैर्विधानतः ।।\nयावज्जीवं शिवार्चायाः फलमाप्नोति वै सकृत् ।। २५ ।।\nदत्त्वाल्पमपि देवेशि न्यायेनोपार्जितं धनम् ।।\nअविमुक्ते मम क्षेत्रे न दरिद्रो भवेत्क्वचित् ।। २६ ।।\nविविधं धनमावर्ज्य योऽविमुक्ते न यच्छति ।।\nसंप्राप्य निधनं मूढोऽन्यत्र शोचति सर्वदा ।। २७ ।।\nरम्याणि यानि रत्नानि गोगजाश्वांबराण्यपि ।।\nकृतानि तानि श्रेयोर्थमविमुक्तनिवासिनाम् ।। २८ ।।\nविश्वेशप्रीणनार्थाय धनं निधनमेव वा ।।\nन्यायेन काश्यां यः कुर्यात्स धन्यः स च धर्मवित् ।। २९ ।।\nयोसौ विश्वेश्वरो देवः काशीपुर्यामुमे स्थितः ।।\nलिंगरूपधरः साक्षान्मम श्रेयास्पदं हि तत् ।। 4.1.26.१३० ।।\nअविमुक्तं महत्क्षेत्रं पंचक्रोशपरीमितम् ।।\nज्योतिर्लिगं तदेकं हि ज्ञेयं विश्वेश्वराभिधम् ।। ३१ ।।\nएकदेशस्थितमपि यथा मार्तंडमंडलम् ।।\nदृश्यते सर्वगं सर्वैः काश्यां विश्वेश्वरस्तथा ।। ३२ ।।\nनिष्प्रत्यूहेन योगेन नानाजन्मार्जितेन च ।।\nयत्फलं लभ्यतेऽन्यत्र तत्काश्यां त्यजतस्तनुम ।। ३३ ।।\nतप्त्वा तपांसि सर्वाणि बहुकालं जितेंद्रियैः ।।\nयत्फलं लभ्यतेऽन्यत्र तत्काश्यामेकरात्रतः ।। ३४ ।।\nअक्षेत्रमहिमज्ञोपि श्रद्धाहीनोपि कालतः ।।\nकाशीप्रवेशादनघोऽमृतत्वं लभतेमृतः ।। ३५ ।।\nकृत्वाप्येनांसि चोग्राणि कालात्प्राप्याथ काशिकाम् ।।\nत्यक्त्वा तनुं प्रसादान्मे मामेव प्रतिपद्यते ।। ३६ ।।\nविना मम प्रसादं वै कः काशीं प्रतिपद्यते ।।\nविना ब्रध्नं विशालाक्षि दिनकृत्क इहोच्यते ।। ३७ ।।\nअप्राप्य काशीं को देवि निरंतर सुखं लभेत् ।।\nबह्माद्याः प्राकृतैः पाशैर्यतो बद्धा निरंतरम् ।। ३८ ।।\nचतुर्विंशतिभिः पाशैस्त्रिगुणैः क्रियया दृढैः ।।\nकंठे बद्धा विमुच्यंते कथं काशीं विना जनाः ।। ।। ३९ ।।\nबहूपसर्गो योगोयं कृच्छ्रसाध्यं तपो हि यत् ।।\nयोगाद्भ्रष्टस्तपोभ्रष्टो गर्भक्लेशसहःपुनः ।। 4.1.26.१४० ।।\nकृत्वापि काश्यां पापानि काश्यामेव म्रियेत चेत् ।।\nभूत्वा रुद्रपिशाचोपि पुनर्मुक्तिमवाप्स्यति ।। ४१ ।।\nकाश्यां मृतानां जंतूनां दैवात्पापकृतामपि ।।\nन पातो नरके तेषां तेषां शास्ताहमेव यत् ।। ४२ ।।\nकायं विज्ञाय सापायं स्मृत्वा गर्भस्य वेदनाम् ।।\nत्यक्त्वा राज्यमपि प्राज्यं सेव्या काशी निरंतरम् ।। ४३ ।।\nअतर्कितं समभ्येत्य यमदूताः सुदारुणाः ।।\nबद्ध्वा पाशैर्हनिष्यंति क्षिप्रं काशीं ततः श्रयेत ।। ४४ ।।\nन पापेभ्यो भयं यत्र न भयं यत्र वै यमात् ।।\nन गर्भवासभीर्यत्र तां काशीं को न संश्रयेत् ।। ४५ ।।\nअद्य प्रातः परश्वो वा मरणं प्राप्यमेव च ।।\nयावत्कालविलंबोस्ति तावत्काशीं समाश्रयेत् ।। ४६ ।।\nप्राप्ते तु मरणे पुंसां पुनर्जन्म पुनर्मृतिः ।।\nअपुनर्भवभूमिं च तस्मात्काशीं श्रयेद्बुधः ।। ४७ ।।\nपुत्रक्षेत्रकलत्राख्यां त्यक्त्वा मायां हि वैष्णवीम् ।।\nभवांतरेनेकरूपां भवघ्नीं काशिकां श्रयेत् ।।४८।।\n।। स्कंद उवाच ।।\nदूरं मे मरणंयुवाहमधुना धार्यं न चित्तेत्विति श्रोतव्यो निभृतं कृतांत महिषग्रैवेयघंटारवः ।।\nनैकट्यात्प्रकटोत्कटश्रमघटामप्राप्य हित्वा द्रुतं जीर्णां पर्णकुटीं ततः पटुमतिर्गच्छेत्पुरीं धूर्जटेः ।। ४९ ।।\nव्यास उवाच ।।\nअगस्त्यस्य पुरः सूत कथयित्वा कथामिमाम् ।।\nसर्वपापप्रशमनीं पुनः स्कंद उवाच ह ।। 4.1.26.१५० ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे मणिकर्णिकाख्यानं नाम षड्विंशोऽध्यायः ।। २६ ।।"
  }
]
[
  {
    "text": "।। अगस्त्य उवाच ।। ।।\nकथं दुर्गेति वै नाम देव्या जातंमुमासुत ।।\nकथं च काश्यां सा सेव्या समाचक्ष्वेति मामिह ।। १।। ।।\nस्कंद उवाच ।। ।।\nकथयामि महाबुद्धे यथा कलशसंभव ।।\nदुर्गा नामाभवद्देव्या यथा सेव्या च साधकैः ।। २ ।।\nदुर्गो नाम मदादैत्यो रुरु दैत्यांगजोभवत्।।\nयश्च तप्त्वा तपस्तीव्रं पुंभ्योजेयत्वमाप्तवान् ।। ३ ।।\nततस्तेनाखिला लोका भूर्भुवःस्वर्मुखा अपि ।।\nस्वसात्कृता विनिर्जित्य रणे स्वभुजसारतः ।। ४ ।।\nस्वयमिंद्रः स्वयं वायुः स्वयं चंद्रः स्वयं यमः ।।\nस्वयमग्निः स्वयं पाशी धनदोभूत्स्वयं बली ।। ५ ।।\nस्वयमीशानरुद्रार्क वसूनां पदमाददे ।।\nतत्साध्वसाद्विमुक्तानि तपांस्यति तपस्विभिः।।६ ।।\nन वेदाध्ययनं चक्रुर्ब्राह्मणास्तद्भयादिताः ।।\nयज्ञवाटा विनिर्ध्वस्तास्तद्भटैरतिदुःसहैः ।। ७ ।।\nविध्वस्ता बहुशः साध्व्यस्तैरमार्गकृतास्पदैः ।।\nप्रसभं च परस्वानि अपहृत्य दुरासदाः ।। ८ ।।\nअभोक्षिषुर्दुराचाराः क्रूरकर्मपरिग्रहाः ।।\nनद्यो विमार्गगा आसञ्ज्वलंति न तथाग्नयः।।९।।\nज्योतींषि न प्रदीप्यंति तद्भयाकुलितान्यहो ।।\nदिग्वधूवसनन्यासन्विच्छायानि समंततः ।। 4.2.71.१० ।।\nधर्मक्रियाविलुप्ताश्च प्रवृत्ताः सुकृतेतराः ।।\nत एव जलदीभूय ववृषुर्निज लीलया ।। ११ ।।\nसस्यानि तद्भयात्सूते त्वनुप्तापि वसुंधरा।।\nसदैव फलिनो जातास्तरवोप्यवकेशिनः ।।१२।।\nबंदीकृताः सुरर्षीणां पत्न्यस्तेनातिदर्पिणा ।।\nदिवौकसः कृतास्तेन समस्ताः काननौकसः ।। १३ ।।\nमर्त्या अमर्त्यान्स्वगृहं प्राप्तानपि भयार्दिताः ।।\nअपि संभाषमात्रेण नार्च्चयंति विपज्जुषः ।। १४ ।। ।।\nस्कंद उवाच ।।\nन कौलीन्यं न सद्वृत्तं महत्त्वाय प्रकल्पते ।।\nएकमेव पदं श्रेयः पदभ्रंशो हि लाघवम् ।। १५ ।।\nविपद्यपि हि ते धन्या न ये दैन्यप्रणोदिताः ।।\nधनैर्मलिनचित्तानामालभंतेंगणं क्वचित् ।। १६ ।।\nपंचत्वमेव हि वरं लोके लाघववर्ज्जितम् ।।\nनामरत्वमपि श्रेयो लाघवेन समन्वितम् ।। १७ ।।\nत एव लोके जीवंति पुण्यभाजस्त एव वै ।।\nविपद्यपि न गांभीर्यं यच्चेतोब्धिः परित्यजेत् ।। १८ ।।\nकदाचित्संपदुदयः कदाचिद्विपदुद्गमः ।।\nदैवाद्द्वयमपि प्राप्य धीरो धैर्यं न हापयेत् ।। १९ ।।\nउदयानुदयौ प्राज्ञैर्द्रष्टव्यौ पुष्पवंतयोः ।।\nसदैकरूपताऽत्याज्या हर्षाहर्षौ ततोऽध्रुवौ ।। 4.2.71.२० ।।\nयस्त्वापदं समासाद्य दैन्यग्रस्तो विपद्यते ।।\nतस्य लोकद्वयं नष्टं तस्माद्दैन्यं विवर्जयेत् ।। २१ ।।\nआपद्यपि हि ये धीरा इह लोके परत्र च ।।\nन तान्पुनः स्पृशेदापत्तद्धैर्येणावधीरिता ।। २२ ।।\nभ्रष्टराज्याश्च विबुधा महेशं शरणं गताः ।।\nसर्वज्ञेन ततो देवीप्रेरिताऽसुरमर्दने ।।२३।।\nमाहेश्वरीं समासाद्य भवान्याज्ञां प्रहृष्टवत् ।।\nअमर्त्यायाऽभयं दत्त्वा समरायोपचक्रमे ।।२४।।\nकालरात्रीं समाहूय कांत्या त्रैलोक्यसुंदरीम् ।।\nप्रेषयामास रुद्राणी तमाह्वातुं सुरद्रुहम् ।। २५ ।।\nकालरात्री समासाद्य तं दैत्यं दुष्टचेष्टितम् ।।\nउवाच दैत्याधिपते त्यज त्रैलोक्यसंपदम् ।। २६ ।।\nत्रिलोकीं लभतामिंद्रस्त्वं तु याहि रसातलम् ।।\nप्रवर्तंतां क्रियाः सर्वा वेदोक्ता वेदवादिनाम् ।। २७ ।।\nअथ चेद्गर्वलेशोऽस्ति तदायाहि समाजये ।।\nअथवा जीविताकांक्षी तदिंद्रं शरणं व्रज ।। २८ ।।\nइति वक्तुं महादेव्या महामंगलरूपया ।।\nत्वदंतिके प्रेषिताहं मृत्युस्ते तदुपेक्षया ।।२९।।\nअतो यदुचितं कर्तुं तद्विधेहि महासुर ।।\nपरं हितं चेच्छृणुयाज्जीवग्राहं ततो व्रज ।। 4.2.71.३० ।।\nइत्याकर्ण्य वचो देव्या महाकाल्याः स दैत्यराट् ।।\nप्रजज्वाल तदा क्रोधाद्गृह्यतां गृह्यतामियम् ।। ३१ ।।\nत्रैलोक्यमोहिनी ह्येषा प्राप्ता मद्भाग्यगौरवैः ।।\nत्रैलोक्यराज्यसंपत्ति वल्ल्याः फलमिदं महत् ।। ३२ ।।\nएतदर्थं हि देवर्षि नृपा बंदी कृता मया ।।\nअनायासेन मे प्राप्ता गृहमेषा शुभोदयात् ।। ३३ ।।\nअवश्यं यस्य योग्यं यत्तत्तस्येहोपतिष्ठते ।।\nअरण्ये वा गृहे वापि यतो भाग्यस्य गौरवात् ।। ३४ ।।\nअंतःपुरचरा एतां नयंत्वंतःपुरं महत् ।।\nअनया सदलं कृत्या मम राष्ट्रमलंकृतम् ।। ३५ ।।\nअहो महोदयश्चाद्य जातो मम महामते ।।\nकेवलं न ममैकस्य सर्वदैत्यान्वयस्य च ।। ३६ ।।\nनृत्यंतु पितरश्चाद्य मोदंतां बांधवाः सुखम् ।।\nमृत्युः कालोंऽतको देवाः प्राप्नुवंत्वद्य मे भयम् ।। ३७ ।।\nइति यावत्समायातास्तां नेतुं सौविदल्लकाः ।।\nतावत्तया कालरात्र्या प्रत्युक्तो दैत्यपुंगवः।। ।। ३८ ।। ।।\nकालरात्र्युवाच ।। ।।\nदैत्यराज महाप्राज्ञ नैतद्युक्तं भवादृशाम् ।।\nवयं दूत्यः परवशा राजनीतिविदुत्तम ।। ३९ ।।\nअल्पोपि दूतसंबाधां न विदध्यात्कदाचन ।।\nकिं पुनर्ये भवादृक्षा महांतो बलिनोऽधिपाः ।। 4.2.71.४० ।।\nदूतीषु कोनुरागोयं महाराजाल्पिकास्विह ।।\nअनायासेन च वयमायास्यामस्तदागमात् ।। ४१ ।।\nविजित्य समरे तां तु स्वामिनीं मम दैत्यप ।।\nमादृशीनां सहस्रणि परिभुंक्ष्व यथेच्छया ।।४२।।\nअद्यैव ते महासौख्यं भावितस्याविलोकनात्।।\nबांधवानां सुखं तेद्य भविता सह पूर्वजैः ।। ४३ ।।\nसंपत्स्यंतेऽद्य ते कामाः सर्वे ये चिरचिंतिताः ।।\nअबला सा च मुग्धा च तस्यास्त्राता न कश्चन ।। ४४ ।।\nसर्वरूपमयी चैव तां भवान्द्रष्टुमर्हति ।।\nअहं हि दर्शयिष्यामि यत्र साऽस्ति जगत्खनिः ।। ४५ ।।\nधृतायामपि चैकस्यां कस्ते कामो भविष्यति ।।\nअहं ते सन्निधिं नैव त्यक्ष्याम्यद्य दिनावधि ।। ४६ ।।\nततो निवारयैतान्मामादित्सून्सौविदल्लकान् ।।\nइति श्रुत्वा वचस्तस्याः स कामक्रोधमोहितः ।। ४७ ।।\nतामेव बह्वमंस्तैकां दूतीं मृत्योरिवासुरः ।।\nशुद्धांतरक्षिणश्चैतां शुद्धां तं प्रापयंत्वरम् ।। ४८ ।।\nइति तेन समादिष्टाः सर्वे वर्पवरा मुने ।।\nतां धर्तुमुद्यमं चक्रुर्बलेन बलवत्तराः ।। ४९ ।।\nसा तान्भस्मीचकाराशु हुंकारजनिताग्निना ।।\nततो दैत्यपतिः क्रुद्धो दृष्ट्वा तान्भस्मसात्कृतान् ।। 4.2.71.५० ।।\nक्षणेनैव तया दूत्या दैत्त्यास्त्र्ययुतसंमितान् ।।\nदृशा व्यापारयामास दुर्धरं दुर्मुखं खरम् ।। ५१ ।।\nसीरपाणिं पाशपाणिं सुरेंद्रदमनं हनुम् ।।\nयज्ञारिं खङ्गलोमानमुग्रास्यं देवकंपनम् ।। ।। ५२ ।।\nबद्ध्वा पाशैरिमां दुष्टामानयंत्वाशु दानवाः ।।\nविध्वस्तकेशवेशां च विस्त्रस्तांबरभूषणाम् ।। ५३ ।।\nइति दैत्याधिपादेशाद्दुर्धरप्रमुखास्ततः ।।\nपाशासिमुद्गरधरास्तामादातुं कृतोद्यमाः ।। ५४ ।।\nगिरींद्रगुरुवर्ष्माणः शस्त्रास्त्रोद्यतपाणयः ।।\nदिगंतं ते परिप्राप्तास्तदुच्छ्वासानिलाहताः ।। ५५ ।।\nतेषूड्डीनेषु दैत्येषु शतकोटिमितेषु च ।।\nनिर्जगाम ततः सा तु कालरात्रिर्नभोध्वगा ।। ५६ ।।\nततस्तां तु विनिर्यांतीमनुजग्मुर्महासुराः।।\nकोटिकोटिसहस्राणि पूरयित्वा तु रोदसी ।। ५७ ।।\nदुर्गोनाम महादैत्यः शतकोटि रथावृतः ।।\nगजानामर्बुदशतद्वयेनपारिवारितः ।। ५८ ।।\nकोट्यर्बुदेन सहितो हयानां वातरंहसाम् ।।\nपदातिभिरसंख्यातैः पच्चूर्णितशिलोच्चयैः ।। ५९ ।।\nउदायुधैर्महाभीमैःकृतत्रिजगतीभयैः ।।\nसमेतः स महादैत्यो दुर्गः क्रुद्धो विनिर्ययौ ।। 4.2.71.६० ।।\nअथ दृष्ट्वा महादेवी विंध्याचलकृतालयाम् ।।\nआगत्य कालरात्र्यां च निवेदित तदागसम् ।। ६१ ।।\nमहाभुजसहस्राढयां महातेजोभिबृंहिताम् ।।\nतत्तद्घोरप्रहरणां रणकौतुकसादराम् ।। ६२ ।।\nप्रौद्यच्चंद्रसहस्रांशु निर्मार्जित शुभाननाम् ।।\nलावण्यवार्धि निर्गच्छच्चंचच्चंद्रैकचंद्रिकाम् ।। ६३ ।।\nमहामाणिक्यनिचय रोचिःखचितविग्रहाम् ।।\nत्रैलोक्यरम्यनगरी सुप्रकाशप्रदीपिकाम् ।।६४।।\nहरनेत्राग्निनिर्दग्ध कामजीवातुवीरुधम् ।।\nलसत्सौंदर्यसंभार जगन्मोहमहौषधिम् ।। ६५ ।।\nविषमेषु शरैर्भिन्नहृदयो दैत्यपुंगवः ।।\nआदिष्टवान्महासैन्यनायकानुप्रशासनः ।। ६६ ।।\nअयि जंभ महाजंभ कुजंभ विकटानन ।।\nलंबोदर महाकाय महादंष्ट्र महाहनो ।। ६७ ।।\nपिंगाक्ष महिषग्रीव  महोग्रात्युग्रविग्रह ।।\nक्रूराक्ष क्रोधनाक्रंद संक्रंदन महाभय ।। ६८ ।।\nजितांतक महाबाहो महावक्त्र महीधर ।।\nदुंदुभे दुंदुभिरव महादुंदुभिनासिक ।। ६९ ।।\nउग्रास्य दीर्घदशनमेवकेश वृकानन ।।\nसिंहास्य सूकरमुख शिवाराव महोत्कट ।। 4.2.71.७० ।।\nशुकतुंड प्रचंडास्य भीमाक्ष क्षुदमानस ।।\nउलूकनेत्र कंकास्य काकतुंड करालवाक् ।।७१।।\nदीर्घग्रीव महाजंघ क्रमेलक शिरोधर ।।\nरक्तबिंदो जपानेत्र विद्युज्जिह्वाग्नितापन ।। ७२ ।।\nधूम्राक्ष धूमनिःश्वास चंडचंडांशुतापन ।।\nमहाभीषणमुख्याश्च शृण्वंत्वाज्ञां ममादरात् ।। ७३ ।।\nभवत्स्वेतेषु चान्येषु एतां विंध्यवासिनीम्।।\nधृत्यानेष्यति बुद्ध्या वा बलेनापि च्छलेन वा ।।७४।।\nतस्याहमिंद्रपदवीमद्य दास्याम्यसंशयम्।।\nदृष्ट्वैतां सुंदरीमद्य मनो मे व्याकुलं भवेत् ।। ७२।।\nयांतु क्षिप्रं नयावन्मे पंचेषु शरपीडितम् ।।\nमनोविह्वलतां गच्छेदेतत्प्राप्तेरभावतः ।।७६।।\nइत्याकर्ण्य वचस्तस्य दुर्गस्य दनुजेशितुः ।।\nप्रोचुः सर्वे तदा दैत्याः प्रबद्धकरसंपुटाः ।। ७७ ।।\nअवधेहि महाराज किमेतत्कर्मदुष्करम् ।।\nअनाथायास्तथैकस्या अबलया विशेषतः ।। ७८।।\nअस्या आनयने कोयं महायत्नविधिः प्रभो ।।\nकोऽस्मान्प्रलयकालाग्निमहाज्वालावलीसमान् ।। ७९ ।।\nसहेत त्रिषु लोकेषु त्वत्प्रसादात्कृतोद्यमान् ।।\nयद्यादेशो भवेदद्य तदेंद्रं स मरुद्गणम् ।। 4.2.71.८० ।।\nसांतःपुरं समानीय क्षिप्नुमस्त्वत्पदाग्रतः ।।\nभूर्भुवःस्वरिदं सर्वं त्वदाज्ञावशवर्तितम् ।। ८१ ।।\nमहर्जनस्तपःसत्यलोकास्त्वदधिकारिणः ।।\nतत्राप्यसाध्यं नास्माकं त्वन्निदेशान्महासुर ।। ८२ ।।\nवैकुंठनायको नित्यं त्वदाज्ञापरिपालकः ।।\nयानि रम्याणि रत्नानि तानि संप्रेषयन्मुदा ।।८३।।\nअस्माभिरेव संत्यक्तः कैलासाधिपतिः स वै ।।\nविपाशी चातिनिःस्वत्वाद्भस्मकृत्त्यहिभूषणः।। ८४ ।।\nअर्धांगेनास्मद्भयतो योषिदेका निगूहिता ।।\nतस्य ग्रामेपि सकले द्वितीयो न चतुष्पदः ।। ८५ ।।\nएकोऽजरद्गवः सोपि नान्यस्मात्परिजीवति ।।\nश्मशानवासिनः सर्वे सर्वे कौपीनवाससः ।।८६।।\nसर्वे विभूतिधवला सर्वेप्येक कपर्द्दिनः ।।\nसमस्ते नगरे तस्य वसंत्येवंविधा गणाः।।८७।।\nतेषां गणानां किं कुर्मो दरिद्राणां वयं विभो ।।\nसमुद्रा रत्नसंभारं प्रत्यहं प्रेषयंति च ।। ८८ ।।\nनागा वराकाश्चास्माकं सायंसायं स्वयं प्रभो ।।\nप्रदीपयंति सततं फणा रत्नप्रदीपकान् ।। ८९ ।।\nकल्पद्रुमः कामगवी चिंतामणिगणा बहु ।।\nतव प्रसादादस्माकमपि तिष्ठंति वेश्मसु ।। 4.2.71.९० ।।\nवायुर्व्यजनतां यातस्त्वां सेवेत प्रयत्नतः ।।\nस्वच्छान्यंबूनि वरुणः प्रत्यहं पूरयत्यहो ।। ९१ ।।\nवासांसि क्षालयेदग्निश्चंद्रश्छत्रधरः स्वयम् ।।\nसूर्यः प्रकाशयेन्नित्यं क्रीडावाप्यंबुजानि च ।।९२।।\nकस्त्वत्प्रसादं नेक्षेत मर्त्यामर्त्योरगेषु च ।।\nसर्वे त्वामुपजीवंति सुराऽसुरखगादयः ।। ।। ९३ ।।\nपश्य नः पौरुषं राजन्नानयामो बलादिमाम्।।\nइत्युक्त्वा युगपत्सर्वे क्षुब्धास्तोयधयो यथा ।।९४।।\nसंवर्तकालमासाद्य प्लावितुं जगतीमिमाम्।।\nरणतूर्य निनादश्च समुत्तस्थौ समंततः ।। ९५ ।।\nरोमांचिता यच्छ्रवणात्कातरा अप्यकातराः ।।\nततो देवा भयत्रस्ताश्चकंपे च वसुंधरा ।। ९६ ।।\nक्षुब्धा अंबुधयः सर्वे पेतुर्नक्षत्रमालिकाः ।।\nरोदसीमंडलं व्याप्तं तेन तूर्यरवेण वै ।। ९७ ।।\nततो भगवती देवी स्वशरीरसमुद्भवाः ।।\nशक्तीरुत्पादयामास शतशोऽथ सहस्रशः ।।९८।।\nताभिः शक्तिभिरेतेषां बलिनां दितिजन्मनाम् ।।\nप्रत्येकं परितो रुद्ध उद्वेलः सैन्यसागरः ।। ९९ ।।\nशस्त्रास्त्राणि महादैत्यैर्यान्युत्सृष्टानि संगरे।।\nताभिः शक्तिभिरुग्राणि तृणीकृत्योज्झितान्यरम् ।। 4.2.71.१०० ।।\nततोतिकोपपूर्णास्ते जंभमुख्याः सुरारयः ।।\nअसि चक्र भुशुंडीभिर्गदामुद्गरतोमरैः ।। १ ।।\nभिंदिपालैश्च परिघैः कुंतैः शल्यैश्च शक्तिभिः ।।\nअर्धचंद्रैः क्षुरप्रैश्च नाराचैश्च शिलीमुखैः ।। २ ।।\nमहाभल्लैः परशुभिर्भिंदुरैर्मर्मभेदिभिः ।।\nवृक्षोपलमहावर्षैर्ववृषुर्जलदा इव ।। ३ ।।\nअथ सा विंध्यनिलया महामाया महेश्वरी ।।\nआदायोद्दंडकोदंडं वायव्यास्त्रेण हेलया ।। ४ ।।\nदैत्यास्त्रशस्त्रजालानि परिचिक्षेप दूरतः ।।\nततो महासुरो दुर्गो वीक्ष्य सैन्यं निरायुधम् ।। ५ ।।\nज्वलंतीं शक्तिमादाय तां देवीं प्रति सोऽक्षिपत् ।।\nतां तु शक्तिं समायांतीं महावेगवतीं रणे ।। ६ ।।\nनिजचापविनिर्मुक्तैर्बाणैश्चूर्णी चकार सा ।।\nभग्नां शक्तिं समालोक्य ततो दुर्गो महासुरः ।। ७ ।।\nचक्रं च प्रेषयामास दैत्यचक्रातिहर्षदम् ।।\nतच्च देव्या शरशतैरंतरैवाणुवत्कृतम् ।। ८ ।।\nततः शार्ङ्गं समादाय धनुः शक्रधनुर्यथा ।।\nहृदि विव्याध बाणेन तां देवीममरार्दनः ।। ९ ।।\nस च बाणस्तया देव्या निज बाणैर्महाजवैः ।।\nनिवारितोपि वेगेन तां देवीमभ्यगान्मुने ।। 4.2.71.११० ।।\nततः  कोदंडदंडेन आषुगेन तमाशुगम्  ।।\nहत्वा निवारयामास कालदंडमिवापरम् ।। ११ ।।\nतस्मिन्विमुखतां याते मार्गणे दुर्गमासुरः ।।\nक्रुद्धः शूलं समादाय संवर्तानलसुप्रभम् ।। १२ ।।\nमहावेगन चिक्षेप तां देवीमभि दैत्यपः ।।\nपरापतच्च तच्छूलं निजशूलेन चंडिका ।। १३ ।।\nअंतरैव प्रचिच्छेद सह दैत्यजयाशया ।।\nतस्मिन्नपि महाशूले देवीशूलावहेलिते ।। १४ ।।\nगदामादाय दैत्येंद्रः सहसाभिपपात ह ।।\nआजघान च तं देवीं भुजमूले महाबलः ।। १५ ।।\nसापि देवी भुजं प्राप्य गिरींद्रशिखराकृतिः ।।\nगदाशुपरिपुस्फोट शतधा च सहस्रधा ।। १६ ।।\nतदा देव्या स दैत्येंद्रो वामपादतलेन हि ।।\nआताडितः पपातोर्व्यां हृदि गाढं प्रपीडितः ।।१७।।\nतत्क्षणादेव दैत्येंद्रः पतित्वा पुनरुत्थितः ।।\nबभूव सहसा दृश्यो दीपो वातहतो यथा ।। १८ ।।\nतावञ्जगज्जनन्याताः प्रेरिता निज शक्तयः ।।\nविचेरुर्दैत्यसैन्येषु संवर्ते मृत्युसैन्यवत् ।। ११९ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे दुर्गपराक्रमो नामैकसप्ततितमोऽध्यायः ।। ७१ ।।"
  }
]
[
  {
    "text": "अगस्त्य उवाच ।। ।।\nदृष्ट्वा काशीं दृगानंदां तारकारे पुरारिणा ।।\nकिमकारि समाचक्ष्व प्राप्तां बहुमनोरथैः ।। १ ।।\n।। स्कंद उवाच ।। ।।\nपतिव्रतापते ऽगस्त्य शृणु वक्ष्याम्यशेषतः ।।\nमृगांकलक्ष्मणोत्कंठं काशी नेत्रातिथीकृता ।। २ ।।\nअथ सर्वज्ञनाथेन भक्तवत्सलचेतसा ।।\nजैगीषव्यो मुनिश्रेष्ठो गुहां तस्थो निरीक्षितः ।। ३ ।।\nयमनेहसमारभ्य मदंराद्रिं विनिर्ययौ ।।\nअद्रींद्र सुतया सार्धं रुद्रेणोक्षेंद्रगामिना ।। ४ ।।\nतं वासरं पुरस्कृत्य जग्राह नियमं दृढम् ।।\nजैगीषव्यो महामेधाः कुंभयोने महाकृती ।।५।।\nविषमेक्षण पादाब्जं समीक्षिष्ये यदा पुनः ।।\nतदांबुविप्रुषमपि भक्षयिष्यामि चेत्यहो ।।६।।\nकुतश्चिद्धारणायोगादथवा शंभ्वनुग्रहात ।।\nअनश्नन्नपिबन्योगी जैगीषव्यः स्थितो मुने ।। ७ ।।\nतं शंभुरेव जानाति नान्यो जानाति कश्चन ।।\nअतएव ततः प्राप्तः प्रथमं प्रमथाधिपः ।। ८ ।।\nज्येष्ठशुक्लचतुर्दश्यां सोमवारानुराधयोः ।।\nतत्पर्वणि महायात्रा कर्तव्या तत्र मानवैः ।। ९ ।।\nज्येष्ठस्थानं ततः काश्यां तदाभूदपि पुण्यदम् ।।\nतत्र लिंगं समभवत्स्वयं ज्येष्ठेश्वराभिधम् ।। 4.2.63.१० ।।\nतल्लिंगदर्शनात्पुंसां पापं जन्मशतार्जितम् ।।\nतमोर्कोदयमाप्येव तत्क्षणादेव नश्यति ।।११।।\nज्येष्ठवाप्यां नरः स्नात्वा तर्पयित्वा पितामहान् ।।\nज्येष्ठेश्वरं समालोक्य न भूयो जायते भुवि ।। १२ ।।\nआविरासीत्स्वयं तत्र ज्येष्ठेश्वर समीपतः ।।\nसर्वसिद्धिप्रदा गौरी ज्येष्ठाश्रेष्ठा समंततः ।। १३ ।।\nज्येष्ठे मासि सिताष्टम्यां तत्र कार्यो महोत्सवः ।।\nरात्रौ जागरणं कार्यं सर्वसंपत्समृद्धये ।। १४ ।।\nज्येष्ठां गौरीं नमस्कृत्य ज्येष्ठवापी परिप्लुता ।।\nसौभाग्यभाजनं भूयाद्योषा सौभाग्यभागपि।। १५ ।।\nनिवासं कृतवाञ्शंभुस्तस्मिन्स्थाने यतः स्वयम् ।।\nनिवासेश इति ख्यातं लिंगं तत्र परं ततः ।। ।। १६ ।।\nनिवासेश्वरलिंगस्य सेवनात्सर्वसंपदः ।।\nनिवसंति गृहे नित्यं नित्यं प्रतिपदं पुनः ।। १७ ।।\nकृत्वा श्राद्धं विधानेन ज्येष्ठस्थाने नरोत्तमः ।।\nज्येष्ठां तृप्तिं ददात्येव पितृभ्यो मधुसर्पिषा ।। १८ ।।\nज्येष्ठतीर्थे नरः काश्यां दत्त्वा दानानि शक्तितः ।।\nज्येष्ठान्स्वर्गानवाप्नोति नरो मोक्षं च गच्छति ।। १९ ।।\nज्येष्ठेश्वरो र्च्यः प्रथमं काश्यां श्रेयोर्थिभिर्नरैः ।।\nज्येष्ठागौरी ततोभ्यर्च्या सर्वज्येष्ठमभीप्सुभिः ।। 4.2.63.२० ।।\nअथ नंदिनमाहूय धूर्जटिः स कृपानिधिः ।।\nशृण्वतां सर्वदेवानामिदं वचनमब्रवीत् ।। २१ ।।\n।। ईश्वर उवाच ।। ।।\nशैलादे प्रविशाशु त्वं गुहास्त्यत्र मनोहरा ।।\nतदंतरेस्ति मे भक्तो जैगीषव्यस्तपोधनः ।। २२ ।।\nमहानियमवान्नंदिस्त्वगस्थिस्नायु शेषितः ।।\nतमिहानय मद्भक्तं मद्दर्शन दृढव्रतम् ।। २३ ।।\nयदाप्रभृत्यगां काश्या मंदरं सर्वसुंदरम् ।।\nमहानियमवानेष तदारभ्योज्झिताशनः ।। २४ ।।\nगृहाण लीलाकमलमिदं पीयूषपोषणम् ।।\nअनेन तस्य गात्राणि स्पृश सद्यः सुबृंहिणा ।। २५ ।।\nततो नंदी समादाय तल्लीलाकमलं विभोः ।।\nप्रणम्य देवदेवेशमाविशद्गह्वरां गुहाम् ।।२६।।\nनंदी दृष्ट्वाथ तं तत्र धारणादृढमानसम् ।।\nतपोग्नि परिशुष्कांगं कमलेन समस्पृशत् ।। २७ ।।\nतपांते वृष्टिसंयोगाच्छालूर इव कोटरे ।।\nउल्ललास स योगींद्रः स्पर्शमात्रात्तदब्जजात् ।। २८ ।।\nअथ नंदी समादाय सत्वरं मुनिपुंगवम् ।।\nदेवदेवस्य पादाग्रे नमस्कृत्य न्यपातयत् ।। २९ ।।\nजैगीषव्योथ संभ्रांतः पुरतो वीक्ष्य शंकरम् ।।\nवामांगसन्निविष्टाद्रितनयं प्रणनाम ह ।। 4.2.63.३० ।।\nप्रणम्य दंडवद्भूमौ परिलुठ्य समंततः ।।\nतुष्टाव परया भक्त्या स मुनिश्चंद्रशेखरम् ।।३१।।\n।। जैगीषव्य उवाच ।। ।।\nनमः शिवाय शांताय सर्वज्ञाय शुभात्मने।।\nजगदानंदकंदाय परमानंदहेतवे ।। ३२ ।।\nअरूपाय सरूपाय नानारूपधराय च ।।\nविरूपाक्षाय विधये विधिविष्णुस्तुताय च ।।३३।।\nस्थावराय नमस्तुभ्यं जंगमाय नमोस्तुते ।।\nसर्वात्मने नमस्तुभ्यं नमस्ते परमात्मने ।। ३४ ।।\nनमस्त्रैलोक्यकाम्याय कामांगदहनाय च ।।\nनमो शेषविशेषाय नमः शेषांगदाय ते ।। ।। ३५ ।।\nश्रीकंठाय नमस्तुभ्यं विषकंठाय ते नमः ।।\nवैकुंठवंद्यपादाय नमोऽकुंठितशक्तये ।।३६।।\nनमः शक्त्यर्धदेहाय विदेहाय सुदेहिने ।।\nसकृत्प्रणाममात्रेण देहिदेहनिवारिणे।। ३७ ।।\nकालाय कालकालाय कालकूट विषादिने ।।\nव्यालयज्ञोपवीताय व्यालभूषणधारिणे ।। ३८ ।।\nनमस्ते खंडपरशो नमः खंडें दुधारिणे ।।\nखंडिताशेष दुःखाय खड्गखेटकधारिणे ।। ३९ ।।\nगीर्वाणगीतनाथाय गंगाकल्लोलमालिने ।।\nगौरीशाय गिरीशाय गिरिशाय गुहारणे ।। ।। 4.2.63.४० ।।\nचंद्रार्धशुद्धभूषाय चंद्रसूर्याग्निचक्षुषे ।।\nनमस्ते चर्मवसन नमो दिग्वसनायते ।। ४१ ।।\nजगदीशाय जीर्णाय जराजन्महराय ते ।।\nजीवायते नमस्तुभ्यं जंजपूकादिहारिणे ।। ४२ ।।\nनमो डमरुहस्ताय धनुर्हस्ताय ते नमः ।।\nत्रिनेत्राय नमस्तुभ्यं जगन्नेत्राय ते नमः ।। ४३ ।।\nत्रिशूलव्यग्रहस्ताय नमस्त्रिपथगाधर ।।\nत्रिविष्टपाधिनाथाय त्रिवेदीपठिताय च ।। ४४ ।।\nत्रयीमयाय तुष्टाय भक्ततुष्टिप्रदाय च ।।\nदीक्षिताय नमस्तुभ्यं देवदेवाय ते नमः ।। ४५ ।।\nदारिताशेषपापाय नमस्ते दीर्घदर्शिने ।।\nदूराय दुरवाप्याय दोषनिर्दलनाय च ।। ४६ ।।\nदोषाकर कलाधार त्यक्तदोषागमाय च ।।\nनमो धूर्जटये तुभ्यं धत्तूरकुसुमप्रिय ।।४७।।\nनमो धीराय धर्माय धर्मपालाय ते नमः ।।\nनीलग्रीव नमस्तुभ्यं नमस्ते नीललोहित ।। ४८ ।।\nनाममात्रस्मृतिकृतां त्रैलोक्यैश्वर्यपूरक ।।\nनमः प्रमथनाथाय पिनाकोद्यतपाणये ।। ।। ४९ ।।\nपशुपाशविमोक्षाय पशूनां पतये नमः ।।\nनामोच्चारणमात्रेण महापातकहारिणे ।। 4.2.63.५० ।।\nपरात्पराय पाराय परापरपराय च ।।\nनमोऽपारचरित्राय सुपवित्रकथाय च ।। ५१ ।।\nवामदेवाय वामार्धधारिणे वृषगामिने ।।\nनमो भर्गाय भीमाय नतभीतिहराय च ।। ५२ ।।\nभवाय भवनाशाय भूतानांपतये नमः ।।\nमहादेव नमस्तुभ्यं महेश महसांपते ।। ५३ ।।\nनमो मृडानीपतये नमो मृत्युंजयाय ते ।।\nयज्ञारये नमस्तुभ्यं यक्षराजप्रियाय च ।। ५४।।\nयायजूकाय यज्ञाय यज्ञानां फलदायिने ।।\nरुद्राय रुद्रपतये कद्रुद्राय रमाय च ।। ५५ ।।\nशूलिने शाश्वतेशाय श्मशानावनिचारिणे ।।\nशिवाप्रियाय शर्वाय सर्वज्ञाय नमोस्तु ते ।। ५६ ।।\nहराय क्षांतिरूपाय क्षेत्रज्ञाय क्षमाकर ।।\nक्षमाय क्षितिहर्त्रे च क्षीरगौराय ते नमः ।। ५७ ।।\nअंधकारे नमस्तुभ्यमाद्यंतरहिताय च ।।\nइडाधाराय ईशाय उपेद्रेंद्रस्तुताय च ।। ५८ ।।\nउमाकांताय उग्राय नमस्ते ऊर्ध्वरेतसे ।।\nएकरूपाय चैकाय महदैश्वर्यरूपिणे ।। ५९ ।।\nअनंतकारिणे तुभ्यमंबिकापतये नमः ।।\nत्वमोंकारो वषट्कारो भूर्भुवःस्वस्त्वमेव हि ।।4.2.63.६०।।\nदृश्यादृश्य यदत्रास्ति तत्सर्वं त्वमु माधव ।।\nस्तुतिं कर्तुं न जानामि स्तुतिकर्ता त्वमेव हि ।। ।। ६१ ।।\nवाच्यस्त्वं वाचकस्त्वं हि वाक्च त्वं प्रणतोस्मि ते ।।\nनान्यं वेद्मि महादेव नान्यं स्तौमि महेश्वर ।। ६२ ।।\nनान्यं नमामि गौरीश नान्याख्यामाददे शिव ।।\nमूकोन्यनामग्रहणे बधिरोन्यकथाश्रुतौ ।।६३।।\nपंगुरन्याभिगमनेऽस्म्यंधोऽन्यपरिवीक्षणे।।\nएक एव भवानीश एककर्ता त्वमेव हि।। ६४ ।।\nपाता हर्ता त्वमेवैको नानात्वं मूढकल्पना ।।\nअतस्त्वमेव शरणं भूयोभूयः पुनःपुनः ।।६५।।\nसंसारसागरे मग्नं मामुद्धर महेश्वर ।।\nइति स्तुत्वा महेशानं जैगीषव्यो महामुनिः ।। ६६ ।।\nवाचंयमो भवत्स्थाणोः पुरतः स्थाणुसन्निभः ।।\nइति स्तुतिं समाकर्ण्य मुनेश्चंद्रविभूषणः ।।\nउवाच च प्रसन्नात्मा वरं ब्रूहीति तं मुनिम् ।। ६७ ।।\n।। जैगीषव्य उवाच ।। ।।\nयदि प्रसन्नो देवेश ततस्तव पदांबुजात् ।।\nमा भवानि भवानीश दूरं दूरपदप्रद ।।६८।।\nअपरश्च वरो नाथ देयोयमविचारतः ।।\nयन्मया स्थापितं लिंगं तत्र सान्निध्यमस्तु ते ।।६९।।\n।। ईश्वर उवाच ।। ।।\nजैगीषव्य महाभाग यदुक्तं भवतानघ ।।\nतदस्तु सर्वं तेभीष्टं वरमन्यं ददामि च ।। 4.2.63.७० ।।\nयोगशास्त्रं मया दत्तं तव निर्वाणसाधकम् ।।\nसर्वेषां योगिनां मध्ये योगाचार्योऽस्तु वै भवान् ।। ७१ ।।\nरहस्यं योगविद्याया यथावत्त्वं तपोधन ।।\nसंवेत्स्यसे प्रसादान्मे येन निर्वाणमाप्स्यसि ।। ७२ ।।\nयथा नदी यथा भृंगी सोमनंदी यथा तथा ।।\nत्वं भविष्यसि भक्तो मे जरामरणवर्जितः ।। ७३ ।।\nसंति व्रतानि भूयांसि नियमाः संत्यनेकधा ।।\nतपांसि नाना संत्यत्र संति दानान्यनेकशः ।। ७४ ।।\nश्रेयसां साधनान्यत्र पापघ्नान्यपि सर्वथा ।।\nपरं हि परमश्चैष नियमो यस्त्वया कृतः ।। ७५।।\nपरो हि नियमश्चैष मां विलोक्य यदश्यते ।।\nमामनालोक्य यद्भुक्तं तद्भुक्तं केवलत्वघम् ।। ७६ ।।\nअसमर्च्य च यो भुङ्क्ते पत्रपुष्पफलैरपि ।।\nरेतोभक्षी भवेन्मूढः स जन्मान्येकविंशतिम् ।। ७७ ।।\nमहतो नियमस्यास्य भवतानुष्ठितस्य वै ।।\nनार्हंति षोडशी मात्रामप्यन्ये नियमा यमाः ।। ७८ ।।\nअतो मच्चरणाभ्याशे त्वं निवत्स्यसि सर्वथा ।।\nअतो नैःश्रेयसीं लक्ष्मीं तत्रैव प्राप्स्यसि ध्रुवम् ।। ७९ ।।\nजैगीषव्येश्वरं नाम लिंगं काश्यां सुदुर्लभम् ।।\nत्रीणि वर्षाणि संसेव्य लभेद्योगं न संशयः ।। 4.2.63.८० ।।\nजैगीषव्यगुहां प्राप्य योगाभ्यसनतत्परः ।।\nषण्मासेन लभेत्सिद्धिं वाञ्छितां मदनुग्रहात् ।। ८१ ।।\nतव लिंगमिदं भक्तैः पूजनीयं प्रयत्नतः ।।\nविलोक्या च गुहा रम्या परासिद्धिमभीप्सुभिः ।। ८२ ।।\nअत्र ज्येष्ठेश्वरक्षेत्रे त्वल्लिंगं सर्वसिद्धिदम् ।।\nनाशयेदघसंघानि दृष्टं स्पृष्टं समर्चितम् ।। ८३ ।।\nअस्मिञ्ज्येष्ठेश्वरक्षेत्रे संभोज्य शिवयोगिनः ।।\nकोटिभोज्यफलं सम्यगेकैकपरिसंख्यया।।८४ ।।\nजैगीषव्येश्वरं लिंगं गोपनीयं प्रयत्नतः ।।\nकलौ कलुषबुद्धीनां पुरतश्च विशेषतः ।। ८५ ।।\nकरिष्याम्यत्र सांनिध्यमस्मिँल्लिंगे तपोधन।।\nयोगसिद्धिप्रदानाय साधकेभ्यः सदैव हि ।।८६।।\nददे शृणु महाभाग जैगीषव्यापरं वरम् ।।\nत्वयेदं यत्कृतं स्तोत्रं योगसिद्धिकरं परम् ।। ८७ ।।\nमहापापौघशमनं महापुण्यप्रवर्धनम् ।।\nमहाभीतिप्रशमनं महाभक्तिविवर्धनम् ।। ८८ ।।\nएतत्स्तोत्रजपात्पुंसामसाध्यं नैव किंचन ।।\nतस्मात्सर्वप्रयत्नेन जपनीयं सुसाधकैः ४।। ८९ ।।\nइति दत्त्वा वरं तस्मै स्मरारिः स्मेरलोचनः ।।\nददर्श ब्राह्मणां स्तत्र समेतान्क्षेत्रवासिनः ।। 4.2.63.९० ।।\n।। स्कंद उवाच ।। ।।\nनिशम्याख्यानमतुलमेतत्प्राज्ञः प्रयत्नतः ।।\nनिष्पापो जायते मर्त्यो नोपसर्गैः प्रबाध्यते ।।९१ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे ज्येष्ठेशाख्यानं नाम त्रिषष्टितमोऽध्यायः ।। ६३ ।।"
  }
]
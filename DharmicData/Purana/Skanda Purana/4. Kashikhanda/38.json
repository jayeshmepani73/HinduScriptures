[
  {
    "text": "स्कंद उवाच ।।\nविवाहा ब्राह्म दैवार्षाः प्राजापत्यासुरौ तथा ।।\nगांधर्वो राक्षसश्चापि पैशाचोऽष्टम उच्यते ।। १ ।।\nस ब्राह्मो वरमाहूय यत्र कन्या स्वलंकृता ।।\nदीयते तत्सुतः पूयात्पुरुषानेकविंशतिम् ।। २ ।।\nयज्ञस्थायर्त्विजे दैवस्तज्जःपाति चतुर्दश ।।\nवरादादाय गोद्वंद्वमार्षस्तज्जः पुनाति षट् ।। ३ ।।\nसहोभौ चरतां धर्ममित्युक्त्वा दीयतेर्थिने ।।\nयत्र कन्या प्राजापत्यस्तज्जो वंशान्पुनाति षट् ।। ४ ।।\nचत्वार एते विप्राणां धर्म्याः पाणिग्रहाः स्मृताः ।।\nआसुरः क्रयणाद्द्रव्यैर्गांधर्वोन्योन्य मैत्रतः ।। ५ ।।\nप्रसह्यकन्याहरणाद्राक्षसो निंदितः सताम् ।।\nछलेन कन्याहरणात्पैशाचो गर्हितोऽष्टमः ।। ६ ।।\nप्रायः क्षत्रविशोरुक्ता गांधर्वासुरराक्षसाः ।।\nअष्टमस्त्वेष पापिष्ठः पापिष्ठानां च संभवेत् ।। ७ ।।\nसवर्णया करो ग्राह्यो धार्यः क्षत्रियया शरः ।।\nप्रतोदो वैश्यया धार्यो वासोंतः पज्जया तथा ।। ८ ।।\nअसवर्णस्त्वेष विधिः स्मृतो दृष्टश्च वेदने ।।\nसवर्णाभिस्तु सर्वाभिः पाणिर्ग्राह्यस्त्वयं विधिः ।। ९ ।।\nधर्म्यैर्विवाहैर्जायंते धर्म्या एव शतायुषः ।।\nअधर्म्यैर्धर्मरहिता मंदभाग्यधनायुषः ।। 4.1.38.१० ।।\nऋतुकालाभिगमनं धर्मोयं गृहिणः परः ।।\nस्त्रीणां वरमनुस्मृत्य यथाकाम्यथवा भवेत् ।। ११ ।।\nदिवाभिगमनं पुंसामनायुष्यं परं मतम् ।।\nश्राद्धाहः सर्वपर्वाणि यत्नात्त्याज्यानि धीमता ।। १२ ।।\nतत्र गच्छन्स्त्रियं मोहाद्धर्मात्प्रच्यवते परात् ।। १३ ।।\nऋतुकालाभिगामी यः स्वदारनिरतश्च यः ।।\nस सदा ब्रह्मचारी च विज्ञेयः सद्गृहाश्रमी ।। १४।।\nऋतुः षोडशयामिन्यश्चतस्रस्ता सुगर्हिताः ।।\nपुत्रास्तास्वपि या युग्मा अयुग्माः कन्यका प्रजाः ।। १५ ।।\nत्यक्त्वा चंद्रमसं दुःस्थं मघां पौष्णं विहाय च ।।\nशुचिः सन्निर्विशेत्पत्नीं पुन्नामर्क्षे विशेषतः ।।\nशुचिं पुत्रं प्रसूयेत पुरुषार्थप्रसाधकम् ।। १६ ।।\nआर्षे विवाहे गोद्वंद्वं यदुक्तं तन्न शस्यते ।।\nशुल्कमण्वपि कन्यायाः कन्या विक्रयपापकृत् ।। १७ ।।\nअपत्यविक्रयी कल्पं वसेद्विट्कृमिभोजने ।।\nअतो नाण्वपि कन्याया उपजीवेत्पिता धनम् ।। १८ ।।\nस्त्रीधनान्युपजीवंति ये मोहादिह बांधवाः ।।\nन केवलं निरयगास्तेषामपि हि पूर्वजाः ।। १९ ।।\nपत्या तुष्यति यत्र स्त्री तुष्येद्यत्र स्त्रिया पतिः ।।\nतत्र तुष्टा महालक्ष्मीर्निवसेद्दानवाऽरिणा ।। 4.1.38.२० ।।\nवाणिज्यं नृपतेः सेवा वेदानध्यापनं तथा ।।\nकुविवाहः क्रियालोपः कुले पतनहेतवः ।। २१ ।।\nकुर्याद्वैवाहिके वह्नौ गृह्यकर्मान्वहं गृही ।।\nपंचयज्ञक्रियां चापि पक्तिं दैनंदिनीमपि ।। २२ ।।\nगृहस्थाश्रमिणः पंच सूना कर्म दिने दिने ।।\nकंडनी पेषणी चुल्ली ह्युदकुंभस्तु मार्जनी ।। २३ ।।\nतासां च पंचसूनानां निराकरणहेतवः ।।\nक्रतवः पंच निर्दिष्टा गृहि श्रेयोभिवर्धनाः ।। २४ ।।\nपाठनं ब्रह्मयज्ञः स्यात्तर्पणं च पितृ क्रतुः ।।\nहोमो दैवो बलिर्भौतोऽतिथ्यर्चा नृक्रतुः क्रमात् ।। २५ ।।\nपितृप्रीतिं प्रकुर्वाणः कुर्वीत श्राद्धमन्वहम् ।।\nअन्नोदकपयोमूलैः फलैर्वापि गृहाश्रमी।।२६।।\nगोदानेन च यत्पुण्यं पात्राय विधिपूर्वकम् ।।\nसत्कृत्य भिक्षवे भिक्षां दत्त्वा तत्फलमाप्नुयात् ।। २७ ।।\nतपोविद्यासमिद्दीप्ते हुतं विप्रास्य पावके ।।\nतारयेद्विघ्नसंघेभ्यः पापाब्धेरपि दुस्तरात् ।। २८ ।।\nअनर्चितोऽतिथिर्गेहाद्भग्नाशो यस्य गच्छति ।।\nआजन्मसंचितात्पुण्यात्क्षणात्स हि बहिर्भवेत् ।। २९ ।।\nसांत्वपूर्वाणि वाक्यानि शय्यार्थे भूस्तृणोदके ।।\nएतान्यपि प्रदेयानि सदाभ्यागत तुष्टये ।। 4.1.38.३० ।।\nगृहस्थः परपाकादी प्रेत्य तत्पशुतां व्रजेत् ।।\nश्रेयः परान्नपुष्टस्य गृह्णीयादन्नदो यतः ।। ३१ ।।\nआदित्योढोऽतिथिः सायं सत्कर्तव्यः प्रयत्नतः ।।\nअसत्कृतोन्यतो गच्छन्दुष्कृतं भूरि यच्छति ।। ३२ ।।\nभुंजानोऽतिथिशेषान्नमिहायुर्धनभाग्भवेत् ।।\nप्रणोद्यातिथिमन्नाशी किल्बिषी च गृहाश्रमी ।। ३३ ।।\nवैश्वदेवांत संप्राप्तः सूर्योढो वातिथिः स्मृतः।।\nन पूर्वकाल आयातो न च दृष्टचरः क्वचित् ।। ३४ ।।\nबलिपात्रकरे विप्रे यद्यन्योतिथिरागतः ।।\nअदत्त्वा तं बलिं तस्मै यथाशक्त्यान्नमर्पयेत् ।। ३५ ।।\nकुमाराश्च स्ववासिन्यो गर्भिण्योऽतिरुजान्विताः ।।\nअतिथेरादितोप्येते भोज्या नात्र विचारणा ।। ३६ ।।\nपितृदेवमनुष्येभ्यो दत्त्वाश्नात्यमृतं गृही ।।\nस्वार्थं पचन्नघं भुंक्ते केवलं स्वोदरंभरिः ।। ३७ ।।\nमाध्याह्निकं वैश्वदेवं गृहस्थः स्वयमाचरेत् ।।\nपत्नी सायं बलिं दद्यात्सिद्धान्नैर्मंत्रवर्जितम् ।। ३८ ।।\nएतत्सायंतनं नाम वैश्वदेवं गृहाश्रमे ।।\nसायंप्रातर्भवेदेव वैश्वदेवं प्रयत्नतः ।। ३९ ।।\nवैश्वदेवेन ये हीना आतिथ्येन विवर्जिताः ।।\nसर्वे ते वृषला ज्ञेयाः प्राप्तवेदा अपि द्विजाः ।। 4.1.38.४० ।।\nअकृत्वा वैश्वदेवं तु भुंजते ये द्विजाधमाः ।।\nइह लोकेन्नहीनाः स्युः काकयोनिं व्रजंत्यथ ।। ४१ ।।\nवेदोदितं स्वकं कर्म नित्यं कुर्यादतंद्रितः ।।\nतद्धि कुर्वन्यथाशक्ति प्राप्नुयात्सद्गतिं पराम् ।। ४२ ।।\nषष्ठ्यष्टम्योर्वसेत्पापं तैले मांसे सदैव हि ।।\nपंचदश्यां चतुर्दश्यां तथैव च भगेक्षुरे ।। ४३ ।।\nउदयं तं न चेक्षेत नास्तं यंतं न मध्यगम् ।।\nन राहुणोपसृष्टं च नांबुसंस्थं दिवाकरम्।। ४४ ।।\nन वीक्षेतात्ममनोरूपमाशुधावेन्न वर्षति ।।\nनोल्लंघयेद्वत्सतंत्रीं न नग्नो जलमाविशेत् ।। ४५ ।।\nदेवतायतनं विप्रं धेनुं मधुमृदं घृतम् ।।\nजातिवृद्धं वयोवृद्धं विद्यावृद्धं तपस्विनम् ।। ४६ ।।\nअश्वत्थं चैत्यवृक्षं च गुरुं जलभृतं घटम् ।।\nसिद्धान्नं दधिसिद्धार्थं गच्छन्कुर्यात्प्रदक्षिणम् ।। ४७ ।।\nरजस्वलां न सेवेत नाश्नीयात्सह भार्यया।।\nएकवासा न भुंजीत न भुंजीतोत्कटासने।। ४८ ।।\nनाश्नंतीं स्त्रीं समीक्षेत तेजस्कामो द्विजोत्तमः ।।\nअसंतर्प्य पितॄन्देवान्नाद्यादन्नं नवं क्वचित् ।। ४९ ।।\nपक्वान्नं चापि नो मांसं दीर्घकालं जिजीविषुः ।।\nन मूत्रं गोव्रजे कुर्यान्न वल्मीके न भस्मनि ।। 4.1.38.५० ।।\nन गर्तेषु ससत्वेषु न तिष्ठन्न व्रजन्नपि ।।\nगोविप्रसूर्यवाय्वग्नि चंद्रर्क्षांबु गुरूनपि ।। ५१ ।।\nअभिपश्यन्न कुर्वीत मलमूत्रविसर्जनम्।।\nतिरस्कृत्यावनिं लोष्टकाष्ठपर्णतृणादिभिः ।। ५२ ।।\nप्रावृत्य वाससा मौलिं मौनी विण्मूत्रमुत्सृजेत् ।।\nयथासुखमुखो रात्रौ दिनेच्छायांधकारयोः ।। ५३ ।।\nभीतिषु प्राणबाधायां कुर्यान्मलविसर्जनम् ।।\nमुखेनोपधमेन्नाग्निं नग्नां नेक्षेत योषितम् ।। ५४ ।।\nनांघ्री प्रतापयेदग्नौ न वस्त्वशुचि निक्षिपेत्।।\nप्राणिहिंसां न कुर्वीत नाश्नीयात्सँध्ययोर्द्वयोः।।५५।।\nन संविशेत संध्यायां प्रत्यक्सौम्यशिरा अपि।।\nविण्मूत्रष्ठीवनं नाप्सु कुर्याद्दीर्घजिजीविषुः।। ५६।।\nनाचक्षीत धयंतीं गां नेंद्रचापं प्रदर्शयेत्।।\nनैकः सुप्यात्क्वचिच्छून्ये न शयानं प्रबोधयेत्।। ५७।।\nपंथानं नैकलो यायान्न वार्यंजलिना पिबेत् ।।\nन दिवोद्भूत सारं च भक्षयेद्दधिनो निशि ।। ५८ ।।\nस्त्रीधर्मिण्या नाभिवदेन्नाद्यादातृप्ति रात्रिषु ।।\nतौर्यत्रिक प्रियो न स्यात्कांस्ये पादौ न धावयेत् ।। ५९ ।।\nश्राद्धं कृत्वा पर श्राद्धे योऽश्नीयाज्ज्ञानवर्जितः ।।\nदातुः श्राद्धफलं नास्ति भोक्ता किल्बिषभुग्भवेत् ।। 4.1.38.६० ।।\nन धारयेदन्यभुक्तं वासश्चो पानहावपि ।।\nन भिन्न भाजनेश्नीयान्नासीताग्न्यादि दूषिते।। ६१।।\nआरोहणं गवां पृष्ठे प्रेतधूमं सरित्तरम्।।\nबालातपं दिवास्वापं द्यजेद्दीर्घं जिजीविषुः।। ६२।।\nस्नात्वा न मार्जयेद्गात्रं विसृजेन्न शिखां पथि।।\nहस्तौ शिरो न धुनुयान्नाकर्षेदासनं पदा।। ६३।।\nनोत्पाटयेल्लोमनखं दशनेन कदाचन।।\nकरजैः करजच्छेदं तृणच्छेदं विवर्जयेत्।।६४।।\nशुभायन यदायत्यां त्यजेत्तत्कर्म यत्नतः।।\nअद्वारेण न गंतव्यं स्ववेश्मपरवेश्मनोः।। ६५।।\nक्रीडेन्नाक्षैः सहासीत न धर्मघ्नैर्न रोगिभिः ।।\nन शयीत क्वचिन्नग्नः पाणौ भुंजीत नैव च ।। ६६ ।।\nआर्द्रपादकरास्योश्नन्दीर्घकालं च जीवति ।।\nसंविशेन्नार्द्रचरणो नोच्छिष्टः क्वचिदाव्रजेत् ।। ६७ ।।\nशयनस्थो न चाश्नीयान्नपिबेन्न जपेद्द्विजः ।।\nसोपानत्कश्चनाचामेन्न तिष्ठन्धारया पिबेत् ।। ६८ ।।\nसर्वं तिलमयं नाद्यात्सायं शर्माभिलाषुकः।।\nन निरीक्षेत  विण्मूत्रे नोच्छिष्टः संस्पृशेच्छिरः ।। ६९ ।।\nनाधितिष्ठेत्तुषांगार भस्मकेशकपालिकाः ।।\nपतितैः सह संवासः पतनायैव जायते ।। 4.1.38.७० ।।\nश्रावयेद्वैदिकं मंत्रं न शूद्राय कदाचन ।।\nब्राह्मण्याद्धीयते विप्रः शूद्रो धर्माच्च हीयते ।। ७१ ।।\nधर्मोपदेशः शूद्राणां स्वश्रेयः प्रतिघातयेत् ।।\nद्विजशुश्रूषणं धर्मः शूद्राणां हि परो मतः ।। ७२ ।।\nकंडूयनं हि शिरसः पाणिभ्यां न शुभं मतम् ।।\nआताडनं कराभ्यां च क्रोशनं केशलुंचनम् ।।७३ ।।\nअशास्त्रवर्तिनो भूपाल्लुब्धात्कृत्वा प्रतिग्रहम् ।।\nब्राह्मणः सान्वयो याति नरकानेकविंशतिम् ।। ७४ ।।\nअकालविद्युत्स्तनिते वर्षर्तौ पांसुवर्षणे ।।\nमहावातध्वनौ रात्रावनध्यायाः प्रकीर्तिताः ।। ७५ ।।\nउल्कापाते च भूकंपे दिग्दाहे मध्यरात्रिषु ।।\nसंध्ययोर्वृषलोपांते राज्ञोराहोश्च सूतके ।। ७६ ।।\nदर्शाष्टकासु भूतायां श्राद्धिकं प्रतिगृह्य च ।।\nप्रतिपद्यपि पूर्णायां गजोष्ट्राभ्यां कृतांतरे ।। ७७ ।।\nखरोष्ट्रक्रोष्ट्र विरुते समवाये रुदत्यपि ।।\nउपाकर्मणि चोत्सर्गे नाविमार्गे तरौ जले ।। ७८ ।।\nआरण्यकमधीत्यापि बाणसाम्नोरपि ध्वनौ ।।\nअनध्यायेषु चैतेषु नाधीयीत द्विजः क्वचित् ।। ७९ ।।\nकृतांतरायो न पठेद्भेकाखु श्वाहि बभ्रुभिः ।।\nभूताष्टम्योः पंचदश्योर्ब्रह्मचारी सदा भवेत् ।। 4.1.38.८० ।।\nअनायुष्यकरं चैव परदारोपसर्पणम् ।।\nतस्मात्तद्दूरतस्त्याज्यं वैरिणां चोपसेवनम् ।। ८१ ।।\nपूर्वर्द्धिभिः परित्यक्तमात्मानं नावमानयेत् ।।\nसदोद्यमवतां यस्माच्छ्रियो विद्या न दुर्लभाः ।। ८२ ।।\nसत्यं ब्रूयात्प्रियं ब्रूयान्नब्रूयात्सत्यमप्रियम् ।।\nप्रियं च नानृतं ब्रूयादेष धर्मो घटोद्भव ।। ८३ ।।\nभद्रमेव वदेन्नित्यं भद्रमेव विचिंतयेत् ।।\nभद्रैरेवेह संसर्गो नाभद्रैश्च कदाचन ।। ८४ ।।\nरूपवित्तकुलैर्हीनान्सुधीर्नाधिक्षिपेन्नरान् ।।\nपुप्पवंतौ न चेक्षेत त्वशुचिर्ज्योतिषां गणम् ।। ८५ ।।\nवाचोवेगं मनोवेगं जिह्वावेगं च वर्जयेत् ।।\nउत्कोच द्यूत दौत्यार्त द्रव्यं दूरात्परित्यजेत् ।।८६।।\nगोब्राह्मणाग्नीनुच्छिष्ट पाणिना नैव संस्पृशेत्।।\nन स्पृशेदनिमित्ते नखानि स्वानि त्वनातुरः ।। ८७ ।।\nगुह्यजान्यपि लोमानि तत्स्पर्शादशुचिर्भवेत् ।।\nपादधौतोदकं मूत्रमुच्छिष्टान्नोदकानि च।। ८८।।\nनिष्ठीवनं च श्लेष्माणं गृहाद्दूरं विनिक्षिपेत् ।।\nअहर्निशं श्रुतेर्जाप्याच्छौचाचारनिषेवणात् ।।\nअद्रोहवत्या बुद्ध्या च पूर्वं जन्म स्मरेद्द्विजः ।। ८९ ।।\nवृद्धान्प्रयत्नाद्वंदेत  दद्यात्तेषां स्वमासनम् ।।\nविनम्रधमनिस्तस्मादनुयायात्ततश्च तान् ।।4.1.38.९० ।।\nश्रुति भूदेव देवानां नृप साधु तपस्विनाम्।।\nपतिव्रतानां नारीणां निंदां कुर्यान्न कर्हिचित्।। ९१ ।।\nन मनुष्यस्तुतिं कुर्यान्नात्मानमपमानयेत् ।।\nअभ्युद्यतं न प्रणुदेत्परमर्माणि नोच्चरेत् ।। ९२।।\nअधर्मादेधते पूर्वं विद्वेष्टॄनपि संजयेत्।।\nसर्वतोभद्रमाप्यापि ततो नश्येच्च सान्वयः ।। ९३ ।।\nउद्धृत्य पंच मृत्पिंडान्स्नायात्परजलाशये ।।\nअनुद्धृत्य च तत्कर्तुरेनसः स्यात्तुरीयभाक् ।। ९४ ।।\nश्रद्धया पात्रमासाद्य यत्किंचिद्दीयते वसु ।।\nदेशे काले च विधिना तदानंत्याय कल्पते ।। ९५ ।।\nभूप्रदो मंडलाधीशः सर्वत्रसुखिनोन्नदाः ।।\nतोयदाता सदा तृप्तो रूपवान्रूप्यदो भवेत् ।। ९६ ।।\nप्रदीपदो निर्मलाक्षो गोदाताऽर्यमलोकभाक् ।।\nस्वर्णदाता च दीर्घायुस्तिलदः स्यात्तु सुप्रजाः ।। ९७ ।।\nवेश्मदो ऽत्युच्चसौधेशो वस्त्रदश्चंद्रलो कभाक् ।।\nहयप्रदो दिव्ययानो लक्ष्मीवान्वृषभप्रदः ।। ९८।।\nसुभार्यः शिबिका दाता सुपर्यंक प्रदोपि च ।।\nधान्यैः समृद्धिमान्नित्यमभयप्रद ईशिता ।।९९।।\nब्रह्मदो ब्रह्मलोकेज्यो ब्रह्मदः सर्वदो मतः ।।\nउपायेनापि यो ब्रह्म दापयेत्सोपि तत्समः ।। 4.1.38.१०० ।।\nश्रद्धया प्रतिगृह्णाति श्रद्धया यः प्रयच्छति ।।\nस्वर्गिणौ तावुभौ स्यातां पततोऽश्रद्धयात्यधः ।। १ ।।\nअनृतेन क्षरेद्यज्ञस्तपो विस्मयतः क्षरेत् ।।\nक्षरेत्कीर्तनतोदानमायुर्विप्रापवादतः ।। २ ।।\nगंधपुष्पकुशाञ्छय्यां शाकं मांसं पयो दधि ।।\nमणि मत्स्य गृहं धान्यं ग्राह्यमेतदुपस्थितम् ।। ३ ।।\nमधूदकं फलं मूलमेधांस्यभयदक्षिणा ।।\nअभ्युद्यतानि ग्राह्याणि त्वेतान्यपिनिकृष्टतः ।। ४ ।।\nदास नापित गोपाल कुलमित्रार्धसीरिणः ।।\nभोज्यान्नाः शूद्रवर्गेमी तथात्मविनिवेदकः ।। ५ ।।\nइत्थमानृण्यमासाद्य देवर्षिपितृजादृणात् ।।\nमाध्यस्थ्यमाश्रयेद्गेहे सुते विष्वग्विसृज्य च ।। ६ ।।\nगेहेपि ज्ञानमभ्यस्येत्काशीं वाथ समाश्रयेत् ।।\nसम्यग्ज्ञानेन वा मुक्तिः किंवा विश्वेशवेश्मनि ।। ७ ।।\nसम्यग्ज्ञानं भवेत्पुंसां कुत एकेन जन्मना ।।\nवाराणस्यां ध्रुवा मुक्तिः शरीरत्यागमात्रतः ।। ८ ।।\nअद्य श्वो वा परश्वो वा कालाद्वाथ परःशतात् ।।\nसत्वरो गत्वरो देहः काश्यां चेदमृती भवेत् ।। ९ ।।\nसा च वाराणसी लभ्या सदाचारवता सदा ।।\nमनसापि सदाचारमतो विद्वान्न लंघयेत् ।। 4.1.38.११० ।।\nआकर्ण्येति ततोगस्त्यः पुनः प्राह षडाननम् ।।\nपुनः काशीं समाचक्ष्व सदाचारेण याप्यते ।। ।। ११ ।।\nकानि कानि च लिंगानि स्कंद ज्ञानप्रदानि च ।।\nवाराणस्यां परिब्रूहि तानि मे परिपृच्छतः ।। १२ ।।\nविना काशीं न मे प्रीतिर्विनाकाशीं न मे रतिः ।।\nचित्रपुत्रकवच्चास्मि विना काशी षडानन ।। १३ ।।\nन निद्रामि न जागर्मि नाश्नामि न पिबाम्यपः ।।\nकाशीं द्व्यक्षरपीयूषं पिबामि हि च केवलम् ।। १४ ।।\nइति श्रुत्वा वचः स्कंदो मैत्रावरुणिभाषितम् ।।\nअविमुक्तस्य माहात्म्यं वक्तुं समुपचक्रमे ।। ११५ ।।\nइति श्री स्कांदे महापुराण एकाशीतिसाहस्र्यां संहितायां काशीखंडे पूर्वार्द्धे सदाचारवर्णनं नामाष्टत्रिंशोऽध्यायः ।। ३८ ।।"
  }
]
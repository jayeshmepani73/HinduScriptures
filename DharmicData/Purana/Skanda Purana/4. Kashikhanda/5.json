[
  {
    "text": "पराशर उवाच ।। ।।\nततो ध्यानेन विश्वेशमालोक्य स मुनीश्वरः ।।\nसूत प्रोवाच तां पुण्यां लोपामुद्रामिदं वचः ।। १ ।।\nअयि पश्य वरारोहे किमेतत्समुपस्थितम् ।।\nक्व तत्कार्यं क्व च वयं मुनिमार्गानुसारिणः ।। २ ।।\nयेन गोत्रभिदा गोत्रा विपक्षा हेलया कृताः ।।\nभवेत्कुंठितसामर्थ्यः स कथं गिरिमात्रके ।। ३ ।।\nकल्पवृक्षोंऽगणे यस्य कुलिशं यस्य चायुधम् ।।\nसिद्ध्यष्टकं हि यद्द्वारि स सिद्ध्यै प्रार्थयेद्द्विजम्।। ४ ।।\nक्रियंते व्याकुलाः शैला अहो दावाग्निना प्रिये ।।\nतद्वृद्धिस्तंभने शक्तिः क्व गतासाऽऽशुशुक्षणेः ।।५।।\nनियन्ता सर्वभूतानां योसौ दण्डधरः प्रभुः ।।\nस किं दंडयितुं नालमेकं तं ग्रावमात्रकम् ।। ६ ।।\nआदित्या वसवो रुद्रास्तुषिताः स मरुद्गणाः ।।\nविश्वेदेवास्तथा दस्रौ ये चान्येपि दिवौकसः ।। ७ ।।\nयेषां दृक्पातमात्रेण पतंति भुवनान्यपि।।\nते किं समर्था नो कांते नगवृद्धिनिषेधने ।।८।।\nआज्ञातं कारणं तच्च स्मृतं वाक्यं सुभाषितम्।।\nकाशीमुद्दिश्य यद्गीतं मुनिभिस्तत्त्वदर्शिभिः ।।९।।\nअविमुक्तं न मोक्तव्यं सर्वथैव मुमुक्षुभिः ।।\nकिंतु विघ्ना भविष्यंति काश्यां निवसतां सताम् ।। 4.1.5.१० ।।\nउपस्थितोयं कल्याणि सोंऽतरायो महानिह ।।\nन शक्यतेऽन्यथाकर्तुं विश्वेशो विमुखो यतः ।। ११ ।।\nकाशीद्विजाशीर्भिरहो यदाप्ता कस्तां मुमुक्षुर्यदिवामुमुक्षुः ।।\nग्रासं करस्थं स विसृज्य हृद्यं स्वकूर्परं लेढि विमूढचेताः ।। १२ ।।\nअहो जना बालिशवत्किमेतां काशीं त्यजेयुः सुकृतैकराशिम् ।।\nशालूककंदः प्रतिमज्जनं किं लभेत तद्वत्सुलभा किमेषा ।। १३ ।।\nभवांतरा वर्जित पुण्यराशिं कृच्छैर्महद्भिर्ह्यवगम् यकाशीम् ।।\nप्राप्यापि किं मूढधियोन्यतो वै यियासवो दुर्गतिमुद्यियासवः ।। १४ ।।\nक्व काशिका विश्वपदप्रकाशिका क्व कार्यमन्यत्परितोतिदुःखम् ।।\nतत्पंडितोन्यत्र कुतः प्रयाति किं याति कूष्मांडफलं ह्यजास्ये ।। १५ ।।\nकाशीं प्रकाशीं कृतपुण्यराशिं हा शीघ्रनाशी विसृजेन्नरः किम् ।।\nनूनं स्वनूनं सुकृतं तदीयं मदीयमेवं विवृणोति चेतः ।। १६ ।।\nनरो न रोगी यदिहाविहाय सहायभूतां सकलस्य जंतोः।।।\nकाशीमनाशी सुकृतैकराशिमन्यत्र यातुं यततां न चान्यः ।। १७ ।।\nवित्रस्तपापां त्रिदशैर्दुरापां गंगां सदापां भवपाशशापाम् ।।\nशिवाविमुक्ताममृतैकशुक्तिं भुक्ताविमुक्तानपरित्यजन्ति ।। १८ ।।\nहंहो किमंहो निचिताः प्रलब्धा बंहीयसायास भरेण काशीम् ।।\nप्रभूतपुण्यद्रविणैकपण्यां प्राप्यापि हित्वा क्व च गंतुमुद्यताः ।। १९ ।।\nअहो जनानां जडता विहाय काशीं यदन्यत्र न यंति चेतः ।।\nपरिस्फुरद्गांगजलाभिरामां कामारिशूलाग्रधृतां लयेपि ।। 4.1.5.२० ।।\nरेरे भवे शोकजलैकपूर्णे पापेस्मलोकाः पतिताब्धिमध्ये।।\nविद्राणनिद्राणविरोधिपापां काशीं परित्यज्यतरिं किमर्थम्।।२१।।\nन सत्पथेनापि न योगयुक्त्या दानैर्नवा नैव तपोभिरुग्रैः ।।\nकाशी द्विजाशीर्भिरहो सुलभ्या किंवा प्रसादेन च विश्वभर्तुः ।।२२।।\nधर्मस्तु संपत्तिभरैः किलोह्यतेप्यर्थो हि कामैर्बहुदानभोगकैः।।\nअन्यत्रसर्वं स च मोक्ष एकः काश्यां न चान्यत्र तथायथात्र।।२३।।\nक्षेत्रं पवित्रं हि यथाऽविमुक्तं नान्यत्तथायच्छ्रुतिभिः प्रयुक्तम्।।\nन धर्मशास्त्रैर्न च तैःपुराणैस्तस्माच्छरण्यं हि सदाऽविमुक्तम्।।२४।।\nसहोवाचेति जाबालिरारुणेसिरिडामता।।\nवरणापिंगला नाडी तदंतस्त्वविमुक्तकम्।।२५।।\nसा सुषुम्णा परानाडी त्रयं वाराणसीत्वसौ।।\nतदत्रोत्क्रमणे सर्वजंतूनां हि श्रुतौ हरः।।२६।।\nतारकं ब्रह्मव्याचष्टे तेन ब्रह्म भवंति हि।।\nएवं श्लोको भवत्येष आहुर्वै वेदवादिनः।।२७।।\nभगवानंतकालेऽत्र तारकस्योपदेशतः।।\nअविमुक्तेस्थिताञ्जन्तून्मोचयेन्नात्र संशयः।।२८।।\nनाविमुक्तसमंक्षेत्रं नाविमुक्तसमा गतिः ।।\nनाविमुक्तसमं लिंगं सत्यं सत्यं पुनःपुनः ।। २९ ।।\nअविमुक्तं परित्यज्य योन्यत्र कुरुते रतिम् ।।\nमुक्तिं करतलान्मुक्त्वा सोन्यां सिद्धिं गवेषयेत् ।।4.1.5.३०।।\nइत्थं सुनिश्चित्य मुनिर्महात्मा क्षेत्रप्रभावं श्रुतितः पुराणात्।।\nश्रीविश्वनाथेन समं न लिंगं पुरी न काशी सदृशी त्रिकोट्याम्।।३१।।\nश्रीकालराजं च ततः प्रणम्य विज्ञापयामास मुनीशवर्यः ।।\nआपृच्छनायाहमिहागतोस्मि श्रीकाशिपुर्यास्तु यतः प्रभुस्त्वम् ।।३२ ।।\nहा कालराजप्रति भूतमत्र प्रत्यष्टमिप्रत्यवनीसुतार्कम् ।।\nनाराधये मूलफलप्रसूनैः किं मय्यनागस्यपराधदृक्स्याः ।। ३३ ।।\nहा कालभैरव भवानभितो भयार्तान्माभैष्ट चे तिभणनैः स्वकरं प्रसार्य ।।\nमूर्तिं विधाय विकटां कटुपापभोक्त्रीं वाराणसीस्थितजनान्परिपाति किं न ।।३४ ।।\nहे यक्षराज रजनीकर चारुमूर्ते श्रीपूर्णभद्रसुतनायक दंडपाणे ।।\nत्वं वै तपोजनितदुःखमवैपि सर्वं किं मां बहिर्नयसि काशिनिवासिरक्षिन् ।। ३५ ।।\nत्वमन्नदस्त्वं किल जीवदाता त्वं ज्ञानदस्त्वं किल मोक्षदोपि ।।\nत्वमंत्यभूषां कुरुषे जनानां जटाकलापैरुरगेंद्रहारैः ।। ३६ ।।\nगणौ त्वदीयौ किल संभ्रमोद्भ्रमावत्रस्थवृत्तांत विचारकोविदौ ।।\nसंभ्रांतिमुत्पाद्यपरामसाधून्क्षेत्रात्क्षणं दूरयतस्त्वमुष्मात् ।। ३७ ।।\nशृणु प्रभो ढुंढिविनायक त्वं वाचं मदीयां तुरटाम्यनाथवत् ।।\nत्वत्स्थाः समस्ताः किल विघ्नपूगाः किमत्र दुर्वृत्तवदास्थितोहम् । ३८ ।।\nशृण्वंत्वमी पंच विनायकाश्च चिंतामणिश्चापि कपर्दिनामा ।।\nआशागजाख्यौ च विनायकौ तौ शृणोत्वसौ सिद्धिविनायकश्च।।३९।।\nपरापवादो न मया किलोक्तः परापकारोपि मया कृतो न ।।\nपरस्वबुद्धिः परदारबुद्धिः कृता मया नात्र क एष पाकः ।।4.1.5.४०।।\nगंगा त्रिकालं परिसेविता मया श्रीविश्वनाथोपि सदा विलोकितः ।।\nयात्राः कृतास्ताः प्रतिपर्वसर्वतः कोयंविपाको मम विघ्नहेतुः ।। ४१ ।।\nमातर्विशालाक्षि भवानिमंगले ज्येष्ठेशिसौभाग्यविधानसुंदरि।।\nविश्वेविधे विश्वभुजे नमोस्तु ते श्रीचित्रघंटे विकटे च दुर्गिके ।। ४२ ।।\nसाक्षिण्य एता किलकाशिदेवताः शृण्वंतु न स्वार्थमहं व्रजाम्यतः ।।\nअभ्यर्थितो देवगणैः करो मि किं परोपकाराय न किं विधीयते ।। ४३ ।।\nदधीचिरस्थीनि न किं पुरा ददौ जगत्त्रयं किं न ददेऽर्थिने बलिः ।।\nदत्तः स्म किं नो मधुकैटभौ शिरो बभूव तार्क्ष्योपि च विष्णुवाहनम् ।। ४४ ।।\nआपृच्छ्य सर्वान्समुनीन्मुनीश्वरः सबालवृद्धानपि तत्रवासिनः ।।\nतृणानि वृक्षांश्चलताः समस्ताः पुरीं परिक्रम्य च निर्ययौ च।।४५।।\nप्रोषितस्य परितोपि लक्षणैर्नीचवर्त्मपरिवर्तिनोपि वा ।।\nचंद्रमौलिमवलोक्य यास्यतः कस्य सिद्धिरिह नो परिस्फुरेत् ।।४६।।\nवरं हि काश्यां तृणवृक्षगुल्मकाश्चरंति पापं न चरंति नान्यतः ।।\nवयं चराणां प्रथमा धिगस्तु नो वाराणसींहाद्य विहाय गच्छतः ।। ४७ ।।\nअसिं ह्युपस्पृश्य पुनःपुनर्मुनिः प्रासादमालाः परितो विलोकयन् ।।\nउवाच नेत्रे सरले प्रपश्यतं काशीं युवां क्वक्व पुरी त्वियं बत ।। ४८ ।।\nस्वैरं हसंत्वद्य विधाय तालिकां मिथःकरेणापि करं प्रगृह्य ।।\nसीमाचरा भूतगणा व्रजाम्यहं विहाय काशीं सुकृतैकराशिम् ।। ४९ ।।\nइत्थं विलप्य बहुशः स मुनिस्त्वगस्त्यस्तत्क्रौंचयुग्मवदहो अबलासहायः ।।\nमूर्च्छामवाप महतीं विरही वजल्पन्हाकाशिकाशि पुनरेहि च देहि दृष्टिम्।। 4.1.5.५० ।।\nस्थित्वा क्षणं शिवशिवेति शिवेति चोक्त्वा यावःप्रियेति कठिनाहि दिवौकसस्ते।।\nकिं न स्मरेस्त्रिजगती सुखदानदक्षं त्र्यक्षं प्रहित्यमदनं यदकारितैस्तु ।। ५१ ।।\nयावद्व्रजेत्त्रिचतुराणि पदानि खेदात्स्वेदोदबिंदुकणिकांचितभालदेशः ।।\nप्रत्युद्गमाऽकरणतः किल मे विनाशस्तावद्धराभयवरादिव संचुकोच ।। ५२ ।।\nतपोयानमिवारुह्य निमेषार्धेन वै मुनिः ।।\nअग्रे ददर्श तं विंध्यं रुद्धांबरमथोन्नतम् ।। ५३।।\nचकंपे चाचलस्तूर्णं दृष्ट्वैवाग्रस्थितम मुनिम् ।।\nतमगस्त्यं सपत्नीकं वातापील्वल वैरिणम् ।। ५४ ।।\nतपःक्रोधसमुत्थाभ्यां काशीविरहजन्मना ।।\nप्रलयानलवत्तीव्रं ज्वलंतं त्रिभिरग्निभिः ।।५५ ।।\nगिरिः खर्वतरो भूत्वा विविक्षुरवनीमिव ।।\nआज्ञाप्रसादः क्रियतां किंकरोस्मीति चाब्रवीत।। ५६ ।।\n।। अगस्त्य उवाच ।। ।।\nविंध्य साधुरसि प्राज्ञ मां च जानासि तत्त्वतः ।।\nपुनरागमनं चेन्मे तावत्खर्वतरो भव ।। ५७ ।।\nइत्युक्त्वा दक्षिणामाशां सनाथामकरोन्मुनिः ।।\nनिजैश्चरणविन्यासैस्तया साध्व्या तपोनिधिः ।। ५८ ।।\nगते तस्मिन्मुनिवरे वेपमानस्तदा गिरिः ।।\nपश्यत्युत्कंठमिव च गतश्चेत्साध्वभूत्ततः ।। ५९ ।।\nअद्याजातः पुनरहं न शप्तो यदगस्तिना ।।\nन मया सदृशो धन्य इति मेने स वै गिरिः ।। 4.1.5.६० ।।\nअरुणोपि च तत्काले कालज्ञो ऽश्वानकालयत् ।।\nजगत्स्वास्थ्यमवापोच्चैः पूर्ववद्भानुसंचरैः ।। ६१ ।।\nअद्य श्वो वा परश्वो वाप्यागमिप्यति वै मुनिः ।।\nइति चिंतामहाभारैर्गिरिराक्रांतवत्स्थितः ।। ६२ ।।\nनाद्यापि मुनिरायाति नाद्यापिगिरिरेधते ।।\nयथा खलजनानां हि मनोरथमहीरुहः ।। ६३ ।।\nविवर्धिषति यो नीचः परासूयां समुद्वहन् ।।\nदूरे तद्वृद्धिवार्ताऽस्तां प्राग्वृद्धेरपि संशयः ।। ६४ ।।\nमनोरथा न सिद्ध्येयुः सिद्धा नश्यंत्यपि ध्रुवम् ।।\nखलानां तेन कुशलि विश्वं विश्वेशरक्षितम् ।। ६५ ।।\nविधवानां स्तना यद्वद्धृद्येव विलयंति च ।।\nउन्नम्योन्नम्य तत्रोच्चैस्तद्वत्खलमनोरथाः ।। ६६ ।।\nभवेत्कूलंकपा यद्वदल्पवर्षेणकन्नदी ।।\nखलर्धिरल्पवर्षेण तद्वत्स्यात्स्वकुलंकपा ।। ६७ ।।\nअविज्ञायान्य सामर्थ्यं स्वसामर्थ्यं प्रदर्शयेत ।।\nउपहासमवाप्नोति तथैवायमिहाचलः ।। ६८ ।।\n।। व्यास उवाच ।। ।।\nगोदावरीतटं रम्यं विचरन्नपि वै मुनिः ।।\nन तत्याज च तं तापं काशीविरहजं परम् ।। ६९ ।।\nउदीची दिक्स्पृशमपि स मुनिर्मातरिश्वनम् ।।\nप्रसार्य बाहू संश्लिष्य काश्याः पृच्छेदनामयम् ।। 4.1.5.७० ।।\nलोपामुद्रे न सा मुद्रा कापीह जगतीतले ।।\nवाराणस्याः प्रदृश्येत तत्कर्ता न यतो विधिः ।। ७१ ।।\nक्वचित्तिष्ठन्क्वचिज्जल्पन्क्वचिद्धावन्क्वचित्स्खलन् ।।\nक्वच्चिचोपविशंश्चेति बभ्रामेतस्ततो मुनिः ।।७२ ।।\nततो व्रजन्ददर्शाग्रे पुण्यराशिस्तपोधनः।।\nचंचच्चंद्रगताभासां भाग्यवानिव सुश्रियम् ।। ७३ ।।\nविजित्यभानु नाभानुं दिवापि समुदित्वराम् ।।\nनिर्वापयंतीमिव तां स्वचेतस्तापसंततिम् ।। ७४ ।।\nतत्रागस्त्यो महालक्ष्मीं ददृशे सुचिरं स्थिताम्।। ७५।।\nरात्रावब्जेषु संकोचो दर्शेष्वब्जः क्वचिद्व्रजेत्।।\nक्षीरोदे मंदरत्रासात्तदत्राध्युषितामिव।। ७६।।\nयदारभ्य दधारैनां माधवो मानतः किल ।।\nतदारभ्य स्थितां नूनं सपत्नीर्ष्यावशादिव ।।७७।।\nत्रैलोक्यं कोलरूपेण त्रासयंतं महासुरम्।।\nविनिहत्य स्थितां तत्र रम्ये कोलापुरे पुरे ।।७८।।\nसंप्राप्याथ महालक्ष्मीं मुनिवर्यः प्रणम्य च।।\nतुष्टाव वाग्भिरिष्टाभिरिष्टदां हृष्टमानसः ।। ७९ ।।\nअगस्तिरुवाच।।\nमातर्नमामि कमले कमलायताक्षि श्रीविष्णुहृत्कमलवासिनि विश्वमातः ।।\nक्षीरोदजे कमलकोमलगर्भ गौरि लक्ष्मि प्रसीद सततं नमतां शरण्ये ।। 4.1.5.८० ।।\nत्वं श्रीरुपेंद्रसदने मदनैकमातर्ज्योत्स्नासि चंद्रमसि चंद्रमनोहरास्ये।\nसूर्ये प्रभासि च जगत्त्रितये प्रभासि लक्ष्मि प्रसीद सततं नमतां शरण्ये।। ८१ ।।\nत्वं जातवेदसि सदा दह्नात्मशक्तिर्वेधास्त्वया जगदिदं विविधं विदध्यात् ।।\nविश्वंभरोपि बिभृयादखिलं भवत्या लक्ष्मि प्रसीद सततं नमतां शरण्ये ।। ८२ ।।\nत्वत्त्यक्तमेतदमले हरते हरोपि त्वं पासि हंसि विदधासि परावरासि ।।\nईड्यो बभूव हरिरप्यमले त्वदाप्त्या लक्ष्मि प्रसीद सततं नमतां शरण्ये ।। ८३ ।।\nशूरः स एव स गुणी , बुधः धन्यो मान्यः स एव कुलशील कलाकलापैः ।।\nएकः शुचिः स हि पुमान्सकलेपि लोके यत्रापतेत्तव शुभे करुणाकटाक्षः ।। ८४ ।।\nयस्मिन्वसेः क्षणमहोपुरुषे गजेऽश्वे स्त्रैणे तृणे सरसि देवकुले गृहेऽन्ने।।\nरत्ने पतत्त्रिणि पशौ शयने धरायां सश्रीकमेव  सकले तदिहास्तिनान्यत् ।। ८५ ।।\nत्वत्स्पृष्टमेव सकलं शुचितां लभेत त्वत्त्यक्तमेव सकलं त्वशुचीह लक्ष्मि ।।\nत्वन्नाम यत्र च सुमंगलमेव तत्र श्रीविष्णुपत्नि कमले कमलालयेऽपि ।। ८६ ।।\nलक्ष्मीं श्रियं च कमलां कमलालयां च पद्मां रमां नलिनयुग्मकरां च मां च।\nक्षीरोदजाममृतकुंभकरामिरां च विष्णुप्रियामिति सदाजपतां क्व दुःखम् ।। ८७ ।।\nइति स्तुत्वा भगवतीं महालक्ष्मीं हरिप्रियाम् ।।\nप्रणनाम सपत्नीकः साष्टांगं दंडवन्मुनिः।।८८।।\nश्रीरुवाच।।\nउत्तिष्ठोत्तिष्ठ भद्रं ते मित्रावरुणसंभव ।।\nपतिव्रते त्वमुत्तिष्ठ लोपामुद्रे शुभव्रते ।। ८९ ।।\nस्तुत्यानया प्रसन्नोहं व्रियतां यद्धृदीप्सितम् ।।\nराजपुत्रि महाभागे त्वमिहोपविशामले ।। 4.1.5.९० ।।\nत्वदंगलक्षणैरेभिः सुपवित्रैश्च ते व्रतैः।।\nनिर्वापयितुमिच्छामि दैत्यास्त्रैस्तापितां तनुम्।।९१।।\nइत्युक्त्वा मुनिपत्नीं तां समालिंग्य हरिप्रिया।।\nअलंचकार च प्रीत्या बहुसौभाग्यमंडनैः ।। ९२ ।।\nपुनराह मुने जाने तव हृत्तापकारणम् ।।\nसचेतनं दुनोत्येव काशीविश्लेषजोऽनलः ।। ९३ ।।\nयदा स देवो विश्वेशो मंदरं गतवान्पुरा।।\nतदा काशीवियोगेन जाता तस्येदृशी दशा।।९४।।\nतत्प्रवृत्तिं पुनर्ज्ञातुं ब्रह्माणं केशवं गणान्।।\nगणेश्वरं च देवांश्च प्रेषयामास शूलधृक्।।९५।।\nते च काशीगुणान्सर्वे विचार्य च पुनःपुनः।।\nव्रजंत्यद्यापि न क्वापि तादृगस्ति क्व वा पुरी।।९६।।\nइति श्रुत्वाथ स मुनिः प्रत्युवाच श्रियं ततः।।\nप्रणिपत्य महाभागो भक्तिगर्भमिदं वचः ।। ९७ ।।\nयदि देयो वरो मह्यं वरयोग्योस्म्यहं यदि ।।\nतदा वाराणसी प्राप्तिः पुनरस्त्वेष मे वरः ।। ९८ ।।\nये पठिष्यंति च स्तोत्रं त्वद्भक्त्या मत्कृतं सदा।।\nतेषां कदाचित्संतापो मास्तु मास्तु दरिद्रता।।९९।।\nमास्तु चेष्टवियोगश्च मास्तु संपत्ति संक्षयः।।\nसर्वत्र विजयश्चास्तु विच्छेदो मास्तु संततेः ।। 4.1.5.१०० ।।\n।। श्रीरुवाच ।। ।।\nएवमस्तु मुने सर्वं यत्त्वया परिभाषितम् ।।\nएतत्स्तोत्रस्य पठनं मम सान्निध्य कारणम् ।। १ ।।\nअलक्ष्मीः कालकर्णी च तद्गेहे न विशेत्क्वचित् ।।\nगजाश्वपशुशांत्यर्थमेतत्स्तोत्रं सदा जपेत् ।। २ ।।\nबालग्रहाभिभूतानां वालानांशांतिकृत्परम् ।।\nभूर्जपत्रे लिखित्वा तु बध्नीयात्कंठदेशतः ।।३।।\nइदं बीजरहस्यं मे रक्षणीयं प्रयत्नतः ।।\nश्रद्धाहीने न दातव्यं न देयं चाशुचौ क्वचित् ।। ४ ।।\nअन्यच्च शृणु विप्रेंद्र भविष्ये द्वापरे भवान् ।।\nएकोनत्रिंशके ब्रह्मन्सत्यव्यासो भविष्यति ।। ५ ।।\nतदा वाराणसीं प्राप्य सिद्धिं प्राप्स्यस्यभीप्सिताम् ।।\nव्यस्य वेदान्पुराणानि धर्मा न्समुपदिश्य च ।। ६ ।।\nहितं च ते वदाम्येकं सांप्रतं तत्समाचर ।।\nपश्य किंचिदितो गत्वा स्कंदमग्रे स्थितं प्रभुम् ।। ७ ।।\nवाराणस्या रहस्यं च यथाव च्छिवभाषितम् ।।\nतव तुष्टिकरं ब्रह्मन्कथयिष्यति षण्मुखः ।। ८ ।।\nइति लब्ध्वा वरं सोथ महालक्ष्मीं प्रणम्य च ।।\nययावगस्तिर्यत्रास्ति कुमारशिखिवाहनः ।। १०९ ।। ।।\nइति श्रीस्कान्दे महापुराण एकाशीतिसाहरुयां संहितायां चतुर्थे काशीखंडे पूर्वार्द्धे अगस्त्यप्रस्थानं नाम पंचमो ऽध्यायः  ।। ५ ।।"
  }
]
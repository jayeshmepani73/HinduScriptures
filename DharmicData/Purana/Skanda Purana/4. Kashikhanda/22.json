[
  {
    "text": "।। शिवशर्मोवाच ।।\nध्रुवाख्यानमिदं रम्यं महापातकनाशनम् ।।\nमहाश्चर्यकरं पुण्यं श्रुत्वा तृप्तोस्मि भो गणौ ।। १ ।।\n।। अगस्त्य उवाच ।। ।।\nइत्थं यावद्द्विजो ब्रूते विमानं वायुवेगगम् ।।\nतावत्प्राप महर्लोकं स्वर्लोकात्परमाद्भुतम् ।। २ ।।\nद्विजोऽथ लोकं संवीक्ष्य सर्वतो महसा वृतम् ।।\nतौ गणौ प्रत्युवाचेदं कोयं लोको मनोहरः ।। ३ ।।\nतावूचतुस्ततो विप्रं निशामय महामते ।।\nअयं स हि महर्लोकः स्वर्लोकात्परमाद्भुतः ।। ४ ।।\nकल्पायुषो वसंत्यत्र तपसा धूतकल्मषाः ।।\nविष्णुस्मरण संक्षीण समस्तक्लेशसंचयाः ।।५।।\nनिर्व्याजप्रणिधानेन दृष्ट्वा तेजोमयं जगत् ।।\nमहायोगसमायुक्ता वसंत्यत्र सुरोत्तमाः ।। ६ ।।\nइत्थं कथां कथयतोर्भगवद्गणयोः प्रिये ।।\nक्षणार्धेन विमानं तज्जनलोकं निनायतान् ।। ७ ।।\nनिवसंत्यमला यत्र मानसा बह्मणः सुताः ।।\nसनंदनाद्या योगींद्राः सर्वे ते ह्यूर्ध्वरेतसः ।। ८ ।।\nअन्ये तु योगिनो ये वै ह्यस्खलद्ब्रह्मचारिणः ।।\nसर्वद्वंद्वविनिर्मुक्तास्ते वसंत्यतिनिर्मलाः ।।९।।\nजनलोकात्तपोलोकस्तेषां लोचनगोचरः ।।\nकृतस्तेन विमानेन मनोवेगेन गच्छता ।। 4.1.22.१० ।।\nवैराजा यत्र ते देवा वसेयुर्दाहवर्जिताः ।।\nवासुदेवे मनो येषां वासुदेवार्पितक्रियाः ।। ११ ।।\nतपसा तोष्य गोविंदमभिलाषविवर्जिताः।।\nतपोलोकमिमं प्राप्य वसंति विजितेंद्रियाः ।।१२।।\nशिलोंछ वृत्तया ये वै दंतोलूखलिकाश्च ये ।।\nअश्मकुट्टाश्च मुनयः शीर्णपर्णाशिनश्च ये ।। १३ ।।\nग्रीष्मे पंचाग्नितपसो वर्षासु स्थंडिलेशयाः ।।\nहेमंतशिशिरार्धे ये क्षपंति सलिले क्षपाः ।।१४।।\nकुशाग्रनीरविप्रूषस्तृषिता यतयोऽपिबन्।।\nवाताशिनोतिक्षुधिताः पादाग्रांगुष्ठ भूस्पृशः ।। १५ ।।\nऊर्ध्वदोषो रविदृशस्त्वेकांघ्रि स्थाणु निश्चलाः ।।\nये वै दिवा निरुच्छ्वासा मासोच्छ्वासाश्च ये पुनः ।।१६।।\nमासोपवासव्रतिनश्चातुर्मास्य व्रताश्च ये ।।\nऋत्वंततोयपाना ये षण्मासोपवासकाः ।। १७ ।।\nये च वर्षनिमेषा वै वर्षधारांबु तर्षकाः ।।\nये च स्थाणूपमां प्राप्ता मृगकंडूति सौख्यदाः ।। १८ ।।\nजटाटवी कोटरांतः कृतनीडांडजाश्च ये ।।\nप्ररूढवामलूरांगाः स्नायुनद्धास्थिसंचयाः ।। १९ ।।\nलताप्रतानैः परितो वेष्टितावयवाश्च ये ।।\nसस्यानि च प्ररूढानि यदंगेषु चिरस्थिति ।। 4.1.22.२० ।।\nइत्यादि सुतपः क्लिष्टवर्ष्माणो ये तपोधनाः ।।\nब्रह्मायुषस्तपोलोके ते वसंत्यकुतोभयाः ।।२१।।\nयावदित्थं स पुण्यात्मा शृणोति गणयोर्मुखात् ।।\nतावन्नेत्रातिथीभूतः सत्यलोको महोज्ज्वलः ।। २२ ।।\nत्वरावंतौ गणौ तत्र विमानादवरुह्य तौ ।।\nस्रष्टारं सर्वलोकानां तेन सार्धं प्रणेमतुः ।। २३ ।।\nब्रह्मोवाच ।।\nगणावसौ द्विजो धीमान्वेदवेदांगपारगः ।।\nस्मृत्युक्ताचारचंचुश्च प्रतीपः पापकर्मसु ।। २४ ।।\nअयि द्विज महाप्राज्ञ जाने त्वां शिवशर्मक ।।\nसाधूकृतं त्वया वत्स सुतीर्थप्राणमोक्षणात् ।। २५ ।।\nसत्वरं गत्वरं सर्वं यच्चैतद्भवतेक्षितम् ।।\nदैनंदिनप्रलयतः सृजामि च पुनः पुनः ।। २६ ।।\nआ वैराजं प्रतिपदमुपसंहरते हरः ।।\nका कथा मशकाभानां नृणां मरणधर्मिणाम् ।। २७ ।।\nचतुर्षु भूतग्रामेषु ह्येक एव गुणो नृणाम् ।।\nतस्मिन्वै भारते वर्षे कर्मभूमौ महीयसि ।। २८ ।।\nचपलानि विनिर्जित्येंद्रियाणि मनसा सह ।।\nविहाय वैरिणं लोभं विष्वग्गुणगणस्य च ।। २९ ।।\nधर्मवंशहरं काममर्थसंचयहारिणम् ।।\nजरापलितकर्तारं विनिष्कृत्य विचारतः ।।4.1.22.३०।।\nजित्वा क्रोधरिपुं धैर्यात्तपसो यशसः श्रियः ।।\nशरीरस्यापि हर्तारं नेतारं तामसीं गतिम् ।। ३१ ।।\nसदा मदं परित्यज्य प्रमादैकपदप्रदम् ।।\nप्रमादैकशरण्यं च संपदां विनिवर्तकम् ।। ३२ ।।\nसर्वत्र लघुता हेतुमहंकारं विहाय च ।।\nदूषणारोपणे यत्नं कुर्वाणं सज्जनेष्वपि ।। ३३ ।।\nहित्वा मोहं महाद्रोहरोपणं मतिघातिनम् ।।\nअत्यंतमंधीकरणमंधतामिस्रदर्शकम् ।। ३४ ।।\nश्रुतिस्मृतिपुराणोक्तं परिक्षुण्णं महाजनैः ।।\nधर्मसोपानमारुह्य यदिहायांति हेलया ।। ३५ ।।\nकर्मभूमिं समीहंते सर्वे स्वर्गौकसो द्विज ।।\nयत्तत्रार्जितभोक्तारः पदेषूच्चावचेष्वमी ।। ३६ ।।\nनार्यावर्तसुमो देशो न काशी सदृशी पुरी ।।\nन विश्वेश समं लिंगं क्वापि बह्मांडमंडले ।।३७।।\nसंति स्वर्गा बहुविधाः सुखेतर विवर्जिता।।\nसुकृतैकफलाः सर्वे युक्ताः सर्वसमृद्धिभिः।। ।। ३८ ।।\nस्वर्लोकादधिकं  रम्यं नहि ब्रह्मांडगोलके ।।\nसर्वे यतंते स्वर्गाय तपोदानव्रतादिभिः ।। ३९ ।।\nस्वर्लोकादपिरम्याणि पातालानीति नारदः ।।\nप्राह स्वर्गसदां मध्ये पातालेभ्यः समागतः ।। 4.1.22.४० ।।\nआह्लादकारिणः शुभ्रा मणयो यत्र सुप्रभाः ।।\nनागांगाभरणप्रोताः पातालं केन तत्समम् ।। ४१ ।।\nदैत्यदानवकन्याभिरितश्चेतश्च शोभिते ।।\nपाताले कस्य न प्रीतिर्विमुक्तस्यापि जायते ।। ४२ ।।\nदिवार्करश्मयस्तत्र प्रभां तन्वंति नातपम्।।\nशशिनश्च न शीताय निशि द्योताय केवलम् ।। ४३ ।।\nयत्र न ज्ञायते कालो गतोपि दनुजादिभिः ।।\nवनानि नद्यो रम्याणि सदंभांसि सरांसि च ।। ४४ ।।\nकलाः पुंस्को किलालापाः सुचैलानि शुचीनि च ।।\nभूषणान्यतिरम्याणि गंधाद्यमनुलेपनम् ।। ४५ ।।\nवीणावेणुमृदंगादि निस्वनाः श्रुतिहारिणः ।।\nहाटकेशं महालिंगं यत्र वै सर्वकामदम् ।। ४६ ।।\nएतान्यन्यानि रम्याणि भोग्योग्यानि दानवैः ।।\nदैत्योरगैश्च भुज्यंते पातालांतरगोचरैः ।। ४७ ।।\nपातालेभ्योपि वै रम्यं द्विज वर्षमिलावृतम्।।\nरत्नसानुं समाश्रित्य परितः परिसंस्थितम्।।४८।।\nसदा सुकृतिनो यत्र सर्वभोगभुजो द्विज।।\nनवयौवनसंपन्ना नित्यं यत्र मृगीदृशः ।।४९।।\nभोगभूमिरियं प्रोक्ता श्रेयो विनिमयार्जिता ।।\nभुज्यते त्वद्विधैर्लोकैस्तीर्थाभित्यक्त देहकैः ।। 4.1.22.५० ।।\nअक्लीबभाषिभिश्चापि पुत्रक्षेत्राद्यहीनकैः ।।\nपरोपकारसंक्षीणसुखायुर्धनसंचयैः ।। ५१ ।।\nसंति द्वीपा ह्यनेका वै पारावारांतरस्थिताः ।।\nजंबूद्वीपसमो द्वीपो न क्वापि जगतीतले ।। ५२ ।।\nतत्रापि नववर्षाणि भारतं तत्र चोत्तमम् ।।\nकर्मभूमिरियं प्रोक्ता देवानामपिदुर्लभा ।।५३।।\nअष्टौ किंपुरुषादीनि देवभोग्यानि तानि तु ।।\nतेषु स्वर्गात्समागत्य रमंते त्रिदिवौकसः ।। ५४ ।।\nयोजनानां सहस्राणि नवविस्तारतस्त्विदम् ।।\nभारतं प्रथमं वर्षं मेरोर्दक्षिणतः स्थितम् ।। ५५ ।।\nतत्रापि हिमविंध्याद्रेरंतरं पुण्यदं परम् ।।\nगंगायमुनयोर्मध्ये ह्यंतर्वेदी भुवः पराः ।। ५६ ।।\nकुरुक्षेत्रं हि सर्वेषां क्षेत्राणामधिकं ततः ।।\nततोपि नैमिषारण्यं स्वर्गसाधनमुत्तमम् ।। ५७ ।।\nनैमिषारण्यतोपीह सर्वस्मिन्क्षितिमंडले ।।\nसर्वेभ्योपि हि तीर्थेभ्यस्तीर्थराजो विशिष्यते ।। ५८ ।।\nस्वर्गदोमोक्षदश्चैव सर्वकामफलप्रदः ।।\nप्रयागस्तन्महत्क्षेत्रं तीर्थराज इति स्मृतः ।। ६९ ।।\nयागाः सर्वे मया पूर्वं तुलया विधृता द्विज ।।\nतच्च तीर्थवरं रम्यं कामिकं कामपूरणात ।। 4.1.22.६० ।।\nदृष्ट्वा प्रकृष्टयागेभ्यः पुष्टेभ्यो दक्षिणादिभिः ।।\nप्रयागमिति तन्नाम कृतं हरिहरादिभिः ।। ६१ ।।\nनाममात्रस्मृतेर्यस्य प्रयागस्य त्रिकालतः ।।\nस्मर्तुः शरीरे नो जातु पापं वसति कुत्रचित् ।। ६२ ।।\nसंति तीर्थान्यनेकानि पापत्राणकराणि च ।।\nन शक्तान्यधिकं दातुं कृतैनः परिशुद्धितः ।। ६३ ।।\nजन्मांतरेष्वसंख्येषु यः कृतः पापसंचयः ।।\nदुष्प्रणोद्यो हि नितरां व्रतैर्दानैस्तपोजपैः ।। ६४ ।।\nस तीर्थराजगमनोद्यतस्य शुभजन्मनः ।।\nअंगेषु वेपतेऽत्यंतं द्रुमो वातहतो यथा ।। ६५ ।।\nततः क्रांतार्धमार्गस्य प्रयाग दृढचेतसः ।।\nपुंसः शरीरान्निर्यातुमपेक्षेत पदांतरम् ।। ।। ६६।।\nभाग्यान्नेत्रातिथीभूते तीर्थराजे महात्मनः ।।\nपलायते द्रुततरं तमः सूर्योदये यथा ।। ६७ ।।\nसप्तधातुमयी भूततनौ पापानि यानि वै ।।\nकेशेषु तानि तिष्ठंति वपनाद्यांति तान्यपि ।। ६८ ।।\nएवं निष्कलुषीभूय ततः स्नायात्सितासिते ।।\nयंयं काममभिध्यायंस्तं तमाप्नोति नान्यथा ।। ६९ ।।\nपुण्यराशिं च विपुलं पुण्यान्भोगान्यथेप्सितान् ।।\nस्वर्गं प्राप्नोति तत्पुण्यान्निष्कामो मोक्षमाप्नुयात् ।। 4.1.22.७० ।।\nस्नायाद्योभिलषन्मोक्षं कामानन्यान्विहाय च ।।\nसोपि मोक्षमवाप्नोति कामदात्तीर्थराजतः ।। ७१ ।।\nतीर्थराजं परित्यज्य योऽन्यस्मात्काममिच्छति ।।\nभारताख्ये महावर्षे स कामं नाप्नुयात्स्फुटम् ।। ७२ ।।\nसत्यलोके प्रयागे च नांतरं वेद्म्यहं द्विज ।।\nतत्र ये शुभकर्माणस्ते मल्लोकनिवासिनः ।। ७३ ।।\nतीर्थाभिलाषिभिर्मर्त्यैस्सेव्यं तीर्थांतरं नहि ।।\nअन्यत्र भूमिवलये तीर्थराजात्प्रया गतः ।।७४।।\nयथांतरं द्विजश्रेष्ठ भूपेत्वितरसेवके ।।\nदृष्टांतमात्रं कथितं प्रयागेतर तीर्थयोः ।।७५।।\nयथाकथंचित्तीर्थेऽस्मिन्प्राणत्यागं करोति यः ।।\nतस्यात्मघातदोषो न प्राप्नुयादीप्सितान्यपि ।। ७६ ।।\nयस्य भाग्यवतश्चात्र तिष्ठंत्यस्थीन्यपि द्विज ।।\nन तस्य दुःखलेशोपि क्वापि जन्मनि जायते ।। ७७ ।।\nब्रह्महत्यादि पापानां प्रायश्चित्तं चिकीर्षुणा ।।\nप्रयागं विधिवत्सेव्यं द्विजवाक्यान्न संशयः ।। ७८ ।।\nकिं बहूक्तेन विप्रेंद्र महोदयमभीप्सुना ।।\nसेव्यं सितासितं तीर्थं प्रकृष्टं जगतीतले ।। ७९ ।।\nप्रयागतोपि तीर्थेशात्सर्वेषु भुवनेष्वपि ।।\nअनायासेन वै मुक्तिः काश्यां देहावसानतः ।।4.1.22.८०।।\nप्रयागादपि वै रम्यमविमुक्तं न संशयः ।।\nयत्र विश्वेश्वरः साक्षात्स्वयं समधितिष्ठति ।। ८१ ।।\nअविमुक्तान्महाक्षेत्राद्विश्वेश समधिष्ठितात् ।।\nन च किंचित्क्वचिद्रम्यमिह ब्रह्मांडगोलके ।। ८२ ।।\nअविमुक्तमिदं क्षेत्रमपि ब्रह्मांडमध्यगम् ।।\nब्रह्मांडमध्ये न भवेत्पंचक्रोशप्रमाणतः ।। ८३ ।।\nयथायथा हि वर्धेत जलमेकार्णवस्य च ।।\nतथातथोन्नयेदीशस्तत्क्षेत्रं प्रलयादपि ।। ८४ ।।\nक्षेत्रमेतत्त्रिशूलाग्रे शूलिनस्तिष्ठति द्विज ।।\nअंतरिक्षेन भूमिष्ठं नेक्षंते मूढबुद्धयः।। ८५ ।।\nसदा कृतयुगं चात्र महापर्वसदाऽत्र वै ।।\nन ग्रहाऽस्तोदयकृतो दोषो विश्वेश्वराश्रमे ।।८६।।\nसदा सौम्यायनं तत्र सदा तत्र महोदयः ।।\nसदैव मंगलं तत्र यत्र विश्वेश्वरस्थितिः।।८७।।\nयथाभूमितले विप्र पुर्यः संति सहस्रशः ।।\nतथा काशी न मंतव्या क्वापि लोकोत्तरात्वियम् ।। ८८ ।।\nमया सृष्टानि विप्रेंद्र भुवनानि चतुर्दश ।।\nअस्याः पुर्या विनिर्माता स्वयं विश्वेश्वरः प्रभुः ।। ८९ ।।\nपुरा यमस्तपस्तप्त्वा बहुकालं सुदुष्करम् ।।\nत्रैलोक्याधिकृतिं प्राप्तस्त्यक्त्वा वाराणसीं पुरीम् ।। 4.1.22.९० ।।\nचराचरस्य सर्वस्य यानि कर्माणि तानि वै ।।\nगोचरे चित्रगुप्तस्य काशीवासिकृतादृते ।। ९१ ।।\nप्रवेशो यमदूतानां न कदाचिद्द्विजोत्तम ।।\nमध्ये काशीपुरी क्वापि रक्षिणस्तत्र तद्गणाः ।। ९२ ।।\nस्वयं नियंता विश्वेशस्तत्र काश्यां तनुत्यजाम् ।।\nतत्रापि कृतपापानां नियंता कालभैरवः ।। ९३ ।।\nतत्र पापं न कर्तव्यं दारुणा रुद्रयातना ।।\nअहो रुद्रपिशाचत्वं नरकेभ्योपि दुःसहम् ।। ९४ ।।\nपापमेव हि कर्तव्यं मतिरस्ति यदीदृशी ।।\nसुखेनान्यत्र कर्तव्यं मही ह्यस्ति महीयसी ।। ९५ ।।\nअपि कामातुरो जंतुरेकां रक्षति मातरम् ।।\nअपि पापकृता काशी रक्ष्या मोक्षार्थिनैकिका ।। ९६ ।।\nपरापवादशीलेन परदाराभिलाषिणा ।।\nतेन काशी न संसेव्या क्व काशी निरयः क्व सः ।। ९७ ।।\nअभिलष्यंति ये नित्यं धनं चात्र प्रतिग्रहैः ।।\nपरस्वं कपटैर्वापि काशी सेव्या न तैर्नरैः ।। ९८ ।।\nपरपीडाकरं कर्म काश्यां नित्यं विवर्जयेत् ।।\nतदेव चेत्किमत्र स्यात्काशीवासो दुरात्मनाम् ।। ।। ९९ ।।\nत्यक्त्वा वैश्वेश्वरीं भक्तिं येऽन्यदेवपरायणाः ।।\nसर्वथा तैर्न वस्तव्या राजधानी पिनाकिनः ।। 4.1.22.१०० ।।\nअर्थार्थिनस्तु ये विप्र ये च कामार्थिनो नराः ।।\nअविमुक्तं न तैः सेव्यं मोक्षक्षेत्रमिदं यतः ।। १ ।।\nशिवनिंदापरा ये च वेदनिंदा पराश्च ये ।।\nवेदाचारप्रतीपा ये सेव्या वाराणसी न तैः ।। २ ।।\nपरद्रोहधियो ये च परेर्ष्याकारिणश्च ये ।।\nपरोपतापिनो ये वै तेषां काशी न सिद्धये ।। ३ ।।\nमनसापि न ये काशीमभिनंदंति दुर्धियः ।।\nतेषां निर्वाणवार्तापि दूरे दुर्वृत्तचेतसाम् ।। ४ ।।\nज्ञानेन न विना मोक्षः क्वचिदस्तीह भूतले ।।\nतज्ज्ञानं न व्रतैर्लभ्यमपि चांद्रायणादिभिः ।। ५ ।।\nतुलापुरुषमुख्यैश्च दानैश्च श्रद्धयान्वितैः ।।\nदेशकाले च विधिना पात्रेभ्यः प्रतिपादितैः ।। ६ ।।\nन यमैर्ब्रह्मचर्याद्यैर्नियमैर्नार्चनादिभि. ।।\nशरीरशोषणैरुग्रैर्न तपोभिर्द्विजोत्तम ।। ७ ।।\nन महामंत्रजप्यैश्च गुरुभिः प्रतिपादितैः ।।\nन स्वाध्यायैर्यथोक्तैश्च नाग्निशुश्रूषणैः परैः ।। ८ ।।\nन सेवया गुरूणां च न श्राद्धैर्देवतार्चनैः ।।\nन नानातीर्थयात्राभिर्ज्ञानं समधिगम्यते ।। ।। ९ ।।\nन योगेन विना ज्ञानं योगस्तत्त्वार्थशीलनम् ।।\nगुरूपदिष्टमार्गेण सदाभ्यासवशेन च ।। 4.1.22.११० ।।\nतस्यांतराया बहवः सुदूरश्रवणादयः ।।\nअतो न प्राप्यते ज्ञानं योगादेकेन जन्मना ।। ११ ।।\nविना तपो जपाद्यैश्च विना योगेन सुव्रत ।।\nनिःश्रेयो लभ्यते काश्यामिहैकेनैव जन्मना ।।१२।।\nत्वया शुद्धधिया काश्यां यच्छ्रेयः समुपार्जितम् ।।\nतच्छ्रेयसोप्युदर्कस्ते महानस्ति द्विजोत्तम ।। १३ ।।\nउक्तेति विररामाजः शृण्वतोर्गणयोस्तयोः ।।\nसोपि प्रमुदितश्चाभूच्छिवशर्मा महामनाः ।। ११४ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ब्रह्मकृतकाशीप्रशंसानाम द्वाविंशतितमोऽध्यायः ।। २२ ।। ।।"
  }
]
[
  {
    "text": "।। स्कंद उवाच ।। ।।\nशृण्वगस्त्य तपोराशे काश्यां लिंगानि यानि वै ।।\nसेवितानि नृणां मुक्त्यै भवेयुर्भावितात्मनाम् ।। १ ।।\nकृत्तिप्रावरणं यत्र कृतं देवेन लीलया ।।\nरुद्रावास इति ख्यातं तत्स्थानं सर्वसिद्धिदम् ।। २ ।।\nस्थिते तत्रोमया सार्धं स्वेच्छया कृत्तिवाससि ।।\nआगत्य नंदी विज्ञप्तिं चक्रे प्रणतिपूर्वकम् ।। ३ ।।\nदेवदेवेश विश्वेश प्रासादाः सुमनोहराः ।।\nसर्वरत्नमया रम्याः साष्टाषष्टिरभूदिह ।। ४ ।।\nभूर्भुवःस्वस्तले यानि शुभान्यायतनानि हि ।।\nमुक्तिदान्यपि तानीह मयानीतानि सर्वतः ।। ५ ।।\nयतो यच्च समानीतं यत्र यच्च कृतास्पदम् ।।\nकथयिष्याम्यहं नाथ क्षणं तदवधार्यताम् ।। ६ ।।\nस्थाणुर्नाम महालिंगं देवदेवस्य मोक्षदम् ।।\nकुरुक्षेत्रादिहोद्भूतं कलाशेषोस्ति तत्र वै ।। ७ ।।\nतदग्रे सन्निहत्याख्या महापुष्करिणी शुभा ।।\nलोलार्क पश्चिमे भागे कुरुक्षेत्रस्थली तु सा ।। ८ ।।\nतत्र स्नातं हुतं जप्तं तप्तं दत्तं शुभार्थिभिः ।।\nकुरुक्षेत्राद्भवेत्सत्यं कोटिकोटिगुणाधिकम् ।। ९ ।।\nनैमिषाद्देवदेवोत्र ब्रह्मावर्तेन संयुतः ।।\nतत्रांशमात्रं संस्थाप्य काश्यामाविरभूद्विभो ।। 4.2.69.१० ।।\nढुंढिराजोत्तरेभागे सिद्धिदं साधकस्य वै ।।\nलिंगं वै देवदेवाख्यं तदग्रे कूप उत्तमः ।। ११ ।।\nब्रह्मावर्त इति ख्यातः पुनरावृत्तिहृन्नृणाम् ।।\nतत्कूपाद्भिः कृतस्नानो देवदेवं समर्च्य च ।। १२ ।।\nतत्पुण्यं नैमिषारण्यात्कोटिकोटिगुणं स्मृतम् ।।\nगोकर्णायतनादत्र स्वयमाविरभून्महत् ।। १३ ।।\nलिंगं महाबलं नाम सांबादित्यसमीपतः ।।\nदर्शनात्स्पर्शनाद्यस्य क्षणादेनो महाबलम् ।। १४ ।।\nवाताहतस्तूलराशिरिव विद्राति दूरतः ।।\nकपालमोचनपुरो दृष्ट्वा लिंगं महाबलम् ।। १५ ।।\nमहाबलमवाप्नोति निवार्णनगरं व्रजेत् ।।\nऋणमोचनतः प्राच्यां प्रभासात्क्षेत्रसत्तमात् ।। १६ ।।\nशशिभूषणसंज्ञं तु लिंगमत्र प्रतिष्ठितम् ।।\nतल्लिंगसेवनान्मर्त्यः शाशिभूषणतां व्रजेत् ।। १७ ।।\nप्रभासक्षेत्रयात्रायाः पुण्यं प्राप्नोति कोटिकृत् ।।\nउज्जयिन्या महाकालः स्वयमत्रागतो विभुः ।। १८ ।।\nयन्नामस्मरणादेव न भयं कलिकालतः ।।\nप्रणवाख्यान्महालिंगात्प्राच्यां कल्मषनाशनम् ।। १९ ।।\nमहाकालाभिधं लिंगं दर्शनान्मोक्षदं परम् ।।\nअयोगंधेश्वरं लिंगं पुष्करात्तीर्थसत्तमात् ।। 4.2.69.२० ।।\nआविरासीदिह महत्पुष्करेण सहैव तु ।।\nमत्स्योदर्युत्तरेभागे दृष्ट्वा ऽयोगंधमीश्वरम् ।। २१ ।।\nस्नात्वाऽयोगंधकुंडे तु भवात्तारयते पितॄन् ।।\nमहानादेश्वरं लिंगमट्टहासादिहागतम् ।। २२ ।।\nत्रिलोचनादुदीच्यां तु तद्दृष्टमुक्तये मतम् ।।\nमहोत्कटेश्वरं लिंगं मरुत्कोटादिहागतम् ।।\nकामेश्वरोत्तरे भागे दृष्टं विमलसिद्धिदम् ।। २३ ।।\nविश्वस्थानादिहायातं लिंगं वै विमलेश्वरम् ।।\nस्वर्लीनात्पश्चिमे भागे दृष्टं विमलसिद्धिदम् ।। २४ ।।\nमहाव्रतं महालिंगं महेंद्रादिह संस्थितम् ।।\nस्कंदेश्वर समीपे तु महाव्रतफलप्रदम् ।। २५ ।।\nवृंदारकर्षिवृंदानां स्तुवतां प्रथमे युगे ।।\nउत्पन्नं यन्महालिंगं भूमिं भित्त्वा सुदुर्भिदाम् ।। २६ ।।\nमहादेवेति तैरुक्तं यन्मनोरथपूरणात ।।\nवाराणस्यां महादेवस्तदारभ्याभवच्च यत् ।। २७ ।।\nमुक्तिक्षेत्रं कृतं येन महालिंगेन काशिका ।।\nअविमुक्ते महादेवं यो द्रक्ष्यत्यत्रमानवः ।। २८ ।।\nशंभुलोके गमस्तस्य यत्रतत्र मृतस्य हि ।।\nअविमुक्ते प्रयत्नेन तत्संसेव्यं मुमुक्षुभिः ।। २९ ।।\nकल्पांतरेपि न त्यक्तं कदाप्यानंदकाननम् ।।\nयेन लिंगस्वरूपेण महादेवेन सर्वथा ।। 4.2.69.३० ।।\nतत्प्रसादोयमतुलः सर्वरत्नमयः शुभः ।।\nहिरण्यगर्भतीर्थाच्च प्रतीच्यां क्षेत्ररक्षकम् ।। ३१ ।।\nवाराणस्यामधिष्ठात्री देवता साभिलाषदा ।।\nमहादेवेति संज्ञा वै सर्वलिंगस्वरूपिणी ।। ३२ ।।\nवाराणस्यां महादेवो दृष्टो यैर्लिंगरूपधृक् ।।\nतेन त्रैलोक्यलिंगानि दृष्टानीह न संशयः ।। ३३ ।।\nवाराणस्यां महादेवं समभ्यर्च्य सकृन्नरः ।।\nआभूतसंप्लवं यावच्छिवलोके वसेन्मुदा ।।३४।।\nपवित्रपर्वणि सदा श्रावणे मासि यत्नतः ।।\nलिंगे पवित्रमारोप्य महादेवे न गर्भभाक् ।।३५।।\nपितामहेश्वरं लिंगं गयातीर्थादिहागतम् ।।\nफल्ग्रुप्रभृतिभिस्तीर्थैः सार्धकोट्यष्टसंमितैः ।।३६।।\nधर्मेण यत्र वै तप्तं युगानामयुतं शतम् ।।\nसाक्षीकृत्य महालिंगं श्रीमद्धर्मेश्वराभिधम् ।। ३७ ।।\nपितामहेश्वरं लिंगं तत्राभ्यर्च्य नरो मुदा ।।\nत्रिःसप्तकुलसंयुक्तो मुच्यते नात्र संशयः ।।३८।।\nप्रयागात्तीर्थराजाच्च शूलटंको महेश्वरः ।।\nतीर्थराजेन सहितः स्थित आगत्य वै स्वयम्।। ३९ ।।\nनिर्वाणमंडपाद्रम्यादवाच्यामतिनिर्मलः ।।\nप्रासादो मेरुणा यस्य स्पर्धते कांचनोज्वलः ।। 4.2.69.४० ।।\nदेवेनैव वरो दत्तो यत्र पूर्वं युगांतरे ।।\nपूज्यो महेश्वरः काश्यां प्रथमं कलुषापहः ।। ४१ ।।\nयः प्रयाग इह स्नातो नमस्यति महेश्वरम् ।।\nसमभ्यर्च्य विधानेन महासंभारविस्तरैः ।। ४२ ।।\nप्रयागस्नानजात्पुण्याच्छूलटंक विलोकनात् ।।\nस प्राप्नुयान्न संदेहः पुण्यं कोटिगुणोत्तरम् ।। ४३ ।।\nशंकुकर्णान्महाक्षेत्रान्महातेज इतीरितम् ।।\nलिंगमाविरभूदत्र महातेजोविवृद्धिदम् ।। ४४ ।।\nमहातेजोनिधिस्तस्य प्रासादोतीवनिर्मलः ।।\nज्वालाजटिलिताकाशो माणिक्यैरेव निर्मितः ।। ४५ ।।\nतल्लिंगदर्शनात्स्पर्शात्स्तवनाच्च समर्चनात् ।।\nप्राप्यते तत्परं धाम यत्र गत्वा न शोचते ।। ४६ ।।\nविनायकेश्वरात्पूर्वं महातेजः समर्चनात् ।।\nतेजोमयेन यानेन याति माहेश्वरं पदम् ।। ४७ ।।\nरुद्रकोटिसमाख्यातात्तीर्थात्परमपावनात् ।।\nमहायोगीश्वरं लिंगमाविश्चक्रे स्वयं परम् ।। ४८ ।।\nपार्वतीश्वर लिंगस्य समीपे सर्वसिद्धिकृत् ।।\nतल्लिंगदर्शनात्पुंसां कोटिलिंग फलं भवेत् ।। ४९ ।।\nतत्प्रासादस्य परितो रुद्राणां कोटिसंमिताः ।।\nप्रासादारम्यसंस्थाना निर्मिता रुद्रमूर्तिभिः ।। 4.2.69.५० ।।\nकाश्यां रुद्रस्थली सा तु पठ्यते वेदवादिभिः।।\nरुद्रस्थल्यां मृता ये वै कृमिकीटपतंगकाः ।। ।। ५१ ।।\nपशुपक्षिमृगा मर्त्या म्लेच्छा वाप्यथ दीक्षिताः ।।\nतेषां तु रुद्रीभूतानां पुनरावृत्तिरत्र न ।। ५२ ।।\nजन्मांतरसहस्रेषु यत्पापं समुपार्जितम् ।।\nरुद्रस्थलीं प्रविष्टस्य तत्सर्वं व्रजति क्षयम् ।। ५३ ।।\nअकामो वा सकामो वा तिर्यग्योनिगतोपि वा ।।\nरुद्रस्थल्यां त्यजन्प्राणान्परं निर्वाणमाप्नुयात् ।। ५४ ।।\nस्वयमेकांबरात्क्षेत्रात्कृत्तिवासा इहागतः ।।\nकृत्तिवाससि लिंगेत्र स्वयमेव व्यवस्थितः ।। ५५ ।।\nअस्मिन्स्थाने स्वभक्तानां सांबः सर्षिगणो विभुः ।।\nस्वयं चोपदिशेद्ब्रह्म श्रुतौ श्रुतिभिरीडितम् ।। ५६ ।।\nक्षेत्रेत्र सिद्धिदे प्राप्तश्चंडीशो मरुजांगलात् ।।\nप्रचंडपापसंघातं खंडयेच्छतधेक्षणात् ।। ५७ ।।\nपाशपाणिगणाध्यक्ष समीपे यः प्रपश्यति ।।\nचंडीश्वरं महालिंगं स याति परमां गतिम् ।। ५८ ।।\nकालंजरान्नीलकंठस्तिष्ठेदत्र स्वयं विभुः ।।\nगणेशाद्दंतकूटाख्यात्समीपे भवनाशनः ।। ५९ ।।\nनीलकंठेश्वरं लिंगं काश्यां यैः परिपूजितम् ।।\nनीलकंठास्त एव स्युस्तएव शशिभूषणाः ।। 4.2.69.६० ।।\nकाश्मीरादिह संप्राप्तं लिंगं विजयसंज्ञितम् ।।\nसदा विजयदं पुंसां प्राच्यां शालकटंकटात् ।। ६१ ।।\nरणे राजकुले द्यूते विवादे सर्वदैव हि ।।\nविजयो जायते पुंसां विजयेश समर्चनात् ।। ।। ६२ ।।\nऊर्ध्वरेतास्त्रिदंडायाः संप्राप्तोत्र स्वयं विभुः ।।\nकूश्मांडकं गणाध्यक्षं पुरस्कृत्य व्यवस्थितः ।। ६३ ।।\nऊर्ध्वां गतिमवाप्नोति वीक्षणादूर्ध्वरेतसः ।।\nऊर्ध्वरेतसि ये भक्ता न हि तेषामधोगतिः ।। ६४ ।।\nमंडलेश्वरतः क्षेत्राल्लिंगं श्रीकंठसंज्ञितम् ।।\nविनायकान्मंडसंज्ञादुत्तरस्यां व्यवस्थितम् ।। ६५ ।।\nश्रीकंठस्य च ये भक्ताः श्रीकंठा एव ते नराः ।।\nनेह श्रिया वियुज्यंते न परत्र कदाचन ।। ६६ ।।\nछागलांडान्महातीर्थात्कपर्दीश्ववरसंज्ञितः ।।\nपिशाचमोचने तीर्थे स्वयमाविरभूद्विभुः ।। ६७ ।।\nकपर्दीशं समभ्यर्च्य न नरो निरयं व्रजेत् ।।\nन पिशाचत्वमाप्नोति कृत्वात्राप्यघमुत्तमम् ।। ६८ ।।\nआम्रातकेश्वरात्क्षेत्राल्लिंगं सूक्ष्मेश संज्ञितम् ।।\nस्वयमभ्यागतं चात्र क्षेत्रे वै श्रेयसांपदे ।। ६९ ।।\nविकट द्विजसंज्ञस्य गणेशस्य समीपतः ।।\nदृष्ट्वा सूक्ष्मेश्वरं लिंगं गतिं सूक्ष्मामवाप्नुयात्।।4.2.69.७०।। ।\nसंप्राप्तमिह देवेशं जयंतं मधुकेश्वरात् ।।\nलंबोदराद्गणपतेः पुरस्तात्तदवस्थितम् ।। ७१ ।।\nजयंतेश्वरमालोक्य स्नात्वा गंगाजले शुभे ।।\nप्राप्नुयाद्वांछितां सिद्धिं सर्वत्र विजयी भवेत् ।। ७२ ।।\nप्रादुश्चकार देवेशः श्रीशैलात्त्रिपुरांतकः ।।\nश्रीशैलशिखरं दृष्ट्वा यत्फलं समुदीरितम् ।। ७३ ।।\nत्रिपुरांतकमालोक्य तत्फलं हेलयाप्यते ।।\nविश्वेरात्पश्चिमे भागे त्रिपुरांतकमीश्वरम् ।। ७४ ।।\nसंपूज्य परया भक्त्या न नरो गर्भमाविशेत् ।।\nसौम्यस्थानादिहायातो भगवान्कुक्कुटेश्वरः ।। ।। ७९ ।।\nवक्रतुंड गणाध्यक्ष समीपे सोपतिष्ठते ।।\nतद्दर्शनादर्चनाच्च करस्थाः सर्वसिद्धयः ।।७६।।\nजालेश्वरात्त्रिशूली च स्वयमीशः समागतः ।।\nकूटदंताद्गणपतेः पुरस्तात्सर्वसिद्धिदः ।। ७७ ।।\nरामेश्वरान्महाक्षेत्राज्जटीदेवः समागतः ।।\nएकदंतोत्तरे भागे सोर्चितः सर्वकामदः ।। ७८ ।।\nत्रिसंध्यात्क्षेत्रतो देवस्त्र्यंबकोस्ति समागतः ।।\nत्रिमुखात्पूर्वदिग्भागे पूजितस्त्र्यंबकत्वकृत् ।। ७९ ।।\nहरेश्वरो हरिश्चंद्रात्क्षेत्रादत्र समागतः ।।\nहरिश्चंद्रेश्वरपुरः पूजितो जयदः सदा ।। 4.2.69.८० ।।\nइह शर्वः समायातः स्थानान्मध्यमकेश्वरात् ।।\nचतुर्वेदेश्वरं लिंगं पुरोधाय व्यवस्थितम् ।। ८१ ।।\nशर्वं लिंगं समभ्यर्च्य काश्यां परमसिद्धिकृत् ।।\nन जातु जंतुपदवीं प्राप्नुयात्क्वापि मानवः ।। ८२ ।।\nस्थलेश्वरान्महालिंगं प्रादुर्भूतं परंत्विह ।।\nयत्र यज्ञेश्वरं लिंगं सर्वलिंगफलप्रदम् ।। ८३ ।।\nमहालिंगं समभ्यर्च्य महाश्रद्धासमन्वितः ।।\nमहतीं श्रियमाप्नोति लोकेत्र च परत्र च ।। ८४ ।।\nइह लिंगं सहस्राक्षं सुवर्णाख्यात्समागतम् ।।\nयस्य संदर्शनात्पुंसां ज्ञानचक्षुः प्रजायते ।। ८५।।\nशैलेश्वरादवाच्यां तु सहस्राक्षेश्वरं विभुम् ।।\nदृष्ट्वा जन्मसहस्राणां शतानां पातकं त्यजेत् ।। ८६ ।।\nहर्षिताद्धर्षितं चात्र प्रादुरासीत्तमोहरम् ।।\nलिंगंहर्षप्रदं पुंसां दर्शनात्स्पर्शनादपि ।। ८७ ।।\nमंत्रेश्वर समीपे तु प्रासादो हर्षितेशितुः ।।\nतद्विलोकनतः पुंसां नित्यं हर्ष परंपरा ।। ८८ ।।\nइह स्वयं समायातो रुद्रो रुद्रमहालयात् ।।\nयस्य दर्शनतो यांति रुद्रलोके नराः स्फुटम् ।। ८९ ।।\nयैस्तु रुद्रेश्वरं लिंगं काश्यामत्र समर्चितम् ।।\nते रुद्ररूपिणो मर्त्या विज्ञेया नात्र संशयः ।। 4.2.69.९० ।।\nत्रिपुरेश समीपे तु दृष्ट्वा रुद्रेश्वरं विभुम् ।।\nरुद्रास्त इव विज्ञेया जीवंतोपि मृता अपि ।।९१।।\nआगादिह महादेवो वृषेशो वृषभध्वजात् ।।\nबाणेश्वरस्य लिंगस्य समीपे वृषदः सदा ।।९२।।\nइहागतं तु केदारादीशानेश्वर संज्ञितम् ।।\nतद्द्रष्टव्यं प्रतीच्यां च लिंगं प्रह्लादकेशवात्।। ९३ ।।\nईशानेशं समभ्यर्च्य स्नात्वोत्तरवहांभसि ।।\nवसेदीशाननगरे ईशानसदृशप्रभः ।। ९४ ।।\nभैरवाद्भैरवी मूर्तिरत्रायाता मनोहरा ।।\nसंहारभैरवो नाम द्रष्टव्यः स प्रयत्नतः ।। ९५ ।।\nपूजनात्सर्वसिद्ध्यै स प्राच्यां खर्वविनायकात् ।।\nसंहारभैरवः काश्यां संहरेदघसंततिम् ।। ९६ ।।\nउग्रः कनखलात्तीर्थादाविरासेह सिद्धिदः ।।\nतद्विलोकनतो नृणामुग्रं पापं प्रणश्यति ।। ९७ ।।\nउग्रं लिंगं सदा सेव्यं प्राच्यामर्कविनायकात् ।।\nअत्युग्रा अपि नश्येयुरुपसर्गास्तदर्चनात् ।। ९८ ।।\nवस्त्रापथान्महाक्षेत्राद्भवो नाम स्वयं विभुः ।।\nभीमचंडी समीपे तु प्रादुरासीदिह प्रभो ।। ९९ ।।\nभवेश्वरं समभ्यर्च्य भवेनाविर्भवेन्नरः ।।\nप्रभुर्भवति सर्वेषां राज्ञामाज्ञाकृतामिह ।। 4.2.69.१०० ।।\nदेवदारुवनाद्दंडी दंडयन्पातकावलीः ।।\nवाराणस्यां समागत्य स्थितो लिंगाकृतिर्विभुः ।।१।।\nप्राच्यां दंडीश्वरः पूज्यः स देहलिविनायकात् ।।\nतस्यार्चनेन मर्त्त्यानां न पुनर्भव ईक्ष्यते ।। २ ।।\nभद्रकर्णह्रदादत्र भद्रकर्णह्रदान्वितः।।\nशिवः साक्षादिहायातः सर्वेषां शिवदोर्चितः ।। ३ ।।\nउद्दंडाख्याद्गणपतेः प्राच्यां तत्तीर्थमुत्तमम् ।।\nभद्रकर्णह्रदे स्नात्वाभ्यर्च्य लिंगं शिवाह्वयम् ।। ४ ।।\nसर्वत्र शिवमाप्नोति भद्रकर्णेश पूजनात् ।।\nशृणुयात्सर्वभूतानां भद्रं पश्यति चाक्षिभिः।। ५ ।।\nशंकरश्च हरिश्चंद्रात्त्वत्पुरः प्रतिभासते ।।\nतत्पूजनाज्जनानां न जननीजठरे जनिः ।। ६ ।।\nयमलिंगान्महातीर्थात्काललिंगमिह स्थितम् ।।\nकलशेश इति ख्यातं चंद्रेशात्पश्चिमेन च ।। ७ ।।\nयमतीर्थे नरः स्नात्वा मित्रावरुणदक्षिणे ।।\nकाललिंगं समालोक्य कलिकाल भयं कुतः ।। ८ ।।\nतत्र भौमचतुर्दश्यां यस्तु यात्रां करिष्यति ।।\nअपि पातक युक्तः स यमयात्रां न यास्यति ।। ९ ।।\nनैपालाच्च  महाक्षेत्रादायात्पशुपतिस्त्विह ।।\nयत्र पाशुपतो योग उपदिष्टः पिनाकिना ।। 4.2.69.११० ।।\nभवता देवदेवेन ब्रह्मादिभ्यो विमुक्तये ।।\nतस्य संदर्शनादेव पशुपाशैर्वियुज्यते ।। ११ ।।\nकरवीरकतीर्थाच्च कपालीश इहागतः ।।\nकपालमोचने तीर्थे द्रष्टव्यः स प्रयत्नतः ।। १२ ।।\nतद्विलोकनमात्रेण ब्रह्महत्या विलीयते।।\nउमापतिर्देविकाया इहागत्य व्यवस्थितः ।। १३ ।।\nदृष्टः पशुपतिः प्राच्यां हरेत्पापं चिरार्जितम् ।।\nलिंगं महेश्वरक्षेत्रादिह दीप्तेश संज्ञितम् ।। १४ ।।\nउपोमापति तिष्ठेत दीप्त्यै चेह परत्र च ।।\nभुक्तिमुक्ति प्र दं लिंगं दीप्तेशं काशिमध्गम् ।।१५।।\nकायारोहणतः क्षेत्रादाचार्यो नकुलीश्वरः ।।\nशिष्यैः परिवृतस्तिष्ठेन्महापाशुपतव्रतैः ।। १६ ।।\nदक्षिणे हि महादेवादृष्टो ज्ञानं प्रयच्छति ।।\nअज्ञानं नाशयेत्क्षिप्रं गर्भसंसृतिहेतुकम् ।। १७ ।।\nगंगासागरतश्चायादमरेश इतीरितम् ।।\nलिंगं यद्दर्शनादेव नामरत्वं हि दुर्लभम् ।।१८।।\nसप्तगोदावरीतीर्थाद्देवो भीमेश्वरः प्रभुः ।।\nप्रकाशते लिंगरूपी भुक्त्यै मुक्त्यै नृणामिह ।। १९ ।।\nनकुलीशात्पुरोभागे दृष्टा भीमेश्वरं प्रभुम्।।\nमहाभीमानि पापानि प्रणश्यंति हि तत्क्षणात् ।। 4.2.69.१२० ।।\nभूतेश्वराद्भस्मगात्रं प्रादुरासीदिह स्वयम् ।।\nभीमेशाद्दक्षिणे भागे तदभ्यर्च्य प्रयत्नतः ।। २१ ।।\nसम्यक्पाशुपताद्यो गादभ्यस्ताच्च समाः शतम् ।।\nयत्प्राप्यते फलं तत्स्याद्भस्मगात्रविलोकनात् ।। २२ ।।\nनकुलीश्वरतो देवः स्वयंभूरिति विश्रुतः ।।\nआत्मनाप्रकटीभूतः काश्यां लिंगाकृतिर्हरः ।। २३ ।।\nस्वयंभु लिंगं संपूज्य स्नात्वा सिद्धिह्रदे नरः ।।\nमहालक्ष्मीश्वर पुरो न भूयो जन्मभाग्भवेत् ।। २४ ।।\nप्रयागतीर्थनिकषा प्रासादो विद्रुमप्रभः ।।\nवाराहस्य महानेष धरणीनाम्न एव हि ।। २५ ।।\nविंध्यपर्वततः प्राप्तो देवं श्रुत्वा समागतम्।।\nसगणं सर्षिदेवं च मंदरादत्र कंदरात्।।२६।।\nकाश्यां धरणिवाराहो द्रष्टव्यः स प्रयत्नतः।।\nआपत्समुद्रसंमग्नमुद्धरेच्छरणागतम्।। २७ ।।\nकर्णिकाराद्गणाध्यक्षः कर्णिकारप्रसूनरुक्।।\nसमर्च्योयं गदाहस्त उपसर्गसहस्रहृत् ।।२८।।\nतस्माद्धरणिवाराहात्प्रतीच्यां दिशि संस्थितम् ।।\nपूजयित्वा गणाध्यक्षं गाणपत्यपदं लभेत् ।। २९ ।।\nहेमकूटाद्विरूपाक्षं लिंगमत्राविरास ह ।।\nमहेश्वरादवाच्यां च दृष्टं संसारतारकम् ।। 4.2.69.१३० ।।\nगंगाद्वाराद्धिमस्थेशं लिंगं हिमसमप्रभम् ।।\nब्रह्मनालात्प्रतीच्यां च द्रष्टव्यमिह सिद्धिदम् ।। ३१ ।।\nगणाधिपश्च कैलासाद्गणा अन्ये महाबलाः ।।\nकैलासाद्रेः समायाताः सप्तकोटिमिताः प्रभो ।। ३२ ।।\nदुर्गाणि तैः कृतानीह सप्तस्वर्गसमानि च ।।\nसद्वाराणि सयंत्राणि कपाटविकटानि च ।।३३।।\nकोटिकोटिभटाढ्यानि सर्वर्द्धिसहितान्यपि ।।\nसुवर्णरूप्यताम्रैश्च कांस्यरीतिकसीसकैः ।। ३४ ।।\nअयस्कांतेन कांतानि दृढान्यभ्रंलिहान्यपि ।।\nततः शैलं महादुर्गं तैः काशीपरितः कृतम्।। ३५ ।।\nपरिखापि कृता निम्ना मत्स्योदर्याजलाविला ।।\nमत्स्योदरी द्विधा जाता बहिरंतश्चरा पुनः ।। ३६ ।।\nतच्च तीर्थं महत्ख्यातं मिलितं गांगवारिभिः ।।\nयदा संहारमार्गेण गंगाभः प्रसरेदिह ।। ३७ ।।\nतदा मत्स्योदरी तीर्थं लभ्यते पुण्यगौरवात् ।।\nसूर्याचंद्रमसोः पर्वतदाकोटिगुणं शतम् ।। ३८ ।।\nसर्वपर्वाणि तत्रैव सर्वतीर्थानि तत्र वै ।।\nतत्रैव सर्वलिंगानि गंगामत्स्योदरीयतः ।। ३९ ।।\nमत्स्योदर्यां हि ये स्नाता यत्रकुत्रापि मानवाः ।।\nकृतपिंडप्रदानास्ते न मातुरुदरेशयाः ।। 4.2.69.१४० ।।\nअविमुक्तमिदं क्षेत्रं मत्स्याकारत्वमाप्नुयात् ।।\nपरितः स्वर्धुनीवारि संसारि परिवीक्ष्यते ।। ४१ ।।\nमत्स्योदर्यां कृतस्नाना ये नरास्ते नरोत्तमाः ।।\nकृत्वापि बहुपापानि नेक्षंते भास्करेः पुरीम् ।।४२।।\nकिं स्नात्वा बहुतीर्थेषु किं तप्त्वा दुष्करं तपः ।।\nयदि मत्स्योदरी स्नाता कुतो गर्भभयं ततः।। ।। ४३।।\nयत्रयत्र हि लिंगानि नृदेवर्षिकृतान्यपि ।।\nतत्र मत्स्योदरीं प्राप्य सुस्नातो मोक्षभाजनम् ।।४४।।\nसंति तीर्थान्यनेकानि भूर्भुवःस्वर्गतान्यपि ।।\nन समानि परं तानि कोट्यंशेनापि निश्चितम्।।४५।।\nइत्थं तीर्थं कृतं तेन विभो कैलासवासिना।।\nगणाधिपेन सुमहत्सुमहोदारकर्मणा।।४६ ।।\nभूर्भुवःसंज्ञकं लिंगं पर्वताद्गंधमादनात्।।\nस्वयमाविरभूदत्र तस्मात्प्राच्यां गणाधिपात्।। ४७ ।।\nविलोक्य भूर्भुवं लिंगं भूर्भुवःस्वर्महः परे ।।\nनिवसंति जनाः पुण्याः सुचिरं दिव्यभोगिनः ।। ४८ ।।\nहाटकेशं महालिंगं भोगवत्या समायुतम् ।।\nसप्तपातालतलत इहायातं स्वयं विभो ।। ४९ ।।\nशेषवासुकिमुख्यैश्च तत्प्रासादो महानिह ।।\nमणिमाणिक्यरत्नौघैर्निरमायि प्रयत्नतः ।। 4.2.69.१५० ।।\nतल्लिंगं हाटकमयं रत्नमालाभिरर्चितम् ।।\nईशानेश्वरतः प्राच्यां पूजनीय प्रयत्नतः ।। ।। ५१ ।।\nभक्तितोऽभ्यर्च्य तल्लिंगं नरः सर्वसमृद्धिमान् ।।\nभुक्त्वा भोगानसंख्यातानंते निवार्णमृच्छति।।५२।।\nआकाशात्तारकाल्लिगं ज्योतीरूपमिहागतम्।।\nज्ञानवाप्याः पुरोभागे तल्लिंगं तारकेश्वरम् ।। ।। ५३।।\nतारकं ज्ञानमाप्येत तल्लिंगस्य समर्चनात् ।।\nज्ञानवाप्यां नरः स्नात्वा तारकेशं विलोक्य च ।। ५४ ।।\nकृतसंध्यादि नियमः परितर्प्य पितामहान्।।\nधृतमौनव्रतो धीमान्यावल्लिंग विलोकनम् ।। ५५ ।।\nमुच्यते सर्वपापेभ्यः पुण्यं प्राप्नोति शाश्वतम् ।।\nप्रांते च तारकं ज्ञानं यस्माज्ज्ञानाद्विमुच्यते ।। ५६ ।।\nकिराताच्च किरातेश इहचाविर्बभूव ह ।।\nकिरातरूपो भगवान्यत्र देवोऽभवत्पुरा ।। ५७ ।।\nतत्किरातेश्वरं लिंगं भारभूतेश्वरादनु ।।\nनमस्कृत्य नरो जातु न मातुरुदरेशयः ।। ५८।।\nलंकापुर्याः समागच्छन्मरुकेश्वरसंज्ञकम् ।।\nलिंगं यदर्चनात्पुंसां न भयं रक्षसां भवेत् ।। ५९ ।।\nनैर्कत्यां दिशि तल्लिंगं निर्ऋतेश्वरसंज्ञकम् ।।\nपौलस्त्यराघवात्पश्चात्पूजितं सर्वदुष्टहृत् ।। 4.2.69.१६० ।।\nपुण्यजलप्रियं लिंगं जललिंगस्थलादपि ।।\nआयातं तच्च गङ्गाया जलमध्ये व्यवस्थितम्।। ६१ ।।\nतत्प्रासादोऽद्भुततरो मध्ये गंगं निरीक्ष्यते ।।\nसर्वधातुमयः श्रेष्ठः सर्वरत्नमयः शुभः ।। ६२ ।।\nअद्यापि दृश्यते कैश्चित्पुण्यसंभारगौरवात् ।।\nश्रेष्ठं लिंगमिहायातं तीर्थात्कोटीश्वरादपि ।। ६३ ।।\nकोटिलिंगे क्षणे पुण्यं तल्लिंगस्य निरीक्षणात् ।।\nश्रेष्ठं ज्येष्ठेश्वरात्पश्चाच्छ्रेष्ठ सिद्धिप्रदायकम्।। ६४ ।।\nवडवास्यात्समुद्भूतं लिंगमत्रानलेश्वरम् ।।\nनलेश्वर पुरोभागे पूजितं सर्वसिद्धिदम्।। ६५ ।।\nआगत्य विरजस्तीर्थाद्देवदेवस्त्रिलोचनः ।।\nलिंगे त्वनादिसंसिद्धे ह्यवतस्थे त्रिविष्टपे ।। ६६ ।।\nपुण्ये पिलिपिला तीर्थे सर्वेषां तारकप्रदे ।।\nआविश्चक्रे स्वयदेव ओंकारोमरकंटकात् ।। ६७ ।।\nतदाद्यं तारकक्षेत्रं यदा गंगा न चागता ।।\nयदैवाविरभूत्काशी त्रैलोक्योद्धणाय वै ।।६८।।\nतदाकृतिमहल्लिंगं  स्वयमाविरभूत्ततः।।\nमहिमानं न तस्यान्यः परिवेत्ति विभोर्ऋते ।। ६९ ।।\nएतान्यायतनानीश आनिनाय महांति च ।।\nशेषयित्वांशमात्रं च तस्मिन्क्षेत्रे निजे निजे ।। 4.2.69.१७० ।।\nइहायातानि पुण्यानि सर्वभावेन नान्यथा।।\nप्रासादाः सर्वतश्चैषां रम्या अभ्रंलिहा विभो ।।७१।।\nबहुधातुमयाश्चित्राः सर्वरत्नसमु्ज्ज्वलाः ।।\nयेषां कलशमात्रस्य दर्शनान्मुक्तिराप्यते।।७२।।\nश्रुत्वापि नाम चैतेषां लिंगानां सुरसत्तम ।।\nअपि जन्मसहस्रोत्थाः क्षीयंते पापराशयः ।। ७३ ।।\nइदानीं को निदेशोत्र मयानुष्ठेय ईशितः ।।\nप्रसादी क्रियतांसो पि सिद्धो मंतव्य एव हि ।। ७४ ।।\n।। स्कंद उवाच ।। ।।\nश्रुत्वेति नंदिनो वाक्यं देवदेवेश्वरो हरः ।।\nश्रद्धा प्रसाद्य शैलादिमिदं प्रोवाच कुंभज ।। ७५ ।।\n।। श्रीदेवदेव उवाच ।। ।।\nसाधूकृतं त्वया नंदिन्सदानंद विधायक ।।\nविधेहि मे निदेशं च चंडीर्व्यापारयाधुना ।।७६।।\nनवकोट्यस्तु चामुंडायायत्र निवसंति हि ।।\nस्वदेवताभिः सहिता भूतवेताल भैरवैः ।। ७७ ।।\nताः पुरी रक्षणार्थाय सवाहनबलायुधाः ।।\nप्रतिदुर्गं दुर्गरूपाः परितः परिवासय ।। ७८ ।।\n।। स्कंद उवाच ।।\nनंदिनं संनिदेश्येति मृडान्या सहितो मृडः ।।\nययौ त्रैविष्टपं क्षेत्रं मुक्तिबीजप्ररोहणम् ।। ७९ ।।\nशिलादतनयोप्यैशीं मूर्द्धन्याज्ञां विधाय च ।।\nआहूय सर्वतो दुर्गाः प्रतिदुर्गं न्यवेशयत् ।। 4.2.69.१८० ।।\nनिशम्याध्यायमेतं च पुण्यायतन गर्भिणम्।।\nनरः स्वर्गापवर्गौ च प्राप्नुयाच्छ्रद्धया क्रमात् ।। ८१ ।।\nश्रुत्वाष्टषष्टिमेतां वै महायतन संश्रयाम् ।।\nन जातु प्रविशेन्मर्त्यो जनन्या जाठरीं दरीम् ।। १८२ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्धेऽष्टषष्ट्यायतनसमागमो नामैकोनसप्ततितमोध्यायः ।। ६९ ।। ।।"
  }
]
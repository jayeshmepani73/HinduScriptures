[
  {
    "text": "।। स्कंद उवाच ।।\nअन्येपि ये गणास्तत्र काश्यां लिंगानि चक्रिरे ।।\nतांश्च ते कथयिष्यामि कुंभयोने निशामय ।। १ ।।\nगणेन पिंगलाख्येन पिंगलाख्येशसंज्ञितम् ।।\nलिंगं प्रतिष्ठितं शंभोः कपर्दीशादुदग्दिशि ।।२।।\nतस्य दर्शनमात्रेण पापानां जायते क्षयः ।।\nवीरभद्रो महाप्रीतो देवदेवस्य शूलिनः ।। ३ ।।\nवीरभद्रेश्वरं लिंगं ध्यायेदद्यापि निश्चलः ।।\nतस्य दर्शनमात्रेण वीरसिद्धिः प्रजायते ।। ४ ।।\nअविमुक्तेश्वरात्पश्चाद्वीरभद्रेश्वरं नरः ।।\nसमर्च्य न रणे भंगं कदाचिदपि चाप्नुयात् ।। ५ ।।\nवीरभद्रः स्वयं साक्षाद्वीरमूर्तिधरो मुने ।।\nसंहरेद्विप्रसंघातमविमुक्तनिवासिनाम ।। ६ ।।\nभद्रया भद्रकाल्या च भार्यया शुभया युतम् ।।\nवीरभद्रं नरोभ्यर्च्य काशीवासफलं लभेत् ।। ७ ।।\nकिरातेन किरातेशं लिंगं काश्यां प्रतिष्ठितम् ।।\nकेदाराद्दक्षिणे भागे भक्तानामभयप्रदम् ।। ८ ।।\nचतुर्मुखो गणः श्रीमान्वृद्धकालेश सन्निधौ ।।\nचतुर्मुखेश्वरं लिंगं ध्यायेदद्यापि निश्चलः ।। ९ ।।\nभक्ताश्चतुर्मुखेशस्य चतुराननवद्दिवि ।।\nपूज्यंते सुरसंघातैः सर्वभोगसमन्विताः।। 4.2.55.१ ०।।\nनिकुंभेश्वरमालोक्य  निकुंभगणपूजितम् ।।\nपूजयित्वा व्रजन्ग्रामं कार्यसिद्धिमवाप्नुयात् ।।\nकुबेरेश समीपेतु   शिवलोके महीयते ।। ११ ।।\nपंचाक्षेशं महालिंगं महादेवस्य दक्षिणे ।।\nसमभ्यर्च्य नरः काश्यां जातिस्मृतिमवाप्नुयात् ।। १२ ।।\nभारभूतेश्वरं लिंगं भारभूतगणार्चितम्।।\nअंतर्गृहोत्तरद्वारि ध्यात्वा शिवपुरे वसेत् ।। १३ ।।\nभारभूतेश्वरं लिंगं यैः काश्यां न विलोकितम् ।।\nभारभूताः पृथिव्यास्तेऽवकेशिन इव द्रुमाः ।। १४ ।।\nगणेन त्र्यक्षसंज्ञेन लिंगं त्र्यक्षेश्वरं परम् ।।\nत्रिलोचनपुरोभागे शील्येताद्यापि कुंभज ।। १५ ।।\nतस्य लिंगस्य ये भक्तास्ते तु देहावसानतः ।।\nत्र्यक्षा एव प्रजायंते नात्र कार्या विचारणा ।। १६ ।।\nक्षेमको नाम गणपः काश्यां मूर्तिधरः स्वयम् ।।\nविश्वेश्वरं सर्वगतं ध्यायेदद्यापि निश्चलः ।।१७।।\nक्षेमकं पूजयेद्यस्तु वाराणस्यां महागणम् ।।\nविघ्नास्तस्य प्रलीयंते क्षेमं स्याच्च पदेपदे ।। १८ ।।\nदेशांतरं गतो यस्तु तस्यागमनकाम्यया ।।\nक्षेमकं पूजनीयोत्र क्षेमेणाशु स आव्रजेत् ।।१९।।\nलांगलीश्वरमालोक्य लिंगं लांगलिनार्चितम् ।।\nविश्वेशादुत्तरेभागे न नरो रोगभाग्भवेत् ।।4.2.55.२० ।।\nलांगलीशं सकृत्पूज्य पंचलांगलदानजम् ।।\nफलं प्राप्नोत्यविकलं सर्वसंपत्करं परम् ।। २१ ।।\nविराधेश्वरमाराध्य विराधगणपूजितम्।।\nसर्वापराधयुक्तोपि नापराध्यति कुत्रचित् ।। २२ ।।\nदिनेदिनेपराधो यः क्रियते काशिवासिभिः ।।\nस याति संक्षयं क्षिप्रं विराधेश समर्चनात् ।। २३ ।।\nनैर्ऋते दंढपाणस्तु विराधेशं प्रयत्नतः।।\nनत्वा सर्वापराधेभ्यो मुच्यते नात्र संशयः।।२४।।\nसुमुखेशं महालिंगं सुमुखाख्यगणार्चितम् ।।\nपश्चिमाभिमुखं लिंगं दृष्ट्वा पापैः प्रमुच्यते ।। २५ ।।\nस्नात्वा पिलिपिला तीर्थे सुमुखेशं विलोक्य च ।।\nसदैव सुमुखं पश्येद्धर्मराजं न दुर्मुखम् ।। २६ ।।\nआषाढिनार्चितं लिंगमाषाढीश्वरसंज्ञकम् ।।\nदृष्ट्वाषाढयां नरो भक्त्या सर्वैः पापैः प्रमुच्यते ।। २७ ।।\nउदीच्यां भारभूतेशादाषाढीशं समर्चयन् ।।\nआषाढ्यां पंचदश्यां वै न पापैः परितप्यते ।। २८ ।।\nशुचिशुक्लचतुर्दश्यां पंचदश्यामथापि वा ।।\nकृत्वा सांवत्सरीं यात्रामनेना जायते नरः ।। २९ ।।\n।। स्कंद उवाच ।। ।।\nमुने गणेषु चैतेषु वाराणस्यां स्थितेष्विति ।।\nस्वनाम्ना स्थाप्य लिंगानि विश्वेशपरितुष्टये ।। ।। 4.2.55.३० ।।\nविश्वेशश्चिंतयां चक्रे पुनः काशीप्रवृत्तये ।।\nकं वा हितं प्रहित्याद्य निर्वृतिं परमां भजे ।। ३१ ।।\nयोगिन्यस्तिग्मगुर्वेधाः शंकुकर्णमुखागणाः ।।\nव्यावृत्त्यनागताः काश्याः सिंधुगा इव सिंधवः ।। ३२ ।।\nधुवं काश्यां प्रविष्टा ये ते प्रविष्टा ममोदरे ।।\nतेषां विनिर्गमो नास्ति दीप्तेग्नौ हविषामिव ।। ३३ ।।\nयेषां हि संस्थितिः काश्यां लिंगार्चनरतात्मनाम् ।।\nत एव मम लिंगानि जंगमानि न संशयः ।। ३४ ।।\nस्थावरा जंगमाः काश्यामचेतनसचेतनाः ।।\nसर्वे ममैव लिंगानि तेभ्यो द्रुह्यंति दुर्धियः ।। ३५ ।।\nवाचि वाराणसी येषां श्रुतौ वैश्वेश्वरी कथा ।।\nत एव काशी लिंगानि वराण्यर्च्यान्यहं यथा ।। ३६ ।।\nवाराणसीति काशीति रुद्रावास इति स्फुटम् ।।\nमुखाद्विनिर्गतं येषां तेषां न प्रभवेद्यमः ।। ३७ ।।\nआनंदकाननं प्राप्य ये निरानंदभूमिकाम् ।।\nअन्यां हृदापि वांछंति निरानंदाः सदात्र ते ।। ३८ ।।\nअद्यैव वास्तुमरणं बहुकालांतरेपि वा।।\nकलिकाल भिया पुंसां काशी त्याज्या न कर्हिचित् ।। ३९ ।।\nअवश्यंभाविनो भावा भविष्यंति पदेपदे ।।\nसलक्ष्मीनिलयां काशीं ते त्यजंति कुतो धियः ।। 4.2.55.४० ।।\nवरं विघ्नसहस्राणि सोढव्यानि पदेपदे ।।\nकाश्यां नान्यत्र निर्विघ्नं वांछेद्राज्यमपि क्वचित् ।। ४१ ।।\nकियन्निमेषसंभोग्याः संति लक्ष्म्याः पदेपदे ।।\nपरं निरंतरसुखाऽमुत्राप्यत्रापि का शिका ।। ४२ ।।\nविश्वनाथो ह्यहं नाथः काशिकामुक्तिकाशिका ।।\nसुधातरंगा स्वर्गंगा त्रय्येषा किन्न यच्छति ।। ४३ ।।\nपंचक्रोश्यापरिमिता तनुरेषा पुरी मम ।।\nअविच्छिन्नप्रमाणर्धिर्भक्तनिर्वाणकारणम् ।। ४४ ।।\nसंसारभारखिन्नानां यातायातकृतां सदा ।।\nएकैव मे पुरी काशी ध्रुवं विश्रामभृमिका ।। ४५ ।।\nमंडपः कल्पवल्लीनां मनोरथफलैरलम् ।।\nफलितः काशिकाख्योयं संसाराध्वजुषां सदा ।। ४६ ।।\nचक्रवर्तेरियं छत्रं विचित्रं सर्वतापहृत् ।।\nकाशीनिर्वाणराजस्य ममशूलोच्च दंडवत् ।। ४७ ।।\nनिर्वाणलक्ष्मीं ये पुण्याः परिवांछंति लीलया ।।\nनिरंतरसुखप्राप्त्यै काशी त्याज्या न तै नृभिः ।। ४८ ।।\nममानंदवने ये वै निरं तर वनौकसः ।।\nमोक्षलक्ष्मीफलान्यत्र सुस्वादूनि लभंति ते ।।४९।।\nनिर्ममं चापि निर्मोहं या मामपि विमोहयेत् ।।\nकैर्न संस्मरणीया सा काशी विश्वविमोहिनी।। ।। 4.2.55.५० ।।\nनामापि मधुरं यस्याः परानंदप्रकाशकम् ।।\nकाश्याः काशीति काशीति सा कैः पुण्यैर्न जप्यते ।। ५१ ।।\nकाशीनामसुधापानं ये कुर्वंति निरंतरम् ।।\nतेषां वर्त्म भवत्येव सुधाम वसुधामयम् ।। ५२ ।।\nममतारहितस्यापि मम सर्वात्मनो ध्रुवम् ।।\nत एव मामका लोके ये काशीनाम जापकाः ।। ५३ ।।\nरहस्यमिति विज्ञाय वाराणस्या गणेश्वरैः ।।\nसब्रह्मयोगिनी ब्रध्रैः स्थितं तत्रैव नान्यथा ।। ५४ ।।\nअन्यथा ताश्च योगिन्यः सरविः सपितामहः ।।\nते गणा मां परित्यज्य कथं तिष्ठेयुरन्यतः ।। ५५ ।।\nअतीव भद्रं संजातं काश्यां तिष्ठत्सु तेषु हि ।।\nएकोपि भेद प्रभवेद्राज्ये राज्यांतरं विना ।। ५६ ।।\nलब्धप्रवेशास्तावंतस्ते सर्वे मत्स्वरूपिणः ।।\nयतिष्यंति यतोवश्यं मदागमनहेतवे ।।५७।।\nअन्यानपि प्रेषयामि मत्पार्श्वपरिवर्तिनः ।।\nये ते तत्र स्थिताः श्रेष्ठा अपिगंतास्म्यहं ततः ।। ५८ ।।\nविचार्येति महादेवः समाहूय गजाननम् ।।\nप्राहिणोत्कथयित्वेति गच्छ काशीमितः सुत ।। ५९ ।।\nतत्रस्थितोपि संसिद्धयै यतस्व सहितो गणैः ।।\nनिर्विघ्नं कुरु चास्माकं नृपे विघ्नं समाचर ।। 4.2.55.६० ।।\nआधाय शासनं मूर्ध्नि गणाधीशोथ धूर्जटेः ।।\nप्रतस्थे त्वरितः काशीं स्थितिज्ञः स्थितिहेतवे ।।६१।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्द्धे काशीवर्णन गणेशप्रेषणं नाम पंचपंचाशत्तमोऽध्यायः।।५५।।"
  }
]
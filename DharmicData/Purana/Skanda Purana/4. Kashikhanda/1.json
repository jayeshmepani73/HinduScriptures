[
  {
    "text": "श्रीगणेशाय नमः ।। ।।\nतं मन्महे महेशानं महेशानप्रियार्भकम् ।।\nगणेशानं करिगणेशानाननमनामयम् ।। १ ।।\nभूमिष्ठापि न यात्रभूस्त्रिदिवतोप्युच्चैरधःस्थापि या या बद्धा भुवि मुक्तिदास्युरमृतं यस्यां मृता जंतवः ।।\nया नित्यं त्रिजगत्पवित्रतटिनी तीरे सुरैः सेव्यते सा काशी त्रिपुरारिराजनगरी पायादपायाज्जगत् ।। २ ।।\nनमस्तस्मै महेशाय यस्य संध्यात्त्रयच्छलात् ।।\nयातायातं प्रकुर्वंति त्रिजगत्पतयोऽनिशम् ।। ३ ।।\nअष्टादशपुराणानां कर्त्ता सत्यवतीसुतः ।।\nसूताग्रे कथयामास कथां पापापनोदिनीम् ।। ४ ।।\nश्रीव्यास उवाच ।। ।।\nकदाचिन्नारदः श्रीमान्स्नात्वा श्रीनर्मदांभसि ।।\nश्रीमदोंकारमभ्यर्च्य सर्वदं सर्वदेहिनाम् ।। ५ ।।\nव्रजन्विलोकयांचक्रे पुरोविंध्यं धराधरम् ।।\nसंसारतापसंहारि रेवावारिपरिष्कृतम् ।। ६ ।।\nद्वैरूप्येणापि कुर्वंतं स्थावरेण चरेण च ।।\nसाभिख्येन यथार्थाख्यामुच्चैर्वसु मतीमिमाम् ।। ७ ।।\nरसालयं रसालैस्तैरशोकैः शोकहारिणाम् ।।\nतालैस्तमालेर्हिंतालैः सालैः सर्वत्रशालितम् ।। ८।।\nखपुरैः खपुराकारं श्रीफलं श्रीफलैः किल ।।\nगुरुश्रियंत्वगुरुभिः कपिपिंगं कपित्थकैः ।। ९ ।।\nवनश्रियः कुचाकारैर्लकुचैश्च मनोहरम् ।।\nसुधाफलसमारंभि रंभाभिः परिभासितम् ।।4.1.1.१०।।\nसुरंगैश्चापि नारंगैरंगमंडपवच्छियः ।।\nवानीरैश्चापि जंबीरैर्बीजपूरैः प्रपूरितम् ।। ११ ।।\nअनिलालोल कंकोल वल्लीहल्ली सकायितम् ।।\nलवलीलवलीलाभिर्लास्यलीलालयं किल ।। १२ ।।\nमंदांदोलितकर्पूर कदलीदल संज्ञया ।।\nविश्रमाय श्रमापन्नानाहूयंतमिवाध्वगान् ।। १३ ।।\nपुन्नागमिव पुन्नागपल्लवैःकरपल्लवैः ।।\nकलयंतमिवाऽलोलैर्मल्लिकास्तबकस्तनम् ।। १४ ।।\nविदीर्णदाडिमैः स्वांतं दर्शयंतं तु रागवत् ।।\nमाधवीं धवरूपेण श्लिष्यंतमिव कानने ।। १५ ।।\nउदुंबरैरंबरगैरनंतफलमालितैः ।।\nब्रह्मांडकोटीर्बिभ्रंतमनंतमिव सर्वतः ।। १६ ।।\nपनसैर्वनासाभैः शुकनासैः पलाशकैः।।\nपलाशनाद्विरहिणां पत्रत्यक्तैरिवावृतम्।।१७।।\nकदंबवादिनो नीपान्दृष्ट्वा कंटकितैरिव।।\nसमंततो भ्राजमानं कदंबककदंबकैः ।। १८ ।।\nनमेरुभिश्च मेरूच्चशिखरैरिव राजितम् ।।\nराजादनैश्च मदनैः सदनैरिव कामिनाम् ।। १९ ।।\nतटेतटेपटुवटैरुच्चैःपटकुटी वृतम् ।।\nकुटजस्तबकैर्भांतमधिष्ठितबकैरिव ।। 4.1.1.२० ।।\nकरमर्दैः करीरैश्च करजैश्चकरंबकैः ।।\nसहस्रकरवद्भांतमर्थिप्रत्युद्गतैः करैः ।। २१ ।।\nनीराजितमिवोद्दीपैराजचंपककोरकैः ।।\nसपुष्पशाल्मलीभिश्च जितपद्माकरश्रियम् ।। २२ ।।\nक्वचिच्चलदलैरुच्चैः क्वचित्कांचनकेतकैः ।।\nकृतमालैर्न क्तमालैः शोभमानं क्वचित्क्वचित् ।। २३ ।।\nकर्कंधु बंधुजीवैश्च पुत्रजीवैर्विराजितम् ।।\nसतिंदुकेंगुदीभिश्च करुणैःकरुणालयम् ।। २४ !।\nगलन्मधू ककुसुमैर्धरारूपधरंहरम् ।।\nस्वहस्तमुक्तमुक्ताभिरर्चयंतमिवानिशम् ।। २५ ।।\nसर्जार्जुनांजनैर्बीजैर्व्यजनैर्वीज्यमानवत् ।।\nनारिकेलैः सखर्जूरैर्धृतच्छत्रमिवांबरे ।। २६ ।।\nअमंदैः पिचुमंदैश्च मंदारैः कोविदारकैः ।।\nपाटलातिंतिणीघोंटाशाखोटैः करहाटकैः ।। २७ ।।\nउद्दंडैश्चापि शेहुंडैरेरंडैर्गुडपुष्पकैः ।।\nबकुलैस्तिलकैश्चैव तिलकांकितमस्तकम् ।। २८ ।।\nअक्षैः प्लक्षैः शल्लकीभिर्देवदारुहरिद्रुमैः ।।\nसदाफलसदापुष्प वृक्षवल्लीविराजितम् ।। २९ ।।\nएलालवंग मरिचकुलुं जनवनावृतम् ।।\nजंब्वाम्रातकभल्लातशेलुश्रीपर्णिवर्णितम् ।। 4.1.1.३० ।।\nशाकशंखवनैरम्यं चदनैरक्तचंदनैः ।।\nहरीतकीकर्णिकार धात्रीवनविभूषणम् ।। ३१ ।।\nद्राक्षावल्लीनागवल्लीकणावल्लीशतावृतम् ।।\nमल्लिकायूथिकाकुंदम दयंती सुगंधिनम् ।।३२।।\nभ्रमद्भ्रमरमालाभिर्मालतीभिरलंकृतम् ।।\nअलिच्छलागतंकृष्णं गोपीरंतुमनेकशः ।।३३।।\nनानामृगगणाकीर्णं नानापक्षिविनादितम् ।।\nनानासरित्सरः स्रोतः पल्वलैः परितो वृतम् ।।३४।।\nतुच्छश्रियः स्वर्गभूमीः परिहायागतैरिव ।।\nनानासुरनिकायैश्च विष्वग्भोगेच्छयोषितम् ।।३५।।\nउत्सृजंतमिवार्घ्यं वै पत्रपुष्पैरितस्ततः ।।\nकेकिकेकारवैर्दूरात्कुर्वंतं स्वागतं किल ।। ३६ ।।\nअथ सूर्यशताभासं नभसि द्योतितांबरम् ।।\nनारदं दृष्टवाञ्छैलो दूरात्प्रत्युज्जगाम तम् ।। ३७ ।।\nब्रह्मसूनुवपुस्तेजो दूरीकृतदरीतमाः ।।\nतमागच्छंतमालोक्य मानसं तम उज्जहौ ।। ३८ ।।\nब्रह्मतेजःसमुद्भूत साध्वसः साधुस त्क्रियः ।।\nकठिनोपि परित्यज्य धत्ते मृदुलतां किल ।। ३९ ।।\nदृष्ट्वा मृदुलतां तस्य द्वैरूप्येपि स नारदः ।।\nमुमुदे सुतरां संतः प्रश्रयग्राह्यमानसाः ।। 4.1.1.४० ।।\nगृहानायांतमालोक्य गुरुंवाऽगुरुमेव वा ।।\nयोऽगुरुर्नम्रतां धत्ते स गुरुर्न गुरुर्गुरुः ।। ४१ ।।\nतं प्रत्युच्चैः शिराःसोपि विनम्रतरकंधरः ।।\nशैलस्त्विलामिलन्मौलिः प्रणनाम महामुनिम्।।४२।।\nतमुत्थाप्य कराग्राभ्यामाशीर्भिरभिनंद्य च ।।\nतदुद्दिष्टासनं भेजे मनसोपि समुच्छ्रितम् ।।४३।।\nस दध्नामधुनाज्येन नीरार्द्राक्षतदूर्व या ।।\nतिलैः कुशैः प्रसूनैस्तमष्टांगार्घ्यैरपूजयत् ।। ४४ ।।\nगृहीतार्घ्यंकिल श्रांतं पादसंवाहनादिभिः ।।\nगतश्रममथालोक्य बभाषे ऽवनतो गिरिः ।। ४५ ।।\nअद्य सद्यः परिहृतं त्वदंघ्रिरजसारजः ।।\nत्वदंगसंगिमहसा सहसाऽप्यांतरंतमः ।। ४६ ।।\nसफलर्धिरहं चाद्य सुदिवाद्यच मे मुने ।।\nप्राक्कृतैः सुकृतैरद्य फलितं मे चिरार्जितैः ।। ४७ ।।\nधराधरत्वं कुलिषुमान्यं मेऽद्य भविष्यति ।।\nइति श्रुत्वा तदा किंचिदुच्छुस्य स्थितवान्मुनिः ।। ४८ ।।\nपुनरूचे कुलिवरः संभ्रमाप न्नमानसः ।।\nउच्छ्वासकारणं ब्रह्मन्ब्रूहि सर्वार्थकोविद ।। ४९ ।।\nअदृष्टं तव नोदृष्टं यदिष्टंविष्टपत्रये ।।\nअनुक्रोशोत्र मयिचेदुच्यतां प्रणतोस्म्यहम् ।। 4.1.1.५० ।।\nत्वदागमनजानन्दसंदोहैर्मे दुरारवः ।।\nअलं न वक्तुमसकृत्तथाप्येकं वदाम्यहम् ।। ५१ ।।\nधराधरणसामर्थ्यं मेर्वादौ पूर्वपूरुषैः ।।\nवर्ण्यते समुदायात्तदहमेको दधे धराम् ।। ५२ ।।\nगौरीगुरुत्वाद्धिमवानादिपत्याच्च भूभृताम् ।।\nसंबंधित्वात्पशुपतेः स एको मान्यभृत्सताम्।। ५३ ।।\nनमेरुः स्वर्णपूर्णत्वाद्रत्नसानुतयाथवा ।।\nसुरसद्मतयावापि क्वापि मान्यो मतो मम ।। ५४ ।।\nपरं शतं न किंशैला इलाकलनकेलयः ।।\nइह संति सतां मान्या मान्यास्ते तु स्वभूमिषु ।। ।।५५ ।।\nमन्देहदेहसंदेहादुदयैकदयाश्रितः ।।\nनिषधो नौषधिधरोऽप्यस्तोप्यस्तमितप्रभः ।। ५६ ।।\nनीलश्च नीलीनिलयो मन्दरो मन्दलोचनः ।।\nसर्पालयः समलयो रायं नावैति रैवतः ।। ५७ ।।\nहेमकूटत्रिकूटाद्याः कूटोत्तरपदास्तुते ।।\nकिष्किंधक्रौंचसह्याद्या भारसह्या न ते भुवः ।। ५८ ।।\nइति विंध्यवचः श्रुत्वा नारदोऽचिन्तयद्धृदि ।।\nअखर्वगर्वसंसर्गो न महत्त्वाय कल्पते ।। ५९ ।।\nश्रीशैलमुख्याः किंशैलानेह संत्यमलश्रियः ।।\nयेषां शिखरमात्रादि दर्शनं मुक्तये सताम् ।। 4.1.1.६० ।।\nअद्यास्य बलमालोक्यमिति ध्यात्वाब्रवीन्मुनिः ।।\nसत्यमुक्तं हि भवता गि रिसारंविवृण्वता ।। ६१ ।।\nपरं शैलेषु शैलेंद्रो मेरुस्त्वामवमन्यते ।।\nमया निःश्वसितं चैतत्त्वयि चापि निवेदितम् ।। ६२ ।।\nअथवा मद्विधानां हि केयं चिंता महात्मनाम् ।।\nस्वस्त्यस्तु तुभ्यमित्युक्त्वा ययौ स व्योमवर्त्मनि ।। ६३ ।।\nगते मुनौ निनिंदस्वमतीवोद्विग्नमानसः ।।\nचिन्तामवाप महतीं विंध्यो र्वंध्यमनोरथः ।। ६४ ।।\nविंध्य उवाच ।। ।।\nधिग्जीवितंशास्त्रकलोज्झितस्य धिग्जीवितं चोद्यमवर्जितस्य ।।\nधिग्जीवितं ज्ञातिपराजितस्य धिग्जीवितं व्यथर्मनोरथस्य ।। ६५ ।।\nकथं भुनक्ति स दिवा कथं रात्रौ स्वपित्यहो ।।\nरहः शर्म कथं तस्य यस्याभिभवनं रिपोः ।। ६६ ।।\nअहोदवाग्निदवथुस्तथामां न स बाधते ।।\nबाधते तु यथा चित्ते चिन्तासंतापसंततिः ।। ६७ ।।\nयुक्तमुक्तं पुराविद्भिश्चिन्तामूर्तिः सुदारुणा ।।\nन भेषजैर्लंघनैर्वा न चान्यैरुपशाम्यति ।।६८।।\nचिन्ताज्वरो मनुष्याणां क्षुधांनिद्रांबलं हरेत् ।।\nरूपमुत्साहबुद्धिं श्री जीवितं च न संशयः ।। ६९ ।।\nज्वरो व्यतीते षडहे जीर्णज्वर इहोच्यते ।।\nअसौ चिन्ताज्वरस्तीव्रः प्रत्यहं नवतां व्रजेत् ।। 4.1.1.७० ।।\nधन्यो धन्वतरिर्नात्र चरकश्चरतीह न ।।\nनासत्यावपिनाऽ सत्यावत्र चिन्ताज्वरे किल ।। ७१ ।।\nकिं करोमि क्व गच्छामि कथं मेरुं जयाम्यहम् ।।\nउत्प्लुत्य तस्य शिरसि पतामि न पताम्यतः ।। ७२ ।।\nशक्रं कोपयता पूर्वमस्मद्गोत्रेण केनचित् ।।\nपक्षहीनः कृतो यत्र धिगपक्षस्यचेष्टितम् ।। ७३ ।।\nअथवा स कथं मेरुस्तथोच्चैः स्पर्द्धते मया ।।\nभूमेर्भारभृतःप्रायो भवंति भ्रांति भूमयः ।। ७४ ।।\nअलीकवाक्त्वमथवा संभाव्यं नारदे कथम् ।।\nब्रह्मचारिणि वेदज्ञे सत्यलोकनिवासिनि ।। ७५।।\nयुक्तायुक्तविचारोथ मादृशेनोपयुज्यते ।।\nपराक्रमेष्वशक्तानां विचारं गाहते मनः ।। ७६ ।।\nअथवा चिन्तनैरेतैः किंव्यर्थैर्विश्वकारकम् ।।\nविश्वेशं शरणं यायां समे बुद्धिं प्रदास्यति ।। ७७।।\nअनाथनाथः सर्वेषां विश्वनाथो हि गीयते ।।\nक्षणं मनसि संचित्य भवेदित्थमसंशयम् ।। ७८ ।।\nएतदेव करिष्यामि नेष्टं कालविलंबनम् ।।\nविचक्षणैरुपेक्ष्यौ न वर्द्धमानौ  परामयौ ।।७९।।\nमेरुं प्रदक्षिणीकुर्यान्नित्यमेव दिवाकरः ।।\nसग्रहर्क्षगणो नूनं मन्यमानो बलाधिकम् ।। 4.1.1.८० ।।\nइति निश्चित्य विन्ध्याद्रिर्ववृधे स मृधेक्षणः ।।\nअनंतगगनस्यांतं कुर्वद्भिः शिखरैरिव ।। ८१ ।।\nकैश्चित्सार्द्धं विरोधो न कर्तव्यः केनचित्क्वचित् ।।\nकर्तव्यश्चेत्प्रयत्नेन यथा नोपहसेज्जनः ।। ८२ ।।\nनिरुध्य ब्राध्नमध्वानं कृतकृत्य इवाद्रिराट् ।।\nस्वस्थोऽभवद्भवाधीना प्राणिनां हि भविष्यता ।। ८३ ।।\nयमद्ययमकर्तासौ दक्षिणं प्रक्रमिष्यति ।।\nसकुलीनः स च श्रीमान्समहान्महितः स च ।। ८४ ।।\nयावत्स्वश क्तिं शक्तोपि न दर्शयति कर्हिचित् ।।\nतावत्स लंघ्यः सर्वेषां ज्वलनो दारुगो यथा ।। ८५ ।।\nइति चिंतामहाभारं त्यक्त्वा तस्थौ स्थिरोद्यमः ।।\nआकांक्षमाणस्तरणे रुदयं ब्राह्मणो यथा ।। ८६ ।।\nइति श्रीस्कान्देमहापुराणे एकाशीतिसाहस्र्यां संहितायां चतुर्थे काशीखंडे पूर्वार्धे विन्ध्यवर्धनंनाम प्रथमोऽध्यायः ।। १ ।।"
  }
]
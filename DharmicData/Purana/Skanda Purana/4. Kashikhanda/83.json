[
  {
    "text": "राज्ञ्युवाच ।। ।।\nअवधेहि धरानाथ कथयामि यथातथम् ।।\nव्रतस्यास्य विधानं च फलं चाभीष्टदेवताम् ।। १ ।।\nपुरा पुरः श्रीदपत्न्याः श्रीमुख्या ब्रह्मसूनुना ।।\nनारदेन सुतार्थिन्या व्रतमेतदुदीरितम् ।। २ ।।\nचीर्णं चाथ तया देव्या पुत्रोभून्नलकूबरः ।।\nअन्याभिरपि बह्वीभिः पुत्राः प्राप्ता व्रतादितः ।। ३ ।।\nविधिनाप्यत्र संपूज्या गौरी सर्वविधानवित् ।।\nस्तनंधयेन सहिता धयता स्तनमुन्मुखम् ।। ४ ।।\nमार्गशीर्ष तृतीयायां शुक्लायां कलशोपरि ।।\nताम्रपात्रं निधायैकं तंडुलैः परिपूरितम् ।। ५ ।।\nअविच्छिन्नं नवीनं च रजनीरागरंजितम् ।।\nवासः पात्रोपरि न्यस्य सूक्ष्मात्सूक्ष्मतरं परम् ।।६।।\nतस्योपरि शुभं पद्मं रविरश्मिविकासितम् ।।\nतत्कर्णिकाया उपरि चतुःस्वर्णविनिर्मितम् ।। ७ ।।\nविधिं संपूजयेद्भक्त्या रत्नपट्टाबंरादिभिः ।।\nपुष्पैर्नानाविधै रम्यैः फलैर्नारंगमुख्यकैः ।। ८ ।।\nसुगंधैश्चंदनाद्यैश्च कर्पूर मृगनाभिभिः ।।\nपरमान्नादि नैवेद्यैः पक्वान्नैर्बहुभंगिभिः ।।९।।\nधूपैरगुरुमुख्यैश्च रम्ये कुसुममंडपे ।।\nरात्रौ जागरणं कार्यं विनिंद्रैः परमोत्सवैः ।। 4.2.83.१० ।।\nहस्तमात्रमिते कुंडे जातवेदस इत्यृचा ।।\nघृतेन मधुनाप्लुत्य जुहुयान्मंत्रविद्द्विजः ।। ११ ।।\nसहस्रकमलानां च स्मेराणां स्वयमेव हि ।।\nनवप्रसूतां कपिलां सुशीलां च पयस्विनीम् ।। १२ ।।\nदद्यादाचार्यवर्याय सालंकारां सलक्षणाम् ।।\nउपोष्य दंपती भक्त्या नवांबरविभूषितौ ।। १३ ।।\nप्रातःस्नात्वा चतुर्थ्यां च संपूज्याचार्यमादृतः ।।\nवस्त्रैराभरणैर्माल्यैर्दक्षिणाभिर्मुदान्वितौ ।। १४ ।।\nसोपस्करां च तां मृर्तिमाचार्याय निवेदयेत् ।।\nसमुच्चरन्निमं मंत्रं व्रतकृन्मिथुनं मुदा ।। १५ ।।\nनमो विश्वविधानज्ञे विधे विविधकारिणि ।।\nसुतं वंशकरं देहि तुष्टामुष्माद्व्रताच्छुभात् ।। १६ ।।\nसहसं भोजयित्वाथ द्विजानां भक्तिपूर्वकम् ।।\nभुक्तशेषेण चान्नेन कुर्याद्वै पारणं ततः ।। १७ ।।\nइत्थमेतद्व्रतं राजंश्चिकीर्षामि त्वया सह ।।\nकुरु चैतत्प्रियं मह्यमभीष्टफललब्धये ।। १८ ।।\nइति भूपालवर्येण श्रुत्वा संहृष्टचेतसा ।।\nमुनेव तं समाचीर्णं सांतर्वत्नी बभूव ह ।। १९ ।।\nतयाथ प्रार्थिता गौरी गर्भिण्या भक्तितोषिता ।।\nपुत्रं देहि महामाये साक्षाद्विष्ण्वंशसंभवम् ।। 4.2.83.२० ।।\nजातमात्रो व्रजेत्स्वर्गं पुनगयाति चात्र वै ।।\nभक्तः सदाशिवेऽत्यर्थं प्रसिद्धः सर्वभूतले ।।२१।।\nविनैव स्तन्यपानेन षोडशाब्दाकृतिः क्षणात् ।।\nएवंभूतः सुतो गौरि यथा मे स्यात्तथाकुरु ।।२२।।\nमृडान्यापि तथेत्युक्ता राज्ञी भक्त्यातितुष्टया ।।\nअथ कालेन तनयं मूलर्क्षे साप्यजीजनत् ।। २३ ।।\nहितैरमात्यैरथ सा विज्ञप्तारिष्टसंस्थिता ।।\nदेवि राजार्थिनी चेत्त्वं त्यज दुष्टर्क्षजं सुतम् ।। ।। २४ ।।\nसा मंत्रिवाक्यमाकर्ण्य केवलं पतिदेवता ।।\nअत्याक्षीत्तं तथा प्राप्तं तनयं नयकोविदा ।। २५ ।।\nधात्रेयिकां समाकार्य प्राहेदं सा नृपांगना ।।\nपंचमुद्रे महापीठे विकटा नाम मातृका ।। २६ ।।\nतदग्रे स्थापयित्वामुं बालं धात्रेयिके वद ।।\nगौर्यादत्तः शिशुरसौ तवाग्रे विनिवेदितः ।। २७ ।।\nराज्ञ्या पत्युः प्रियेषिण्या मंत्रिविज्ञप्तिनुन्नया ।।\nसापि राज्ञ्युदितं श्रुत्वा शिशुं लास्य शशिप्रभम् ।। २८ ।।\nविकटायाः पुरः स्थाप्य गृहं धात्रेयिका गता ।।\nअथ सा विकटा देवी समाहूय च योगिनीः ।। २९ ।।\nउवाच नयत क्षिप्रं शिशुं मातृगणाग्रतः ।।\nतासामाज्ञां च कुरुत रक्षतामुं प्रयत्नतः ।। 4.2.83.३० ।।\nयोगिन्यो विकटावाक्यात्खेचर्यस्ताः क्षणेन तम् ।।\nनिन्युर्गगनमार्गेण ब्राह्म्याद्या यत्र मातरः ।। ३१ ।।\nप्रणम्य योगिनीवृंदं तं शिशुं सूर्यवर्चसम् ।।\nपुरो निधाय मातॄणां प्रोवाच विकटोदितम् ।। ३२ ।।\nब्रह्माणी वैष्णवी रौद्री वाराही नारसिंहिका ।।\nकौमारी चापि माहेंद्री चामुंडा चैव चंडिका । ३३ ।।\nदृष्ट्वा तं बालकं रम्यं विकटाप्रेषितं ततः ।।\nपप्रच्छुर्युगपड्डिंभं कस्ते तातः प्रसूश्च कः।। ३४ ।।\nमातृभिश्चेति पुष्टः स यदा किंचिन्न वक्ति च ।।\nतदा तद्योगिनीचक्रं प्राह मातृगणस्त्विति ।। ३५ ।।\nराज्ययोग्यो भवत्येष महालक्षणलक्षितः ।।\nपुनस्तत्रैव नेतव्यो योगिन्यस्त्वविलंबितम् ।। ३६ ।।\nपंचमुद्रा महादेवी तिष्ठते यत्र काम्यदा ।\nयस्याः संसेवनान्नृणां निर्वाणश्रीरदूरतः ।। ३७ ।।\nसर्वत्रशुभजन्मिन्यां काश्यां मुक्तिः पदेपदे ।।\nतथापि सविशेषं हि तत्पीठं सर्वसिद्धिकृत् ।। ३८ ।।\nतत्पीठसेवनादस्य षोडशाब्दाकृतेः शिशोः ।।\nसिद्धिर्भवित्री परमा विश्वेशानुग्रहात्परात् ।। ।। ३९ ।।\nएवं मातृगणाशीर्भिर्योगिनीभिः क्षणेन हि ।।\nप्रापितो मातृवाक्येन पंचमुद्रांकितं पुनः ।। 4.2.83.४० ।।\nसंप्राप्य तन्महापीठं स्वर्गलोकादिहागतः ।।\nआनंदकानने दिव्यं तताप विपुलं तपः ।। ४१ ।।\nतपसातीव तीव्रेण निश्चलेंद्रियचेतसः ।।\nतस्य राजकुमारस्य प्रसन्नोभूदुमाधवः। ।।४२।।\nआविर्बभूव पुरतो लिंगरूपेण शंकरः ।।\nप्रोवाच च प्रसन्नोस्मि वरं ब्रूहि नृपांगज ।।४३।।\n।। स्कंद उवाच ।। ।।\nसर्वज्योतिर्मयं लिंगं पुरतो वीक्ष्य वाङ्मयम् ।।\nसप्तपातालमुद्भिद्य स्थितं बृहदनुग्रहात ।। ४४ ।।\nप्रणम्य दंडवद्भूमौ परितुष्टाव धूर्जटिम् ।।\nसूक्तैर्जन्मांतराभ्यस्तैः सुहृष्टो रुद्रदेवतैः ।। ४५ ।।\nततः प्रसन्नो भगवान्देवदेवो महेश्वरः ।।\nसंतुष्टस्तपसा तस्य प्रोवाच वृषभध्वजः।। ४६ ।।\n।। देवदेव उवाच ।। ।।\nवरं वरय संतप्त तपसा क्लेशितं वपुः ।।\nत्वयेदं बालवपुषा वशीकृतं मनो मम ।। ४७ ।।\nशिवोक्तं च समाकर्ण्य वरदानं पुनःपुनः ।।\nवरं च प्रार्थयांचक्रे परिहृष्टतनूरुहः ।। ४८ ।।\n।। कुमार उवाच ।। ।।\nदेवदेवमहादेव  यदि देयो वरो मम ।।\nतदत्र भवता स्थेयं भवतापहृता सदा ।। ४९ ।।\nअस्मिँल्लिंगे स्थितः शंभो कुरु भक्तसमीहितम् ।।\nविना मुद्रादिकरणं मंत्रेणापि विना विभो ।। 4.2.83.५० ।।\nदिश सिद्धिं परामत्र दर्शनात्स्पर्शनान्नतेः ।।\nअस्य लिंगस्य ये भक्ता मनोवाक्कायकर्मभिः ।।५१ ।।\nसदैवानुग्रहस्तेषु कर्तव्यो वर एष मे ।।\nइति तद्व्रतमाकर्ण्य लिंगरूपोवदत्प्रभुः ।।५२।।\nएवमस्तु यदुक्तं ते वीरवैष्णव सूनुना ।।\nजनेतुर्विष्णुभक्ताच्च राज्ञोऽमित्रज्जितो भवान् ।। ५३ ।।\nविष्ण्वंश एवमुत्पन्नो मम भक्तिपरांगज ।।\nवीरवीरेश्वरं नाम लिंगमेतत्त्वदाख्यया ।। ५४ ।।\nकाश्यां दास्यत्यभीष्टानि भक्तानां चिंतितान्यहो ।।\nअस्मिँल्लिंगे सदा वीर स्थास्याम्यद्यदिनावधि ।। ५५ ।।\nदास्यामि च परां सिद्धिमाश्रितेभ्यो न संशयः ।।\nपरं न महिमानं मे कलौ कश्चिच्च  वेत्स्यति ।। ५६ ।।\nयस्तु वेत्स्यति भाग्येन स परां सिद्धिमाप्स्यति ।।\nअत्र जप्तं हुतं दत्तं स्तुतमर्चितमेव  वा ।। ५७ ।।\nजीर्णोद्धारादिकरणमक्षय्यफलहेतुकम् ।।\nत्वं तु राज्यं परं प्राप्य सर्वभूपालदुर्लभम्।। ५८ ।।\nभुक्त्वा भोगांश्च विपुलानंते सिद्धिमवाप्स्यसि ।।\nपुरी वाराणसी रम्या सर्वस्मिञ्जगतीतले ।।५९।।\nपुण्यस्तत्रापि संभेदः सरितोरसि गंगयोः ।।\nततोऽपि च हयग्रीवं तीर्थं चैवाति पुण्यदम् ।। 4.2.83.६० ।।\nयत्र विष्णुर्हयग्रीवो भक्तचिंतितमर्पयेत् ।।\nहयग्रीवाच्च वै तीर्थाद्गजतीर्थं विशिष्यते ।। ६१ ।।\nयत्र वै स्नानमात्रेण गजदानफलं लभेत् ।।\nकोकावराहतीर्थं च पुण्यदं गजतीर्थतः ।। ६२ ।।\nकोकावराहमभ्यर्च्य तत्र नो जन्मभाग्जनः ।।\nअपि कोकावराहाच्च दिलीपेश्वरसन्निधौ ।। ६३ ।।\nदिलीपतीर्थं सुश्रेष्ठं सद्यः पापहरं परम् ।।\nततः सगरतीर्थं च सगरेश समीपतः ।। ६४ ।।\nयत्र मज्जन्नरो मज्जेन्न भूयो दुःखसागरे ।।\nसप्तसागरतीर्थं च शुभं सगरतीर्थतः ।। ६५ ।।\nसप्ताब्धिस्नानजं पुण्यं यत्र स्नात्वा नरो लभेत् ।।\nमहोदधीति विख्यातं तीर्थं सप्ताब्धितीर्थतः ।। ६६ ।।\nसकृद्यत्राप्लुतो धीमान्दहेदघमहोदधिम् ।।\nचौरतीर्थं ततः पुण्यं कपिलेश्वर सन्निधौ ।। ६७ ।।\nपापं सुवर्णचौर्यादि यत्र स्नात्वा क्षयं व्रजेत् ।।\nहंसतीर्थ ततोपीड्यं केदारेश्वर सन्निधौ ।। ६८ ।।\nहंस स्वरूपी यत्राहं नयामि ब्रह्मदेहिनः ।। ६९ ।।\nततस्त्रिभुवनाख्यस्य केशवस्याति पुण्यदम् ।।\nतीर्थं यत्राप्लुता मर्त्या मर्त्यलोकं विशंति न ।। 4.2.83.७० ।।\nगोव्याघ्रे श्वर तीर्थं च ततोप्यधिकमेव हि ।।\nस्वभाववैरमुत्सृज्य यत्रोभौ सिद्धिमापतुः ।। ७१ ।।\nततोपि हि वरं वीर तीर्थं मांधातुसंज्ञितम् ।।\nचक्रवर्तिपदं यत्र प्राप्तं तेन महीभुजा ।। ७२ ।।\nततोपि मुचुकुंदाख्यं तीर्थं चातीव पुण्यदम् ।।\nयत्र स्नातो नरो जातु रिपुभिर्नाभिभूयते ।।७३।।\nपृथु तीर्थं ततोप्युच्चैः श्रेयसां साधनं परम् ।।\nपृथ्वीश्वरं यत्र दृष्ट्वा नरः पृथ्वीपतिर्भवेत् ।। ७४ ।।\nततः परशुरामस्य तीर्थं चातीव सिद्धिदम् ।।\nयत्र क्षत्रवधात्पापाज्जामदग्न्यो विमुक्तवान् । ।७५।\nअद्यापि क्षत्रवधजं पापं तत्र प्रणश्यति ।।\nएकेन स्नानमात्रेण ज्ञानाज्ञानकृतेन च ।। ७६ ।।\nततोपि श्रेयसां कर्तृ तीर्थं कृष्णाग्रजस्य हि ।।\nयत्र सूतवधात्पापाद्बलदेवो विमुक्तवान् ।। ७७ ।।\nदिवोदासस्य वै तीर्थं तत्र राज्ञोऽतिमेधसः ।।\nतत्र स्नातो नरो जातु न ज्ञानाच्च्यवतेंऽततः ।। ७८ ।।\nततोपि हि महातीर्थं सर्वपापप्रणाशनम् ।।\nयत्र भागीरथी साक्षान्मूर्तिरूपेण तिष्ठति ।। ७९ ।।\nस्नात्वा भागीरथी तीर्थे कृत्वा श्राद्धं विधानवित् ।।\nदत्त्वा दानं च पात्रेभ्यो न भूयो गर्भभाग्भवेत् ।। 4.2.83.८० ।।\nहरपापं च भो वीर तीर्थं भागीरथीतटे ।।\nतत्र स्नात्वा क्षयं यांति महापापकुलान्यपि ।।८१।।\nयो निष्पापेश्वरं लिंगं तत्र पश्यति मानवः ।।\nनिष्पापो जायते वीर स तल्लिंगेक्षणात्क्षणात् ।।८२।।\nदशाश्वमेधतीर्थं च ततोपि प्रवरं मतम् ।।\nदशानामश्वमेधानां यत्र स्नात्वा फलं लभेत् ।८३।।\nततोपि शुभदं वीर बंदीतीर्थं प्रचक्षते ।।\nयत्र स्नातो नरो मुच्येदपि संसारबंधनात् ।। ८४ ।।\nहिरण्याक्षेण दैत्येन बहुशो देवताः पुरा ।।\nबंदीकृता निगडिता स्तुष्टुवुर्जगदंबिकाम् ।। ८५ ।।\nततो विशृंखलीभूतैर्वंदिता यज्जगज्जनिः ।।\nतदा प्रभृति बंदीति गीयतेद्यापि मानवैः ।। ८६ ।।\nबंदीतीर्थस्तु तत्रैव महानिगडखंडनम् ।।\nतत्र स्नातो विमुच्येत सर्वस्मात्कर्मपाशतः ।। ८७ ।।\nबंदीतीर्थं महाश्रेष्ठं काशिपुर्यां विशांपते ।।\nतत्र स्नातो नरो यायाद्विमुक्तिं देव्यनुग्रहात् ।। ८८ ।।\nततोपि हि श्रेष्ठतरं प्रयागमिति विश्रुतम् ।।\nप्रयागमाधवो यत्र सर्वयागफलप्रदः ।। ८९ ।।\nक्षोणीवराहतीर्थं च ततोपि शुभदं परम् ।।\nतत्र स्नातो नरो जातु तिर्यग्योनिं न गच्छति ।। 4.2.83.९० ।।\nततः कालेश्वरं तीर्थं  वीरश्रेष्ठतरं परम् ।।\nकलिकालौ न बाधेते यत्र स्नातं नरोत्तमम् ।।९१ ।।\nअशोकतीर्थं तत्रैव ततोप्यतितरां शुभम् ।।\nयत्र स्नातो नरो जातु नापतेच्छोकसागरे ।। ९२ ।।\nततोति निर्मलतरं शुक्रतीर्थं नृपांगज ।।\nशुक्रद्वारा न जायेत यत्र स्नातो नरोत्तमः ।।९३।।\nततोऽपि पुण्यदं राजन्भवानीतीर्थमुत्तमम् ।।\nयत्र स्नात्वा भवानीशौ दृष्ट्वा नैव पुनर्भवेत् ।। ९४ ।।\nप्रभासतीर्थं विख्यातं ततोपि शुभदं नृणाम् ।।\nसोमेश्वरस्य पुरतस्तत्र स्नातो न गर्भभाक् ।। ९५ ।।\nततो गरुडतीर्थं च संसारविषनाशनम् ।।\nगरुडेशं समभ्यर्च्य तत्र स्नात्वा न शोचति ।। ९६ ।।\nब्रह्मतीर्थं ततः पुण्यं वीरब्रह्मेश्वरात्पुरः ।।\nब्रह्मविद्यामवाप्नोति तत्र स्नानेन मानवः ।। ९७ ।।\nततो वृद्धार्कतीर्थं च विधितीर्थं ततः परम् ।।\nतत्राप्लुतो नरो याति रविलोकं सुनिर्मलम् ।। ९८ ।।\nततो नृसिंहतीर्थं च महाभयनिवारणम् ।।\nकालादपि कुतस्तत्र स्नात्वा परिबिभेति च ।। ९९ ।।\nततोपि पुण्यदं नृणां तीर्थं चित्ररथेश्वरम् ।।\nयत्र स्नात्वा च दत्त्वा च चित्रगुप्तं न पश्यति ।।4.2.83.१ ० ०।।\nधर्मतीर्थं ततः पुण्यं धर्मेश पुरतः स्थितम् ।।\nतत्र श्राद्धदिकं कृत्वा पितॄणामनृणो भवेत् ।।१।।\nविशालतीर्थं विमलं विशालफलदं ततः ।।\nतत्र स्नात्वा विशालाक्षी दृष्ट्वा गर्भेन जायते ।। २ ।।\nजरासंधेश तीर्थं च जरासंधेशसन्निधौ ।।\nसंसारज्वरपीडाभिस्तत्र स्नातो न मुह्यति ।। ३ ।।\nततोऽपि ललितातीर्थं महासौभाग्यवर्धनम् ।।\nस्नात्वार्चयित्वा ललितां न दरिद्रो न दुःखभाक् ।। ४ ।।\nततो गौतमतीर्थं च सर्वपापविशोधनम् ।।\nस्नात्वा पिंडान्विनिर्वाप्य यत्र शोचति न क्वचित् ।। ५ ।।\nगंगाकेशवतीर्थं च तीर्थं चागस्त्य संज्ञकम् ।।\nततस्तु योगिनीतीर्थं त्रिसंध्याख्यं ततः परम् ।। ६ ।।\nततस्तु नार्मदं तीर्थं तत आरुंधतेयकम् ।।\nवासिष्ठं च ततस्तीर्थं मार्कंण्डेयमनुत्तमम् ।। ७ ।।\nज्ञेयान्येतानि तीर्थानि पुण्यदान्युत्तरोत्तरम ।।\nखुरकर्तरि संज्ञं च ततस्तीर्थमनुत्तमम् ।। ८ ।।\nतत्र श्राद्धादिकरणान्नरोमुच्येत किल्बिषैः ।।\nततो भगीरथं तीर्थं राजर्षेरतिपुण्यदम्।। ९ ।।\nतत्राल्पमपि यच्छेद्यत्कल्पांतेप्यक्षयं हि तत् ।।\nएतेभ्योपि हि तीर्थेभ्यो लिंगकोटित्रयादपि ।।4.2.83.११० ।।\nवीरवीरेश्वरं लिंगं महाश्रेष्ठं भविष्यति ।।\nवीरतीर्थे नरः स्नात्वा वीरेशं परिपूज्य च ।। ११ ।।\nतीर्थेष्वेतेषु सर्वेषु स्नातो भवति नान्यथा ।।\nयस्तु वीरेश्वरं लिंगं नक्तमभ्यर्चयिप्यति ।।\nतेन त्रिकोटिसंख्यानि लिंगानीहार्चितानि वै ।। १२ ।।\nयस्तु कामयते लक्ष्मीं मुक्तिदां भुक्तिदामपि ।।\nतेन वीरेश्वरं लिंगं संसेव्यमतियत्नतः ।। १३ ।।\nविधायैकं जागरणं नरो वीरेशमर्चयन् ।।\nभूतायां नैव गृह्णाति शरीरं पांचभौतिकम् ।। १४ ।।\nइदं लिंगं सदाभ्यर्च्यं सिद्धैः संसिद्धिकामुकैः ।।\nऐहिकामुष्मिकान्यस्मात्सर्वान्कामान्समर्थयेत् ।। १५ ।।\nपंचामृतेन स्नपनं यः करिष्यति मानवः ।।\nपलेपले फलं तस्य वीरेशे घटकोटिजम् ।। १६ ।।\nयदन्यत्र फलं लिंगे कोटिपुष्प प्रदानतः ।।\nतदेकेनैव पुष्पेण वीरेशे नात्र संशयः ।। १७ ।।\nएकामप्याहुतिं दत्त्वा वीरेश्वरसमीपतः ।।\nकोटिहोमफलं सम्यङ्नात्र कार्या विचारणा ।। १८ ।।\nसिक्थेसिक्थे च नैवैद्यै कोटिसिक्थफलं भवेत् ।।\nअत्यल्पमपि वीरेशे कृतमक्षयतां व्रजेत् ।। १९ ।।\nअप्येकं यो महारुद्रं जपेद्वीरेश सन्निधौ ।।\nजापयेद्वा भवेत्तस्य कोटिरुद्रफलं ध्रुवम् ।। 4.2.83.१२० ।।\nव्रतोत्सर्गादि वीरेशे यत्कृतं व्रतिभिर्नृभिः ।।\nतत्कोटिगुणसंख्याकं भवत्येव न संशयः ।। २१ ।।\nकृता अष्टौ नमस्कारा येन वीरेश्वराग्रतः ।।\nअष्टकोटि नमस्कारफलं तस्य न संशयः ।। २२ ।।\nसर्वासां संपदां स्थानमिदं लिंगं भविष्यति ।।\nवीरश्वेरं न संदेहो वीर मे वरदानतः ।। २३ ।।\nज्ञानमुत्पत्स्यते पुंसां तारकाख्यं ममाज्ञया ।।\nजीवतामेव तत्सेव्यमेतल्लिंगं शुभार्थिभिः ।। २४ ।।\nएतच्छ्रुत्वा पुनः प्राह वीरो मित्रजितः सुतः ।।\nप्रणम्य देवदेवेशं परिपूर्णमनोरथः ।। २५ ।।\nतीर्थान्येतानि देवेश यान्युक्तानि ममाग्रतः ।।\nकृपया पुनरप्येव तदन्यानि वद प्रभो ।। २६ ।।\nआदिकेशवमारभ्य तत्तीर्थाच्च भगीरथात् ।।\nयेषां श्रवणमात्रेण निष्पापो जायते नरः ।। २७ ।।\nइति श्रुत्वा महेशानो महीप तनयोदितम् ।।\nपुनस्तीर्थानि गंगायां वक्तुं समुपचक्रमे ।। १२८ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे उत्तरार्धे वीरेश्वराविर्भावोनाम त्र्यशीतितमोऽध्यायः ।। ८३ ।।"
  }
]
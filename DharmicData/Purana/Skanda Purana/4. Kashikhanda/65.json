[
  {
    "text": "।। स्कंद उवाच ।। ।।\nज्येष्ठेश्वरस्य परितो यानि लिंगानि कुंभज।।\nतानि पंचसहस्राणि मुनीनां सिद्धिदान्यलम् ।। १ ।।\nपराशरेश्वरं लिंगं ज्येष्ठेशादुत्तरे महत्।।\nतस्य दर्शनमात्रेण निर्मलं ज्ञानमाप्यते ।। २ ।।\nतत्रैव सिद्धिदं लिंगं मांडव्येश्वरसंज्ञितम् ।।\nन तस्य दर्शनाज्जातु दुर्बुद्धिं प्राप्नुयान्नरः ।। ३ ।।\nलिंगं च शंकरेशाख्यं तत्रैव शुभदं सदा ।।\nभृगुनारायणस्तत्र भक्तानां सर्वसिद्धिदः ।। ४ ।।\nजाबालीश्वर संज्ञं च लिंगं तत्रातिसिद्धिदम् ।।\nतस्य संदर्शनाज्जातु न जंतुर्दुर्गतिं व्रजेत् ।। ५ ।।\nसुमंतु मुनिना श्रेष्ठस्तत्रादित्यः प्रतिष्ठितः ।।\nतस्य संदर्शनादेव कुष्ठव्याधिः प्रशाम्यति ।। ६ ।।\nभैरेवी भीषणा नाम तत्र भीषणरूपिणी ।।\nक्षेत्रस्य भीषणं सर्वं नाशयेद्भावतोर्चिता ।। ७ ।।\nतत्रोपजंघने लिंगं कर्मबंधविमोक्षणम् ।।\nनृभिः संसेवितं भक्त्या षण्मासात्सिद्धिदं परम्।।८।।\nभारद्वाजेश्वरं लिंगं लिंगं माद्रीश्वरं वरम् ।।\nएकत्र संस्थिते द्वे तु द्रष्टव्ये सुकृतात्मना ।।९।।\nअरुणि स्थापितं लिंगं तत्रैव कलशोद्भव ।।\nतस्य लिंगस्य सेवातः सर्वामृद्धिमवाप्नुयात्।।4.2.65.१०।।\nलिंगं वाजसनेयाख्यं तत्रास्त्यतिमनोहृरम् ।।\nतस्य संदर्शनात्पुंसां वाजपेयफलं भवेत्।।११।।\nकण्वेश्वरं शुभं लिंगं लिंगं कात्यायनेश्वरम् ।।\nवामदेवेश्वरं लिंगमौतथ्येश्वरमेव च ।। १२ ।।\nहारीतेश्वरसंज्ञं च लिंगं वै गालवेश्वरम् ।।\nकुंभेर्लिंगं महापुण्यं तथा वै कौसुमेश्वरम् ।। १३ ।।\nअग्निवर्णेश्वरं चैव नैध्रुवेश्वरमेव च ।।\nवत्सेश्वरं महालिंगं पर्णादेश्वरमेव च ।। १४ ।।\nसक्तुप्रस्थेश्वरं लिंगं कणादेशं तथैव च ।।\nअन्यत्तत्र महालिंगं मांडूकाय निरूपितम् ।। १५ ।।\nवाभ्रवेयेश्वरं लिंगं शिलावृत्तीश्वरं तथा ।।\nच्यवनेश्वर लिंगं च शालंकायनकेश्वरम् ।। १६ ।।\nकलिंदमेश्वरं लिंगं लिंगमक्रोधनेश्वरम् ।।\nलिंगं कपोतवृत्तीशं कंकेशं कुंतलेश्वरम ।। १७ ।।\nकंठेश्वरं कहोलेशं लिंगं तुंबुरुपूजितम् ।।\nमतगेशं मरुत्तेशं मगधेयेश्वरं तथा ।। १८ ।।\nजातूकर्णेश्वरं लिंगं जंबूकेश्वरमेव च ।।\nजारुधीशं जलेशं च जाल्मेशं  जालकेश्वरम् ।। १९ ।।\nएवमादीनि लिंगानि अयुतार्धानि कुंभज ।।\nस्मरणाद्दर्शनात्स्पर्शादर्चनान्नमनात्स्तुतेः ।। 4.2.65.२० ।।\nन जातु जायते जंतोः कलुषस्य समुद्भवः ।।\nएतेषां शुभलिंगानां ज्येष्ठस्थानेति पावने ।। २१ ।।\n।। स्कंद उवाच ।। ।।\nएकदा तत्र यद्वृत्तं ज्येष्ठस्थाने महामुने ।।\nतदहं ते प्रवक्ष्यामि शृणुष्वाघविनाशनम् ।। २२ ।।\nस्वैरं विहरतस्तत्र ज्येष्ठस्थाने महेशितुः ।।\nकौतुकेनैव चिक्रीड शिवा कंदुकलीलया ।। २३ ।।\nउदंच न्न्यंचदंगानां लाघवं परितन्वती ।।\nनिःश्वासामोदमुदित भ्रमराकुलितेक्षणा ।। २४ ।।\nभ्रश्यद्ध म्मिल्लसन्माल्य स्थपुटीकृत भूमिका ।।\nस्विद्यत्कपोलपत्राली स्रवदंबुकणोज्ज्वला ।। २५ ।।\nस्फुटच्चोलांशुकपथनिर्यदंगप्रभावृता ।।\nउल्लसत्कंदुकास्फालातिशोणितकरांबुजा ।। २६ ।।\nकंदुकानुग सदृष्टि नर्तित भ्रूचलतांचला ।।\nमृडानी किल खेलंती ददृशे जगदंबिका ।। २७ ।।\nअंतरिक्षचराभ्यां च दितिजाभ्यां मनोहरा ।।\nकटाक्षिताभ्यामिव वै समुपस्थितमृत्युना ।। २८ ।।\nविदलोत्पल संज्ञाभ्यां दृप्ताभ्यां वरतो विधेः ।।\nतृणीकृतत्रिजगती पुरुषाभ्यां स्वदोर्बलात् ।। २९ ।।\nदेवीं परिजिहीर्षू तौ विषमेषु प्रपीडितौ ।।\nदिवोवतेरतुः क्षिप्रं मायां स्वीकृत्य शांबरीम् ।। 4.2.65.३० ।।\nधृत्वा पारषदीं मूर्तिमायातावंबिकांतिकम् ।।\nतावत्यंतं सुदुर्वृत्तावतिचंचलमानसा ।। ३१ ।।\nसर्वज्ञेन परिज्ञातौ चांचल्याल्लोचनोद्भवात् ।।\nकटाक्षिताथ देवेन दुर्गादुर्गारिघातिनी ।। ३२।।।\nविज्ञाय नेत्रसंज्ञां तु सर्वज्ञार्ध शरीरिणी ।।\nतेनैव कंदुकेनाथ युगपन्निजघान तौ ।। ३३।।\nमहाबलौ महादेव्या कंदुकेन समाहतौ।।\nपरिभ्रम्य परिभ्रम्य तौ दुष्टौ विनिपेततुः ।। ३४ ।।\nवृंतादिव फले पक्वे तालादनिललोलिते ।।\nदंभोलिना परिहते शृंगेइव महागिरेः ।। ३५ ।।\nतौ निपात्य महादैत्यावकार्यकरणोद्यतौ ।।\nततः परिणतिं यातो लिंगरूपेण कंदुकः ।।३६।।\nकंदुकेश्वरसंज्ञं च तल्लिंगमभवत्तदा ।।\nज्येष्ठेश्वर समीपे तु सर्वदुष्टनिवारणम् ।।३७।।\nकंदुकेश समुत्पत्तिं यः श्रोष्यति मुदान्वितः ।।\nपूजयिष्यति यो भक्तस्तस्य दुःखभयं कुतः ।। ३८ ।।\nकंदुकेश्वर भक्तानां मानवानां निरेनसाम् ।।\nयोगक्षेमं सदा कुर्याद्भवानी भयनाशिनी ।। ३९ ।।\nमृडानी तस्य लिंगस्य पूजां कुर्यात्सदैव हि ।।\nतत्रैव देव्या सान्निध्यं पार्वत्या भक्तसिद्धिदम् ।। 4.2.65.४० ।।\nकंदुकेशं महालिंगं काश्यां यैर्न समर्चितम् ।।\nकथं तेषां भवनीशौ स्यातां सर्वेप्सितप्रदौ ।। ४१ ।।\nद्रष्टव्यं च प्रयत्नेन तल्लिंगं कंदुकेश्वरम् ।।\nसर्वोपसर्गसंघातविघातकरणं परम् ।। ४२ ।।\nकंदुकेश्वर नामापि श्रुत्वा वृजिनसंततिः ।।\nक्षिप्रं क्षयमवाप्नोति तमः प्राप्योष्णगुं यथा ।। ४३ ।।\n।। स्कंद उवाच ।। ।।\nसंशृणुष्व महाभाग ज्येष्ठेश्वर समीपतः ।।\nयद्वृत्तांतमभूद्विप्र परमाश्चर्यकृद्ध्रुवम् ।। ४४ ।।\nदंडखाते महातीर्थे देवर्षिपितृतृप्तिदे ।।\nतप्यमानेषु विप्रेषु निष्कामं परमं तपः ।। ४५ ।।\nदैत्यो दुंदुभिनिर्ह्रादो दुष्टः प्रह्लादमातुलः ।।\nदेवाः कथं सुजेयाः स्युरित्युपायमचिंतयत् ।। ४६ ।।\nकिं बलाश्च किमाहाराः किमाधारा हि देवताः ।।\nविचार्य बहुशो दैत्यस्तत्त्वं विज्ञाय निश्चितम् ।। ४७ ।।\nअवश्यमग्रजन्मानो हेतवोत्र विचारतः ।।\nब्राह्मणान्हंतुमसकृत्कृतवानुद्यमं ततः ।। ४८ ।।\nयतः क्रतुभुजो देवाः क्रतवो वेदसंभवाः ।।\nते वेदा ब्राह्मणाधीनास्ततो देवबलं द्विजाः ।। ४९ ।।\nनिश्चितं ब्राह्मणाधाराः सर्वे वेदाः सवासवाः ।।\nगीर्वाणा ब्राह्मणबला नात्र कार्या विचारणा ।। 4.2.65.५० ।।\nब्राह्मणा यदि नष्टाः स्युर्वेदा नष्टास्ततः स्वयम् ।।\nआम्नायेषु प्रणष्टेषु विनष्टाः शततंतवः ।। ५१ ।।\nयज्ञेषु नाशं गच्छत्सु हृताहारास्ततः सुराः ।।\nनिर्बलाः सुखजेयाः स्युर्जितेषु त्रिदशेष्वथ ।। ५२ ।।\nअहमेव भविष्यामि मान्यस्त्रिजगतीपतिः ।।\nआहरिष्यामि  देवानामक्षयाः सर्वसंपदः ।। ५३ ।।\nनिर्वेक्ष्यामि सुखान्येव राज्ये निहतकंटके ।।\nइति निश्चित्य दुर्बुद्धिः पुनश्चिंतितवान्मुने ।। ५४ ।।\nद्विजाः क्व संति भूयांसो ब्रह्मतेजोतिबृंहिताः ।।\nश्रुत्यध्ययन संपन्नास्तपोबल समन्विताः ।। ५५ ।।\nभूयसां ब्राह्मणानां तु स्थानं वाराणसी भवेत् ।।\nतानादावुपसंहृत्य यामि तीर्थांतरं ततः ।। ५६ ।।\nयत्रयत्र हि तीर्थेषु यत्रयत्राश्रमेषु च ।।\nसंति सर्वेऽग्रजन्मानस्ते मयाद्याः समंततः ।। ५७ ।।\nइति दुंदुभिनिर्ह्रादो मतिं कृत्वा कुलोचिताम् ।।\nप्राप्यापि काशीं दुर्वृत्तो मायावी न्यवधीद्द्विजान् ।। ५८ ।।\nसमित्कुशान्समादातुं  यत्र यांति द्धिजोत्तमाः ।।\nअरण्ये तत्र तान्सर्वान्स भक्षयति दुर्मतिः ।। ९।।\nयथा कोपि न वेत्त्येव तथाच्छन्नोऽभवत्पुनः ।।\nवने वनेचरो भूत्वा यादोरूपी जलाशये ।। 4.2.65.६० ।।\nअदृश्यरूपी मायावी देवानामप्यगोचरः ।।\nदिवाध्यानपरस्तिष्ठेन्मुनिवन्मुनिमध्यगः ।। ६१ ।।\nप्रवेशमुटजानां च निर्गमं च विलोकयन् ।।\nयामिन्यां व्याघ्ररूपेण ब्राह्मणान्भक्षयेद्बहून् ।। ६२ ।।\nनिःशब्दमेव नयति नत्यजेदपि कीकसम् ।।\nइत्थं निपातिता विप्रास्तेन दुष्टेन भूरिशः ।। ६३ ।।\nएकदा शिवरात्रौ तु भक्तस्त्वेको निजोटजे ।।\nसपर्यां देवदेवस्य कृत्वा ध्यानस्थितोभवत् ।। ६४ ।।\nस च दुंदुभिनिर्ह्राद दैत्येंद्रो बलदर्पितः ।।\nव्याघ्र रूपं समास्थाय तमादातुं मतिं दधे ।।६५।।\nतं भक्तं ध्यानमापन्नं दृढचित्तं शिवेक्षणे।।\nकृतास्त्रमंत्रविन्यासं तं क्रांतुमशकन्न सः ।। ६६ ।।\nअथ सर्वगतः शंभुर्ज्ञात्वा तस्याशयं हरः ।।\nदैत्यस्य दुष्टरूपस्य वधाय विदधे धियम् ।। ६७ ।।\nयावदादित्सति व्याघ्रस्तावदाविरभूद्धरः ।।\nजगद्रक्षामणिस्त्र्यक्षो भक्तरक्षण दक्षधीः ।। ६८ ।।\nरुद्रमायांतमालोक्य तद्भक्तार्चित लिंगतः ।।\nदैत्यस्तेनैव रूपेण ववृधे भूधरोपमः ।। ६९ ।।\nसावज्ञमथसर्वज्ञं यावत्पश्यति दानवः ।।\nतावदायांतमादाय कक्षायंत्रे न्यपीडयत् ।। 4.2.65.७० ।।\nपंचास्यस्त्वथ पंचास्यं मुष्ट्या मूर्धन्यताडयत् ।।\nस च तेनैव रूपेण कक्षानिष्पेषणेन च  ।।७१ ।।\nअत्यार्तमरटद्व्याघ्रो  रोदसी परिपूरयन् ।।\nतेन नादेन सहसा सं प्रवेपितमानसाः ।।७२।।\nतपोधनाः समाजग्मुर्निशि शब्दानुसारतः ।।\nतत्रेश्वरं समालोक्य कक्षीकृत मृगेश्वरम्।।७३।।\nतुष्टुवुः प्रणता सर्वे शर्वं जयजयाक्षरैः ।।\nपरित्राता जगत्त्रातः प्रत्यूहाद्दारुणादितः ।।७४ ।।\nअनुग्रहं कुरुध्वेश तिष्ठात्रैव जगद्गुरो ।।\nअनेनैव हि रूपेण व्याघ्रेश इति नामतः ।। ७५ ।।\nकुरु रक्षां महादेव ज्येष्ठस्थानस्य सर्वदा ।।\nअन्येभ्योप्युपसर्गेभ्यो रक्ष नस्तीर्थवासिनः ।। ७६ ।।\nइति श्रुत्वा वचस्तेषां देवश्चंद्रविभूषणः ।।\nतथेत्युक्त्वा  पुनः प्राह शृणुध्वं द्विजपुंगवाः ।।  ७७ ।।\nयो मामनेन रूपेण द्रक्ष्यति श्रद्धयात्र वै ।।\nतस्योपसर्गसंघातं घातयिष्याम्यसंशयम् ।। ७८ ।।\nएतल्लिंगं समभ्यर्च्य यो याति पथि मानवः ।।\nचौरव्याघ्रादिसंभूत भयं तस्य कुतो भवेत् ।। ७९ ।।\nमच्चरित्रमिदं श्रुत्वा स्मृत्वा लिंगमिदं हृदि ।।\nसंग्रामे प्रविशन्मर्त्यो जयमाप्नोति नान्यथा ।।4.2.65.८०।।\nइत्युक्त्वा देवदेवशस्तस्मिँल्लिंगे लयं ययौ ।।\nसविस्मयास्ततो विप्राः प्रातर्याता यथागतम् ।। ८१ ।।\n।। स्कन्द उवाच ।। ।।\nतदा प्रभृति कुंभोत्थ लिंगं व्याघ्रेश्वराभिधम् ।।\nज्येष्ठेशादुत्तरेभागे दृष्टं स्पृष्टं भयापहम् ।। ८२ ।।\nव्याघ्रेश्वरस्य ये भक्तास्तेभ्यो बिभ्यति किंकराः ।।\nयामा अपि महाक्रूरा जयजीवेति वादिनः।। ८३ ।।\nपराशरेश्वरादीनां लिंगानामिह  संभवम् ।।\nश्रुत्वा नरो न लिप्येत महापातककर्दमैः।। ८४ ।।\nकंदुकेश समुत्पत्तिं व्याघ्रे शाविर्भवं तथा।।\nसमाकर्ण्य नरो जातु नोपसर्गैः प्रदूयते ।। ८५ ।।\nउटजेश्वर लिंगं तु व्याघ्रेशात्पश्चिमे स्थितम् ।।\nभक्तरक्षार्थमुद्भूतं  स्यात्समभ्यर्च्य निर्भयः ।। ८६ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखण्डे उत्तरार्धे पराशरेश्वरादिलिंगसंभवोनाम पंचषष्टितमोऽध्यायः ।। ६५ ।।"
  }
]
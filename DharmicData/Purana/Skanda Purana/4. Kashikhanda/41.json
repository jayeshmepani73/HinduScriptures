[
  {
    "text": "।। स्कंद उवाच ।। ।।\nउषित्वैवं गृहे विप्रो द्वितीयादाश्रमात्परम् ।।\nवलीपलितसंयुक्तस्तृतीयाश्रममाविशेत् ।। १ ।।\nअपत्यापत्यमालोक्य ग्राम्याहारान्विसृज्य च ।।\nपत्नीं पुत्रेषु संत्यज्य पत्न्या वा वनमाविशेत् ।। २ ।।\nवसानश्चर्मचीराणि साग्निर्मुन्यन्नवर्तनः ।।\nजटी सायंप्रगे स्नायी श्मश्रुलोनखलोमभृत् ।।३।।\nशाकमूलफलैर्वापि पंचयज्ञन्न हापयेत् ।।\nअम्मूलफलभिक्षाभिरर्चयेद्भिक्षुकातिथीन् ।। ४ ।।\nअनादाता च दाता च दांतः स्वाध्यायतत्परः ।।\nवैतानिकं च जुहुयादग्निहोत्रं यथाविधि ।। ५ ।।\nमुन्यन्नैः स्वयमानीतैः पुरोडाशांश्च निर्वपेत् ।।\nस्वयंकृतं च लवणं खादेत्स्नेहं फलोद्रवम् ।। ६ ।।\nवर्जयेच्छेलुशिग्रू च कवकं पललं मधु ।।\nमुन्यन्नमाश्विनेमासि त्यजेद्यत्पूर्वसंचितम् ।।७।।\nग्राम्याणि फलमूलानि फालजान्नं च संत्यजेत् ।।\nदंतोलूखलको वा स्यादश्मकुट्टोथ वा भवेत् ।। ८ ।।\nसद्यः प्रक्षालको वा स्यादथवा माससंचयी ।।\nत्रिषड्द्वादशमासान्नफलमूलादिसंग्रही ।।९।।\nनक्ताश्ये कांतराशी वा षष्ठकालाशनोपि वा ।।\nचांद्रायणव्रती वा स्यात्पक्षभुग्वाथ मासभुक्।। ।।4.1.41.१०।।\nवैखानस मतस्थस्तु फलमूलाशनोपि वा ।।\nतपसा शोषयेद्देहं पितॄन्देवांश्च तर्पयेत् ।। ११ ।।\nअग्निमात्मनि चाधाय विचरेदनिकेतनः ।।\nभिक्षयेत्प्राणयात्रार्थं तापसान्वनवासिनः ।। १२ ।।\nग्रामादानीय वाश्नीयादष्टौ ग्रासान्वसन्वने ।।\nइत्थं वनाश्रमी विप्रो ब्रह्मलोके महीयते ।। १३ ।।\nअतिवाह्यायुषोभागं तृतीयमिति कानने ।।\nआयुषस्तु तुरीयांशे त्यक्त्वा संगान्परिव्रजेत् ।। १४ ।।\nऋणत्रयमसंशोध्य त्वनुत्पाद्य सुतानपि ।।\nतथा यज्ञाननिष्ट्वा च मोक्षमिच्छन्व्रजत्यधः ।। १५ ।।\nमनागपि न भूतानां यस्मादुत्पद्यते भयम् ।।\nसर्वभूतानि तस्येह प्रयच्छंत्यभयं सदा ।। १५ ।।\nएक एव चरेन्नित्यमनग्निरनिकेतनः ।।\nसिद्ध्यर्थमसहायः स्याद्ग्राममन्नार्थमाश्रयेत् ।।१७।।\nजीवितं मरणं वाथ नाभिकांक्षेत्क्वचिद्यतिः ।।\nकालमेव प्रतीक्षेत निर्देशं भृतको यथा।।१८।।\nसर्वत्र ममता शून्यः सर्वत्र समतायुतः ।।\nवृक्षमूलनिकेतश्च मुमुक्षुरिह शस्यते ।।१९।।\nध्यानं शौचं तथा भिक्षा नित्यमेकांतशीलता ।।\nयतेश्चत्वारिकर्माणि पंचमं नोपपद्यते ।। 4.1.41.२० ।।\nवार्षिकांश्चतुरोमासान्विहरेन्न यतिः क्वचित् ।।\nबीजांकुराणां जंतूनां हिंसा तत्र यतो भवेत् ।। २१ ।।\nगच्छेत्परिहरन्जन्तून्पिबेत्कं वस्त्रशोधितम्।।\nवाचं वदेदनुद्वेगां न क्रुध्येत्केनचित्क्वचित् ।। २२ ।।\nचरेदात्मसहायश्च निरपेक्षो निराश्रयः ।।\nनित्यमध्यात्मनिरतो नीचकेश नखो वशी ।। २३ ।।\nकुसुंभवासा दंडाढ्यो भिक्षाशी ख्यातिवर्जितः ।।\nअलाबुदारुमृद्वेणु पात्रं शस्तं न पंचमम् ।। २४ ।।\nन ग्राह्यं तैजसं पात्रं भिक्षुकेण कदाचन ।।\nवराटके संगृहीते तत्रतत्र दिनेदिने ।।२५।।\nगोसहस्रवधं पापं श्रुतिरेषा सनातनी ।।\nहृदि सस्नेह भावेन चेद्द्रक्षेत्स्त्रियमेकदा ।। २६ ।।\nकोटिद्वयं ब्रह्मकल्पं कुंभीपाकी न संशयः ।।\nएककालं चरेद्भैक्षं न कुर्यात्तत्र विस्तरम् ।। २७ ।।\nविधूमेसन्न मुसले व्यंगारे भुक्तवज्जने ।।\nवृत्ते शरावसंपाते भिक्षां नित्यं चरेद्यतिः ।। २८ ।।\nअल्पाहारो रहःस्थायी त्त्विंद्रियार्थेष्वलोलुपः ।।\nरागद्वेषविर्निर्मुक्तो भिक्षुर्मोक्षाय कल्पते ।। २९ ।।\nआश्रमे तु यतिर्यस्य मुहूर्तमपि विश्रमेत् ।।\nकिं तस्यानेकतंत्रेण कृतकृत्यः स जायते ।। 4.1.41.३० ।।\nसंचितं यद्ग्रहस्थेन पापमामरणांतिकम् ।।\nनिर्धक्ष्यति हि तत्सर्वमेकरात्रोषितो यतिः ।।३१।।\nदृष्ट्वा जराभिभवनमसह्यं रोगपीडितम् ।।\nदेहत्यागं पुनर्गर्भं गर्भक्लेशं च दारुणम् ।।३२।।\nनानायोनि निवासं च वियोगं च प्रियैः सह ।।\nअप्रियैः सह संयोगमधर्माद्दुःखसंभवम् ।। ३३ ।।\nपुनर्निरयसंवासंनानानरकयातनाः ।।\nकर्मदोषसमुद्भूता नृणांगतिरनेकधा ।। ३४ ।।\nदेहेष्वनित्यतां दृष्ट्वा नित्यता परमात्मनः ।।\nकुर्वीत मुक्तये यत्नं यत्रयत्राश्रमे रतः ।। ३५ ।।\nकरपात्रीति विख्याता भिक्षापात्रविवर्जिता ।।\nतेषां शतगुणं पुण्यं भवत्येव दिनेदिने ।। ३६ ।।\nआश्रमांश्चतुरस्त्वेवं क्रमादासेव्य पंडितः ।।\nनिर्द्वंद्वस्त्यक्तसंगश्च ब्रह्मभूयाय कल्पते ।। ३७ ।।\nअसंयतः कुबुद्धीनामात्मा बंधाय कल्पते ।।\nधीमद्भिः संयतः सोपि पदं दद्यादनामयम् ।।३८।।\nश्रुति स्मृति पुराणं च विद्योपनिषदस्तथा ।।\nश्लोकाः मंत्राणि भाष्याणि यच्चान्यद्वाङ्मयं क्वचित् ।। ३९ ।।\nवेदानुवचनं ज्ञात्वा ब्रह्मचर्य तपो दमः ।।\nश्रद्धोपवासः स्वातंत्र्यमात्मनोज्ञानहेतवः ।। 4.1.41.४० ।।\nस हि सर्वैर्विजिज्ञास्य आत्मैवाश्रमवर्तिभिः ।।\nश्रोतव्यस्त्वथ मंतव्यो द्रष्टव्यश्च प्रयत्नतः ।।४१।।\nआत्मज्ञानेन मुक्तिः स्यात्तच्च योगादृते नहि।।\nस च योगश्चिरं कालमभ्यासादेव सिध्यति ।। ४२ ।।\nनारण्यसंश्रयाद्योगो न नानाग्रंथ चिंतनात्।।\nन दानैर्न व्रतैर्वापि न तपोभिर्न वा मखैः ।। ४३ ।।\nन च पद्मासनाद्योगो न वा घ्राणाग्रवीक्षणात् ।।\nन शौचे न न मौनेन न मंत्राराधनैरपि ।। ४४ ।।\nअभियोगात्सदाभ्यासात्तत्रैव च विनिश्चयात् ।।\nपुनःपुनरनिर्वेदात्सिध्येद्योगो न चान्यथा ।। ४५ ।।\nआत्मक्रीडस्य सततं सदात्ममिथुनस्य च ।।\nआत्मन्येव सु तृप्तस्य योगसिद्धिर्न दूरतः ।। ४६ ।।\nअत्रात्मव्यतिरेकेण द्वितीयं यो न पश्यति ।।\nआत्मारामः स योगींद्रो ब्रह्मीभूतो भवेदिह ।। ४७ ।।\nसंयोगस्त्वात्ममनसोर्योग इत्युच्यते बुधैः ।।\nप्राणापानसमायोगो योग इत्यपि कैश्चन ।। ४८ ।।\nविषयेंद्रिय संयोगो योग इत्यप्यपंडितैः ।।\nविषयासक्तचित्तानां ज्ञानं मोक्षश्च दूरतः ।। ४९ ।।\nदुर्निवारा मनोवृत्तिर्यावत्सा न निवर्तते ।।\nकिं वदंत्यपियोगस्य तावन्नेदीयसी कुतः ।। 4.1.41.५० ।।\nवृत्तिहीनं मनः कृत्वा क्षेत्रज्ञे परमात्मनि ।।\nएकीकृत्य विमुच्येत योगयुक्तः स उच्यते ।। ५१ ।।\nबहिर्मुखानि सर्वाणि कृत्वा खान्यंतराणि वै ।।\nमनस्येवेंद्रियग्रामं मनश्चात्मनि योजयेत् ।। ५२ ।।\nसर्वभावविनिर्मुक्तं क्षेत्रज्ञं ब्रह्मणि न्यसेत् ।।\nएतद्ध्यानं च योगश्च शेषोन्यो ग्रंथविस्तरः ।। ५३ ।।\nयन्नास्ति सर्वलोकेषु तदस्तीति विरुध्यते ।।\nकथ्यमानं तदन्यस्य हृदयेनावतिष्ठते ।। ५४ ।।\nस्वसंवेद्यं हि तद्ब्रह्म कुमारी स्त्री सुखं यथा ।।\nअयोगी नैव तद्वेत्ति जात्यंध इव वर्तिकाम् ।। ५५ ।।\nनित्याभ्यसनशीलस्य स्वसंवेद्यं हि तद्भवेत् ।।\nतत्सूक्ष्मत्वादनिर्देश्यं परं ब्रह्म सनातनम् ।। ५६ ।।\nक्षणमप्येकमुदकं यथा न स्थिरतामियात् ।।\nवाताहतं यथा चित्तं तस्मात्तस्य न विश्वसेत् ।। ५७ ।।\nअतोऽनिलं निरुंधीत चित्तस्य स्थैर्य हेतवे ।।\nमरुन्निरोधनार्थाय षडंगं योगमभ्यसेत् ।। ५८ ।।\nआसनं प्राणसंरोधः प्रत्याहारश्च धारणा ।।\nध्यानं समाधिरेतानि योगांगानि भवंति षट् ।। ५९ ।।\nआसनानीह तावंति यावंत्यो जीवयो नयः ।।\nसिद्धासनमिदं प्रोक्तं योगिनो योगसिद्धिदम्।।4.1.41.६०।।\nएतदभ्यसनान्नित्यं वर्ष्मदार्ढ्यमवाप्नुयात्।। ।। ६१ ।।\nदक्षिणं चरणं न्यस्य वामोरूपरि योगवित् ।।\nयाम्योरूपरि वामं च पद्मासनमिदं विदुः ।। ६२ ।।\nकराभ्यां धारयेत्पश्चादंगुष्ठौ दृढबंधवित्।।\nभवेत्पद्मासनादस्मादभ्यासाद्दृढविग्रहः ।। ६३ ।।\nअथवा ह्यासने यस्मिन्सुखमस्योपजायते ।।\nस्वस्तिकादौ तदध्यास्य योगं युंजीत योगवित् ।। ६४ ।।\nन तोयवह्निसामीप्ये न जीर्णारण्यगोष्ठयोः ।।\nन दंशमशकाकीर्णे न चैत्ये न च चत्वरे ।। ६९ ।।\nकेशभस्मतुषांगार कीकसादि प्रदूषिते ।।\nनाभ्यसेत्पूतिगंधादौ न स्थाने जनसंकुले ।।६६ ।।\nसर्वबाधाविरहिते सर्वेंद्रियसुखावहे ।।\nमनःप्रसादजनने स्रग्धूपामोदमोदिते ।। ६७ ।।\nनातितृप्तः क्षुधार्तो न न विण्मूत्रप्रबाधितः ।।\nनाध्वखिन्नो न चिंतार्तो योगं युंजीत योगवित् ।। ।। ६८ ।।\nऊरुस्थोत्तानचरणः सव्येन्यस्योत्तरं करम् ।।\nउत्तानं किंचिदुन्नम्य वक्त्रं विष्टभ्य चोरसा ।। ६९ ।।\nनिमीलिताक्षः सत्त्वस्थो दंतैर्दंतान्न संस्पृशेत् ।।\nतालुस्थाचलजिह्वश्च संवृतास्यः सुनिश्चलः ।। 4.1.41.७० ।।\nसन्नियम्येंद्रियग्रामं नातिनीचोच्छ्रितासनः ।।\nमध्यमं चोत्तमं चाथ प्राणायाममुपक्रमेत् ।। ७१ ।।\nचलेऽनिले चलं सर्वं निश्चले तत्र निश्चलम् ।।\nस्थाणुत्वमाप्नुयाद्योगी ततोऽनिलनिरुंधनात् ।। ७२ ।।\nयावद्देहे स्थितः प्राणो जीवितं तावदुच्यते ।।\nनिर्गते तत्र मरणं ततः प्राणं निरुंधयेत् ।। ७३ ।।\nयावद्बद्धो मरुद्देहे यावच्चेतो निराश्रयम् ।।\nयावद्दृष्टिर्भुवोर्मध्ये तावत्कालभयं कुतः ।।७४।।\nकालसाध्वसतोब्रह्मा प्राणायामं सदाचरेत् ।।\nयोगिनः सिद्धिमापन्नाः सम्यक्प्राणनियंत्रणात् ।। ७५ ।।\nमंदो द्वादशमात्रस्तु मात्रा लघ्वक्षरा मता ।।\nमध्यमो द्विगुणः पूर्वादुत्तमस्त्रिगुणस्ततः ।।७६।।\nस्वेदं कंपं विषादं च जनयेत्क्रमशस्त्वसौ ।।\nप्रथमेन जयेत्स्वेदं द्वितीयेन तु वेपथुम् ।।७७।।\nविषादं हि तृतीयेन सिद्धः प्राणोथ योगिनः ।।\nभवेत्क्रमात्सन्निरुद्धः सिद्धः प्राणोथ योगिना ।।\nक्रमेण सेव्यमानोसौ नयते यत्र चेच्छति ।। ।। ७८ ।।\nहठान्निरुद्धप्राणोयं रोमकूपेषु निःसरेत् ।।\nदेहंविदारयत्येष कुष्ठादिजनयत्यपि ।। ७९ ।।\nतत्प्रत्याययितव्योसौ क्रमेणारण्यहस्तिवत् ।।\nवन्यो गजो गजारिर्वा क्रमेण मृदुतामियात् ।। 4.1.41.८० ।।\nकरोति शास्तृनिर्देशं न च तं परिलंघयेत् ।।\nतथा प्राणो हदिस्थोयं योगिनाक्रमयोगतः ।।\nगृहीतः सेव्यमानस्तु विश्रंभमुपगच्छति ।। ८१ ।।\nषट्त्रिंशदंगुलो हंसः प्रयाणं कुरुते बहिः ।।\nसव्यापसव्यमार्गेण प्रयाणात्प्राण उच्यते ।। ८२ ।।\nशुद्धिमेति यदा सर्वं नाडीचक्र मनाकुलम् ।।\nतदैव जायते योगी क्षमः प्राणनिरोधने ।। ८३ ।।\nदृढासनो यथाशक्ति प्राणं चंद्रेण पूरयेत् ।।\nरेचयेदथ सूर्येण प्राणायामोयमुच्यते ।। ८४ ।।\nस्रवत्पीयूषधारौघं ध्यायंश्चंद्रसमन्वितम् ।।\nप्राणायामेन योगींद्रः सुखमाप्नोति तत्क्षणात् ।। ८५ ।।\nरविणा प्राणमाकृष्य पूरयेदौदरीं दरीम् ।।\nकुंभयित्वा शनैः पश्चाद्योगी चंद्रेण रेचयेत् ।। ८६ ।।\nज्वलज्वलनपुंजाभं शीलयन्नुष्मगुं हृदि ।।\nअनेन याम्यायामेन योगींद्रः शर्मभाग्भवेत् ।। ८७ ।।\nइत्थं मासत्रयाभ्यासादुभयायामसेवनात् ।।\nशुद्धनाडीगणो योगी सिद्धप्राणोभिधीयते ।। ८८ ।।\nयथेष्टं धारणं वायोरनलस्य प्रदीपनम् ।।\nनादाभिव्यक्तिरारोग्यं भवेन्नाडीविशोधनात् ।। ८९ ।।\nप्राणोदेहगतोवायुरायामस्तन्निबंधनम् ।।\nएकश्वासमयी मात्रा प्राणायामो निरुच्यते ।। 4.1.41.९० ।।\nप्राणायामेऽधमे घर्मः कंपो भवति मध्यमे ।।\nउत्तिष्ठेदुत्तमे देहो बद्धपद्मासनो मुहुः ।। ९१ ।।\nप्राणायामैर्दहेद्दोषान्प्रत्याहारेण पातकम् ।।\nमनोधैर्यं धारणया ध्यानेनेश्वरदर्शनम् ।।९२।।\nसमाधिना लभेन्मोक्षं त्यक्त्वा धर्मं शुभाशुभम् ।।\nआसनेन वपुर्दार्ढ्यं षडंगमिति कीर्तितम् ।। ९३ ।।\nप्राणायामद्विषट्केन प्रत्याहार उदाहृतः ।।\nप्रत्याहारैर्द्वादशभिर्धारणा परिकीर्तिता ।। ९४ ।।\nभवेदीश्वरसंगत्यै ध्यानं द्वादशधारणम् ।।\nध्यानद्वादशकेनैव समाधिरभिधीयते ।। ९५ ।।\nसमाधेः परतो ज्योतिरनंतं स्वप्रकाशकम् ।।\nतस्मिन्दृष्टे क्रियाकांडं यातायातं निवर्तते ।। ९६ ।।\nपवने व्योमसंप्राप्ते ध्वनिरुत्पद्यते महान् ।।\nघंटादीनां प्रवाद्यानां ततः सिद्धिरदूरतः ।। ९७ ।।\nप्राणायामेन युक्तेन सर्वव्याधिक्षयोभवेत् ।।\nअयुक्ताभ्यासयोगेन सर्वव्याधिसमुद्भवः ।। ९८ ।।\nहिक्का श्वासश्च कासश्च शिरः कर्णाक्षिवेदनाः ।। .\nभवंति विविधा दोषाः पवनस्य व्यतिक्रमात् ।। ९९ ।।\nयुक्तं युक्तं त्यजेद्वायुं युक्तंयुक्तं च पूरयेत् ।।\nयुक्तंयुक्तं च बध्नीयादित्थं सिध्यति योगवित् ।। 4.1.41.१०० ।।\nइंद्रियाणां हि चरतां विषयेषु यदृच्छया ।।\nयत्प्रत्याहरणं युक्त्या प्रत्याहारः स उच्यते ।। १ ।।\nप्रत्याहरति यः खानि कूर्मोंगानीव सर्वतः ।।\nप्रत्याहृति विधानेन स स्याद्विगतकल्मषः ।। २ ।।\nनाभिदेशे वसेद्भानुस्तालुदेशे च चंद्रमाः ।।\nवर्षत्यधोमुखश्चंद्रो ग्रसेदूर्ध्वमुखो रविः ।। ३ ।।\nकरणं तच्च कर्तव्यं येन सा प्राप्यते सुधा ।।\nऊर्ध्वनाभिरधस्तालुरूर्ध्वं भानुरधःशशी ।।\nकरणं विपरीताख्यमभ्यासादेव जायते ।। ४ ।।\nकाकचंचुवदास्येन शीतलं शीतलं पिबेत् ।।\nप्राणं प्राणविधानज्ञो योगी भवति निर्जरः ।।५।।\nरसनां तालुविवरे निधायोर्ध्वमुखोऽमृतम् ।।\nधयन्निजर्रतां गच्छेदाषण्मासान्न संशयः ।। ६ ।।\nऊर्ध्वजिह्वः स्थिरो भूत्वा सोमपानं करोति यः ।।\nमासार्धेन न संदेहो मृत्युं जयति योगवित् ।। ७ ।।\nसंपीड्य रसनाग्रेण राजदंतबिलं महत् ।।\nध्यात्वा सुधामयीं देवीं षण्मासेन कविर्भवेत् ।। ८ ।।\nअमृतापूर्णदेहस्य योगिनो द्वित्रिवत्सरात् ।।\nऊर्ध्वं प्रवर्तते रेतो ह्यणिमादिगुणोदयम्।। ९ ।।\nनित्यं सोमकलापूर्णं शरीरं यस्य योगिनः ।।\nतक्षकेणापि दष्टस्य विषं तस्य न सर्पति।।4.1.41.११०।।\nआसनेन समायुक्तः प्राणायामेन संयुतः ।।\nप्रत्याहारेण संपन्नो धारणामथ चाभ्यसेत् ।। ११ ।।\nहृदये पंचभूतानां धारणां यः पृथक्पृथक् ।।\nमनसो निश्चलत्वेन धारणा साभिधीयते ।। १२ ।।"
  }
]
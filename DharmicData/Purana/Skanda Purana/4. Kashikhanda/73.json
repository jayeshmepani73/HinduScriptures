[
  {
    "text": "अगस्त्य उवाच ।।\nत्रिलोचनं समासाद्य देवदेवः षडाननः ।।\nजगदंबिकयायुक्तः किं चकाराशु तद्वद ।। १ ।।\n।। स्कन्द उवाच ।। ।।\nमुने कलशजाख्यामि यत्पृष्टं तन्निशामय ।।\nविरजःसंज्ञकं पीठं यत्प्रोक्तं सर्वसिद्धिदम् ।। २ ।।\nतत्पीठदर्शनादेव विरजा जायते नरः ।।\nयत्रास्ति तन्महालिंगं वाराणस्यां त्रिलोचनम् ।। ३ ।।\nतीर्थं पिलिपिलाख्यं तद्द्युनद्यंभसि विश्रुतम् ।।\nसर्वतीर्थमयं तीर्थं तत्काश्यां परिगीयते ।। ४ ।।\nविष्टपत्रितयांतर्ये देवर्षिमनुजोरगाः ।।\nससरित्पर्वतारण्याः संति ते तत्र यन्मुने ।। ५ ।।\nतदारभ्य च तत्तीर्थं तच्च लिंगं त्रिलोचनम् ।।\nत्रिविष्टपमिति ख्यातमतोहेतोर्महत्तरम् ।। ६ ।।\nत्रिविष्टपस्य लिंगस्य महिमोक्ताः पिनाकिना ।।\nजगज्जनन्याः पुरतो यथा वच्मि तथा मुने ।।७।।\n।। देव्युवाच ।। ।।\nदेवदेव जगन्नाथ शर्व सर्वद सर्वग ।।\nसर्वदृक्सर्वजनक किंचित्पृच्छामि तद्वद ।। ।।८।।\nइदं तव प्रियं क्षेत्रं कर्मबीजमहौषधम् ।।\nनैःश्रेयस्याः श्रियो गेहं ममापि प्रीतिदं महत् ।।९।।\nयत्क्षेत्ररजसोप्यग्रे त्रिलोक्यपि तृणायते ।।\nतस्याखिलस्य महिमा विष्वक्केनावगम्यते ।। 4.2.73.१० ।।\nयानीह संति लिंगानि तानि सर्वाण्यसंशयम् ।।\nनिर्वाणकारणान्येव स्वयंभून्यपि तान्यपि ।। ११ ।।\nयद्यप्येवं तथापीश विशेषं वक्तुमर्हसि ।।\nकाश्यामनादिसिद्धानि कानि लिंगानि शंकर ।।१२।।\nयत्र देवः सदा तिष्ठेत्संवर्तेऽपि स वल्लभः ।।\nयैरियं प्रथितिं प्राप्ता काशी मुक्तिपुरीति च।। ।। १३ ।।\nयेषां स्मरणतोप्यत्र भवेत्पापस्य संक्षयः।।\nदर्शनस्पर्शनाभ्यां च स्यातां स्वर्गापवर्गकौ ।। १४ ।।\nयेषां समर्चनादेव मध्ये जन्म सकृद्विभो ।।\nलिंगानि पूजितानि स्युः काश्यां सर्वाणि निश्चितम् ।।१५।।\nविधाय मय्यनुक्रोशं कारुण्यामृतसागर ।।\nएतदाचक्ष्व मे शंभो पादयोः प्रणतास्म्यहम् ।।१६।।\nइत्याकर्ण्य महेशानस्तस्या देव्याः सुभाषितम्।।\nकथयामास र्विध्यारे महालिंगानि सत्तम ।।१७।।\nयन्नामाकर्णनादेव क्षीयंते पापराशयः ।।\nप्राप्यते पुण्यसंभारः काश्यां निवार्णकारणम् ।। १८ ।।\n।। देवदेव उवाच ।। ।।\nशृणु देवि परं गुह्यं क्षेत्रेऽस्मिन्मुक्तिकारणम् ।।\nइदं विदंति नैवापि ब्रह्मनारायणादयः ।। १९ ।।\nअसंख्यातानि लिंगानि पार्वत्यानंदकानने ।।\nस्थूलान्यपि च सूक्ष्माणि नानारत्नमयानि च ।। 4.2.73.२० ।।\nनानाधातुमयानीशे दार्षदान्यप्यनेकशः ।।\nस्वयंभून्यप्यनेकानि देवर्षिस्थापितान्यहो ।।२१।।\nसिद्धचारणगंधर्व यक्षरक्षोर्चितान्यपि ।।\nअसुरोरगमर्त्यैश्च दानवैरप्सरोगणैः ।।२२।।\nदिग्गजेर्गिरिभिस्तीर्थेर्ऋक्ष वानर किन्नरैः ।।\nपतत्रिप्रमुखैर्देवि स्वस्वनामांकितानि वै ।।२३।।\nप्रतिष्ठितानि यानीह मुक्तिहेतूनि तान्यपि ।।\nअदृश्यान्यपि दृश्यानि दुरवस्थान्यपि प्रिये ।।२४।।\nभग्नान्यपि च कालेन तानि पूज्यानि सुंदरि।।\nपरार्धशतसंख्यानि गणितान्येकदा मया।। २५।।\nगंगाभस्यपि तिष्ठंति षष्टिकोटिमितानिहि।।\nसिद्धलिंगानि तानीशे तिष्येऽदृश्यत्वमाययुः ।। २६ ।।\nगणनादिवसादवार्ङ्ममभक्तजनैःप्रिये ।।\nप्रतिष्ठितानि यानीह तेषां संख्या न विद्यते ।।२७।।\nत्वया तु यानि पृष्टानि यैरिदं क्षेत्रमुत्तमम् ।।\nतानि लिंगानि वक्ष्यामि मुक्तिहेतूनि सुंदरि ।। २८ ।।\nकलावतीव गोप्यानि भविष्यंति गिरींद्रजे ।।\nपरं तेषां प्रभावो यः स्वस्वस्थानं न हास्यति ।। २९ ।।\nकलिकल्मषपुष्टा ये ये दुष्टा नास्तिकाः शठाः ।।\nएतेषां सिद्धलिंगानां ज्ञास्यंत्याख्यामपीह न ।। 4.2.73.३० ।।\nनामश्रवणतोपीह यल्लिंगानां शुभानने ।।\nवृजिनानि क्षयं यांति वर्धंते पुण्यराशयः ।। ३१ ।।\nओंकारः प्रथमं लिंगं द्वितीयं च त्रिलोचनम् ।।\nतृतीयश्च महादेवः कृत्तिवासाश्चतुर्थकम् ।। ।। ३२ ।।\nरत्नेशः पंचमं लिंगं षष्ठं चंद्रेश्वराभिधम् ।।\nकेदारः सप्तमं लिंगं धर्मेशश्चाष्टमं प्रिये ।। ३३ ।।\nवीरेश्वरं च नवमं कामेशं दशमं विदुः ।।\nविश्वकर्मेश्वरं लिंगं शुभमेकादशं परम् ।। ३४ ।।\nद्वादशं मणिकर्णीशमविमुक्तं त्रयोदशम् ।।\nचतुर्दशं महालिंगं मम विश्वेश्वराभिधम् ।। ३५ ।।\nप्रिये चतुर्दशैतानि श्रियोहेतूनि सुंदरि ।।\nएतेषां समवायोयं मुक्तिक्षेत्रमिहेरितम् ।। ३६ ।।\nदेवताः समधिष्ठात्र्यः क्षेत्रस्यास्य परा इमाः ।।\nआराधिताः प्रयच्छंति नृभ्यो नैःश्रेयसीं श्रियम् ।।३७ ।।\nआनंदकानने मुक्त्यै प्रोक्तान्येतानि सुंदरि ।।\nप्रिये चतुर्दशेज्यानि महालिंगानि देहिनाम् ।। ३८ ।।\nप्रतिमासं समारभ्य तिथिं प्रतिपदं शुभाम् ।।\nएतेषां लिंगमुख्यानां कार्या यात्रा प्रयत्नतः ।।३९।।\nअनाराध्य महादेवमेषु लिंगेषु कुंभज ।।\nकः काश्यां मोक्षमाप्नोति सत्यं सत्यं पुनःपुनः ।।4.2.73.४०।।\nतस्मात्सर्वप्रयत्नेन काशीफलमभीप्सुभिः ।।\nपूज्यान्येतानि लिंगानि भक्त्या परमया मुने ।।४१।।\n।। अगस्त्य उवाच ।। ।।\nएतान्येव किमन्यानि महालिंगानि षण्मुख ।।\nनिर्वाणकारणानीह यदि संति तदा वद ।। ४२ ।।\n।। स्कंद उवाच ।। ।।\nअन्यान्यपि च संतीह महालिंगानि सुव्रत ।।\nकलिप्रभावाद्गुप्तानि भविष्यंत्येव तानि वै ।। ।। ४३ ।।\nयस्येश्वरे सदाभक्तिर्यः काशीतत्त्ववित्तमः ।।\nस एवैतानि लिंगानि वेत्स्यत्यन्यो न कश्चन ।। ४४ ।।\nयेषां नामग्रहेणापि कलिकल्मष संक्षयः ।।\nअमृतेशस्तारकेशो ज्ञानेशः करुणेश्वरः ।। ४५ ।।\nमोक्षद्वारेश्वरश्चैव स्वर्गद्वारेश्वरस्तथा ।।\nब्रह्मेशो लांगलश्चैव वृद्धकालेश्वरस्तथा ।। ४६ ।।\nवृषेशश्चैव चंडीशो नंदिकेशो महेश्वरः ।।\nज्योतीरूपेश्वरं लिंगं ख्यातमत्र चतुर्दशम् ।। ४७ ।।\nकाश्यां चतुर्दशैतानि महालिंगानि सुंदरि ।।\nइमानि मुक्तिहेतूनि लिंगान्यानंदकानने ।। ४८ ।।\nकलिकल्मषबुद्धीनां नाख्येयानि कदाचन ।।\nएतान्याराधयेद्यस्तु लिंगानीह चतुर्दश ।। ४९ ।।\nन तस्य पुनरावृत्तिः संसाराध्वनि कर्हिचित् ।।\nकाशीकोशोयमतुलो न प्रकाश्यो यतस्ततः ।। ।। 4.2.73.५० ।।\nएतल्लिंगाभिधा देवि महापद्यपि दुःखहृत् ।।\nरहस्यं परमं चैतत्क्षेत्रस्यास्य वरानने ।। ५१ ।।\nचतुर्दशापि लिंगानि मत्सान्निध्यकराणि हि ।।\nअविमुक्तस्य हृदयमेतदेव गिरींद्रजे ।। ५२ ।।\nइमानि यानि लिंगानि सर्वेषां मुक्तिदानि हि ।।\nएकैकभुवनस्येह सारमादाय सर्वतः ।।\nमयैतानि कृतान्येव महाभक्तिकृपावशात् ।। ५३ ।।\nअस्मिन्क्षेत्रे ध्रुवं मुक्तिरिति या प्रथिति प्रिये ।।\nकारणं तत्र लिंगानि ममैतानि चतुर्दश ।।५४।।\nत एव व्रतिनः कांते त एव च तपस्विनः।।\nध्यातान्येतानि यैर्भक्तैर्लिंगान्यानंदकानने ।।५५।।\nत एवाभ्यस्तसद्योगा दत्तदानास्त एव हि ।।\nकाश्यामिमानि लिंगानि यैर्दृष्टान्यपि दूरतः ।। ५६।।\nइष्टापूर्ताश्च ये धर्माः प्रणीता मुनिसत्तमैः ।।\nते सर्वे तेन विहिता यावज्जीवं निरेनसा ।। ५७ ।।\nयेनाविमुक्तमासाद्य महालिंगानि पार्वति ।।\nसकृदभ्यर्चितानीह स मुक्तो नात्र संशयः ।। ५८ ।।\n।। स्कंद उवाच ।। ।।\nअन्यान्यपि च विंध्यारे देव्यै प्रोक्तानि शंभुना ।।\nस्वभक्तानां हिताथार्य तान्यथाकर्णयाग्रज ।। ५९ ।।\nशैलेशः संगमेशश्च स्वर्लीनो मध्यमेश्वरः ।।\nहिरण्यगर्भ ईशानो गोप्रेक्षो वृषभध्वजः ।। 4.2.73.६० ।।\nउपशांत शिवो ज्येष्ठो निवासेश्वर एव च ।।\nशुक्रेशो व्याघ्रलिंगं च जंबुकेशं चतुर्दशम् ।। ६१ ।।\nमुने चतुर्दशैतानि महांत्यायतनानि वै ।।\nएतेषामपि सेवातो नरो मोक्षमवाप्नुयात् ।। ६२ ।।\nचैत्रकृष्णप्रतिपदं समारभ्य प्रयत्नतः ।।\nआ चतुर्दशिपूज्यानि लिंगान्येतानि सत्तमैः ।। ६३ ।।\nएतेषां वार्षिकी यात्रा सुमहोत्सवपूर्वकम् ।।\nकार्या मुमुक्षुभिः सम्यक्क्षेत्रसंसिद्धिदायिनी ।। ।। ६४ ।।\nमुने चतुर्दशैतानि महालिंगानि यत्नतः ।।\nदृष्ट्वा न जायते जंतुः संसारे दुःखसागरे ।।६५।।\nक्षेत्रस्य परमं तत्त्वमेतदेव प्रिये ध्रुवम् ।।\nसंसाररोगग्रस्तानामिदमेव महौषधम् ।। ६६ ।।\nक्षेत्रस्योपनिषच्चैषा मुक्तिबीजमिदं परम् ।।\nकर्मकाननदावाग्निरेषा लिंगावलिः प्रिये ।। ६७ ।।\nएकैकस्यास्य लिंगस्य महिमाद्यंत वर्जितः ।।\nमयैव ज्ञायते देवि सम्यङ्नान्येन केनचित् ।।६८।।\nइति श्रुत्वा मुने प्राह देवी हृष्टतनूरुहा ।।\nप्रणम्य देवमीशानं सर्वज्ञं सर्वदं शिवम् ।। ६९ ।।\n।। देव्युवाच ।। ।।\nरहस्यं परमं काश्यां यदेतत्समुदीरितम् ।।\nतच्छ्रुत्वोत्सुकतां प्राप्तं मनो मेतीव वल्लभ ।। 4.2.73.७० ।।\nयदुक्तं लिगमेकैकं महासारतरं परम् ।।\nकाश्यां परमनिर्वाणकारणं कारणेश्वर ।। ७१ ।।\nप्रत्येकं महिमानं मे ब्रूह्येषां भुवनेश्वर ।।\nचतुर्दशानां लिंगानां श्रवणादघहारिणाम् ।। ।। ७२ ।।\nओंकारेशस्य लिंगस्य कथमत्र समागमः ।।\nअतिपुण्यतमात्तस्मात्क्षेत्रादमरकंटकात् ।। ७३ ।।\nकिमात्मकोऽयमोंकारो महिमास्य च को हर ।।\nकेनाराधि पुरा चैष ददावाराधितश्च किम् ।। ७४ ।।\nमृडानीवाक्सुधामेतां विधाय श्रुतिगोचराम् ।।\nकथामकथयद्देव ओंकारस्यमहाद्भुताम् ।। ७५ ।।\n।। देवदेव उवाच ।। ।।\nकथामाकर्णयापर्णे वर्णयामि तवाग्रतः ।।\nयथोंकारस्य लिंगस्य प्रादुर्भाव इहाभवत् ।।७६।।\nपुरानंदवने चात्र ब्रह्मणा विश्वयोनिना ।।\nतपस्तप्तं महादेवि समाधिं दधतापरम् ।। ७७ ।।\nपूर्णे युगसहस्रेऽथ भित्त्वा पातालसप्तकम्।।\nउदतिष्ठत्पुरोज्योतिर्विद्योतित हरिन्मुखम् ।। ७८ ।।\nयदंतराविरभवन्निर्व्याजेन समाधिना।।\nतदेव परमं धाम बहिराविरभूद्विधेः ।।७९।।\nयोभूच्चटचटाशब्दः  स्फुटतो भूमिभागतः।।\nतच्छब्दाद्व्यसृजद्वेधाः समाधिं क्रमतो वशी ।। ।। 4.2.73.८० ।।\nस्रष्टाविसृष्ट तद्ध्यानो यावदुन्मील्यलोचने ।।\nपुरः पश्येद्ददर्शाग्रे तावदक्षरमादिमम् ।। ८१ ।।\nअकारं सत्त्वसंपन्नमृक्क्षेत्रं सृष्टिपालकम् ।।\nनारायणात्मकं साक्षात्तमः पारे प्रतिष्ठितम् ।। ८२ ।।\nउकारमथ तस्याग्रे रजोरूपं यजुर्जनिम् ।।\nविधातारं समस्तस्य स्वाकारमिव बिंबितम् ।। ८३ ।।\nनीरवध्वांतसंकेत सदनाभं तदग्रतः ।।\nमकारं स ददर्शाथ तमोरूपं विशेषतः ।। ८४ ।।\nसाम्नो योनिं लये हेतुं साक्षाद्रुद्रस्वरूपिणम् ।।\nअथ तत्पुरतो ध्याता व्यधात्स्वनयनातिथिम् ।। ८५ ।।\nविश्वरूपमयाकारं सगुणं वापि निर्गुणम्।।\nअनाख्यनादसदनं परमानंदविग्रहम् ।।८६।।\nशव्दब्रह्मेति यत्ख्यातं सर्ववाङ्मयकारणम् ।।\nअथोपरिष्टान्नादस्य बिंदुरूपं परात्परम् ।। ८७ ।।\nकारणं कारणानां च जगद्योनिं च तं परम् ।।\nविधिर्विलोकयांचक्रे तपसागोचरीकृतम् ।। ८८ ।।\nअवनादोमिति ख्यातं सर्वस्यास्य प्रभावतः ।।\nभक्तमुन्नयते यस्मात्तदोमिति य ईरितः ।। ८९ ।।\nअरूपोपि सरूपाढ्यः स धात्रा नेत्रगीकृतः ।।\nतारयेद्यद्भवांभोधेः स्वजपासक्तमानसम् ।।\nततस्तार इति ख्यातो यस्तं ब्रह्मा व्यलोकयत् ।। 4.2.73.९० ।।\nप्रणूयते यतः सर्वैः परनिर्वाणकामुकैः ।।\nसर्वेभ्योभ्यधिकस्तस्मात्प्रणवो यैः प्रकीर्तितः ।। ९१ ।।\nस्वसेवितारं पुरुषं प्रणयेद्यः परंपदम् ।।\nअतस्तप्रणवं शांतं प्रत्यक्षीकृतवान्विधिः ।। ९२ ।।\nत्रयीमयस्तुरीयोयस्तुर्यातीतोखिलात्मकः ।।\nनादबिंदुस्वरूपो यः स प्रैक्षि द्विजगामिना ।। ९३ ।।\nप्रावर्तंत यतो वेदाः सांगाः सर्वस्य योनयः ।।\nसवेदादिः पद्मभुवा पुरस्तादवलोकितः ।। ९४ ।।\nवृषभो यस्त्रिधाबद्धो रोरवीति महोमयः ।।\nसनेत्रविषयी चक्रे परमः परमेष्ठिना ।। ९५ ।।\nशृंगश्चत्वारि यस्यासन्हस्तासः सप्त एव च ।।\nद्वे शीर्षे च त्रयः पादाः स देवो विधिनैक्षत ।। ९६ ।।\nयदंतर्लीनमखिलं भूतं भावि भवत्पुनः ।।\nतद्बीजं बीजरहितं द्रुहिणेन विलोकितम् ।। ९७ ।।\nलीनं मृग्येत यत्रैतदाब्रह्मस्तंबभाजनम्।।\nअतः स भाज्यते सद्भिर्यल्लिंगं तद्विलोकितम् ।।९८।।\nपंचार्था यत्र भासंते पंचब्रह्ममयं हि यत् ।।\nआदिपंचस्वरूपंयन्निरैक्षि ब्रह्मणा हि तत् ।। ९९ ।।\nतमालोक्य ततो वेधा लिंगरूपिणमीश्वरम् ।।\nपंचाक्षरं प्रपंचाच्च भिन्नं तुष्टाव शंकरम् ।। 4.2.73.१०० ।।\nब्रह्मोवाच ।। ।\nनम ओंकाररूपाय नमोऽक्षरवपुर्धृते ।।\nनमोऽकारादिवर्णानां प्रभवाय सदाशिव ।। १ ।।\nअकारस्त्वमुकारस्त्वं मकारस्त्वमनाकृते ।।\nऋग्यजुः सामरूपाय रूपातीताय ते नमः ।। २ ।।\nनमो नादात्मने तुभ्यं नमो बिंदुकलात्मने ।।\nअलिंगलिंगरूपाय सर्वरूपस्वरूपिणे ।। ३ ।।\nनमस्ते धाम निधये निधनादिविवर्जित ।।\nनमो भवाय रुद्राय शर्वाय च नमोस्तुते ।। ४ ।।\nनम उग्राय भीमाय पशूनां पतये नमः ।।\nनमस्तारस्वरूपाय संभवाय नमोस्तु ते ।। ५ ।।\nअमायाय नमस्तुभ्यं नमः शिवतराय ते ।।\nकपर्दिने नमस्तुभ्यं शितिकंठ नमोस्तु ते ।। ६ ।।\nमीढुष्टमाय गिरिश शिपिविष्टाय ते नमः ।।\nनमोऽह्रस्वाय खर्वाय बृहते वृद्धरूपिणे ।। ७ ।।\nकुमारगुरवे तुभ्यं कुमारवपुषे नमः ।।\nनमः श्वेताय कृष्णाय पीतायारुणमूर्तये ।। ८ ।।\nधूम्रवर्णाय पिंगाय नमः किर्मीरवर्चसे ।।\nनमः पाटलवर्णाय नमो हरिततेजसे ।। ९ ।।\nनानावर्णस्वरूपाय वर्णानां पतये नमः ।।\nनमस्ते स्वररूपाय नमो व्यंजनरूपिणे ।। 4.2.73.११० ।।\nउदात्तायानुदात्ताय स्वरिताय नमो नमः ।।\nह्रस्वदीर्घप्लुतेशाय सविसर्गाय ते नमः ।। ।। ११ ।।\nअनुस्वारस्वरूपाय नमस्ते सानुनासिक ।।\nनमो निरनुनासाय दंत्यतालव्यरूपिणे ।। १२ ।।\nओष्ठ्योरस्यस्वरूपाय नम ऊष्मस्वरूपिणे ।।\nअंतस्थाय नमस्तुभ्यं पंचमाय पिनाकिने ।। १३ ।।\nनिषादाय नमस्तुभ्यं निषादपतये नमः ।।\nवीणावेणुमृदंगादि वाद्यरूपाय ते नमः ।। १४ ।।\nनमस्ताराय मंद्राय घोरायाघोरमूर्तये ।।\nनमस्तानस्वरूपाय मूर्च्छनां पतये नमः ।। १५ ।।\nस्थायिसंचारिभेदेन नमो भावस्वरूपिणे ।।\nतालप्रियाय तालाय लास्यतांडवजन्मने ।। १६ ।।\nतौर्यत्रिकस्वरूपाय तौर्यत्रिकमहाप्रिय ।। तौर्यत्रिककृतांभक्त्या निर्वाणश्रीप्रदायक ।।१७।।\nस्थूलसूक्ष्मस्वरूपाय दृश्यादृश्य स्वरूपिणे ।।\nअर्वाचीनाय च नमः पराचीनाय ते नमः ।। १८ ।।\nवाक्प्रपंच स्वरूपाय वाक्प्रपंच पराय च ।।\nएकायानेकभेदाय सदसत्पतये नमः ।।१९।।\nशब्दब्रह्म नमस्तुभ्यं परब्रह्म नमोस्तुते ।।\nनमो वेदांतवेद्याय वेदानां पतये नमः ।। 4.2.73.१२० ।।\nनमो वेदस्वरूपाय वेदगोचरमूर्तये ।।\nपार्वतीश नमस्तुभ्यं जगदीश नमोस्तु ते ।। २१ ।।\nनमस्ते देवदेवेश देव दिव्यपदप्रद ।।\nशंकराय नमस्तुभ्यं नमस्तुभ्यं महेश्वर ।। २२ ।।\nनमस्ते जगदानंद नमस्ते शशिशेखर ।।\nमृत्युंजय नमस्तुभ्यं नमस्ते त्र्यंबकाय च ।। २३ ।।\nनमः पिनाकहस्ताय त्रिशूलायुधधारिणे ।।\nनमस्त्रिपुरहंत्रे च नमोंधक निषूदन ।। २४ ।।\nकंदर्पदर्पदलन नमोजालंधरारये ।।\nकालाय कालकालाय कालकूटविषादिने ।। २५ ।।\nविषादहंत्रे भक्तानामभक्तैक विषादद ।।\nज्ञानाय ज्ञानरूपाय सर्वज्ञाय नमोऽस्तुते ।। ।। २६ ।।\nयोगसिद्धिप्रदोसि त्वं योगिनां योगसत्तम ।।\nतपसां फलदोसि त्वं तपस्विभ्यस्तपोधन ।। २७ ।।\nत्वमेव मंत्ररूपोसि मंत्राणां फलदो भवान् ।।\nमहादानफलं त्वं वै महादानप्रदो भवान् ।। २६ ।।\nमहायज्ञस्त्वमेवेश महायज्ञ फलप्रद ।।\nत्वं सर्वः सर्वगस्त्वं वै सर्वदः सर्वदृग्भवान् ।।२९।।\nसर्वभुक्सर्वकर्ता त्वं सर्वसंहारकारक ।।\nयोगिनां हृदयाकाश कृतालय नमोस्तु ते ।। 4.2.73.१३० ।।\nत्वमेव विष्णुरूपेण शंखचक्रगदाधर ।।\nत्रिलोकीं त्रायसे त्रातः सत्त्वमूर्ते नमोस्तु ते ।। ३१।।\nत्वमेव विदधास्ये तद्विधिर्भूत्वा विधानवित् ।।\nरजोरूपं समालंब्य नीरजस्कपदप्रद ।। ३२ ।।\nत्वमेव हि महारुद्रस्त्वं महोग्रो भुजंगभृत् ।।\nत्वमेव हि महाभीमो महापितृवनेचर ।। ३३ ।।\nतामसीं तनुमाश्रित्य त्वं कृतांत कृतांतक ।।\nकालाग्निरुद्रो भूऽत्वांते त्वं संवर्त प्रवर्तकः ।। ३४ ।।\nत्वं पुंप्रकृतिरूपाभ्यां महदाद्यखिलं जगत् ।।\nअक्षिपक्ष्मसमुत्क्षेपात्पुनराविः करोप्यज ।।३५।।\nउन्मेषविनिमेषौ ते सर्गासर्गैककारणम् ।।\nकपालमालाखेलोयं भवतः स्वैरचारिणः ।। ३६ ।।\nत्वत्कंठे नृकरोटीयं धूर्जटे या विभासते ।।\nसर्वेषामंतदग्धानां सास्फुटं बीजमालिका ।। ३७ ।।\nत्वत्तः सर्वमिदं शंभो त्वयि सर्वं चराचरम् ।।\nकस्त्वां स्तोतुं विजानाति पुरां वाचामगोचरम् ।। ३८ ।।\nस्तोता त्वं हि स्तुतिस्त्वं हि नित्यं स्तुत्यस्त्वमेव च ।।\nवेद्म्यों नमः शिवायेति नान्यद्वेऽद्म्येव किंचन ।। ३९ ।।\nत्वमेव हि शरण्यं मे त्वमेव हि गतिः परा ।।\nत्वामेव प्रणमामीश नमस्तुभ्यं नमो नमः ।। 4.2.73.१४० ।।\nइत्युदीर्यासकृद्वेधाः प्रणनाम महेश्वरम् ।।\nप्रणवाख्यं महालिंगरूपिणं दंडवत्क्षितौ ।। ४१ ।।\n।। ईश्वर उवाच ।। ।।\nततो गिरींद्रतनये श्रुत्वा ब्रह्मस्तुतिं पराम् ।।\nपरमैश्वर्यसंपत्ति हेतुं तुष्टोहमद्भुतम् ।। ४२ ।।\nअमूर्तोऽहं ततो लिंगान्मूर्तिमास्थाय शांकरीम् ।।\nप्रसन्नोस्मि वरं ब्रूहीत्युवाच चतुराननम् ।। ४३ ।।\nचतुर्वक्त्रः समुत्थाय प्रत्यक्षं वीक्ष्य मामथ ।।\nपुनर्जयजयेत्युक्त्वा प्रणनाम कृतांजलिः ।। ४४ ।।\nआनंदबाष्पसलिलनेत्रो हृष्टतनूरुहः ।।\nगद्गदेन स्वरेणाथ प्रोवाच जलजासनः ।। ४५ ।।\nब्रह्मोवाच ।। ।।\nयदि प्रसन्नो देवेश यदि देयो वरो मम ।।\nतदेतस्मिन्महालिंगे सान्निध्यं तेऽस्तु शंकर ।। ४६ ।।\nअयमेव वरो देयो नान्यं वरमहं वृणे ।।\nओंकारेश्वरनामैतदस्तु भक्तैकमुक्तिदम् ।। ४७ ।।\n।। स्कंद उवाच ।। ।।\nविध्युक्तमिति विप्रर्षे समाकर्ण्य तदेशिता ।।\nउवाच वचनं चैतत्तथास्तु चतुराननम् ।।४८।।\nवरानन्यानपि विभुः प्रसन्नस्तत्क्षणाद्ददौ।।\nविधये दीर्घतपसे तया स्तुत्यातितोषितः ।।४९।।\n।। ईश्वर उवाच ।।\nसुरश्रेष्ठ तपःश्रेष्ठ सर्वाम्नाय निधिर्भव ।।\nसृष्टेःकरणसामर्थ्यं तवास्तु मदनुग्रहात् ।।4.2.73.१५०।।\nपितामहस्त्वं सर्वेषां सर्वेषां मान्यभूर्भवान् ।।\nत्वत्तपःफलदानार्थं यदेतल्लिंगमुत्थितम् ।। ५१ ।।\nपरमोंकाररूपं च शब्दब्रह्ममयं विधे ।।\nअस्याराधनतः पुंसां न दूरं ब्रह्मणः पदम् ।।५२।।\nअकाराख्यमिदं लिंगमुकाराख्यमिदं परम् ।।\nमकाराह्वयमेतच्च नादाख्यं बिंदुसंज्ञकम् ।। ५३ ।।\nपंचायतनमीशानमित्थमेतदुदीरितम् ।।\nमोक्षाय सर्वजंतूनामस्मिन्नानंदकानने ।। ५४ ।।\nस्नात्वा मत्स्योदरी तीर्थे विलोक्योंकारमीश्वरम् ।।\nन जातु जायते जंतुर्जननी जठरे क्वचित् ।। ५५ ।।\nएतन्नादेश्वरं लिंगमेतल्लिंगं सुदुर्लभम् ।।\nरम्ये मत्स्योदरी तीरे दृष्टं स्पृष्टं विमुक्तिदम् ।। ५६ ।।\nयदेतत्कापिलं ज्योतिरेतल्लिंगे विलोक्यते ।।\nअतस्तु कपिलेशाख्यमेतल्लिंगं सुदुर्लभम् ।।५७।।\nमत्स्योदरी यदा गंगा कपिलेश्वर सन्निधौ ।।\nतदा तत्र नरः स्नात्वा ब्रह्महत्यां व्यपोहति ।। ५८ ।।\nवरणोत्सिक्तपानीये द्युनदीतोयमिश्रिते ।।\nस्नात्वा नादेश्वरं दृष्ट्वा नरः किमनुशोचति ।। ५९ ।।\nअष्टम्यां च चतुर्दश्यां तीर्थानि सह सागरैः ।।\nषष्टि कोटि सहस्राणि मत्स्योदर्यां विशंति हि ।।4.2.73.१६०।।\nप्रणवेश समीपे तु यदा गंगा समेष्यति ।।\nतदा पुण्यतमः कालो देवर्षि पितृवल्लभः ।। ६१ ।।\nतत्र स्नानं जपोदानं हवनं देवतार्चनम् ।।\nमत्स्योदर्यामक्षयं स्यादोंकारेश्वरसन्निधौ ।। ६२ ।।\nओंकारदर्शनादेव वाजिमेधफलं लभेत् ।।\nतस्मात्काश्यां प्रयत्नेन दृश्य ओंकार ईश्वरः ।। ६३ ।।\nदुर्लभं मानवं जन्म चतुर्वर्गैकसाधनम् ।।\nजलबुद्बुदवत्तत्स्यान्नादेशो येन नेक्षितः ।। ६४ ।।\nनिरीक्ष्य कपिलेशानं स्नात्वा मत्स्योदरीजले ।।\nकृत्वा पिंडप्रदानानि पितॄणामनृणो भवेत् ।। ६५ ।।\nकृत्वापि मोहात्पापानि भूरीण्येव महांत्यपि ।।\nकाश्यामोंकारमालोक्य कुतस्त्रस्यति वै यमात् ।। ६६ ।।\nओंकारयात्राभिमुखं नरं वीक्ष्य पितामहाः ।।\nपरिनृत्यंति मुदिताः स्वसंतानसमुद्भवम् ।। ६७ ।।\nयस्य यस्य च वै नाम स्मृत्वा स्मृत्वा नमस्यति ।।\nतं तमुन्नयते प्राज्ञः पितरं ब्रह्मणः पदम् ।। ६८ ।।\nरुद्राणां नियुतं जप्त्वा यत्फलं सम्यगाप्यते ।।\nतत्फलं लभते नूनं भक्त्योंकार विलोकनात् ।। ६९ ।।\nकेवलं भूमिभाराय जन्मिनो जन्म तस्य वै ।।\nयेनानंदवने दृष्टो नोंकारः सर्वकामदः ।। 4.2.73.१७० ।।\nएकमोंकारमालोक्य समस्ते क्षोणिमंडले ।। लिं\nगजातानि सर्वाणि दृष्टानि स्युर्न संशयः ।। ७१ ।।\nप्रणवेशं प्रणम्याथ यद्यन्यत्र विपद्यते ।।\nस्वर्गलोकमवाप्याथ काश्यां मुक्तिमवाप्नुयात् ।। ७२ ।।\nअस्मिँल्लिंगे सदा ब्रह्मन्स्थास्यामीति विनिश्चितम् ।।\nदास्यामि च सदा मोक्षमेतल्लिंगार्चकाय वै ।। ७३ ।।\nओंकारं सकृदप्यत्र नरो नत्वा प्रयत्नतः ।।\nकृतकृत्यो भवेन्नूनं परमान्मदनुग्रहात ।। ७४ ।।\nओंकारपश्चिमे भागे तारतीर्थमनुत्तमम् ।।\nकृतोदकक्रियस्तत्र नरस्तरति दुर्गतिम् ।। ७५ ।।\nओंकारेशस्य ये भक्ता ज्ञेयास्ते नैव मानवाः ।।\nमनुष्यचर्मणा नद्धास्ते रुद्रा मोक्षगामिनः ।। ७६ ।।\nअस्य लिंगस्य महिमा नान्यैरत्रावगम्यते ।।\nत्वत्पुण्योदयतो यस्माद्विधेत्राविरभूदिदम् ।। ७७ ।।\nएतल्लिंगप्रभावाच्च सर्वं ज्ञास्यसि तत्त्वतः ।।\nविधे विधेहि तस्मात्त्वं सर्वमेतच्चराचरम् ।।७८।।\nइति दत्त्वा वरं तस्मै ब्रह्मणे पद्मसंभवे।\nतस्मिन्नेव महालिंगे शंभुर्लीनो बभूव ह ।।७९।।\n।। स्कंद उवाच ।। ।।\nब्रह्मापि  भजतेद्यापि तल्लिंगं कलशोद्भव ।।\nस्तुवन्ब्रह्म स्तवेनैव स्वात्मना विहितेन हि ।।4.2.73.१८०।।\nब्रह्मस्तवं जपन्मर्त्यः सर्वैः पापैः प्रमुच्यते ।।\nपूर्यते च महापुण्यैर्ज्ञानं प्राप्नोति सत्तमम् ।। ८१ ।।\nब्रह्मस्तवमिमं जप्त्वा त्रिकालं परिवत्सरम् ।।\nअंतकाले भवेज्ज्ञानं येन बंधात्प्रमुच्यते ।। ।। १८२ ।। ।।\nइति श्रीस्कांदे महापुराण एकाशीति साहस्र्यां संह्तिायां चतुर्थे काशीखंड उत्तरार्ध ओंकारमहिमवर्णनंनाम त्रिसप्ततितमोऽध्यायः ।। ७३ ।।"
  }
]
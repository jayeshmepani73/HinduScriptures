[
  {
    "text": "अगस्तिरुवाच ।। ।।\nशृणु सुश्रोणि सुभगे वैश्वानरसमुद्भवम् ।।\nपुण्यशीलसुशीलाभ्यां यथोक्तं शिवशर्मणे ।। १ ।।\nअथ कालेन तद्योषिदंतर्वत्नी बभूव ह ।।\nविधिवद्विहिते तेन गर्भाधानाख्य कर्मणि ।। २ ।।\nततः पुंसवनं तेन स्पंदनात्प्राग्विपश्चिता ।।\nगृह्योक्तविधिना सम्यक्कृतं पुंस्त्वविवृद्धये ।। ३ ।।\nसीमन्तोथाष्टमे मासि गर्भरूपसमृद्धिकृत् ।।\nसुखप्रसव सिद्ध्यै च तेनाकारि क्रियाविदा ।। ४ ।।\nअथातः सत्सुतारासु ताराधिप वराननः ।।\nकेंद्रे गुरौ शुभे लग्ने सुग्रहेष्वयुगेषु च ।।५।।\nअरिष्टं दीपयन्दीप्त्या सर्वारिष्टविनाशकृत् ।।\nतनयो नाम तस्यां तु शुचिष्मत्यां बभूव ह ।।६।।\nसद्यः समस्तसुखदो भूर्भुवःस्वर्निवासिनाम् ।।\nगंधवाहागन्धवाहादिग्वधूमुखवासनाः ।। ७ ।।\nइष्टगन्धप्रसूनौघैर्ववर्षुस्ते घनाघनाः ।।\nदेवदुन्दुभयो नेदुः प्रसेदुः सर्वतोदिशः ।।८।।\nपरितः सरितः स्वच्छा भूतानां मानसैः सह ९ ।।\nतमोऽताम्यत्तु नितरां रजोपि विरजोभवत् ।। ९ ।।\nसत्त्वाः सत्त्वसमायुक्ता वसुधासीच्छुभा तदा ।।\nकल्याणी सर्वतो वाणी प्राणिनः प्रीणयंत्यभूत् ।। 4.1.11.१० ।।\nतिलोत्तमोर्वशीरंभा प्रभा विद्युत्प्रभा शुभा ।।\nसुमंगला शुभालापा सुशीलाड्या(?) वरांगनाः ।।११।।\nक्वणत्कंकण पात्राणि कृत्वा करतलं मुदा ।।\nमुक्तमुक्ताफलाढ्यानि यक्षकर्दमवंति च ।। १२ ।।\nवज्रवैदूर्य दीपानि हरिद्रा लेपनानि च ।।\nगारुत्मतैकरूपाणि शंखशुक्तिदधीनि च ।। १३ ।।\nपद्मरागप्रवालाख्यरत्नकुंकुमवंति च ।।\nगोमेदपुष्परागेंद्र नीलसन्माल्यभांजि च ।। १४ ।।\nविद्याधर्यश्च किन्नर्यस्तथाऽमर्यः सहस्रशः ।।\nचामर व्यग्रहस्ताग्र मंगलद्रव्यपाणयः ।। १५ ।।\nगंधर्वोरगयक्षाणां सुवासिन्यः शुभस्वराः ।।\nगायंत्यो ललितं गीतं तत्राजग्मुरनेकशः ।। १६ ।।\nमरीचिरत्रि पुलहः पुलस्त्यः क्रतुरंगिराः ।।\nवसिष्ठः कश्यपश्चाहं विभांडो मांडवीसुतः ।। १७ ।।\nलोमशो लोमचरणो भरद्वाजोथ गौतमः ।।\nभृगुस्तु गालवो गर्गो जातूकर्ण्यः पराशरः ।। १८ ।।\nआपस्तंबो याज्ञवल्क्य दक्षवाल्मीकिमुद्गलाः ।।\nशातातपश्च लिखितः शिलादः शंखउंछभुक् ।। १५ ।।\nजमदग्निश्च संवर्तो मतंगो भरतोंशुमान् ।।\nव्यासः कात्यायनः कुत्सः शौनकः सुश्रुतः शुकः ।।4.1.11.२० ।।\nऋष्यशृंगोथ दुर्वासा रुचिर्नारदतुंबुरू ।।\nउत्तंको वामदेवश्च च्यवनोसितदेवलौ ।।२१ ।।\nशालंकायनहारी तौ विश्वामित्रोथभार्गवः ।।\nमृकंडः सह पुत्रेण दाल्भ्य उद्दालकस्तथा ।। २२ ।।\nधौम्योपमन्युवत्साद्या मुनयो मुनिकन्यकाः ।\nतच्छांत्यर्थं समाजग्मुर्धन्यं विश्वानराश्रमम् ।। २३ ।।\nब्रह्मा बृहस्पतियुतो देवो गरुडवाहनः ।।\nनंदि भृंगि समायुक्तो गौर्या सह वृषध्वजः ।। २४ ।।\nमहेंद्रमुख्या गीर्वाणा नागाः पातालवासिनः ।।\nरत्नान्यादाय बहुशः ससरित्का महाब्धयः ।। २५ ।।\nस्थावरा जंगमं रूपं धृत्वा याताः सहस्रशः ।।\nमहामहोत्सवे तस्मिन्बभूवाकालकौमुदी ।। २६।।\nजातकर्म स्वयं चक्रे तस्य देवः पितामहः ।।\nश्रुतिं विचार्य तद्रूपां नाम्ना गृहपतिस्त्वयम् ।।२७।।\nइति नाम ददौ तस्मै देयमेकादशेहनि ।।\nनामकर्मविधानेन तदर्थं श्रुतिमुच्चरन् ।। २८ ।।\nअयमग्निर्गृहपतिर्गार्हपत्यः प्रजाया वसुवित्तमः ।।\nअग्ने गृहपतेभिद्युम्नमभि सह आयच्छस्व ।। २९ ।।\nअग्ने गृहपते स्थित्या परामपि निदर्शयन् ।।\nचतुर्निगममंत्रोक्तैराशीर्भिरभिनंद्य च ।। 4.1.11.३० ।।\nकृत्वा बालोचितां रक्षां हरेण हरिणा सह ।।\nनिर्ययौ हंसमारुह्य सर्वेषां प्रपितामहः ।। ३१ ।।\nअहोरूपमहो तेजस्त्वहो सर्वांगलक्षणम् ।।\nअहो शुचिष्मतीभाग्यमाविरासीत्स्वयं हरः ।। ३२ ।।\nअथवा किमिदं चित्रं शर्वभक्तजनेष्वहो ।।\nआविर्भवेत्स्वयं रुद्रो यतोरुद्रास्तदर्चकाः ।। ३३ ।।\nइति स्तुवंतस्त्वन्योन्यं जग्मुः सर्वे यथागतम् ।।\nविश्वानरं समापृच्छ्य संप्रहृष्टतनूरुहाः ।। ३४ ।।\nअतः पुत्रं समीहंते गृहस्थाश्रमवासिनः ।।\nपुत्रेण लोकाञ्जयति श्रुतिरेषा सनातनी ।। ३५ ।।\nअपुत्रस्य गृहं शून्यमपुत्रस्यार्जनं वृथा ।।\nअपुत्रस्यान्वयश्छिन्नो नापवित्रं ह्यपुत्रतः ।। ३६ ।।\nन पुत्रात्परमो लाभो न पुत्रात्परमं सुखम् ।।\nन पुत्रात्परमं मित्रं परत्रेह च कुत्रचित् ।। ३७ ।।\nऔरसः क्षेत्रजः क्रीतो दत्तः प्राप्तः सुतासुतः ।।\nआपत्सुरक्षितश्चान्यः पुत्राः सप्तात्र कीर्तिताः ।। ३८ ।।\nएषामन्यतमः कार्यो गृहस्थेन विपश्चिता ।।\nपूर्वपूर्वः सुतः श्रेयान्हीनःस्यादुत्तरोत्तरः ।। ३९ ।।\n।। गणावूचतुः ।। ।।\nनिष्क्रमोथ चतुर्थेऽस्य मासि पित्राकृतो गृहात् ।।\nअन्नप्राशनमब्दार्धे चूडाब्दे चार्थवत्कृता ।। 4.1.11.४० ।।\nकर्णवेधं ततः कृत्वा श्रवणर्क्षे सकर्मवित् ।।\nब्रह्मतेजोभिवृद्ध्यर्थं पंचमेऽब्दे व्रतं ददौ ।। ४१ ।।\nउपाकर्म ततः कृत्वा वेदानध्यापयत्सुधीः ।।\nत्र्यब्दं वेदान्सविधिनाऽध्यैष्ट सांगपदक्रमान् ।। ४२ ।।\nविद्याजातं समस्तं च साक्षिमात्राद्गुरोर्मुखात् ।।\nविनयादिगुणानाविष्कुर्वञ्जग्राह शक्तिमान् ।। ४३ ।।\nततोथ नवमे वर्षे पित्रोः शुश्रूषणे रतम् ।।\nवैश्वानरं गृहपतिं दृष्ट्वा कामचरो मुनिः ।। ४४ ।।\nविश्वानरोटजं प्राप्य देवर्षिर्नारदः सुधीः ।।\nपप्रच्छ कुशलं तत्र गृहीतार्घासनः क्रमात् ।। ४५ ।।\n।। नारद उवाच ।। ।।\nविश्वानर महाभाग शुचिष्मति शुभव्रते ।।\nकुरुते युवयोर्वाक्यमयं गृहपतिः शिशुः ।। ४६ ।।\nनान्यत्तीर्थं न वा देवो न गुरुर्न च सत्किया ।।\nविहाय पित्रोर्वचनं नान्यो धर्मः सुतस्य हि ।। ४७ ।।\nन पित्रोरधिकं किंचित्त्रिलोक्यां तनयस्य हि ।।\nगर्भधारणपोषाभ्यां पितुर्माता गरीयसी ।। ४८ ।।\nअंभोभिरभिषिच्यस्वं जननीचरणच्युतैः ।।\nप्राप्नुयात्स्वर्धुनीशुद्ध कबंधाधिकशुद्धताम् ।। ४९ ।।\nसंन्यस्ताखिलकर्मापि पितुर्वंद्यो हिमस्करी ।।\nसर्ववंद्येन यतिना प्रसूर्वंद्या प्रयत्नतः ।। 4.1.11.५० ।।\nइदमेव तपोत्युग्रमिदमेवपरं व्रतम् ।।\nअयमेव परो धर्मो यत्पित्रोः परितोषणम् ।। ५१ ।।\nमन्येमान्यो नाधमस्य तथान्यस्य यथा युवाम् ।।\nसुखाकारैर्विनीतस्य शिशोर्गृहपतेरहम् ।। ५२ ।।\nवैश्वानरसमभ्येहि ममोत्संगे निषीद भो ।।\nलक्षणानि परीक्षेहं पाणिं दर्शय दक्षिणम् ।। ५३ ।।\nइत्युक्तो मुनिना बालः पित्रोराज्ञामवाप्य सः ।।\nप्रणम्य नारदं श्रीमान्भक्त्याप्रह्व उपाविशत् ।। ५४ ।।\nततो दृष्ट्वास्य सर्वांगं तालुजिह्वाद्विजानपि ।।\nआनीय कुंकुमारक्तं सूत्रं च त्रिगुणीकृतम् ।। ५५ ।।\nस्मृत्वा शिवौ गणाध्यक्षमूर्ध्वीभूतमुदङ्मुखम् ।।\nमुनिः परिममौ बालमापादतलमस्तकम् ।। ५६ ।।\nतिर्यगूर्ध्वं समो माने योष्टोत्तरशतांगुलः ।।\nस भवेत्पृथिवीपालो बालोऽयं ते यथा द्विज ।। ५७ ।।\nपंचसूक्ष्मः पंचदीर्घः सप्तरक्तः षडुन्नतः ।।\nत्रिपृथुर्लघुगंभीरो द्वात्रिंशल्लक्षणस्त्विति ।। ५८ ।।\nपंचदीर्घाणि शस्यानि यथादीर्घायुषोस्य वै ।।\nभुजौ नेत्रे हनुर्जानु नासाऽस्य तनयस्य ते ।। ५९ ।।\nग्रीवाजंघा मेहनैश्च त्रिभिर्ह्रस्वोयमीडितः ।।\nस्वरेण सत्त्वनाभिभ्यां त्रिगंभीरः शिशुः शुभः ।। 4.1.11.६० ।।\nत्वक्केशांगुलिदशनाः पर्वाण्यंगुलिजान्यपि ।।\nतथास्य पंचसूक्ष्माणि दिक्पालपदभाग्यथा ।। ६१ ।।\nवक्षः कुक्ष्यलकं स्कंध करं वक्त्रं षडुन्नतम् ।।\nतथाऽत्र दृश्यते बाले महदैश्वर्यभाग्यथा ।। ६२ ।।\nपाण्योस्तले च नेत्रांते तालुजिह्वाधरौष्ठकम् ।।\nसप्तारुणं च सनखमस्मिन्राज्यसुखप्रदम् ।। ६३ ।।\nललाटकटिवक्षोभिस्त्रिविस्तीर्णो यथाह्यसौ ।।\nसर्वतेजोतिरैश्वर्यं तथा प्राप्स्यति नान्यथा ।। ६४ ।।\nकमठीपृष्ठकठिनावकर्मकरणौ करौ ।।\nराज्यहेतू शिशोरस्य पादौ चाध्वनि कोमलौ ।।६५।।\nअच्छिन्ना तर्जनीं व्याप्य तथा रेखास्य दृश्यते ।।\nकनिष्ठा पृष्ठनिर्याता दीर्घायुष्यं यथार्पयेत् ।। ६६ ।।\nपादौ सुमांसलौ रक्तौ समौ सूक्ष्मौ सुशौभनौ ।।\nसमगुल्फौ स्वेदहीनौ स्निग्धावैश्वर्यसूचकौ ।।६७।।\nस्वल्पाभिः कररेखाभिरारक्ताभिः सदासुखी ।।\nलिंगेन कृशह्रस्वेन राजराजो भविष्यति ।। ६८ ।।\nउत्कंटासनगुल्फास्फिग्नाभिरस्यापि वर्तुला ।।\nदक्षिणावर्तमरुणं महदैश्वर्यसूचिका ।। ६९।।\nधारैका मूत्रयत्यस्मिन्दक्षिणावर्तिनी यदि ।।\nगंधश्च मीनमधुनोर्यदि वीर्ये तदा नृपः  ।। 4.1.11.७० ।।\nविस्तीर्णौ मांसलौ स्निग्धौ स्फिचावस्य सुखोचितौ ।।\nवामावर्तौ सुप्रलंबौ दोषौ दिग्रक्षणोचितौ ।।७१।।\nश्रीवत्सवज्रचक्राब्ज मत्स्यकोदंडदंडभृत् ।।\nतथास्य करगा रेखा यथा स्यात्त्रिदिवस्पतिः ।। ७२ ।।\nद्वात्रिंशद्दशनश्चायं करकंबु शिरोधरः ।।\nकौंचदुंदुभिहंसाभ्र स्वरः सर्वेश्वराधिकः ।। ७३ ।।\nमधुपिंगलनेत्रोऽसौ नैनं श्रीस्त्यजति क्वचित् ।।\nपंचरेखललाटस्तु तथा सिंहोदरः शुभः।।।७४।।\nऊर्ध्वरेखांकितपदो निःश्वसन्पद्मगंधवान् ।।\nअच्छिद्रपाणिः सुनखो महालक्षणवानयम् ।। ७५ ।।\nकिंतु सर्वगुणोपेतं सर्वलक्षणलक्षितम् ।।\nसंपूर्णनिर्मलकलं पातयेद्विधुवद्विधिः ।। ७६ ।।\nतस्मात्सर्वप्रयत्नेन रक्षणीयस्त्वसौ शिशुः ।।\nगुणोपि दोषतां याति वक्रीभूते विधातरि ।। ७७ ।।\nशंकेऽस्य द्वादशेवर्षे प्रत्यूहो विद्युदग्नितः ।।\nइत्युक्त्वा नारदो धीमान्स जगाम यथागतम् ।। ७८ ।।\nविश्वानरः सपत्नीकस्तच्छ्रुत्वा नारदेरितम् ।।\nतदैव मन्यमानोभूद्वज्रपातं सुदारुणम् ।। ७९ ।।\nहाहतोस्मीति वचसा हृदयं समताडयत् ।।\nमूर्च्छामवाप महतीं पुत्रशोकसमाकुलः ।। 4.1.11.८० ।।\nशुचिष्मत्यपि दुःखार्ता रुरोदातीव दुःसहम् ।।\nआर्तस्वरेण हारावैरत्यंत व्याकुलेद्रिया ।। ८१ ।।\nहाशिशो हागुणनिधे हा पितुर्वाक्यकारक ।।\nहा कुतो मंदभाग्याया जठरे मे समागतः ।। ८२ ।।\nत्वदेकपुत्रां हापुत्रकोऽत्र मां त्रायते पुरा ।।\nत्वदृते त्वद्गुणोर्म्याढ्ये पतितां शोकसागरे ।। ८३ ।।\nहा बाल हा विमल हा कमलायताक्ष हा लोकलोचनचकोर कुरंगलक्ष्मन् ।।\nहा तात तात नयनाब्ज मयूखमालिन्हा मातुरुत्सवसहस्रसुखैकहेतो ।। ८४ ।।\nहा पूर्णचंद्रमुख हा सुनखांगुलीक हा चाटुकारवचनामृतवीचिपूर ।।\nदुःखैः कियद्भिरहहां गमयात्वमाप्तः किं किं कृतं गृहपते न मया त्वदाप्त्यै ।। ८५ ।।\nनोप्तो बलिर्न बत कासु च देवता सुतीर्थानि कानि न मयाध्युषितानि वत्स ।।\nके के मया न नियमौषधमंत्रयंत्राः संसाधितास्तव कृते सुकृतैकलभ्य ।। ८६ ।।\nसंसारसागरतरे हर दुःखभारं सारं मुखेंदुमभिदर्शय सौख्यसिंधो ।।\nपुन्नामतीव्रनरकार्णव वाडवाग्नेस्संजीवयस्व पितरं निजवाक्सुधोक्षैः ।। ८७ ।।\nकिंदेवता अहह जन्ममहोत्सवेऽस्य ज्ञात्वेति भाविमिलिता युगपत्समस्ताः ।।\nएकस्थ सर्वगुण शील कलाकलाप सौंदर्यलक्षणपरीक्षणपूर्णहर्षाः ।। ८८ ।।\nशंभो महेश करुणाकर शूलपाणे मृत्युंजयस्त्वमिति वेदविदो वदंति ।।\nत्वद्दत्त बालतनये यदि कालकालः स्यादेवमत्र वद कस्य भवेन्न पातः ।। ८९ ।।\nहा हंतहंतभवता भव तापहारी कस्माद्विधेऽत्र विदधे बहुभिः प्रयत्नैः ।।\nबालो विशालगुणसिंधुमगाधमध्यं सद्रत्नसारमखिलं सविधं विधाय ।। 4.1.11.९० ।।\nहा कालबालकवती किमुतेन राज्ञी त्वत्कालतां न हृतवान्नसुताननेंदुः ।।\nबालेति कोमलमृणाल लतांगलीलं दंभोलिनिष्ठुरकठोरकुठारदंष्ट्रः ।। ९१ ।।\nइत्थं विलप्य बहुशो नयनांबुधारासंपातजात तटिनी शतमुत्तरंगम् ।।\nसा तोकशोकजनितानल तापतप्ता प्रोच्छ्वस्यदीर्घविपुलोष्णमहो शुशोष।। ९२ ।।\nआकर्ण्य तत्करुणवत्परिदेवितानि तानि द्रुमा व्रततयः कुसुमाश्रुपातैः ।।\nप्रायो रुदंति पततां विरुतार्तरावैरालोल्यमौलिमसकृत्पवनच्छलेन ।। ९३ ।।\nरुण्णं तया किल तथा बहुमुक्तकंठमार्तस्वरैः प्रतिरवच्छलतो यथोच्चैः ।।\nतद्दुःखतोनुरुरुदुर्गिरिकंदरास्याः सर्वा दिशः स्थगितपत्रिमृगागमा हि ।। ९४ ।।\nश्रुत्वार्तनादमिति विश्वनरोपि मोहं हित्वोत्थितः किमिति किंत्विति किंकिमेतत् ।।\nउच्चैर्वदन्गृहपतिः क्व समे बहिस्थः प्राणोंतरात्मनिलयः सकलेंद्रियेशः ।। ९५ ।।\nअगस्त्य उवाच ।। ।।\nततो दृष्ट्वा स पितरौ बहुशोकसमावृतौ ।।\nस्मित्वोवाच ततो मातस्त्रासस्त्वीदृक्कुतो हि वाम् ।।९६।।\nन मांकृत वपुस्त्राणं भवच्चरणरेणुभिः ।।\nकालः कलयितुं शक्तो वराकी चंचलाल्पिका ।। ९७ ।।\nप्रतिज्ञां शृणुतं तातौ यदि वां तनयो ह्यहम् ।।\nकरिष्येहं तथा तेन विद्युन्मत्तस्त्रसिष्यति ।। ९८ ।।\nमृत्युंजयं समाराध्य सर्वज्ञं सर्वदं सताम् ।।\nकालकालं महाकालं कालकूटविषादिनम् ।। ९९ ।।\nइति श्रुत्वा वचस्तस्य जरितौ द्विजदंपती ।।\nअकालामृतवर्षौघ शांततापौ तदोचतुः ।। 4.1.11.१०० ।।\nअपयोदपयोवृष्टिरदुग्धाब्धिः सुधोदयः ।।\nअनिंदुः कौमुदीकांतिः कुतो नौ सुखयत्यलम् ।। १ ।।\nपुनर्ब्रूहिपुनर्ब्रूहि कीदृक्कीदृक्पुनःपुनः ।।\nकालः कलयितुं नालं वराकी चंचलाल्पिका ।।२।।\nआवयोस्तापनाशाय महोपायस्त्वयेरितः ।।\nमृत्युंजयस्य देवस्य समाराधनलक्षणः।। ।।३ ।।\nतद्गच्छ शरणं तात नातः परतरं हितम् ।।\nमनोरथपथातीत कारिणः कालहारिणः ।। ४ ।।\nकिं न श्रुतं त्वया तात श्वेतकेतु यथा पुरा ।।\nपाशितं कालपाशेन ररक्ष त्रिपुरांतकः ।। ५ ।।\nशिलादतनयं मृत्युग्रस्तमष्टाब्दमर्भकम् ।।\nशिवो निजजनं चक्रे नंदिनं विश्वनंदिनम् ।। ६ ।।\nक्षीरोदमथनोद्भूतप्रलयानलसंनिभम् ।।\nपीत्वा हालाहलं घोरमरक्षद्भुवनत्रयम् ।। ७ ।।\nजालंधरं महादर्पं हृतत्रैलोक्यसंपदम् ।।\nचरणांगुष्ठरेखोत्थचक्रेणनिजघानयः ।। ८ ।।\nय एकेषु निपातोत्थ ज्वलनैस्त्रिपुरं पुरा ।।\nविधाय पत्रिणं विष्णुं ज्वालयामास धूर्जटिः ।। ९ ।।\nअंधकं यस्त्रिशूलाग्रप्रोतं वर्षायुतं पुरा ।।\nत्रैलोक्यैश्वर्यसंमूढं शोषयामास भानुना।। 4.1.11.११० ।।\nकामं दृष्टिनिपातेन त्रैलोक्यविजयोर्जितम् ।।\nनिनायानंगपदवीं वीक्षमाणेष्वजादिषु ।। ११ ।।\nतं ब्रह्माद्येककर्तारं मेघवाहनमच्युतम् ।।\nप्रयाहि पुत्र शरणं विश्वरक्षामणिं शिवम् ।। १२ ।।\nपित्रोरनुज्ञां प्राप्येति प्रणम्य चरणौ तयोः ।।\nप्रदक्षिणमुपावृत्य बह्वाश्वास्य विनिर्ययौ ।। १३ ।।\nस प्राप्य काशीं दुष्प्रापां ब्रह्मनारायणादिभिः ।।\nमहासंवर्तसंवृत्त तापाद्विश्वेशपालिताम् ।। १४ ।।\nफिरस्वर्धुन्या हारयष्ट्येव राजितां कंठभूमिषु ।।\nविचित्रगुणशालिन्याहारनीहारगौरया ।। १५ ।।\nबहुसंसारसंतापसंतप्तजनतोद्भवम् ।।\nवारयंतीं वरणया छिंदंतीमसिधारया ।। १६ ।।\nयल्लभ्यते च कैवल्यं सुदृढाष्टांगयोगतः ।।\nविकासयंतीं तत्सम्यक्काशिकांयांजगुर्बुधाः ।। ।। १७ ।।\nसंसारतापतप्ताभ्यां लोचनाभ्यां स दृष्टवान् ।।\nकर्णाकर्णप्रकीर्णाभ्यां प्राग्ययौ मणिकर्णिकाम् ।। १८ ।।\nतत्र स्नात्वा विधानेन दृष्ट्वा विश्वेश्वरं विभुम् ।।\nत्रैलोक्यप्राणिसंत्राणकारिणं प्रणनाम ह ।। १९ ।।\nआलोक्यालोक्य तल्लिंगं तुतोष हृदये बहु ।।\nपरमानंदकंदाख्यं स्फुटमेतन्न संशयः ।। 4.1.11.१२० ।।\nअहो न मत्तो धन्योस्ति त्रैलोक्ये सचराचरे ।।\nयदद्राक्षिषमद्याहं श्रीमद्विश्वेश्वरं विभुम् ।।२१।।\nत्रिलोकीसारसर्वस्वं पिंडीभूतमिदं किल ।।\nकिं वा पीयूषपिंडोयमुद्गतः क्षीरनीरधेः ।।२२ ।।\nआत्मावबोधमहसः किमसौ प्रथमांकुरः ।।\nब्रह्मानंद सुकंदो वा किमु ब्रह्मरसायनम् ।। २३ ।।\nयोगिहृत्पद्मनिलयं यदनाकारमुच्यते ।।\nतदाकारत्वमापेदे किमिदं लिंगकैतवात् ।। २४ ।।\nब्रह्मांडभांडमथवा नाना रत्नौघपूरितम् ।।\nअथवा मोक्षवृक्षस्य फलमेतन्नसंशयः ।। २५ ।।\nनिर्वाणलक्ष्म्याः किमथ केशपाशः सुपुष्पयुक ।।\nकैवल्यमल्लीवल्ल्याः किंस्तबकः स्तावकार्थदः ।। २६ ।।\nनिःश्रेयसश्रियः किंवाऽऽनंदक्रीडनकंदुकः ।।\nअपवर्गो दयाद्रेः किमुदियाय सुधाकरः ।। २७ ।।\nसंसारमोहतिमिरभिदुरःकिमसौ रविः ।।\nकिमु कल्याणरमणीरम्यशृंगारदर्पणः ।। २८ ।।\nआज्ञातं नभवेदन्यत्सर्वेषां देहधारिणाम् ।।\nअनेककर्मबीजानां बीजपूरोऽयमद्भुतः ।।२९।।\nविश्वेषां विश्वबीजानां कर्माख्यानां लयो यतः ।।\nअस्मिन्निर्वाणदे लिंगे विश्वलिंगमिदं ततः ।। 4.1.11.१३० ।।\nमम भाग्योदयेनैव नारदेन महर्षिणा ।।\nतदागत्य तथोक्तं यत्कृतकृत्योस्म्यहं ततः ।। ३१ ।।\nइत्यानंदामृतरसैर्विधायसहि पारणम् ।।\nततःशुभेऽह्नि संस्थाप्य लिंगं सर्वहितप्रदम् ।। ३२ ।।\nजग्राह नियमान्घोरान्दुष्करानकृतात्मनाम् ।।\nअष्टोत्तरशतैः कुंभैः पूर्णैर्गंगामृतोद्रवैः ।। ३३ ।।\nसंस्नाप्य वाससा पूतैः पूतात्मा प्रत्यहं शिवम् ।।\nनीलोत्पलमयीं मालां समर्पयति सोऽन्वहम् ।। ३४ ।।\nअष्टाधिकसहस्रैस्तु सुमनोभिर्विनिर्मिताम् ।।\nसपक्षार्धेन षण्मासं कंदमूलफलाशनः।।३५।।\nशीर्णपर्णाशनः पक्षे त्वाषण्मासं बभूव सः ।।\nषण्मासं वायुभक्षोभूत्षण्मासं जलबिंदुभुक् ।।३६।।\nएवं वर्षद्वयं तस्य व्यतिक्रांतं तथा सतः ।।\nजन्मतो द्वादशे वर्षे तद्वचो नारदेरितम् ।। ३७ ।।\nसत्यं करिष्यन्निवतमभ्यगात्कुलिशायुधः ।।\nउवाच च वरं ब्रूहि दद्मि तन्मनसि स्थितम् ।।३८।।\nअहं शतक्रतुर्विप्र प्रसन्नोस्मि शुभव्रतैः ।।\nइत्याकर्ण्य महेंद्रस्य वाक्यं मुनिकुमारकः।।३९।।\nउवाच मधुरं धीरः कीरवन्मधुराक्षरम्।।\nमघवन्वृत्रशत्रो त्वां जाने कुलिशपाणिनम् ।। 4.1.11.१४० ।।\nनाहं वृणे वरं त्वत्तः शंकरो वरदोस्ति मे ।। ४१ ।।\nइंद्र उवाच ।।\nन मत्तः शंकरोस्त्वन्यो देवदेवोस्म्यहं शिशो ।।\nविहाय बालिशत्वं त्वं वरयाचस्व मां वरम् ।। ४२ ।।\nब्राह्मण उवाच ।।\nगच्छाहल्यापतेऽसाधो गोत्रारे पाकशासन ।।\nन प्रार्थये पशुपतेरन्यदेवांतरं स्फुटम् ।।४३।।\nइति तस्य वचः श्रुत्वा क्रोधसंरक्तलोचनः ।।\nउद्यम्य कुलिशं घोरं भीषयामास बालकम् ।।४४।।\nस दृष्ट्वा बालको वज्रं विद्युज्ज्वालाशताकुलम् ।।\nस्मरन्नारदवाक्यं च मुमूर्च्छ भयविह्वलः ।। ४५ ।।\nअथ गौरीपतिः शंभुराविरासीत्तमोनुदः ।।\nउत्तिष्ठोत्तिष्ठ भद्रं ते स्पर्शैः संजीवयन्निव ।। ४६ ।।\nउन्मील्य नेत्रकमले सुप्ते इव दिवाक्षये ।।\nअपश्यदग्रे चोत्थाय शंभुमर्कशताधिकम् ।। ४७ ।।\nभाले लोचनमालोक्य कंठे कालं वृषध्वजम् ।।\nवामांगसंनिविष्टाद्रितनयं चं द्रशेखरम् ।। ४८ ।।\nकपर्देन विराजंतं त्रिशूलाजगवायुधम् ।।\nस्फुरत्कर्पूरगौरांगं परिणद्ध गजाजिनम् ।।४९।।\nपरिज्ञाय महादेवं गुरुवाक्यत आगमात् ।।\nहर्ष बाष्पाकुलः सन्न कठो रोमांचकंचुकः ।। 4.1.11.१५० ।।\nक्षणंस्थगितवत्तस्थौ चित्रकृत्रिमपुत्रकः ।।\nयथातथा सुसंपन्नो विस्मृत्यात्मानमेव च ।। ५१ ।।\nन स्तोतुं न नमस्कर्तुं किंचिद्विज्ञप्तुमेव च ।।\nयदासनशशाकालं तदा स्मित्वाऽऽह शंकरः ।। ५२ ।।\nईश्वर उवाच ।।\nशिशो गृहपते शक्राद्वज्रोद्यतपरादहो ।।\nज्ञातो भीतोसि मा भैषीर्जिज्ञासा ते कृता मया ।। ५३ ।।\nमम भक्तस्य नो शक्रो न वज्रं नांतकोपि वा ।।\nप्रभवेदिंद्ररूपेण मयैव त्वं हि भाषितः ।। ५४ ।।\nवरं ददामि ते भद्र त्वमग्निपदभाग्भव ।।\nसर्वेषामेव देवानां वदनं त्वं भविष्यसि ।।५५।।\nसर्वेषामेव भूतानां त्वमग्नेंऽतश्चरो भव ।।\nधर्मराजेंद्रयोर्मध्ये दिगीशो राज्यमाप्नुहि ।।५६ ।।\nत्वयेदं स्थापितं लिंगं तव नाम्ना भविष्यति ।।\nअग्नीश्वरं इति ख्यातं सर्वतेजोभिबृंहणम् ।। ५७ ।।\nअग्नीश्वरस्य भक्तानां न भयं विद्युदग्निजम् ।।\nअग्निमांद्य भयं नैव नाकालमरणं क्वचित् ।। ५८ ।।\nअग्नीश्वरं समभ्यर्च्य काश्यां सर्वसमृद्धिदम् ।।\nअन्यत्रापि मृतो दैवादग्निलोके महीयते ।।५९।।\nततः काशीं  पुनः प्राप्य कल्पांते मोक्षमाप्नुयात् ।।\nवीरेश्वरस्य पूर्वेण गंगायाः पश्चिमे तटे ।। 4.1.11.१६० ।।\nअग्नीश्वरं समाराध्य वह्निलोके वसेन्नरः ।।\nपितृभ्यां स्वजनैः सार्धं मित्रबंधुसमायुतः ।। ६१ ।।\nविमानमिदमारुह्य प्रयाह्येव दिशःपते ।।\nइत्युक्त्वानीय तद्बंधून् पित्रोश्च परिपश्यतोः ।।\nदिक्पतित्वेऽभिषिच्याग्निं तत्र लिंगे शिवोविशत् ।। ६२ ।।\nगणावूचतुः ।। ।।\nइत्थमग्निस्वरूपं ते शिवशर्मन्प्रवर्णितम् ।।\nकिमन्यच्छ्रोतुकामोसि कथयावस्तदीरय ।। १६३ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वाद्धें वह्निलोकवर्णनं नामैकादशोऽध्यायः ।। ११ ।।"
  }
]
[
  {
    "text": "सूत उवाच ।।\nभगवन्भूतभव्येश सर्वज्ञानमहानिधे ।।\nअवाप्य काशीं गीर्वाणैः किमकारि वदाच्युत ।। १ ।।\nअधीत्येमां कथां दिव्यां न तृप्तिमधियाम्यहम् ।।\nशेवधिस्तपसां देवैरगस्तिः प्रार्थितः कथम् ।। २ ।।\nकथं विंध्योप्यवाप स्वां प्रकृतिं तादृगुन्नतः ।।\nतववागमृतांभोधौ मनो मे स्नातुमुत्सुकम् ।। ३ ।।\nइति कृत्स्नं समाकर्ण्य व्यासः पाराशरो मुनिः ।।\nश्रद्धावते स्वशिष्याय वक्तुं समुपचक्रमे ।। ४ ।।\nपाराशर उवाच ।।\nशृणु सूत महाबुद्धे भक्तिश्रद्धासमन्वितः ।।\nशुकवैशंपायनाद्याः शृण्वंत्वेते च बालकाः ।।५ ।।\nततो वाराणसीं प्राप्य गीर्वाणाः समहर्षयः ।।\nअविलंबं प्रथमतो म णिकर्ण्यां विधानतः ।। ६ ।।\nसचैलमभिमज्ज्याथ कृतसंध्यादिसत्क्रियाः ।।\nसंतर्प्य तर्प्यादिपितॄन्कुशगंधतिलोदकैः ।। ७ ।।\nतीर्थवासार्थिनः सर्वान्संतर्प्य च पृथक्पृथक् ।।\nरत्नैर्हिरण्यवासोभिरश्वाभरणधेनुभिः ।। ८ ।।\nविचित्रैश्च तथा पात्रैः स्वर्णरौप्यादि निर्मितैः ।।\nअमृतस्वादुपक्वान्नैः पायसै श्च सशर्करैः ।। ९ ।।\nसगोरसैरन्नदानैर्धान्यदानैरनेकधा ।।\nगंधचंदनकर्पूरैस्तांबूलैश्चारुचामरैः ।। ।। 4.1.3.१० ।।\nसतूलैर्मृदुपर्यंकैर्दीपिकादर्पणासनैः ।।\nशिबिकादासदासीभिर्विमानैःपशुभिर्गृहैः ।। ११ ।।\nचित्रध्वजपताकाभिरुल्लोचैश्चंद्रचारुभिः ।।\nवर्षाशनप्रदानैश्च गृहोपस्करसंयुतैः ।। १२ ।।\nउपानत्पादुकाभिश्च यतिनश्च तपस्विनः ।।\nयोग्यैः पट्टदुकूलैश्च विविधैश्चित्ररल्लकैः ।। १३ ।।\nदंडैः कमंडलुयुतैरजिनैर्मृगसंभवैः ।।\nकौपीनैरुच्चमंचैश्च परिचारककांचनैः ।। १४ ।।\nमठैर्विद्यार्थिनामन्नैरतिथ्यर्थं महाधनैः ।।\nमहापुस्तकसंभारैर्लेखकानां च जीवनैः।।१५।।\nबहुधौषधदानैश्च सत्रदानैरनेकशः ।।\nग्रीष्मे प्रपार्थद्रविणैर्हेमंतेग्निष्टिकेंधनैः।।१६।।\nछत्राच्छादनिकाद्यर्थे वर्षाकालोचितैर्बहु।।\nरात्रौ पाठप्रदीपैश्च पादाभ्यंजनकादिभिः ।।१७।।\nपुराणपाठकांश्चापि प्रतिदेवालयं धनैः ।।\nदेवालये नृत्यगीतकरणार्थैरनेकशः।।१८।।\nदेवालय सुधाकार्यैर्जीर्णोद्धारैरनेकधा ।।\nचित्रलेखनमूल्यैश्च रंगमालादिमंडनैः ।। १९ ।।\nनीराजनैर्गुग्गुलुभिर्दशां गादि सुधूपकैः ।।\nकर्पूरवर्तिकाद्यैश्च देवार्चार्थैरनेकशः ।। 4.1.3.२० ।।\nपंचामृतानां स्नपनैः सुगंध स्नपनैरपि ।।\nदेवार्थं मुखवासैश्च देवोद्यानैरनेकशः ।। २१ ।।\nमहापूजार्थमाल्यादि गुंफनार्थैस्त्रिकालतः ।।\nशंखभेरीमृदंगादिवाद्यनादैः शिवालये ।। २२ ।।\nघंटागुडुककुंभादि स्नानोपस्करभाजनैः ।।\nश्वेतैर्मार्जनवस्त्रैश्च सुगंधैर्यक्षकर्दमैः ।। २३ ।।\nजपहोमैः स्तोत्रपाठैः शिवनामोच्चभाषणैः ।।\nरासक्रीडादिसंयुक्तैश्चलनैः सप्रदक्षिणैः ।। २४ ।।\nएवमादिभिरुद्दंडैः क्रियाकांडैरनेकशः ।।\nपंचरात्रमुषित्वा तु कृत्वा तीर्थान्यनेकशः ।। २५ ।।\nदीनानाथांश्च संतर्प्य नत्वा विश्वेश्वरं विभुम् ।।\nब्रह्मचर्यादिनियमैस्तीर्थमेवं प्रसाध्य च ।। २६ ।।\nपुनः पुनर्विश्वनाथं दृष्ट्वा स्तुत्वा प्रणम्य च ।।\nजग्मुः परोपकारार्थमगस्तिर्यत्र तिष्ठति ।। २७ ।।\nस्वनाम्ना लिंगमास्थाप्य कुंडं कृत्वा तदग्रतः ।।\nशतरुद्रियसूक्तेन जपन्निश्चलमानसः ।। २८ ।।\nतं दृष्ट्वा दूरतो देवा द्वितीयमिव भास्करम् ।।\nज्वलज्ज्वलनसंकाशैरंगैः सर्वत्रसोज्ज्वलम् ।। २९ ।।\nसाक्षात्किंवाडवाग्निर्वा मूर्त्या वै तप्यते तपः ।।\nस्थाणुवन्निश्चलतरं निर्मलं सन्मनो यथा ।। 4.1.3.३० ।।\nअथवा सर्व तेजांसि श्रित्वेमां ब्राह्मणीं तनुम् ।।\nशीलयंति परं धाम शातंशांत पदाप्तये ।। ३१ ।।\nतपनस्तप्यतेऽत्यर्थं दहनोपि हि दह्यते ।।\nयत्तीव्रतपसाद्यापि चपलाऽचपलाभवत् ।। ३२ ।।\nयस्याश्रमे ऽत्र दृश्यंते हिंस्रा अपि समंततः ।।\nसत्त्वरूपा अमी सत्त्वास्त्यक्त्वा वैरं स्वभावजम् ।। ३३ ।।\nशुंडादंडेन करटिः सिंहं कंडूयतेऽभयः ।।\nअष्टापदांके स्वपिति केसरी केसरोद्भटः ।। ३४ ।।\nसूकरः स्तब्धरोमापि विहाय निजयूथकम् ।।\nचरेद्वनशुनां मध्ये मुस्तान्यस्तेक्षणोबली ।। ३५ ।।\nभूदारोपि न भूदारं तथाकुर्याद्यथाऽन्यतः ।।\nसर्वा लिंगमयी काशी यतस्तद्भीतियंत्रितः ।। ३६ ।।\nक्रोडीकृत्य क्रोडपोतं तरक्षुः क्रीडयत्यहो ।।\nशार्दूलबालानुत्सार्य शार्दूलीमेणपोतकः ।। ३७ ।।\nचलत्पुच्छोथ पिबति फेनिलेनाननेन वै ।।\nस्वपंतं लोमशं भल्लं वानरश्चलदंगुलिः।।३८।।\nयूका संवीक्ष्यवीक्ष्यैव भक्षयेद्दंतकोटिभिः ।।\nगोलांगूलारक्तमुखानीलां गा यूथथनायकाः।।३९।।\nजातिस्वभावमात्सर्यं त्यक्त्वैकत्र रमंति च ।।\nशशाः क्रीडंति च वृकैस्तैः पृष्ठलुंठनैर्मुहुः।।4.1.3.४०।।\nआखुश्चाखुभुजः कर्णं कंडूयेत चलाननः ।।\nमयूरपुच्छपुटगो निद्रात्योतुः सुखाधिकम् ।। ४१ ।।\nस्वकंठं घर्षयत्येव केकिकंठे भुजंगमः ।।\nभुजंगमफणापृष्ठे नकुलः स्वकुलोचितम् ।। ४२ ।।\nवैरं परित्यज्य लुठेदुत्प्लुत्योत्प्लुत्य लीलया ।।\nआलोक्य मूषकं सर्पश्चरंतं वदनाग्रतः ।। ४३ ।।\nक्षुधांधोपि न गृह्णाति सोपि तस्माद्बिभेति नो ।।\nप्रसूयमानां हरिणीं दृष्ट्वा कारुण्यपूर्णदृक् ।। ४४ ।।\nतद्दृष्टिपातं मुंचन्वै व्याघ्रो दूरं व्रजत्यहो ।।\nव्याघ्री व्याघ्रस्य चरितं मृगी मृगविचेष्टितम् ।।\nउभे कथयतो ऽन्योन्यं सख्याविवमुदान्विते ।।४५।।\nदृष्ट्वाप्युद्दंडकोदंडं शबरं शंबरोमृगः ।।\nधृष्टो न वर्त्म त्यजति सोपि कंडूयतेपि तम् ।। ४६ ।।\nरोहितोऽरण्यमहिषमुद्धर्षति निराकुलः।।\nचमरीशबरीकेशैः संमिमीते स्ववालधिम् ।।४७।।\nगवयः शल्यकश्चाऽयमुभावेकत्रतिष्ठतः ।।\nतीव्रमात्सर्यमुत्सृज्य मुनितेजोनियंत्रितौ ।। ४५ ।।\nहुंडौ च मुंड युद्धाय न सज्जेते जयैषिणौ ।।\nएणशावं सृगालोपि मृदुस्पृशति पाणिना।।४९।।\nतृण्वंति तृणगुल्मादीन्श्वापदास्त्वापदास्पदम्।।\nलोकद्वये दुःखहंहि धिक्तन्मांसस्य भक्षणम्।। 4.1.3.५० ।।\nयः स्वार्थं मांसपचनं कुरुते पापमोहितः ।।\nयावंत्यस्य तु रोमाणि तावत्स नरके वसेत् ।।५१।।\nपरप्राणैस्तु ये प्राणान्स्वान्पुष्णं ति हि दुर्धियः ।।\nआकल्पं नरकान्भुक्त्वा ते भुज्यंतेत्र तैः पुनः।।५२ ।।\nजातुमांसं न भोक्तव्यं प्राणैः कंठगतैरपि ।।\nभोक्तव्यं तर्हि भोक्तव्यं स्वमांसं नेतरस्य च ।। ५३ ।।\nवरमेतेश्वापदा वै मैत्रावरुणि सेवया ।।\nयेषां न हिंसने बुद्धिर्नतु हिंसापरा नराः ।।५४ ।।\nबकोपि पल्वले मत्स्यान्नाश्नात्यग्रेचरानपि ।।\nन महांतोप्यमहतो मत्स्या मत्स्यानदंति वै ।। ५५ ।।\nएकतः सर्वमांसानि मत्स्यमांसं तथकैतः।।\nस्मृतिः स्मृतेति किंत्वेभिरतोमत्स्याञ्जहत्यमी ।। ५६ ।।\nश्येनोपि वर्तिकां   दृष्ट्वा भवत्येष पराङ्मुखः ।।\nचित्रमत्रापि मधुपा भ्रमंति मलिनाशयाः ।। ५७ ।।\nसुचिरं नरकान्भुक्त्वा मदिरापानलंपटाः ।।\nमधुपा एव गायंते भ्रांतिभाजः पुनः पुनः ।। ५८ ।।\nअतएव पुराणेषु गाथेति परिगीयते ।।\nस्फुटार्थात्र पुराणज्ञैर्ज्ञात्वा तत्त्वं पिनाकिनः ।। ५९ ।।\nक्व मांसं क्व शिवे भक्तिः क्व मद्यं क्व शिवार्चनम् ।।\nमद्यमांसरतानां च दूरे तिष्ठति शंकरः ।। 4.1.3.६० ।।\nविना शिवप्रसादं हि भ्रांतिः क्वापि न नश्यति ।।\nअतएव भ्रमंत्येते भ्रमराः शिववर्जिताः ।। ६१ ।।\nइत्याश्रमचरान्दृष्ट्वा तिर्यञ्चोपि मुनीनिव ।।\nअबोधिविबुधैरित्थं प्रभावः क्षेत्रजस्त्वयम् ।। ६२ ।।\nयतो विश्वेश्वरेणैते तिर्यञ्चोप्यत्रवासिनः ।।\nनिधनावसरे मोच्यास्तारक स्योपदेशतः ।। ६३ ।।\nज्ञात्वा क्षेत्रस्य माहात्म्यं यो वसेत्कृतनिश्चयः ।।\nतं तारयति विश्वेशो जीवंतमथवा मृतम् ।। ६४ ।।\nअविमुक्तरहस्यज्ञा मुच्यंते ज्ञानि नो नराः।।\nअज्ञानिनोपि तिर्यञ्चो मुच्यंते गतकिल्बिषाः ।। ६५ ।।\nइत्याश्चर्यपरा देवा यावद्यांत्याश्रमं मुनेः ।।\nतावत्पक्षिकुलं दृष्ट्वा भृशं मुमुदिरे पुनः ।। ६६ ।।\nसारसो लक्ष्मणाकंठे कंठमाधाय निश्चलः ।।\nमन्यामहे न निद्रातिध्यायेद्विश्वेश्वरं किल ।। ६७\nकंडूयमाना वरटा स्वचंचुपुटकोटिभिः ।।\nहंसं कामयमानं तु वारयेत्पक्षधूननैः ।। ६८ ।।\nनिरुद्ध्यमान चक्रेण चक्रीक्रेंकितभाषणैः।।\nवदतीति किमत्रापि कामिता कामिनां वर ।। ६९ ।।\nकलकंठः किलोत्कंठं मंजुगुंजति कुंजगः।।\nध्यानस्थः श्रोष्यति मुनिः पारावत्येति वार्यते।।4.1.3.७०।।\nकेकीकेकां परित्यज्य मौनं तिष्ठति तद्भयात्।।\nचकोरश्चंद्रिका भोक्ता नक्तव्रतमिवास्थितः।।७१।।\nपठंती सारिकासारं शुकंसंबोधयत्यहो ।।\nअपारावारसंसारसिंधुपारप्रदः शिवः ।। ७२ ।।\nकोकिलः कोमलालापैः कलयन्किलकाकलीम् ।।\nकलिकालौ कलयतः काशीस्थान्नेतिभाषते ।। ७३ ।।\nमृगाणां पक्षिणामित्थं दृष्ट्वा चेष्टां त्रिविष्टपम् ।।\nअकांडपातसंकष्टं निनिंदुस्त्रिदशा बहु ।। ।। ७४ ।।\nवरमेतेपक्षिमृगाः पशवः काशिवासिनः ।।\nयेषां न पुनरावृत्तिर्नदेवानपुनर्भवाः ।। ७५ ।।\nकाशीस्थैः पतितैस्तुल्या न वयं स्वर्गिणः क्वचित् ।।\nकाश्यां पाताद्भयं नास्ति स्वर्गेपाताद्भयं महत् ।। ७६ ।।\nवरं काशीपुरी वासो मासोपवसनादिभिः ।।\nविचित्रच्छत्रसंछायं राज्यं नान्यत्र नीरिपु ।। ७७ ।।\nशशकैर्मशकैः काश्यां यत्पदं हेलयाप्यते ।।\nतत्पदं नाप्यतेऽन्यत्र योगयुक्त्यापि योगिभिः ।। ७८ ।।\nवरं वाराणसीरंको निःशंकोयो यमादपि ।।\nन वयं त्रिदशायेषां गिरितोपीदृशी दशा ।। ७९ ।।\nब्रह्मणो दिवसाष्टांशेषपदमैंद्रं विनश्यति ।।\nसलोकपाल सार्कं च सचंद्रग्रहतारकम् ।। 4.1.3.८० ।।\nपरार्धद्वयनाशेपि काशीस्थो यो न नश्यति ।।\nतस्मात्सर्वप्रयत्नेन काश्यां श्रेयः समाचरेत् ।। ८१ ।।\nयत्सुखं काशिवासेत्र न तद्ब्रह्मांडमंडपे ।।\nअस्ति चेत्तत्कथं  सर्वे काशीवासाभिलाषुकाः ।। ८२ ।।\nजन्मांतरसहस्रेषु यत्पुण्यं समुपार्जितम् ।।\nतत्पुण्यपरिवर्तेन काश्यां वासोऽत्र लभ्यते ।। ८३ ।।\nलब्धोपि सिद्धिं नो यायाद्यदि कुद्ध्येत्त्रिलोचनः ।।\nतस्माद्विश्वेश्वरं नित्यं शरण्यं शरणं व्रजेत् ।। ८४ ।।\nधर्मार्थकाममोक्षाख्यं पुरुषार्थचतुष्टयम् ।।\nअखंडं हि यथा काश्यां न तथा   न्यत्र कुत्रचित् ।। ८५।।\nआलस्येनापि यो यायाद्गृहाद्विश्वेश्वरालयम् ।।\nअश्वमेधाधिको धर्मस्तस्य स्याच्च पदेपदे ।। ८६ ।।\nयः स्नात्वोत्तरवाहिन्यां याति विश्वे  शदर्शने ।।\nश्रद्धया परया तस्य श्रेयसोंतो न विद्यते ।। ८७ ।।\nस्वर्धुनी दर्शनात्स्पर्शात्स्नानादाचमनादपि ।।\nसंध्योपासनतो जप्यात्तर्पणाद्देवपूजनात् ।।८८।।\nपंचतीर्थावलोकाच्च ततो विश्वेश्वरेक्षणात् ।।\nश्रद्धास्पर्शनपूजाभ्यां धूपदीपादिदानतः ।। ८९ ।।\nप्रदक्षिणैः स्तोत्रजपैर्नमस्कारैस्तु नर्त्तनैः ।।\nदेवदेवमहादेव शंभो शिवशिवेति च ।। 4.1.3.९० ।।\nधूर्जटे नीलकंठेश पिनाकिञ्शशिशेखर ।।\nत्रिशूलपाणे विश्वेश रक्षरक्षेतिभाषणैः ।। ९१ ।।\nमुक्तिमंडपिकायां च निमेषार्धो पवेशनात् ।।\nतत्र धर्मकथालापात्पुराणश्रवणादपि ।। ९२ ।।\nनित्यादिकर्मकरणात्तथातिथिसमर्चनैः ।।\nपरोपकरणाद्यैश्च धर्मस्स्यादुत्तरोत्तरः ।। ९३ ।।\nशुक्लपक्षे यथा चंद्रः कलया कलयैधते ।।\nएवं काश्यां निवसतां धर्मराशिः पदेपदे ।। ९४ ।।\nश्रद्धाबीजो विप्रपादांबुसिक्तः शाखाविद्यास्ताश्चतस्रो दशापि ।।\nपुष्पाण्यर्था द्वे फले स्थूलसूक्ष्मे मोक्षःकामो धर्मवृक्षोयमीड्यः ।। ९५ ।।\nसर्वार्थानामत्रदात्री भवानी सर्वान्कामान्पूरयेदत्र ढुंढिः ।।\nसर्वाञ्जंतून्मोचयेदंतकाले विश्वेशोत्रश्रोत्रमंत्रोपदेशात् ।। ९६ ।।\nकाश्यां धर्मस्तच्चतुष्पादरूपः काश्यामर्थः सोप्यने कप्रकारः ।।\nकाश्यां कामः सर्वसौख्यैकभूमिः काश्यां श्रेयस्तत्तु किंनात्र यच्च ।। ९७ ।।\nविश्वेश्वरो यत्र न तत्र चित्रं धर्मार्थकामामृतरूपरूपः ।।\nस्वरूपरूपः स हि विश्वरूपस्तस्मान्न काशी सदृशी त्रिलोकी ।। ९८ ।।\nइति ब्रुवाणा गीर्वाणा ददृशुस्तूटजं मुनेः ।।\nहोमधूमसुगंधाढ्यं बटुभिर्बहुभिर्वृतम् ।। ९९ ।।\nश्यामाकांजलियाञ्चार्थमृषिकन्यानुयायिभिः ।।\nधृतोपग्रहदर्भास्यैर्मृगशावैरलंकृतम् ।। 4.1.3.१०० ।।\nसार्द्रवल्कलकौपीनैर्वृक्षशाखावलंबिभिः ।।\nबद्धुं विघ्नमृगान्दिक्षु वागुराभिरिवावृतम् ।। १ ।।\nपतिव्रता शिरोरत्नलोपामुद्रांघ्रिमुद्रया ।।\nमुद्रितं वीक्ष्य सन्नेमुः पर्णशालांऽगणं सुराः ।। २ ।।\nविसर्जितसमाधिं च धृतकर्णाक्षमालिकम् ।।\nअधिष्ठितं बृसीपृष्ठं परमेष्ठिवदुत्कटम् ।। ३ ।।\nपुरोगस्त्यं समालोक्य सर्वे देवाः सवासवाः ।।\nप्रहृष्टवदनाः प्रोचुः प्रोच्चैर्जयजयेति च ।। ४ ।।\nमुनिरुत्थाय तान्सर्वानुपावेश्य यथोचितम् ।।\nआशीर्भिरभिनंद्याथ पप्रच्छागमकारणम् ।। ५ ।।\nव्यास उवाच ।।\nइदं पुण्यतमाख्यानं श्रुत्वा भक्तिसमन्वितः ।।\nपठित्वा पाठयित्वा च व्रतश्रद्धावतां पुरः ।। ६ ।।\nविधूय सर्व पापानि ज्ञात्वाऽज्ञात्वा कृतान्यपि ।।\nहंसवर्णेन यानेन गच्छेच्छिवपुरं ध्रुवम् ।। १०७ ।।\nइति श्रीस्कान्दे महापुराण एकाशीति साहरुयां संहितायां चतुर्थे काशीखंडे पूर्वार्द्धे अगस्त्याश्रमवर्णनंनाम तृतीयोऽध्यायः ।। ३ ।। ।।"
  }
]
[
  {
    "text": "।। गणावूचतुः ।।\nशिवशर्मन्महाबुद्धे शुक्रलोकोयमद्भुतः ।।\nदानवानां च दैत्यानां गुरुरत्र वसेत्कविः ।। १ ।।\nपीत्वा वर्षसहस्रं वै कणधूमं सुदुःसहम् ।।\nयः प्राप्तवान्महाविद्यां मृत्युसंजीविनीं हरात् ।। २ ।।\nइमां विद्यां न जानाति देवाचार्योति दुप्कराम् ।।\nऋते मृत्युंजयात्स्कंदात्पार्वत्या गजवक्त्रतः ।। ३ ।।\nशिवशर्मोवाच ।। ।।\nकोसौ शुक्र इति ख्यातो यस्यायं लोक उत्तमः ।।\nकथं तेन च विद्याप्ता मृत्युसंजीवनी हरात् ।। ४ ।\nआचक्षाथामिदं देवौ यदि प्रीतिर्मयि प्रभू ।।\nततस्तौ स्माहतुर्देवौ शुक्रस्य परमां कथाम् ।। ५।।\nयां श्रुत्वा चापमृत्युभ्यो हीयंते श्रद्धयायुताः ।।\nभूतप्रेतपिशाचेभ्यो न भयं चापि जायते ।। ६ ।।\nआजौ प्रवर्तमानायामंधकांधकवैरिणोः ।।\nअनिर्भेद्य गिरिव्यूह वज्रव्यूहाधिनाथयोः ।।७।।\nअपसृत्य ततो युद्धादंधकः शुक्रसंनिधिम् ।।\nअधिगम्य बभाषेदमवरुह्य रथात्ततः ।। ८ ।।\nभगवंस्त्वामुपाश्रित्य वयं देवांश्च सानुगान् ।।\nमन्यामहे तृणैस्तुल्यान्रुद्रोपेंद्रादिकानपि ।। ९ ।।\nकुंजरा इव सिंहेभ्यो गरुडेभ्य इवोरगाः ।।\nअस्मत्तो बिभ्यति सुरा गुरो युष्मदनुग्रहात् ।। 4.1.16.१० ।।\nवज्रव्यूहमनिर्भेद्यं विविशुर्देत्यदानवाः ।।\nविधूय प्रमथानीकं ह्रदं तापार्दिता इव ।। ११ ।।\nवयं त्वच्छरणं भूत्वा पर्वता इव निश्चलाः ।।\nस्थित्वा चराम निःशंका ब्राह्मणेंद्र महाहवे ।। १२ ।।\nआप्तभावेन च वयं पादौ तव सुखप्रदौ ।।\nसदाराः ससुताश्चैव शुश्रूषामो दिवानिशम् ।। १३ ।।\nअभिरक्षाभितो विप्र प्रसन्नः शरणागतान् ।।\nपश्य हुंडं तुहुंडं च कुजंभं जंभमेव च ।। १४ ।।\nपाकं कार्तस्वनं चैव विपाकं पाकहारिणम् ।।\nतं चन्द्रदमनं शूरं शूरामरविदारणम् ।।१५।।\nप्रमथैर्भीमविक्रांतैः क्रांतं मृत्युप्रमाथिभिः ।।\nसूदितान्पतितांश्चैव द्राविडैरिव चंदनान्।। १६।।\nया पीत्वा कणधूमं वै सहस्रं शरदां पुरा ।।\nवरा विद्या त्वया प्राप्ता तस्याः कालोयमागतः ।।१७।।\nअथ विद्याफलं तत्ते दैत्यान्संजीवयिष्यतः ।।\nपश्यंतु प्रमथाः सर्वे त्वया संजीवितानिमान्।।१८।।\nइत्यंधकवचः श्रुत्वा स्थिरधीर्भार्गवोमुनिः ।।\nकिंचित्स्मितं तदा कृत्वा दानवाधिपमब्रवीत् ।। १९ ।।\nदानवाधिपते सर्वं तथ्यं यद्भाषितं त्वया ।।\nविद्योपार्जनमेतद्धि दानवार्थं मया कृतम् ।। 4.1.16.२० ।।\nपीत्वा वर्षसहस्रं वै कणधूमं सुदुःसहम् ।।\nएषा प्राप्तेश्वराद्विद्या बांधवानां सुखावहा ।। २१ ।।\nएतया विद्यया सोहं प्रमयैर्मथितान्रणे ।।\nउत्थापयिष्ये ग्लानानि धान्यन्यंबुधरो यथा ।।२२।।\nनिर्व्रणान्नीरुजः स्वस्थान्सुप्त्वेव पुनरुत्थितान्।।\nअस्मिन्मुहूर्ते द्रष्टासि दानवानुत्थितान्नृप ।। २३ ।।\nइत्युक्त्वा दानवपतिं विद्यामावर्तयत्कविः ।।\nएकैकं दैत्यमुद्दिश्य त उत्तस्थुर्धृतायुधाः ।। २४ ।।\nवेदा इव सदभ्यस्ताः समये वा यथांबुदाः ।।\nब्राह्मणेभ्यो यथा दत्ताः श्रद्धयार्था महापदि ।। २५।।\nउज्जीवितांस्तु तान्दृष्ट्वा तुहुंडाद्यान्महासुरान् ।।\nविनेदुः पूर्वदेवास्ते जलपूर्णा इवांबुदाः ।। २६ ।।\nशुक्रेणोजीवितान्दृष्ट्वा दानवांस्तान्गणेश्वराः ।।\nविज्ञाप्यमेव देवेशे ह्येवं तेऽन्योन्यमब्रुवन् ।। २७ ।।\nआश्चर्यरूपे प्रमथेश्वराणां तस्मिंस्तथा वर्तति युद्धयज्ञे ।।\nअमर्षितो भार्गवकर्मदृष्ट्वा शिलादपुत्रोभ्यगमन्महेशम् ।। २८ ।।\nजयेति चोक्त्वा जय योनिमुग्रमुवाच नंदी कनकावदातम्।।\nगणेश्वराणां रणकर्म देव देवैश्च सेंद्रैरपि दुष्करं यत् ।। २९ ।।\nतद्भार्गवेणाद्य कृतं वृथा नः संजीव्य तानाजिमृतान्विपक्षान् ।।\nआवर्त्य विद्यां मृतजीवदात्रीमेकैकमुद्दिश्य सहेलमीश ।। 4.1.16.३० ।।\nतुहुंडहुंडादिकजंभजंभविपाकपाकादि महासुरेंद्राः ।।\nयमालयादद्य पुनर्निवृत्ता विद्रावयंतः प्रमथाश्चरंति ।। ३१ ।।\nयदि ह्यसौ दैत्यवरान्निरस्तान्संजीवयेदत्र पुनःपुनस्तान् ।।\nजयः कुतो नो भविता महेश गणेश्वराणां कुत एव शांतिः ।। ३२ ।।\nइत्येवमुक्तः प्रमथेश्वरेण स नंदिना वै प्रमथेश्वरेशः ।।\nउवाच देवः प्रहसंस्तदानीं तं नंदिनं सर्वगणेशराजम्।। ३३ ।।\nनंदिन्प्रयाहि त्वरितोतिमात्रं द्विजेंद्रवर्यं दितिनंदनानाम् ।।\nमध्यात्समुद्धृत्य तथानयाशु श्येनो यथा लावकमंडजातम् ।। ३४ ।।\nस एव मुक्तो वृषभध्वजेन ननाद नंदी वृषसिंहनादः ।।\nजगाम तूर्णं च विगाह्य सेनां यत्राभवद्भार्गववंशदीपः ।। ३५ ।।\nतं रक्ष्यमाणं दितिजैः समस्तैः पाशासिवृक्षोपलशैलहस्तैः ।।\nविक्षोभ्य दैत्यान्बलवाञ्जहार काव्यं स नंदी शरभो यथेभम्।। ३६ ।।\nस्रस्तांबरं विच्युतभूषणं च विमुक्तकेशं बलिना गृहीतम् ।।\nविमोचयिष्यंत इवानुजग्मुः सुरारयः सिंहरवान्सृजंतः ।। ३७ ।।\nदंभोलि शूलासिपरश्वधानामुद्दंडचक्रोपल कंपनानाम् ।।\nनंदीश्वरस्योपरि दानवेद्रा वर्षं ववर्षुर्जलदा इवोग्रम् ।। ३८ ।।\nतं भार्गवं प्राप्य गणाधिराजो मुखाग्निना शस्त्रशतानि दग्ध्वा ।।\nआयात्प्रवृद्धेऽसुरदेवयुद्धे भवस्य पार्श्वे व्यथितारिसैन्यः ।। ३९ ।।\nअयं स शुक्रो भगवन्नितीदं निवेदयामास भवाय शीघ्रम् ।।\nजग्राह शुक्रं स च देवदेवो यथोपहारं शुचिना प्रदत्तम् ।। 4.1.16.४० ।।\nन किंचिदुक्त्वा स हि भूतगोप्ता चिक्षेप वक्त्रे फलवत्कवींद्रम् ।।\nहाहारवस्तैरसुरैः समस्तैरुच्चैर्विमुक्तो हहहेति भूरि ।। ४१ ।।\nकाव्ये निगीर्णे गिरिजेश्वरेण दैत्या जयाशा रहिता बभूवुः ।।\nहस्तैर्विमुक्ता इव वारणेंद्राः शृंगैर्विहीना इव गोवृषाश्च ।। ४२ ।।\nशरीर हीना इव जीवसंघा द्विजा यथा चाध्ययनेन हीनाः ।।\nनिरुद्यमाः सत्त्वगुणा यथा वै यथोद्यमा भाग्यविवर्जिताश्च ।। ४३ ।।\nपत्या विहीनाश्च यथैव योषा यथा विपक्षा इव मार्गणौघाः ।।\nआयूंषि हीनानि यथैव पुण्यैर्वृत्तेन हीनानि यथा श्रुतानि ।। ४४ ।।\nविना यथा वैभवशक्तिमेकां भवंति हीनाः स्वफलैः क्रियौघाः ।।\nतथा विना तं द्विजवर्यमेकं दैत्या जयाशा विमुखा बभूवुः ।। ४५ ।।\nनंदिनापहृते शुक्रे गिलिते च विषादिना ।।\nविषादमगमन्दैत्या हीयमानरणोत्सवाः ।। ४६ ।।\nतान्वीक्ष्य विगतोत्साहानंधकः प्रत्यभाषत ।।\nकविं विक्रम्य नयता नंदिना वंचिता वयम् ।। ४७।।\nतनूर्विना हृताः प्राणाः सर्वेषामद्य तेन नः ।।\nधैर्यं वीर्यं गतिः कीर्तिः सत्त्वं तेजः पराक्रमः ।।४८।।\nयुगपन्नो हृतं सर्वमेकस्मिन्भार्गवे हृते ।।\nधिगस्मान्कुलपूज्यो यैरेकोपि कुलसत्तमः ।।\nगुरुः सर्वसमर्थश्च त्राता त्रातो न चापदि ।। ४९ ।।\nतद्धैर्यमवलंब्येह युध्यध्वमरिभिः सह ।।\nसूदयिष्याम्यहं सर्वान्प्रमथान्सह नंदिना ।। 4.1.16.५० ।।\nअद्यैतान्विवशान्हत्वा सह देवैः सवासवैः ।।\nभार्गवं मोचयिष्यामि जीवं योगीव कर्मतः ।। ५१ ।।\nस चापि योगी योगेन यदि नाम स्वयं प्रभुः ।।\nशरीरात्तस्य निर्गच्छेदस्माकं रोषपालिता ।। ५२ ।।\nइत्यंधकवचः श्रुत्वा दानवा मेघनिःस्वनाः ।।\nप्रमथा नर्दयामासुर्मर्तव्ये कृत निश्चयाः ।। ५३ ।।\nसत्यायुपि न नो जातु शक्ताः स्युः प्रमथाबलात् ।।\nअसत्यायुषि किं गत्वा त्यक्त्वा स्वामिनमाहवे ।। ।। ५४ ।।\nये स्वामिनं विहायाजौ बहुमानधना जनाः ।।\nयांति ते यांति नियतमंधतामिस्रमालयम् ।। ५५ ।।\nअयशस्तमसा ख्यातिं मलिनीकृत्यभूरिशः ।।\nइहामुत्रापि सुखिनो न स्युर्भग्ना रणाजिरात् ।। ५६।।\nकिं दानैः किं तपोभिश्च किं तीर्थपरिमज्जनैः ।।\nधरातीर्थे यदि स्नातं पुनर्भव मलापहे ।। ५७ ।।\nसंप्रधार्येति तेऽन्योन्यं दैत्यास्ते दनुजास्तथा ।।\nममंथुः प्रमथानाजौ रणभेरीर्निनाद्य च ।। ५८ ।।\nतत्र वाणासिवज्रौघैः कटंकटशिलामयैः ।।\nभुशुंडीभिंदिपालैश्च शक्तिभल्ल परश्वधैः ।। ५९ ।।\nखट्वांगैः पट्टिशैः शूलैर्लकुटैर्मुसलैरलम् ।।\nपरस्परमभिघ्नंतः प्रचक्रुः कदनं महत् ।। 4.1.16.६० ।।\nकार्मुकाणां विकृष्टानां पततां च पतत्रिणाम् ।।\nभिंदिपालभुशुंडीनां क्ष्वेडितानां रवोऽभवत् ।। ६१ ।।\nरणतूर्यनिनादैश्च गजानां बहुबृंहितैः ।।\nहेषारवैर्हयानां च महान्कोलाहलोऽभवत् ।।६२।।\nप्रतिस्वनैरवापूरि द्यावाभूम्योर्यदंतरम् ।।\nअभीरूणां च भीरूणां महारोमोद्गमोऽभवत् ।। ६३ ।।\nगजवाजिमहाराव स्फुटच्छब्दग्रहाणि च ।।\nभग्नध्वजपताकानि क्षीणप्रहरणानि च ।। ६४ ।।\nरुधिरोद्गार चित्राणि व्यश्वहस्तिरथानि च ।।\nपिपासितानि सैन्यानि मुमूर्छुरुभयत्र वै ।। ६५ ।।\nदृष्ट्वा सैन्यं च प्रमथैर्भज्यमानमितस्ततः ।।\nदुद्राव रथमास्थाय स्वयमेवांधको गणान् ।। ६६ ।।\nशरवज्रप्रहारैस्तैर्वज्राघातैर्नगा इव ।।\nप्रमथानेशिरे वातैर्निस्तोया इव तोयदाः ।। ६७ ।।\nयांतमायांतमालोक्य दूरस्थं निकटस्थितम् ।।\nप्रत्येकं रोमसंख्याभिर्व्यधाद्बाणैस्तदांधकः ।। ६८ ।।\nविनायकेन स्कंदेन नंदिना सोमनंदिना ।।\nनैगमेयेन शाखेन विशाखेन बलीयसा ।। ६९ ।।\nइत्याद्यैस्तु गणैरुग्रैरंधकोप्यंधकीकृतः ।।\nत्रिशूल शक्तिबाणौघ धारासंपातपातिभिः ।। 4.1.16.७० ।।\nततः कोलाहलो जातः प्रमथासुरसैन्ययोः ।।\nतेन शब्देन महता शुक्रः शंभूदरे स्थितः ।। ७१ ।।\nछिद्रान्वेषी भ्रमन्सोथ विनिःकेतो यथानिलः ।।\nसप्तलोकान् सपालान्स रुद्रदेहे व्यलोकयत् ।।७२।।\nब्रह्मनारायणेंद्राणामादित्याप्यरसां तथा ।।\nभुवनानि विचित्राणि युद्धं च प्रमथासुरम् ।। ७३ ।।\nसवर्षाणां शतं कुक्षौ भवस्य परितो भ्रमन् ।।\nन तस्य ददृशे रंध्रं शुचे रंध्रं खलो यथा ।। ७४ ।।\nशांभवेनाथयोगेन शुक्ररूपेण भार्गवः ।।\nचस्कंदाथ ननामापि ततो देवेन भाषितः ।। ७५ ।।\nशुक्रवन्निःसृतोयस्मात्तस्मात्त्वं भृगुनंदन ।।\nकर्मणानेन शुक्रस्त्वं मम पुत्रोसि गम्यताम् ।। ७६ ।।\nजठरान्निर्गते शुक्रे देवोपि मुमुदेतराम् ।।\nभ्रमञ्छ्रेयोभवद्यन्मे न मृतो जठरे द्विजः ।। ७७ ।।\nइत्येवमुक्तो देवेन शुक्रोर्कसदृश द्युतिः ।।\nविवेश दानवानीकं मेघमालां यथा शशी ।। ७८ ।।\nशुक्रोदयान्मुदं लेभे स दानव महार्णवः ।।\nयथा चंद्रोदये हर्षमूर्मिमाली महोदधिः ।। ७९ ।।\nअंधकांधकहंत्रोर्वै वर्तमाने महाहवे ।।\nइत्थं नाम्नाभवच्छुक्रः स वै भार्गवनंदनः ।। 4.1.16.८० ।।\nयथा च विद्यां तां प्राप मृतसंजीवनीं पराम् ।।\nशंभोरनुग्रहात्काव्यस्तन्निशामय सुव्रत ।। ८१ ।।\n।। गणावूचतुः ।। ।।\nपुराऽसौ भृगुदायादो गत्वा वाराणसीं पुरीम् ।।\nअंडजस्वेदजोद्भिज्जजरायुज गतिप्रदाम् ।। ८२ ।।\nसंस्थाप्य लिंगं श्रीशंभोः कूपं कृत्वा तदग्रतः ।।\nबहुकालं तपस्तेपे ध्यायन्विश्वेश्वरं प्रभुम् ।। ८३ ।।\nराजचंपकधत्तूर करवीरकुशेशयैः ।।\nमालती कर्णिकारैश्च कदंबैर्बकुलोत्पलैः ।। ८४ ।।\nमल्लिकाशतपत्रीभिः सिंदुवारैः सकिंशुकैः ।।\nअशोकैः करुणैः पुष्पैः पुन्नागैर्नागकेसरैः ।। ८५ ।।\nक्षुद्राभिर्माधवीभिश्च पाटला बिल्वचंपकैः ।।\nनवमल्लीविचिकिलैः कुंदैः समुचुकुंदकैः ।। ८६ ।।\nमंदारैर्बिल्वपत्रैश्च द्रोणैर्मरुबकैर्बकैः ।।\nग्रंथिपर्णैर्दमनकैः सुरभूचूतपल्लवैः ।। ८७ ।।\nतुलसी देवगंधारी बृहत्पत्री कुशांकुरैः ।।\nनद्यावर्तैरगस्त्यैश्च सशालैर्देवदारुभिः ।। ८८ ।।\nकांचनारैः कुरबकैर्दूर्वांकुर कुरंटकैः ।।\nप्रत्येकमेभिः कुसुमैः पल्लवैरपरैरपि ।।८९।।\nपत्रैः शतसहस्रैश्च स समानर्च शंकरम्।।\nपंचामृतैर्द्रोणमितैर्लक्षकृत्वः प्रयत्नतः ।।4.1.16.९०।।\nस्नपयामास देवेशं सुगंधस्नपनैर्बहु ।।\nसहस्रकृत्वो देवेशं चंदनैर्यक्षकर्दमैः ।।९१।।\nसमालिलिंप देवेशं सुगंधोद्वर्तनान्यनु ।।\nगीतनृत्योपहारैश्च श्रुत्युक्तस्तुतिभिर्बहुः ।।९२।।\nनाम्नां सहस्रैरन्यैश्च स्तोत्रैस्तुष्टाव शंकरम् ।।\nसहस्रं पंचशरदामित्थं शुक्रः समर्चयन् ।। ९३ ।।\nयदा देवं नालुलोके मनागपि वरोन्मुखम्।।\nतदान्यं नियमं घोरं जग्राहातीवदुःसहम्।। ९४।।\nप्रक्षाल्य चेतसो त्यंतं चांचल्याख्यं महामलम् ।।\nभावनावार्भि रसकृदिंद्रियैः सहितस्य च ।। ९५ ।।\nनिर्मलीकृत्य तच्चेतो रत्नं दत्त्वा पिनाकिने ।।\nप्रपपौ कणधूमौघं सहस्रं शरदां कविः ।।९६।।\nप्रससाद तदा देवो भार्गवाय महात्मने ।।\nतस्माल्लिंगाद्विनिर्गत्य सहस्रार्काधिकद्युतिः ।। ९७ ।।\nउवाच च विरूपाक्षः साक्षाद्दाक्षायणीपतिः ।।\nतपोनिधे प्रसन्नोस्मि वरं वरय भार्गव ।। ९८ ।।\nनिशम्येति वचः शंभोरंभोजनयनो द्विजः ।।\nउद्यदानंदसंदोह रोमांचांचित विग्रहः ।। ९९ ।।\nतुष्टावाष्टतनुं तुष्टः प्रफु ल्ल नयनांचलः ।।\nमौलावंजलिमाधाय वदञ्जयजयेति च ।। 4.1.16.१०० ।।\nभार्गव उवाच ।। ।।\nत्वं भाभिराभिरभिभूय तमः समस्तमस्तं नयस्यभिमतानि निशाचराणाम् ।।\nदेदीप्यसे मणेगगनेहिताय लोकत्रयस्य जगदीश्वर तन्नमस्ते ।। १०१ ।।\nलोकेतिवेलमतिवेलमहामहोभिर्निर्मासि कौमुदमुदं च समुत्समुद्रम् ।।\nविद्राविताखिलतमाः सुतमोहिमांशो पीयूषपूरपरिपूरित तन्नमस्ते ।। २ ।।\nत्वं पावने पथि सदागतिरस्युपास्यः कस्त्वां विना भुवनजीवनजीवतीह ।।\nस्तब्धप्रभंजन विवर्धित सर्वजंतोसंतोषिताहि कुलसर्वगतन्नमस्ते ।। ३ ।।\nविश्वैकपावकनतावकपावकैक शक्तेर्ऋतेऽमृतवतामृतदिव्यकार्यम् ।।\nप्राणित्यदो जगदहो जगदंतरात्मंस्तत्पावक प्रतिपदं शमदं नमस्ते ।। ४ ।।\nपानीयरूप परमेश जगत्पवित्र चित्रं विचित्रसुचरित्र करोषि नूनम् ।।\nविश्वपवित्रममलं किल विश्वनाथ पानावगाहनत एतदतो नतोस्मि ।। ५ ।।\nआकाशरूप बहिरंतरुतावकाश दानाद्विकस्वरमिहेश्वर विश्वमैतत् ।।\nत्वत्तः सदा सदयसंश्वसिति स्वभावात्संकोचमेति भवतोस्मि नतस्ततस्त्वाम् ।। ६ ।।\nविश्वंभरात्मक बिभर्ति विभोऽत्रविश्वं को विश्वनाथ भवतोन्य तमस्तमोरे ।।\nतत्त्वां विना न शमिनां हिमजाहिभूषस्तव्योऽपरः परपरप्रणतस्ततस्त्वाम् ।। ७ ।।\nआत्मस्वरूप तव रूप परंपराभिराभिस्ततं हर चराचर रूपमेतत् ।।\nसर्वांतरात्मनिलयप्रतिरूपरूपनित्यंनतोस्मि परमात्मतनोऽष्टमूर्ते ।। ८ ।।\nइत्यष्टमूर्तिभि रिमाभिरुमाभिवंद्यवंद्यातिवंद्य भव विश्वजनीनमूर्ते ।।\nएतत्ततं सुविततं प्रणतप्रणीत सर्वाथर्सार्थपरमार्थ ततो नतोस्मि ।। ९ ।।\nअष्टमूर्त्यष्टकेनेष्टं परिष्टूयेति भार्गवः ।।\nभर्गभूमिमिलन्मौलिः प्रणनाम पुनःपुनः ।। 4.1.16.११० ।।\nइति स्तुतो महादेवो भार्गवेणातितेजसा ।।\nउत्थाप्य भूमेर्बाहुभ्यां धृत्वा तं प्रणतं द्विजम् ।। ११ ।।\nउवाच दशनज्योत्स्ना प्रद्योतित दिगंतरः ।।\nअनेनात्युग्रतपसा ह्यनन्याचरितेन च ।। १२ ।।\nलिंगस्थापनपुण्येन लिंगस्याराधनेन च ।।\nचित्तरत्नोपहारेण शुचिना निश्चलेन च ।।१३।।\nअविमुक्त महाक्षेत्रे पवित्राचरणेन च ।।\nत्वां सुताभ्यां प्रपश्यामि तवादेयं न किंचन ।। १४ ।।\nअनेनैव शरीरेण ममोदरदरीं गतः ।।\nमद्वरेंद्रियमार्गेण पुत्र जन्मत्वमेष्यसि ।। ।५ ।।\nअन्यं वरं प्रयच्छामि दुष्प्रापं पार्षदैरपि ।।\nहरौ हिरण्यगर्भेपि प्रायशोऽहं जुगोपयाम् ।। १६ ।।\nमृतसंजीवनी नाम विद्या या मम निर्मला ।।\nतपोबलेन महता मयैव परिनिर्मिता ।। १७ ।।\nत्वां तां तु प्रापयाम्यद्य मंत्ररूपां महाशुचे ।।\nयोग्यता तेऽस्ति विद्यायास्तस्याः शुचितपोनिधे ।। १८ ।।\nयंयमुद्दिश्यनियतमेतामावर्तयिष्यसि ।।\nविद्यां विद्येश्वरश्रेष्ठ स स प्राणिष्यति धुवम् ।।१९।।\nअत्यर्कमत्यग्निं(?) च ते तेजो व्योम्न्यतितारकम् ।।\nदेदीप्यमानं भविता ग्रहाणां प्रवरो भव ।।4.1.16.१२०।।\nअभि त्वां ये करिष्यंति यात्रां नार्यो नरोपि वा ।।\nतेषां त्वदृष्टिपातेन सर्वं कार्यं प्रणंक्ष्यति ।। २१ ।।\nतवोदये भविष्यंति विवाहादीनि सुव्रत ।।\nसर्वाणि धर्मकार्याणि फलवंति नृणामिह ।। २२ ।।\nसर्वाश्च तिथयो मंदास्तव संयोगतः शुभाः ।।\nतव भक्ता भविष्यंति बहुशुक्रा बहुप्रजाः ।। २३ ।।\nत्वयेदं स्थापितं लिंगं शुक्रेशमिति संज्ञितम् ।।\nयेऽर्चयिष्यंति मनुजास्तेषां सिद्धिर्भविष्यति ।। २४ ।।\nआवर्षं प्रतिशुक्रं ये नक्तव्रतपरा नराः ।।\nत्वद्दिने शुक्रकूपे ये कृतसर्वोदकक्रियाः ।। २५ ।।\nशुक्रेशमर्चयिष्यंति शृणु तेषां तु यत्फलम् ।।\nअवंध्यशुक्रास्ते मर्त्याः पुत्रवंतोऽतिरेतसः ।। २६ ।।\nपुंस्त्वसौभाग्यसंपन्ना भविष्यंति न संशयः ।।\nव्यपेतविघ्नास्ते सर्वे जनाः स्युः सुखवासिनः ।।\nइति दत्त्वा वरान्देवस्तत्र लिंगे लयं ययौ ।।२७।।\nगणावूचतुः ।। ।।\nशुक्रेश्वरस्य ये भक्ताः शुक्रलोके वसंति ते ।।\nविश्वेश्वराद्दक्षिणतः शुक्रेशोस्ति परंतप ।। २८ ।।\nतस्य दर्शनमात्रेण शुक्रलोके महीयते ।।\nइत्येषा शुक्रलोकस्य स्थितिरुक्ता महामते ।।२९ ।।\nअगस्त्य उवाच ।। ।।\nइत्थं सधर्मिणि कथां शुक्रलोकस्य सुव्रते ।।\nशृण्वन्नांगारकं लोकमालुलोकेऽथ स द्विजः ।। 4.1.16.१३० ।।\nइति श्रीस्कांदे महापुराणे चतुर्थे काशीखंडे पूर्वार्धे शुक्रलोकवर्णनं नाम षोडशोऽध्यायः ।।१६।।"
  }
]
[
  {
    "text": "।। व्यास उवाच ।।\nशृणु सूत यथा प्रोक्तं कुंभजे शरजन्मना ।।\nदेवदेवस्य चरितं विश्वेशस्य परात्मनः ।। १ ।।\nअगस्त्य उवाच ।।\nसेनानीः कथय त्वं मे ततो निर्वाणमंडपात् ।।\nनिर्गत्य देवो देवेंद्रैः सहितः किं चकार ह।। २ ।।\nस्कंद उवाच ।।\nमुक्तिमंडपतः शंभुर्ब्रह्मविष्णुपुरोगमः ।।\nशृंगारमंडपं प्राप्य यच्चकार वदामि तत् ।। ३ ।।\nप्राङ्मुखस्तूपविश्येशः सहास्माभिः सहेशया ।।\nब्रह्मणाधिष्ठितः सव्ये वामपार्श्वेथ शार्ङ्गिणा ।। ४ ।।\nवीज्यमानो महेंद्रेण ऋषिभिः परितो वृतः ।।\nगणैः पृष्ठप्रदेशस्थैर्जोषं तिष्ठद्भिरादरात् ।। ५।।\nउदायुधैः सेव्यमानश्चावसन्मानभूरिभिः ।।\nब्रह्मणे विष्णवे शंभुः पाणिमुत्क्षिप्य दक्षिणम् ।। ६ ।।\nदर्शयामास देवेशो लिंगं पश्यत पश्यत ।।\nइदमेव परं ज्योतिरिदमेव परात्परम् ।। ।। ७ ।।\nइदमेव हि मे रूपं स्थावरं चाति सिद्धिदम् ।।\nएते पाशुपता सिद्धा आबाल ब्रह्मचारिणः ।। ८ ।।\nजितेंद्रियास्तपोनिष्ठाः पंचार्थज्ञाननिर्मलाः ।।\nभस्मकूटशया दाताः सुशीला ऊर्ध्वरेतसः ।।९ ।।\nलिंगार्चनरता नित्यमनन्येंद्रियमानसाः ।।\nसदैव वारुणाग्नेय स्नानद्वय सुनिर्मलाः ।। 4.2.99.१० ।।\nकंदमूलफलाहाराः परतत्त्वार्पितेक्षणाः ।।\nसत्यवंतो जितक्रोधा निर्मोहा निष्परिग्रहाः ।। ११ ।।\nनिरीहा निष्प्रपंचाश्च निरातंका निरामयाः ।।\nनिर्भगा निरुपायाश्च निःसंगा निर्मलाशयाः ।। १२ ।।\nनिस्तीर्णोदग्रसंसारा निर्विकल्पा निरेनसः ।।\nनिर्द्वंद्वा निश्चितार्थाश्च निरहंकारवृत्तयः ।। १३ ।।\nसदैव मे महाप्रीता मत्पुत्रा मत्स्वरूपिणः ।।\nएते पूज्या नमस्याश्च मद्बुद्ध्यामत्परायणैः ।। १४ ।।\nअर्चितेष्वेष्वहं प्रीतो भविष्यामि न संशयः ।।\nअस्मिन्वैश्वेश्वरे क्षेत्रे संभोज्याः शिवयोगिनः ।। १५ ।।\nकोटिभोज्यफलं सम्यगेकैक परिसंख्यया ।।\nअयं विश्वेश्वरः साक्षात्स्थावरात्मा जगत्प्रभुः ।। १६ ।।\nसर्वेषां सर्वसिद्धीनां कर्ता भक्तिजुषामिह ।।\nअहं कदाचिद्दृश्यः स्यामदृश्यः स्यां कदाचन ।। १७ ।।\nआनंदकानने चात्र स्वैरं तिष्ठामि देवताः ।।\nअनुग्रहाय सर्वेषां भक्तानामिह सर्वदा ।। १८ ।।\nस्थास्यामि लिंगरूपेण चिंतितार्थफलप्रदः ।।\nस्वयंभून्यस्वयंभूनि यानि लिंगानि सर्वतः ।।\nतानि सर्वाणि चायांति द्रष्टुं लिंगमिदं सदा ।। १९ ।।\nअहं सर्वेषु लिंगेषु तिष्ठा्म्येव न संशयः ।।\nपरं त्वियं परामूर्तिर्मम लिंगस्वरूपिणी ।। 4.2.99.२० ।।\nयेन लिंगमिदं दृष्टं श्रद्धया शुद्धचक्षुषा ।।\nसाक्षात्कारेण तेनाहं दृष्ट एव दिवौकसः ।। २१ ।।\nश्रवणादस्य लिंगस्य पातकं जन्मसंचितम् ।।\nक्षणात्क्षयति शृण्वंतु देवा ऋषिगणैः सह ।। २२ ।।\nस्मरणादस्य लिंगस्य पापं जन्मद्वयार्जितम् ।।\nअवश्यं नश्यति क्षिप्रं मम वाक्यान्न संशयः ।।२३ ।।\nएतल्लिंगं समुद्दिश्य गृहान्निष्क्रमणक्षणात् ।।\nविलीयते महापापमपि जन्मत्रयार्जितम् ।।२४।।\nदर्शनादस्य लिंगस्य हयमेधशतोद्भवम् ।।\nपुण्यं लभेत नियतं ममानुग्रहतोमराः ।।२५।।\nस्वयंभुवोस्य लिंगस्य मम विश्वेशितुः सुराः ।।\nराजसूयसहस्रस्य फलं स्यात्स्पर्शमात्रतः।।२६।।\nपुष्पमात्र प्रदानाच्च चुलुकोदकपूवर्कम् ।।\nशतसौवर्णिकं पुण्यं लभते भक्तियोगतः ।।२७।।\nपूजामात्रं विधायास्य लिंगराजस्य भक्तितः ।।\nसहस्रहेमकमलपूजाफलमवाप्यते ।। २८ ।।\nविधाय महती पूजां पंचामृतपुरःसराम् ।।\nअस्य लिंगस्य लभते पुरुषार्थचतुष्टयम् ।। २९ ।।\nवस्त्रपूतजलैर्लिंगं स्नापयित्वा ममामराः ।।\nलक्षाश्वमेधजनितं पुण्यमाप्नोति सत्तमः ।। 4.2.99.३० ।।\nसुगंधचंदनरसैर्लिंगमालिप्य भक्तितः ।।\nआलिप्यते सुरस्त्रीभिः सुगंधैर्यक्षकर्दमैः ।। ३१ ।।\nसामोद धूपदानैश्च दिव्यगंधाश्रयो भवेत् ।।\nघृतदीपप्रबोधैश्च ज्योतीरूप विमानगः ।। ३२ ।।\nकर्पूरवर्तिदीपेन सकृद्दत्तेन भक्तितः।।\nकर्पूरदेहगौरश्रीर्भवेद्भालविलोचनः ।। ३३ ।।\nदत्त्वा नैवेद्यमात्रं तु सिक्थेसिक्थे युगंयुगम् ।।\nकैलासाद्रौ वसेद्धीमान्महाभोगसमन्वितः ।। ३४ ।।\nविश्वेशे परमान्नं यो दद्यात्साज्य सशर्करम् ।।\nत्रैलोक्यं तर्पितं तेन सदेवपितृमानवम्।। ३५ ।।\nमुखवासं तु  यो दद्याद्दर्पणं चारुचामरम् ।।\nउल्लोचं सुखपर्यंकं तस्य पुण्यफलं महत् ।। ३६ ।।\nसंख्या सागररत्नानां कथंचित्कर्तुमिष्यते ।।\nमुखवासादिदानस्य कः संख्यामत्र कारयेत् ।। ३७ ।।\nपूजोपकरणद्रव्यं यो घंटा गडुकादिकम् ।।\nभक्त्या मे भवने दद्यात्स वसेदत्र मेंतिके ।। ३८ ।।\nयो गीतवाद्यनृत्यानामेकं मत्प्रीतये व्यधात् ।।\nतस्याग्रतो दिवारात्रं भवेत्तौर्यत्रिकं महत् ।। ३९ ।।\nचित्रलेखनकर्मादि प्रासादे मेऽत्र कारयेत् ।।\nयः सचित्रान्महाभोगान्भुंक्ते मत्पुरतः स्थितः ।।4.2.99.४०।।\nसकृद्विश्वेश्वरं नत्वा मध्ये जन्मसुधीर्नरः ।।\nत्रैलोक्यवंदितपदो जायते वसुधापतिः।। ।। ४१ ।।\nयस्तु विश्वेवरं दृष्ट्वा ह्यन्यत्रापि विपद्यते ।।\nतस्य जन्मांतरे मोक्षो भवत्येव न संशयः ।। ४२ ।।\nविश्वेशाख्या तु जिह्वाग्रे विश्वनाथकथाश्रुतौ ।।\nविश्वेशशीलनं चित्ते यस्य तस्य जनिः कुतः ।। ४३ ।।\nलिंगं मे विश्वनाथस्य दृष्ट्वा यश्चानुमोदते ।।\nस मे गणेषु गण्येत महापुण्यबलाश्रितः ।। ४४ ।।\nनित्यं विश्वेश विश्वेश विश्वनाथेति यो जपेत् ।।\nत्रिसंध्यं तं सुकृतिनं जपाम्यहमपि ध्रुवम् ।। १५ ।।\nममापीदं महालिंगं सदा पूज्यतमं सुराः .।।\nतस्मात्सर्वप्रयत्नेन पूज्यं देवर्षि मानवैः ।। ४६ ।।\nयैर्न विश्वेश्वरो दृष्टो यैर्न विश्वेश्वरः स्मृतः ।।\nकृतांतदूतैस्ते दृष्टास्तैः स्मृता गर्भवेदना ।। ४७ ।।\nयैरिदं प्रणतं लिंगं प्रणतास्ते सुरासुरैः ।।\nयस्यै केन प्रणामेन दिक्पालपदमल्पकम् ।।\nदिक्पालपदतः पातः पातः शिवनतेर्नहि ।। ४८ ।।\nशृण्वंतु देवर्षिगणाः समस्तास्तथ्यं ब्रुवे तच्च परोपकृत्यै ।।\nन भूर्भुवः स्वर्गमहर्जनांतर्विश्वेशतुल्यं क्वचिदस्ति लिंगम् ।। ४९ ।।\nन सत्यलोके न तपस्यहो सुरा वैकुंठकैलासरसातलेषु ।।\nतीर्थं क्वचिद्वै मणिकर्णिकासमं लिंगं च विश्वेश्वरतुल्यमन्यतः ।। 4.2.99.५० ।।\nन विश्वनाथस्य समं हि लिंगं न तीर्थमन्यन्मणिकर्णिकातः ।।\nतपोवनं कुत्रचिदस्ति नान्यच्छुभं ममानंदवनेन तुल्यम् ।। ५१ ।।\nवाराणसी तीर्थमयी समस्ता यस्यास्तुनामापि हि तीर्थतीर्थम् ।।\nतत्रापि काचिन्मम सौख्यभूमिर्महापवित्रा मणिकर्णिकासौ ।। ५२ ।।\nस्थानादमुष्मान्ममराजसौधात्प्राच्यां मनागीशसमाश्रितायाम् ।।\nसव्येपसव्ये च कराः क्रमेण शतत्रयी यापि शतद्वयी च ।। ५३ ।।\nहस्ताः शतं पंच सुरापगायामुदीच्यवाच्योर्मणिकर्णिकेयम् ।।\nसारस्त्रिलोक्याः परकोशभूमिर्यैः सेविता ते मम हृच्छया हि ।। ५४ ।।\nअस्मिन्ममानंदवने यदेतल्लिंगं सुधाधाम सुधामधाम ।।\nआसप्त पातालतलात्स्वयंभु समुत्थितं भक्तकृपावशेन ।।५५।।\nयेस्मिञ्जनाः कृत्रिमभावबुद्ध्या लिंगं भजिष्यंति च हेतुवादैः ।।\nतेषां हि दंडः पर एष एव नगर्भवासाद्विरमंति ते ध्रुवम् ।। ५६ ।।\nयद्यद्धितं स्वस्य सदैव तत्तल्लिंगेत्र देयं मम भक्तिमद्भिः ।।\nइहाप्यमुत्रापि न तस्य संक्षयो यथेह पापस्य कृतस्य पापिभिः ।। ५७ ।।\nदूरस्थितैरप्यधिबुद्धिभिर्यैर्लिंगं समाराधि ममेदमत्र ।।\nमयैव दत्तैः शुभवस्तुजातैर्निःश्रेयसः श्रीर्वसं(?)येत्सतस्तान् ।। ५८ ।।\nशृणुष्व विष्णो शृणु सृष्टिकर्तः शृण्वंतु देवर्षिगणाः समस्ताः ।।\nइदं हि लिंगं परसिद्धिदं सतां भेदो मनागत्र न मत्सकाशतः ।। ५९ ।।\nअस्मिन्हि लिंगेऽखिलसिद्धिसाधने समर्पितं यैः सुकृतार्जितं वसु ।।\nतेभ्योतिमात्राखिलसौख्यसाधनं ददामि निर्वाणपदं सुनिर्भयम् ।। 4.2.99.६० ।।\nउत्क्षिप्य बाहुं त्वसकृद्ब्रवीमि त्रयीमयेऽस्मिंस्त्रयमेव सारम् ।।\nविश्वेश लिंगं मणिकर्णिकांबु काशीपुरी सत्यमिदं त्रिसत्यम् ।। ६१ ।।\nउत्थाय देवोथ स शक्तिरीशस्तस्मिन्हि लिंगे कृतचारुपूजः ।।\nययौ लयं ते च सुरा जयेति जयेति चोक्त्वा नुनुवुस्तमीशम् ।। ६२ ।।\nस्कंद उवाच ।। ।।\nक्षेत्रस्य मैत्रावरुणे विमुक्तस्य महामते ।।\nप्रभावस्यैकदेशोयं कथितः कल्मषापहः ।। ६३ ।।\nतवाग्रे तु यथाबुद्धि काशीविश्लेषतापि नः ।।\nअचिरेणैव कालेन काशीं प्राप्स्यस्यनुत्तमाम् ।। ६४ ।।\nअस्ताचलस्य शिखरं प्राप्तवानेष भानुमान् ।।\nतवापि हि ममाप्येष मौनस्य समयोऽभवत् ।। ६५ ।।\n।। व्यास उवाच ।। ।।\nश्रुत्वेति स मुनिः सूत संध्योपास्त्यै विनिर्गतः।।\nप्रणम्यौ मेयमसकृल्लोपामुद्रा समन्वितः ।। ६६ ।।\nरहस्यं परिविज्ञाय क्षेत्रस्य शशिमौलिनः ।।\nअगस्त्यो निश्चितमनाः शिवध्यानपरोभवत् ।। ६७ ।।\nआनंदकाननस्येह महिमानं महत्तरम् ।।\nकोत्र वर्णयितुं शक्तः सूत वर्षशतैरपि ।। ६८ ।।\nयथा देव्यै समाख्यायि शिवेन परमात्मना ।।\nतथा स्कंदेन कथितं माहात्म्यं कुंभसंभवे ।। ६९।।\nतवाग्रे च समाख्यातं शुकादीनां च सत्तम ।।\nइदानीं प्रष्टुकामोसि किं तत्पृच्छ वदामि ते।।4.2.99.७०।।\nश्रुत्वाध्यायमिमं पुण्यं सर्वकल्मषनाशनम् ।।\nसमस्तचिंतितफलप्रदं मर्त्यो भवेत्कृती ।।७१।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे विश्वेश्वरलिंगमहिमाख्यो नाम नवनवतितमोऽध्यायः ।। ९९ ।।"
  }
]
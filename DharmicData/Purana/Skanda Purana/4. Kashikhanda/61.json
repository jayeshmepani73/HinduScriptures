[
  {
    "text": "।। अगस्त्य उवाच ।। ।।\nषडास्य माधवाख्यानं श्रुतं मे पापनाशनम् ।।\nमहिमापि श्रुतः श्रेयान्सम्यक्पंचनदस्य वै ।। १ ।।\nयदग्निबिंदुना पृच्छि माधवो दैत्यसूदनः ।।\nतस्योत्तरं समाख्याहि यथाख्यातं  मधुद्विषा ।। २ ।।\n।। स्कंद उवाच ।। ।।\nशृण्वगस्त्य महर्षे त्वं कथ्यमानं मयाधुना।।\nमाधवेन यथाचक्षि मुनये चाग्निबिंदवे ।।३।।\n।। बिंदुमाधव उवाच ।।\nआदौ पादोदके तीर्थे विद्धि मामादिकेशवम् ।।\nअग्निबिंदो महाप्राज्ञ भक्तानां मुक्तिदायकम् ।। ४ ।।\nअविमुक्तेऽमृते क्षेत्रे येर्चयंत्यादिकेशवम् ।।\nतेऽमृतत्वं भजंत्येव सर्वदुःखविवर्जिताः ।। ५ ।।\nसंगमेशं महालिंगं प्रतिष्ठाप्यादिकेशवः ।।\nदर्शनादघहं नृणां भुक्तिं मुक्तिं दिशेत्सदा ।। ६ ।।\nयाम्यां पादोदकाच्छ्वेतद्वीपतीर्थं महत्तरम् ।।\nतत्राहं ज्ञानदो नृणां ज्ञानकेशवसंज्ञकः ।। ७ ।।\nश्वेतद्वीपे नरः स्नात्वा ज्ञानकेशवसन्निधौ ।।\nन ज्ञानाद्भ्रश्यते क्वापि ज्ञानकेशवपूजनात् ।। ८ ।।\nतार्क्ष्यकेशवनामाहं तार्क्ष्यतीर्थे नरोत्तमैः ।।\nपूजनीयः सदा भक्त्या तार्क्ष्य वत्ते प्रिया मम ।। ९ ।।\nतत्रैव नारदे तीर्थेस्म्यहं नारदकेशवः ।।\nब्रह्मविद्योपदेष्टा च तत्तीर्थाप्लुत वर्ष्मणाम् ।।4.2.61.१०।।\nप्रह्लादतीर्थं तत्रैव नाम्ना प्रह्लादकेशवः ।।\nभक्तैः समर्चनीयोहं महाभक्ति समृद्धये ।। ११ ।।\nतीर्थेंऽबरीषे तत्राहं नाम्नैवादित्यकेशवः ।।\nपातकध्वांतनिचयं ध्वंसयामीक्षणादपि ।। १२ ।।\nदत्तात्रेयेश्वराद्याम्यामहमादिगदाधरः ।।\nहरामि तत्र भक्तानां संसारगदसंचयम् ।। १३ ।।\nतत्रैव भार्गवे तीर्थे भृगुकेशव नामतः ।।\nकाशीनिवासिनः पुंसो बिभर्मि च मनोरथैः ।। १४ ।।\nवामनाख्येमहातीर्थे मनःप्रार्थितदे शुभे ।।\nपूज्योहं शुभमिच्छद्भिर्नाम्ना वामनकेशवः ।। १५ ।।\nनरनारायणे तीर्थे नरनारायणात्मकम् ।।\nभक्ताः समर्च्य मां स्युर्वै नरनारायणात्मकाः ।। १६ ।।\nतीर्थे यज्ञवराहाख्ये यज्ञवाराहसंज्ञकः ।।\nनरैः समर्चनीयोहं सर्वयज्ञफलेप्सुभिः ।।१७।।\nविदारनरसिंहोहं काशीविघ्नविदारणः ।।\nतन्नाम्नि तीर्थे संसेव्यस्तीर्थोपद्रवशांतये ।। १८ ।।\nगोपीगोविंदतीर्थे तु गोपीगोविंदसंज्ञकम् ।।\nसमर्च्य मां नरो भक्त्या मम मायां न संस्पृशेत्।। १९ ।।\nमुने लक्ष्मीनृसिंहोस्मि तीर्थे तन्नाम्नि पावने ।।\nदिशामि भक्तियुक्तेभ्यः सदानैः श्रेयसीं श्रियम् ।। 4.2.61.२० ।।\nशेषमाधवनामाहं शेषतीर्थेऽघहारिणि ।।\nविश्राणयाम्यशेषाश्च विशेषान्भक्तचिंतितान् ।। २१ ।।\nशंखमाधवतीर्थे च स्नात्वा मां शंखमाधवम् ।।\nशंखोदकेन संस्नाप्य भवेच्छंखनिधेः पतिः ।।२२।।\nहयग्रीवे महातीर्थे मां हयग्रीवकेशवम् ।।\nप्रणम्य प्राप्नुयान्नूनं तद्विष्णोः परमंपदम् ।। २३ ।।\nभीष्मकेशवनामाहं वृद्धकालेशपश्चिमे ।।\nउपसर्गान्हरे भीष्मान्सेवितो भक्तियुक्तितः ।। २४ ।।\nनिर्वाणकेशवश्चाहं भक्तनिर्वाणसूचकः ।।\nलोलार्कादुत्तरेभागे लोलत्वं चेतसो हरे ।। २५ ।।\nवंद्यस्त्रिलोकसुंदर्या याम्यां यो मां समर्चयेत् ।।\nकाश्यां ख्यातं त्रिभुवनकेशवं न स गर्भभाक् ।। २६ ।।\nज्ञानवाप्याः पुरोभागे विद्धि मां ज्ञानमाधवम् ।।\nतत्र मां भक्तितोभ्यर्च्य ज्ञानं प्राप्नोति शाश्वतम् ।। २७ ।।\nश्वेतमाधवसंज्ञोहं विशालाक्ष्याः समीपतः ।।\nश्वेतद्वीपेश्वरं रूपं कुर्यां भक्त्या समर्चितः ।। २८ ।।\nउदग्दशाश्वमेधान्मां प्रयागाख्यं च माधवम् ।।\nप्रयागतीर्थे सुस्नातो दृष्ट्वा पापैः प्रमुच्यते ।। २९ ।।\nप्रयागगमने पुंसां यत्फलं तपसि श्रुतम् ।।\nतत्फलं स्याद्दशगुणमत्र स्नात्वा ममाग्रतः ।। 4.2.61.३० ।।\nगंगायमुनयोः संगे यत्पुण्यं स्नानकारिणाम् ।।\nकाश्यां मत्सन्निधावत्र तत्पुण्यं स्याद्दशोत्तरम् ।। ३१ ।।\nदानानि राहुग्रस्तेर्के ददतां यत्फलं भवेत् ।।\nकुरुक्षेत्रे हि तत्काश्यामत्रैव स्याद्दशाधिकम् ।। ३२ ।।\nगंगोत्तरवहा यत्र यमुना पूर्ववाहिनी ।।\nतत्संभेदं नरः प्राप्य मुच्यते ब्रह्महत्यया ।। ३३ ।।\nवपनं तत्र कर्तव्यं  पिंडदानं च भावतः ।।\nदेयानि तत्र दानानि महाफलमभीप्सुना ।। ३४ ।।\nगुणाः प्रजापतिक्षेत्रे ये सर्वे समुदीरिताः ।।\nअविमुक्ते महाक्षेत्रेऽसंख्याताश्च भवंति हि ।। ३५ ।।\nप्रयागेशं महालिंगं तत्र तिष्ठति कामदम् ।।\nतत्सान्निध्याच्च तत्तीर्थं कामदं परिकीर्तितम् ।। ३६ ।।\nकाश्यां माघः प्रयागे यैर्न स्नातो मकरार्कगः ।।\nअरुणोदयमासाद्य तेषां निःश्रेयसं कुतः ।। ३७ ।।\nकाश्युद्भवे प्रयागे ये तपसि स्नांति संयताः ।।\nदशाश्वमेधजनितं फलं तेषां भवेद्ध्रुवम् ।।३८।।\nप्रयागमाधवं भक्त्या प्रयागेशं च कामदम् ।।\nप्रयागे तपसि स्नात्वा येर्चयंत्यन्वहं सदा।।३९।।\nधनधान्यसुतर्द्धीस्ते लब्ध्वा भोगान्मनोरमान् ।।\nभुक्त्वेह परमानंदं परं मोक्षमवाप्नुयुः ।। 4.2.61.४० ।।\nमाघे सर्वाणि तीर्थानि प्रयागमवियांति हि ।।\nप्राच्युदीची प्रतीचीतो दक्षिणाधस्तथोर्ध्वतः ।। ।। ४१ ।।\nकाशीस्थितानि तीर्थानि मुने यांति न कुत्रचित् ।।\nयदि यांति तदा यांति तीर्थत्रयमनुत्तमम् ।। ४२ ।।\nआयांत्यूर्जे पंचनदे प्रातःप्रातर्ममांतिकम् ।।\nमहाघौघप्रशमने महाश्रेयोविधायिनि ।। ४३ ।।\nप्राप्य माघमघारिं च प्रयागेश समीपतः ।।\nप्रातःप्रयागे संस्नांति सर्वतीर्थानि मामनु ।। ४४ ।।\nसमासाद्य च मध्याह्नमभियांति च नित्यशः ।।\nसंस्नातुं सर्वतीर्थानि मुक्तिदां मणिकर्णिकाम् ।। ४५ ।।\nकाश्यां रहस्यं परममेतत्ते कथितं मुने ।।\nयथा तीर्थत्रयीश्रेष्ठा स्वस्वकाले विशेषतः ।। ४६ ।।\nअन्यद्रहस्यं वक्ष्यामि न वाच्यं यत्रकुत्रचित् ।।\nअभक्तेषु सदा गोप्यं न गोप्यं भक्तिमज्जने ।। ४७ ।।\nकाश्यां सर्वाणि तीर्थानि एकैकादुत्तरोत्तरम् ।।\nमहैनांसि प्रहंत्येव प्रसह्य निज तेजसा ।। ४८ ।।\nएतदेव रहस्यं ते वाराणस्या उदीर्यते।।\nउत्क्षिप्यैकांगुलिं तथ्यं श्रेष्ठैका मणिकर्णिका ।।४९।।\nगर्जंति सर्वतीर्थानि स्वस्वधिष्ण्यगतान्यहो ।।\nकेवलं बलमासाद्य सुमहन्माणिकर्णिकम् ।। 4.2.61.५० ।।\nपापानि पापिनां हत्वा महांत्यपि बहून्यपि ।।\nकाशीतीर्थानि मध्याह्ने प्रायश्चित्तचिकीर्षया ।। ५१ ।।\nपर्वस्वपर्वस्वपि वा नित्यं नियमवं त्यहो ।।\nनिर्मलानि भवंत्येव विगाह्य मणिकर्णिकाम् ।। ५२ ।।\nविश्वेशो विश्वया सार्धं सदोपमणिकर्णिकम् ।।\nमध्यंदिनं समासाद्य संस्नाति प्रतिवासरम् ।। ५३ ।।\nवैकुंठादप्यहं नित्यं मध्याह्ने मणिकर्णिकाम् ।।\nविगाहे पद्मया सार्धं मुदा परमया मुने ।। ५४ ।।\nसकृन्ममाख्यां गृणतां निर्हरन्यदघान्यहम् ।।\nहरिनामसमापन्नस्तद्बलान्माणिकर्णिकात् ।। ५५ ।।\nसत्यलोकात्प्रतिदिनं हं सयानः पितामहः ।।\nमाध्याह्निक विधानाय समायान्मणिकर्णिकाम् ।।५६।।\nइंद्राद्या लोकपालाश्च मरीच्याद्या महर्षयः ।।\nमाध्याह्निकीं क्रियां कर्तुं समीयुर्मणिकर्णिकाम् ।। ५७ ।।\nशेषवासुकिमुख्याश्च नागा वै नागलोकतः ।।\nसमायांतीह मध्याह्ने संस्नातुं मणिकर्णिकाम् ।। ५८ ।।\nचराचरेषु सर्वेषु यावंतश्च सचेतनाः ।।\nतावंतः स्नांति मध्याह्ने मणिकर्णी जलेमले ।। ५९ ।।\nके माणिकर्णिकेयानां गुणानां सुगरीयसाम् ।।\nशक्ता वर्णयितुं विप्राऽसंख्येयानां मदादिभिः ।। 4.2.61.६० ।।\nचीर्णान्युग्राण्यरण्येषु तैस्तपांसि तपोधनैः ।।\nयैरियं हि समासादि मुक्तिभूर्मणिकर्णिका ।। ६१ ।।\nविश्राणितमहादानास्त एव नरपुंगवाः ।।\nचरमे वयसि प्राप्ता यैरेषा मणिकर्णिका ।। ६२ ।।\nचीर्णसर्वव्रतास्ते तु यथोक्तविधिना ध्रुवम् ।।\nयैः स्वतल्पीकृता माणिकर्णिकेयी स्थली मृदुः ।।६३।।\nत एव धन्या मर्त्येस्मिन्सर्वक्रतुषु दीक्षिताः ।।\nत्यक्त्वा पुण्यार्जितां लक्ष्मीमैक्षियैर्मणिकर्णिका ।।६४।।\nकृता नानाविधा धर्मा इष्टापूर्तास्तु तैर्नृभिः।।\nवार्धकं समनुप्राप्य प्रापि यैर्मणिकर्णिका ।। ६५ ।।\nरत्नानि सदुकूलानि कांचनं गजवाजिनः ।।\nदेयाः प्राज्ञेन यत्नेन सदोपमणिकर्णिकम् ।। ६६ ।।\nपुण्येनोपार्जितं द्रव्यमत्यल्पमपि यैर्नरैः ।।\nदत्तं तदक्षयं नित्यं मुनेधिमणिकणिंकम् ।। ६७ ।।\nकुर्याद्यथोक्तमप्येकं प्राणायामं नरोत्तमः ।।\nयस्तेन विहितो नूनं षडंगो योग उत्तमः ।। ६८ ।।\nजप्त्वैकामपि गायत्रीं संप्राप्य मणिकर्णिकाम् ।।\nलभेदयुतगायत्रीजपनस्य फलं स्फुटम् ।। ६९ ।।\nएकामप्याहुतिं प्राज्ञो दत्त्वोपमणिकर्णिकम्।।\nयावज्जीवाग्निहोत्रस्य लभेदविकलं फलम् ।। 4.2.61.७० ।।\nइति श्रुत्वा हरेर्वाक्यमग्निबिंदुर्महातपाः ।।\nप्रणिपत्य महाभक्त्या पुनः पप्रच्छ माधवम्।। ।। ७१ ।।\n।। अग्निबिंदुरुवाच ।।\nविष्णो कियत्परीमाणा पुण्यैषा मणिकर्णिका ।।\nब्रूहि मे पुंङरीकाक्ष नत्वत्तस्तत्त्ववित्परः ।। ७२ ।।\n।। श्रीविष्णुरुवाच ।।\nआगंगा केशवादा च हरिश्चंद्रस्य मंडपात् ।।\nआमध्याद्देवसरितः स्वर्द्वारान्मणिकर्णिका ।। ७३ ।।\nस्थूलमेतत्परीमाणं सूक्ष्मं च प्रवदामि ते ।।\nहरिश्चंद्रस्य तीर्थाग्रे हरिश्चंद्रविनायकः ।। ७४ ।।\nसीमाविनायकश्चात्र मणिकर्णी ह्रदोत्तरे ।।\nसीमाविनायकं भक्त्या पूजयित्वा नरोत्तमः ।।७५ ।।\nमोदकैः सोपचारैश्च प्राप्नुयान्मणिकर्णिकाम्।।\nहरिश्चंद्रे महातीर्थे तर्पयेयुः पितामहान्।।७६।।\nशतं समाःसु तृप्ताः स्युः प्रयच्छंति च वांच्छितम्।।\nहरिश्चंद्रे महातीर्थे स्नात्वा श्रद्धान्वितो नरः ।। ७७ ।।\nहरिश्चंद्रेश्वरं नत्वा न सत्यात्परिहीयते ।।\nततः पर्वततीर्थं च पर्वतेश्वर संनिधौ ।। ७८ ।।\nअधिष्ठानं महामेरोर्महापातकनाशनम् ।।\nतत्र स्नात्वार्चयित्वेशं किंचिद्दत्त्वा स्वशक्तितः ।। ७९ ।।\nअध्यास्य मेरुशिखरं दिव्यान्भोगान्समश्नुते ।।\nकंबलाश्वतरं तीर्थं पर्वतेश्वर दक्षिणे ।।4.2.61.८०।।\nकंबलाश्वतरेशं च तत्तीर्थात्पश्चिमे शुभम् ।।\nतस्मिंस्तीर्थे कृतस्नानस्तल्लिंगं यः समर्चयेत् ।। ८१ ।।\nअपि तस्य कुले जाता गीतज्ञाः स्युः श्रियान्विताः ।।\nचक्रपुष्करिणी तत्र योनिचक्र निवारिणी।।। ८२ ।।\nसंसारचक्रे गहने यत्र स्नातो विशेन्नना ।।\nचक्रपुष्करिणी तीर्थ ममाधिष्ठानमुत्तमम् ।। ८३ ।।\nसमाः परार्धसंख्यातास्तत्र तप्तं महातपः ।।\nतत्र प्रत्यक्षतां यातो मम विश्वेश्वरः परः ।। ८४।।\nतत्र लब्धं मयैश्वर्यमविनाशि महत्तरम् ।।\nचक्रपुष्करिणी चैव ख्याताभून्मणिकर्णिका ।। ८५ ।।\nद्रवरूपं परित्यज्य ललनारूपधारिणी ।।\nप्रत्यक्षरूपिणी तत्र मयैक्षि मणिकर्णिका ।। ८६ ।।\nतस्या रूपं प्रवक्ष्यामि भक्तानां शुभदं परम् ।।\nयद्रूपध्यानतः पुंभिराषण्मासं त्रिसंध्यतः ।। ८७ ।।\nप्रत्यक्षरूपिणी देवी दृश्यते मणिकर्णिका ।।\nचतुर्भुजा विशालाक्षी स्फुरद्भालविलोचना ।। ८८ ।।\nपश्चिमाभिमुखी नित्यं प्रबद्धकरसंपुटा ।।\nइंदीवरवतीं मालां दधती दक्षिणे करे ।। ८९ ।।\nवरोद्यते करे सव्ये मातुलुंग फलं शुभम् ।।\nकुमारीरूपिणी नित्यं नित्यं द्वादशवार्षिकी ।। 4.2.61.९० ।।\nशुद्धस्फटिककांतिश्च सुनील स्निग्धमूर्द्धजा ।।\nजितप्रवालमाणिक्य रमणीय रदच्छदा ।। ९१ ।।\nप्रत्यग्रकेतकीपुष्पलसद्धम्मिल्ल मस्तका ।।\nसर्वांग मुक्ताभरणा चंद्रकांत्यंशुकावृता ।। ।। ९२ ।।\nपुंडरीकमयीं मालां सश्रीकां बिभ्रती हृदि ।।\nध्यातव्यानेन रूपेण मुमुक्षुभिरहर्निशम् ।। ९३ ।।\nनिर्वाणलक्ष्मीभवनं श्रीमतीमणिकर्णिका ।।\nमंत्रं तस्याश्च वक्ष्यामि भक्तकल्पद्रुमाभिधम्।।\nयस्यावर्तनतः सिद्ध्येदपि सिद्ध्यष्टकं नृणाम् ।। ९४ ।।\nवाग्भवमायालक्ष्मीमदनप्रणवान्वदेत्पूर्वम् ।।\nभांत्यं बिंदूपेतं मणिपदमथ कर्णिके सहृत्प्रणवपुटः ।। ९५ ।।\nमंत्रःसुरद्रुमसमः समस्तसुखसंततिप्रदो जप्यः ।।\nतिथिभिः परिमितवर्णः  परमपदं दिशति निशितधियाम् ।। ९६ ।।\nतारस्तारतृतीयो बिंद्वंतोमणिपदं ततः कर्णिके ।।\nप्रणवात्मिपदं केन म इति मनुसंख्यवर्णमनुः ।। ९७ ।।\nअयं मंत्रोऽनिशं जप्यः पुंभिर्मुक्तिमभीप्सुभिः ।।\nहोमो दशांशकः कार्यः श्रद्धाबद्धादरैर्नृभिः ।। ९८ ।।\nपरिप्लुतैः पुंडरीकैर्गव्येन हविषास्फुटैः ।।\nसशर्करेण मेधावी सक्षौद्रेण सदाशुचिः ।। ९९ ।।\nत्रिलक्षमंत्र जप्येन मृतो देशांतरेष्वपि ।।\nअवश्यं मुक्तिमाप्नोति मंत्रस्यास्य प्रभावतः ।। 4.2.61.१०० ।।\nसौवर्णीं प्रतिमा कार्या नवरत्नसमन्विता।।\nपूर्वोक्तरूपसंपन्ना संपूज्या सा प्रयत्नतः ।। १ ।।\nसंपूज्यावा सदा गेहे नरैर्मोक्षैककांक्षिभिः ।।\nमणिकर्ण्यामथाक्षेप्या समभ्यर्च्य प्रयत्नतः ।। २ ।।\nसंसारभीरुभिः पुंभिः श्रद्धाबद्धादरैरिह ।।\nउपायः समनुष्ठेयो ह्यपि दूरनिवासिभिः ।। ३ ।।\nमणिकर्ण्यां कृतस्नानो मणिकर्णीश वीक्षणात् ।।\nजननी जठरावासे वसतिं न लभेन्नरः ।।४।।\nमणिकर्णीश्वरं लिंगंं पुरासंस्थापितं मया ।।\nप्राग्द्वारेंतर्गृहस्यात्र समर्च्यो मोक्षकांक्षिभिः ।।५।।\nततः पाशुपतं तीर्थमवाच्यां मणिकर्णितः ।।\nकृतोदकक्रियस्तत्र पश्येत्पशुपतीश्वरम् ।। ६ ।।\nयत्र पाशुपतो योग उपदिष्टः पिनाकिना ।।\nममापि विधिमुख्यानां सुराणां पशुपाशहृत् ।। ।। ७ ।।\nअतः पशुपतिर्यत्र लिंगरूपधरः स्वयम्।।\nपशुपाशविमोक्षाय नित्यं काश्यां प्रकाशते।। ८ ।।\nतत्र चैत्र चतुर्दश्यां शुक्लायां शुचिमानसैः ।।\nकार्या यात्रा प्रयत्नेन रात्रौ जागरणं तथा ।। ९ ।।\nपूजयित्वा पशुपतिमुपोषणपरायणाः ।।\nपशुपाशैर्न बध्यंते दर्शे विहितपारणाः ।। 4.2.61.११० ।।\nरुद्रावासस्ततस्तीर्थं तीर्थात्पाशुपतात्पुरः ।।\nतत्र स्नात्वा नरैरर्च्यो रुद्रावासेश्वरो हरः ।। ११ ।।\nमणिकर्णीश्वराद्याम्यां  रुद्रावासेश्वरं नरः ।।\nसमाराध्य वसेल्लोके रुद्रावासे न संशयः ।। १२ ।।\nविश्वतीर्थं ततो याम्यां विश्वैस्तीर्थैरधिष्ठितम् ।।\nतत्र स्नात्वा नरो भक्त्या विश्वनाथं विलोकयेत् ।। १३ ।।\nविश्वां गौरीं च तदनु पूजयित्वाति भक्तितः ।।\nविश्वस्य पूज्यो भवति ततो विश्वमयो भवेत् ।। १४ ।।\nमुक्तितीर्थं च तदनु तत्रापि कृतमज्जनः ।।\nमोक्षेश्वरं ततोभ्यर्च्य मोक्षमाप्नोत्यसंशयम् ।। १५ ।।\nअविमुक्तेश्वरात्पश्चान्मोक्षेशं वीक्ष्य मानवः ।।\nन पुनर्मानवेलोके यातायातं करोत्यहो ।। १६ ।।\nअविमुक्तेश्वरं तीर्थं मुक्तितीर्थान्मनाक्परे ।।\nतत्राप्लुत्याविमुक्तेशमर्चयित्वा विमुच्यते ।। १७ ।।\nतत्परे तारकं तीर्थं यत्र विश्वेश्वरः स्वयम् ।।\nआचष्टे तारकं ब्रह्ममृतकर्णेमृतात्मकम् ।। १८ ।।\nसुस्नातस्तारके तीर्थे तारकेश्वर दर्शनात् ।।\nसंसारसागरं तीर्त्वा तारयेत्स्वपितॄनपि ।। १९ ।।\nतत्राभ्याशे स्कंदतीर्थं तत्राप्लुत्य नरोत्तमः ।।\nदृष्ट्वा षडाननं चैव जह्यात्षाट्कौशिकीं तनुम् ।। 4.2.61.१२० ।।\nतारकेश्वर पूर्वेण दृष्ट्वा देवं षडाननम् ।।\nवसेत्षडानने लोके कौमारं वपुरुद्वहन् ।। २१ ।।\nढुंढितीर्थं ततः पुण्यं नरस्तत्र कृतोदकः ।।\nढुंढिं गणपतिं स्तुत्वा न विघ्नैरभिभूयते ।। २२ ।।\nभवानीतीर्थमतुलं ढुंढितीर्थस्य दक्षिणे ।।\nतत्र स्नात्वा विधानेन भवानीं परिपूज्य च ।। २३।।\nदुकूले रत्ननेपथ्यैर्नैवेद्यैर्बहुविस्तरैः ।।\nपुष्पैर्धूपैः प्रदीपैश्च भवानी शो प्रपूज्य च ।। ५४ ।।\nसमस्तमर्चितं तेन त्रैलोक्यं सचराचरम् ।।\nभवानीशंकरौ काश्यामर्चितौ श्रद्धया तु यैः ।। २५ ।।\nचैत्राष्टम्यां महायात्रां भवान्याः कारयेत्सुधीः ।।\nअष्टाधिकाः प्रकर्तव्याः शतकृत्वः प्रदक्षिणाः ।। २६ ।।\nप्रदक्ष्रिणीकृतातेन सप्तद्वीपवती मही ।।\nसशैला ससमुद्रा च साश्रमा च सकानना ।। २७ ।।\nअष्टौ प्रदक्षिणा देयाः प्रत्यहं तुष्टितत्परैः ।।\nनमनीयौ प्रयत्नेन भवानीशंकरौ सदा ।। २८ ।।\nभक्तानां कामदा नित्यं भवानी वाससां प्रदा ।।\nअतो भवानी संपूज्या काश्यां तीर्थनिवासिभिः ।। २९ ।।\nयोगक्षेमं सदा कुर्याद्भवानी काशिवासिनाम् ।।\nतस्माद्भवानी संसेव्या सततं काशिवासिभिः ।। 4.2.61.१३० ।।\nभिक्षणीया सदा भिक्षा भिक्षुणा मोक्षकांक्षिणा ।।\nयतो भिक्षाप्रदा काश्यां विश्वेशस्य कुटुंबिनी ।। ३१ ।।\nगृहमध्येत्र विश्वेशो भवानी तत्कुटुंबिनी ।।\nसर्वेभ्यः काशिसंस्थेभ्यो मोक्षभिक्षां प्रयच्छति ।। ३२ ।।\nदुष्प्रापमपि यत्किंचित्काशीक्षेत्रनिवासिनाम् ।।\nतत्सुप्राप्यं करोत्येव भवानी पूजिता नृभिः ।। ३३ ।।\nकुर्याज्जागरणं रात्रौ महाष्टम्यां व्रती नरः ।।\nप्रातर्भवानीमभ्यर्च्य प्राप्नुयाद्वांछितं फलम् ।। ३४ ।।\nशुक्रेशात्पश्चिमाशायां भवानीं योऽभिवीक्षते ।।\nसर्वे मनोरथास्तस्य सिद्ध्यंतीह न सं शयः ।। ३५ ।।\nकाश्यां सदैव वस्तव्यं स्नातव्योत्तरवाहिनी ।।\nभवानीशंकरौ सेव्यौ प्राप्तव्ये भुक्तिमुक्तिके ।। ३६ ।।\nमातर्भवानि तव पादरजोभवानि मातर्भवानि तवदासतरो भवानि ।।\nमातर्भवानि नभवानि यथाभवेस्मिंस्त्वद्भाग्भवान्यनुदिनं न पुनर्भवानि ।। ३७ ।।\nतिष्ठता गच्छता वापि स्वपता जाग्रतापि वा ।।\nअयमत्र सदा जप्यः सुखाप्त्यै काशिवासिना ।। ३८ ।।\nईशानतीर्थं तत्रैव भवानीतीर्थसन्निधौ ।।\nतत्र स्नातो य ईशानमर्चयेन्न स जन्मभाक् ।। ३९ ।।\nज्ञानतीर्थं च तत्रैव ज्ञानदं सवर्दा नृणाम् ।।\nकृताभिषेकस्तत्तीर्थे दृष्ट्वा ज्ञानेश्वरं शिवम् ।। 4.2.61.१४० ।।\nज्ञानवापीसमीपस्थो ज्ञानेशो यैः समर्चितः ।।\nज्ञानभ्रंशो न तेषां स्यादपि पंचत्वमृच्छताम्।। ४१ ।।\nशैलादितीर्थं तत्रैव परमर्द्धि प्रकाशकम् ।।\nतत्र श्राद्धादिकं कृत्वा दत्त्वा दानं स्वशक्तितः ।। ४२ ।।\nशैलादीश्वरमालोक्य ज्ञानवाप्या उदग्दिशि ।।\nलभेद्गणत्वपदवीं नात्र कार्या विचारणा ।। ४३ ।।\nनंदितीर्थादवाच्यां तु विष्णुतीर्थं परं मम ।।\nतत्र पिंडान्विनिर्वाप्य पितॄणामनृणो भवेत् ।। ४४ ।।\nविष्णुतीर्थे कृतस्नानो यो मां विष्णुं विलोकयेत् ।।\nविश्वेशाद्दक्षिणेपार्श्वे विष्णुलोकं स गच्छति ।। ४५ ।।\nयः प्रत्येकादशीं प्राप्य शयनीं बोधिनीं तथा ।।\nकुर्याज्जागरणं रात्रौ मम मूर्तिसमीपतः ।। ४६ ।।\nप्रातः समर्च्य मां भक्त्या भोजयित्वा द्विजानपि ।।\nदत्त्वा गाः कांचनं भूमिं न भूयो भूमिभाग्भवेत् ।।४७।।\nकृत्वा तत्र व्रतोत्सर्गं वित्तशाठ्यविवर्जितः ।।\nसम्यग्व्रतफलं धीमान्प्राप्नोत्येव ममाज्ञया ।।४८।।\nमम तीर्थादवाच्यां तु ती र्थं पैतामहं शुभम् ।।\nतत्र श्राद्धविधानेन तर्पयित्वा पितामहान्।।४९।।\nपितामहेश्वरं लिंगं ब्रह्मनालोपरिस्थितम्।।\nपूजयित्वा नरो भक्त्या ब्रह्मलोकमवाप्नुयात् ।। ।। 4.2.61.१५० ।।\nब्रह्मस्रोतः समीपे तु कृतं कर्म शुभाशुभम् ।।\nपरामक्षयतामेति शुभमेव ततश्चरेत् ।। ५१ ।।\nअत्यल्पमपि यत्कर्म कृतमत्र शुभाशुभम् ।।\nप्रलयेपि न तस्यास्ति प्रलयो मुनिसत्तम ।। ५२ ।।\nनाभितीर्थमिदं प्रोक्तं नाभिभूतं यतः क्षितेः ।।\nअपि ब्रह्मांडगोलस्य नाभिरेषा शुभोदया ।।५३।।\nसा माणिकर्णिकेयीयं नाभिर्गांभीर्यभूमिका ।।\nब्रह्मांडगोलकं सर्वं यस्यामेति लयोदयम् ।। ५४ ।।\nब्रह्मनालं परं तीर्थं त्रिषु लोकेषु विश्रुतम् ।।\nतत्संगमे नरः स्नात्वा कोटिजन्म मलं हरेत् ।। ५५ ।।\nब्रह्मनाले पतेद्येषामपि कीकसमात्रकम् ।।\nब्रह्मांडमंडपांतस्ते न विशंति कदाचन ।। ५६ ।।\nततो भागीरथेस्तीर्थं ब्रह्मनालाच्च दक्षिणे ।।\nतत्र स्नात्वा नरः सम्यङ्मुच्यते ब्रह्महत्यया ।। ५७ ।।\nभागीरथीश्वरं लिंगं स्वर्गद्वारस्य सन्निधौ ।।\nदर्शनाद्ब्रह्महत्यायाः पुरश्चरणमुच्यते ।। ५८ ।।\nअशुभां गतिमापन्ना यस्य पूर्वे पितामहाः ।।\nतेन भागीरथी तीर्थे तर्पणीयाः प्रयत्नतः ।। ५९ ।।\nतत्र भागीरथे तीर्थे श्राद्धं कृत्वा विधानतः ।।\nब्राह्मणान्भोजयित्वा तु ब्रह्मलोके नयेत्पितॄन् ।। 4.2.61.१६० ।।\nतद्दक्षिणे महातीर्थं खुरकर्तरि संज्ञितम् ।।\nगोलोकादागताभिश्च गोभिर्यत्खुरकोटिभिः ।। ६१ ।।\nस्थपुटीकृतभूभागं ततस्तत्खुर कर्तरि ।।\nतस्मिंस्तीर्थे कृतस्नानः कृतपिंडोदकक्रियः ।। ६२ ।।\nखुरकर्तरीशं लिंगं दृष्ट्वा गोलोकमाप्नुयात् ।।\nगोधनैर्न विमुच्येत तल्लिंगस्य समर्चनात् ।।६३।।\nदक्षिणे खुरकर्तर्या मार्कंडं तीर्थमुत्तमम्।।\nकृतश्राद्धविधानश्च तस्मिंस्तीर्थेऽघहारिणि ।। ६४ ।।\nमार्कंडेयेश्वरं लिंगं दृष्ट्वायुर्दीर्घमाप्नुयात् ।।\nब्रह्मतेजोभिवृद्धिं च कीर्तिं च परमां भुवि ।। ६५ ।।\nवसिष्ठतीर्थं परमं महापातकनाशनम् ।।\nतर्पयित्वा पितॄंस्तत्र वसिष्ठेशं विलोक्य च ।। ६६ ।।\nनरो न लिप्यते पापैर्जन्मत्रयसमर्जितैः ।।\nवसिष्ठलोके वसति ब्रह्मतेज समन्वितः ।। ६७ ।।\nतत्रैवारुधंती तीर्थं स्त्रीणां सौभाग्यवधर्नम् ।।\nपतिव्रताभिस्तत्तीर्थं गाहनीयं विशेषतः ।। ६८ ।।\nपौंश्चल्यजनितो दोषस्तत्तीर्थपरिमज्जनात्।।\nक्षणाद्विनाश मागच्छेदरुंधत्याः प्रभावतः ।। ६९ ।।\nमार्कंडेयेश्वरात्प्राच्यां वसिष्ठेश्वर पूजनात् ।।\nनिष्पापो जायते मर्त्यो महत्पुण्यमवाप्नुयात् ।। 4.2.61.१७० ।।\nमूर्ती वसिष्ठारुंधत्योस्तत्र पूज्ये प्रयत्नतः।।\nन स्त्री वैधव्यमाप्नोति न पुमान्स्त्री वियोगिताम् ।।७१।।\nवसिष्ठतीर्थतो याम्यां नर्मदातीर्थमुत्तमम् ।।\nविधाय श्राद्धं मेधावी नर्मदेशंविलोक्य च ।। ७२ ।।\nतत्र दत्त्वा महादानं पद्मयानविमुच्यते ।।\nततस्त्रिसंध्यं वै तीर्थं त्रिसंध्येश्वर पूर्वतः ।। ७३ ।।\nतत्र तीर्थे नरः स्नात्वा कृत्वा संध्यां विधानतः ।।\nसंध्याकाल विलोपोत्थपातकैर्नाभिभूयते ।। ७४ ।।\nत्रिसंध्येश्वरमालोक्य कृतसंध्यस्त्त्रिकालतः ।।\nत्रिवेदावर्तजं पुण्यं प्राप्नुयाच्छ्रद्धया द्विजः ।। ७५ ।।\nततोऽनुयोगिनीतीर्थं नरस्तत्र कृताप्लवः ।।\nदृष्ट्वा तु योगिनीपीठं योगसिद्धिमवाप्नुयात् ।। ७६ ।।\nअगस्ति तीर्थे तत्रास्ति महाघौघ विघातकृत् ।।\nतत्र स्नात्वा प्रयत्नेन दृष्ट्वागस्तीचश्वरं विभुम् ।। ७७ ।।\nअगस्तिकुंडे च ततः संतर्प्य च पितामहान् ।।\nअगस्तिना समेतां च लोपामुद्रां प्रणम्य च ।। ७८ ।।।\nसर्वपापविनिर्मुक्तः सर्वक्लेशविवर्जितः ।।\nगच्छेत्स पूर्वजैः सार्धं शिवलोकं नरोत्तमः ।।७९।।\nदक्षिणेऽगस्त्यतीर्थाच्च तीर्थमस्त्यतिपावनम्।।\nगंगाकेशवसंज्ञं च सर्वपातकनाशनम् ।। ।।4.2.61.१८०।।\nतत्र मे शुभदां मूर्तिं मुने तत्तीर्थसंज्ञिकाम् ।।\nसंपूज्य श्रद्धया धीमान्मम लोके महीयते ।।८१।।\nतत्र पिंडान्विनिर्वाप्य दत्त्वा दानं स्वशक्तितः ।।\nशतसांवत्सरीं तृप्तिं पितॄणां स समर्पयेत् ।। ८२ ।।\nमणिकर्णी परीमाणमेतत्ते कीर्तितं महत् ।।\nसीमाविनायकाद्याम्यां  सर्वविघ्नविघातनात् ।। ८३ ।।\nवैरोचनेश्वरात्प्राच्यामहं वैकुंठमाधवः ।।\nतत्र मां भक्तितोभ्यर्च्य वैकुंठार्चामवाप्नुयात् ।। ८४ ।।\nवीरमाधवसंज्ञोहं वीरेशात्पश्चिमे मुने ।।\nतत्र व्रती समभ्यर्च्य न यामीं यातनां लभेत् ।। ८५ ।।\nकालमाधवनामाहं कालभैरव सन्निधौ ।।\nकलिः कालो न कलयेन्मद्भक्तमिति निश्चितम् ।।८६।।\nमार्गशीर्षस्य शुक्लायामेकादश्यामुपोषितः ।।\nतत्र जागरणं कृत्वा यमं नालोकयेत्क्वचित् ।। ८७ ।।\nनिर्वाणनरसिंहोहं पुलस्तीश्वरदक्षिणे ।।\nभक्तो निर्वाणमाप्नोति तन्मृर्तिनमनादपि ।।८८।।\nमहाबलनृसिंहोहमोंकारात्पूर्वतो मुने ।।\nदूतान्महाबलान्याम्यान्न पश्येत्तु तदर्चकः ।।६९।।\nप्रचंडनरसिंहोहं चंडभैरवपूर्वतः ।\nप्रचंडमप्यघं कृत्वा निष्पाप्मा स्यात्तदर्चनात् ।। 4.2.61.१९० ।।\nअहं गिरिनृसिंहोस्मि तद्देहलिविनायकात् ।।\nप्राच्यां प्रबलपापौ घगजानां प्रविदारणः ।। ९१ ।।\nमहाभयहरश्चाहं नरसिंहो महामुने ।।\nपितामहेश्वरात्पश्चाद्भक्त साध्वससाध्वसः ।। ९२ ।।\nअत्युग्रनरसिंहोहं कलशेश्वरपश्चिमे ।।\nअत्युग्रमपि पापौघं हरामि श्रद्धयार्चितः ।। ९३ ।।\nज्वालामालीनृसिंहोऽहं ज्वालामुख्याः समीपतः ।।\nसंज्वालयामि पापौघ तृणानि परिपूजितः ।। ।। ९४ ।।\nकोलाहलनृसिंहोस्मि दैत्यदानवमर्दनः ।।\nममनामसमुच्चारादघकोलाहलो यतः ।। ९५ ।।\nकंकालभैरवो यत्र काशीरक्षणदक्षधीः ।।\nतत्र मां भक्तितोभ्यर्च्य नोपसर्गैर्निरुध्यते ।। ९६ ।।\nविटंकनरसिंहोस्मि नीलकंठेश्वरादनु ।।\nतत्र मां श्रद्धया पूज्य नरो भवति निर्भयः ।।९७।।\nअनंतवामनश्चाहमनंतेश्वरसन्निधौ ।।\nअनंतान्यपि भक्तस्य कलुषाणि हरेऽर्चितः ।। ९८।।\nदधिवामनसंज्ञोहं भक्तानां दधिभक्तदः ।।\nयन्नामस्मरणादेव न दरिद्रो नरो भवेत् ।। ९९ ।।\nत्रिविक्रमोस्म्यहं काश्यामुदीच्यां च त्रिलोचनात् ।।\nददामि पूजितो लक्ष्मीं हरामि वृजिनान्यपि ।।4.2.61.२००।।\nबलिवामननामाहं बलिना परिपूजितः ।।\nबलिभद्रेश्वरात्प्राच्यां भक्तानां बलवर्धनः ।। ११ ।।\nदक्षिणे भवतीर्थाच्च ताम्रद्वीपादिहागतः ।।\nनाम्ना ताम्रवराहोस्मि भक्तानां चिंतितार्थदः ।। २ ।।\nमुने धरणिवाराहः प्रयागेश्वरसन्निधौ ।।\nस्नात्वा वाराहतीर्थेत्र दृष्ट्वा मां किटि रूपिणम् ।।३।।\nसंपूज्य बहुभावेन न विशेद्योनिसंकटम् ।।\nतत्राल्पमपि दत्त्वान्नं धरादानफलं लभेत्।। ।। ४ ।।\nमहाकलुषगंभीर सागरे निपतञ्जनः ।।\nमम भक्त्युडुपं प्राप्य प्रलयेपि न मज्जति ।। ५ ।।\nअहं कोकावराहोस्मि किटीश्वरसमीपतः ।।\nतत्र मां पूजयन्मर्त्यो लभते चिंतितफलम् ।। ६ ।।\nनारायणाः शतं पंच शतं च जलशायिनः ।।\nत्रिंशत्कमठरूपाणि मत्स्यरूपाणि विंशतिः ।। ७ ।।\nगोपालाश्च शतं साष्टं बुद्धाः संति सहस्रशः ।।\nत्रिंशतरामाश्च रामा एकोत्तरंशतम् ।। ८ ।।\nविष्णुरूपोस्म्यहं चैको मुक्तिमंडपमध्यतः ।।\nमुनेकृतप्रसादेन विश्वेशेन श्रितः स्वयम् ।। ९ ।।\nनारायणस्वरूपेण गणाश्चक्रगदोद्यताः ।।\nकुर्वंति रक्षां क्षेत्रस्य परितो नियुतानि षट् ।। 4.2.61.२१० ।।\nसोग्निबिंदुरिति श्रुत्वा संप्रहृष्टतनूरुहः ।।\nपुनः पप्रच्छ मेधावी मूर्तिभेदान्वद प्रभो ।। ११ ।।\nहिताय निजभक्तानां मम संदेहशांतये ।।\nकति ते मूर्तयोनंत कथं ज्ञेयास्तथा वद ।। १२ ।।\nइत्याकर्ण्य वचस्तस्याग्निबिंदोस्तपसां निधेः ।।\nउवाच भगवान्विष्णुर्मूर्तिभेदाननुक्रमात ।। १३ ।।\nयाञ्श्रुत्वापि हि नो मर्त्यो यमगोचरतां व्रजेत् ।।\nकेशवादींश्चतुर्विंशद्भेदानाह प्रजापतिः ।। १४ ।।\n।। श्रीविष्णुरुवाच ।। ।।\nअग्निबिंदो महाप्राज्ञ शृणु ते कथयाम्यहम् ।।\nआद्यदक्षिणहस्ताच्च विद्धि सृष्टिक्रमान्मुने ।। १५ ।।\nशंखचक्रगदापद्मैर्मूर्तिं जानीहि कैशवीम् ।।\nपूजिता या नृणां कुर्याच्चिंतितार्थमसंशयम्।। ।। १६ ।।\nमधुहा परिचेतव्यः शंखपद्मगदासिभिः ।।\nवैरिणो नाशमायांति तन्मूर्तिपरिसेवनात् ।। १७ ।।\nसंकर्षणः समर्च्योत्र शंखाब्जारिगदायुधः ।।\nतन्मूर्तिपूजनाज्जातु जंतुर्न स्यात्पुनर्भवी ।। १८ ।।\nशंखकौमोदकीचक्रपद्मैर्दामोदरोर्च्यते ।।\nददाति वित्तं पुत्रांश्च गोधनं धान्यमेव हि ।। १९ ।।\nवामनः शंखचक्राब्जगदाभिरुपलक्षितः ।।\nलक्ष्मीवंतं जनं कुर्याद्गृहेपि परिधारितः ।। 4.2.61.२२० ।।\nपांचजन्यं गदांपद्मं चित्रमूर्ति सुदर्शनम् ।।\nप्रद्युम्नः पूज्यते मर्त्यैर्बहुद्युम्नं प्रयच्छति ।। २१ ।।\nऊर्ध्ववामकरात्सृष्ट्या विष्ण्वाद्यं षट्कमुच्यते ।।\nयस्य स्मरणमात्रेण विलीयंतेघराशयः ।। २२ ।।\nशंखारिभ्यां गदाब्जाभ्यां पूज्यो विष्णुः श्रिये नरैः ।।\nशंखपद्मगदाचक्रैर्माधवः परमर्द्धिदः ।। २३ ।।\nध्येयोऽनिरुद्धः संसिद्ध्यै शंखाब्जारिगदोद्यतः ।।\nशंखेन गदया चक्रांबुजाभ्यां पुरुषोत्तमः ।। ।। २४ ।।\nअधोक्षजो जनिहरः शंखार्यब्जगदो मुने ।।\nशंखकौमोदकीपद्मचक्रैर्ध्येयो जनार्दनः ।। २५ ।।\nअधोवामकरात्सृष्ट्या षडगोंविदादि मूर्तयः ।।\nशंखं चक्रं गदां पद्मं गोविंदो बिभृयात्सदा ।। २६ ।।\nशंखपद्मगदाचक्रैरर्च्यो लक्ष्म्यै त्रिविक्रमः ।।\nशंखाब्जचक्रं बिभ्राणो गदावाञ्श्रीधरः श्रिये ।। २७ ।।\nहृषीकेशश्च शंखेन गदाचक्रांबुजैर्मतः ।।\nनृसिंहः शंखचक्राभ्यां पद्मेन गदयोह्यते ।।२८।।\nअच्युत शंखभृन्नित्यं गदापद्मरथांगवान् ।।\nदक्षिणाधः करादूह्या वासुदेवादयश्च षट् ।।२९।।\nवासुदेवश्च शंखारि गदाजलजभृत्सदा।।\nशंखांबुज गदाचक्री ध्येयो नारायणो नृभिः ।।4.2.61.२३०।।"
  }
]
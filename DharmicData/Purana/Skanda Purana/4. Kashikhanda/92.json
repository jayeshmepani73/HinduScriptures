[
  {
    "text": "।। स्कंद उवाच ।। ।।\nनर्मदेशस्य माहात्म्यं कथयामि मुने तव  ।।\nयस्य स्मरणमात्रेण महापातकसंक्षयः ।। १ ।।\nअस्य वाराहकल्पस्य प्रवेशे मुनिपुंगवैः ।।\nआपृच्छि का सरिच्छ्रेष्ठा वद तां त्वं मृकंडज ।।२।।\nमार्कंडेय उवाच ।। ।।\nशृणुध्वं मुनयः सर्वे संति नद्यः परःशतम् ।।\nसर्वा अप्यघहारिण्यः सर्वा अपि वृषप्रदाः ।।३।।\nसर्वाभ्योपि नदीभ्यश्च श्रेष्ठाः सर्वाः समुद्रगाः।।\nततोपि हि महाश्रेष्ठाः सरित्सु सरिदुत्तमाः ।। ४ ।।\nगंगा च यमुनाचाथ नर्मदा च सरस्वती ।।\nचतुष्टयमिदं पुण्यं धुनीषु मुनिपुंगवाः ।। ५ ।।\nऋग्वेदमूर्तिर्गंगा स्याद्यमुना च यजुर्ध्रुवम् ।।\nनर्मदा साममूर्तिस्तु स्यादथर्वा सरस्वती ।। ६ ।।\nगंगा सर्वसरिद्योनिः समुद्रस्यापि पूरणी ।।\nगंगाया न लभेत्साम्यं काचिदत्र सरिद्वरा ।। ।। ७ ।।\nकिंतु पूर्वं तपस्तप्त्वा रेवया बह्वनेहसम् ।।\nवरदानोन्मुखो धाता प्रार्थितश्चेति सत्तम ।। ८ ।।\nगंगा साम्यं विधे देहि प्रसन्नोसि यदि प्रभो ।।\nब्रह्मणाथ ततः प्रोक्ता नर्मदा स्मितपूर्वकम् ।।९।।\nयदि त्र्यक्षसमत्वं तु लभ्यतेऽन्येन केनचित् ।।\nतदा गंगासमत्वं च लभ्यते सरितान्यया ।।4.2.92.१०।।\nपुरुषोत्तम तुल्यः स्यात्पुरुषोन्यो यदि क्वचित ।।\nस्रोतस्विनी तदा साम्यं लभते गंगया परा ।। ११ ।।\nयदि गौरी समा नारी क्वचिदन्या भवेदिह ।।\nअन्या धुनीह स्वर्धुन्यास्तदा साम्यमुपैष्यति ।। १२ ।।\nयदि काशीपुरी तुल्या भवेदस्या क्वचित्पुरी ।।\nतदा स्वर्गतरंगिण्याः साम्यमन्या नदी लभेत् ।। १३ ।।\nनिशम्येति विधेर्वाक्यं नर्मदा सरिदुत्तमा ।।\nधातुर्वरं परित्यज्य प्राप्ता वाराणसीं पुरीम् ।। १४ ।।\nसर्वेभ्योपि हि पुण्येभ्यः काश्यां लिंगप्रतिष्ठितेः ।।\nअपरा न समुद्दिष्टा कैश्चिच्छ्रेयस्करी क्रिया ।। १५ ।।\nअथ सा नर्मदा पुण्या विधिपूर्वां प्रतिष्ठितिम् ।।\nव्यधात्पिलिपिलातीर्थे त्रिविषिष्टपसमीपतः ।। १६ ।।\nततः शंभुः प्रसन्नोभूऽत्तस्यै नद्यै शुभात्मने ।।\nवरं वृणीष्व सुभगे यत्तुभ्यं रोचतेऽनघे ।। १७ ।।\nसरिद्वरा निशम्येति रेवा प्राह महेश्वरम् ।।\nकिं वरेणेह देवेश भृशं तुच्छेन धूर्जटे ।। ।। १८ ।।\nनिर्द्वंद्वा त्वत्पदद्वंद्वे  भक्तिरस्तु महेश्वर ।।\nश्रुत्वेति नितरां तुष्टो रेवागिरमनुत्तमाम् ।। १९ ।।\nप्रोवाच च सरिच्छेष्ठे त्वयोक्तं यत्तथास्तु तत् ।।\nगृहाण पुण्यनिलये वितरामि वरांतरम् ।। 4.2.92.२० ।।\nयावंत्यो दृषदः संति तव रोधसि नर्मदे ।।\nतावंत्यो लिंगरूपिण्यो भविष्यंति वरान्मम ।। २१ ।।\nअन्यं च ते वरं दद्या तमप्याकर्णयोत्तमम् ।।\nदुष्प्रापं यज्ञतपसां राशिभिः परमार्थतः ।। २२ ।।\nसद्यः पापहरा गंगा सप्ताहेन कलिंदजा ।।\nत्र्यहात्सरस्वती रेवे त्वं तु दर्शनमात्रतः ।। ।। २३ ।।\nअपरं च वरं दद्यां नर्मदे दर्शनाघहे ।।\nभवत्या स्थापितं लिंगं नर्मदेश्वरसंजकम् ।। २४ ।।\nयत्तल्लिंगं महापुण्यं मुक्तिं दास्यति शाश्वतीम ।।\nअस्य लिंगस्य ये भक्तास्तान्दृष्ट्वा सूर्यनंदनः ।। २५ ।।\nप्रणमिष्यंति यत्नेन महाश्रेयोभिवृद्धये ।।\nसंति लिंगान्यनेकानि काश्यां देवि पदेपदे ।। २६ ।।\nपरं हि नर्मदेशस्य महिमा कोपि चाद्भुतः ।।\nइत्युक्त्वा देवदेवेशस्तस्मिँल्लिंगे लयं ययौ ।। २७ ।।\nनर्मदापि प्रहृष्टासीत्पावित्र्यं प्राप्य चाद्भुतम् ।।\nस्वदेशं च परिप्राप्ता दृष्टमात्राघहारिणी ।। २८ ।।\nवाक्यं मृकंडजमुनेस्तेपि श्रुत्वा मुनीश्वराः ।।\nप्रहृष्टचेतसो जाताश्चक्रुः स्वं स्वं ततो हितम् ।। २९ ।।\n।। स्कंद उवाच ।। ।।\nनर्मदेशस्य माहात्म्यं श्रुत्वा भक्तियुतो नरः ।।\nपापकंचुकमुत्सृज्य  प्राप्स्यति ज्ञानमुत्तमम् ।। 4.2.92.३० ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे नर्मदेश्वराख्यानं नाम द्विनवतितमोऽध्यायः ।। ९२ ।।"
  }
]
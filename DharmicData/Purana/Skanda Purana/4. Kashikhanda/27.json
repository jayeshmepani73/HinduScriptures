[
  {
    "text": "स्कंद उवाच ।।\nवाराणसीति प्रथितं यथा चानंदकाननम् ।।\nतथा च कथयामीह देवदेवेनभाषितम् ।। १ ।।\n।। ईश्वर उवाच ।। ।।\nनिशामय महाबाहो विष्णो त्रैलोक्यसुंदर ।।\nप्राप्तं वाराणसीत्याख्यामविमुक्तं यथा तथा ।। २ ।।\nनिर्दग्धान्सागराञ्छ्रुत्वा कपिलक्रोधवह्निना ।।\nअश्वमेधाश्वसंयुक्तान्पूर्वजान्स्वान्भगीरथः ।। ३ ।।\nसूर्यवंशे महातेजा राजा परमधार्मिकः ।।\nआरिराधयिषुर्गंगां तपसे कृतनिश्चयः ।।४।।\nहिमवंतं नगश्रेष्ठममात्य न्यस्तराज्यधूः ।।\nजगाम यशसां राशिरुद्दिधीर्षुः पितामहान् ।। ५ ।।\nब्रह्मशापाग्निनिर्दग्धान्महादुर्गतिगानपि ।।\nविना त्रिमार्गगां विष्णो को जंतूंस्त्रिदिवं नयेत् ।। ६ ।।\nममैव सा परामूर्तिस्तोयरूपा शिवात्मिका ।।\nब्रह्मांडानामनेकानामाधारः प्रकृतिः परा ।। ७ ।।\nशुद्धविद्यास्वरूपा च त्रिशक्तिः करुणात्मिका ।।\nआनंदामृतरूपा च शुद्धधर्मस्वरूपिणी ।। ८ ।।\nयामेतां जगतां धात्रीं धारयामि स्वलीलया ।।\nविश्वस्य रक्षणार्थाय परब्रह्मस्वरूपिणीम् ।। ९ ।।\nत्रैलोक्ये यानि तीर्थानि पुण्यक्षेत्राणि यानि च ।।\nसर्वत्र सर्वे ये धर्माः सर्वयज्ञाः सदक्षिणाः ।। 4.1.27.१० ।।\nतपांसि विष्णो सर्वाणि श्रुतिः सांगा चतुर्विधा ।।\nअहं च त्वं च कश्चापि देवतानां गणाश्च ये ।। ।। ११ ।।\nपुरुषार्थाश्च सर्वे वै शक्तयो विविधाश्च याः ।।\nगंगायां सर्व एवैते सूक्ष्मरूपेण संस्थिताः ।। १२ ।।\nस स्नातः सर्वतीर्थेषु सर्वक्रतुषु दीक्षितः ।।\nचीर्णसर्वव्रतः सोपि यस्तु गंगां निषेवते ।। १३ ।।\nतपांसि तेन तप्तानि सर्वदानप्रदः स च ।।\nस प्राप्त योगनियमो यस्तु गंगां निषेवते ।।१४।।\nसर्ववर्णाश्रमेभ्यश्च वेदविद्भ्यश्च वै तथा ।।\nशास्त्रार्थपारगेभ्यश्च गंगास्नायी विशिष्यते ।। १५ ।।\nमनोवाक्कायजैर्दोषैर्दुष्टो बहुविधैरपि ।।\nवीक्ष्य गंगां भवेत्पूतः पुरुषो नात्र संशयः ।।१६।।\nकृते सर्वत्र तीर्थानि त्रेतायां पुष्करं परम् ।।\nद्वापरे तु कुरुक्षेत्रं कलौ गंगैव केवलम् ।। १७ ।।\nपूर्वजन्मांतराभ्यास वासनावशतो हरे ।।\nगंगातीरे निवासः स्यान्मदनुग्रहतः परात् ।। १८ ।।\nध्यानं कृते मोक्षहेतुस्त्रेतायां तच्च वै तपः ।।\nद्वापरे तद्द्वयं यज्ञाः कलौ गंगैव केवलम् ।। १९ ।।\nयो देहपतनाद्यावद्गंगातीरं न मुंचति ।।\nस हि वेदांतविद्योगी ब्रह्मचर्यव्रती सदा ।। 4.1.27.२० ।।\nकलौ कलुषचित्तानां परद्रव्यरतात्मनाम् ।।\nविधिहीनक्रियाणां च गतिर्गंगा विना नहि ।। २१ ।।\nअलक्ष्मीः कालकर्णी च दुःस्वप्नो दुर्विचिंतितम् ।।\nगंगागंगेति जपनात्तानि नोपविशंति हि ।। २२ ।।\nगंगा हि सर्वभूतानामिहामुत्र फलप्रदा ।।\nभावानुरूपतो विष्णो सदा सर्वजगद्धिता ।। २३ ।।\nयज्ञ दान तपो योग जपाः सनियमा यमाः ।।\nगंगासेवासहस्रांशं न लभंते कलौ हरे ।। २४ ।।\nकिमष्टांगेन योगेन किं तपोभिः किमध्वरैः ।।\nवास एव हि गंगायां ब्रह्मज्ञानस्य कारणम् ।। २५ ।।\nअपि दूरस्थितस्यापि गंगामाहात्म्यवेदिनः ।।\nअयोग्यस्यापि गोविंदभक्त्या गंगा प्रसीदति ।। २६ ।।\nश्रद्धा धर्मः परः सूक्ष्मः श्रद्धा ज्ञानं परं तपः ।।\nश्रद्धा स्वर्गश्च मोक्षश्च श्रद्धया सा प्रसीदति ।। २७ ।।\nअज्ञानरागलोभाद्यैः पुंसां संमूढचेतसाम् ।।\nश्रद्धा न जायते धर्मे गंगायां च विशेषतः ।। २८ ।।\nबहिः स्थितं जलंयद्वन्नारिकेलांतरे स्थितम् ।।\nतथा ब्रह्मांडबाह्यस्थं परब्रह्मांबु जाह्नवी ।। २९ ।।\nगंगालाभात्परो लाभः क्वचिदन्यो न विद्यते ।।\nतस्माद्गंगामुपासीत गंगैव परमः पुमान् ।।4.1.27.३०।।\nशक्तस्य पंडितस्यापि गुणिनो दानशीलिनः ।।\nगंगास्नानविहीनस्य हरे जन्म निरर्थकम् ।। ३१ ।।\nवृथा कुल वृथा विद्या वृथा यज्ञा वृथातपः ।।\nवृथा दानानि तस्येह कलौ गंगां न यो भजेत् ।। ३२ ।।\nगुणवत्पात्रपूजायां न स्याद्वै तादृशं फलम् ।।\nयथा गंगाजलस्नान पूजने विधिना फलम् ।। ३३ ।।\nममतेजोग्निगर्भेयं ममवीर्यातिसंवृता ।।\nदाहिका सर्वदोषाणां सर्वपापविनाशिनी ।। ३४ ।।\nस्मरणादेव गंगायाः पापसंघातपंजरम् ।।\nशतधा भेदमायाति गिरिर्वज्रहतो यथा ।। ३५ ।।\nगंगां गच्छति यस्त्वेको यस्तु भक्त्यानुमोदयेत् ।।\nतयोस्तुल्यफलं प्राहुर्भक्तिरेवात्र कारणम्।। ।। ३६ ।।\nगच्छंस्तिष्ठञ्जपन्ध्यान्भुंजञ्जाग्रत्स्वपन्वदन् ।।\nयः स्मरेत्सततं गंगां स हि मुच्येत बंधनात् ।। ३७ ।।\nपितॄनुद्दिश्य योभक्त्या पायसं मधुसंयुतम् ।।\nगुडसर्पिस्तिलैःसार्धं गंगांभसि विनिक्षिपेत् ।। ३८ ।।\nतृप्ता भवंति पितरस्तस्य वर्षशतं हरे ।।\nयच्छंति विविधान्कामान्परितुष्टाः पितामहाः ।। ।। ३९ ।।\nलिंगे संपूजिते सर्वमर्चितं स्याज्जगद्यथा ।।\nगंगास्नानेन लभते सर्वतीर्थफलं तथा ।। 4.1.27.४० ।।\nगंगायां तु नरः स्नात्वा यो लिंगं नित्यमर्चति ।।\nएकेन जन्मना मुक्तिं परां प्राप्नोति स ध्रुवम् ।। ४१ ।।\nअग्निहोत्रं च यज्ञाश्च व्रतदानतपांसि च ।।\nगंगायां लिंगपूजायाः कोट्यंशेनापि नो समाः ।। ४२ ।।\nगंगां गंतुं विनिश्चित्य कृत्वा श्राद्धादिकं गृहे ।।\nस्थितस्य सम्यक्संकल्पात्तस्य नंदंति पूर्वजाः ।। ४३ ।।\nपापानि च रुदंत्याशु हा क्व यास्याम इत्यलम् ।।\nलोभमोहादिभिः सार्धं मंत्रयंति पुनःपुनः ।। ४४ ।।\nयथा न गंगां यात्येष तथा विघ्नं प्रकुर्महे ।।\nगंगां गतो यथा चैष न उच्छित्तिं विधास्यति ।। ४५ ।।\nगृहाद्गंगावगाहार्थं गच्छतस्तु पदेपदे ।।\nनिराशानि व्रजंत्येव पापान्यस्य शरीरतः ।। ४६।।\nपूर्वजन्मकृतैः पुण्यैस्त्यक्त्वा लोभादिकं हरे ।।\nव्युदस्य सर्वविघ्नौघान्गंगां प्राप्नोति पुण्यवान् ।। ४७ ।।\nअनुषंगेण मौल्येन वाणिज्येनापि सेवया ।।\nकामासक्तोपि वा मर्त्यो गंगास्नातो दिवं व्रजेत् ।। ४८ ।।\nअनिच्छयापि संस्पृष्टो दहनो हि यथा दहेत् ।।\nअनिच्छयापि संस्नाता गंगा पापं तथा दहेत् ।। ४९ ।।\nतावद्धमति संसारे यावद्गंगां न सेवते ।।\nसंसेव्य गंगां नो जंतुर्भवक्लेशं प्रपश्यति ।। 4.1.27.५० ।।\nयो गंगांभसि निस्नातो भक्त्या संत्यक्तसंशयः ।।\nमनुष्यचर्मणा नद्धः स देवो नात्र संशयः ।। ५१ ।।\nगंगास्नानार्थमुद्युक्तो मध्येमार्गं मृतो यदि ।।\nगंगास्नानफलं सोपि तदाप्नोति न संशयः ।। ५२ ।।\nमाहात्म्यं ये च गंगायाः शृण्वंति च पठंति च ।।\nतेप्यशेषैर्महापापैर्मुच्यंते नात्र संशयः ।। ५३ ।।\nदुर्बुद्धयो दुराचारा हैतुका बहुसंशयाः ।।\nपश्यंति मोहिता विष्णो गंगामन्य नदीमिव ।। ५४ ।।\nजन्मांतरकृतैर्दानैस्तपोभिर्नियमैर्व्रतैः ।।\nइह जन्मनि गंगायां नृणां भक्तिः प्रजायते ।। ५५ ।।\nगंगाभक्तिमतामर्थे महेंद्रादि पुरेषु च ।।\nहर्म्याणि रम्यभोगानि निर्मितानि स्वयंभुवा ।। ५६ ।।\nसिद्धयः सिद्धिलिंगानि स्पर्शलिंगान्यनेकशः ।।\nप्रासादा रत्नरचिताश्चिंतामणिगणा अपि ।। ५७ ।।\nगंगाजलांतस्तिष्ठंति कलिकल्मषभीतितः ।।\nअतएव हि संसेव्या कलौ गंगेष्टसिद्धिदा ।। ५८ ।।\nसूर्योदये तमांसीव वज्रपातभयान्नगाः ।।\nतार्क्ष्येक्षणाद्यथासर्पा मेघा वाताहता इव ।। ५९ ।।\nतत्त्वज्ञानाद्यथा मोहः सिंहं दृष्ट्वा यथा मृगाः ।।\nतथा सर्वाणि पापानि यांति गंगेक्षणात्क्षयम् ।। 4.1.27.६० ।।\nदिव्यौषधैर्यथा रोगा लोभेन च यथा गुणाः ।।\nयथा ग्रीष्मोष्मसंपत्तिरगाधह्रद मज्जनात् ।। ६१ ।।\nतूलशैलः स्फुलिंगेन यथा नश्यति तत्क्षणात् ।।\nतथा दोषाः प्रणश्यंति गंगांभः स्पर्शनाद्ध्रुवम् ।। ६२ ।।\nक्रोधेन च तपो यद्वत्कामेन च यथा मतिः ।।\nअनयेन यथा लक्ष्मीर्विद्या मानेन वै यथा ।। ६३ ।।\nदंभ कौटिल्य मायाभिर्यथाधर्मो विनश्यति ।।\nतथा नश्यंति पापानि गंगाया दर्शनेन तु ।। ६४ ।।\nमानुष्यं दुर्लभं प्राप्य विद्युत्संपातचंचलम् ।।\nगंगां यः सेवते सोत्र बुद्धेः पारं परं गतः ।। ६५ ।।\nविधूतपापा ये मर्त्याः परं ज्योतिःस्वरूपिणीम् ।।\nसहस्रसूर्यप्रतिमां गंगां पश्यंति ते भुवि ।। ६६ ।।\nसाधारणांभसा पूर्णां साधारण नदीमिव।।\nपश्यंति नास्तिका गंगां पापोपहतलोचनाः ।। ६७ ।।\nसंसारमोचकश्चाहं जनानामनुकंपया ।।\nगंगातरंगरूपेण सोपानं निर्ममे दिवः ।। ६८ ।।\nसर्व एव शुभः कालः सर्वो देशस्तथा शुभः ।।\nसर्वो जनो दानपात्रं श्रीमती जाह्नवी तटे ।। ६९ ।।\nयथाश्वमेधो यज्ञानां नगानां हिमवान्यथा ।।\nव्रतानां च यथा सत्यं दानानामभयं यथा ।। 4.1.27.७० ।।\nप्राणायामश्च तपसां मंत्राणां प्रणवो यथा ।।\nधर्माणामप्यहिंसा च काम्यानां श्रीर्यथा वरा ।। ७१ ।।\nयथात्मविद्या विद्यानां स्त्रीणां गौरी यथोत्तमा ।।\nसर्वर्दवेगणानां च यथा त्वं पुरुषोत्तम ।।। ७२ ।।\nसर्वषामेव पात्राणां शिवभक्तो यथा वरः ।।\nतथा सर्वेषु तीर्थेषु गंगातीर्थं विशिष्यते ।। ७३ ।।\nहरेयश्चावयोर्भेदं न करोति महामतिः ।।\nशिवभक्तः स विज्ञेयो महापाशुपतश्च सः ।। ७४ ।।\nपापपांसुमहावात्या पापद्रुमकुठारिका ।।\nपापेंधनदवाग्निश्च गंगेयं पुण्यवाहिनी ।। ७५ ।।\nनानारूपाश्च पितरो गाथा गायंति सर्वदा ।।\nअपि कश्चित्कुलेस्माकं गंगास्नायी भविष्यति ।। ७६ ।।\nदेवर्षीन्परिसंतर्प्य दीनानाथांश्च दुःखितान् ।।\nश्रद्धया विधिना स्नात्वा दास्यते सलिलांजलिम् ।। ७७ ।।\nअपि नः स कुले भूयाच्छिवे विष्णौ च साम्यदृक् ।।\nतदालयकरो भक्त्या तस्य संमार्जनादिकृत् ।। ७८ ।।\nअकामो वा सकामो  वा तिर्यग्योनिगतोपि वा ।।\nगंगायां यो मृतो मर्त्यो नरकं स न पश्यति ।।७९।।\nतीर्थमन्यत्प्रशंसंति गंगातीरे स्थिताश्च ये ।।\nगंगां न बहु मन्यंते ते स्युर्निरयगामिनः ।।4.1.27.८०।।\nमां च त्वां चैव यो द्वेष्टि गंगां च पुरुषाधमः।।\nस्वकीयैः पुरुषैः सार्धं स घोरं नरकं व्रजेत् ।। ८१ ।।\nषष्टिर्गणसहस्राणि गंगां रक्षंति सर्वदा ।।\nअभक्तानां च पापानां वासे विघ्नं प्रकुर्वते ।। ८२ ।।\nकामक्रोधमहामोहलोभादि निशितैः शरैः ।।\nघ्नंति तेषां मनस्तत्र स्थितिं चापनयंति च ।। ८३ ।।\nगंगां समाश्रयेद्यस्तु स मुनिः स च पंडितः ।।\nकृतकृत्यः स विज्ञेयः पुरुषार्थचतुष्टये ।। ८४ ।।\nगंगायां च सकृत्स्नातो हयमेधफलं लभेत् ।।\nतर्पयंश्च पितॄंस्तत्र तारयेन्नरकार्णवात् ।। ८५ ।।\nनैरंतर्येण गंगायां मासं यः स्नाति पुण्यवान् ।।\nशक्रलोके स वसति यावच्छक्रः सपूर्वजः ।। ८६ ।।\nअब्दं यः स्नाति गंगायां नैरंतर्येण पुण्यभाक् ।।\nविष्णोर्लोकं समासाद्य स सुखं संवसेन्नरः ।। ८७ ।।\nगंगायां स्नाति यो मर्त्यो यावज्जीवं दिनेदिने ।।\nजीवन्मुक्तः स विज्ञेयो देहांते मुक्त एव सः ।। ।।८८ ।।\nतिथिनक्षत्रपर्वादि नापेक्ष्यं जाह्नवी जले ।।\nस्नानमात्रेण गंगायां संचिताघं विनश्यति ।। ८९ ।।\nपंडितोपि स मूर्खः स्याच्छक्तियुक्तोप्यशक्तिकः ।।\nयस्तु भागीरथीतीरं सुखसेव्यं न संश्रयेत् ।। 4.1.27.९० ।।\nकिंवायुपाप्यरोगेण विकासिन्याथ किं श्रिया ।।\nकिं वा बुद्ध्या विमलया यदि गंगां न सेवते ।। ९१ ।।\nयः कारयेदायतनं गंगाप्रतिकृतेर्नरः ।।\nभुक्त्वा स भोगान्प्रेत्यापि याति गंगा सलोकताम् ।। ९२।।\nशृण्वंति महिमानं ये गंगाया नित्यमादरात् ।।\nगंगास्नानफलं तेषां वाचकप्रीणनाद्धनैः ।।९३।।\nपितॄनुद्दिश्य यो लिंगं स्नपयेद्गांग वारिणा ।।\nतृप्ताः स्युस्तस्य पितरो महानिरयगा अपि ।। ९४ ।।\nअष्टकृत्वो मंत्रजप्तैर्वस्त्रपूतैः सुगंधिभिः ।।\nप्रोचुर्गांगजलैः स्नानं घृतस्नानाधिकं बुधाः ।। ९५ ।।\nअष्टद्रव्यविमिश्रेण गंगातोयेन यः सकृत् ।।\nमागधप्रस्थमात्रेण ताम्रपात्रस्थितेन च ।। ९६ ।।\nभानवेऽर्घं प्रदद्याच्च स्वकीय पितृभिः सह ।।\nसोतितेजो विमानेन सूर्यलोके महीयते ।। ९७ ।।\nआपः क्षीरं कुशाग्राणि घृतं मधुगवांदधि ।।\nरक्तानि करवीराणि रक्तचंदनमित्यपि ।। ९८ ।।\nअष्टांगार्घो यमुद्दिष्टस्त्वतीव रवितोषणः ।।\nगांगैर्वार्भिः कोटिगुणो ज्ञेयो विष्णोऽन्यवारितः ।। ९९ ।।\nगंगातीरे स्वशक्त्या यः कुर्याद्देवालयं सुधीः ।।\nअन्यतीर्थप्रतिष्ठातो भवेत्कोटिगुणं फलं ।। 4.1.27.१०० ।।\nअश्वत्थवटचूतादि वृक्षारोपेण यत्फलम् ।।\nकूपवापीतडागादि प्रपा सत्रादिभिस्तथा ।। १ ।।\nअन्यत्र यद्भवेत्पुण्यं तद्गंगादर्शनाद्भवेत् ।।\nपुष्पवाट्यादिभिश्चापि गंगास्पर्शं ततोऽधिकम् ।।२।।\nकन्यादानेन यत्पुण्यं यत्पुण्यं गोऽन्नदानतः ।।\nतत्पुण्यं स्याच्छतगुणं गंगागंडूषपानतः ।। ३ ।।\nचांद्रायणसहस्रेण यत्पुण्यं स्याज्जनार्दन ।।\nततोऽधिकफलं गंगाऽमृतपानादवाप्नुयात् ।। ४ ।।\nभक्त्या गंगावगाहस्य किमन्यत्फलमुच्यते ।।\nअक्षयः स्वर्गवासोपि निर्वाणमथवा हरे ।। ५ ।।\nगंगायाः पादुकायुग्मं नित्यमर्चति यो नरः ।।\nआयुः पुण्यं धनं पुत्रान्स्वर्गमोक्षौ च विंदति ।। ६ ।।\nनास्ति गंगासमं तीर्थं कलिकल्मषनाशनम् ।।\nनास्ति मुक्तिप्रदं क्षेत्रमविमुक्तसमं हरे ।। ७ ।।\nगंगास्नानरतं मर्त्यं दृष्ट्वैव यमकिकराः ।।\nदिशो दश पलायंते सिंहं दृष्ट्वा यथा मृगाः ।। ८ ।।\nगंगाभजनशीलस्य गंगातटनिवासिनः ।।\nअर्चां कृत्वा यथान्यायमश्वमेधफलं लभेत् ।। ९ ।।\nगोभूहिरण्यदानेन भक्त्या गंगातटे शुभे ।।\nनरो न जायते भूयः संसारे दुःखकंटके ।।4.1.27.११० ।।\nदीर्घायुष्यं च वासोभिर्ज्ञानं पुस्तकदानतः ।।\nअन्नदानेन संपत्तिं कीर्तिं कन्याप्रदानतः ।। ११ ।।\nअन्यत्र यत्कृतं कर्म व्रतं दानं जपस्तपः ।।\nगंगातटे तु तत्सर्वं हरे कोटिगुणं भवेत् ।। १२ ।।\nधेनुं सवत्सा  यो दद्याद् गंगातीरे विधानतः ।।\nगोरोमसंख्यया विष्णो युगान्सर्वसमृद्धिमान् ।। १३ ।।\nगोलोके मम लोके वा कामधेनुप्रदानतः ।।\nभुंजानः सर्वकामांस्तु दिव्यान्नानाविधान्बहून् ।। १४ ।।\nदेवानामप्यलभ्यांश्च भुक्त्वा तु सह बांधवैः ।।\nपितृभिश्च सुहृद्भिश्च सर्वरत्नविभूषितः ।। १५ ।।\nजायते सत्कुले पश्चाद्धनधान्यसमाकुले ।।\nरत्नकांचनसंपन्ने शीलविद्यासमन्विते ।। १६ ।।\nभुक्त्वा स विपुलान्भोगान्पुत्रपौत्रसमन्वितः ।।\nपुनर्गंगां समासाद्य काश्यामुत्तरवाहिनीम् ।। १७ ।।\nविश्वेश्वरं समाराध्य प्राग्जनुर्वासनावशात् ।।\nकालाद्देहांतमासाद्य ब्रह्म संपद्यते ततः ।। १८ ।।\nविवर्तनद्वयमपि भूमेर्भागीरथीतटे ।।\nनरो ददाति यो भक्त्या तस्य पुण्यफलं शृणु ।। १९ ।।\nतद्भूमित्रसरेणूनां संख्यया युगमानया ।।\nमहेंद्र चंद्रलोकेषु भुक्त्वा भोगान्मनःप्रियान् ।। 4.1.27.१२० ।।\nसप्तद्वीपपतिर्भूत्वा महाधर्मपरायणः ।।\nनरकस्थान्पितॄन्सर्वान्प्रापयेत्त्रिदिवं हरे ।।२१।।\nस्वर्गस्थांश्च पितॄन्सर्वान्मोचयित्वा महाद्युतिः ।।\nअंते ज्ञानासिना छित्त्वा ह्यविद्यां पांचभौतिकीम् ।। २२ ।।\nपरवैंराग्यमापन्नो युंजानो योगमुत्तमम् ।।\nप्राप्याथवा विमुक्तं च परं ब्रह्माधिगच्छति ।। ।। २३ ।।\nसुवर्णमात्रमपि यः सुवर्णं संप्रयच्छति ।।\nसुवर्णाय सुवर्णं च हरे भागीरथीतटे ।। २४ ।।\nस हेमरत्नखचिते विमाने सर्वगे शुभे ।।\nसर्वैश्वर्यसमायुक्तः सर्वलोकेषु पूजितः ।। २५ ।।\nब्रह्मांडांतरसंस्थेषु भुंजन्भोगान्मनोरमान् ।।\nसर्वैः संपूजितो विष्णो यावदाभूतसंप्लवम् ।। २०५ ।।\nएकराट्च ततो भूत्वा जंबूद्वीपे प्रतापवान् ।।\nततोऽविमुक्तमासाद्य पदं निर्वाणमृच्छति ।। २७ ।।\nजन्मर्क्षे तु कृते स्नाने गंगायां भक्तिपूर्वकम् ।।\nजन्मप्रभृतिपापौघात्संचितान्मुच्यते क्षणात् ।। २८ ।।\nवैशाखे कार्तिके माघे गंगास्नानं सुदुर्लभम् ।।\nदर्शे शतगुणं पुण्यं संक्रातौ च सहस्रकम् ।।२९।।\nचंद्रसूर्यग्रहे लक्षं व्यतीपातेत्वनंतकम् ।।\nअयुतं विषुवे चैव नियुतं त्वयनद्वये ।। 4.1.27.१३० ।।\nसोमग्रहः सोमदिने रविवाररवग्रहः ।।\nतच्चूडामणिपर्वाख्यं तत्रस्नानमसंख्यकम् ।। ३१ ।।\nस्नानं दानं जपो होमो यद्यच्चूडामणौ कृतम् ।।\nतदक्षयं सर्वमिह विष्णो भागीरथीतटे ।। ३२ ।।\nश्रद्धया भक्तियुक्तस्तु गंगां स्नात्वा विधानतः ।।\nब्रह्महापि विशुद्ध्येत किंपुनस्त्वन्य पातकी ।। ३३ ।।\nकृमिकीटपतंगाद्या ये मृता जाह्नवीतटे ।।\nकूलात्पतंति ये वृक्षास्तेपि यांति परां गतिम् ।। ३४ ।।\nज्येष्ठे मासि सिते पक्षे दशम्यां हस्तसंयुते ।।\nगंगातीरे तु पुरुषो नारी वा भक्तिभावतः ।।. ३५ ।।\nनिशायां जागरं कुयाद्गंगां दशविधैर्हरे ।।\nपुष्पैः सुगंधैर्नैवेद्यैः फलैर्दशदशोन्मितैः ।।३६।।\nप्रदीपैर्दशभिर्धूपैर्दशांगैर्गरुडध्वज ।।\nपूजयेच्छ्रद्धया धीमान्दशकृत्वो विधानतः ।। ३७ ।।\nसाज्यांस्तिलान्क्षिपेत्तोये गंगायाः प्रसृतीर्दश ।।\nगुडसक्तुमयान्पिंडान्दद्याच्च दशमंत्रतः ।। ३८ ।।\nनमः शिवायै प्रथमं नारायण्यै पदं ततः ।।\nदशहरायै पदमिति गंगायै मंत्र एष वै ।। ३९ ।।\nस्वाहांतः प्रणावादिश्च भवेद्विंशाक्षरो मनुः ।।\nपूजादानं जपो होमो ऽनेनैव मनुना स्मृतः ।। 4.1.27.१४० ।।\nहेम्ना रूप्येण वा शक्त्या गंगामूर्तिं विधाय च ।।\nवस्त्राच्छादितवक्त्रस्य पूर्णकुंभस्य चोपरि ।। ४१ ।।\nप्रतिष्ठाप्यार्चयेद्देवीं पंचामृतविशोधिताम् ।।\nचतुर्भुजां त्रिनेत्रां च नदीनदनिषेविताम् ।। ४२ ।।\nलावण्यामृतनिष्पंद संशीलद्गात्रयष्टिकाम् ।।\nपूर्णकुंभसितांभोज वरदाभयसत्कराम् ।। ४३ ।।\nततो ध्यायेत्सुसौम्या च चंद्रायुतसमप्रभाम् ।।\nचामरैर्वीज्यमानां च श्वेतच्छत्रोपशोभिताम ।। ४४ ।।\nसुधाप्लावितभूपृष्ठां दिव्यगंधानुलेपनाम् ।।\nत्रैलौक्यपूजितपदां देवर्षिभिरभिष्टुताम् ।। ४५ ।।\nध्यात्वा समर्च्य मंत्रेण धूपदीपोपहारतः ।।\nमां च त्वां च विधिं ब्रध्नं हिमवंतं भगीरथम् ।। ४६ ।।\nप्रतिमाग्रे समभ्यर्च्य चंदनाक्षतनिर्मितान् ।।\nदशप्रस्थतिलान्दद्याद्दशविप्रेभ्य आदरात् ।। ४७ ।।\nपलं च कुडवः प्रस्थ आढको द्रोण एव च ।।\nधान्यमानेन बोद्धव्याः क्रमशोमी चतुर्गुणाः ।। ४८ ।।\nमत्स्य कच्छप मंडूक मकरादि जलेचरान् ।।\nहंसकारंडव बक चक्रटिट्टिभसारसान् ।। ४९ ।।\nयथाशक्ति स्वर्णरूप्य ताम्रपृष्ठविनिर्मितान् ।।\nअभ्यर्च्य गंधकुसुमैर्गंगायां प्रक्षिपेद्व्रती ।। 4.1.27.१५० ।।\nएवं कृत्वा विधानेन वित्तशाठ्यं विवर्जितः ।।\nउपवासी वक्ष्यमाणैर्दशपापैः प्रमुच्यते ।। ५१ ।।\nअदत्तानामुपादानं हिंसाचैवाविधानतः ।।\nपरदारोपसेवा च कायिकं त्रिविधं स्मृतम् ।। ५२ ।।\nपारुष्यमनृतं चैव पैशुन्यं चैव सर्वशः ।।\nअसंबद्ध प्रलापश्च वाङ्मयंस्याच्चतुर्विधम् ।। ५३ ।।\nपरद्रव्येष्वभिध्यानं मनसानिष्टचिंतनम् ।।\nवितथाभिनिवेशश्च मानसं त्रिविधं स्मृतम् ।। ।। ५४ ।।\nएतैर्दशविधैः पापैर्दशजन्मसमुद्भवैः ।।\nमुच्यते नात्र संदेहः सत्यं सत्यं गदाधर ।। ५५ ।।\nउत्तरेन्नरकात्पूर्वान्दशघोराद्दशावरान् ।।\nवक्ष्यमाणमिदं  स्तोत्रं गंगाग्रे श्रद्धया जपेत् ।। ५६ ।।\nॐ नमः शिवायै गंगायै  शिवदायै नमोनमः ।।\nनमस्ते विष्णुरूपिण्यै ब्रह्ममूर्त्त्यै नमोस्तु ते ।। ५७ ।।\nनमस्ते रुद्ररूपिण्यै शांकर्यै ते नमोनमः ।।\nसर्वदेवस्वरूपिण्यै नमो भेषजमूर्त्तये ।। ५८ ।।\nसर्वस्यसर्वव्याधीनां भिषक्श्रेष्ठ्यै नमोस्तु ते ।।\nस्थास्नुजंगमसंभूत विषहंत्र्यै नमोस्तु ते ।। ५९ ।।\nसंसारविषनाशिन्यै जीवनायै नमोस्तु ते ।।\nतापत्रितय संहंत्र्यै प्राणेश्यै ते नमोनमः ।। 4.1.27.१६० ।।\nशांति संतानकारिण्यै नमस्ते शुद्धमूर्तये ।।\nसर्वसंशुद्धिकारिण्यै नमः पापारिमूर्तये ।।६१।।\nभुक्तिमुक्तिप्रदायिन्यै भद्रदायै नमोनमः ।।\nभोगोपभोगदायिन्यै भोगवत्यै नमोस्तु ते ।। ६२ ।।\nमंदाकिन्यै नमस्तेस्तु स्वर्गदायै नमोनमः ।।\nनमस्त्रैलोक्यभूषायै त्रिपथायै नमोनमः ।। ६३ ।।\nनमस्त्रिशुक्लसंस्थायै क्षमावत्यै नमोनमः ।।\nत्रिहुताशनसंस्थायै तेजोवत्यै नमोनमः ।। ६४ ।।\nनंदायै लिंगधारिण्यै सुधाधारात्मने नमः ।।\nनमस्ते विश्वमुख्यायै रेवत्यै ते नमोनमः ।। ६५ ।।\nबृहत्यै ते नमस्तेस्तु लोकधात्र्यै नमोस्तु ते ।।\nनमस्ते विश्वमित्रायै नंदिन्यै ते नमोनमः ।। ६६ ।।\nपृथ्व्यै शिवामृतायै च सुवृषायै नमोनमः ।।\nपरापरशताढ्यायै तारायै ते नमोनमः ।। ६७ ।।\nपाशजालनिकृंतिन्यै अभिन्नायै नमोस्तु ते ।।\nशांतायै च वरिष्ठायै वरदायै नमोनमः ।।६८।।\nउग्रायै सुखजग्ध्यै च संजीविन्यै नमोस्तु ते ।।\nब्रह्मिष्ठायै ब्रह्मदायै दुरितघ्न्यै नमोनमः ।। ६९ ।।\nप्रणतार्ति प्रभंजिन्यै जगन्मात्रे नमोस्तुते ।।\nसर्वापत्प्रतिपक्षायै मंगलायै नमोनमः ।। 4.1.27.१७० ।।\nशरणागतदीनार्त परित्राणपरायणे ।।\nसर्वस्यार्ति हरे देवि नारायणि नमोस्तु ते ।। ७१ ।।\nनिर्लेपायै दुर्गहंत्र्यै दक्षायै ते नमोनमः ।।\nपरापरपरायै च गंगे निर्वाणदायिनि ।। ७२ ।।\nगंगे ममाग्रतो भूया गंगे मे तिष्ठ पृष्ठतः ।।\nगंगे मे पार्श्वयोरेधि गंगे त्वय्यस्तु मे स्थितिः ।। ७३ । ।\nआदौ त्वमंते मध्ये च सर्वं त्वं गां गते शिवे ।।\nत्वमेव मूलप्रकृतिस्त्वं पुमान्पर एव हि ।।\nगंगे त्वं परमात्मा च शिवस्वतुभ्यं नमः शिवे ।। ७४ ।।\nय इदं पठते स्तोत्रं शृणुयाच्छ्रद्धयापि यः ।।\nदशधा मुच्यते पापैः कायवाक्चित्तसंभवैः ।। ।। ७५ ।।\nरोगस्थो रोगतो मुच्येद्विपद्भ्यश्च विपद्युतः ।।\nमुच्यते बंधनाद्बद्धो भीतो भीतः प्रमुच्यते ।। ७६ ।।\nसर्वान्कामानवाप्नोति प्रेत्य च त्रिदिवं व्रजेत् ।।\nदिव्यं विमानमारुह्य दिव्यस्त्रीपरिवीजितः ।। ७७ ।।\nगृहेपि लिखितं यस्य सदा तिष्ठति धारितम ।।\nनाग्निचोरभयं तस्य न सर्पादि भयं क्वचित ।। ७८ ।।\nज्येष्ठे मासे सिते पक्षे दशमी हस्तसंयुता ।।\nसंहरेत्त्रिविधं पापं बुधवारेण संयुता ।। ७९ ।।\nतस्यां दशम्यामेतच्च स्तोत्रं गंगाजले स्थितः ।।\nयः पठेद्दशकृत्वस्तु दरिद्रो वापि चाक्षमः ।। 4.1.27.१८० । ।\nसोपि तत्फलमाप्नोति गंगां संपूज्य यत्नतः ।।\nपूर्वोक्तेन विधानेन यत्फलं संप्रकीर्तितम ।। ८१ ।।\nयथा गौरी तथा गंगा तस्माद्गौर्यास्तु पूजने ।।\nयो विधिर्विहितः सम्यक्सोपि गंगाप्रपूजने ।। ८२ ।।\nयथाऽहं त्वं तथा विष्णो यथा त्वं तु तथाह्युमा ।।\nउमा यथा तथा गंगा चतूरूपं न भिद्यते ।। ८३ ।।\nविष्णुरुद्रां तरं चैव श्रीगौर्योरंतरं तथा ।।\nगंगागौर्यंतरं चैव यो ब्रूते मूढधीस्तु सः ।। ८४ ।।\nइति श्रीस्कांदे महापुराणे एकाशीतिसाहस्र्यां संहितायां चतुर्थे काशीखंडे पूर्वार्द्धे गंगामहिमवर्णनपूर्वक दशहरा स्तोत्रकथनंनाम सप्तविंशतितमोऽध्यायः ।। २७ ।।"
  }
]
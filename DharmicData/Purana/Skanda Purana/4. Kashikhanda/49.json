[
  {
    "text": "सूत उवाच ।। ।।\nपाराशर्यमुने व्यास कुमारः कुंभजन्मने ।।\nयदावदत्कथामेतां तदा क्व द्रुपदात्मजा ।। १ ।।\n।। व्यास उवाच ।। ।।\nपुराणसंहितां सूत ब्रूते त्रैकालिकीं कथाम् ।।\nसंदेहो नात्र कर्तव्यो यतस्तद्गोचरोखिलम् ।।२।।\n।। स्कंद उवाच।। ।।\nआकर्णय मुने पूर्वं पंचवक्त्रो हरः स्वयम् ।।\nपृथिव्यां पंचधा भूत्वा प्रादुरासीज्जगद्धितः ।।३।।\nउमापि च जगद्धात्री द्रुपदस्य महीभुजः ।।\nयजतो वह्निकुंडाच्च प्रादुश्चक्रेति सुंदरी ।। ४ ।।\nपंचापि पांडुतनयाः साक्षाद्रुद्रवपुर्धराः ।।\nअवतेरुरिह स्वर्गाद्दुष्टसंहारकारकाः ।। ५ ।।\nनारायणोपि कृष्णत्वं प्राप्य तत्साहचर्यकृत् ।।\nउद्वृत्तवृत्तशमनः सद्वृत्तस्थितिकारकः ।। ।। ६ ।।\nप्रतपंतः पृथिव्यां ते पार्थाश्चेरुः पृथक्पृथक् ।।\nउदयानुदयौ तस्मिन्संपदां विपदामपि ।। ७ ।।\nकदाचित्ते महावीरा भ्रातृव्यप्रतिपादिताम् ।।\nविपत्तिमाप्य महतीं बभूवुः काननौकसः ।। ८ ।।\nपांचाल्यपि च तत्पत्नी पतिव्यसनतापिता ।।\nधर्मज्ञा प्राप्य तन्वंगी ब्रध्नमाराधयद्भृशम् ।। ९ ।।\nआराधितोथ सविता तया द्रुपदकन्यया ।।\nसदर्वी सपिधानां च स्थालिकामक्षयां ददौ ।। 4.1.49.१० ।।\nउवाच च प्रसन्नात्मा भास्करो द्रुपदात्मजाम् ।। २३।।\nआराधयंतीं भावेन सर्वत्र शुचिमानसाम् ।। ११ ।।\nस्थाल्यैतया महाभागे यावंतोऽन्नार्थिनो जनाः ।।\nतावंतस्तृप्तिमाप्स्यंति यावच्च त्वं न भोक्ष्यसे ।। १२ ।।\nभुक्तायां त्वयि रिक्तैषा पूर्णभक्ता भविप्यति ।।\nरसवद्व्यंजननिधिरिच्छाभक्ष्यप्रदायिनी ।। १३ ।।\nइत्थं वरस्तया लब्धः काश्यामादित्यतो मुने ।।\nअपरश्च वरो दत्तस्तस्यै देवेन भास्वता ।। १४ ।।\n।। रविरुवाच ।। ।।\nविश्वेशाद्दक्षिणेभागे यो मां त्वत्पुरतः स्थितम् ।।\nआराधयिष्यति नरः क्षुद्बाधा तस्य नश्यति ।। १५ ।।\nअन्यश्च मे वरो दत्तो विश्वेशेन पतिव्रते ।।\nतपसा परितुष्टेन तं निशामय वच्मि ते ।। १६ ।।\nप्राग्रवे त्वां समाराध्य यो मां द्रक्ष्यति मानवः ।।\nतस्य त्वं दुःखतिमिरमपानुद निजैः करैः ।। १७ ।।\nअतो धर्माप्रिये नित्यं प्राप्य विश्वेश्वराद्वरम् ।।\nकाशीस्थितानां जंतूनां नाशयाम्यघसंचयम् ।। १८ ।।\nये मामत्र भजिष्यंति मानवाः श्रद्धयान्विताः ।।\nत्वद्वरोद्यतपाणिं च तेषां दास्यामि चिंतितम् ।। १९ ।।\nभवतीं मत्समीपस्थां युधिष्ठिरपतिव्रताम् ।।\nविश्वेशाद्दक्षिणेभागे दंडपाणेः समीपतः ।। 4.1.49.२० ।।\nयेर्चयिष्यंति भावेन पुरुषा वास्त्रियोपि वा ।।\nतेषां कदाचिन्नो भावि भयं प्रियवियोगजम् ।। २१ ।।\nन व्याधिजं भयं क्वापि न क्षुत्तृड्दोषसंभवम् ।।\nद्रौपदीक्षणतः काश्यां तव धर्मप्रियेनघे ।। २२ ।।\nइति दत्त्वा वरान्देव आदित्यः सर्वदः सताम् ।।\nशंभुमाराधयामास धर्मं द्रौपद्युपाययौ ।। २३ ।।\nआदित्यस्य कथामेतां द्रौपद्याराधितस्य वै ।।\nयः श्रोष्यति नरो भक्त्या तस्यैनः क्षयमेष्यति ।। २४ ।।\nस्कंद उव।च ।। ।।\nद्रौपदादित्यमाहात्म्यं संक्षेपात्कथितं मया ।।\nमयूखादित्यमाहात्म्यं शृण्विदानीं घटोद्भव ।। -२५ ।।\nपुरा पंचनदे तीर्थे त्रिषुलोकेषु विश्रुते ।।\nसहस्ररश्मिर्भगवांस्तपस्तेपे सुदारुणम् ।। २६ ।।\nप्रतिष्ठाप्य महालिंगं गभस्तीश्वर संज्ञितम् ।।\nगौरीं च मंगला नाम्नीं भक्तमंगलदां सदा ।। २७ ।।\nदिव्यवर्षसहस्रं तु शतेन गुणितं मुने ।।\nआराधयञ्शिवं सोमं सोमार्धकृतशेखरम् ।। २८ ।।\nस्वरूपतस्तु तपनस्त्रिलोकीतापनक्षमः ।।\nततोतितीव्र तपसा जज्वाल नितरां मुने ।। २९ ।।\nमयूखैस्तत्र सवितुस्त्रैलोक्यदहनक्षमैः ।।\nततं समस्तं तत्काले द्यावाभूम्योर्यदंतरम् ।। 4.1.49.३० ।।\nवैमानिकैर्विष्णुपदे तत्यजे च गतागतम् ।।\nतीव्रे पतंगमहसि पतंगत्वभयादिव ।। ३१ ।।\nमयूखा एव दृश्यंते तिर्यगूर्ध्वमधोपि च।।\nआदित्यस्य न चादित्यो नीपपुष्पस्थितेरिव।। ३२।।\nतस्यवै महसां राशेस्तपोराशेस्तपोर्चिषाम्।।\nचकंपे साध्वसात्तीव्रा त्रैलोक्यं सचराचरम् ।। ३३ ।।\nसूर्य आत्मास्य जगतो वेदेषु परिपठ्यते ।।\nस एव चेज्वालयिता को नस्त्राता भवेदिह ।। ३४ ।।\nजगच्चक्षुरसौ सूर्यो जगदात्मैष भास्करः ।।\nजगद्योयन्मृतप्रायं प्रातःप्रातः प्रबोधयेत् ।। ३५ ।।\nतमोंधकूपपतितमुद्यन्नेष दिनेदिने ।।\nप्रसार्य परितः पाणीन्प्राणिजातं समुद्धरेत् ।। ३६ ।।\nउदितेऽत्रोदिमो नित्यमस्तं यात्यस्तमाप्नुमः ।।\nउदयेऽनुदये तस्मादस्माकं कारणं रविः ।। ३७ ।।\nइति व्याकुलितं विश्वं पश्यन्विश्वेश्वरः स्वयम् ।।\nविश्वत्राता वरं दातुं संजग्मे तिग्मरश्मये ।। ३८ ।।\nमयूखमालिनं शंभुरालोक्याति सुनिश्चलम् ।।\nसमाधि विस्मृतात्मानं विसिस्माय तपः प्रति ।। ३९ ।।\nउवाच च प्रसन्नात्मा श्रीकंठः प्रणतार्तिहृत् ।।\nअलं तप्त्वा वरं ब्रूहि द्युमणे महसां निधे ।। 4.1.49.४० ।।\nनिरुद्धेंद्रियवृत्तित्वाद्ब्रध्नो ध्यानसमाधिना ।।\nन जग्राह वचः शंभोर्द्वित्रिरुक्तोप्यकर्णवत् ।। ४१ ।।\nकाष्ठीभूतं तु तं ज्ञात्वा शिवः पस्पर्श पाणिना ।।\nमहातपः समुद्भूत संतापामृतवर्षिणा ।। ४२ ।।\nतत उन्मीलयांचक्रे लोचने विश्वलोचनः ।।\nतस्योदयमिव प्राप्य प्रगे पंकजिनीवनी ।।४३।।\nपरिव्यपेतसंतापस्तपनः स्पर्शनाद्विभोः ।।\nअवग्रहितसस्यश्रीरुल्ललास यथांबुदात् ।। ४४ ।।\nमित्रो नेत्रातिथीकृत्य त्र्यक्षं प्रत्यक्षमग्रतः ।।\nदंडवत्प्रणनामोच्चैस्तुष्टाव च पिनाकिनम् ।। ४५ ।।\n।। रविरुवाच ।। ।।\nदेवदेव जगतांपते विभो भर्ग भीम भव चंद्रभूषण ।।\nभूतनाथ भवभीतिहारक त्वां नतोस्मि नतवांछितप्रद ।। ४६।।\nचंद्रचूडमृड धूर्जटे हर त्र्यक्ष दक्ष शततंतुशातन।।\nशांतशाश्वत शिवापते शिव त्वां नतोस्मि नतवांछितप्रद ।। ४७ ।।\nनीललोहित समीहितार्थ दहे(?)द्व्येकलोचन विरूपलोचन ।।\nव्योमकेशपशुपाशनाशन त्वां नतोस्मि नतवांछितप्रद ।। ४८ ।।\nवामदेवशितिकंठशूलभृच्चंद्रशेखर फणींद्रभूषण।।\nकामकृत्पशुपते महेश्वर त्वां नतोस्मि नतवांछितप्रद।।४९।।\nत्र्यंबक त्रिपुरसूदनेश्वर त्राणकृत्त्रिनयनत्रयीमय।।\nकालकूट दलनांतकांतक त्वां नतोस्मि नतवांछितप्रद ।। 4.1.49.५० ।।\nशर्वरीरहितशर्वसर्वगस्वर्गमार्गसुखदापवर्गद ।।\nअंधकासुररिपो कपर्दभृत्त्वां नतोस्मि नतवांछितप्रद ।।५१।।\nशंकरोग्रगिरिजापते पते विश्वनाथविधिविष्णु संस्तुत ।।\nवेदवेद्यविदिताऽखिलेंगि तत्वां नतोस्मि नतवांछितप्रद ।।५२।।\nविश्वरूपपररूप वर्जितब्रह्मजिह्मरहितामृतप्रद ।।\nवाङमनोविषयदूरदूरगत्वां नतोस्मि नतवांछितप्रद ।। ५३ ।।\nइत्थं परीत्य मार्तंडो मृडं देवं मृडानिकाम् ।।\nअथ तुष्टाव प्रीतात्मा शिववामार्धहारिणीम्।। ५४ ।।\nरविरुवाच ।। ।।\nदेवि त्वदीयचरणांबुजरेणुगौरीं भालस्थलीं वहति यः प्रणतिप्रवीणः ।।\nजन्मांतरेपि रजनीकरचारुलेखा तां गौरयत्यतितरां किल तस्य पुंसः ।। ५५ ।।\nश्रीमंगले सकलमंगलजन्मभूमे श्रीमंगले सकलकल्मषतूलवह्ने।।\nश्रीमंगले सकलदानवदर्पहंत्रि श्रीमंगलेऽखिलमिदं परिपाहि विश्वम्।।५६।।\nविश्वेश्वरि त्वमसि विश्वजनस्य कर्त्री त्वं पालयित्र्यसि तथा प्रलयेपिहंत्री ।।\nत्वन्नामकीर्तनसमुल्लसदच्छपुण्या स्रोतस्विनी हरति पातककूलवृक्षान् ।।५७।।\nमातर्भवानि भवती भवतीव्रदुःखसंभारहारिणि शरण्यमिहास्ति नान्या ।।\nधन्यास्त एव भुवनेषु त एव मान्या येषु स्फुरेत्तवशुभः करुणाकटाक्षः ।। ५८ ।।\nये त्वा स्मरंति सततं सहजप्रकाशां काशीपुरीस्थितिमतीं नतमोक्षलक्ष्मीम् ।।\nतान्संस्मरेत्स्मरहरो धृतशुद्धबुद्धीन्निर्वाणरक्षणविचक्षणपात्रभूतान् ।।५९।।\nमातस्तवांघ्रियुगलं विमलं हृदिस्थं यस्यास्ति तस्य भुवनं सकलं करस्थम् ।।\nयो नामतेज एति मंगलगौरि नित्यं सिद्ध्यष्टकं न परिमुंचति तस्य गेहम् ।। 4.1.49.६० ।।\nत्वं देवि वेदजननी प्रणवस्वरूपा गायत्र्यसि त्वमसि वै द्विजकामधेनुः ।।\nत्वं व्याहृतित्रयमिहाऽखिलकर्मसिद्ध्यै स्वाहास्वधासि सुमनः पितृतृप्तिहेतुः ।। ६१ ।।\nगौरि त्वमेव शशिमौलिनि वेधसि त्वं सावित्र्यसि त्वमसि चक्रिणि चारुलक्ष्मीः ।।\nकाश्यां त्वमस्यमलरूपिणि मोक्षलक्ष्मीस्त्वं मे शरण्यमिह मंगलगौरि मातः ।। ६२ ।।\nस्तुत्वेति तां स्मरहरार्धशरीरशोभां श्रीमंगलाष्टक महास्तवनेन भानुः ।।\nदेवीं च देवमसकृत्परितः प्रणम्य तूष्णीं बभूव सविता शिवयोः पुरस्तात् ।। ६३ ।।\n।। देवदेव उवाच ।। ।।\nउत्तिष्ठोत्तिष्ठ भद्रं ते प्रसन्नोस्मि महामते ।।\nमित्रमन्नेत्रगो नित्यं प्रपश्ये तच्चराचरम् ।। ६४ ।।\nमम मूर्तिर्भवान्सूर्य सर्वज्ञो भव सर्वगः ।।\nसर्वेषां महसां राशिः सर्वेषां सर्वकर्मवित् ।। ६५ ।।\nसर्वेषां सर्वदुःखानि भक्तानां त्वं निराकुरु ।।\nत्वया नाम्नां चतुःषष्ट्या यदष्टकमुदीरितम् ।। ६६ ।।\nअनेन मां परिष्टुत्य नरो मद्भक्तिमाप्स्यति ।।\nअष्टकं मंगलागौर्या मंगलाष्टकसंज्ञकम् ।। ६७ ।।\nअनेन मंगलागौरीं स्तुत्वा मंगलमाप्स्यति ।।\nचतुःषष्ट्यष्टकं स्तोत्रं मंगलाष्टकमेव च ।। ६८ ।।\nएतत्स्तोत्रवरं पुण्यं सर्वपातकनाशनम् ।।\nदूरदेशांतरस्थोपि जपन्नित्यं नरोत्तमः ।।६९।।\nत्रिसंध्यं परिशुद्धात्मा काशीं प्राप्स्यति दुर्लभाम् ।।\nअनेन स्तोत्रयुग्मेन जप्तेन प्रत्यहं नृभिः ।।4.1.49.७०।।\nध्रुवदैनंदिनं पापं क्षालितं नात्र संशयः ।।\nन तस्य देहिनो देहे जातु चित्किल्बिषस्थितिः ।।७१।।\nत्रिकालं योजयेन्नित्यमेतत्स्तोत्रद्वयंशुभम् ।।\nकिंजप्तैर्बहुभिः स्तोत्रैश्चंचलश्रीप्रदैर्नृणाम् ।। ७२ ।।\nएतत्स्तोत्रद्वयं दद्यात्काश्यां नैःश्रेयसीं श्रियम् ।।\nतस्मात्सर्वप्रयत्नेन मानवैर्मोक्षकांक्षिभिः ।। ७३ ।।\nएतत्स्तोत्रद्वयं जप्यं त्यक्त्वा स्तोत्राण्यनेकशः ।।\nप्रपंच आवयोरेव सर्व एष चराचरः ।। ७४ ।।\nतदावयोःस्तवादस्मान्निष्प्रपंचो जनो भवेत् ।।\nसमृद्धिमाप्य महतीं पुत्रपौत्रवतीमिह ।। ७५ ।।\nअंते निर्वाणमाप्नोति जपन्स्तोत्रमिदं नरः ।।\nअन्यच्च शृणु सप्ताश्व ग्रहराज दिवाकर ।। ।। ७६ ।।\nत्वया प्रतिष्ठितं लिंगं गभस्तीश्वरसंज्ञितम् ।।\nसेवितं भक्तिभावेन सर्वसिद्धिसमर्पकम् ।। ७७।।\nत्वया गभस्तिमालाभिश्चांपेयांबुजकांतिभिः ।।\nयदर्चित्वैश्वरं लिंगं सर्वभावेन भास्कर ।। ७८ ।।\nगभस्तीश्वर इत्याख्यां ततो लिंगमवाप्स्यति ।।\nअर्चयित्वा गभस्तीशं स्नात्वा पंचनदे नरः ।। ७९ ।।\nन जातु जायते मातुर्जठरे धूतकल्मषः ।।\nइमां च मंगलागौरीं नारी वा पुरुषोपि वा ।। 4.1.49.८० ।।\nचैत्रशुक्लतृतीयायामुपोषणपरायणः ।।\nमहोपचारैः संपूज्य दुकूलाभरणादिभिः ।। ८१ ।।\nरात्रौ जागरणं कृत्वा गीतनृत्यकथादिभिः ।।\nप्रातः कुमारीः संपूज्य द्वादशाच्छादनादिभिः ।। ८२ ।।\nसंभोज्यपरमान्नाद्यैर्दत्त्वान्येभ्योपि दक्षिणाम् ।।\nहोमं कृत्वा विधानेन जातवेदस इत्यृचा ।। ८३ ।।\nअष्टोत्तरशताभिश्च तिलाज्याहुतिभिः प्रगे ।।\nएकं गोमिथुनं दत्त्वा ब्राह्मणाय कुटुंबिने ।।८४ ।।\nश्रद्धया समलंकृत्य भूषणैर्द्विजदंपती ।।\nभोजयित्वा महार्हान्नैः प्रीयेतां मंगलेश्वरौ ।। ८५ ।।\nइति मंत्रं समुच्चार्य प्रातः कृत्वाथ पारणम् ।।\nन दुर्भगत्वमाप्नोति न दारिद्र्यं कदाचन ।। ८६ ।।\nन वै संतानविच्छित्तिं भोगोच्छित्तिं न जातुचित् ।।\nस्त्री वैधव्यं न चाप्नोति न नायोषिद्वियोगभाक् ।। ८७ ।।\nपापानि विलयं यांति पुण्यराशिश्च लभ्यते ।।\nअपि वंध्या प्रसूयेत कृत्वैतन्मंगलाव्रतम् ।। ८८ ।।\nएतद्व्रतस्य करणात्कुरूपत्वं न जातुचित् ।।\nकुमारी विंदतेत्यंतं गुणरूपयुतं पतिम् ।।८९।।\nकुमारोपि व्रतं कृत्वा विंदति स्त्रियमुत्तमाम् ।।\nसंति व्रतानि बहुशो धनकामप्रदानि च ।।4.1.49.९०।।\nनाप्नुयुर्जातुचित्तानि मंगलाव्रततुल्यताम् ।।\nकर्तव्या चाब्दिकी यात्रा मधौ तस्यां तिथौ नरैः ।। ९१ ।।\nसर्वविघ्नप्रशांत्यर्थं सदा काशीनिवासिभिः ।।\nअपरं द्युमणे वच्मि तव चात्र तपस्यतः ।। ९२ ।।\nमयूखा एव खे दृष्टा न च दृष्टं कलेवरम् ।।\nमयूखादित्य इत्याख्या ततस्ते दितिनंदन ।। ९३ ।।\nत्वदर्चनान्नृणां कश्चिन्न व्याधिः प्रभविष्यति ।।\nभविष्यति न दारिद्र्यं रविवारे त्वदीक्षणात् ।। ९४ । ।\nइत्थं मयूखादित्यस्य शिवो दत्त्वा बहून्वरान् ।।\nतत्रैवांतर्हितो भूतो रविस्तत्रैव तस्थिवान् ।। ९५ ।।\nश्रुत्वाख्यानमिदं पुण्यं मयूखादित्यसंश्रयम् ।।\nद्रौपदादित्यसहितं नरो न निरयं व्रजेत् ।।९६।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखण्डे पूर्वार्द्धे द्रौपदादित्यमयूखादित्ययोर्वर्णनं नामैकोनपंचाशत्तमोध्यायः ।। ४९ ।। ।।"
  }
]
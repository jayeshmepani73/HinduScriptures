[
  {
    "text": "।। स्कंद उवाच ।।\nअन्यच्च शृणु विप्रेंद्र वृत्तातं तत्र संभवम् ।।\nमहाश्चर्यप्रजननं महापातकहारि च ।। १ ।।\nइत्थं कथां प्रकुर्वाणे रत्नशेस्य महेश्वरे ।।\nकोलाहलो महानासीत्त्रातत्रातेति सर्वतः ।। २ ।।\nमहिषासुरपुत्रोसौ समायाति गजासुरः ।।\nप्रमथन्प्रमथान्सर्वान्निजवीर्य मदोद्धतः ।। ३ ।।\nयत्रयत्र धरायां स चरणं प्रमिणोति हि ।।\nअचलोल्लोलयांचक्रे तत्रतत्रास्य भारतः ।। ४ ।।\nऊरुवेगेन तरवः पतंति शिखरैः सह ।।\nयस्य दोर्दंडघातेन चूर्णाः स्युश्च शिलोच्चयाः ।। ५ ।।\nयस्य मौलिजसंघर्षाद्घ(?)नाव्योम त्यजंत्यपि।।\nनीलिमानं न चाद्यापि जह्युस्तक्लेशसंगजम् ।। ६ ।।\nयस्य निःश्वाससंभारैरुत्तरंगा महाब्धयः ।।\nनद्योप्यमंदकल्लोला भवंति तिमिभिः सह ।। ७ ।।\nयोजनानां सहस्राणि नवयस्य समुच्छ्रयः ।।\nतावानेव हि विस्तारस्तनोर्मायाविनोस्य हि ।। ।। ८ ।।\nयन्नेत्रयोः पिंगलिमा तथा तरलिमा पुनः ।।\nविद्युता नोज्झ्यतेऽद्यापि सोयमायाति सत्वरः ।। ९ ।।\nयांयां दिशं समभ्येति सोयं दुःसह दानवः ।।\nसासा समी भवेदस्य साध्वसादिव दिग्ध्रुवम् ।। 4.2.68.१० ।।\nब्रह्मलब्धवरश्चायं तृणीकृतजगत्त्रयः ।।\nअवध्योहं भवामीति स्त्रीपुंसैः कामनिर्जितैः ।। ११ ।।\nततस्त्रिशूलहेतिस्तमायांतं दैत्यपुंगवम् ।।\nविज्ञायावध्यमन्येन शूलेनाभिजघान तम् ।। १२ ।।\nप्रोतस्तेन त्रिशूलेन स च दैत्यो गजासुरः ।।\nछत्रीकृतमिवात्मानं मन्यमानो जगौ हरम् ।। १३ ।।\n।। गजासुर उवाच ।। ।।\nत्रिशूलपाणे देवेश जाने त्वां स्मरहारिणम् ।।\nतव हस्ते मम वधः श्रेयानेव पुरांतक ।। १४ ।।\nकिंचिद्विज्ञप्तुमिच्छामि अवधेहि ममेरितम्।।\nसत्यं ब्रवीमि नासत्यं मृत्युंजय विचारय ।।१५।।\nत्वमेको जगतां वंद्यो विश्वस्योपरि संस्थितः ।।\nअहं त्वदुपरिष्टाच्च स्थितोस्मी ति जितं मया ।। १६ ।।\nधन्योस्म्यनुगृहीतोस्मि त्वत्त्रिशूलाग्रसंस्थितः ।।\nकालेन सर्वैर्मर्तव्यं श्रेयसे मृत्युरीदृशः ।। १७ ।।\nइति तस्य वचः श्रुत्वा देवदेवः कृपानिधिः ।।\nप्रोवाच प्रहसञ्छंभुर्घटोद्भव गजासुरम् ।। १८ ।।\n।। ईश्वर उवाच।। ।।\nगजासुर प्रसन्नोस्मि महापौरुषशेवधे ।।\nस्वानुकूल वरं ब्रूहि ददामि सुमतेऽसुर ।। १९ ।।\nइत्याकर्ण्य स दैत्येंद्रः प्रत्युवाच महेश्वरम् ।।\n।। गजासुर उवाच ।। ।।\nयदि प्रसन्नो दिग्वासस्तदा नित्यं वसान मे ।। 4.2.68.२० ।।\nइमां कृत्तिं विरूपाक्ष त्वत्त्रिशूलाग्निपाविताम् ।।\nस्वप्रमाणां सुखस्पर्शां रणांगणपणीकृताम् ।। २१ ।।\nइष्टगंधिः सदैवास्तु सदैवास्त्वतिकोमला ।।\nसदैव निर्मला चास्तु सदैवास्त्वतिमंडनम् ।। २२ ।।\nमहातपोऽनलज्वालाः प्राप्यापि सुचिरं विभो ।।\nन दग्धा कृत्तिरेषा मे पुण्यगंधनिधिस्ततः ।। २३ ।।\nयदि पुण्यवती नैषा ममकृत्तिर्दिगंबर ।।\nतदा त्वदंगसंगोस्याः कथं जातो रणांगणे ।। २४ ।।\nअन्यं च मे वरं देहि यदि तुष्टोसि शंकर ।।\nनामास्तु कृत्तिवासास्ते प्रारभ्याद्यतनं दिनम् ।। २५ ।।\nइति तस्य वचः श्रुत्वा तथेत्युक्त्वा च शंकरः ।।\nपुनःप्रोवाच तं दैत्यं भक्तिनिर्मलमानसम् ।। २६ ।।\n।। ईश्वर उवाच ।। ।। ।।\nशृणु पुण्यनिधे दैत्य वरमन्यं सुदुर्लभम् ।।\nअविमुक्ते महाक्षेत्रे रण त्यक्त कलेवर ।।२७।।\nइदं पुण्यशरीरं ते क्षेत्रेस्मिन्मुक्तिसाधने ।।\nमम लिंगं भवत्वत्र सर्वेषांमुक्तिदायकम् ।। २८ ।।\nकृत्तिवासेश्वरं नाम महापातकनाशनम् ।।\nसर्वेषामेव लिंगानां शिरोभूतमिदं वरम् ।।२९ ।।\nयावंति संति लिंगानि वाराणस्यां महांत्यपि ।।\nउत्तमं तावतामेतदुत्तमांगवदुत्तमम् ।। 4.2.68.३० ।।\nमानवानां हितायात्र स्थास्येहं सपरिग्रहः ।।\nदृष्टेनानेन लिंगेन पूजितेन स्तुतेन च।।\nकृतकृत्यो भवेन्मर्त्यः संसारं न विशेत्पुनः ।। ३१ ।।\nरुद्राः पाशुपताः सिद्धा ऋषयस्तत्त्वचिंतकाः ।।\nशांता दांता जितक्रोधा निर्द्वंद्वा निष्परिग्रहाः ।। ३२ ।।\nअविमुक्ते स्थिता ये तु मम भक्ता मुमुक्षवः ।।\nमानापमानयोस्तुल्याः समलोष्टाश्मकांचनाः ।।३३।।\nकृत्तिवासेश्वरे लिंगे स्थास्येहं तदनुग्रहे ।।\nदशकोटिसहस्राणि तीर्थानि प्रतिवासरम् ।। ।। ३४ ।।\nत्रिकालमागमिष्यंति कृत्तिवासे न संशयः ।।\nकलिद्वापरसंभूता नराः कल्मषबुद्धयः ।। ३५ ।।\nसदाचारविनिर्मुक्ताः सत्यशौचपराङ्मुखाः ।।\nमायया दंभलोभाभ्यां मोहाहंकृतिसंयुताः ।। ३६ ।।\nशूद्रान्नसेविनो विप्रा जिह्वाला अतिलालसाः ।।\nसंध्यास्नानजपेज्यासु दूरीकृत मनोधियः ।। ३७ ।।\nकृत्तिवासेश्वरं प्राप्य सर्वपापविवर्जिताः ।।\nसुखेन मोक्षमेष्यंति यथा सुकृतिनस्तथा ।। ३८ ।।\nकृत्तिवासेश्वरं लिंगं सेव्यं काश्यां ततो नरैः ।।\nजन्मांतरसहस्रेषु मोक्षोन्यत्र सुदुर्लभः ।। ३९ ।।\nकृत्तिवासेश्वरे लिंगे लभ्यस्त्वेकेन जन्मना ।।\nपृर्वजन्मकृतं पापं तपोदानादिभिः शनैः ।।\nनश्येत्सद्यो विनश्येत कृत्तिवासे श्वरेक्षणात् ।।4.2.68.४०।।\nकृत्तिवासेश्वरं लिंगं येर्चयिष्यंति मानवाः ।।\nप्रविष्टास्ते शरीरे मे तेषां नास्ति पुनर्भवः ।।४१।।\nअविमुक्तेऽत्र वस्तव्यं जप्तव्यं शतरुद्रियम्।।\nकृत्तिवासेश्वरो देवो द्रष्टव्यश्च पुनःपुनः ।। ४२ ।।\nसप्तकोटिमहारुद्रैः सुजप्तैर्यत्फलं भवेत् ।।\nतत्फलं लभ्यते काश्यां पूजनात्कृत्तिवाससः ।। ४३ ।।\nमाघ कृष्णचतुर्दश्यामुपोष्य निशि जागृयात् ।।\nकृत्तिवासेशमभ्यर्च्य यः स यायात्परां गतिम्।। ४४ ।।\nशुक्लायां पंचदश्यां यश्चैत्र्यां कर्ता महोत्सवम्।।\nकृत्तिवासेश्वरे लिंगे न स गर्भं प्रवक्ष्येते ।। ४५ ।।\nकथयित्वेति देवेशस्तत्कृत्तिं परिगृह्य च ।।\nगजासुरस्य महतीं प्रावृणोद्धरिदंबरः ।। ४६ ।।\nमहामहोत्सवो जातस्तस्मिन्नहनि कुंभज ।।\nकृत्तिवासत्वमापेदे यस्मिन्देवो दिगंबरः ।। ४७ ।।\nयत्रच्छत्रीकृतो दैत्यः शूलमारोप्य भूतले ।।\nतच्छूलोत्पाटनाज्जातं तत्र कुंडं महत्तरम् ।।४८।।\nतस्मिन्कुंडे नरः स्नात्वा कृत्वा च पितृतर्पणम् ।।\nकृत्तिवासेश्वरं दृष्ट्वा कृतकृत्यो नरो भवेत् ।।४९।।\nस्कंद उवाच ।।\nतस्मिंस्तीर्थे तु यद्वृत्तं तदगस्ते निशामय ।।\nकाका हंसत्वमापन्नास्तत्तीर्थस्य प्रभावतः ।। 4.2.68.५० ।।\nएकदा कृत्तिवासे तु चैत्र्यां यात्राऽभवत्पुरा ।।\nअन्नं राशीकृतं तत्र ह्युपहारसमुद्भवम् ।। ५१ ।।\nबहुदेवलकैर्विप्र तं दृष्ट्वा पक्षिणो मिलन् ।।\nपरस्परं तदन्नार्थं युध्यंतो व्योमवर्त्मनि ।। ५२ ।।\nबलिपुष्टैरपुष्टांगा रटतः करटाः कटु ।।\nवलिभिश्चातिपुष्टांगैरबलाश्चंचुभिर्हताः ।। ५३ ।।\nते हन्यमाना न्यपतंस्तस्मिन्कुंडे नभोंगणात् ।।\nआयुःशेषेण संत्राता हंसीभूतास्तु वायसाः ।। ५४ ।।\nआश्चर्यवंतस्तत्रत्या यात्रायां मिलिता जनाः ।।\nऊचुरंगुलिनिर्देशैरहो पश्यत पश्यत ।। ५५ ।।\nअस्मासु वीक्षमाणेषु काकाः कुंडेत्र ये पतन् ।।\nधार्तराष्ट्रास्तु ते जातास्तीर्थस्यास्य प्रभावतः ।। ५६ ।।\nहंसतीर्थं तदारभ्य कृत्तिवास समीपतः ।।\nनाम्ना ख्यातमभूल्लोके तत्कुंडं कलशोद्भव।। ।। ५७ ।।\nअतीव मलिनात्मानो महामलिन कर्मभिः ।।\nक्षणान्निर्मलतां यांति हंसतीर्थकृतोदकाः ।। ५८ ।।\nकाश्यां सदैव वस्तव्यं स्नातव्यं हंसतीर्थके ।।\nद्रष्टव्यः कृत्तिवासेशः प्राप्तव्यं परमं पदम् ।। ५९ ।।\nकाश्यां लिंगान्यनेकानि मुने संति पदेपदे ।।\nकृत्तिवासेश्वरं लिंगं सर्वलिंगशिरः स्मृतम् ।। 4.2.68.६० ।।\nकृत्तिवासं समाराध्य भक्तियुक्तेन चेतसा ।।\nसर्वलिंगाराधनजं फलं काश्यामवाप्यते ।। ६१ ।।\nजपो दानं तपो होमस्तर्पणं देवतार्चनम् ।।\nसमीपे कृत्तिवासस्य कृतं सर्वमनंतकम् ।। ६२ ।।\nतीर्थं त्वनादिसंसिद्धमेतत्कलशसंभव ।।\nपुनर्देवस्य सान्निध्यादाविरासीन्महेशितुः ।। ६३ ।।\nएतानि सिद्धलिंगानिच्छन्नानि स्युर्युगेयुगे ।।\nअवाप्य शंभुसान्निध्यं पुनराविर्भवंति हि ।। ६४ ।।\nहंसतीर्थस्य परितो लिंगानामयुतं मुने ।।\nप्रतिष्ठितं मुनिवरैरत्रास्ति द्विशतोत्तरम् ।।६५।।\nएकैकं सिद्धिदं नृणामविमुक्तनिवासिनाम् ।।\nलिंगं कात्यायनेशादि च्यवनेशां तमेव हि ।। ६६ ।।\nलोमशेशं महालिंगं लोमशेन प्रतिष्ठितम् ।।\nकृत्तिवासः प्रतीच्यां  तु तद्दृष्ट्वा क्वांतकाद्भयम् ।। ६७ ।।\nमालतीशं शुभं लिंगं कृत्तिवासोत्तरे महत् ।।\nसपर्ययित्वा तल्लिंगं राजा गजपतिर्भवेत् ।। ६८ ।।\nअंतकेश्वर संज्ञं च लिंगं तद्रुद्रदिक्स्थितम् ।।\nअतिपापोपि निष्पापो जायते तद्विलोकनात् ।।६९।।\nजनकेशं महालिंगं तत्पार्श्वे ज्ञानदं परम् ।।\nतल्लिंग वरिवस्यातो ब्रह्मज्ञानमवाप्यते ।।4.2.68.७० ।।\nतदुत्तरे महामूर्तिरसितांगोस्ति भैरवः ।।\nतस्य दर्शनतः पुंसां न भवेद्यमदर्शनम् ।।७१।।\nशुष्कोदरी च तत्रास्ति देवी विकटलोचना ।।\nकृत्तिवासादुदीच्यां तु काशीप्रत्यूह भक्षिणी ।। ७२ ।।\nअग्निजिह्वोस्ति वेतालस्तस्या देव्यास्तु नैर्ऋते ।।\nददाति वांछितां सिद्धिं सोर्चितो भौमवासरे ।। ७३ ।।\nवेतालकुंडं तत्रास्ति सर्वव्याधिविघातकृत् ।।\nतत्कुंडोदकसंस्पर्शाद्व्रणविस्फोटरुग्व्रजेत् ।। ७४ ।।\nवेतालकुंडे सुस्नातो वेतालं प्रणिपत्य च ।।\nलभेत वांछितां सिद्धिं दुर्लभां सर्वदेहिभिः ।। ७५ ।।\nगणोस्ति तत्र द्विभुजश्चतुष्पात्पंचशीर्षकः ।।\nतस्य संवीक्षणादेव पापं याति सहस्रधा ।। ७६ ।।\nतदुत्तरे मुने रुद्रश्तुःशृंगोस्ति भीषणः ।।\nत्रिपादस्तु द्विशीर्षा च हस्ताः स्युः सप्त एव हि ।।।७७ ।।\nरोरूयते वृषाकारस्त्रिधा बद्धः स कुंभज ।।\nकाशीविघ्रकरा ये च ये काश्यां पापबुद्धयः ।। ७८ ।।\nतेषां च संछिदां कर्तुमहं धृतकुठारकः ।।\nये काश्यां विघ्नहर्तारो ये काश्यां धर्मबुद्धयः ।। ७९ ।।\nसुधाघटकरश्चाहं तद्वंशपरिषेककृत् ।।\nतं दृष्ट्वा वृषरुद्रं वै पूजयित्वा तु भक्तितः ।। 4.2.68.८० ।।\nमहामहोपचारैश्च न विघ्नैरभिभूयते ।।\nमणिप्रदीपो नागोऽस्ति तस्माद्रुद्रादुदग्दिशि ।। ८१ ।।\nमणिकुंडं तदग्रे तु विषव्याधिहरं परम् ।।\nतस्मिन्कुंडे कृतस्नानस्तं नागं परिवीक्ष्य च ।। ८२ ।।\nमणिमाणिक्यसंपूर्ण गजाश्वरथसंकुलम् ।।\nस्त्रीरत्नपुत्ररत्नैश्च समृद्धं राज्यमाप्नुयात् ।। ८३ ।।\nकृत्तिवासेश्वरं लिंगं काश्यां यैर्न विलोकितम् ।।\nते मर्त्यलोके भाराय भुवो भूता न संशयः ।। ८४ ।।\n।। स्कंद उवाच ।। ।।\nकृत्तिवासः समुत्पत्तिं ये श्रोष्यंतीह मानवाः ।।\nतल्लिंगदर्शनाच्छ्रेयो लप्स्यंते नात्र संशयः ।। ८५ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तराधें कृत्तिवासः समुद्भवो नामाष्टषष्टितमोऽप्यायः ।।६८।।"
  }
]
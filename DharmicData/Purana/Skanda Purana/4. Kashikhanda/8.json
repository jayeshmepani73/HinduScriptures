[
  {
    "text": "।। लोपामुद्रोवाच ।। ।।\nजीवितेश कथामेतां पुण्यां पुण्यपुरीश्रिताम् ।।\nन तृप्तिमधिगच्छामि श्रुत्वा त्वच्छ्रीमुखेरिताम् ।। १ ।।\nमायापुर्यां मुक्तिपुर्यां शिवशर्मा द्विजोत्तमः ।।\nमृतोपि मोक्षं नैवाप ब्रूहि तत्कारणं विभो ।। २ ।।\n।। अगस्त्य उवाच ।। ।।\nसाक्षन्मोक्षो न चैतासु पुरीषु प्रियभाषिणि ।।\nपुरोद्दिश्यामुमेवार्थमितिहासो मयाश्रुतः ।। ३ ।।\nशृणु कांते विचित्रार्थां कथां पापप्रणाशिनीम् ।।\nपुण्यशीलसुशीलाभ्यां कथितां शिवशर्मणे ।।४।।\nशिवशर्मोवाच ।।\nअयि विष्णुगणौ पुण्यौ पुंडरीकदलेक्षणौ ।।\nकिंचिद्विज्ञप्तुकामोहं प्रवृद्धकरसंपुटः ।। ५ ।।\nन नाम युवयोर्वेद्मि वेद्म्याकृत्या च किंचन ।।\nपुण्यशीलसुशीलाख्यौ युवां भवितुमर्हथः ।। ६ ।।\n।। गणा वूचतुः ।। ।।\nभगवद्भक्तियुक्तानां किमज्ञातं भवादृशाम् ।।\nएतदेव हि नौ नाम यदुक्तं श्रीमता त्वया ।। ७ ।।\nयदन्यदपि ते चित्ते प्रष्टव्यं तदशंकितम् ।।\nसंपृच्छस्व महाप्राज्ञ प्रीत्या तत्प्रब्रवावहे ।। ८ ।।\nइति श्रुत्वा स वचनं भगवद्गणभाषितम् ।।\nअतिप्रीतिकरं हृद्यं ततस्तौ प्रत्युवाच ह ।। ९ ।।\n।। दिव्य द्विज उवाच ।। ।।\nक एष लोको ऽल्पश्रीकः स्वल्पपुण्यजनाकृतिः ।।\nक इमे विकृताकारा ब्रूतमेतन्ममाग्रतः ।। 4.1.8.१० ।। ।।\n।। गणावूचतुः ।। ।।\nअयं पिशाचलोकोत्र वसंति पिशिताशनाः ।।\nदत्त्वानुतापभाजो ये नोनो कृत्वा ददत्यपि ।।११।।\nशिवं प्रसंगतोभ्यर्च्य सकृत्त्वशुचिचेतसः ।।\nअल्पपुण्याल्पलक्ष्मी काः पिशाचास्त इमे सखे ।। १२ ।।\nततो गच्छन्ददर्शाग्रे हृष्टपुष्टजनावृतम् ।।\nपिचंडिलैः स्थूलवक्त्रैर्मेघगंभीरनिःस्वनैः ।। १३ ।।\nलोकैरप्युषितं लोकं श्यामलांगैश्च लोमशैः ।।\nगणौ कथयतां केमी को लोकः पुण्यतः कुतः ।। १४ ।। ।।\n।। गणावूचतुः ।। ।।\nगुह्यकानामयं लोकस्त्वेते वै गुह्यकाः स्मृताः ।।\nन्यायेनोपार्ज्य वित्तानि गूहयंति च ये भुवि ।। १५ ।।\nस्वमार्गगाधनाढ्याश्च शूद्रप्रायाः कुटुंबिनः ।।\nसंविभज्य च भोक्तारः क्रोधासूयाविवर्जिताः ।। १६ ।।\nन तिथिं नैव वारं च संक्रात्यादि न पर्व च ।।\nनाधर्मं न च धर्मं च विदंत्येते सदा सुखाः ।।१७।।\nएकमेव हि जानंति कुलपूज्यो हि यो द्विजः ।।\nतस्मै गाः संप्रयच्छंति मन्यंते तद्वचःस्फुटम् ।।१८ ।।\nसमृद्धिभाजोह्यत्रापि तेन पुण्येन गुह्यकाः ।।\nभुंजते स्वर्गसौख्यानि देववच्चाकुतोभयाः ।। १९ ।।\nततो विलोकयामास लोकं लोचनशर्मदम् ।।\nकेऽमी जनास्त्वसौ लोकः किंनामा वदतां गणौ ।। 4.1.8.२० ।।\n।। गणावूचतुः ।। ।।\nगांधर्वस्त्वेषलोकोऽमी गंधर्वाश्च शुभव्रताः।।\nदेवानां गायनाद्येते चारणाः स्तुतिपाठकाः ।। २१ ।।\nगीतज्ञा अतिगीतेन तोषयंति नराधिपान् ।।\nस्तुवंति च धनाढ्यांश्च धनलोभेन मोहिता. ।। २२ ।।\nराज्ञां प्रसादलब्धानि सुवासांसि धनान्यपि।।\nद्रव्याण्यपि सुगंधीनि कर्पूरादीन्यनेकशः ।। २३ ।।\nब्राह्मणेभ्यः प्रयच्छंति गीतं गायंत्यहर्निशम् ।।\nश्रुतावेव मनस्तेषां नाट्यशास्त्रकृतश्रमाः ।। २४ ।।\nतेन पुण्येन गांधर्वो लोकस्त्वेषां विशिष्यते ।।\nब्राह्मणास्तोषिता यद्वै गीतविद्यार्जितैर्धनैः ।। २५ ।।\nगीतविद्याप्रभावेन देवर्षिर्नारदो महान् ।।\nमान्यो वैष्णवलोके वै श्रीशंभोश्चातिवल्लभः ।। २६ ।।\nतुंबुरुर्ना रदश्चोभौ देवानामतिदुर्लभौ ।।\nनादरूपी शिवः साक्षान्नादतत्त्वविदौ हि तौ ।। २७ ।।\nयदि गीतं क्वचिद्गीतं श्रीमद्धरिहरांतिके ।।\nमोक्षस्तु तत्फलं प्राहुः सा न्निध्यमथवा तयोः ।। २८ ।।\nगीतज्ञो यदि गीतेन नाप्नोति परमं पदम् ।।\nरुद्रस्यानुचरो भूत्वा तेनैव सह मोदते ।। २९ ।।\nअस्मिँल्लोके सदा कालं स्मृतिरे षा प्रगीयते ।।\nतद्गीतमालया पूज्यौ देवौ हरिहरौ सदा ।। 4.1.8.३० ।।\nइति शृण्वन्क्षणात्प्राप पुनरन्यन्मनोहरम् ।।\nशिवशर्माथ पप्रच्छ किं संज्ञं नगरं त्विदम् ।। ३१ ।।\nगणावूचतुः ।। ।।\nअसौ वैद्याधरो लोको नाना विद्या विशारदाः ।।\nएते विद्यार्थिनामन्नमुपानद्वस्त्रकंबलम् ।। ३२ ।।\nऔषधान्यपि यच्छं ति तत्पीडाशमनानि हि ।।\nनानाकलाः शिक्षयंति विद्यागर्वविवर्जिताः ।। ३३ ।।\nशिष्यं पुत्रेण पश्यंति वस्त्र तांबूल भोजनैः ।।\nअलंकृताश्च सत्कन्या धर्मा दुद्वाहयंति च ।। ३४ ।।\nअभिलाषधिया नित्यं पूजयंतीष्टदेवताः ।।\nएतः पुण्यैर्वसंतीह विद्याधर वरा इमे ।।३५।।\nयावदित्थं कथां चक्रुस्तावत्संयमिनीपतिः ।।\nधर्मराजोभिसंप्राप्तो देवदुंदुभि निःस्वनैः ।।३६।।\nसोम्यमूर्तिर्विमानस्थो धर्मज्ञैः परिवारितः ।।\nसेवाकर्मसु चतुरैर्भृत्यैस्त्रिचतुरैः सह ।।३७।।\nधर्मराज उवाच ।।\nसाधुसाधु महाबुद्धे शिवशर्मन्द्विजोत्तम ।।\nकुलोचितं ब्राह्मणानां भवता प्रतिपादितम् ।। ३८ ।।\nवेदाभ्यासः कृतः पूर्वं गुरवश्चापि तोषिताः ।।\nधर्मशास्त्रपुराणे षु दृष्टो धर्मस्त्वयाऽऽदृतः ।। ३९ ।।\nक्षालितं मुक्तिपुर्यद्भिराशुगंतृशरीरकम् ।।\nकोविदोऽस्ति भवानेव जीविते जीवितेतरे ।। 4.1.8.४० ।।\nकलेवरं पूतिगंधि सदैवाशुचिभाजनम् ।।\nसुतीर्थपुण्य पण्येन सम्यग्विनिमितं त्वया ।। ४१ ।।\nअतएवाहि पांडित्यमाद्रिंयते विचक्षणाः ।।\nअहःक्षेपं न क्षिपंति क्षणमेकं हि ते बुधाः ।। ४२ ।।\nनिमेषान्पंचपान्मर्त्ये प्राणंति प्राणिनो ध्रुवम् ।।\nतत्रापि न प्रवर्तेयुरघकर्मणि गर्हिते ।। ४३ ।।\nस्थिरापायः सदा कायो न धनं निधनेऽवति ।।\nतन्मूढः प्रौढकार्ये किं न यतेत भवानिव ।।४४।।\nसत्वरं गत्वरं चायुर्लोकः शोकसमाकुलः ।।\nतस्माद्धर्मे मतिः कार्या भवतेव सुधार्मिकैः।।४५।।\nसत्कर्मणो विपाकोऽयं तव वंद्यौ ममाप्यहो ।।\nयदेतौ भगवद्भक्तौ सखित्वं भवतो गतौ ।। ४६ ।।\nममाज्ञा दीयतां तस्मात्साहाय्यं करवाणि किम् ।।\nयत्कर्तव्यं मादृशैस्ते तत्कृतं भवतैवहि ।। ४७ ।।\nअद्य धन्यतरोस्मीह यद्दृष्टौ भगवद्गणौ ।।\nसेवा सदैव मे ज्ञाप्या श्रीमच्चरणसन्निधौ ।। ४८ ।।\nततः प्रस्थापितस्ताभ्यां प्राविशत्स्वपुरीं यमः ।।\nअप्राक्षीच्च ततो विप्रस्तौ गणौ प्रस्थिते यमे ।।४९ ।।\n।। शिवशर्मोवाच ।। ।।\nसाक्षादयं धर्मराजो ननु सौम्यतराकृतिः ।।\nधर्म्याण्येव वचांस्यस्य मनः प्रीतिकराणि च ।। 4.1.8.५० ।।\nपुरी संयमनी सेयमतीव शुभलक्षणा ।।\nआकर्ण्य यस्य नामापि पापिनोऽतीव बिभ्यति ।। ५१ ।।\nयमरूपं वर्ण यंति मर्त्यलोकेऽन्यथा जनाः ।।\nअन्यथाऽयं मया दृष्टो ब्रूतं तत्कारणं गणौ ।। ५२ ।।\nकेन पश्यंत्यमुं लोकं निवसंति तथात्र के ।।\nइदमेवास्य किं रूपं किं चान्यच्च निवेद्यताम् ।।५३।।\n।। गणावूचतुः ।। ।।\nशृणु सौम्य सुसौम्योऽसौ दृश्यतेत्र भवादृशैः।।\nधर्ममूर्तिः प्रकृत्यैव निःशंकैः पुण्यराशिभिः ।।५४।।\nअयमेव हि पिंगाक्षः क्रोधरक्तांतलोचनः ।।\nदंष्ट्राकरालवदनो विद्युल्ललनभीषणः ।। ५५ ।।\nऊर्ध्वकेशोऽतिकृष्णांगः प्रलयांबुदनिःस्वनः ।।\nकालदंडोद्यतकरो भुकुटी कुटिलाननः ।। ५६ ।।\nआनयैनं पातयैनं बधानामुंच दुर्दम ।।\nघातयैनं सुदुर्वृत्तं मूर्ध्नि तीव्रमयोघनैः ।। ५७ ।।\nआताडयैनं दुर्वृत्तं धृत्वा पादौ शिलातले ।।\nउत्पाटयास्य नेत्रे त्वं निधाय चरणं गले ।। ५८ ।।\nएतस्य गल्लावुत्फुल्लौ क्षुरेणाशुवि पाटय ।।\nपाशेन कंठं बद्धास्य समुल्लंबय भूरुहे ।। ५९ ।।\nविदारयास्य मूर्धानं करपत्रेण दारुवत् ।।\nपार्ष्णिघातैर्घ्नतास्यास्यं समुच्चूर्णय दारुणैः ।। 4.1.8.६० ।।\nपरदारप्रसृमरं करं छिंध्यस्य पापिनः ।।\nपरदारगृहं यातुः पादौ चास्य विखंडय ।। ६१ ।।\nसूचीभी रोमकूपेषु तनुं व्यधिहि सर्वतः ।।\nदातुः परकलत्रांगे नखपंक्ती दुरात्मनः ।। ६२ ।।\nपरदारमुखाघ्रातुर्मुखे निष्ठीवयास्य हि ।।\nवक्तुः परापवादस्य कीलं तीक्ष्णं मुखे क्षिप ।। ६३ ।।\nभर्जयैनं चणकवत्तप्तवालुक कर्परैः ।।\nभ्राष्ट्रे विकटवक्त्रत्वं परसंतापकारिणम् ।। ६४ ।।\nदोषारोपं सदाकर्तुरदोषे क्रूरलोचन ।।\nनिमज्जयास्य वदनं पूयशोणितकर्दमे ।। ६५ ।।\nअदत्तपरवस्तूनां गृह्णतः करपल्लवम् ।।\nआप्लुत्याप्लुत्य तैलेन तप्तांगारे पचोत्कट ।। ६६ ।।\nअपवादं गुरोर्वक्तुर्निंदाकर्तुः सुपर्वणाम् ।।\nतप्तलोहशलाकाश्च मुखे भीषण निक्षिप ।।६७।।\nपरमर्म  स्पृशश्चास्य परच्छिद्रप्रकाशितुः।।\nसुतप्तायोमयाञ्च्छंकून्सर्वसंधिषु रोपय ।। ६८ ।।\nअन्ये न दीयमाने स्वे निषेद्धुःपापकारिणः ।।\nआच्छेत्तुः परवृत्तीनां जिह्वां छिंध्यस्य दुर्मुख ।।६९।।\nदेवस्वभोक्तुः क्रोडास्य ब्राह्मणस्वस्यभोजिनः ।।\nविदार्योदरमस्याशु विट्कीटैः परिपूरय ।। 4.1.8.७० ।।\nन देवार्थे न विप्रार्थे नातिथ्यर्थे पचेत्क्वचित् ।।\nतममुं स्वार्थपक्तारं कुंभीपाके पचांधक ।। ७१ ।।\nउग्रास्य शिशुहंतारममुं विश्रंभघातिनम् ।।\nकृतघ्नं नय वेगेन महारौरव रौरवम् ।। ७२ ।।\nब्रह्मघ्नं चांधतामिस्रे सुरापं पूयशोणिते ।।\nकालसूत्रे हेमचौरमवीचौ गुरुतल्पगम् ।।७३।।\nतत्संसर्गिणमावर्षमसिपत्रवने तथा ।।\nएतान्महापातकिनस्तप्ततैलकटाहके ।। ७४ ।।\nआप्लुत्याप्लुत्य दुर्दंष्ट्रकाकोलैर्लोहतुंडकैः ।।\nसंतोद्यमानान्पापिष्ठान्नित्यं कल्पं निवासय ।। ७५ ।।\nस्त्रीघ्नं गोघ्नं च मित्रघ्नं कूटशाल्मलिपादपे।।\nउल्लंबय चिरंकालमूर्ध्वपादमधोमुखम् ।।७६।।\nत्वचमस्य च संदंशैस्त्रोटय त्वं महाभुज।।\nआश्लेषितुर्मित्रपत्न्या भुजावुत्पाटया शुच ।।७७।।\nज्वालाकीले महाघोरे नरकेऽमुं नि पातय ।।\nयो वह्निना दाहयति परक्षेत्रं परालयम् ।। ७८ ।।\nकालकूटे च गरदं कूटसाक्ष्याभिवादिनम्।।\nमानकूटं तुलाकूटं कंठमोटे निपातय ।। ७९ ।।\nलालापिबेच दुष्प्रेक्ष्य तीर्थासुष्ठीविनं(?) नय ।।\nआमपाके च गर्भघ्नं शूलपाकेऽन्यतापिनम् ।। 4.1.8.८० ।।\nरसविक्रयिणं विप्रमिक्षुयंत्रे प्रपीडय ।।\nप्रजापीडाकरं भूपमंधकूपे निपातय ।। ८१ ।।\nगोतिलांश्च तुरंगांश्च विक्रेतारं द्विजाधमम् ।।\nमातुलान्याः सुरायाश्च विक्रेतारं हलायुध ।। ८२ ।।\nमुसलोलूखले वैश्यं कंडयैनं पुनःपुनः ।।\nशूद्रं द्विजावमंतारं द्विजाग्रे मंचसेविनम् ।। ८३ ।।\nअधोमुखे च नरके दीर्घग्रीवप्रपीड्य ।।८४।।\nशूद्रं ब्राह्मणजेतारं वैश्यं बाह्मणमानिनम् ।।\nक्षत्रियं याजकं चापि विप्रं वेदविवर्जितम् ।। ८५ ।।\nलाक्षालवणमांसानां सतैलविषसर्पिषाम् ।।\nआयुधेक्षुविकाराणां विक्रेतारं द्विजाधमम् ।। ८६ ।।\nपाशपाणेकशापाणे बद्ध्वैतांश्चरणेदृढम् ।।\nघातयंतौ कशाघातैर्नयतं तप्तकर्दमे ।। ८७ ।।\nइमां स्त्रियं श्लेषयाशु पुंश्चलीं कुलकल्मषाम् ।।\nतेनोपपतिना सार्धं तप्तायसमयेन च ।। ८८ ।।\nस्वयं गृहीत्वा नियमं यस्त्यजेदजितेंद्रियः ।।\nतं प्रापय दुराधर्षं बहुभ्रमरदंशके ।। ८९ ।।\nइत्यादिजल्पन्दुर्वृत्तैः श्रूयते दूरतो यमः ।।\nस्वकर्मशंकितैः पापै र्दृश्यतेति भयंकरः ।। 4.1.8.९० ।।\nये प्रजाः पालयंतीह पुत्रानेव निजौरसान् ।।\nदंडयंति च धर्मेण भूपास्तेऽस्य सभासदः ।। ९१ ।।\nवर्णाश्रमाश्च यद्राष्ट्रे ऽनुतिष्ठंति निजां क्रियाम् ।।\nकालेनापन्ननिधना भूपास्तेऽस्य सभासदः ।। ९२ ।।\nनैव दीनो न दुर्वृत्तो नापद्ग्रस्तो न शोकभाक् ।।\nयेषां राष्ट्रे प्रदृश्यंते भूपास्तेऽस्य सभासदः ।। ९३ ।।\nब्राह्मणाः क्षत्रिया वैश्याः स्वधर्म निरताः सदा ।।\nअन्येपि ये संयमिनः संयमिन्यां वसंति ते ।। ९४ ।।\nउशीनरः सुधन्वा च वृषपर्वा जयद्रथः ।।\nरजिः सहस्रजित्कुक्षिर्दृढधन्वा रिपुंजयः ।। ९५ ।।\nयुवनाश्वो दंतवक्त्रो नाभागो रिपुमंगलः ।।\nकरंधमो धर्मसेनः परमर्दः परांतकः ।। ९६ ।।\nएते चान्ये च बहवो राजानो नीतिवर्तिनः ।।\nधर्माधर्मविचारज्ञाः सुधर्मायां समासते ।। ९७ ।।\nअन्यच्च ते प्रवक्ष्यावो येन पश्यंति भास्करिम् ।।\nदंडपाशोद्यतकरान्दूतानुग्राननान्क्वचित् ।।९।।।।\nगोविंदमाधवमुकुंद हरेमुरारे शंभो शिवेश शशिशेखर शूलपाणे ।।\nदामोदराच्युत जनार्दन वासुदेव त्याज्या भटाय इति  संततमामनंति।।९९।।\nगंगाधरांधकरिपो हरनीलकंठ वैकुंठ कैटभरिपो कमठाब्जपाणे।।\nभूतेशखंडपरशोमृडचंडिकेश त्याज्या भटाय इति संततमामनंति।। 4.1.8.१००।।\nविष्णोनृसिंहमधुसूदनचक्रपाणे गौरीपते गिरिश शंकर चंद्रचूड ।।\nनारायणासुरनिबर्हणशार्ङ्गपाणे त्याज्या भटाय इति संततमामनंति ।। १ ।।\nमृत्युंजयोग्रविषमेक्षणकामशत्रो श्रीकांतपीतवसनांबुद नीलशौरे ।।\nईशानकृत्तिवसनत्रिदशैकनाथ त्याज्या भटाय इति संततमामनंति ।। २ ।।\nलक्ष्मीपते मधुरिपो पुरुषोत्तमाद्यश्रीकंठदिग्वसन शांतपिनाकपाणे ।।\nआनंदकंद धरणीधर पद्मनाभ त्याज्या भटाय इति संततमामनति ।। ३ ।।\nसर्वेश्वर त्रिपुरसूदन देवदेव ब्रह्मण्यदेवगरुडध्वज शंखपाणे ।।\nत्र्यक्षोरगाभरणबालमृगांकमौले त्यज्या भटाय इति संततमामनंति ।। ४ ।।\nश्रीरामराघवरमेश्वररावणारे भूतेशमन्मथरिपो प्रमथाधिनाथ ।।\nचाणूरमर्दनहृषीकपतेमुरारे<sup class=\"reference\" id=\"cite_ref-1\"><a href=\"#cite_note-1\">[१]</a></sup> त्याज्या भटाय इति संततमामनति ।। ५ ।।\nशूलिन्गिरीश रजनीश कलावतं सकंसप्रणाशन सनातनकेशिनाश ।।\nभर्गत्रिनेत्रभवभूतपते पुरारे त्याज्या भटाय इति संततमामनंति ।। ६ ।।\nगोपीपते यदुपते वसुदेवसूनो कर्पूरगौरवृषभध्वजभालनेत्र ।।\nगोवर्धनोद्धरणधर्मधुरीणगोप त्याज्या भटाय इति संततमामनंति ।। ७ ।।\nस्थाणो त्रिलोचन पिनाकधरस्मरारे कृष्णानिरुद्धकमलाकरकल्मषारे ।।\nविश्वेश्वर त्रिपथगार्द्रजटाकलाप त्याज्या भटाय इति संततमामनंति ।। ८ ।।\nअष्टोत्तराधिकशतेनसुचारुनाम्नां संदर्भितां ललितरत्नकदंबकेन ।।\nसन्नायकां दृढगुणां द्धिजकंठगां यः कुर्यादिमां स्रजमहो स यमं न पश्येत् ।। ९ ।।\nइत्थं द्विजेंद्र निजभृत्यगणान्सदैव संशिक्षयेदवनिगान्स हि धर्मराजः ।।\nअन्येपि ये हरिहरांकधरा धरायां ते दूरतः पुनरहो परिवर्जनीयाः ।। 4.1.8.११० ।।\nअगस्तिरुवाच ।।\nयो धर्मराजरचितां ललितप्रबंधां नामावलिं सकलकल्मषबीजहंत्रीम् ।।\nधीरोत्र कौस्तुभभृतः शशिभूषणस्य नित्यं जपेत्स्तनरसं स पिबेन्न मातुः ।। ११ ।।\nइति शृण्वन्कथां रम्यां शिवशर्माप्रियेऽनघाम ।।\nप्रहृष्टवक्त्रः पुरतो ददर्शाप्सरसापुरीम् ।। ११२ ।।\nइति श्रीस्कांदे महापुराण एकाशीतिसाहस्या संहितायां चतुर्थे काशीखंडे पूर्वार्द्धे यमलोकवर्णनंनामाऽष्टमोऽध्यायः ।। ८ ।।"
  }
]
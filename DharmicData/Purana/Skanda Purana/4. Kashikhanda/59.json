[
  {
    "text": "अगस्त्य उवाच ।। ।।\nसर्वज्ञ हृदयानंद गौरीचुंबितमूर्धज ।।\nतारकांतक षड्वक्त्र तारिणे भद्रकारिणे ।। ।। १ ।।\nसर्वज्ञाननिधे तुभ्यं नमः सर्वज्ञसूनवे ।।\nसर्वथा जितमाराय कुमाराय महात्मने ।।२।।\nकामारिमर्धनारीशं वीक्ष्य कामकृतं किल ।।\nयो जिगाय कुमारोपि मारं तस्मै नमोस्तु ते ।। ३ ।।\nयदुक्तं भवता स्कंद मायाद्विजवपुर्हरिः ।।\nकाश्यां पंचनदं तीर्थमध्यासातीव पावनम्।। ४ ।।\nभूर्भुवःस्वः प्रदेशेषु काशीपरमपावनम्।।\nतत्रापि हरिणाज्ञायि तीर्थं पंचनदं परम् ।। ५ ।।\nकुतः पंचनदं नाम तस्य तीर्थस्य षण्मुख ।।\nकुतश्च सर्वतीर्थेभ्यस्तदासीत्पावनं परम् ।। ६ ।।\nकथं च भगवान्विष्णुरंतरात्मा जगत्पतिः ।।\nसर्वेषां जगतां पाता कर्ता हर्ता च लीलया ।। ७ ।।\nअरूपो रूपमापन्नो ह्यव्यक्तो व्यक्ततां गतः ।।\nनिराकारोपि साकारो निष्प्रपंचः प्रपंचभाक् ।। ८ ।।\nअजन्मानेकजन्मा च त्वनामास्फुटनामभृत्।।\nनिरालंबोऽखिलालंबो निर्गुणोपि गुणास्पदम् ।। ९ ।।\nअहृषीकोहृषीकेशो प्यनंघ्रिरपिसर्वगः ।।\nउपसंहृत्य रूपं स्वं सर्वव्यापी जनार्दनः ।। 4.2.59.१० ।।\nस्थितः सर्वात्मभावेन तीर्थे पंचनदे परे ।।\nएतदाख्याहि षड्वक्त्र पंचवक्त्राद्यथा श्रुतम् ।।१ ३।।\nस्कंद उवाच ।। ।।\nकथयामि कथामेतां नमस्कृत्य महेश्वरम् ।।\nसर्वाघौघ प्रशमनीं सर्वश्रेयोविधायिनीम् ।। ३२ ।।\nयथा पंचनदं तीर्थं काश्यां प्रथितिमागतम् ।।\nयन्नामग्रहणादेव पापं याति सहस्रधा ।। १३ ।।\nप्रयागोपि च तीर्थेशो यत्र साक्षात्स्वयं स्थितः ।।\nपापिनां पापसंघातं प्रसह्य निजतेजसा ।। १४ ।।\nहरंति सर्वतीर्थानि प्रयागस्य बलेन हि ।।\nतानि सर्वाणि तीर्थानि माघे मकरगे रवौ ।। १५ ।।\nप्रत्यब्दं निर्मलानि स्युस्तीर्थराज समागमात् ।।\nप्रयागश्चापि तीर्थेंद्रः सर्वतीर्थार्पितं मलम् ।। १६ ।।\nमहाघिनां महाघं च हरेत्पांचनदाद्बलात् ।।\nयं संचयति पापौघमावर्षं तीर्थनायकः ।।\nतमेकमज्जनादूर्जे त्यजेत्पंचनदे ध्रुवम् ।। १७ ।।\nयथा पंचनदोत्पत्तिस्तथा च कथयाम्यहम् ।।\nनिशामय महाभाग मित्रावरुणनंदन ।। १८ ।।\nपुरा वेदशिरा नाम मुनिरासीन्महातपाः ।।\nभृगुवंश समुत्पन्नो मूर्तो वेद इवापरः ।। १९ ।।\nतपस्यतस्तस्य मुनेः पुरोदृग्गोचरं गता ।।\nशुचिरप्सरसां श्रेष्ठा रूपलावण्यशालिनी ।। 4.2.59.२० ।।\nतस्या दर्शनमात्रेण  परिक्षुब्धं मुनेर्मनः ।।\nचस्कंद स  मुनिस्तूर्णं साथ भीता वराप्सराः ।। २१ ।।\nदूरादेव नमस्कृत्य तमृषिं साभ्यभाषत ।।\nअतीव वेपमानांगी शुचिस्तच्छापभीतितः ।। २२ ।।\nनापराध्नोम्यहं किंचिन्महोग्रतपसांनिधे ।।\nक्षंतव्यं मे क्षमाधार क्षमारूपास्तपस्विनः ।। २३ ।।\nमुनीनां मानसं प्रायो यत्पद्मादपि तन्मृदु ।।\nस्त्रियः कठोरहृदयाः स्वरूपेणैव सत्तम ।। २४ ।।\nइति श्रुत्वा वचस्तस्याः शुचेरप्सरसो मुनिः ।।\nविवेकसेतुना स्तंभीन्महारोषनदीरयम् ।। २५ ।।\nउवाच च प्रसन्नात्मा शुचे शुचिरसि ध्रुवम् ।।\nन मेऽल्पोपि हि दोषोत्र न ते दोषोस्ति सुंदरि ।। ।। २६ ।।\nवह्निस्वरूपा ललना नवनीत समः पुमान् ।।\nअनभिज्ञा वदंतीति विचारान्महदंतरम् ।। २७ ।।\nस्निह्येदुद्धृतसारोपि वह्नेः संस्पर्शमाप्य वै ।।\nचित्रं स्त्र्याख्या समादानात्पुमान्स्निह्यति दूरतः ।। २८ ।।\nअतः शुचे न भेतव्यं त्वया शुचि मनोगते ।।\nअतर्कितोपस्थितया त्वया च स्खलितं मया ।। २९ ।।\nस्खलनान्न तथा हानिरकामात्तपसो मुनेः ।।\nयथा क्षणांधीकरणाद्धानिः कोपरयादरेः ।। 4.2.59.३० ।।\nकोपात्तपः क्षयं याति संचितं यत्सुकृच्छ्रतः ।।\nयथाभ्रपटलं प्राप्य प्रकाशः पुष्पवंतयोः ।। ३१ ।।\nअनर्थकारिणः क्रोधात्क्वार्थानांपरिजृभणम् ।।\nक्व वा खलजनोत्सेधात्साधूनां परिवर्धनम् ।। ३२ ।।\nअमर्षे कर्षति मनो मनोभू संभवः कुतः ।।\nविधुंतुदे तुदत्युच्चैर्विधुं कुत्रास्ति कौमुदी ।। ३३ ।।\nज्वलतो रोषदावाग्नेः क्व वा शांतितरोः स्थितिः ।।\nदृष्टा केनापि किं क्वापि सिंहात्कलभसुस्थता ।। ३४ ।।\nतस्मात्सर्वप्रयत्नेन प्रतीपः प्रतिघातुकः ।।\nचतुर्वर्गस्य देहस्य परिहेयो विपश्चिता ।। ३५ ।।\nइदानीं शृणु कल्याणि कर्तव्यं यत्त्वया शुचे ।।\nअमोघबीजा हि वयं तद्बीजमुररी कुरु ।। ३६ ।।\nएतस्मिन्रक्षिते वीर्ये परिस्कन्ने त्वदीक्षणात् ।। त्वया तव भवित्रेकं कन्यारत्नं महाशुचि ।। ३७ ।।\nइत्युक्ता तेन मुनिना पुनर्जातेव साप्सराः ।।\nमहाप्रसाद इत्युक्त्वा मुनेः शुक्रमजीगिलत् ।। ३८ ।।\nअथ कालेन दिव्यस्त्री कन्यारत्नमजीजनत् ।।\nअतीव नयनानंदि निधानं रूपसंपदाम् ।। ३९ ।।\nतस्यैव वेदशिरस आश्रमे तां निधाय सा ।।\nशुचिरप्सरसां श्रेष्ठा जगाम च यथेप्सितम् ।।4.2.59.४०।।\nतां च वेदशिराः कन्यां स्नेहेन समवर्धयत् ।।\nक्षीरेण स्वाश्रमस्थाया हरिण्या हरिणीक्षणाम् ।।४१।।\nमुनिर्नाम ददौ तस्यै धूतपापेति चार्थवत् ।।\nयन्नामोच्चारणेनापि कंपते पातकावली ।।४२।।\nसर्वलक्षणशोभाढ्यां सर्वावयव सुंदरीम् ।।\nमुनिस्तत्याज नोत्संगात्क्षणमात्रमपि क्वचित् ।। ४३ ।।\nदिनेदिने वर्धमानां तां पश्यन्मुमुदे भृशम् ।।\nक्षीरनीरधिवद्रम्यां निशि चांद्रमसीं कलाम् ।। ४४ ।।\nअथाष्टवार्षिकीं दृष्ट्वा तां कन्यां स मुनीश्वरः ।।\nकस्मै देयेति संचित्य तामेव समपृच्छत ।। ४५।।\n।। वेदशिरा उवाच ।। ।।\nअयि पुत्रि महाभागे धूतपापे शुभेक्षणे ।।\nकस्मै दद्यावराय त्वां त्वमेवाख्याहि तं वरम् ।। ४६ ।।\nअतिस्नेहार्द्रचित्तस्य जनेतुश्चेति भाषितम् ।।\nनिशम्य धूतपापा सा प्रोवाच विनतानना ।। ४७ ।।\n।। धूतपापोवाच।। ।।\nजनेतर्यद्यहं देया सुंदराय वराय ते ।।\nतदा तस्मै प्रयच्छ त्वं यमहं कथयामि ते ।। ४८ ।।\nतुभ्यं च रोचते तात शृणोत्ववहितो भवान् ।।\nसर्वेभ्योतिपवित्रो यो यः सर्वेषां नमस्कृतः ।। ४९ .।।\nसर्वे यमभिलष्यंति यस्मात्सर्वसुखोदयः ।।\nकदाचिद्यो न नश्येत यः सदैवानुवर्तते ।। 4.2.59.५० ।।\nइहामुत्रापि यो रक्षेन्महापदुदयाद्ध्रुवम् ।।\nसर्वे मनोरथा यस्मात्परिपूर्णा भवंति हि ।। ५१ ।।\nदिनेदिने च सौभाग्यं वर्धते यस्य सन्निधौ ।।\nनैरंतर्येण यत्सेवां कुर्वतो न भयं क्वचित् ।। ५२ ।।\nयन्नामग्रहणादेव केपि वाधां न कुर्वते ।।\nयदाधारेण तिष्ठंति भुवनानि चतुर्दश ।। ५३ ।।\nएवमाद्या गुणा यस्य वरस्य वरचेष्टितम् ।।\nतस्मै प्रयच्छ मां तात मम तेपीहशर्मणे ।। ५४ ।।\nएतच्छ्रुत्वापि ता तस्या भृशं मुदमवाप ह ।।\nधन्योस्मि धन्या मे पूर्वे येषामैषा सुतान्वये ।। ५५ ।।\nध्रुवा हि धूतपापासौ यस्या ईदृग्विधा मतिः ।।\nईदृग्विधैर्गुणगणैर्गरिम्णा कोत्र वै भवेत् ।। ५६ ।।\nअथवा स कथं लभ्यो विना पुण्यभरोदयम् ।।\nइति क्षणं समाधाय मनः स मुनिपुंगवः ।। ५७ ।।\nज्ञानेन तं समालोच्य वरमीदृग्गुणोदयम् ।।\nधन्यां कन्यां बभाषेथ शृणु वत्से शुभैषिणि ।। ५८ ।।\n।। पितोवाच ।। ।।\nवरस्य ये त्वया प्रोक्ता गुणा एते विचक्षणे ।।\nएषां गुणानामाधारो वरोस्तीति विनिश्चितम् ।। ५९ ।।\nपरं स सुखलभ्यो न नितरां सुभगाकृतिः ।।\nतपः पणेन स क्रय्यः सुतीर्थविपणौ क्वचित् ।। 4.2.59.६० ।।\nतीर्थभारैः स सुलभो न कौलीन्येन कन्यके ।।\nन वेदशास्त्राभ्यसनैर्न चैश्वर्यबलेन वै ।। ६१ ।।\nन सौंदर्येण वपुषा न बुद्ध्या न पराक्रमैः ।।\nएकयैव मनः शुद्ध्या करणानां जयेन च ।। ६२ ।।\nमहातपः सहायेन दमदानदयायुजा ।।\nलभ्यते स महाप्राज्ञो नान्यथा सदृशः पतिः ।। ६३ ।।\nइति श्रुत्वाथ सा कन्या पितरं प्रणिपत्य च ।।\nअनुज्ञां प्रार्थयामास तपसे कृतनिश्चया ।। ६४ ।।\n।। स्कंद उवाच ।। ।।\nकृतानुज्ञा जनेत्रा सा क्षेत्रे परमपावने ।।\nतपस्तताप परमं यदसाध्यं तपस्विभिः ।। ६५ ।।\nक्व सा बालातिमृद्वंगी क्व च तत्तादृशं तपः ।।\nकठोरवर्ष्मसंसाध्यमहो सच्चेतसो धृतिः ।। ६६ ।।\nधारासारा सुवर्षासु महावातवतीष्वलम् ।।\nशिलासु सावकाशासु सा बह्वीरनयन्निशाः ।। ६७ ।।\nश्रुत्वा गर्जरवं घोरं दृष्ट्वा विद्युच्चमत्कृतीः ।।\nआसारसीकरैः क्लिन्ना न चकंपे मनाक्च सा ।। ६८ ।।\nतडित्स्फुरंतीत्वसकृत्तमिस्रासु तपोवने ।।\nयातायातं करोतीव द्रष्टुं तत्तपसः स्थितिम् ।।६९।।\nतपर्तुरेव साक्षाच्च कुमारी कैतवात्किल।।\nपंचाग्नीन्परिधायात्र तपस्यति तपोवने।।4.2.59.७०।।\nजलाभिलाषिणी बाला न मनागपि सा पिबत्।।\nकुशाग्रतोयपृषतं पंचाग्निपरितापिता।।७१।।\nरोमांच कंचुकवती वेपमानतनुच्छदा।।\nपर्यक्षिपत्क्षपाः क्षामा तपसा हैमनीश्च सा ।।७२।।\nनिशीथिनीषु शिशिरे श्रयंती सारसं रसम् ।।\nमेने सा सारसैः केयमुद्यताद्येति पद्मिनी ।। ७३ ।।\nमनस्विनामपि मनोरागतां सृजते मधौ ।।\nतदोष्ठपल्लवाद्रागो जह्रे माकंदपल्लवैः ।। ७४ ।।\nवसंते निवसंती सा वने बालाचलंमनः ।।\nचक्रे तपस्यपि श्रुत्वा कोकिला काकलीरवम् ।। ७५ ।।\nबंधुजीवेऽधररुचिं कलहंसे कलागतीः ।।\nनिक्षेपमिव सा क्षिप्त्वा शरद्यासीत्तपोरता।। ७६ ।।\nअपास्तभोगसंपर्का भोगिनां वृत्तिमाश्रिता ।।\nक्षुदुद्बोधनिरोधाय धूतपापा तपस्विनी ।। ।। ७७ ।।\nशाणेन मणिवल्लीढा कृशाप्यायादनर्घताम् ।।\nतथापि तपसा क्षामा दिदीपे तत्तनुस्तराम् ।। ७८ ।।\nनिरीक्ष्य तां तपस्यंतीं विधिः संशुद्धमानसाम् ।।\nउपेत्योवाच सुप्रज्ञे प्रसन्नोस्मि वरं वृणु ।। ७९ ।।\nसा चतुर्वक्त्रमालोक्य हंसयानोपरिस्थितम् ।।\nप्रणम्य प्रांजलिः प्रीता प्रोवाचाथ प्रजापतिम् ।। 4.2.59.८० ।।\n।। धूतपापोवाच ।। ।।\nपितामह वरो मह्यं यदि देयो वरप्रद ।।\nसर्वेभ्यः पावनेभ्योपि कुरु मामतिपावनीम् ।। ८१ ।।\nस्रष्टा तदिष्टमाकर्ण्य नितरां तुष्टमानसः ।।\nप्रत्युवाचाथ तां बालां विमलां विमलेषिणीम् ।। ८२ ।।\n।। ब्रह्मोवाच ।। ।।\nधूतपापे पवित्राणि यानि संत्यत्र सर्वतः ।।\nतेभ्यः पवित्रमतुलं त्वमेधि वरतो मम ।। ८३ ।।\nतिस्रः कोट्योऽर्धकोटी च संति तीर्थानि कन्यके ।।\nदिवि भुव्यंतरिक्षे च पावनान्युत्तरोत्तरम् ।। ८४ ।।\nतानि सर्वाणि तीर्थानि त्वत्तनौ प्रतिलोम वै ।।\nवसंतु मम वाक्येन भव सर्वातिपावनी ।। ८५ ।।\nइत्युक्त्वांतर्दधे वेधाः सापि निर्धूतकल्मषा ।।\nधूतपापोटजं प्राप्ताथो वेदशिरसः पितुः ।। ८६ ।।\nकदाचित्तां समालोक्य खेलंतीमुटजाजिरे ।।\nधर्मस्तत्तपसाकृष्टः प्रार्थयामास कन्यकाम् ।। ८७ ।।\n।।धर्म उवाच ।। ।।\nपृथुश्रोणि विशालाक्षि क्षामोदरि शुभानने ।।\nक्रीतः स्वरूपसंपत्त्या त्वयाहं देहि मे रहः ।। ८८ ।।\nनितरां बाधते कामस्त्वत्कृते मां सुलोचने ।।\nअज्ञातनाम्ना सा तेन प्रार्थितेत्यसकृद्ग्रहः ।। ८९ ।।\nउवाच सा पिता दाता तं प्रार्थय सुदुर्मते ।।\nपितृप्रदेया यत्कन्या श्रुतिरेषा सनातनी ।। 4.2.59.९० ।।\nनिशम्येति वचो धर्मो भाविनोर्थस्य गौरवात् ।।\nपुनर्निबंधयांचक्रे ऽपधृतिर्धृतिशालिनीम् ।। ९१ ।।\n।। धर्म उवाच ।। ।।\nन प्रार्थयेहं सुभगे पितरं तव सुंदरि ।।\nगांधर्वेण विवाहेन कुरु मे त्वं समीहितम् ।। ९२ ।।\nइति निर्बंधवद्वाक्यं सा निशम्य कुमारिका ।।\nपितुः कन्याफलंदित्सुः पुनराहेति तं द्विजम् ।। ९३ ।।\nअरे जडमते मा त्वं पुनर्ब्रूहीति याह्यतः ।।\nइत्युक्तोपि कुमार्या स नातिष्ठन्मदनातुरः ।। ९४ ।।\nततः शशाप तं बाला प्रबला तपसो बलात् ।।\nजडोसि नितरां यस्माज्जलाधारो नदो भव ।। ९५ ।।\nइति शप्तस्तया सोथ तां शशाप क्रुधान्वितः ।।\nकठोरहृदये त्वं तु शिला भव सुदुर्मते ।। ९६ ।।\n।। स्कंद उवाच ।। ।।\nइत्यन्योन्यस्य शापेन मुने धर्मो नदोऽभवत् ।।\nअविमुक्ते महाक्षेत्रे ख्यातो धर्मनदो महान् ।। ९७ ।।\nसाप्याह पितरं त्रस्ता स्वशिलात्वस्य कारणम्।।\nध्यानेन धर्मं विज्ञाय मुनिः कन्यामथाब्रवीत् ।। ९८ ।।\nमा भैः पुत्रि करिष्यामि तव सर्वं शुभोदयम् ।।\nतच्छापो नान्यथा भूयाच्चंद्रकांतशिला भव ।। ९९ ।।\nचंद्रोदयमनुप्राप्य द्रवीभूततनुस्ततः ।।\nधुनी भव सुते साध्वि धूतपापेति विश्रुता ।। 4.2.59.१०० ।।\nस च धर्मनदः कन्ये तव भर्ता सुशोभनः ।।\nतैर्गुणैः परिपूर्णांगो ये गुणाः प्रार्थितास्त्वया ।। १ ।।\nअन्यच्च शृणु सद्बुद्धे ममापि तपसो बलात् ।।\nद्वैरूप्यं भवतोर्भावि प्राकृतं च द्रवं च वै ।। २ ।।\nइत्याश्वास्य पिता कन्यां धूतपापां परंतप ।।\nचंद्रकांतशिलाभूतामनुजग्राह बुद्धिमान् ।।३।।\nतदारभ्य मुने काश्यां ख्यातो धर्मनदो ह्रदः ।।\nधर्मो द्रवस्वरूपेण महापातकनाशनः ।। ४ ।।\nधुनी च धूतपापा सा सर्वतीर्थमयी शुभा ।।\nहरेन्महाघसंघातान्कूलजानिव पादपान् ।। ।। ५ ।।\nतत्र धर्मनदे तीर्थे धूतपापा समन्विते ।।\nयदा न स्वर्धुनी तत्र तदा ब्रध्नस्तपो व्यधात् ।। ६ ।।\nगभस्तिमाली भगवान्गभस्तीश्वर सन्निधौ ।।\nशीलयन्मंगलां गौरीं तप उग्रं चचार ह ।। ७ ।।\nनाम्ना मयूखादित्यस्य तीर्थे तत्र तपस्यतः ।।\nकिरणेभ्यः प्रववृते महास्वेदोतिखेदतः ।। ८ ।।\nकिरणेभ्यः प्रवृत्ताया महास्वेदस्य संततिः ।।\nततः सा किरणानाम जाता पुण्या तरंगिणी।।९।।\nमहापापांधतमसं किरणाख्या तरंगिणी।।\nध्वंसयेत्स्नानमात्रेण मिलिता धूतपापया ।।4.2.59.११०।।\nआदौ धर्मनदः पुण्यो मिश्रितो धूतपापया ।।\nयया धूतानि पापानि सर्वतीर्थीकृतात्मना ।। ११ ।।\nततोपि मिलितागत्य किरणा रविणैधिता ।।\nयन्नामस्मरणादेव महामोहोंधतां व्रजेत्।।१२।।\nकिरणा धूतपापे च तस्मिन्धर्मनदे शुभे ।।\nस्रवंत्यौ पापसंहर्त्र्यौ वाराणस्यां शुभद्रवे ।। १३ ।।\nततो भागीरथी प्राप्ता तेन दैलीपिना सह ।।\nभागीरथी समायाता यमुना च सरस्वती ।। १४ ।।\nकिरणा धूतपापा च पुण्यतोया सरस्वती ।।\nगंगा च यमुना चैव पंचनद्योत्र कीर्तिताः ।। १५ ।।\nअतः पंचनदं नाम तीर्थं त्रैलोक्यविश्रुतम् ।।\nतत्राप्लुतो न गृह्णीयाद्देहं ना पांचभौतिकम् ।। १६ ।।\nअस्मिन्पंचनदीनां च संभेदेघौघभेदिनि ।।\nस्नानमात्रात्प्रयात्येव भित्त्वा ब्रह्मांडमंडपम् ।। १७ ।।\nतीर्थानि संति भूयांसि काश्यामत्र पदेपदे ।।\nन पंचनदतीर्थस्य कोट्यंशेन समान्यपि ।। १८ ।।\nप्रयागे माघमासे तु सम्यक्स्नातस्य यत्फलम् ।।\nतत्फलं स्याद्दिनैकेन काश्यां पंचनदे ध्रुवम् ।। १९ ।।\nस्नात्वा पंचनदे तीर्थे कृत्वा च पितृतर्पणम् ।।\nबिंदुमाधवमभ्यर्च्य न भूयो जन्मभाग्भवेत् ।। 4.2.59.१२० ।।\nयावत्संख्यास्तिलादत्ताः पितृभ्यो जलतर्पणे ।।\nपुण्ये पंचनदे तीर्थे तृप्तिः स्यात्तावदाब्दिकी ।। २१ ।।\nश्रद्धया यैः कृतं श्राद्धं तीथें पंचनदे शुभे  ।।\nतेषां पितामहा मुक्ता नानायोनि गता अपि ।। २२ ।।\nयमलोके पितृगणैर्गाथेयं परिगीयते ।।\nमहिमानं पांचनदं दृष्ट्वा श्राद्धविधानतः ।।२३।।\nअस्माकमपि वंश्योत्र कश्चिच्छ्राद्धं करिष्यति ।।\nकाश्यां पंचनदं प्राप्य येन मुच्यामहे वयम्।। २४ ।।\nइयं गाथा प्रतिदिनं श्राद्धदेवस्य सन्निधौ ।।\nपितृभिः परिगीयेत काश्यां पंचनदं प्रति ।। २५ ।।\nतत्र पंचनदे तीर्थे यत्किंचिद्दीयते वसु ।।\nकल्पक्षयेपि न भवेत्तस्य पुण्यस्य संक्षयः ।।२६।।\nवंध्यापि वर्षपर्यंतं स्नात्वा पंचनदे ह्रदे ।।\nसमर्च्य मंगलां गौंरीं पुत्रं जनयति ध्रुवम् ।। २७ ।।\nजलैः पांचनदैः पुण्यैर्वाससा पारिशोधितैः ।।\nमहाफलमवाप्नोति स्नपयित्वेष्टदेवताम् ।। २८ ।।\nपंचामृतानां कलशैरष्टोत्तरशतोन्मितैः ।।\nतुलितोधिकतां यातो बिंदुः पंचनदांभसः ।।२९।।\nपंचकूर्चेन पीतेन यात्र शुद्धिरुदाहृता ।।\nसा शुद्धिः श्रद्धया प्राश्य बिंदुं पांचनदांभसः ।। 4.2.59.१३० ।।\nभवेदवभृथस्नानाद्राजसूयाश्वमेधयोः ।।\nयत्फलं तच्छतगुणं स्नानात्पांचनदांभसा ।।३१।।\nराजसूयाश्वमेधौ च भवेतां स्वर्गसाधनम् ।।\nआब्रह्मघटिकाद्वंद्वं मुक्त्यै पांचनदाप्लुतिः ।।३२।।\nस्वर्गराज्याभिषेकोपि न तथा संमतः सताम् ।।\nअभिषेकः पांचनदो यथानल्पसुखप्रदः ।।३३।।\nवरं वाराणसीं प्राप्य भृत्यः पंचनदोक्षिणाम् ।।\nनान्यत्र सेवकीभूत भूपकोटिर्नरेश्वरः ।। ३४ ।।\nयैर्न पंचनदे स्नातं कार्तिके पापहारिणि ।।\nतेऽद्यापि गर्भे तिष्ठंति पुनस्ते गर्भवासिनः ।। ३५ ।।\nकृते धर्मनदं नाम त्रेतायां धूतपापकम् ।।\nद्वापरे बिंदुतीर्थं च कलौ पंचनदं स्मृतम्।। ३६ ।।\nशतं समास्तपस्तप्त्वा कृते यत्प्राप्यते फलम् ।।\nतत्कार्तिके पंचनदे सकृत्स्नानेन लभ्यते ।। ३७ ।।\nइष्टापूर्तेषु धर्मेषु यावजन्मकृतेषु यत् ।।\nअन्यत्र स्यात्फलं तत्स्यादूर्जे धर्मनदाप्लवात् ।। ३८ ।।\nन धूतपाप सदृशं तीर्थं क्वापि महीतले ।।\nयदेकस्नानतो नश्येदघं जन्मत्रयार्जितम् ।। ३९ ।।\nबिंदुतीर्थे नरो दत्त्वा कांचनं कृष्णलोन्मितम् ।।\nन दरिद्रो भवेत्क्वापि न स्वर्णेन वियुज्यते ।। 4.2.59.१४० ।।\nगोभूतिलहिरण्याश्व वासोन्नस्रग्विभूषणम् ।।\nयत्किंचिद्बिंदुतीर्थेत्र दत्त्वाक्षयमवाप्नुयात् ।। ४१ ।।\nएकामप्याहुतिं दत्त्वा समिद्धेग्नौ विधानतः ।।\nपुण्ये धर्मनदे तीर्थे कोटिहोमफलं लभेत् ।। ४२ ।।\nन पंचनदतीर्थस्य महिमानमनंतकम् ।।\nकोपि वर्णयितुं शक्तश्चतुर्वर्ग शुभौकसः ।। ४३ ।।\nश्रुत्वाख्यानमिदं पुण्यं श्रावयित्वापि भक्तितः ।।\nसर्वपापविशुद्धात्मा विष्णुलोके महीयते ।। ४४ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थें काशीखंड उत्तरार्धे पंचनदाविर्भावो नामैकोनषष्टितमोऽध्यायः ।। ५९ ।।"
  }
]
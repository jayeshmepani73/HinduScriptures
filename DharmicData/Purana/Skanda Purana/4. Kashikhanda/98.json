[
  {
    "text": "।। व्यास उवाच।। ।।\nशृणु सूत महाभाग यथा स्कंदेन भाषितः।।\nमहामहोत्सवः शंभोः पृच्छते कुंभसंभवे ।। १ ।।\n।। स्कंद उवाच ।। ।।\nनिशामय महाप्राज्ञ शंभु प्रावेशिकीं कथाम् ।।\nत्रैलोक्यानंदजननीं महापातकतंकिनीम् ।। २ ।।\nमंदरादागतः शंभुश्चैत्रे दमनपर्वणि ।।\nप्राप्याप्यानंदगहनमितश्चेतश्चचार ह ।। ३ ।।\nमोक्षलक्ष्मीविलासेथ प्रासादे सिद्धिमागते ।।\nदेवो विरजसः पीठादंतर्गेहं विवेश ह ।। ४ ।।\nऊर्जशुक्लप्रतिपदि बुधराधासमायुजि ।।\nचंद्रे सप्तमराशिस्थे शेषेषूच्चग्रहेषु च ।। ५ ।।\nवाद्यमानेषु वाद्येषु प्रसन्नासु हरित्सु च ।।\nब्राह्मणानां श्रुतिरव न्यक्कृतान्यरवांतरे ।। ६ ।।\nप्रतिशब्दित भूर्लोक भुवर्लोकांतराध्वनि ।।\nसर्वं प्रमुदितं चासीच्छंभोः प्रावेशिकोत्सवे ।। ७ ।।\nजगुर्गंधर्वनिकरा ननृतुश्चाप्सरोगणाः ।। २८ ।।\nचारणास्तु स्तुतिं कुर्युर्जर्हृषुर्देवतागणाः ।।८।।\nववुर्गंधवहा वाता ववृषुः कुसुमैर्घनाः ।।\nसर्वे मंगलनेपथ्याः सर्वे मंगलभाषिणः ।।९।।\nस्थावरा जंगमाः सर्वे जाता आनंदमेदुराः।।\nसुरासुरेषु सर्वेषु गंधर्वेषूरगेषु च ।। 4.2.98.१० ।।\nविद्याधरेषु साध्येषु किन्नरेषु नरेषु च ।।\nस्त्रीपुंजातेषु सर्वेषु रेजुश्चत्वार एव च ।। ११ ।।\nनिष्प्रत्यूहं च नितरां पुरुषार्थाः पदेपदे ।।\nधूपधूमभरैर्व्योम यद्रक्तं तु तदा मुने ।। १२ ।।\nनाद्यापि नीलिमानंतं परित्यजति कर्हिचित् ।।\nनीराजनाय ये दीपास्तदा सर्वे प्रबोधिताः ।। १३ ।।\nतेषां ज्योतींषि खेद्यापि राजंते तारकाच्छलात् ।।\nप्रतिसौधं पताकाश्च नानाकारा विचित्रिताः ।। १४ ।।\nरम्यध्वजप्रभाधौता रेजुः प्रति शिवालयम् ।।\nक्वचिद्गायंति गीतज्ञाः क्वचिन्नृत्यंति नर्तकाः ।। १५ ।।\nचतुर्विधानि वाद्यानि वाद्यंते च क्वचित्क्वचित् ।।\nप्रत्यध्वं चंदनरसच्छटा पिच्छिलभूमयः ।। १६ ।।\nहरित श्वेत मांजिष्ठ नील पीत बहुप्रभाः ।।\nप्रत्यंगणं शुभाकारा रंगमालाश्चकाशिरे ।। १७ ।।\nरत्नकुट्टिमभूभागा गोपुराग्रेषु रेजिरे ।।\nसुधोज्ज्वला हर्म्यमालाः सौधनामप्रपेदिरे ।।१८।।\nअचेतनान्यपि तदा चेतनानीव संबभुः ।।\nयानि कानीह कीर्त्यंते मंगलानि घटोद्भव ।। १९।।\nतेषामेव हि सर्वेषां तत्तु जन्मदिवाभवत् ।।\nआगत्य देवदेवोथ मुक्तिमंडपमाविशत् ।। 4.2.98.२० ।।\nअथाभिषिक्तश्चतुराननेन महर्षिवृंदैः सह देवदेवः ।।\nशुभासनस्थः सहितो भवान्या कुमारवृंदैः परितो वृतश्च।। ।। २१ ।।\nरत्नैरसंख्यैर्बहुभिर्दुकूलैर्माल्यैर्विचित्रैर्लसदिष्टगंधैः ।।\nअपूपुजन्देवगणा महेशं तदा मुदाते च महोरग्रेंद्राः ।। २२ ।।\nरत्नाकरैश्चापि गिरींद्रव्यैर्यथा स्वमन्यैरपि पुण्यधीभिः ।।\nसंपूजितः कुंभज तत्र शंभुर्नीराजितो मातृगणैरथेशः ।।२३।।\nसंतोष्य सर्वान्प्रथमं मुनींद्रान्स्वैस्वैर्हृदिस्थैश्च चिराभिलाषैः ।।\nब्रह्माणमाभाष्य शिवोथ विष्णुं जगाद सर्वामरवृंदवंद्यः ।। २४ ।।\nइतो निषीदेति समानपूर्वं त्वं मे समस्तप्रभुतैकहेतुः ।।\nदूरेपि तिष्ठन्निकटस्त्वमेव त्वत्तो न कश्चिन्मम कार्यकर्ता ।। २५ ।।\nत्वया दिवोदास नरेंद्रवर्यः सदूपदेशैश्च तथोपदिष्टः ।।\nयथा स सिद्धिं परमामवाप समीहितं मे निखिलं च सिद्धम् ।। २६ ।।\nविष्णो वरं ब्रूहि य ईप्सितस्ते नादेयमत्रास्ति किमप्यहो ते।।\nइदं मयाऽऽनंदवनं यदाप्तं हेतुस्तु तत्रत्वमसौ गणेशः ।। २७ ।।\nन मे प्रियं किंचन विष्टपत्रये तथा यथेयं परसौख्यभूमिः ।।\nवाराणसी ब्रह्मरसायनस्य खनिर्जनिर्यत्र न दीर्घशायिनाम् ।। २८ ।।\nश्रुत्वेति वाक्यं जगदीशितुश्च प्रोवाच विष्णुर्वरदं महेशम् ।।\nयदि प्रसन्नोसि पिनाकपाणे तदा पदाद्दूरमहं न ते स्याम् ।। २९ ।।\nश्रुत्वेति वाक्यं मधुसूदनस्य जगाद तुष्टो नितरां पुरारिः ।।\nसदा मुरारे मम सन्निधौ त्वं तिष्ठस्व निर्वाणरमाश्रयेत्र ।। 4.2.98.३० ।।\nआदावनाराध्य भवंतमत्र यो मां भजिष्यत्यपि भक्तियुक्तः ।।\nसमीहितं तस्य न सेत्स्यति ध्रुवं परात्परान्मेंबुज चक्रपाणे ।।३१ ।।\nसर्वत्र सौख्यं मम मुक्तिमंडपे संतिष्ठमानस्य भवेदिहाच्युत ।।\nन तत्तु कैलासगिरौ सुनिर्मले न भक्तचेतस्यपि निश्चलश्रियि ।। ३२ ।।\nनिमेषमात्रं स्थिरचित्तवृत्तयस्तिष्ठंति ये दक्षिणमंडपेत्र मे ।।\nअनन्यभावा अपि गाढमानसा न ते पुनर्गर्भदशामुपासते ।। ३३ ।।\nसंस्नाय ये चक्रसरस्यगाधे समस्ततीर्थैक शिरोविभूषणे ।।\nक्षणं विशंतीह निरीहमानसा निरेनसस्ते मम पार्षदा हि ।। ३४ ।।\nस्मरंति ये मामपवर्गमंडपे किंचिद्यथाशक्ति ददत्यपि स्वम् ।।\nशृण्वंति पुण्याश्च कथाः क्षणं स्थिरास्ते कोटिगोदानफलं भजंति ।। ३५ ।।\nउपेंद्रतप्तानि तपांसि तैश्चिरं स्नाता हि ते चाखिलतीर्थसार्थकैः ।।\nस्नात्वेह ये वै मणिकर्णिका ह्रदे समासते मुक्तिजनाश्रयेक्षणम् ।। ३६ ।।\nतीर्थानि संतीह पदेपदे हरे तुला क्व तेषां मणिकर्णिकायाः ।।\nकतीहनो संति शुभाश्च मंडपाः परंपरोमुक्तिरमाश्रयोयम् ।। ३७ ।।\nकैवल्यमंडपस्यास्य भविष्ये द्वापरे हरे ।।\nलोके ख्यातिर्भवित्रीयमेष कुक्कुटमंडपः ।। ३८ ।।\n।। हरिरुवाच ।। ।।\nभालनेत्रसमाख्याहि कथं निर्वाणमंडपः ।।\nतथा ख्यातिमसौ गंता यथा देवेन भाषितम् ।। ३९ ।।\n।। देवदेव उवाच ।। ।।\nमहानंदो द्विजो नाम भविष्योत्र चतुर्भुज ।।\nअग्रवेदीसमाचारस्त्यक्ततीर्थप्रतिग्रहः ।। 4.2.98.४० ।।\nअदांभिकोऽक्रूरमनाः सदैवातिथिवल्लभः ।।\nअथ यौवनमासाद्य पितर्युपरते स हि ।। ४१ ।।\nविषमेषु शरैस्तीव्रैः कारितस्त्वपदे पदम् ।।\nजहार कस्यचिद्भार्या मैत्रीं कृत्वा तु तेन वै ।। ४२ ।।\nतया च प्रेरितोऽपेयं पपौ चापि विमोहितः ।।\nअभक्ष्यभक्षणरुचिरभून्मदनमोहितः ।।४३।।\nवैष्णवान्धनिनो दृष्ट्वा क्षणं वैष्णववेषभृत् ।।\nशैवान्निंदति मूढात्मा नरकत्राणकारणम् ।।४४।।\nशिवभक्तान्समालोक्य किंचिच्च  परिदित्सुकान् ।।\nगर्हयेद्वैष्णवान्सर्वाञ्शैवलिंगोपजीवकः ।। ४५ ।।\nइति पाखंडधर्मज्ञः संध्यास्नानपराङ्मुखः ।।\nविशालतिलकः स्रग्वी शुद्धधौतांबरोज्वलः ।। ४६. ।। २७ ।।\nशिखी चोपग्रहकरः सर्वेभ्योऽसत्प्रतिग्रही।।\nतस्यापत्यद्वयं जातमुन्मत्तपथवर्तिनः ।। ४७ ।।\nएवं तस्य प्रवृत्तस्य कश्चित्पर्वतदेशतः ।।\nसमागमिष्यति धनी तीर्थयात्रार्थसिद्धये ।। ४८ ।।\nस्नात्वा स चक्रसरसि कथयिष्यति चेति वै ।।\nअहमस्ति धनोदित्सुर्जात्या चांडालसत्तमः ।।४९।।\nअस्ति कश्चित्प्रतिग्राही यस्मै दद्यामहं धनम् ।।\nइति तस्य वचः श्रुत्वा कैश्चिच्चांगुलिसंज्ञया ।।4.2.98.५०।।\nउद्दिष्ट उपविष्टोसौ यो जपेद्ध्यानमुद्रया ।।\nएष प्रतिग्रहं त्वत्तो ग्रहीष्यति न चेतरः ।।५१।।\nइति तेषां वचः श्रुत्वा स गत्वा तत्समीपतः ।।\nदंडवत्प्रणिपत्याथ तं बभाषे तदांत्यजः ।।५२।।\nमामुद्धर महाविप्र तीर्थं मे सफलीकुरु ।।\nकिंचिद्वस्त्वस्ति मे तत्त्वं गृहाणानुग्रहं कुरु ।। ५३ ।।\nअथाक्षमालिकां कर्णे कृत्वा ध्यानं विसृज्य च ।।\nकियद्धनं तवास्तीह पप्रच्छ करसंज्ञया ।। ५४ ।।\nतस्य संज्ञां स वै बुद्ध्वा प्रोवाचाति प्रहृष्टवत् ।।\nसंतृप्तिर्यावता ते स्यात्तावद्दास्यामि नान्यथा ।। ५५ ।।\nइति तद्वचनं श्रुत्वा त्यक्त्वा मौनमुवाच ह ।।\nसानंदः स महानंदो निःस्पृहोस्मि प्रतिग्रहे ।। ५६ ।।\nपरं तेऽनुग्रहार्थं तु करिष्यामि प्रतिग्रहम् ।।\nकिंच मे वचनं त्वं चेत्करिष्यस्युत्तमोत्तम ।।५७।।\nयावदस्त्यखिलं वित्तं तन्मध्ये न्यस्य कस्यचित् ।।\nन स्तोकमपि दातव्यं तदाऽऽदास्यामि नान्यथा ।।५८।।\n।। चांडाल उवाच ।। ।।\nयावदस्ति मयानीतं विश्वेशप्रीतये वसु।।\nतावत्तुभ्यं प्रदास्यामि विश्वेशस्त्वं यतो मम।।५९।।\nये वसंतीह विश्वेश राजधान्यां द्विजोत्तम ।।\nक्षुद्राक्षुद्रा जंतुमात्रा विश्वेशां शास्त एव हि।।4.2.98.६०।।\nपरोद्धरणशीला ये ये परेच्छाप्रपूरकाः ।।\nपरोपकृतिशीला ये विश्वेशां  शास्त एव हि ।। ६१ ।।\nइति तद्वचनं श्रुत्वा प्रहृष्टेंद्रियमानसः ।।\nउवाच पार्वतीयं तं सोऽग्रजन्मांत्यजं तदा ।। ६२ ।।\nआयाहि दर्भानादेहि कुरूत्सर्गं त्वरान्वितः ।।\nतथेति स चकाराशु पार्वतीयो महामनाः ।। ३३ ।।\nविश्वेशः प्रीयतां चेति प्रोच्य यातो यथागतः ।।\nस च द्विजो द्विजैरन्यैर्धिक्कृतोपि वसन्निह ।। ६४ ।।\nबहिर्निर्गतमात्रस्तु बहुभिः परिभूयते ।।\nचांडालब्राह्मणश्चैष चांडालात्त धनस्त्वसौ ।। ६५ ।।\nअसावेव हि चांडालः सर्वलोकबहिष्कृतः ।।\nइत्थं तमनुधावंति थूत्कुर्वंतः परितो  हरे ।। ६६ ।।\nस च तद्भयतो गेहात्काकभीतदिवांधवत् ।।\nन निःसरेत्क्वचिदपि लज्जाकृति नतास्यकः।।६७।।\nस एकदा संप्रधार्य गृहिण्या लोकदूषितः ।।\nजगाम कीकटान्देशांस्त्यक्त्वा वाराणसीं पुरीम् ।।६८।।\nमध्ये मार्गं स गच्छन्वै लक्षितस्तु सकांचनः ।।\nअपि कार्पटिकांतस्थः स रुद्धो मार्गरोधिभिः।।६९।।\nनीत्वा ते तमरण्यानीं तस्कराः सपरिच्छदम्।।\nउल्लुंठ्य धनमादाय समालोच्य परस्परम्।।4.2.98.७०।।\nप्रोचुर्भूरिधनं चैतज्जीर्यत्यस्मिन्न जीवति ।।\nअसौ धनी प्रयत्नेन वध्यः सपरिचारकः ।। ७१ ।।\nसंप्रधार्येति तेप्राहुः स्मर्तव्यं स्मर पांथिक ।।\nत्वां वयं घातयिष्यामो निश्चितं सपरिच्छदम् ।। ७२ ।।\nनिशम्येति मनस्येव कथयामास स द्विजः ।।\nअहो प्रतिगृहीतं मे यदर्थं वसु भूरिशः ।। ७३ ।।\nकुटुंबमपि तन्नष्टं नष्टश्चापि प्रतिग्रहः ।।\nजीवितं चापि मे नष्टं नष्टा काशीपुरीस्थितिः ।। ७४ ।।\nयुगपत्सर्वमेवाशु नष्टं दुर्बुद्धिचेष्टया ।।\nन काश्यां मरणं प्राप्तं तस्माद्दुष्टप्रतिग्रहात् ।। ७५ ।।\nप्रांते कुटुंबस्मरणात्तथाकाशीस्मृतेरपि ।।\nचोरैर्हतोपि स तदा कीकटे कुक्कुटोऽभवत् ।।७६।।\nसा कुक्कुटी सुतौ तौ तु ताम्रचूडत्वमापतुः ।।\nप्रांते काशीस्मरणतो जाता जातिस्मृतिः परा ।। ७७ ।।\nइत्थं बहुतिथेकाले गते कार्पटिकोत्तमाः ।।\nतस्मिन्नेवाध्वनि प्राप्ताश्चत्वारो यत्र कुक्कुटाः ।।७८।।\nवाराणस्याः कथां प्रोच्चैः कुर्वंतोऽन्योन्यमेव हि ।।\nकाशीकथां समाकर्ण्य तदा ते चरणायुधाः ।। ७९ ।।\nजातिस्मृतिप्रभावेण तत्संगेन तु निर्गताः ।।\nतैश्च कार्पटिकश्रेष्ठेः पथि दृष्ट्वा कृपालुभिः ।। 4.2.98.८० ।।\nतंदुलादिपरिक्षेपैः प्रापिताः क्षेत्रमुत्तमम् ।।\nते तु क्षेत्रं समासाद्य चत्वारश्चरणायुधाः ।। ८१ ।।\nचरिष्यंतोऽत्र परितो मुक्तिमंडपमुत्तमम् ।।\nजिताहारान्सनियमान्कामक्रोधपराङ्मुखान् ।। ८२ ।।\nप्रहासान्मत्कथालापाँल्लाभमोहविवर्जितान् ।।\nस्वर्धुनीस्नानसंक्लिन्न सुनिर्मलशिरोरुहान् ।। ९३ ।।\nमन्नामोच्चारणपरान्मत्कथार्पितसुश्रुतीन् ।।\nमद्दत्तचित्तसद्वृत्तीन्दृष्ट्वा क्षेत्रनिवासिनः ।।८४ ।।\nमानयामासुरथ तान्कुक्कुटान्साधुवर्त्मनः ।।\nप्राक्तनां वासनायोगात्संप्रधार्य परस्परम् ।।\nक्रमेणाहारमाकुंच्य प्राणांस्त्यक्ष्यंति चात्र वै ।। ८५ ।।\nपश्यतां सर्वलोकानां विष्णो ते मदनुग्रहात् ।।\nविमानमधिरुह्याशु कैलासं प्राप्य मत्पदम् ।।८६।।\nनिर्विश्य सुचिरं कालं दिव्यान्भोगाननुत्तमान् ।।\nततोऽत्र ज्ञानिनो भूत्वा मुक्तिं प्राप्स्यंति शाश्वतीम् ।। ८७ ।।\nततो लोकास्तददारभ्य कथयिष्यंति सर्वतः ।।\nमुक्तिमंडपनामैतदेष कुक्कुटमंडपः ।। ८८ ।।\nचरित्रमपि वै तेषां ये स्मरिष्यंति मानवाः ।।\nमुक्तिमंडपमासाद्य श्रेयः प्राप्स्यंति तेपि हि ।। ८९ ।।\nइति यावत्कथां शंभुर्भविष्यामग्रतो हरेः ।।\nअकरोत्तुमुलो नादो घंटानां तावदुद्गतः ।। 4.2.98.९० ।।\nअथनंदिनमाहूय देवदेव उमाधवः ।।\nप्रोवाच नंदिन्विज्ञायागत्य ब्रूहि कुतो रवः ।।९१।।\nअथ नंदी समागत्य प्रोवाच वृषभध्वजम्।।\nनमस्कृत्य प्रहृष्टास्यः प्रबद्धकरसंपुटः ।। ९२ ।।\n।। नंद्युवाच ।। ।।\nदेवदेव त्रिनयन किमपूर्वं ब्रवीमि ते ।।\nमोक्षलक्ष्मीविलासोऽत्र कैश्चित्कैश्चित्समर्च्यते।।९३।।\nअथ स्मित्वाब्रवीच्छंभुः सिद्धं नस्तु समीहितम् ।।\nउत्थाय देवदेवेशः सह देव्या सुमंगलः।।९४।।\nब्रह्मणा हरिणा सार्धं ततोऽगाद्रंगमंडपम् ।।\n।। स्कंद उवाच ।। ।।\nश्रुत्वाध्यायमिमं पुण्यं परमानंदकारणम् ।।\nनरः परां मुदं प्राप्य कैलासं प्राप्स्यति ध्रुवम् ।। ९५ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे मुक्तिमंडपगमनं नामाष्टनवतितमोऽध्यायः ।। ९८ ।।"
  }
]
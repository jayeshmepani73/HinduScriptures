[
  {
    "text": "अगस्तिरुवाच ।। ।।\nइति शृण्वन्कथां रम्यां शिवशर्माऽथ माथुरः ।।\nमुक्तिपुर्यां सुसंस्नातो मायापुर्यां गतासुकः ।।१।।\nनेत्रयोः प्राघुणी चक्रे ततः सप्तर्षिमंडलम् ।।\nव्रजन्स वैष्णवं लोकमंते विष्णुपुरीक्षणात् ।। २ ।।\nउवाच च प्रसन्नात्मा स्तुतश्चारणमागधैः ।।\nप्रार्थितो देवकन्याभिस्तिष्ठ तिष्ठेति चक्षणम् ।।३।।\nस्थिता सुतासु निःश्वसस्य मंदभाग्या वयं त्विति ।।\nगतः पुण्यतमाँल्लोकानसौ यत्पुण्यवत्तमः ।। ४ ।।\nइति शृणवन्मुखात्तासां वचनानि विमानगः ।।\nदेवौ कस्यायमतुलो लोकस्तेजोमयः शुभः ।। ५ ।।\nइति द्विजवचः श्रुत्वा प्रोचतुर्गणसत्तमौ ।।\nशिवशर्मञ्छिवमते सदा सप्तर्षयोमलाः ।।६।।\nवसंतीह प्रजाः स्रष्टुं विनियुक्ताः प्रजासृजा ।।\nमरीचिरत्रिः पुलहः पुलस्त्यः क्रतुरङ्गिराः ।। ७ ।।\nवसिष्ठश्च महाभागो ब्रह्मणो मानसाः सुताः ।।\nसप्त ब्रह्माण इत्येते पुराणे निश्चयं गताः ।। ८ ।।\nसंभूतिरनसूया च क्षमा प्रीतिश्च सन्नतिः ।।\nस्मृतिरूर्जा क्रमादेषां पत्न्यो लोकस्य मातरः ।।९।।\nएतेषां तपसा चैतद्धार्यते भुवनत्रयम् ।।\nउत्पाद्य ब्रह्मणा पूर्वमेते प्रोक्ता महर्षयः ।।4.1.18.१०।।\nप्रजाः सृजत रे पुत्रा नानारूपाः प्रयत्नतः।।\nततः प्रणम्य ब्रह्माणं तपसे कृतनिश्चयाः ।। ११ ।।\nअविमुक्तं समासाद्य क्षेत्रंक्षेत्रज्ञधिष्ठितम् ।।\nमुक्तये सर्वजंतूनामविमुक्तं शिवेन यत् ।। १२ ।।\nप्रतिष्ठाप्य च लिंगानि ते स्वनाम्नांकितानि च ।।\nशिवेति परया भक्त्या तेपुरुग्रं तपो भृशम।।१३।।\nतुष्टस्तत्तपसा शंभुः प्राजापत्यपदं ददौ ।।\nलिंगान्यत्रीश्वरादीनि दृष्ट्वा काश्यां प्रयत्नतः ।। ४ ।।\nप्राजापत्येऽत्र ते लोके वसंत्युज्ज्वलतेजसः ।।\nगोकर्णेशस्य सरसः प्रत्यक्तीरे प्रतिष्ठितम् ।। १५ ।।\nलिंगमत्रीश्वरं दृष्ट्वा ब्रह्मतेजोभिवर्धते ।।\nकर्कोट वाप्या ईशाने मरीचेः कुंडमुत्तमम् ।। १६ ।।\nतत्र स्नात्वा नरो भक्त्त्या भ्राजते भास्करो यथा ।।\nमरीचीश्वर संज्ञं तु तत्र लिंगं प्रतिष्ठितम् ।। १७ ।।\nतल्लिंगदर्शनाद्विप्र मारीचं लोकमाप्नुयात् ।।\nकांत्या मरीचिमालीव शोभते पुरुषर्षभः ।। १८ ।।\nपुलहेश पुलस्त्येशौ स्वर्गद्वारस्य पश्चिमे ।।\nतौ दृष्ट्वा मनुजो लोके प्राजापत्ये महीयते ।। १९ ।।\nहरिकेशवने रम्ये दृष्ट्वैवांगिरसेश्वरम् ।।\nइह लोके वसेद्विप्र तेजसापरिबृंहितः ।। 4.1.18.२० ।।\nवरणायास्तटे रम्ये दृष्ट्वा वासिष्ठमीश्वम्  ।।\nक्रत्वीश्वरं च तत्रैव लभते वसतिं त्विह ।। २१ ।।\nकाश्यामेतानि लिंगानि सेवितानि शुभैषिभिः।।\nमनोभिवांछितं दद्युरिह लोके परत्र च।।२२।।\nगणावूचतुः ।। ।।\nशिवशर्मन्महाभाग तिष्ठते सात्र सुंदरी ।।\nअरुंधती महापुण्या पतिव्रतपरायणा ।। २३ ।।\nयस्याः स्मरणमात्रेण गंगास्नान फलं लभेत् ।।\nअंतःपुरचरैर्द्वित्रैः पवित्रैः सहितो विभुः ।। २४ ।।\nसदा नारायणो देवो यस्याश्चक्रे कथां मुदा ।।\nकमलायाः पुरोभागे पातिव्रत्य सुतोषितः ।। २५ ।।\nपतिव्रतास्वरुंधत्याः कमले विमलाशयः ।।\nयथास्ति न तथाऽन्यस्याः कस्याश्चित्कापि भामिनि ।।२६।।\nन तद्रूपं न तच्छीलं न तत्कौलीन्यमेव च ।।\nन तत्कलासुकौशल्यं पत्युः शुश्रूषणं न तत् ।। २७ ।।\nन माधुर्यं न गांभीर्यं न चार्यपरितोषणम् ।।\nअरुंधत्या यथा देवि तथाऽन्यासां क्वचित्प्रिये ।। २८ ।।\nधन्यास्ता योषितो लोके सभाग्याः शुद्धबुद्धयः ।।\nअरुंधत्याः प्रसंगे या नामापि परिगृह्णते ।। २९ ।।\nयदा पतिव्रतानां तु कथास्मद्भवने भवेत् ।।\nतदा प्राथमिकीं रेखामेषाऽलंकुरुते सती ।। 4.1.18.३० !।\nब्रुवतोरिति संकथां तथा गणयोर्वैष्णवयोर्मुदावहाम् ।।\nध्रुवलोकउपागतस्ततो नयनातिथ्यमतथ्यवर्जितः ।। ३१ ।। ।।\nइति श्रीस्कांदे महापुराण एकाशीतिसाहस्यां संहितायां चतुर्थे काशीखंडे पूर्वार्द्धे सप्तर्षिलोकवर्णनंनामाष्टादशोऽध्यायः ।।१८।।"
  }
]
[
  {
    "text": "।। अगस्त्य उवाच ।। ।।\nबर्हियान समाचक्ष्व हरिकेशसमुद्भवम् ।।\nकोसौ कस्य सुतः श्रीमान्कीदृगस्य तपो महत् ।। १ ।।\nकथं च देवदेवस्य प्रियत्वं समुपेयिवान् ।।\nकाशीवासिजनीनोभूत्कथं वा दंडनायकः ।। २ ।।\nएतदिच्छाम्यहं श्रोतुं प्रसादं कुरु मे विभो ।।\nअन्नदत्वं च संप्राप्तः कथमेष महामतिः ।। ३ ।।\nसंभ्रमो विभ्रमश्चोभौ कथं तदनुगामिनौ ।।\nविभ्रांतिकारिणौ क्षेत्रवैरिणां सर्वदा नृणाम् ।। ४ ।।\n।। स्कंद उवाच ।। ।।\nसम्यगापृच्छि भवता काशीवासिसमाहितम् ।।\nकुंभसंभव विप्रर्षे दंडपाणि कथानकम् ।। ५ ।।\nयदाकर्ण्य नरः प्राज्ञ काशीवासस्य यत्फलम् ।।\nनिष्प्रत्यूहं तदाप्नोति विश्वभर्त्तुरनुग्रहात् ।। ६ ।।\nरत्नभद्र इति ख्यातः पर्वते गंधमादने ।।\nयक्षः सुकृतलक्षश्रीः पुरा परम धार्मिकः ।। ७ ।।\nपूर्णभद्रं सुतं प्राप्य सोऽभूत्पूर्णमनोरथः ।।\nवयश्चरममासाद्य भुक्त्वा भोगाननेकशः ।। ८ ।।\nशांभवेनाथ योगेन देहमुत्सृज्य पार्थिवम् ।।\nआससादाशवं शांतं शांतसर्वेंद्रियार्थकः ।। ९ ।।\nपितर्युपरतेसोऽथ पूर्णभद्रो महायशाः ।।\nसुकृतोपात्तविभव भवसंभोगभुक्तिभाक् ।। 4.1.32.१० ।।\nसर्वान्मनोरथाँल्लेभे विना स्वर्गैकसाधनम् ।।\nगार्हस्थ्याश्रम नेपथ्यं पथ्यं पैतामहं महत् ।। ११ ।।\nसंसारतापसंतप्तावयवामृतसीकरम् ।।\nअपत्यं पततां पोतं बहुक्लेशमहार्णवे ।। १२ ।।\nपूर्णभद्रोऽथ संवीक्ष्य मंदिरं सर्वसुंदरम् ।।\nतद्बालकोमलालाप विकलं त्यक्तमंगलम्।। १३ ।।\nशून्यं दरिद्रहृदिव जीर्णारण्यमिवाथवा ।।\nपांथवत्प्रांतरमिव खिन्नोऽतीवानपत्यवान् ।। १४ ।।\nआहूय गृहिणी सोऽथ यक्षः कनककुंडलाम् ।।\nउवाच यक्षिणीं श्रेष्ठां पूर्णभद्रो घटोद्भव ।। १५ ।।\nन हर्म्यं सुखदं कांते दर्पणोदरसुंदरम् ।।\nमुक्ता गवाक्षसुभगं चंद्रकांतशिलाजिरम् ।। १६ ।।\nपद्मरागेंद्रनीलार्चिरर्चिताट्टालकं क्वणत् ।।\nविद्रुमस्तंभशोभाढ्यं स्फुरत्स्फटिककुड्यवत् ।। १७ ।।\nप्रेंखत्पताकानिकरं मणिमाणिक्यमालितम्।।\nकृष्णागुरुमहाधूप बहुलामोदमोदितम् ।। १८ ।।\nअनर्घ्यासनसंयुक्तं चारुपर्यंकभूषितम् ।।\nरम्यार्गलकपाटाढ्यं दुकूलच्छन्नमंडपम् ।। १९ ।।\nसुरम्यरतिशालाढ्यं वाजिराजिविराजितम् ।।\nदासदासीशताकीर्णं किंकिणीनादनादितम् ।। 4.1.32.२० ।।\nनूपुरारावसोत्कंठ केकिकेकारवाकुलम् ।।\nकूजत्पारावत कुलं गुरुसारीकथावरम् ।। २१ ।।\nखेलन्मरालयुगलं जीवं जीवककांतिमत् ।।\nमाल्याहूत द्विरेफाणां मंजुगुंजारवावृतम् ।। २२ ।।\nकर्पूरैण मदामोद सोदरानिलवीजितम् ।।\nक्रीडामर्कटदंष्ट्राग्री कृतमाणिक्यदाडिमम् ।। २३ ।।\nदाडिमीबीजसंभ्रांतशुकतुंडात्तमौक्तिकम् ।।\nधनधान्यसमृद्धं च पद्मालयमिवापरम् ।। २४ ।।\nकमलामोदगर्भं च गर्भरूपं विना प्रिये ।।\nगर्भरूपमुखं प्रेक्ष्ये कथं कनककुडले ।। २५ ।।\nयद्युपायोऽस्ति तद्ब्रूहि धिगपुत्रस्य जीवितम् ।।\nसर्वशून्यमिवाभाति गृहमेतदनंगजम् ।। २६ ।।\nधिगेतत्सौधसौंदर्यं धिगेतद्धनसंचयम् ।।\nविनापत्यं प्रियतमे जीवितं च धिगावयोः ।। २१७ ।।\nप्रलपंतमिव प्रोच्चैः प्रियं कनककुंडला ।।\nबभाषेंऽतर्विनिःश्वस्य यक्षिणी सा पतिव्रता ।। २८ ।।\n।। कनककुंडलोवाच ।। ।।\nकिमर्थं खिद्यसे कांत ज्ञानवानसि यद्भवान् ।।\nअत्रोपायोऽस्त्यपत्याप्त्यै विस्रब्धमवधारय ।। २९ ।।\nकिमुद्यमवतां पुंसां दुर्लभं हि चराचरे ।।\nईश्वरार्पितबुद्धीनां स्फुंरंत्यग्रे मनोरथाः ।। 4.1.32.३० ।।\nदैवं हेतुं वदंत्येवं भृशं कापुरुषाः पते ।।\nस्वयं पुराकृतं कर्म दैवं तच्च न हीतरत् ।।३१।।\nततः पौरुषमालंब्य तत्कर्म परिशांतये ।।\nईश्वरं शरणं यायात्सर्वकारणकारणम् ।। ३२ ।।\nअपत्यं द्रविणं दारा हारा हर्म्य हया गजाः ।।\nसुखानि स्वर्गमोक्षौ च न दूरे शिवभक्तितः ।। ३३ ।।\nविधातुः शांभवीं भक्तिं प्रिय सर्वे मनोरथाः ।।\nसिद्धयोष्टौ गृहद्वारं सेवंते नात्र संशयः ।। ३४ ।।\nनारायणोपि भगवानंतरात्मा जगत्पतिः ।।\nचराचराणामविता जातः श्रीकंठसेवया ।। ३५ ।।\nब्रह्मणः सृष्टिकर्त्तृत्वं दत्तं तेनैव शंभुना ।।\nइंद्रादयो लोकपाला जाता शंभोरनुग्रहात् ।। ३६ ।।\nमृत्युंजयं सुतं लेभे शिलादोप्यनपत्यवान् ।।\nश्वेतकेतुरपि प्राप जीवितं कालपाशतः ।। ३७ ।।\nक्षीरार्णवाधिपतितामुपमन्युरवाप्तवान् ।।\nअंधकोप्यभवद्भृंगी गाणपत्यपदोर्जितः ।। ३८ ।।\nजिगाय शार्ङ्गिणं संख्ये दधीचिः शंभुसेवया ।।\nप्राजापत्यपदं प्राप दक्षः संशील्य शंकरम्।। ३९ ।।\nमनोरथपथातीतं यच्च वाचामगोचरम्।।\nगोचरो गोचरीकुर्यात्तत्पदं क्षणतो मृडः ।। 4.1.32.४० ।।\nअनाराध्य महेशानं सर्वदं सर्वदेहिनाम् ।।\nकोपि क्वापि किमप्यत्र न लभेतेति निश्चितम् ।। ४१ ।।\nतस्मात्सर्वप्रयत्नेन शंकरं शरणं व्रज ।।\nयदिच्छसि प्रियं पुत्रं प्रियसर्वजनीनकम् ।। ४२ ।।\nइति श्रुत्वा वचः पत्न्याः पूर्णभद्रः स यक्षराट् ।।\nआराध्य श्रीमहादेवं गीतज्ञो गीतविद्यया ।। ४३ ।।\nदिनैः कतिपयैरेव परिपूर्णमनोरथः ।।\nपुत्रकाममवापोच्चैस्तस्यां पत्न्यां दृढव्रतः ।। ४४ ।।\nनादेश्वरं समभ्यर्च्य कैः कैर्नापि स्वचिंतितम् ।।\nतस्मात्काश्यां प्रयत्नेन सेव्यो नादेश्वरो नृभिः ।। ४५ ।।\nअंतर्वत्न्यथ कालेन तत्पत्नी सुषुवे सुतम् ।।\nतस्य नाम पिता चक्रे हरिकेश इति द्विज ।। ४६ ।।\nप्रीतिदायं ददौ चाथ भूरिपुत्राननेक्षणात् ।।\nपूर्णभद्रस्तथागस्त्य हृष्टा कनककुंडला ।। ४७ ।।\nबालोऽपि पूर्णचंद्राभ वदनो मदनोपमः ।।\nवृद्धिं प्रतिक्षणं प्राप शुक्लपक्ष इवोडुराट् ।। ४८ ।।\nयदाष्टवर्षदेशीयो हरिकेशोऽभवच्छिशुः ।।\nनित्यं तदाप्रभृत्येवं शिवमेकममन्यत ।। ४९ ।।\nपांसुक्रीडनसक्तोपि कुर्याल्लिंगं रजोमयम् ।।\nशाद्वलैः कोमलतृणैः पूजयेच्च स कौतुकम् ।। 4.1.32.५० ।।\nआकारयति मित्राणि शिवनाम्नाऽखिलानि सः ।।\nचंद्रशेखरभूतेश मृत्युंजय मृडेश्वरः ।। ५१ ।।\nधूर्जटे खंडपरशो मृडानीश त्रिलोचन ।।\nभर्गशंभोपशुपते पिनाकिन्नुग्रशंकर ।। ५२ ।।\nश्रीकंठनीलकंठेश स्मरारे पार्वतीपते ।।\nकपालिन्भालनयन शूलपाणे महेश्वर ।। ५३ ।।\nअजिनांबरदिग्वासः स्वर्धुनी क्लिन्नमौलिज ।।\nविरूपाक्षाहिनेपथ्य गृणन्नामावलीमिमाम् ।। ५४ ।।\nसवयस्कानिति मुहुः समाह्वयति लालयन् ।।\nशब्दग्रहौ न गृह्णीतस्तस्यान्याख्यां हरादृते ।। ५५ ।।\nपद्भ्यां न पद्यते चान्यदृते भूतेश्वराजिरात् ।।\nद्रष्टुं रूपांतरं तस्य वीक्षणेन विचक्षणे ।। ५६ ।।\nरसयेत्तस्य रसना हरनामाक्षरामृतम्।।\nशिवांघ्रिकमलामोदाद्घ्राणं नैव जिघृक्षति ।। ५७ ।।\nकरौ तत्कौतुककरौ मनो मनति नापरम् ।।\nशिवसात्कृत्यपेयानि पीयते तेन सद्धिया ।। ५८ ।।\nभक्ष्यते सर्वभक्ष्याणि त्र्यक्षप्रत्यक्षगान्यपि ।।\nसर्वावस्थासु सर्वत्र न स पश्येच्छिवं विना ।। ५९ ।।\nगच्छन्गायन्स्वपंस्तिष्ठञ्च्छयानोऽदन्पिबन्नपि ।।\nपरितस्त्र्यक्षमैक्षिष्ट नान्यं भावं चिकेति सः ।। 4.1.32.६० ।।\nक्षणदासु प्रसुप्तोपि क्व यासीति वदन्मुहुः ।।\nक्षणं त्र्यक्ष प्रतीक्षस्व बुध्यतीति स बालकः ।। ६१ ।।\nस्पष्टां चेष्टां विलोक्येति हरिकेशस्य तत्पिता ।।\nअशिक्षयत्सुतं सोऽथ गृहकर्मरतो भव ।। ६२ ।।\nएते तुरंगमा वत्स तवैतेऽश्वकिशो रकाः ।।\nचित्राणीमानि वासांसि सुदुकूलान्यमूनि च ।। ६३ ।।\nरत्नान्याकरशुद्धानि नानाजातीन्यनेकशः ।।\nकुप्यं बहुविधं चैतद्गोधनानि महांति च ।।६४।।\nअमत्राणि महार्हाणि रौप्य कांस्यमयानि च ।।\nपणनीयानि वस्तूनि नानादेशोद्भवान्यपि ।। ६५ ।।\nचामराणि विचित्राणि गंधद्रव्याण्यनेकशः ।।\nएतान्यन्यानि बहुशस्त्वनेके धान्यराशयः ।। ६६ ।।\nएतत्त्वदीयं सकलंवस्तुजातं समंततः ।।\nअर्थोपार्जनविद्याश्च सर्वाः शिक्षस्व पुत्रक ।। ६७ ।।\nचेष्टास्त्यज दरिद्राणां धूलिधूसरिणाममूः ।।\nअभ्यस्यविद्याः सकला भोगान्निर्विश्य चोत्तमान् ।। ६८ ।।\nतां दशां चरमां प्राप्य भक्तियोगं ततश्चर ।।\nअसकृच्छिक्षितः पित्रेत्यवमन्य गुरोर्गिरम्।। ६९ ।।\nरुष्टदृष्टिं च जनकं कदाचिदवलोक्य सः ।।\nनिर्जगाम गृहाद्भीतो हरिकेश उदारधीः ।। 4.1.32.७० ।।\nततश्चिंतामवापोच्चैर्दिग्भ्रांतिमपि चाप्तवान् ।।\nअहो बालिशबुद्धित्वात्कुतस्त्यक्तं गृहं मया ।। ७१ ।।\nक्व यामि क्व स्थिते शंभो मम श्रेयो भविष्यति ।।\nपित्रा निर्वासितश्चाहं न च वेद्म्यथ किंचन ।। ७२ ।।\nइति श्रुतं मया पूर्वं पितुरुत्संगवर्तिना ।।\nगदतस्तातपुरतः कस्यचिद्वचनं स्फुटम् ।। ७३ ।।\nमात्रा पित्रा परित्यक्ता ये त्यक्ता निजबंधुभिः ।।\nयेषां क्वापि गतिर्नास्ति तेषां वाराणसी गतिः ।। ७४ ।।\nजरया परिभूता ये ये व्याधिविकलीकृताः ।।\nयेषां क्वापि गतिर्नास्ति तेषां वाराणसी गतिः ।। ७५ ।।\nपदे पदे समाक्रांता ये विपद्भिरहर्निशम् ।।\nयेषां क्वापि गतिर्नास्ति तेषांवाराणसी गतिः ।। ७६ ।।\nपापराशिभिराक्रांता ये दारिद्र्य पराजिताः ।।\nयेषां क्वापि गतिर्नास्ति तेषां वाराणसी गतिः ।। ७७ ।।\nसंसार भयभीताय ये ये बद्धाः कर्मबंधनैः ।।\nयेषां क्वापि गतिर्नास्ति तेषां वाराणसी गतिः ।। ७८ ।।\nश्रुतिस्मृतिविहीना ये शौचाचारविवर्जिताः ।।\nयेषां क्वापि गतिर्नास्ति तेषां वाराणसी गतिः ।। ७९ ।।\nये च योगपरिभ्रष्टास्तपो दान विवर्जिताः ।।\nयेषां क्वापि गतिर्नास्ति तेषां वाराणसी गतिः ।। 4.1.32.८० ।।\nमध्ये बंधुजने येषामपमानं पदे पदे ।।\nतेषामानंददं चैकं शंभोरानंदकाननम् ।।८१।।\nआनंदकानने येषां रुचिर्वै वसतां सताम् ।।\nविश्वेशानुगृहीतानां तेषामानंदजोदयः ।। ८२ ।।\nभर्ज्यते कर्मबीजानि यत्र विश्वेशवह्निना ।।\nअतो महाश्मशानं तदगतीनां परा गतिः ।। ८३ ।।\nहरिकेशो विचार्येति यातो वाराणसीं पुरीम् ।।\nयत्राविमुक्ते जंतूनां त्यजतां पार्थिवीं तनुम् ।। ८४ ।।\nपुनर्नो तनुसंबंधस्तनुद्वेषिप्रसादतः ।।\nआनंदवनमासाद्य स तपः शरणं गतः ।। ८५ ।।\nअथ कालांतरे शंभुः प्रविश्यानंदकानमम् ।।\nपार्वत्यै दर्शयामास निजमाक्रीडकाननम् ।। ८६ ।।\nअमंदामोदमंदारं कोविदारपरिष्कृतम् ।।\nचारुचंपकचूताढ्यं प्रोत्फुल्लनवमल्लिकम् ।। ८७ ।।\nविकसन्मालतीजालं करवीरविराजितम् ।।\nप्रस्फुटत्केतकिवनं प्रोद्यत्कुरबकोर्जितम् ।। ८८ ।।\nजृंभद्विचकिलामोदं लसत्कंकेलिपल्लवम्।।\nनवमल्लीपरिमलाकृष्टषट्पदनादितम् ।। ८९ ।।\nपुष्प्यपुन्नागनिकरं बकुलामोदमोदितम् ।।\nमेदस्विपाटलामोद सदामोदित दिङ्मुखम् ।। 4.1.32.९० ।।\nबहुशोलंबिरोलंब मालामालितभूतलम् ।।\nचलच्चंदनशाखाग्र रममाणपि काकुलम् ।। ९१ ।।\nगुरुणाऽगुरुणामत्त भद्रजातिविहंगमम् ।।\nनागकेसरशाखास्थ शालभंजि विनोदितम् ।। ९२ ।।\nमेरुतुंग नमेरुस्थच्छायाक्रीडितकिंनरम् ।।\nकिंनरीमिथुनोद्गीतं गानवच्छुककिंशुकम् ।। ९३ ।।\nकदंबानां कदंबेषु गुंजद्रोलंबयुग्मकम् ।।\nजितसौवर्णवर्णोच्च कर्णिकारविराजितम् ।। ९४ ।।\nशालतालतमालाली हिंताली लकुचावृतम् ।।\nलसत्सप्तच्छदामोदं खर्जूरीराजिराजितम् ।।\nनारिकेल तरुच्छन्न नारंगीरागरंजितम् ।। ९५ ।।\nफलिजंबीरनिकरं मधूकमधुपाकुलम् ।।\nशाल्मली शीतलच्छायं पिचुमंद महावनम्।। ९६ ।।\nमधुरामोद दमनच्छन्नं मरुबनोदितम् ।।\nलवलीलोललीलाभृन्मंदमारुतलोलितम् ।। ९७ ।।\nभिल्ली हल्लीसकप्रीति झिल्लीरावविराविणम् ।।\nक्वचित्सरः परिसरक्रीडत्क्रोडकदंबकम् ।। ९८ ।।\nमरालीगलनालीस्थ बिसासक्तसितच्छदम् ।।\nविशोककोकमिथुनक्रीडाक्रेंकारसुंदरम् ।। ९९ ।।\nबकशावकसंचारं लक्ष्मणासक्त सारसम् ।।\nमत्तबर्हिणसंघुष्टं कपिंजलकुलाकुलम् ।। 4.1.32.१०० ।।\nजीवंजीवलसज्जीवं क्वणत्कारंडवोत्कटम् ।।\nदीर्घिकावारिसंचारि शीतमारुत वीजितम्।। १ ।।\nमदांदोलितकह्लार परागपरिपिंगलम् ।।\nउल्लसत्पंकजमुखं नीलेंदीवरलोचनम् ।। २ ।।\nतमालकबरीभारं विलसद्दाडिमीरदम् ।।\nभ्रमरालीलसद्भ्रूकं शुकनासाविराजितम् ।। ३ ।।\nमहांधुश्रवणं दूर्वा श्मश्रुभिः परिशोभितम् ।।\nकमलामोदनिःश्वासं बिंबीफल रदच्छदम् ।। ४ ।।\nसुपद्मपत्रवसनं कर्णिकारविभूषणम् ।।\nकम्रकंबु लसत्कंठं शंकरस्कंध बंधुरम् ।। ५ ।।\nगंधसारसमासक्ता हीन दोर्दंडमंडितम् ।।\nअशोकपल्लवांगुष्ठं केतकीनखरोज्ज्वलम् ।। ६ ।।\nलसत्कंठीरवोरस्कं गंडशैलपृथूदरम् ।।\nजलावर्तलसन्नाभि तरुजंघा युगान्वितम् ।। ७ ।।\nस्थलभाक्पद्मचरणं मत्तमातंगगामिनम् ।।\nलसत्कदलिकेदारदलच्चीनांशुकावृतम् ।। ८ ।।\nनानासुकुममालाभिर्मालितं च समंततः ।।\nअकंटकितरुच्छन्नं महिष श्वापदावृतम् ।। ९ ।।\nचंद्रकांतशिलासुप्तकृष्णैणहरितोडुपम् ।।\nतरुप्रकीर्णकुसुम जितस्वर्लोकतारकम् ।।\nदर्शयन्नित्थमाक्रीडं देव्यै देवोविशद्वनम् ।। 4.1.32.११० ।।\n।। देवदेव उवाच ।। ।।\nयथाप्रियतमा देवि मम त्वं सर्वसुंदरि ।।\nतथा प्रियतरं चैतन्मे सदानंदकाननम् ।। ११ ।।\nअत्रानंदवने देवि मृतानां मदनुग्रहात् ।।\nवपुस्त्वमृततां प्राप्तमपुनर्भविनस्तु ते ।। १२ ।।\nभविनो ये विपद्यंते वाराणस्यां ममाज्ञया ।।\nतेषां बीजानि दग्धानि श्मशानज्वलदग्निना ।। १३ ।।\nमहाश्मशाने ये प्राप्ता दीर्घनिद्रां गिरींद्रजे ।।\nन पुनर्गर्भशयने ते स्वपंति कदाचन ।। १४ ।।\nब्रह्मज्ञानेन मुच्यंते नान्यथा जंतवः क्वचित् ।।\nब्रह्मज्ञानमये क्षेत्रे प्रयागे वा तनुत्यजः ।। १५ ।।\nब्रह्मज्ञानं तदेवाहं काशीसंस्थितिभागिनाम् ।।\nदिशामि तारकं प्रांते मुच्यंते ते तु तत्क्षणात् ।। १६ ।।\nगृह्णीयुः पापकर्माणि काशीमृतविनिंदकाः ।।\nसुकृतानि स्तुतिकृतो मुच्यंते तेऽत्र जंतवः ।। १७ ।।\nब्रह्मज्ञानं कुतो देवि कलिनोपहतात्मनाम् ।।\nस्वभावचंचलाक्षाणां तद्ब्रह्मेह दिशाम्यहम् ।। १८ ।।\nयोगिनो योगविभ्रष्टाः पतंत्यैश्वर्यमोहिताः ।।\nकाश्यां पतित्वा न पुनः पतंत्यपि महालये ।। १९ ।।\nब्रह्मज्ञानं न विंदंति योगैरेकेन जन्मना ।।\nजन्मनैकेन मुच्यंते काश्यामंतकृतो जनाः ।। 4.1.32.१२० ।।\nयथेह मुच्यते जंतुर्गिरिजे मदनुग्रहात् ।।\nअविमुक्ते महाक्षेत्रे न तथान्यत्र कुत्रचित् ।। २१ ।।\nबहुजन्मसमभ्यासाद्योगी मुच्येत वा न वा ।।\nमृतमात्रो विमुच्येत काश्यामेकेन जन्मना ।। २२ ।।\nन सिध्यति कलौ योगो न सिध्यति कलौ तपः ।।\nन्यायार्जितधनोत्सर्गः सद्यः सिध्येत्कलौ नरः ।। २३ ।।\nन व्रतं न तपो नेज्या न जपो न सुरार्चनम् ।।\nदानमेव कलौ मुक्त्यै काशीदानैरवाप्यते ।। २४ ।।\nकलौ विश्वेश्वरो देवः कलौ वाराणसी पुरी ।।\nकलौ भागीरथी गंगा कलौ दानं विशिष्यते ।। २५ ।।\nगंगोत्तरवहाकाश्यां लिंगं विश्वेश्वरं मम ।।\nउभे विमुक्तिदे पुंसां प्राप्ये दानबलात्कलौ ।। २६ ।।\nपुण्यवानितरो वापि मम क्षेत्रस्य सेवया ।।\nमुक्तो भवति देवेशि नात्र कार्या विचारणा ।। २७ ।।\nअविमुक्तस्य माहात्म्यात्पुण्यपापेन कर्मणा ।।\nदेवि प्रभवतः पुंसामपिजन्मशतार्जिते ।। २८ ।।\nअविमुक्तं न मोक्तव्यं तस्माद्देवि मुमुक्षुणा ।।\nहन्यमानेन बहुधा ह्युपसर्गशतैरपि ।। २९ ।।\nविधाय क्षेत्रसंन्यासं ये वसंतीह मानवाः ।।\nजीवन्मुक्तास्तु ते देवि तेषां विघ्नं हराम्यहम् ।। 4.1.32.१३० ।।\nन योगिनां हृदाकाशे न कैलासे न मंदरे ।।\nतथा वासरतिर्मेऽस्ति यथा काश्यां रतिर्मम ।। ३१ ।।\nकाशीवासि जनो देवि मम गर्भे वसेत्सदा ।।\nअतस्तं मोचयाम्यंते प्रतिज्ञेयं यतो मम ।। ३२ ।।\nतामसीं प्रकृतिं प्राप्य कालो भूत्वा चराचरम् ।।\nग्रसामि लीलया देवि काशीं रक्षामि यत्नतः ।। ३३ ।।\nप्रेमपात्रद्वयं देवि नितरां नेतरन्मम ।।\nत्वं वा तपोधने गौरि काशी वानंदभूमिका ।। ३४ ।।\nविना काशी न मे स्थानं विना काशी न मे रतिः ।।\nविना काशी न निर्वाणं सत्यं सत्यं वदाम्यहम् ।। ३५ ।।\nब्रह्मांडगोलके यद्वन्मुक्तिः काश्यां व्यवस्थिता ।।\nअष्टांगयोगयुक्त्या वा न तथा हेलयाऽन्यतः ।। ३६ ।।\nइति ब्रुवाणो देवेशो हरिकेशमवैक्षत ।।\nमध्ये वनं तपस्यंतमशोकतरुमूलगम्।। ३७ ।।\nशुष्कस्नायुपिनद्धास्थि संचयं निश्चलाकृतिम् ।।\nवल्मीककीटकाकोटिशोषितासृगसृग्धरम् ।।३८।।\nनिर्मांसकीकसचयं स्फटिकोपलनिश्चलम् ।।\nशंखकुंदेंदुतुहिन महाशंखलसच्छ्रियम्।। ३९ ।।\nसत्वावलंबितप्राणमायुःशेषेणरक्षितम् ।।\nनिःश्वासोच्छासपवनवृत्तिसूचितजीवितम् ।। 4.1.32.१४० ।।\nनिमेषोन्मेषसंचार पिशुनीकृतजंतुकम् ।।\nपिंगतारस्फुरद्रश्मि नेत्रदीपित दिङ्मुखम् ।। ४१ ।।\nतत्तपोग्निशिखादाव चुंबितम्लानकाननम्।।\nतत्सौम्यदृक्सुधावर्ष संसिक्ताऽखिलभूरुहम् ।। ४२ ।।\nसाक्षात्तपस्यंतमिव तपो धृत्वा नराकृतिम् ।।\nनिराकृतिं निराकांक्षं कृत्वा भक्तिं च कांचन ।।४३।।\nकुरंगशावैर्गणशो भ्रमद्भिः परिवारितम् ।।\nनितांतभीषणास्यैश्च पंचास्यैः परिरक्षितम् ।। ४४ ।।\nतं तथाभूतमालोक्य देवी देवं व्यजिज्ञपत् ।।\nवरेणच्छंदयेशामुं निजभक्तं तपस्विनम् ।। ४५ ।।\nत्वदेकचित्तं त्वदधीनजीवितं त्वदेककर्माणममुं त्वदाश्रयम् ।।\nतीव्रैस्तपोभिः परिशुष्कविग्रहं कुरुष्व यक्षस्य वैररनुग्रहम् ।। ४६ ।।\nदेवो वृषेंद्रादवरुह्य देव्या शैलादिना दत्तकरावलंबः ।।\nसमाधिसंकोचितनेत्रपत्रं पस्पर्श हस्तेन दयार्द्रचेताः ।। ४७ ।।\nततः स यक्षो विनिमील्य चक्षुषी त्र्यक्षं पुरो वीक्ष्य समक्षमात्मनः ।।\nउद्यत्सहस्रांशु सहस्रतेजसं जगाद हर्षाकुल गद्गदाक्षरम् ।। ४८ ।।\nजयेश शंभो गिरिजेश शंकर त्रिशूलपाणे शशिखंडशेखर ।।\nस्पर्शत्कृपालो तव पाणिपंकजं प्राप्यामृतीभूततनूलतोऽभवम् ।। ४९ ।।\nश्रुत्वोदितां तस्य महेश्वरो गिरं मृद्वीकया साम्यमुपेयुषीं मृदु ।।\nभक्तस्य धीरस्य महातपोनिधे ददौ वराणां निकर तदा मुदा ।। 4.1.32.१५० ।।\nक्षेत्रस्य यक्षास्य मम प्रियस्य मे भवाधुना दंडधरो वरान्मम ।।\nस्थिरस्त्वमद्यादि दुरात्मदंडकः सुपालकः पुण्यकृतां च मत्प्रियः ।। ५१ ।।\nत्वं दंडपाणिर्भव नामतोऽधुना सर्वान्गणाञ्छाधि ममाज्ञयोत्कटान् ।।\nगणाविमौ त्वामनुयायिनौ सदा नाम्ना यथार्थौ नृषु संभ्रमोद्भ्रमौ ।। ५२ ।।\nत्वमंत्यभूषां कुरु काशिवासिनां गले सुनीलां भुजगेंद्र कंकणाम् ।।\nभालेसु नेत्रां करिकृत्तिवाससं वामेक्षणालक्षित वामभागाम् ।। ५३ ।।\nमौलौ लसत्पिंगकपर्दभारिणी विभूतिसंक्षालित पुण्यविग्रहाम् ।।\nअहोहिमांशोः कलया लसच्छ्रियं वृषेंद्रलीला गतिमंदगामिनीम् ।। ५४ ।।\nत्वमन्नदः काशिनिवासिनां सदा त्वं प्राणदो ज्ञानद एक एव हि ।।\nत्वं मोक्षदो मन्मुखसूपदेशतस्त्वं निश्चलां सद्वसतिं  विधास्यसि ।। ५५ ।।\nत्वं विघ्नपूगैः परिपीड्य पापिनः संभ्रातिमुत्पाद्य विनेष्यसे बहिः ।।\nआनीय भक्तान्क्षणतोपिदूरतो मुक्तिं परां दापयितासि पिंगल ।। ५६ ।।\nत्वत्सात्कृते क्षेत्रवरे हि यक्षराट्कस्त्वामनाराध्य विमुक्तिभाजनम् ।।\nसभाजनं पूर्वत एव ते चरेत्ततः समर्चां मम भक्त आचरेत् ।। ५७ ।।\nत्वं ग्रामवासप्रद एव मे पुरेऽध्यक्षस्त्वमेधीह च दंडनायकः ।।\nदुष्टान्समुद्घाटय काशिवैरिणः काशीं पुरीं रक्ष सदा मुदान्वितः ।। ५८ ।।\nपूर्णभद्रसुतदंडनायक त्र्यक्षयक्षहरिकेश पिंगल ।।\nकाशिवास वसतां सदान्नदज्ञानमोक्षदगणाग्रणीर्भव ।। ५९ ।।\nमद्भक्तियुक्तोपि विना त्वदीयां भक्तिं न काशी वसतिं लभेत ।।\nगणेषु देवेषु हि मानवेषु तदग्रमान्यो भव दंडपाणे ।। 4.1.32.१६० ।।\nज्ञानोदतीर्थे विहितोदकक्रियो यस्त्वां समाराधयिता गणेशम् ।।\nस एव लोके कृतकृत्यतामगान्ममातुलानुग्रहतोऽत्र पुण्यवान् ।। ६१ ।।\nत्वं दक्षिणस्यां दिशि दंडपाणे सदैव मे नेत्रसमक्षमत्र ।।\nत्वं दंडयन्प्राणभृतो दुरीहानिहास्वनॄन्स्वानभयं दिशन्वै ।। ६२ ।।\n।। स्कंद उवाच ।। ।।\nइति दत्त्वा वरान्विप्र गिरीशो दंडपाणये ।।\nवृषेंद्रमधिरुह्याथ विवेशानंदकाननम् ।। ६३ ।।\nकुंभोद्भव तदारभ्य यक्षराड्दंडनायकः ।।\nपुरीं वाराणसीं सम्यगनुशास्ति निदेशतः ।। ६४ ।।\nअहमप्यत्र वसतिं चक्रे तदनुसूयया ।।\nवसन्नपि मया काश्यां यतः संभावितो न सः ।। ६९ ।।\nमुने क्षेत्रं यदत्याक्षीस्त्वमप्येवंविधो वशी ।।\nशंके तत्राहमेवाद्धा कामं तस्यैव विक्रियाम् ।। ६६ ।।\nमनाग्विरुद्धाचरणं यदि द्विज विलक्षयेत् ।।\nहरिकेशस्तदा काश्यां क्व स्थितिः क्व च निर्वृतिः ।। ६७ ।।\nदंडपाणिमनाराध्य कः काश्यां सुखमाप्नुयात् ।।\nप्रविविक्षुरहं काशीं दूरगोपि भजामि तम् ।। ६८ ।।\nरत्नभद्रांगजोद्भूतं पूर्णभद्रसुतो त्तम ।।\nनिर्विघ्नं कुरु मे यक्ष काशीवासं शिवाप्तये ।। ६९ ।।\nधन्यो यक्षः पूर्णभद्रो धन्या कांचनकुंडला ।।\nययोर्जठरपीठेभूर्दंडपाणे महामते ।। 4.1.32.१७० ।।\nजय यक्षपते धीर जय पिंगललोचन ।।\nजय र्पिगजटाभार जय दंड महायुध ।। ७१ ।।\nअविमुक्त महाक्षेत्र सूत्रधारोग्रतापस ।।\nदंडनायक भीमास्य जय विश्वेश्वरप्रिय ।। ७२ ।।\nसौम्यानां सौम्यवदन भीषणानां भयानक ।।\nक्षेत्रपापधियां काल महाकालमहाप्रिय ।। ७३ ।।\nजयप्राणद यक्षेंद्र काशीवासान्नमोक्षद ।।\nमहारत्नस्फुरद्रश्मि चयचर्चित विग्रह ।। ७४ ।।\nमहासंभ्रातिजनक महोद्भ्रांति प्रदायक ।।\nअभक्तानां च भक्तानां संभ्रात्युद्भ्रांति नाशक ।। ७५ ।।\nप्रांतनेपथ्यचतुर जयज्ञाननिधिप्रद ।।\nजयगौरीपदाब्जाले मोक्षेक्षणविचक्षण ।। ७६ ।।\nयक्षराजाष्टकं पुण्यमिदं नित्यं त्रिकालतः ।।\nजपामि मैत्रावरुणे वाराणस्याप्तिकारणम् ।। ७७ ।।\nदंडपाण्यष्टकं धीमाञ्जपन्विघ्नैर्न जातुचित् ।।\nश्रद्धया परिभूयेत काशीवासफलं लभेत ।। ७८ ।।\nप्रादुर्भावं दंडपाणेः शृण्वन्तोत्रमिदं गृणन् ।।\nविपत्तिमन्यतः प्राप्य काशीं जन्मांतरे लभेत् ।। ७९ ।।\nश्रुत्वाध्यायमिमं पुण्यं दंडपाणिसमुद्भवम् ।।\nपठित्वा पाठयित्वापि न र्विघ्रैरभिभूयतै ।। 4.1.32.८० ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे दंडपाणिप्रादुर्भावो नाम द्वात्रिंशोऽध्यायः ।। ३२ ।।"
  }
]
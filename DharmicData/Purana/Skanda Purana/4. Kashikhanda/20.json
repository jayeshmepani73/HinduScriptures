[
  {
    "text": "।। गणावूचतुः ।। ।।\nऔत्तानपादिर्निर्गत्य ततः काननतो द्विज ।।\nरम्यं मधुवनं प्राप यमुनायास्तटे महत ।। १ ।।\nआद्यं भगवतः स्थानं तत्पुण्यं हरिमेधसः ।।\nपापोपि जंतुस्तत्प्राप्य निष्पापो जायते ध्रुवम् ।। २ ।।\nजपन्स वासुदेवाख्यं परंब्रह्म निरामयम् ।।\nअपश्यत्तन्मयं विश्वं ध्यानस्तिमितलोचनः ।। ३ ।।\nहरिर्हरित्सु सर्वासु हरिर्हरिमरीचिषु ।।\nशिवामृगमृगेंद्रादि रूपः काननगो हरिः ।। ४ ।।\nजले शालूरकूर्मादि रूपेण भगवान्हरिः ।।\nहरिरश्वादिरूपेण मंदुरास्वपि भूभुजाम् ।। ५ ।।\nअनंतरूपः पाताले गगनेऽनंतसंज्ञकः ।।\nएकोप्यनंततां यातो रूपभेदैरनंतकैः ।। ६ ।।\nदेवेषु यो वसेन्नित्यं देवानां वसतिर्हि यः ।।\nस वासुदेवः सर्वत्र दीव्येद्यद्वासनावशात् ।। ७ ।।\nविष्लृव्याप्तावयंधातुर्यत्रसार्थकतां गतः।।\nते विष्णुनाम स्वरूपे हि सर्वव्यापनशीलिनि ।। ८ ।।\nसर्वेषां च हृषीकाणामीशनात्परमेश्वरः ।।\nहृषीकेश इति ख्यातो यः स सर्वत्रसंस्थितः ।। ९ ।।\nन च्यवंतेपि यद्भक्ता महति प्रलये सति ।।\nअतोऽच्युतोऽखिले लोके स एकः सर्वगोऽव्ययः ।। 4.1.20.१० ।।\nइदं चराचरं विश्वं यो बभार स्वलीलया ।।\nभृत्यास्वरूपसंपत्त्या सोऽत्र विश्वंभरोऽखिलम् ।। ११ ।।\nतस्येक्षणे समीक्षेते नान्यद्विप्णुपदादृते ।।\nनिरीक्ष्यः पुंडरीकाक्षो नान्यो नियमतो ह्यतः ।। १२ ।।\nनान्य शब्दग्रहौ तस्य जातौ शब्दग्रहावपि ।।\nविना मुकुंद गोविंद दामोदर चतुर्भुज ।। १३ ।।\nगोविंदचरणार्थार्चां तत्प्रियंकर्मवै विना ।।\nशंखचक्रांकितौ तस्य नान्यकर्मकरौकरौ ।। १४ ।।\nनिर्द्वंद्वचरणद्वंद्वं तन्मनो मनुते हरेः ।।\nहित्वान्यन्मननं सर्वं निश्चलत्वमवाप ह ।। १५ ।।\nचरणौ विष्णुशरणौ हित्वा नारायणांगणम् ।।\nतस्य नो चरतोन्यत्र  चरतो विपुलं तपः ।। १६ ।।\nवाणीप्रमाणी क्रियते गोविंदगुणवर्णने ।।\nजोषं समासता तेन महासारं तपस्यता ।। १७ ।।\nनितांतकमलाकांत नामधेयसुधारसम् ।।\nरसयंती न रसना तस्यान्यरसस्पृहा ।। १८ ।।\nश्रीमुकुंद पदद्वंद्व पद्मामोदप्रमोदितम् ।।\nगंधांतरं न तद्घ्राणं परिजिघ्रत्यशीघ्रगम् ।। १९ ।।\nत्वगिंद्रियं मधुरिपोः परिस्पृश्य पदद्वयम् ।।\nसर्वस्पर्शसुखं प्राप तस्य भूजानिजन्मनः ।। 4.1.20.२० ।।\nशब्दादिविषयाधारं सारं दामोदरं परम् ।।\nध्रुवेंद्रियाणि संप्राप्य कृतार्थान्यभवंस्तदा ।। २१ ।।\nलुप्तानि सर्वतेजांसि तत्तपस्तपनोदये ।।\nचंद्रसूर्यानलर्क्षाणां प्रदीपित जगत्त्रये ।। २२ ।।\nइंद्र चंद्राग्नि वरुण समीरण धनाधिपाः ।।\nयम नैर्ऋतमुख्याश्च जाताः स्वपदशंकिताः ।। २३ ।।\nवैमानिकास्तथाऽन्येपि वसुमुख्या दिवौकसः ।।\nततो धुवात्समुत्त्रेसुः स्वाधिकारैधिताधयः ।।२४।।\nयत्र यत्र ध्रुवः पादं मिनोति पृथिवीतले ।।\nधरा तस्य भराक्रांता विनमेत्तत्र तत्र वै ।।२५।।\nअहो तदंगसंगीनि त्यक्त्वा जाड्यं जलान्यपि ।।\nरसवंति पदस्थानि स्फुरंत्यन्यत्र तद्भयात् ।। २६ ।।\nयावंति विष्वक्तेजांसि सिद्धरूपगुणानि च ।।\nनेत्रातिथीनि तावंति तत्तपस्तेजसाऽभवन् ।। २७ ।।\nअहो निजगुणस्पर्शः सततं मातरिश्वना ।।\nदूरदेशांतरस्थोपि तत्त्वचो विषयीकृतः ।। २८ ।।\nव्योम्नापि शब्दगुणिना ध्रुवाराधनबुद्धिना ।।\nशब्दजातस्त्वशेषोपि तत्कर्ण शरणीकृतः ।।२९।।\nआराधितोऽनुदिवसं सभूतैरपि पंचभिः ।।\nतप एव परं मेने गोविंदार्पित मानसः ।। 4.1.20.३० ।।\nकौस्तुभोद्भासितहृदः पीतकौशेयवाससः ।।\nध्यानात्तेजोमयं विश्वं तेनैक्षि नृपसूनुना ।। ३१ ।।\nमरुत्वतातिमहती चिंताऽप्ता तत्तपोभयात् ।।\nमत्पदं चेदकांक्षिष्यदहरिष्यद्ध्रुवं धुवः ।। ३२ ।।\nसमर्थस्त्वप्सरोवर्गो नियंतुं यमिनां यमान् ।।\nस तु यूनि प्रभवति नात्र बाले करोमि किम् ।। ३३ ।।\nतपस्विनां तपो हंतुं द्वौ मत्साहाय्यकारिणौ ।।\nकामक्रौधौ न तावस्मिन्प्रभवेतां शिशौ ध्रुवे ।। ३४ ।।\nएक एव किलोपायो बाले मे प्रभविष्यति ।।\nभूतालिं भीषणाकारां प्रहिणोमीह तद्भिये ।। ३५ ।।\nबालत्वाद्भीषितो भूतैस्तपस्त्यक्ष्यत्यसौ ध्रुवम् ।।\nइति निश्चित्य भूतालिं प्रेषयामास वासवः ।। ३६ ।।\nभल्लूकाकारसर्वांग उष्ट्रलंबशिरोधरः ।।\nकश्चिद्दुर्दर्शदशनस्त्वभ्यधावत्तमर्भकम् ।। ३७ ।।\nतं व्याघ्रवदनः कश्चिद्व्यादाय विकटाननम् ।।\nद्विपोच्च देहसंस्थानो मुहुर्गर्जन्समभ्यगात् ।। ३८ ।।\nरयात्तु मांसकं भुंजन्कश्चिद्विकटदंष्ट्रकः ।।\nरोषात्तमभिदुद्राव दृष्ट्वा संतर्जयन्निव ।। ३९ ।।\nअतितीक्ष्णैर्विषाणाग्रैस्तटानुच्चान्विदारयन् ।।\nखुराग्रैर्दलयन्भूमिं महोक्षोऽभिजगर्जतम् ।। 4.1.20.४० ।।\nकश्चिद्धि पन्नगी भूय फटाटोपभयानकः ।।\nअतिलोलद्विरसनः पुस्फूर्जनिकषाचितम् ।। ४१ ।।\nकश्चिच्च महिषाकारः क्षिपञ्शृंगाग्रतो गिरोन् ।।\nलांगूलताडितधरः श्वसन्वेगात्तमाप्तवान्।। ४२ ।।\nकश्चिद्दावानलालीढ खर्जूरद्रुमसन्निभम् ।।\nबिभ्रदूरुद्वयंभूतो व्यात्तास्यस्तमभीषयत् ।। ४३ ।।\nमौलिजैरभ्रसंघर्षं कुर्वन्दीर्घकृशोदरः ।।\nनिमग्नपिंगनयनः कश्चिद्भीषयति स्म तम् ।। ४४ ।।\nकृपाणपाणिर्भग्नास्यो वामहस्तकपालधृत् ।।\nप्रचंडं क्ष्वेडयन्कश्चिदभ्यधावत्तमर्भकम् ।। ४५ ।।\nविशाल सालमादाय कुर्वन्किल किलारवम् ।।\nकश्चित्तमभितो याति कालो दंडधरो यथा ।। ४६ ।।\nतमः संकेतसदनं व्याघ्रं वै वदनं महत्।।\nकृतांतकं दराकारं बिभ्रत्कश्चित्तमभ्यगात्।। ४७ ।।\nउलूकाकारतां धृत्वा फूत्कारैरतिदारुणैः ।।\nहृदयाकंपनैः कश्चिद्भीषयामास तं ध्रुवम् ।। ४८ ।।\nयक्षिणी काचिदानीय रुदंतं कस्यचिच्छिशुम् ।।\nअपिबद्रुधिरं कोष्ठाच्चखादास्थि मृणालवत् ।। ४९ ।।\nपिपासिताद्य रुधिरं तेपि पास्याम्यहं धुव ।।\nयथास्य बालस्य तथा चर्वित्वास्थीनि वादिनी ।। 4.1.20.५० ।।\nअनीय तृणदारूणि परिस्तीर्य समंततः ।।\nदावाग्निं ज्वालयामास काचिद्वात्याविवर्धितम् ।। ५१ ।।\nवेताली रूपमास्थाय भंक्त्वा काचित्तरून्गिरीन् ।।\nरुरोध गगनाध्वानं कंपयंती च तं भृशम् ।। ५२ ।।\nअन्या सुनीतिरूपेण तमभिप्रेक्ष्य दूरतः ।।\nरुरोदातीवदुःखार्ता वक्षोघातं मुहुर्मुहुः ।। ५३ ।।\nउवाच च वचश्चाटु बहुमाया विनिर्मितम् ।।\nकारुण्यपूर्ण वात्सल्यमतीवातन्वती सती ।। ५४ ।।\nत्वदेकशरणां वत्स बत मृत्युर्जिघांसति ।।\nरक्षरक्ष गतासुं मां शरणागतवत्सल ।। ५५ ।।\nप्रतिग्रामं प्रतिपुरं प्रत्यध्वं प्रतिकाननम् ।।\nप्रत्याश्रमं प्रतिगिरिं श्रांता त्वद्वीक्षणातुरा ।। ५६ ।।\nयदा प्रभृति रे बाल निरगात्तपसे भवान् ।।\nतदेव दिनमारभ्य निर्गताऽहं त्वदीक्षणे ।। ५७ ।।\nतैस्तैः सपत्नीदुर्वाक्यैर्दुनोपि त्वं यथार्भक ।।\nतथाऽहमपि दूनास्मि नितरां तद्वचोऽग्निना ।। ५८ ।।\nन निद्रामि न जागर्मि नाश्नामि न पिबाम्यहम् ।।\nध्यायामि केवलं त्वाऽहं योगिनीव वियोगिनी ।।५९।।\nनिद्रादरिद्रनयना स्वप्नेपि न तवाननम् ।।\nआनंदि सर्वथा यन्मे मंदभाग्या विलोकये ।। 4.1.20.६० ।।\nत्वदाननप्रतिनिधिर्विधुर्विधुरया मया ।।\nउदित्वरोपिनालोकि तापं वै त्यक्तुकामया ।। ६१ ।।\nत्वदालापसमालापं कलयन्किलकाकलीम् ।।\nकोकिलोपि मयाकर्णि नालकाकीर्णकर्णया ।।६२।।\nत्वदंगसंगमधुरो ध्रुवधूपितयामया ।।\nनानिलोपि मयालिंगि क्वचिद्विश्रांतया भृशम् ।। ६३ ।।\nके देशाः काश्च सरितः के शैलास्त्वत्कृते ध्रुव ।।\nमया चरणचारिण्या राजपत्न्या न लंघिताः ।। ६४ ।।\nअध्रुवं सर्वमेवैतत्पश्यंत्यंधीकृतास्म्यहम् ।।\nधात्रीं त्रायस्व मां पुत्र प्राप्य त्वंमेंऽधयष्टिताम् ।। ६५ ।।\nमृदुलानि तवांगानि क्वेमानि क्व तपस्त्विदम् ।।\nपरुषं पुरुषैः साध्यं परुषांगैर्नरर्षभ ।। ६६ ।।\nअनेन तपसा वत्स त्वयाऽऽप्यं किमनेनसा ।।\nधराधीशतनूजत्वादधिकं तद्वदाधुना ।। ६७ ।।\nअनेन वयसा बाल खेलनीयं त्वयाऽनिशम् ।।\nबालक्रीडनकैरन्यैः सवयः शिशुभिः समम् ।। ६८ ।।\nततः कौमारमासाद्य वयोऽभिध्यानशीलिना ।।\nभवता सर्वविद्यानां भाव्यं वै पारदृश्वना ।। ६९ ।।\nवयोथ चतुरं प्राप्य योषास्रक्चंदनादिकान् ।।\nनिर्वेक्ष्यसि बहून्भोगानिंद्रियार्थान्कृतार्थयन् ।। 4.1.20.७० ।।\nउत्पाद्याथ बहून्पुत्रान्गुणिनो धर्मवत्सलान् ।।\nपरिसंक्रामितश्रीकस्तेष्वथो त्वं तपश्चर ।। ७१ ।।\nइदानीमेव तपसि बाल्ये वयसि कः श्रमः ।।\nपादांगुष्ठकरीषाग्निः कदा मौलिमवाप्स्यति ।। ७२ ।।\nविपक्षपरिभूतेन हृतमानेन केनचित् ।।\nपरिभ्रष्टश्रिया वापि तप्तव्यं तेषु को भवान् ।। ७३ ।।\nहृतमानेन तप्तव्यं निशम्येति वचो ध्रुवः ।।\nदीर्घमुष्णं हि निःश्वस्य पुनर्दध्यौ हरिं हृदि ।। ७४ ।।\nजनयित्रीमनाभाष्य भूतभीतिं विहाय च ।।\nध्रुवोऽच्युतध्यानपरः पुनरेव बभूव ह ।। ७५ ।।\nसापि भूतावली भीतिंबहुभीषणभूषणा ।।\nदर्शयंती तमभितोऽद्राक्षीच्चक्रं सुदर्शनम् ।। ७६ ।।\nपरितः परिवेषाभं सूर्यस्योच्चैः स्फुरत्प्रभम् ।।\nरक्षणाय च रक्षोभ्यस्तस्याधोक्षज निर्मितम् ।। ७७ ।।\nभूतावली तमालोक्य स्फुरच्चक्रसुदर्शनम् ।।\nज्वालामालाकुलं तीव्रं रक्षंतं परितो ध्रुवम् ।। ७८ ।।\nअतीव निष्कंपहृदं गोविदार्पितचेतसम् ।।\nतपोंकुरमिवोद्भिद्य मेदिनीं समुदित्वरम् ।। ७९ ।।\nसापि प्रत्युतभीतातं ध्रुवं ध्रुवविनिश्चयम् ।।\nनमस्कृत्य यथायातं याताव्यर्थमनोरथा ।। 4.1.20.८० ।।\nगर्जत्कादंबिनीजालं व्योम्नि वै व्याकुलं यथा ।।\nवृथा भवति संप्राप्य मनागनिललोलताम् ।। ८१ ।।\nअथ जंभारिणा सार्धं भीताः सर्वे दिवौकसः ।।\nसंमंत्र्य त्वरिता जग्मुर्ब्रह्माणं शरणं द्विज ।। ८२ ।।\nनत्वा विज्ञापयामासुः परिष्टुत्या पितामहम् ।।\nवच्रोऽवसरमालोक्य पृष्टागमनकारणाः ।। ८३ ।।\n।। देवा ऊचुः ।। ।।\nधातरुत्तानपादस्य तनयेन सुवर्चसा ।।\nतपता तापिताः सर्वे त्रिलोकी तलवासिनः ।। ८४ ।।\nसम्यक्संविद्महे तात धुवस्य न मनीषितम् ।।\nपदं परिजिहीर्षुः स कस्यास्मासु महातपाः ।। ८५ ।।\nइति विज्ञापितो देवैर्विहस्य चतुराननः ।।\nप्रत्युवाचाथ तान्सर्वान्ध्रुवतो भीतमानसान् ।। ८६ ।।\n।। ब्रह्मोवाच ।। ।।\nन भेतव्यं सुरास्तस्माद्ध्रुवाद्ध्रुवपदैषिणः ।।\nव्रजंतु विज्वराः सर्वे न स वः पदमिच्छति ।। ८७ ।।\nन तस्माद्भगवद्भक्ताद्भेतव्यं केनचित्क्वचित् ।।\nनिश्चितं विष्णुभक्ता ये न ते स्युः परतापिनः ।। ८८ ।।\nआराध्य विष्णुं देवेशं लब्ध्वा तस्मात्स्वकांक्षितम् ।।\nभवतामपि सर्वेषां पदानि स्थिरयिष्यति ।। ८९ ।।\nनिशम्येति च गीर्वाणाः प्रणीतं ब्रह्मणो वचः ।।\nप्रणिपत्य स्वधिष्ण्यानि प्रहृष्टाः परिवव्रजुः ।। 4.1.20.९० ।।\nअथ नारायणो देवस्तं दृष्ट्वा दृढमानसम् ।।\nअनन्यशरणं बालं गत्वा तार्क्ष्यरथोऽब्रवीत् ।। ९१ ।।\nश्रीविष्णुरुवाच ।। ।।\nप्रसन्नोस्मि महाभाग वरं वरय सुव्रत ।।\nतपसोऽस्मान्निवर्तस्व चिरं खिन्नोसि बालक ।। ९२ ।।\nवचोऽमृतं समाकर्ण्य पर्युन्मील्य विलोचने ।।\nइंद्रनीलमणिज्योतिः पटलीं पर्यलोकयत् ।। ९३ ।।\nप्रत्यग्रविकसन्नीलोत्पलानां निकुरंबकैः ।।\nप्रोत्फुल्लितां समंताच्च रोदसी सरसीमिव ।। ९४ ।।\nलक्ष्मीदेवीकटाक्षोघैः कटाक्षितमिवाखिलम् ।।\nधुवस्तदानिरैक्षिष्ट द्यावाभूम्योर्यदंतरम् ।। ९५ ।।\nप्रोद्यत्कादंबिनीमध्य विद्युद्दामसमानरुक् ।।\nपुरः पीतांबरः कृष्णस्तेन नेत्रातिथीकृतः ।। ९६ ।।\nनभो निकष पाषाणो मेरुकांचन रेखितः ।।\nयथातथा ध्रुवेणैक्षि तदा गरुडवाहनः ।। ९७ ।।\nसुनीलगगनं यद्वद्भूषितं तु कलावता ।।\nपीतेन वाससा युक्तं स ददर्श हरिं तदा ।। ९८ ।।\nदंडवत्प्रणिपत्याथ परितः परिलुठ्य च ।।\nरुरोद दृष्ट्वेव चिरं पितरं दुःखितः शिशुः ।।९९।।\nनारदेन सनंदेन सनकेन सुसंस्तुतः ।।\nअन्यैः सनत्कुमाराद्यैर्योगिभिर्योगिनां वरः ।।4.1.20.१००।।\nकारुण्यवाष्पनीरार्द्र पुंडरीकविलोचनः।।\nध्रुवमुत्थापयांचक्रे चक्री धृत्वा करेण तम्।।१।।\nहरिस्तु परिपस्पर्श तदंगं धूलिधूसरम् ।।\nकराभ्यां सुकठोराभ्यां नित्यं शास्त्रपरिग्रहात्।।।२।।\nस्पर्शनाद्देवदेवस्य सुसंस्कृतमयी शुभा ।।\nवाणी प्रवृत्ता तस्यास्यात्तुष्टावाथ ध्रुवो हरिम् ।। १०३ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ध्रुवाख्याने भगवद्दर्शननाम विंशतितमोऽध्यायः ।। २० ।।"
  }
]
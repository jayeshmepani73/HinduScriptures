[
  {
    "text": "।। अगस्त्य उवाच ।।\nश्रुत्वा स्कंद न तृप्तोस्मि तव वक्त्रेरितां कथाम् ।।\nअत्याश्चर्यकरं प्रोक्तमाख्यानं बैंदुमाधवम् ।। १ ।।\nइदानीं श्रोतुमिच्छामि देवदेवसमागमम् ।।\nतार्क्ष्यात्त्र्यक्षः समाकर्ण्य दिवोदासस्य चेष्टितम् ।।२ ।।\nविष्णुमायाप्रपंचं च किमाह गरुडध्वजम् ।।\nके के च शंभुना सार्धं समीयुर्मंदराद्गिरेः ।।३।।\nब्रह्मणेशः कथं दृष्टस्त्रपाकुलित चक्षुषा ।।\nकिमाह देव ब्रह्माणं किमुक्तं भास्वतापि च ।। ४ ।।\nयोगिनीभिः किमाख्यायि गणाह्रीणाः किमब्रुवन् ।।\nएतदाख्याहि मे स्कंद महत्कौतूहलं मयि ।।५।।\nइमं प्रश्नं निशम्यैशिर्मुनेः कलशजन्मनः ।।\nप्रत्युवाच नमस्कृत्य शिवौ प्रणतसिद्धिदौ।।६।।\n।। स्कंद उवाच ।। ।।\nमुने शृणु कथामेतां सर्वपातकनाशिनीम्।।\nअशेषविघ्नशमनीं महाश्रेयोभिवर्धिनीम्।। ७ ।।\nअथ देवोऽसुररिपुः श्रुत्वा शंभुसमागमम् ।।\nद्विजराजाय स मुदा समदात्पारितोषिकम् ।। ८ ।।\nआयानं शंसते शंभोरुपवाराणसिप्रियम् ।।\nब्रह्माणमग्रतः कृत्वा ततश्चाभ्युद्ययौ हरिः ।। ९ ।।\nविवस्वता समेतश्च तैर्गणैः परितो वृतः ।।\nयोगिनीभिरनूद्यातो गणेशमुपसंस्थितः ।। 4.2.62.१० ।।\nअथनेत्रातिथीकृत्य देवदेवं वृषध्वजम् ।।\nमंक्षु तार्क्ष्यादवारुह्य प्रणनाम श्रियः पतिः ।। ११ ।।\nपितामहोपि स्थविरो भृशं नम्रशिरोधरः ।।\nप्रणतेन मृडेनैव प्रणमन्विनिवारितः ।। १२ ।।\nस्वस्त्यभ्युदितपाणिश्च रुद्रसूक्तैरमंत्रयत् ।।\nअक्षतान्यथ सार्द्राणि दर्शयन्सफलान्यजः ।। १३।।\nमौलिं पादाब्जयोः कृत्वा गणेशः सत्वरो नतः ।।\nमूर्ध्न्युपाजिघ्रयांचक्रे हरो हर्षाद्गजाननम् ।। १४ ।।\nअभ्युपावेशयच्चापि परिष्वज्य निजासने ।।\nसोमनंदि प्रभृतयः प्रणेमुर्दंडवद्गणाः ।। १५ ।।\nयोगिन्योपि प्रणम्येशं चक्रुर्मंगलगायनम् ।।\nतरणिः प्रणनामाथ प्रमथाधिपतिं हरम् ।। १६ ।।\nखंडेंदुशेखरश्चाथ उपसिंहासनं हरिम् ।।\nसमुपावेशयद्वामपार्श्वे मानपुरःसरम् ।। १७ ।।\nब्रह्माणं दक्षिणे भागे परिविश्राणितासनम् ।।\nदृष्ट्वा संभाविताः सर्वे शर्वेण प्रणता गणाः ।। १८।।\nमौलिचालनमात्रेण योगिन्योपि प्रसादिताः ।।\nसंतोषितो रविश्चापि विशेति करसंज्ञया ।। १९ ।।\nअथ शंभुं शतधृतिः प्रबद्धकरसंपुटः ।।\nपरिविज्ञापयांचक्रे प्रसन्नवदनांबुजम् ।। 4.2.62.२० ।।\n।। ब्रह्मोवाच ।। ।।\nभगवन्देवदेवेश क्षंतव्यं गिरिजापते ।।\nवाराणसीं समासाद्य यदहं नागतः पुनः ।। २१ ।।\nप्रसंगतोपि कः काशीं प्राप्य चंद्रविभूषण ।।\nकिंचिद्विधातुं शक्तोपि त्यजेत्स्थविरतां दधत्।। २२ ।।\nस्वरूपतो ब्राह्मणत्वादपाकर्तुं न शक्यते ।।\nअथ शक्तो व्यपाकर्तुं कः पुण्ये संचिकीर्षति ।। २३।।\nविभोरपि समाज्ञेयं धर्मवर्त्मानुसारिणि ।।\nन किंचिदपकर्तव्यं जानता केनचित्क्वचित ।। २४।।\nकस्तादृशि महीजानौ पुण्यवर्त्मन्यतंद्रिते ।।\nकाशीपाले दिवोदासे मनागपि विरुद्धधीः ।।२५।।\nनिशम्येति वचस्तुष्टः श्रीकंठोति विशुद्धधीः ।।\nहसन्प्रोवाच धातारं ब्रह्मन्सर्वमवैम्यहम् ।।२६।।\n।। देवदेव उवाच ।। ।।\nआदौ तावददोषं हि ब्रह्मत्वं ब्राह्मणस्य ते ।।\nवाजिमेधाध्वराणां च ततोपि दशकं कृतम् ।। २७ ।।\nततोपि विहितं ब्रह्मन्भवता परमं हितम् ।।\nअपराधसहस्राणि यल्लिंगं स्थापितं मम ।।२८।।\nयेनैकमपि मे लिंगं स्थापितं यत्र कुत्रचित् ।।\nतस्यापराधलेशोपि नास्ति सर्वापराधिनः ।। २९।।\nअपराधसहस्रेपि ब्राह्मणं योपराध्नुयात् ।।\nदिनैः कतिपयैरेव तस्यैश्वर्यं विनश्यति ।। 4.2.62.३० ।।\nइति ब्रुवति देवेशेप्यंतरुच्छ्वसितं गणैः ।।\nसमातृभिः समंताच्च विलोक्यास्यं परस्परम् ।। ३१ ।।\nअर्कोप्यवसरं ज्ञात्वा नत्वा शंभुं व्यजिज्ञपत् ।।\nप्रसन्नास्यमुमाकांतं दृष्ट्वा दृष्टचराचरः ।। ३२ ।।\n।। अर्क उवाच ।। ।।\nनाथ काशीमितो गत्वा यथाशक्ति कृतोपधिः ।।\nअकिंचित्करतां प्राप्तः सहस्रकरवानपि ।। ३३ ।।\nस्वधर्मपालके तस्मिन्दिवोदासे धरापतौ ।।\nनिश्चितागमनं ज्ञात्वा देवस्याहमिह स्थितः ।।३४।।\nप्रतीक्षमाणो देवेश त्वदामनमुत्तमम्।।\nविभज्य बहुधात्मानं त्वदाराधनतत्परः ।। ३५ ।।\nमनोरथद्रुमश्चाद्य फलितः श्रीमदीक्षशात् ।।\nकिंचिद्भक्तिलवांभोभिः सिक्तो ध्यानेन पुष्पितः ।। ३६ ।।\nइत्युदीरितमाकर्ण्य रवेर्वैरविलोचनः ।।\nप्रोवाच देवदेवेशो नापराध्यसि भास्कर ।।३७।।\nममैव कार्यं विह्तिं त्वं यदत्र व्यवस्थितः ।।\nयस्यां सुरप्रवेशो न तस्मिन्राजनि शासति ।। ३८ ।।\nइति सूरं समाश्वास्य देवदेव कृपानिधिः ।।\nगणानाश्वासयामास व्रीडा नम्रशिरोधरान् ।।३९।।\nयोगिन्योपि सुदृष्ट्वाथ शंभुना संप्रसादिताः ।।\nत्रपाभरसमाक्रांत कंधरा इव सं गताः ।। 4.2.62.४० ।।\nततो व्यापारयांचक्रे त्र्यक्षो नेत्राणि चक्रिणि ।।\nहरिर्न किंचिदप्यूचे सर्वज्ञाग्रे  महामनाः ।। ४१ ।।\nईशोपि श्रुतवृत्तांतस्तार्क्ष्याद्गणप शार्ङ्गिणोः ।।\nमनसैव प्रसन्नोभून्न किंचित्पर्यभाषत ।। ४२ ।।\nएतस्मिन्नंतरे प्राप्ता गोलोकात्पंच धेनवः ।।\nसुनंदा सुमनाश्चापि सुशीला सुरभिस्तथा ।। ।। ४३ ।।\nपंचमी कपिला चापि सर्वाघौघविघट्टिनी ।।\nवात्सल्यदृष्ट्या भर्गस्य तासामूधांसि सुस्रुवुः।।४४।।\nववर्षुः पयसां पूरैस्तदूधांसि पयोधराः ।।\nधारासारैरविच्छिन्नैस्तावद्यावद्ध्रदोऽभवत् ।।४५।।\nपयःपयोधिरिव स द्वितीयः प्रैक्षि पार्षदैः ।।\nदेवेश समधिष्ठानात्तत्तीर्थमभवत्परम् ।।४६।।\nकपिला ह्रद इत्याख्यां चक्रे तस्य महेश्वरः ।।\nततो देवाज्ञया सर्वे स्नातास्तत्र दिवौकसः ।। ४७ ।।\nआविरासुस्ततस्तीर्थादथ दिव्यपितामहाः ।।\nतान्दृष्ट्वा ते सुराः सर्वे तर्पयांचक्रिरे मुदा ।। ४८ ।।\nअग्निष्वात्ता बर्हिषद आज्यपाः सोमपास्तथा ।।\nइत्याद्या दिव्यपितरस्तृप्ताः शंभुं व्यजिज्ञपन् ।।४९।।\nदेवदेव जगन्नाथ भक्तानामभयप्रद ।।\nअस्मिंस्तीर्थे त्वदभ्याशाज्जाता नस्तृप्तिरक्षया ।। 4.2.62.५० ।।\nतस्माच्छंभो वरं देहि प्रसन्नेनांतरात्मना ।।\nइति दिव्यपितॄणां स श्रुत्वा वाक्यं वृषध्वजः ।। ५१ ।।\nशृण्वतां सर्वदेवानामिदं वचनमब्रवीत् ।।\nशर्वः सर्वपितॄणां वै परतृप्तिकरं परम् ।। ५२ ।।\n।। श्रीदेवदेव उवाच ।। ।।\nशृणु विष्णो महाबाहो शृणु त्वं च पि तामह ।।\nएतस्मिन्कापिले तीर्थे कापिलेय पयोभृते ।। ५३ ।।\nये पिंडान्निर्वपिष्यंति श्रद्धया श्राद्धदानतः ।।\nतेषां पितॄणां संतृप्तिर्भविष्यति ममाज्ञया ।।५४।।\nअन्यं विशेषं वक्ष्यामि महातृप्तिकरं परम् ।।\nकुहूसोमसमायोगे दत्तं श्राद्धमिहाक्षयम्।।५५।।\nसंवर्तकाले संप्राप्ते जलराशिर्जलान्यपि ।।\nक्षीयंते न क्षयत्यत्र श्राद्धं  सोमकुहू कृतम् ।। ५६।।\nअमासोमसमायोगे श्राद्धं यद्यत्र लभ्यते ।।\nतीर्थे कापिलधारेस्मिन्गयया पुष्करेण किम् ।। ५७ ।।\nगदाधरभवान्यत्र यत्र त्वं च पितामह ।।\nवृषध्वजोस्म्यहं यत्र फल्गुस्तत्र न संशयः ।। ५८ ।।\nदिव्यांतरिक्षभौमानि यानि तीर्थानि सर्वतः ।।\nतान्यत्र निवसिष्यंति दर्शे सोमदिनान्विते ।। ९९ ।।\nकुरुक्षेत्रे नैमिषे च गंगासागरसंगमे ।।\nग्रहणे श्राद्धतो यत्स्यात्तत्तीर्थे वार्षभध्वजे ।। 4.2.62.६० ।।\nअस्य तीर्थस्य नामानि यानि दिव्य पितामहाः ।।\nतान्यहं कथयिष्यामि भवतां तृप्तिदान्यलम् ।।६१।।\nमधुस्रवेति प्रथममेषा पुष्करिणी स्मृता ।।\nकृतकृत्या ततो ज्ञेया ततोऽसौ क्षीरनीरधिः ।। ६२ ।।\nवृषभध्वजतीर्थं च तीर्थं पैतामहं ततः ।।\nततो गदाधराख्यं च पितृतीर्थं ततः परम् ।। ।। ६३ ।।\nततः कापिलधारं वै सुधाखनिरियं पुनः ।।\nततः शिवगयाख्यं च ज्ञेयं तीर्थमिदं शुभम् ।।६४।।\nएतानि दश नामानि तीर्थस्यास्य पितामहाः ।।\nभवतां तृप्तिकारीणि विनापि श्राद्धतर्पणैः ।। ६५ ।।\nसूर्येंदु संगमे येत्र पितॄणां तृप्तिकामुकाः ।।\nब्राह्मणान्भोजयिष्यंति तेषां श्राद्धमनंतकम् ।। ६६ ।।\nश्राद्धे पितॄणां संतृप्त्यै दास्यंति कपिलां शुभाम् ।।\nयेत्र तेषां पितृगणो वसेत्क्षीरोदरोधसि ।। ६७ ।।\nवृषोत्सर्गः कृतो यैस्तु तीर्थेस्मिन्वार्षभध्वजे ।।\nअश्वमेधपुरोडाशैः पितरस्तेन तर्पिताः ।। ६८ ।।\nगयातोष्टगुणं पुण्यमस्मिंस्तीर्थे पितामहाः ।।\nअमायां सोमयुक्तायां श्राद्धैः कापिलधारिके ।। ६९ ।।\nयेषां गर्भेऽभवत्स्रावो येऽ दंतजननामृताः ।।\nतेषां तृप्तिर्भवेन्नूनं तीर्थे कापिलधारिके।। 4.2.62.७० ।।\nअदत्तमौंजीदाना ये ये चादारपरिग्रहाः ।।\nतेभ्यो निर्वापितं पिंडमिह ह्यक्षयतां व्रजेत् ।। ।। ७१ ।।\nअग्निदाहमृता ये वै नाग्निदाहश्च येषु वै ।।\nते सर्वे तृप्तिमायांति तीर्थे कापिलधारिके ।। ७२ ।।\nऔर्द्ध्वदैहिकहीना ये षोडश श्राद्धवर्जिताः ।।\nते तृप्तिमधिगच्छंति घृतकुल्यां निवापतः ।। ७३ ।।\nअपुत्राश्च मृता ये वै येषां नास्त्युकप्रदः ।।\nतेपि तृप्तिं परां यांति मधुस्रवसि तर्पिताः ।। ७४ ।।\nअपमृत्युमृता ये वै चोरविद्युज्जलादिभिः ।।\nतेषामिह कृतं श्राद्धं जायते सुगतिप्रदम् ।। ७५ ।।\nआत्मघातेन निधनं यैषामिहविकमर्णाम् ।।\nतेपि तृप्तिं लभंतेत्र पिंडैः शिवगयाकृतैः।। ।। ७६ ।।\nपितृगोत्रे मृता ये वै मातृपक्षे च ये मृताः ।।\nतेषामत्र कृतः पिंडो भवेदक्षयतृप्तिदः ।। ७७ ।।\nपत्नीवर्गे मृता ये वै मित्रवर्गे च ये मृताः ।।\nते सर्वे तृप्तिमायांति तर्पिता वार्षभध्वजे ।। ७८ ।।\nब्रह्मक्षत्रविशां वंशे शूद्रवंशेंऽत्यजेषु च ।।\nयेषां नामगृहीत्वात्र दीयते ते समुद्धृताः ।। ९ ।।\nतिर्यग्योनि मृता ये वै ये पिशाचत्वमागताः ।।\nतेप्यूर्ध्वगतिमायांति तृप्ताः कापिलधारिके ।। 4.2.62.८० ।।\nये तु मानुषलोकेस्मिन्पितरो मर्त्ययोनयः ।।\nते दिव्ययोनयः स्युर्वै मधुस्रवसि तर्पिताः ।। ।। ८१ ।।\nये दिव्यलोके पितरः पुण्यैर्देवत्वमागताः ।।\nते ब्रह्मलोके गच्छंति तृप्तास्तीर्थे वृषध्वजे ।। ८२।।\nकृते क्षीरमयं तीर्थं त्रेतायां मधुमत्पुनः ।।\nद्वापरे सर्पिषा पूर्णं कलौ जलमयं भवेत्।। ८३ ।।\nसीमाबहिर्गतमपि ज्ञेयं तीर्थमिदं शुभम् ।।\nमध्ये वाराणसि श्रेष्ठं मम सान्निध्यतो नरैः ।। ८४ ।।\nकाशीस्थितैर्यतो दर्शि ध्वजो मेषवृषलांछनः  ।।\nवृषध्वजेन नाम्नातः स्थास्याम्यत्र पितामहाः।। ८५ ।।\nपितामहेन सहितो गदाधरसमन्वितः ।।\nरविणा पार्षदैः सार्धं तुष्टये वः पितामहाः ।। ८६ ।।\nइति यावद्वरं दत्ते पितृभ्यो वृषभध्वजः ।।\nतावन्नदी समागत्य प्रणम्येशं व्यजिज्ञपत् ।।८७।।\n।। नंदिकेश्वर उवाच ।। ।।\nविहितः स्यदनः सज्जस्ततोस्तु विजयोदयः ।।\nअष्टौ कंठीरवा यत्र यत्रोक्ष्णामष्टकं शुभम् ।। ८८ ।।\nयत्रेभाः परिभांत्यष्टौ यत्राष्टौ जविनो हयाः ।।\nमनः संयमनं यत्र कशापाणि व्यवस्थितम् ।। ८९ ।।\nगंगायमुनयोरीषे चक्रे पवनदेवता ।।\nसायंप्रातर्मये चक्रे छत्रं द्यौर्मंडलं शुचि ।।4.2.62.९०।।\nतारावलीमयाः कीला आहेया उपनायकाः ।।\nश्रुतयो मार्गदर्शिन्यः स्मृतयो रथगुप्तयः ।। ९१ ।।\nदक्षिणाधूर्दृढा यत्र मखा यत्राभिरक्षकाः ।।\nआसनं प्रणवो यत्र गायत्रीपादपीठभूः ।। ९२ ।।\nसांगा व्याहृतयो यत्र शुभा सोपानवीथिकाः ।।\nसूर्याचंद्रमसौ यत्र सततं द्वाररक्षकौ ।।९३।।\nअग्निर्मकरतुंडश्च रथभूः कौमुदीमयी ।।\nध्वजदंडो महामेरुः पताका हस्करप्रभा ।। ९४ ।।\nस्वयं वाग्देवता यत्र चंचच्चामरधारिणी ।।\n।। स्कंद उवाच ।। ।।\nशैलादिनेति विज्ञप्तो देवदेव उमापतिः ।। ९५ ।।\nकृतनीराजनविधिरष्टभिर्देवमातृभिः ।।\nपिनाकपाणिरुत्तस्थौ दत्तहस्तोथ शार्ङ्गिणा ।। ९६ ।।\nनिनादो दिव्यवाद्यानां रोदसी पर्यपूरयत् ।।\nगीतमंगलगीर्भिश्च चारणैरनुवर्धितः ।। ९७ ।।\nतेन दिव्यनिनादेन बधिरीकृतदिङ्मुखाः ।।\nआहूता इव आजग्मुर्विष्वग्भुवनवासिनः ।। ९८ ।।\nदेवाकोट्यस्त्रयस्त्रिंशद्गणाः कोट्ययुतद्वयम् ।।\nनवकोट्यस्तु चामुंडा भैरव्यः कोटिसंमिताः ।। ९९ ।।\nषडाननाः कुमाराश्च मयूरवरवाहनाः ।।\nममानुगाः समायाताः कोटयोष्टौ महाबलाः ।। 4.2.62.१०० ।।\nआययुः कोटयः सप्त स्फुरत्परशुपाणयः ।।\nपिचंडिला महावेगा विघ्नविघ्ना गजाननाः ।। १ ।।\nषडशीतिसहस्राणि मुनयो ब्रह्मवादिनः ।।\nतावतोपि समाजग्मुस्तत्रत्ये गृहमेधिनः ।। २ ।।\nनागानां कोटयस्तिस्रः पातालतलवासिनाम् ।।\nदानवानां च दैत्यानां द्वे द्वे कोटी शिवात्मनाम् ।। ३ ।।\nगंधर्वा नियुतान्यष्टौ कोट्यर्धं यक्षरक्षसाम् ।।\nविद्याधराणामयुतं नियुतद्वयसंयुतम् ।। ४ ।।\nतथा षष्टिसहस्राणि दिव्याश्चाप्सरसः शुभाः ।।\nगोमातरोऽष्टौ लक्षाणि सुपर्णान्ययुतानि षट् ।। ५ ।।\nसागराः सप्त संप्राप्ता नानारत्नोपदप्रदाः ।।\nसरितां च सहस्राणि त्रीणि पंचायुतानि च ।। ६ ।।\nगिरयोऽष्टौ सहस्राणि वनस्पतिशतत्रयम्।।\nआजग्मुर्दिग्गजा अष्टौ यत्र देवः पिनाकधृक् ।।७।।\nएतैः समेतः संतुष्टः परिष्टुत इतस्ततः ।।\nश्रीकंठो रथमारुह्य काशीं प्राविशदुत्तमाम् ।।।७।।।\nस गिरींद्रसुतस्त्र्यक्षो मुदां धाम मुदां खनिः ।।\nकाशीं प्रैक्षिष्ट संहृष्टस्त्रिविष्टप समुत्कटाम् ।।९।।\n।। स्कंद उवाच ।। ।।\nश्रुत्वाख्यानमिदं पुण्यं कोटिजन्माघनाशनम् ।।\nपठित्वा पाठयित्वा च शिवसायुज्यमाप्नुयात् ।। 4.2.62.११० ।।\nश्राद्धकाले विशेषेण पठनीयं प्रयत्नतः ।।\nअक्षयं तद्भवेच्छ्राद्धं पितृतुष्टिकरं परम् ।। ११ ।।\nवृषभध्वज माहात्म्यं पठित्वा शिवसन्निधौ ।।\nप्रत्यहं वर्षमात्रं तु ह्यपुत्रः पुत्रवान्भवेत् ।। १२ ।।\nविश्वेशितुः संप्रवेशो यः काश्यां समुदाहृतः ।।\nपरमानंदकंदस्य बीजमेतत्सुनिश्चितम् ।। १३ ।।\nपठित्वैतन्मुदाख्यानं प्रविशेद्यो नवं गृहम् ।।\nस सर्वसौख्यनिलयो भवेदेव न संशयः ।।१४।।\nत्रैलोक्यानंदजनकमेतदाख्यानमुत्तमम् ।।\nअस्य श्रवणमात्रेण विश्वेशः संप्रसीदति ।। १५ ।।\nअलभ्यलाभो देवस्य जातोत्र हि यतः परः ।।\nततः काशी प्रवेशाख्यं जप्यमाख्यानमुत्तमम् ।। ११६ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे  उत्तरार्द्धे वृषभध्वजप्रादुर्भावोनाम द्विषष्टितमोऽध्यायः ।। ६२ ।। ।।"
  }
]
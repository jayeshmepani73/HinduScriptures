[
  {
    "text": "।। अगस्त्य उवाच ।। ।।\nकृप्णद्वैपायनः स्कंद शंभुभक्तिपरो यदि ।।\nयदि क्षेत्ररहस्यज्ञः क्षेत्रसंन्यासकृद्यदि ।। १ ।।\nतथा दृष्टप्रभावश्चेत्तथा चेज्ज्ञानिनां वरः ।।\nपुरीं वाराणसीं श्रेष्ठां कथं किल शपिष्यति ।। २ ।।\n।। स्कंद उवाच ।। ।।\nसत्यमेतत्त्वया पृच्छि कथयामि मुने शृणु ।।\nतस्य व्यासस्य चरितं भविष्यं त्वयि पृच्छति ।। ३ ।।\nयदारभ्य मुनेस्तस्य नंदी स्तंभितवान्भुजम् ।।\nतदारभ्य महेशानं संस्तौति परमादृतः ।। ४ ।।\nकाश्यां तीर्थान्यनेकानि काश्यां लिगान्यनेकशः ।।\nतथापि सेव्यो विश्वेशः स्नातव्या मणिकर्णिका ।।५ ।।\nलिंगेष्वेको हि विश्वेशस्तीर्थेषु मणिकर्णिका ।।\nइति संव्याहरन्व्यासस्तद्द्वयं बहु मन्यते ।। ६ ।।\nत्यक्त्वा स बहु वाग्जालं प्रातः स्नात्वा दिनेदिने ।।\nनिर्वाणमंडपे वक्ति महिमानं महेशितुः ।। ७ ।।\nशिष्याणां पुरतो नित्यं क्षेत्रस्य महिमा महान् ।।\nव्याख्यायते मुदा तेन व्यासेन परमर्षिणा ।। ८ ।।\nअत्र यत्क्रियते क्षेत्रे शुभं वाऽशुभमेव वा ।।\nसंवर्तेपि न तस्यांतस्तस्माच्छ्रेयः समाचरेत् ।। ९ ।।\nक्षेत्रसिद्धिं समीहंते ये चात्र कृतिनो जनाः ।।\nयावज्जीवं न तैस्त्याज्या सुधीभिर्मणिकर्णिका ।। 4.2.96.१० ।।\nचक्रपुष्करिणी तीर्थे स्नातव्यं प्रतिवासरम् ।।\nपुष्पैः पत्रैः फलैस्तोयैरर्च्यो विश्वेश्वरः सदा ।। ११ ।।\nस्ववर्णाश्रमधर्मश्च त्यक्तव्यो न मनागपि ।।\nप्रत्यहं क्षेत्रमहिमा श्रोतव्यः श्रद्धया सकृत् ।।१२।।\nयथाशक्ति च देयानि दानान्यत्र सुगुप्तवत् ।।\nअन्नान्यपि च देयानि विघ्नान्परिजिहीर्षुणा ।। १३ ।।\nपरोपकरणं चात्र कर्तव्यं सुधिया सदा ।।\nपर्वस्वपि विशेषेण स्नानदानादिकाः क्रियाः ।।१४।।\nविशेषपूजा कर्तव्या सुमहोत्सवपूर्वकम ।।\nकार्यास्तथाधिका यात्राः समर्च्याः क्षेत्रदेवताः।।।३५।।\nअत्र मर्म न वक्तव्यं सुधियां कस्यचित्क्वचित् ।।\nपरदार परद्रव्य परापकरणं त्यजेत् ।। १६ ।।\nपरापवादो नो वाच्यः परेर्ष्यां न च कारयेत् ।।\nअसत्यं नैव वक्तव्यं प्राणैः कंठगतैरपि ।। १७ ।।\nअत्रत्य जंतुरक्षार्थमसत्यमपि भाषयेत् ।।\nयेनकेनप्रकारेण शुभेनाप्यशुभेन वा।।१८।।\nअत्रत्यः प्राणिमात्रोपि रक्षणीयः प्रयत्नतः ।।\nएकस्मिन्रक्षिते जंतावत्र काश्यां प्रयत्नतः ।।\nत्रैलोक्यरक्षणात्पुण्यं यत्स्यात्तत्स्यान्न संशयः ।। १९ ।।\nये वसंति सदा काश्यां क्षेत्रसंन्यासकारिणः ।।\nत एव रुद्रा मंतव्या जीवन्मुक्ता न संशयः ।। 4.2.96.२० ।।\nते पूज्यास्ते नमस्कार्यास्ते संतोष्याः प्रयत्नतः ।।\nतेषु वै परितुष्टेषु तुष्येद्विश्वेश्वरः स्वयम् ।। २१ ।।\nकाश्यां वसंति ये मर्त्या दूरस्थैरपि सन्नरैः ।।\nयोगक्षेमो विधातव्यस्तेषां विश्वेशितुर्मुदे ।। २२ ।।\nप्रसरस्त्विंद्रियाणां च निवार्योत्र निवासिभिः ।।\nमनसोपि हि चांचल्यमिह वार्यं प्रयत्नतः ।। २३ ।।\nमरणं नाभिकांक्षेद्धि कांक्ष्यो मोक्षोऽपिनो पुनः ।।\nशरीरशोषणोपायः कर्तव्यः सुधिया नहि ।। २४ ।।\nशरीरसौष्ठवं कांक्ष्यं व्रतस्नानादिसिद्धये ।।\nआयुर्बह्वत्र वै चिंत्यं महाफलसमृद्धये ।। २८५ ।।\nआत्मरक्षात्र कर्तव्या महाश्रेयोभिवृद्धये ।।\nअत्रात्म त्यजनोपायं मनसापि न चिंतयेत् ।। २५ ।।\nएकस्मिन्नपि यच्चाह्नि काश्यां श्रेयोभिलभ्यते ।।\nन तु वर्षशतेनापि तदन्यत्राप्यते क्वचित् ।। २७ ।।\nअन्यत्र योगाभ्यसनाद्यावज्जन्म यदर्ज्यते ।।\nवाराणस्यां तदेकेन प्राणायामेन लभ्यते ।।२८।।\nसर्वतीर्थावगाहाच्च यावज्जन्म यदर्ज्यते ।।\nतदानंदवने प्राप्यं मणिकर्ण्येकमज्जनात् ।। ।। २९ ।।\nसर्वलिंगार्चनात्पुण्यं यावज्जन्म यदर्ज्यते ।।\nसकृद्विश्वेशमभ्यर्च्य श्रद्धया तदवाप्यते ।।4.2.96.३० ।।\nयज्जन्मनां सहस्रेण निर्मलं पुण्यमर्जितम् ।।\nतत्पुण्यपरिवर्तेन भवेद्विश्वेशदर्शनम् ।। ३। ।।\nगवां कोटि प्रदानेन सम्यग्दत्तेन यत्फलम ।।\nतत्फलं सम्यगाप्येत विश्वेश्वर विलोकनात् ।। ३२ ।।\nयत्षोडशमहादानैः पुण्यं प्रोक्तं महर्षिभिः ।।\nतत्पुण्यं जायते पुंसां विश्वेशे पुष्पदानतः ।।३३।।\nअश्वमेधादिभिर्यज्ञैर्यत्फलं प्राप्यतेखिलैः ।।\nपंचामृतानां स्नपनाद्विश्वेशे तदवाप्यते ।।३४।।\nवाजपेयसहस्रेण सम्यगिष्टेन यत्फलम् ।।\nसकृन्महार्हैर्नैवेद्यैर्विश्वेशे तच्छताधिकम् ।।३२।।\nध्वजातपत्रं चमरं विश्वेशे यः समर्पयेत् ।।\nएकच्छत्रं स वै राज्यं प्राप्नुयाद्वसुधातले ।। ३५ ।।\nमहापूजोपकरणं योर्पयेद्विश्वभर्तरि ।।\nन तं संपत्तिसंभारा विमुंचंतीह कुत्रचित् ।। ३७ ।।\nसर्वर्तुकुसुमाढ्यां च यः कुर्यात्पुष्पवाटिकाम् ।।\nतदंगणे कल्पवृक्षाश्छायां कुर्वंति शीतलाम् ।।३८।।\nयः क्षीरस्नपनार्थं वै विश्वेशे धेनुमर्पयेत् ।।\nक्षीरार्णवतटे तस्य निवसेयुः पितामहाः ।। ।। ३९ ।।\nविश्वेशराजसदने यः सुधां चित्रमेव वा ।।\nकारयेत्तस्य भवनं कैलासचित्रितं भवेत् ।। 4.2.96.४० ।।\nब्राह्मणान्यतिनो वापि तथैव शिवयोगिनः ।।\nभोजयेद्योत्र वै काश्यामेकैक गणना क्रमात् ।। ४१ ।।\nकोटिभोज्यफलं तस्य श्रद्धया नात्र संशयः ।।\nतपस्त्वत्र प्रकर्तव्यं दानमत्र प्रदापयेत् ।। ४२ ।।\nविश्वेशस्तोषणीयोत्र स्नानहोमजपादिभिः ।।\nअन्यत्र कोटिजप्येन यत्फलं प्राप्यते नरैः ।।\nअष्टोत्तरशतं जप्त्वा तदत्र समवाप्यते ।। ४३ ।।\nकोटिहोमेन यत्प्रोक्तं फलमन्यत्र सूरिभिः ।।\nअष्टोत्तराहुतिशतात्तदत्रानंदकानने ।। ४४ ।।\nयो जपेद्रुद्रसूक्तानि काश्यां विश्वेशसन्निधौ ।।\nपारायणेन वेदानां सर्वेषां फलमाप्यते ।। ४५ ।।\nतस्य पुण्यं न जानामि चिंतिते चाक्षरे परे ।।\nकाश्यां नित्यं प्रवस्तव्यं सेव्योत्तरवहा सदा ।। ४६ ।।\nआपद्यपि हि घोरायां काशी त्याज्या न कुत्रचित् ।।\nयतः सर्वापदांहर्ता त्राता विश्वपतिः प्रभुः ।। ४७ ।।\nअवंध्यं दिवसं कुर्यात्स्नानदानजपादिभिः ।।\nयतः काश्यां कृतं कर्म महत्त्वाय प्रकल्पते ।। ४८ ।।\nकृच्छ्रचांद्रायणादीनि कर्तव्यानि प्रयत्नतः ।।\nतथेंद्रियविकाराश्च न बाधंतेत्र कर्हिचित् ।। ४९ ।।\nयदींद्रियाणि कुर्वंति विक्रियामिह देहिनाम् ।।\nतदात्रवाससं सिद्धिर्विघ्नेभ्यो नैव लभ्यते ।। 4.2.96.५० ।।\n।। अगस्त्य उवाच ।। ।।\nकृच्छ्र चांद्रायणादीनि व्यासो वक्ष्यति यानि वै।।\nतेषां स्वरूपमाख्याहि स्कंदेंद्रिय विशुद्धये ।। ५१ ।।\n।। स्कंद उवाच ।। ।।\nकथयामि महाबुद्धे कृच्छ्रादीनि तवाग्रतः ।।\nयानि कृत्वात्र मनुजो देहशुद्धिं लभेत्पराम् ।। ५२ ।।\nएकभक्तेन नक्तेन तथैवायाचितेन च ।।\nउपवासेन चैकेन पादकृच्छ्रः प्रकीर्तितः ।।५३ ।।\nवटोदुंबरराजीव बिल्वपत्रकुशोदकम् ।।\nप्रत्येकं प्रत्यहं पीतं पर्णकृच्छ्रः प्रकीर्तितः ।।५४।।\nपिण्याकघृततक्रांबु सक्तूनां प्रतिवासरम् ।।\nएकैकमुपवासश्च कृच्छ्रः सौम्यः प्रकीर्तितः ।। ५५ ।।\nहविषा प्रातरश्नीत हविषा सायमेव च ।।\nहविषा याचितं त्रींस्तु सोपवासस्त्रयहं वसेत् ।। ५६ ।।\nएकैकग्रासमश्नीयादहानि त्रीणि पूर्ववत् ।।\nत्र्यहं चोपवसेदंत्यमतिकृच्छ्रं चरन्द्विजः ।। ५७ ।।\nकृच्छ्रातिकृच्छ्रं पयसा दिवसानेकविंशतिः ।।\nद्वादशाहोपवासेन पराकः परिकीर्तितः ।। ५८ ।।\nत्र्यहं प्रातस्त्रयहं सायं त्र्यहमद्यादयाचितम्।।\nत्र्यहं चोपवसेदंत्यं प्राजापत्यं चरन्द्विजः ।। ५९ ।।\nगोमूत्रं गोमयं क्षीरं दधिसर्पिः कुशोदकम्।।\nएकरात्रोपवासश्च कृच्छ्रः सांतपनः स्मृतः ।। 4.2.96.६० ।।\nपृथक्सांतपनद्रव्यैः षडहः सोपवासकः ।।\nसप्ताहेन तु कृच्छ्रोयं महासांतपनः स्मृतः ।। ६१ ।।\nतप्तकृच्छ्रं चरन्विप्रो जलक्षीरघृतानिलान् ।।\nएतांस्त्र्यहं पिबेदुष्णान्सकृत्स्नायी समाहितः ।। ६२ ।।\nत्र्यहमुष्णाः पिबेदापस्त्र्यहमुष्णं पयः पिबेत् ।।\nत्र्यहमुष्णघृतं प्राश्य वायुभक्षो दिनत्रयम् ।। ६३ ।।\nपलमेकं पयः पीत्वा सर्पिषश्च पलद्वयम् ।।\nपलमेकं तु तोयस्य तप्तकृच्छ्र उदाहृतः ।। ६४ ।।\nगोमूत्रेण समायुक्तं यावकं यः प्रयोजयेत् ।।\nकृच्छ्रमेकाह्न्किं प्रोक्तं शरीरस्य विशोधनम् ।। ६५ ।।\nहस्तावुत्तानतः कृत्वा दिवसं मारुताशनः ।।\nरात्रौ जले स्थितो व्युष्टः प्राजापत्येन तत्समम्।। ६६।।\nएकैकं ह्रासयेद्ग्रासं कृष्णे शुक्ले च वर्धयेत्।।\nउपस्पृशं स्त्रिषवणमेतच्चांद्रायणं स्मृतम् ।। ६७ ।।\nएकैकं वर्धयेद्ग्रासं शुक्ले कृष्णे च ह्रासयेत् ।।\nभुंजीत दर्शे नो किंचिदेष चांद्रायणो विधिः ।।६८।।\nचतुरः प्रातरश्नीयात्पिंडान्विप्रः समाहितः ।।\nचतुरोस्तमिते सूर्ये शिशुचांद्रायणं स्मृतम् ।। ६९ ।।\nअष्टावष्टौ समश्नीयात्पिंडान्मध्यंदिने स्थिते ।।\nनियतात्मा हविष्यस्य यतिचांद्रायणं स्मृतम् ।। 4.2.96.७० ।।\nयथाकथंचित्पिंडानां तिस्रोशीतीः समाहितः ।।\nमासेनाश्नन्हविष्यस्य चंद्रस्यैति सलोकताम् ।। ७१ ।।\nअद्भिर्गात्राणि शुध्यंति मनः सत्येन शुद्ध्यति ।।\nविद्या तपोभ्यां भूतात्मा बुद्धिर्ज्ञानेन शुद्ध्यति ।।७२।।\nतच्च ज्ञानं भवेत्पुंसां सम्यक्काशीनिषेवणात् ।।\nकाशीनिषेवणेन स्याद्विश्वेशकरुणोदयः।। ।। ७३ ।।\nततो महोदयावाप्तिः कर्मनिर्मूलनक्षमा।।\nअतः काश्यां प्रयत्नेन स्नान दान  तपो जपः ।।७४।।\nव्रतं पुराणश्रवणं स्मृत्युक्ताध्व निषेवणम् ।।\nप्रतिक्षणे प्रतिदिनं विश्वेश पदचिंतनम् ।। ७५ ।।\nलिंगार्चनं त्रिकालं च लिंगस्यापि प्रतिष्ठितिः ।।\nसाधुभिः सह संलापो जल्पः शिवशिवेति च ।।७६।।\nअतिथेश्चापि सत्कारो मैत्रीतीर्थनिवासिभिः ।।\nआस्तिक्यबुद्धिर्विनयो मानामान समानधीः ।। ७७ ।।\nअकामिता त्वनौद्धत्यमरागित्वमहिंसनम् ।।\nअप्रतिग्रहवृत्तिश्च मतिश्चानुग्रहात्मिका ।। ७८ ।।\nअदंभितात्वमात्सर्यमप्रार्थितधनागमः ।।\nअलोभित्वमनालस्यमपारुष्यमदीनता ।। ७९ ।।\nइत्यादि सत्प्रवृत्तिश्च कर्तव्या क्षेत्रवासिना ।।\nप्रत्यहं चेति शिष्येभ्यः सधर्ममुपदेक्ष्यति ।। 4.2.96.८० ।।\nनित्यं त्रिषवणस्नायी नित्यं भिक्षाकृताशनः ।।\nलिंगपूजार्चको नित्यमित्थं व्यासो वसेत्पुरा ।। ।। ८१ ।।\nएकदा तस्य जिज्ञासां कर्तुं देवीं हरोवदत् ।।\nअद्य भिक्षाटनं प्राप्ते व्यासे परमधार्मिके ।। ८२ ।।\nअपि सर्वगते क्वापि भिक्षां मा यच्छ सुंदरि ।।\nतथेत्युक्ता भवानी सा भवं भवनिवारणम्।। ८३ ।।\nनमस्कृत्य प्रतिगृहं तस्य भिक्षां न्यषेधयत् ।।\nस मुनिः सहितः शिष्यैर्भिक्षामप्राप्य दूनवत् ।। ८४ ।।\nवेलातिक्रममालोक्य पुनर्बभ्राम तां पुरीम्।।\nगृहेगृहे परिप्राप्ता भिक्षान्यैः सर्वभिक्षुकैः ।।८५।।\nतदह्निनालभद्भिक्षां सशिष्यः स मुनिः क्वचित् ।।\nअथ सायंतनं कर्म कृत्वा छात्रैः समन्वितः ।। ८६ ।।\nउपोषणपरो भूत्वा तथैवासीदहर्निशम्।।\nअथान्येद्युर्मुनिर्व्यासः कृत्वा माध्याह्निकं विधिम्।। ८७ ।।\nययौ भिक्षाटनं कर्तुं सशिष्यः परितः पुरीम् ।।\nसर्वत्र स परिभ्रांतः प्रतिसौधं मुहुर्मुहुः ।। ८८ ।।\nन क्वापि लब्धवान्भिक्षां भाग्यहीनो धनं यथा ।।\nअथ चिंतितवान्व्यासः परिश्रांतः परिभ्रमन् ।। ८९ ।।\nको हेतुर्यन्न लभ्येत भिक्षा यत्नेन रक्षिता ।।\nअंतेवासिन आहूय व्यासः पप्रच्छ चाखिलान् ।। 4.2.96.९० ।।\nभवद्भिरपि नो भिक्षा परिप्राप्तेति गम्यते ।।\nकिमत्र पुरि संवृत्तं द्वित्रा यात ममाज्ञया ।। ९१ ।।\nद्वितीयेह्न्यपि यद्भिक्षा न लभ्येतातियत्नतः ।।\nअनिष्टं किंचिदत्रासीन्महागुरुनिपातजम् ।। ९२ ।।\nअन्नक्षयो वा सर्वस्यां नगर्यामभवत्क्षणात् ।।\nराजदंडोथ युगपज्जातः सर्वपुरौकसाम् ।। ९३ ।।\nअथवा वारिता भिक्षा केनाप्यस्मासु चेर्ष्यया ।।\nपुरौकसोभवन्दुस्थास्तूपसर्गेण केनचित् ।। ९४ ।।\nकिमेतदखिलमज्ञात्वा समागच्छत सत्वरम् ।।\nद्वित्राः पवित्रचरणात्प्राप्यानुज्ञां गुरोरथ ।।\nसमाचख्युः समागम्य दृष्ट्वर्द्धि तत्पुरौकसाम् ।। ९५ ।।\n।। शिष्या ऊचुः ।। ।।\nशृण्वंत्वाराध्यचरणा नोपसर्गोत्र कश्चन ।।\nनान्नक्षयो वा सर्वस्यां नगर्यामिह कुत्रचित् ।। ।। ९६ ।।\nयत्र विश्वेश्वरः साक्षाद्यत्राऽमरधुनी स्वयम् ।।\nत्वादृशा यत्र मुनयः क्व भीस्तत्रोपसर्गजा ।। ९७ ।।\nसमृद्धिर्या गृहस्थानामिह विश्वेशितुः पुरि ।।\nन सर्द्धिरस्ति वैकुंठे स्वल्पास्ता अलकादयः ।। ९८ ।।\nरत्नाकरेषु रत्नानि न तावंति महामुने।।\nयावंति संति विश्वेशनिर्माल्योपभुजां गृहे ।। ९९ ।।\nगृहेगृहेत्र धान्यानां राशयो यादृशः पुनः ।।\nन तादृशः कल्पवृक्षदत्ता ऐंद्रे पुरे क्वचित् ।। 4.2.96.१०० ।।\nयत्र साक्षाद्विशालाक्षी सुविस्तारफलप्रदा ।।\nन तत्र पुरि सर्वस्यां नरो वै निर्धनः क्वचित् ।। १ ।।\nनिर्वाणलक्ष्म्याः सदने त्वस्मिन्नानंदकानने ।।\nमोक्षोपि यत्र सुलभः किमन्यत्तत्र दुर्लभम् ।। २ ।।\nसीमंतिन्यः स्त्रियः सर्वाः पतिव्रतपरायणाः ।।\nसर्वा भवानी रूपिण्यो विश्वेशार्पितसत्क्रियाः ।।३।।\nयावंतः पुरुषाः काश्यां सर्व एव गणाधिपाः ।।\nसर्व एव कुमारा वै सर्वे तारकदृष्टयः ।।४।।\nत्रिपुंड्रांकितभाला ये ते सर्वे चंद्रमौलयः ।।\nउपसर्गसहस्रैश्च पीड्यमाना अपीह ये ।। ५ ।।\nन त्यजंति सदा काशीं सर्वज्ञा एव तेखिलाः ।।\nगृहेगृहेपि वटवो ब्रह्मवादविवादिनः ।। ६ ।।\nस्वर्धुनी धूतकलुषाः संतीह चतुराननाः ।।\nनिर्वाणलक्ष्मीपतयः क्षेत्रसंन्यासकारिणः।।७।।\nसर्व एव हृषीकेशाः सर्वे वै पुरुषोत्तमाः ।।\nअच्युता एव विज्ञेया एतत्क्षेत्रपरिग्रहाः ।। ८ ।।\nस्त्रियो वा पुरुषा वापि सर्व एव न संशयः ।।\nसर्व एव त्रिनयनाः सर्व एव चतुर्भुजाः ।। ९ ।।\nश्रीकंठाः सर्व एवात्र सर्वे मृत्युंजया ध्रुवम् ।।\nमोक्षश्री श्रितवर्ष्माणस्त्वर्धनारीश्वरायतः ।। 4.2.96.११० ।।\nधर्मराशिः परश्चात्र महांतोऽत्रार्थराशयः ।।\nसर्वे कामाः फलंत्यत्र कैवल्यं चात्र निर्मलम् ।। ११ ।।\nन गर्भवाससंसर्गः काशीसंस्थितिकारिणाम् ।।\nन कलिश्चात्र बाधेत कालो नैव प्रबाधते ।। १२ ।।\nएनांसि नात्र बाधंते विश्वेशशरणार्थिनः ।।\nयत्र विश्वेश्वरः साक्षान्नादबिंदुकलात्मकः ।। १३ ।।\nध्वनिरूपी हि तत्रास्ति प्रणवो मंत्रविग्रहः ।।\nअतो विग्रहवंतोत्र संति वेदा विनिश्चितम् ।। १४ ।।\nसरस्वती सरिद्रूपा ह्यतः शास्त्रनिकेतनम् ।।\nआनंदकाननं सर्वं धर्मशास्त्रकृतालयम्।। १५ ।।\nयावंतो दिवि वै देवास्तावंतोत्र मृषा न हि ।।\nनीराजयंति विश्वेशं रात्रौ रात्रौ सदाऽहयः ।। ।। १६ ।।\nस्वफणामणिदीपैश्च प्राप्य काशीं रसातलात् ।।\nसमुद्राः सर्व एवात्र कामधेनुव्रजान्विताः ।।१७।।\nपंचपीयूषधाराभिर्विश्वेशं स्नपयंति हि ।।\nमंदारः पारिजातश्च संतानो हरिचंदनः ।। १८ ।।\nकल्पद्रुमश्च पंचैते तरुभिः सह सर्वदा ।। १९ ।।\nसर्वे सुरनिकायाश्च सर्व एव महर्षयः ।।\nयोगिनः सर्व एवात्र काशीनाथमुपासते ।।4.2.96.१२०।।\nविद्यानां सदनं काशी काशी लक्ष्म्याः परालयः ।।\nमुक्तिक्षेत्रमिदं काशी काशी सर्वा त्रयीमयी।।२१।।\nइति श्रुत्वा मुनिवरः पाराशर्यो महातपाः ।।\nएवं बभाषे ताञ्शिष्यान्पुनःश्लोकं पठंत्वमुम् ।। २२ ।।\n।। शिष्या ऊचुः ।। ।।\nविद्यानां चाश्रयः काशी काशी लक्ष्म्याः परालयः ।।\nमुक्तिक्षेत्रमिदं काशी काशी सर्वा त्रयीमयी ।। २३ ।।\n।। स्कंद उवाच ।। ।।\nनिशम्येति तदा व्यासः क्रोधांधीकृतलोचनः ।।\nक्षुत्कृशानुज्वलन्मूर्तिः काशीं शप्स्यति कुंभज ।। ।। २४ ।।\n।। व्यास उवाच ।। ।।\nमा भूत्त्रैपूरुषीविद्या मा भूत्त्रैपूरुषं धनम् ।।\nमा भूत्त्रैपृरुषी मुक्तिः काशीं व्यासः शपन्निति ।।२५।।\nगर्वः परोत्र विद्यानां धनगर्वोत्र वै महान् ।।\nमुक्तिगर्वेण नो भिक्षां प्रयच्छंत्यत्र वासिनः ।। २६ ।।\nइति कृत्वा मतिं व्यासः काश्यां शापमदात्तदा ।।\nदत्त्वापि शापं स मुनिर्भिक्षितुं क्रोधवान्ययौ।। ।। २७ ।।\nप्रतिगेहं त्वरायुक्तः प्रविशन्व्योमदत्तदृक् ।।\nबभ्राम नगरीं सर्वां क्वापि भैक्षं न लब्धवान् ।।२८।।\nअंशुमालिनमावीक्ष्य मनाग्लोहितमंडलम् ।।\nभिक्षापात्रं परिक्षिप्य निर्ययावाश्रमं प्रति ।। २९ ।।\nअथ गच्छन्महादेव्या गृहद्वारि निषण्णया ।।\nप्राकृतस्त्रीस्वरूपिण्या भिक्षायै प्रार्थितोतिथिः ।। 4.2.96.१३० ।।\n।। गृहिण्युवाच ।। ।।\nभगवन्भिक्षुकास्तावदद्य दृष्टा न कुत्रचित् ।।\nअसत्कृत्यातिथिं नाथो न मे भोक्ष्यति कर्हिचित् ।। ३१ ।।\nवैश्वदेवादिकं कर्म कृत्वा गृहपतिर्मम ।।\nप्रतीक्षेतातिथिपथं तस्मात्त्वमतिथिर्भव ।। ३२ ।।\nविनातिथि गृहस्थोयस्त्वन्नमेको निषेवते ।।\nनिषेवतेऽघं स परं सहितः स्वपितामहैः ।। ३३ ।।\nतस्मात्त्वरितमायाहि कुरु मे पत्युरीहितम् ।।\nगार्हस्थ्यं सफलं कर्तुमिच्छतोऽतिथिपूजनात् ।। ३४ ।।\nइति श्रुत्वा गतामर्षो व्यासस्तामाह विस्मितः ।।\n।। व्यास उवाच ।। ।।\nभद्रे का त्वं कुतः प्राप्ता पूर्वं दृष्टा न कुत्रचित् ।। ३५ ।।\nमन्ये धर्ममयी मूर्तिः कापि त्वं शुचिमानसा ।।\nत्वद्दर्शनात्परां प्रीतिं संप्राप्तानींद्रियाणि मे ।। ३६ ।।\nत्वं सुधैव भवेः प्रायः सर्वावयवसुंदरि ।।\nमंदराघातसंत्रासात्यक्तक्षीरार्णवस्थितिः ।। ३७ ।।\nकलासुधाकरस्याथ कुहू राहुभयार्दिता ।।\nसीमंतिनी स्वरूपेण तिष्ठेः काश्यामनिर्भया ।। ३८ ।।\nअथवा कमलासि त्वं विहाय कमलालयम् ।।\nनिशि संकोचिनं काश्यां विकाशिन्यां वसेः सदा ।। ३९ ।।\nकिंवा नु करुणामूर्तिरिह काशिनिवासिनाम् ।।\nसर्वदुःखौघहरिणी परानंदप्रदायिनी ।। 4.2.96.१४० ।।\nवाराणस्याः किमथवाऽधिष्ठात्री देवता त्वमु।।\nकिं वा निर्वाणलक्ष्मीस्त्वं या काश्यां परिगीयते ।। ४१ ।।\nश्वपाकं यायजूकं वा प्रांतेऽलंकुर्वती समम्।।\nमद्भाग्यं वा परिणतमेतद्योषित्स्वरूपतः ।। ४२ ।।\nअथवा सा भवेन्नूनं या क्षेत्रे परिगीयते ।।\nभक्तपोतप्रदा भक्त्या भवानी भवनाशिनी ।। ४३ ।।\nसर्वथैव न नारी त्वं नासुरी नैव किन्नरी।।\nविद्याधरा न नो नागी नो गंधर्वी न यक्षिणी ।। ४४ ।।\nत्वमिष्टदेवतैवासि काचिन्मे मोहहारिणी ।।\nकेयं चिंताथवामेत्र काचित्त्वं भव सुंदरि ।।४५।।\nपरवानस्म्यहं जातस्तवदर्शनतोऽधुना ।।\nअवश्यमेवकर्तास्मि तवादेश्यं तदादिश ।। ४६ ।।\nएकं तपोव्ययं हित्वा कारयिष्यसि यत्पुनः ।।\nतदेवाहं करिष्यामि विधेयः शुभलोचने ।। ४७ ।।\nन वचस्त्वादृशीनांहि महत्त्वं हापयेत्सताम् ।।\nपरं त्वं कासि सुभगे सत्यं ब्रूहि ममाग्रतः ।। ४८ ।।\nअथवा तव देहेस्मिन्क्वा सत्यं निर्मलेक्षणे ।।\nइति पृष्टाह मुनिना सा विश्वायुर्घटोद्भव ।। ४९ ।।\nअत्रत्यस्यैव हि मुने गृहिणी गृहमेधिनः ।।\nनित्यं वीक्षे चरंतं त्वां भिक्षां शिष्यगणैर्वृतम् ।। 4.2.96.१५० ।।\nत्वमेव मां नो जानीषे जाने त्वामहमेव हि ।।\nतपस्विन्किं बहूक्तेन यावन्नास्तं व्रजेद्रविः ।। ५१ ।।\nप्राणनाथस्य मे तावदातिथ्यं सफलीकुरु ।।\nतच्छुत्वा स मुनिः प्राह विनयानतकंधरः ।। ५२ ।।\n।। व्यास उवाच ।। ।।\nअस्ति मे नियमः कश्चित्स सिद्धिं चेद्व्रजेच्छुभे ।।\nएकभिक्षां तदाहं तु करिष्ये नान्यथा पुनः ।। ५३ ।।\nतपस्व्युदीरितं श्रुत्वा सा प्रोवाच वचस्ततः ।।\nअविशंक वद मुने कस्तेस्ति नियमः सुधीः ।। ५४ ।।\nमम भर्तुः प्रसादेन किंचिन्न्यूनं यतोऽत्र न ।।\nइति श्रुत्वा प्रहृष्टात्मा स तामाह तपोधनः ।। ५५ ।।\nअयुतं मम शिष्या ये तैः सपक्तिमहं वृणे ।।\nअस्तं यावन्न यात्यर्कस्तावद्भोक्ष्येन्यथा नहि ।। ५६ ।।\nनिशम्येति प्रहृष्टास्या सा प्रोवाच मुनिंततः ।।\nकिं विलंबेन तद्याहि सर्वाञ्शिष्यान्समाह्वय ।। ५७. ।।\nपुनः प्राह स तां साध्वि त्वेतावत्सिद्धिरस्ति ते ।।\nयेन तृप्तिं गमिष्यंति मच्छिष्याः सर्व एव ते।।५८।।\nस्मित्वाथ साब्रवीत्तं तु मुने भर्तुरनुग्रहात् ।।\nसिद्धमेव सदैवास्ते सर्वं तावन्ममालये ।।।। ५९ ।।\nयावतार्थिजनस्तृप्तिमेति सर्वोपि सर्वशः ।।\nवयं न तादृङ्महिला भर्तृसंदेहकारिकाः ।। 4.2.96.१६० ।।\nआयातोर्थी यदा गेहे सिद्धं कार्यं तदैव हि ।।\nपरिपूर्णा दिशः सर्वाः परिपूर्णामनोरथाः ।। ६१ ।।\nपरिपूर्णगृहं सर्वं पत्युःपाद प्रसादतः ।।\nयाहि तूर्णं समायाहि यावदन्नार्थिभिः सह ।। ६२ ।।\nपतिर्मे बहुकालीनः कालं न सहते चिरम् ।।\nप्रियातिथिः प्रियतमस्तदातिथ्यसमृद्धये ।।६३।।\nआशु गत्वा समागच्छ यावन्नास्तमितो रविः ।।\nइति प्रहृष्टस्त्वरितः शिष्यानाहूय सर्वतः ।। ।। ६४ ।।\nआगत्यतां पुनः प्राह दृष्ट्वा तन्मार्गलोचनाम् ।।\nमातः सर्वे समायातास्त्वरितं देहि भोजनम् ।। ६५ ।।\nअस्ताचलं हि समया समियादेष भास्करः ।।\nइत्युक्त्वा मंदिरस्यांतर्विविशुस्ते तपोधनाः ।। ६६ ।।\nतन्मंडपमणिज्योतिस्तत्याहितदिनश्रियः ।।\nयावद्गच्छतितत्सौधमध्यमाशु तपस्विनः ।। ६७ ।।\nपादौप्रक्षाल्य तावत्ते  कैश्चित्कैश्चित्समर्च्य च ।।\nकतिचित्परिविष्टान्ना भोक्तुमेवोपवेशिताः ।। ६८ ।।\nतद्दिव्यपाकसंभारान्दृष्टवा तद्दृष्टयः क्षणात् ।।\nपरातृप्तिमुपागच्छन्घ्राणन्यामोदराजिभिः ।। ६९ ।।\nअतितृप्तिं समापन्नास्ते तदन्ननिषेवणात् ।।\nआचांताश्चंदनैः स्रग्भिरंबरैः परिभूषिताः ।। 4.2.96.१७० ।।\nअथ सांध्यं विधिं कृत्वा प्रोपविश्य तदग्रतः ।।\nअभिनंद्य महाशीर्भिर्यावद्गंतुं  प्रचक्रमुः ।। ७१ ।।\nतावद्वृद्धगृहस्थेन गृहिणी सा कटाक्षिता ।।\nपप्रच्छ तीर्थे वसतां को धर्मो मुख्य एव हि ।। ७२ ।।\nतथा तदनुसारेण तीर्थे वर्तामहे वयम् ।।\nसर्वधर्मविदां श्रेष्ठः श्रुत्वा तद्गृहिणी वचः ।।७३।।\nतदादरसुधाक्लिन्न महान्नस्वादतर्पितः ।।\nप्रत्युवाच मुनिर्व्यासः स्मित्वा तां सर्ववित्तमाम् ।।७४।।\n।। व्यास उवाच ।। ।।\nस्वच्छांतःकरणेमातर्महामिष्टान्नमानदे ।।\nस एष धर्मो नान्योस्ति यत्त्वया परिचर्यते ।।७५।।\nत्वमेव धर्मं जानासि पतिशुश्रूषणे रता ।।\nयदि पृच्छसि मां सत्यं तदा किंचन वच्मि ते ।। ७६ ।।\nवक्तव्यमेव पृष्टेन मनागपि विजानता ।।\nस एव धर्मः सुभगे नान्यो धर्मोस्ति कश्चन ।। ७७ ।।\nयेनैष तोषमायाति तव भर्ता चिरंतनः ।।\n।। गृहिण्युवाच ।। ।।\nअयं धर्मो भवेन्नूनं क्रियते च स्वशक्तितः ।। ७८ ।।\nसाधारणानि धर्माणि संपृच्छे तानि मे वद ।।\n।। व्यास उवाच ।। ।।\nअनुद्वेगकरं वाक्यं परोत्कर्षसहिष्णुता ।।७९।।\nविचार्य कारिता नित्यं स्वधिष्ण्योदय चिंतनम् ।।\nगृहस्थ उवाच ।। ।।\nएषु धर्मेषु भो विद्वंस्त्वयि कोस्तीह तद्वद ।। 4.2.96.१८० ।।\nततः स्थगितवद्व्यासस्तस्थौ किंचिन्न चोक्तवान् ।।\nततः पुनर्गृहस्थेन स हि प्रोक्तस्तपोधनः ।। ८१ ।।\nयद्येत एव वै धर्मास्त्वया ये प्रतिपादिताः ।।\nतद्दांतता तवैवैक्षि दानं शापस्य चोत्तमम् ।। ८२ ।।\nत्वय्येव हि दया सम्यग्धैर्यं त्वय्येव चोत्तमम् ।।\nत्वयि संभावनास्त्येव कामक्रोधविनिग्रहे ।। ८३ ।।\nत्वमेव सम्यग्जानीषे वक्तुं चोद्वेगवर्जितम् ।।\nत्वय्येव सम्यग्दृश्येत परोत्कर्ष सहिष्णुता ।। ८४ ।।\nविचार्य कारितायाश्च त्वमेव निलयोमहान् ।।\nस्वस्यधिष्ण्यस्य च भवांश्चिंतयेदुदयं ध्रुवम् ।। ८५ ।।\nममैकं ब्रूहि भो विद्वञ्छापं दद्याच्च यः क्रुधा ।।\nअलभन्स्वार्थसंसिद्धिमभाग्यात्तस्य कस्य सः ।। ८६ ।।\n।। व्यास उवाच ।। ।।\nयः स्वार्थसिद्धिमलभन्नभाग्याच्छपति क्रुधा ।।\nस शापः प्रत्युत भवेच्छप्तुरेवाविवेकिनः ।। ८७ ।।\n।। गृहस्थ उवाच ।। ।।\nभवता भ्रमता विप्र नाप्ताभिक्षा यदाप्यहो ।।\nतदापराद्धं किमिह वराकैः क्षेत्रवासिभिः ।। ८८ ।।\nतपस्विञ्शृणु मे वाक्यं राजधान्यां ममेह यः ।।\nऋद्धिं द्रष्टुं न शक्नोति परिशप्तः स एव हि ।। ८९ ।।\nअद्य प्रभृति न क्षेत्रे मदीये शापवर्जिते ।।\nआवस क्रोधन मुने न वासे योग्यतात्र ते ।। ।। 4.2.96.१९० ।।\nइदानीमेव निर्गच्छ बहिः क्षेत्रादितो भव ।।\nत्वद्विधानां न योग्यं मे क्षेत्रं मोक्षैकसाधनम् ।। ९१ ।।\nअत्राल्पमपि यद्दौष्ट्यं कृतं मत्क्षेत्रवासिनाम् ।।\nतद्दौष्ट्यस्य परीपाको रुद्रपैशाच्यमेव हि ।। ९२ ।।\nतच्छ्रुत्वा वेपमानः स परिशुष्कौष्ठतालुकः ।।\nजगाम शरणं गौरीं लुठंस्तच्चरणाग्रतः ।। ९३ ।।\nउवाच च वचो मातस्त्राहि त्राहि भृशं रुदन् ।।\nअनाथस्त्वत्सनाथोहं बालिशस्तव बालकः ।। ९४ ।।\nशरणागतं च संत्राहि रक्ष मां शरणागतम् ।।\nबहूनामागसां गेहमस्माकं दुष्टमानसम्।। ९५ ।।\nशंभुशापोऽन्यथाकर्तुं भवत्यापि न शक्यते ।।\nअहं च शरणायातस्तदेकं क्रियतां शिवे ।। ९६ ।।\nप्रत्यष्टमि सदा क्षेत्रे प्रतिभूतं च पार्वति ।।\nदिश प्रवेशनादेशं नेशस्त्वद्वाक्यलंघकः ।। ९७ ।।\nइत्युक्ता तेन मुनिना भवानी करुणाजनिः ।।\nमुखं महेशितुर्वीक्ष्य तथेत्याह तदाज्ञया ।। ९८ ।।\nअथांतर्हितवंतौ तौ शिवौ क्षेत्रशिवंकरौ ।।\nव्यासोपि निर्ययौ क्षेत्रात्स्वापराधवशं वदन्।। ९९ ।।\nअहोरात्रं स पश्यन्वै क्षेत्रं दृष्टेरदूरगम् ।।\nप्राप्याष्टमीं च भूतां च मध्ये क्षेत्रं सदा विशेत् ।। 4.2.96.२०० ।।\nलोलार्कादग्निदिग्भागे स्वर्धुनीं पूर्वरोधसि ।।\nस्थितो ह्यद्यापि पश्येत्स काशीप्रासादराजिकाम् ।। १ ।।\n।। स्कंद उवाच ।। ।।\nइत्थं कुंभज स व्यासः क्षेत्रे शापं प्रदास्यति ।।\nक्षेत्रशापप्रदानाच्च बहिर्यास्यति तत्क्षणात् ।। ।। २ ।।\nअतएवाविमुक्तस्य क्षेत्रस्य शुभशंसिनः ।।\nभविष्यति शुभं नित्यमन्यथा त्वन्यथैव हि ।। ३ ।।\nश्रुत्वाध्यायमिमं पुण्यं व्यासशाप विमोक्षणम् ।।\nमहादुर्गोपसर्गेभ्यो भयं तस्य न कुत्रचित् ।। २०४ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे व्यासशापविमोक्षणं नाम षण्णवतितमोऽध्यायः ।। ९६ ।। ।। छ ।।"
  }
]
[
  {
    "text": "।। अगस्त्य उवाच ।। ।।\nधर्मतीर्थस्य माहात्म्यं कीदृग्देवेन शंभुना ।।\nस्कंद देव्यै समाख्यातं तदाख्याहि कृपां कुरु ।। १ ।।\n।। स्कंद उवाच ।। ।।\nविंध्योन्नतिहृदाख्यामि धर्मतीर्थसमुद्भवम् ।।\nआकर्णय महाप्राज्ञ यथा देवेन भाषितम् ।। २ ।।\nवृत्रं निहत्य वृत्रारिर्ब्रह्महत्यामवाप्तवान् ।।\nअनुतप्तोथ पप्रच्छ प्रायश्चित्तं पुरोहितम् ।। ३ ।।\n।। बृहस्पतिरुवाच ।। ।।\nयदि त्वं देवराजेमां ब्रह्महत्यां सुदुस्त्यजाम् ।।\nअपानुनुत्सुस्तद्याहि काशीं विश्वेशपालिताम् ।। ४ ।।\nनान्यत्किंचित्क्वचिद्दृष्टं ब्रह्महत्यामहौषधम् ।।\nराजधानीं परित्यज्य शक्र विश्वेशितुः पराम् ।। ५ ।।\nभैरवस्यापिहस्ताग्रादपतद्वैधसं शिरः ।।\nयत्रानंदवने तत्र वृत्रशत्रो व्रज द्रुतम् ।।६।।\nसीमानमपि संप्राप्य शक्रानंदवनस्य हि ।।\nब्रह्महत्या पलायेत वेपमाना निराश्रया ।। ७ ।।\nअन्येषामपि पापानां महापापजुषामपि ।।\nनाशयित्री परा काशी विश्वेश समधिष्ठिता ।। ८ ।।\nमहापातकतो मुक्तिः काश्यामे व शतक्रतो ।।\nमहासंसारतो मुक्तिः काश्यामेव न चान्यतः ।।९।।\nनिर्वाणनगरी काशी काशी सर्वाघसंघहृत् ।।\nविश्वेशितुः प्रिया काशी द्यौः काशी सदृशी नहि ।। ।। 4.2.81.१० ।।\nब्रह्महत्याभयं यस्य यस्य संसारतो भयम्।।\nजातुचित्तेन न त्याज्या काशिका मुक्तिकाशिका ।।११।।\nजंतूनां कर्मबीजानां यत्र देहविसर्जने ।।\nन जातुचित्प्ररोहोस्ति हरदृष्ट्याप्तशुष्मणाम् ।। १२ ।।\nतां काशीं प्राप्य वृत्रारे वृत्रहत्यापनुत्तये ।।\nसमाराधय विश्वेशं विश्वमुक्तिप्रदायकम् ।। १३ ।।\nबृहस्पतेरिति वचो निशम्य स सहस्रदृक् ।।\nआयाद्द्रुततरं काशीं महापातकघातुकाम् ।। १४ ।।\nस्नात्वोत्तरवहायां च धर्मेशं परितः स्थितः ।।\nआराधयन्महादेवं ब्रह्मद्वत्याप नुत्तये ।। १५ ।।\nमहारुद्रजपासक्तः सुत्रामाथ त्रिलोचनम् ।।\nददर्श लिंगमध्यस्थं स्वभासा दीपितांबरम् ।। १६ ।।\nपुनस्तुष्टाव वेदोक्तै रुद्रसूक्तैरनेकधा ।।\nविनिष्क्रम्य ततो लिंगादाविर्भूय भवोवदत् ।। १७ ।।\nशचीपते प्रसन्नोस्मि वरं वरय सुव्रत ।।\nकिं देयं द्रुतमाख्याहि धर्मपीठकृतास्पद ।। १८ ।।\nश्रुत्वेति देवदेवस्य स प्रेमवचनं हरिः ।।\nसर्वज्ञ किंतेऽविदितं तमुवाचेति वृत्रहा ।। १९ ।।\nततस्तत्कृपयानुन्नो धर्मपीठनिषेवणात् ।।\nनिष्पाद्य तीर्थं तत्रेशोऽत्र स्नाहींद्रेति चाब्रवीत् ।।4.2.81.२०।।\nतत्रेंद्रः स्नानमात्रेण दिव्यगंधोऽभवत्क्षणात् ।।\nअवाप च रुचिं चारुं प्राक्तनीं शातयाज्ञिकीम् ।।२१।।\nतदाश्चर्यमथो दृष्ट्वा मुनयो नारदादयः ।।\nपरिसस्नुर्मुदायुक्ता धर्मतीर्थेऽघहारिणि ।। २२ ।।\nअतर्पयन्पितॄन्दिव्यान्व्यधुः श्राद्धानि श्रद्धया ।।\nधर्मेशं स्नापयामासुस्तत्तीर्थाम्बुभृतैर्घटैः ।। २३ ।।\nतदा प्रभृति तत्तीर्थं धर्मांधुरिति विश्रुतम् ।।\nब्रह्महत्यादि पापानामक्लेशं क्षालनं परम् ।। २४ ।।\nयत्फलं तीर्थराजस्य स्नानेन परिकीर्त्यते ।।\nसहस्रगुणितं तत्स्याद्धर्मांधु स्नानमात्रतः ।। २५ ।।\nगंगाद्वारे कुरुक्षेत्रे गंगासागरसंगमे ।।\nयत्फलं लभते मर्त्यो धर्मतीर्थे तदाप्नुयात् ।। २६ ।।\nनर्मदायां सरस्वत्यां गौतम्यां सिंहगे गुरौ ।।\nस्नात्वा यत्फलमाप्येत धर्मकूपे तदाप्नुयात्।। २७ ।।\nमानसे पुष्करे चैव द्वारिके सागरे तथा ।।\nतीर्थे स्नात्वा फलं यत्स्यात्तत्स्याद्धर्मजलाशये ।।२८।।\nकार्तिक्यां सूकरक्षेत्रे चैत्र्यां गौरीमहाह्रदे ।।\nशंखोद्धारे हरिदिने यत्फलं तत्फलं त्विह ।।२९।।\nतीर्थद्वयं प्रतीक्षंते सिस्नासून्पितरो नरान् ।।\nगंगायां धर्मकूपे च पिंडनिर्वपणाशया ।।4.2.81.३०।।\nपितामहसमीपे वा धर्मेशस्याग्रतोथ वा ।।\nफल्गौ च धर्मकूपे च माद्यंति प्रपितामहाः ।। ३१ ।।\nधर्मकूपे नरः स्नात्वा परितर्प्य पितामहान् ।।\nगयां गत्वा किमधिकं कर्ता पितृमुदावहम् ।। ३२ ।।\nयथा गयायां तृप्ताः स्युः पिंडदाने पितामहाः ।।\nधर्मतीर्थे तथैव स्युर्न न्यूनं नैव चाधिकम् ।। ३३ ।\nते धन्याः पितृभक्तास्ते प्रीणितास्तैः पितामहाः।।\nपैत्रादृणाद्धर्मतीर्थे निष्कृतिर्यैः कृता सुतैः ।। ।। ३४ ।।\nतत्तीर्थस्य प्रभावेण निष्पापोभूत्क्षणेन च ।।\nप्रणम्य देवदेवेशमिंद्रोऽगादमरावतीम् ।।३५।।\nअपारो महिमा तस्य धर्मतीर्थस्य कुंभज ।।\nतत्कूपे स्वं निरीक्ष्यापि श्राद्धदानफलं लभेत् ।। ३६ ।।\nतत्रापि काकिणी मात्रं यच्छेत्पितृमुदे नरः ।।\nअक्षयं फलमाप्नोति धर्मपीठप्रभावतः ।। ३७ ।।\nतत्र यो भोजयेद्विप्रान्यतिनोथ तपस्विनः ।।\nसिक्थे सिक्थे लभेत्सोथ वाजपेयफलं स्फुटम् ।। ३८ ।।\nप्राप्यामरावतीं शक्रस्ततो दिविषदां पुरः ।।\nधर्मपीठस्य माहात्म्यं महत्काश्यामवर्णयत् ।। ३९ ।।\nआगत्य पुनरप्यत्र शंभोरानंदकानने ।।\nमुनिवृंदारकैः सार्धं लिंगमस्थापयद्धरिः ।।4.2.81.४०।।\nतारकेशात्पश्चिमत इंद्रेश्वरमितीरितम् ।।\nतस्य संदर्शनात्पुंसामैंद्रलोको न दूरतः ।।४१।।\nतद्दक्षिणे शचीशश्च स्वयं शच्या प्रतिष्ठितः ।।\nशचीशार्चनतः स्त्रीणां सौभाग्यमतुलं भवेत् ।। ४२ ।।\nतत्समीपेस्ति रंभेशो बहुसौख्यसमृद्धिदः ।।\nइंद्रेश्वरस्य परितो लोकपालेश्वरो परः ।। ४३ ।।\nतदर्चनात्प्रसीदंति लोकपालाः समृद्धिदाः ।।\nधर्मेशात्पश्चिमाशायां धरणीशः प्रकीर्तितः ।।\nतद्दर्शनेन धैर्यं स्याद्राज्ये राजकुलादिषु ।। ४४ ।।\nधर्मेशाद्दक्षिणे पूज्यं तत्त्वेशाख्यं परं नरैः ।।\nतत्त्वज्ञानं प्रवर्तेत तल्लिंगस्य  समर्चनात् ।। ४५ ।।\nधर्मेशात्पूर्वदिग्भागे वैराग्येशं समर्चयेत् ।।\nनिवृत्तिश्चेतसस्तस्य लिंगस्य स्पर्शनादपि ।। ४६ ।।\nज्ञानेश्वरं तथैशान्यां ज्ञानदं सर्वदेहिनाम् ।।\nऐश्वर्येशमुदीच्यां च लिंगाद्धर्मेश्वराच्छुभात् ।। ४७ ।।\nतद्दर्शनाद्भवेन्नृणामैश्वर्यं मनसेप्सितम् ।।\nपंचवक्त्रस्य रूपाणि लिंगान्येतानि कुंभज ।।४८।।\nएतान्यवश्यं संसेव्य नरः  प्राप्नोति शाश्वतम् ।।\nअन्यत्तत्रैव यद्वृत्तं तदाख्यामि मुने शृणु ।।४९।।\nयच्छ्रुत्वापि नरो घोरे संसाराब्धौ न मज्जति ।।\nकदंबशिखरो नाम विंध्यपादो महानिह ।। 4.2.81.५० ।।\nदमस्य पुत्रस्तत्रासीद्दुर्दमो नाम पार्थिवः ।।\nपितर्युपरते राज्यं संप्राप्याविजितेंद्रियः ।। ५१ ।।\nहरेत्पुरंध्रीः प्रसभं पौराणां काममोहितः ।।\nअसाधवः प्रियास्तस्य साधवोऽप्रियतां ययुः ।। ५२ ।।\nअदंड्यान्दंडयांचक्रे दंड्येष्वासीत्पराङमुखः ।।\nसदैव मृगयाशीलः सोऽभून्मृगयु संगतः ।। ।। ५३ ।।\nविवासिताः स्वविषयात्तेन सन्मतिदायिनः ।।\nधर्माधिकारिणः शूद्रा ब्राह्मणाः करदीकृताः ।।५४।।\nपरदारेषुसंतुष्टः स्वदारेषु पराङ्मुखः ।।\nआनर्च जातुचिन्नैव देवौ दुःखांतकारिणौ ।। ५५ ।।\nहारिणौ सर्वपापानां सर्ववांछितदायिनौ ।।\nसर्वेषां जगतीसारौ श्रीकंठश्रीपतीपती ।। ५६ ।।\nस्वप्रजास्वेक उदितो धूमकेतुरिवापरः ।।\nदुर्दमो नाम भूपालः क्षयाया कांड एव हि ।।५७।।\nस कदाचिन्मृगयुभिः पापर्धि व्यसनातुरः ।।\nसार्धं विवेशारण्यानि गृष्टिपृष्ठानुगो हयी ।। ।। ५८ ।।\nएकाकी दैवयोगेन दुर्दमः सोऽवनीपतिः ।\nधन्वी तुरंगमारुढोऽविशदानंदकाननम् ।। ५९ ।।\nस विलोक्याथ सर्वत्र पादपा नवकेशिनः ।।\nसुच्छायांश्च सुविस्तारान्गतश्रम इवाभवत् ।। 4.2.81.६० ।।\nसुगंधेन सुशीतेन सुमदेन सुवायुना ।।\nक्षणं संवीजितो राजा पल्लवव्यजनैः कुजैः ।। ६३ ।।\nकेवलं मृगया जातस्तत्खेदो न व्यपाव्रजत् ।।\nआजन्मजनितः खेदो निरगात्तद्वनेक्षणात् ।। ६२ ।।\nमध्ये वनं स चापश्यत्प्रासादं चुंबितांबरम् ।।\nमहारत्नशलाकानां रम्यमेकमिवाकरम् ।।६३।।\nअथावरुह्य तुरगात्स भूपालोतिविस्मितः ।।\nधर्मेशमंडपं प्राप्य स्वात्मानं प्रशशंस ह ।।६४।।\nधन्योस्म्यहं प्रसन्नोस्मि धन्ये मेद्य विलोचने ।।\nधन्यमद्यतनं चाहर्यदपश्यमिमां भुवम् ।। ६५ ।।\nपुनर्निनिंद चात्मानं धर्मपीठ प्रभावतः ।।\nधिङ्मां दुर्जनसंसर्गं त्यक्तसज्जनसंगमम् ।। ६६ ।।\nजंतूद्वेगकरं मूढं प्रजापीडनपंडितम् ।।\nपरदारपरद्रव्यापहृत्यासुखमानिनम् ।।६७।।\nअद्ययावन्मम गतं वृथाजन्माल्पमेधस ।।\nधर्मस्थानानीदृशानि यद्दृष्टानि न कुत्रचित् ।। ६८ ।।\nएवं बहु विनिंद्य स्वं नत्वा धर्मेश्वरं विभुम् ।।\nआरुह्याश्वं ययौ राजा दुर्दमो विषयं स्वकम् ।। ६९ ।।\nततोमात्यान्समाहूय क्रमायातांश्चिरंतनान् ।।\nनवीनान्परिनिर्वास्य पौरांश्चापि समाह्वयत् ।। 4.2.81.७० ।।\nब्राह्मणांश्चनमस्कृत्य तेभ्यो वृत्तीः प्रदाय च ।।\nपुत्रे राज्यं समारोप्य प्रजाधर्मे निवेश्य च ।। ७१ ।।\nपरिदंड्य च दंडार्हान्साधूंश्च परितोष्य च ।।\nदारानपि परित्यज्य विषयेषु पराङ्मुखः ।। ७२ ।।\nसमागच्छदथैकाकी काशीं श्रेयोविकासिनीम् ।।\nधर्मेश्वरं समाराध्य कालान्निर्वाणमाप्तवान् ।। ७३ ।।\nधर्मेशदर्शनान्नित्यं तथाभूतः स दुर्दमः ।।\nबभूव दमिनां श्रेष्ठः प्रांते मोक्षं च लब्धवान् ।। ७४ ।।\nइत्थं धर्मेश माहात्म्यं मया स्वल्पं निरूपितम् ।।\nधर्मपीठस्य माहात्म्यं सम्यक्को वेद कुंभज ।। ७९ ।।\nइदं धर्मेश्वराख्यानं यः श्रोष्यति नरोत्तमः ।।\nआजन्मसंचितात्पापात्स मुक्तो भवति क्षणात् ।।७६।।\nश्राद्धकाले विशेषेण धर्मेशाख्यानमुत्तमम्।।\nश्रावयेद्ब्राह्मणान्धीमान्पितॄणां तृप्तिकारणम् ।। ७७ ।।\nधर्माख्यानमिदं शृण्वन्नपि दूरस्थितः सुधीः ।।\nसर्वपापर्विनिर्मुक्तो गंतांते शिवमंदिरम् ।। ७८ ।। ।।\nइति श्रीस्कांदे महापुराणे एकाशीतिसाहस्र्यां संहितायां चतुर्थे काशीखंडे उत्तरार्धे धर्मेश्वराख्याननामैकाशीतितमोध्यायः ।। ८१ ।।"
  }
]
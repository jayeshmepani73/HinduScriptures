[
  {
    "text": "।। स्कन्द उवाच ।। ।।\nज्येष्ठेश्वरस्य परितो लिंगान्यन्यानि यानि तु ।।\nतानि ते कथयिष्यामि शृणु वातापितापन ।। १ ।।\nज्येष्ठेशाद्दक्षिणे भागे लिंगमप्सरसां शुभम् ।।\nतत्रैवाप्सरसः कूपः सौभाग्योदकसंज्ञकः ।। २ ।।\nतत्कूपजलसुस्नातो विलोक्याप्सरसेश्वरम् ।।\nन दौर्भाग्यमवाप्नोति नारी वा पुरुषोथवा ।। ३ ।।\nतत्रैव कुक्कुटेशाख्यं लिंगं वापीसमीपगम्।।\nतस्य पूजनतः पुंसां कुटुंबं परिवर्धते ।। ४ ।।\nपितामहेश्वरं लिंगं ज्येष्ठवापीतटे शुभम् ।।\nतत्र श्राद्धं नरः कृत्वा पितॄणां मुदमर्पयेत्।। ५ ।।\nपितामहेशान्नैर्ऋत्यां  पूजनीयं प्रयत्नतः ।।\nगदाधरेश्वरं लिंगं पितॄणां परितृप्तिदम् ।। ६ ।।\nदिशि पुण्यजनाख्यायां लिंगाज्ज्येष्ठेश्वरान्मुने।।\nवासुकीश्वरसंज्ञं च लिंगमर्च्यं समंततः।। ७ ।।\nतत्र वासुकिकुंडे च स्नानदानादिकाः क्रियाः ।।\nसर्पभीतिहराः पुंसां वासुकीशप्रभावतः।। ८ ।।\nयः स्नातो नागपंचम्यां कुंडे वासुकिसंज्ञिते ।।\nन तस्य विषसंसर्गो भवेत्सर्पसमुद्भवः।। ९।।\nकर्तव्या नागपञ्चम्यां यात्रा वर्षासु तत्र वै।।\nनागाः प्रसन्ना जायंते कुले तस्यापि सर्वदा।। 4.2.66.१०।।\nतत्कुण्डात्पश्चिमे भागे लिंगं वै तक्षकेश्वरम्।।\nपूजनीयं प्रयत्नेन भक्तानां सर्वसिद्धिदम् ।। ११।।\nमुनेस्तस्योत्तरे भागे कुण्डं तक्षकसंज्ञितम् ।।\nकृतोदकक्रियस्तत्र न सर्पैरभिभूयते।। १२।।\nतत्कुण्डादुत्तरे भागे क्षेत्रं क्षेमकरः सदा।।\nभक्तानां साध्वसध्वंसी कपाली नाम भैरवः।। १३।।\nभैरवस्य महाक्षेत्रं तद्वै साधकसिद्धिदम्।।\nतत्र संसाधिता विद्याः षण्मासातत्सिद्धिमाप्नुयुः।। १४।।\nतत्र चण्डी महामुण्डा भक्तविघ्नोपशांतिदा।\nबलिपूजोपहाराद्यैः पूज्या स्वाभीष्टसिद्धये।।१५।।\nतस्या यात्रां तु यः कुर्यान्महाष्टम्यां नरोत्तमः ।।\nयशस्वी पुत्रपौत्राढ्यो लक्ष्मीवाँश्चापि जायते ।। १६ ।।\nमहामुण्डा प्रतीच्यां तु चतुःसागरवापिका ।।\nतस्यां स्नातो भवेत्स्नातः सागरेषु चतुर्ष्वपि ।। १७ ।।\nमहाप्रसिद्धं तत्स्थानं चतुःसागरसंज्ञितम्।।\nचत्वारि तत्र लिंगानि सागरैः स्थापितानि च ।। १८ ।।\nतस्या वाप्याश्चतुर्दिक्षु पूजितानि दहंत्यघम् ।।\nतदुत्तरे महालिंगं वृषभेश्वरसंज्ञितम् ।। १९ ।।\nहरस्य वृषभेणैव स्थापितं तत्स्वभक्तितः ।।\nतस्य दर्शनतः पुंसां षण्मासान्मुक्तिरुद्भवेत् ।। 4.2.66.२० ।।\nवृषेश्वरादुदीच्यां तु गंधर्वेश्वरसंज्ञितम् ।।\nगंधर्वकुण्डं तत्प्राच्यां तत्र स्नात्वा नरोत्तमः ।। २१ ।।\nगंधर्वेश्वरमभ्यर्च्य दत्त्वा दानानि शक्तितः ।।\nसन्तर्प्य पितॄदेवांश्च गंधर्वैः सह मोदते ।। २२ ।।\nकर्कोटनामा नागोस्ति गन्धर्वेश्वरपूर्वतः ।।\nतत्र कर्कोटवापी च लिंगं कर्कोटकेश्वरम् ।। २३ ।।\nतस्यां वाप्यां नरः स्नात्वा कर्कोटेशं समर्च्य च ।।\nकर्कोटनागमाराध्य नागलोके महीयते ।। २४ ।।\nकर्कोट नागो यैर्दृष्टस्तद्वाप्यां विहितोदकैः ।।\nक्रमते न विषं तेषां देहे स्थावरजंगमम् ।। २५ ।।\nकर्कोटेशात्प्रतीच्यां तु धुंधुमारीश्वराभिधम् ।।\nतल्लिंगाभ्यर्चनात्पुंसां न भवेद्वैरिजं भयम् ।। २६ ।।\nपुरूरवेश्वरं लिंगं तदुदीच्यां व्यवस्थितम् ।।\nद्रष्टव्यं तत्प्रयत्नेन चतुर्वर्गफलप्रदम् ।। २७ ।।\nदिग्गजेनार्चितं लिंगं सुप्रतीकेन तत्पुरः ।।\nसुप्रतीकेश्वरं नाम्ना यशोबलविवर्धनम् ।। २८ ।।\nसरश्च सुप्रतीकाख्यं तत्पुरो भासते महत् ।।\nतत्र स्नात्वा च तल्लिंगं दृष्ट्वा दिक्पतितां लभेत् ।। २९ ।।\nतत्रास्त्येका महागौरी नाम्ना विजयभैरवी ।।\nरक्षार्थमुत्तराद्वारि स्थिता पूज्येष्टसिद्धये ।। 4.2.66.३० ।।\nवरणायास्तटे रम्ये गणौ हुंडनमुंडनौ ।।\nक्षेत्ररक्षां विधत्तस्तौ विघ्नस्तंभन कारकौ ।। ३१ ।।\nतौ द्रष्टव्यौ प्रयत्नेन क्षेत्रनिर्विघ्न हेतवे ।।\nहुंडनेशं मुंडनेशं तत्र दृष्ट्वा सुखी भवेत् ।। ३२\n।। स्कंद उवाच ।। ।।\nइल्वलारे कथामेकां शृणुष्वावहितो भव ।।\nवरणायास्तटे रम्ये यद्वृत्त पूर्वमुत्तमम् ।। ३३ ।।\nएकदाद्रींद्रमालोक्य मेना संहृष्टमानसम् ।।\nउमां संस्मृत्य निःश्वस्य प्रोवाचेति पतिव्रता ।। ३४ ।।\n।। मेनोवाच ।। ।।\nआर्यपुत्र न जानामि प्रवृत्तिमपि कांचन ।।\nविवाहसमयादूर्ध्वं तस्या गौर्या गिरीश्वर ।। ३५ ।।\nस वृषेंद्रगतिर्देवो भस्मोरग विभूषणः ।।\nमहापितृवनावासो दिग्वासाः क्वास्ति संप्रति ।। ३६ ।।\nअष्टौ या मातरो दृष्टा ब्राह्मी प्रभृतयः प्रिय ।।\nस्वस्वरूपास्ता मन्येऽहं बालिकाः कष्टहेतवः ।। ३७ ।।\nतस्यैकस्य न कोप्यन्योस्त्यद्वितीयस्य शूलिनः ।।\nतदुदंतप्रवृत्त्यै च क्रियतामुद्यमो विभो ।। ३८ ।।\nतस्याः प्रियाया वाक्येन तदपत्यप्रियो गिरिः ।।\nउवाच वचनं सास्रमुमा वात्सल्यसन्नगीः ।।३९।।\n।। गिरिराज उवाच ।। ।।\nअहमेव गमिष्यामि तस्या मेने गवेषणे ।।\nनितरां बाधते प्रेम तददृष्ट्यग्निदूषितम् ।।4.2.66.४०।।\nयदा प्रभृति सा गौरी निर्गता मम सद्मतः ।।\nमन्ये मेने तदारभ्य पद्मसद्मा विनिर्ययौ ।। ४१।।\nतदालापामृतधयौ न मे शब्दग्रहौ प्रिये ।।\nप्राणेश्वरि तदारभ्य स्यातां शब्दांतरग्रहौ ।। ४२ ।।\nजैवातृकी यतोह्नः स्याद्दूरीभूता दृशोर्मम ।।\nअहो जैवातृकी ज्योत्स्ना ततोह्नोति दुनोति माम् ।। ४३ ।।\nइत्युक्त्वादाय रत्नानि वासांसि विविधानि च ।।\nधराधरेंद्रो निर्यातः शुभलग्नबलोदये ।। ४४\n।। अगस्त्य उवाच ।। ।।\nकानि कानि च रत्नानि कियंत्यपि च षण्मुख ।।\nयान्यादाय प्रतस्थे स तानि मे ब्रूहि पृच्छतः ।। ४५ ।।\n।। स्कंद उवाच ।।\nतुला मुक्ताफलानां तु कोटिद्वय परीमिताः ।।\nतथा वारितराणां च हीरकाणां तुला शतम् ।। ४६ ।।\nनवलक्षाधिकं विप्र षडस्राणां सुतेजसाम् ।।\nलक्षद्वयं विदूराणां तुलाविमलवर्चसाम ।। ४७ ।।\nकोटयः पद्मरागाणां पंचावैहि तुला मुने ।।\nपुष्पराग तुलालक्षं गुणितं नवसंख्यया ।। ४८ ।।\nतथा गोमेद रत्नानां तुलालक्षमिता मुनै ।।\nइंद्रनीलमणीनां च तुलाः कोट्यर्ध संमिताः ।। ४९ ।।\nगरुडोद्गाररत्नानां तुलाः प्रयुतसंमिताः ।।\nशुद्धविद्रुमरत्नानां तुलाश्च नवकोटयः ।। 4.2.66.५० ।।\nअष्टांगाभरणानां च संख्या कर्तुं न शक्यते ।।\nवाससां च विचित्राणां कोमलानां तथा मुने ।। ५१ ।।\nचामराणि च भूयांसि द्रव्याण्यामोदवंति च ।।\nसुवर्णदासदास्यादीन्यसंख्यातानि वै मुने ।। ५२ ।।\nसर्वाण्यपि समादाय प्रतस्थे भूधरेश्वरः ।।\nआगत्य वरणातीरं दूरात्काशीमलोकयत् ।। ५३ ।।\nअनेकरत्ननिचयैः खचिताऽखिलभूमिकाम् ।।\nनानाप्रासादमाणिक्यज्योतिस्ततततांबराम् ।। ५४ ।।\nसौधाग्रविविधस्वर्णकलशोज्वलदिङ्मुखाम् ।।\nजयंतीवैजयंतीनां निकरैस्त्रिदिवस्थलीम् ।। ५५ ।।\nमहासिद्ध्यष्टकस्यापि क्रीडाभवनमद्भुतम् ।।\nजितकल्पदुमवनां वनैः सर्वफलावनैः ।। ५६ ।।\nइति काशीसमृद्धिं स विलोक्याभूद्विलज्जितः ।।\nउवाच च मनस्येव भूधरेंद्र इदं वचः ।। ५७ ।।\nप्रासादेषु प्रतोलीषु प्राकारेषु गृहेषु च ।।\nगोपुरेषु विचित्रेषु कपाटेषु तटेष्वपि ।। ५८ ।।\nमणिमाणिक्यरत्नानामुच्छलच्चारुरोचिषाम् ।।\nज्योतिर्जालैर्जटिलितं ययेदमवलोक्यते ।। ५९ ।।\nद्यावाभूम्योरंतरालं तथेति समवैम्यहम् ।।\nईदृक्संपत्तिसंभारः कुवेरस्यापि नो गृहे ।। 4.2.66.६० ।।\nअपि वैकुंठभुवने नेतरस्येह का कथा ।।\nइति यावद्गिरींद्रोसौ संभावयति चेतसि ।। ६१ ।।\nतावत्कार्पटिकः कश्चित्तल्लोचनपथं गतः ।।\nआहूय बहुमानं तमपृच्छच्चाचलेश्वरः ।। ६२ ।।\n।। हिमवानुवाच ।। ।।\nहंहो कार्पटिक श्रेष्ठ अध्यास्वैतदिहासनम् ।।\nस्वपुरोदंतमाख्याहि किमपूर्वमिहाध्वग ।। ६३ ।।\nकोत्र संप्रत्यधिष्ठाता किमधिष्ठातृ चेष्टितम् ।।\nयदि जानासि तत्सर्वमिहाचक्ष्व ममाग्रतः ।। ६४ ।।\nसोपि कार्पटिकस्तस्य गिरिराजस्य भाषितम् ।।\nसमाकर्ण्य समाचष्टुं मुने समुपचक्रमे ।। ६५ ।।\n।। कार्पटिक उवाच ।। ।।\nआचक्षे शृणु राजेंद्र यत्पृष्टोस्मि त्वयाखिलम् ।।\nअहानि पंचषाण्येव व्यतिक्रांतानि मानद।।६६।।\nसमायाते जगन्नाथे पर्वतेंद्र सुतापतौ ।।\nसुंदरान्मंदरादद्रेर्दिवोदासे गते दिवि ।।६७।।\nयो वै जगदधिष्ठाता सोधिष्ठातात्र सर्वगः ।।\nसर्वदृक्सर्वदः शर्वः कथं न ज्ञायते विभो ।।६८।।\nमन्ये दृषत्स्वरूपोसि दृषदोपि कठोरधीः ।।\nयतो विश्वेश्वरं काश्यां न वेत्सि गिरिजापतिम् ।।६९।।\nस्वभावकठिनात्मापि स वरं हिमवान्गिरिः ।।\nप्राणाधिक सुता दानाद्यो धिनोद्विश्वनायकम् ।। 4.2.66.७० ।।\nबिभ्रत्सहज काठिन्यं जातो गौरीगुरुर्गुरुः ।।\nशंभुं प्रपूज्य सुतया स्रजा विश्वगुरोरपि ।। ७१ ।।\nचेष्टितं तस्य को वेद वेदवेद्यस्य चेशितुः ।।\nमनागिति च जानेहं तच्चेष्टितमिदं जगत् ।।७२।।\nअधिष्ठाता मया ख्यातस्तथाधिष्ठातृ चेष्टितम् ।।\nअपूर्वं यत्त्वयापृष्टं तदाख्यामि च तच्छृणु ।। ७३ ।।\nशुभे ज्येष्ठेश्वरस्थाने सांप्रतं स उमापतिः ।।\nकाशीं प्राप्य मुदा तिष्ठेद्गिरिराजांगजा सखः ।। ७४ ।।\n।। स्कंद उवाच ।। ।।\nयदा यदा स गिरिजा मृदुनामाक्षरामृतम् ।।\nआविष्करोति पथिकोऽद्रींद्रो हृष्येत्तदातदा ।। ७५ ।।\nउमानामामृतं पीतं येनेह जगतीतले ।।\nन जातु जननीस्तन्यं स पिबेत्कुंभसंभव ।। ७६ ।।\nउमेतिद्व्यक्षरं मंत्रं योऽहर्निशमनुस्मरेत् ।।\nन स्मरेच्चित्रगुप्तस्तं कृतपापमपि द्विज ।। ७७ ।।\nपुनः शुश्राव हिमवान्हृष्टः कार्पटिकोदितम् ।।\n।। कार्पटिक उवाच ।। ।।\nराजन्विश्वेश्वरार्थेयः प्रासादो विश्वकर्मणा ।। ७८ ।।\nनिर्मीयते सुनिर्माणो जन्मि निर्वाणदायिनः ।।\nतदपूर्वं न कर्णाभ्यामप्याकर्णितवानहम् ।। ७९ ।।\nयत्रातिमित्रतेजोभिः शलाकाभिः समंततः ।।\nमणिमाणिक्यरत्नानां प्रासादेभित्तयः कृताः ।।4.2.66.८० ।।\nयत्र संति शतं स्तंभा भास्वंतो द्वादशोत्तराः ।।\nएकैकं भुवनं धर्तुमष्टाष्टाविति कल्पिताः ।। ८१ ।।\nचतुर्दशसु या शोभा विष्टपेषु समंततः ।।\nतस्मिन्विमाने सास्तीह शतकोटिगुणोत्तरा ।। ८२ ।।\nचंद्रकांतमणीनां च स्तंभाधार शिलाश्च याः ।।\nचित्ररत्नमयैस्तंभैः स्तंभितास्तत्प्रभाभराः ।। ८३ ।।\nपद्मरागेंद्रनीलानां शालीनाः शालभंजिकाः ।।\nनीराजयंत्यहोरात्रं यत्र रजप्रदीपकैः ।। ८४ ।।\nस्फुरत्स्फटिकनिर्माण श्लक्ष्ण पद्मशिलातले ।।\nअनेकरत्नरूपाणि विचित्राणि समंततः ।।८५।।\nआरक्तपीतमंजिष्ठ नीलकिर्मीरवर्णकैः ।।\nविन्यस्तानीव भासंते चित्रे चित्रकृतायतः ।। ८६ ।।\nदृक्पिच्छिला विलोक्यंते माणिक्यस्तंभराजयः ।।\nयतोऽविमुक्ते स्वक्षेत्रे मोक्षलक्ष्म्यंकुरा इव ।। ८७ ।।\nरत्नाकरेभ्यः सर्वेभ्यो गणा रत्नोच्चयान्बहून् ।।\nराशींश्चक्रुः समानीय यत्राद्रिशिखरोपमान् ।। ८८ ।।\nयत्र पातालतलतो नागानां कोशवेश्मतः।।\nगणैर्मणिगणाः सर्वे समाहृत्य गिरीकृताः ।। ८९ ।।\nशिवभक्तः स्वयं यत्र पौलस्त्यः स्वद्रिकूटतः ।।\nकोटिहाटककूटानि आनयामास राक्षसैः ।। 4.2.66.९० ।।\nप्रासादनिर्मितिं श्रुत्वा भक्ता द्वीपांतरस्थिताः ।।\nमाणिक्यानि समाजह्रुर्यथासंख्यान्यहो नृप ।। ९१ ।।\nचिंतामणिः स्वयं यत्र कमर्णे विश्वकर्मणे ।।\nविश्राणयेदहोरात्रं विचित्रांश्चिं तितान्मणीन्।। ९२ ।।\nनानावर्णपताकाश्च यत्र कल्पमहीरुहः ।।\nअनल्पाः कल्पयंत्येव नित्यभक्तिसमन्विताः ।। ९३ ।।\nअब्धयो यत्र सततं दधिक्षीरेक्षुसर्पिषाम् ।।\nपंचामृतानां कलशैः स्नपयंति दिनेदिने ।। ९४ ।।\nयत्र कामदुघा नित्यं स्नपयेन्मधुधारया ।।\nस्वदुग्धया स्वयं भक्त्या विश्वेशं लिंगरूपिणम् ।। ९५ ।।\nगंधसाररसैर्यं च सेवते मलयाचलः ।।\nकर्पूररंभा कर्पूरपूरैर्भक्त्या निषेवते ।। ९६ ।।\nइत्याद्य पूर्वं यत्रास्ति प्रत्यहं शंकरालये ।।\nकथं तं त्वमुमाकातं न वेत्सि कठिनाशय ।। ९७ ।।\nइति तस्य समृद्धिं तां दृष्ट्वा जामातुरद्रिराट ।।\nत्रपया परिभूतोभून्नितरां कुंभसंभव ।। ९८ ।।\nतस्मै कार्पटिकायाथ स दत्त्वा पारितोषिकम् ।।\nपुनश्चिंतापरोजातोऽद्रिराट्कार्पटिके गते ।। ९९ ।।\nउवाचेति मनस्येव विस्मयोत्फुल्ललोचनः ।।\nअहो भद्रमिदं जातं यत्त्वया श्रावि शर्मभाक् ।। 4.2.66.१०० ।।\nयावत्संपत्तिसंभारः श्रूयते दृश्यतेत्र वै ।।\nजामातुरत्र सदने लीला त्रिजगतीपतेः ।। १ ।।\nततः प्राभृतकस्तुच्छो नितरां प्रतिभाति मे ।।\nकन्यार्थं यो मया नीतो जामातुः परितोषकृत् ।। २ ।।\nअहं मन्ये तथैवासौ यथादर्शि मया पुरा ।।\nवृद्धोक्षमात्रसंपत्तिः सर्वकर्मपराङ्मुखः ।। ३ ।।\nनैनं कोपि विजानीयान्नान्वयोस्य कदाऽचन ।।\nनामापि यस्य नैकं च किंदेशीयश्च नोह्यते ।। ४ ।।\nकिंवृत्तश्च किमाचारो नाममात्रेण चेश्वरः ।।\nऐश्वर्यसूचकं वस्तु यस्य किंचिन्न लक्ष्यते ।। ५ ।।\nसोसौ निर्वाणसंपत्तिं रंकायापि ददात्यहो ।।\nसुमुखः सर्वकर्माणि फलवंति करोति सः ।। ६ ।।\nवेदवेद्यो हि सर्वज्ञो यत्संतानोऽखिलं  जगत् ।।\nयं न कोपि हि वेदादौ वेदवेद्यः स एष वै ।।७ ।।\nयोनभिज्ञः सदाज्ञातः स सर्वज्ञोयमेव हि ।।\nयस्यैकमपि नो नाम पुंसा ज्ञेयं न केनचित् ।।८।।\nसर्वेषां सर्वनामानि यस्य नामानि निश्चितम् ।।\nसोसौ हि सर्वदेशीयः सर्वेभ्यः सर्वसिद्धिदः ।।९।।\nयस्य देशो न विदितो यस्तु वृत्तिपराङ्मुखः।।\nआचारहीनमिव यं पुराऽपश्यं कठोरधीः ।। 4.2.66.११० ।।\nश्रुतिस्मृती यतः सर्वमाचारं वित्त एव हि ।।\nनाममात्रेण नियतं यमज्ञासिषमीश्वरम् ।। ११ ।।\nसाक्षादीश्वर एवैष सोन्येष्वैश्वर्यसूचकः ।।\nअपि सर्वगुणाधारो गुणातीतः परापरः ।। १२ ।।\nअर्वाचीन इहाप्येष पराचीनः परात्परः ।।\nभूधराणामहं नाथो विश्वनाथ उमापतिः ।।१३।।\nअहं प्रमितसंपत्तिरप्रमेय धनोह्यसौ ।।\nतुच्छप्राभृत कस्तस्मान्नेदानीमस्य दर्शनम् ।। १४ ।।\nकरिष्येथ करिष्यामि व्यावृत्त्यागत्य कर्हिचित् ।।\nसंप्रधार्येति मनसि सायं स च गिरीश्वरः ।। १५ ।।\nआहूय सर्वाननुगान्पार्वतीयान्महाबलान् ।।\nआदिष्टवानिदं वाक्यं सर्वे यूयं बलाधिकाः ।। १६ ।।\nकुर्वंत्वेकं ममादेशं यावन्नोद्यति भानुमान् ।।\nतावच्छिवालयं चैकं विदधत्वत्र सत्वरम्।। १७।।\nयस्मिन्कृते कृतार्थः स्यामिह लोके परत्र च ।।\nसमागत्येह काश्यां यः कुर्यादेकं शिवालयम् ।। १८ ।।\nतेन त्रैलोक्यमखिलं सालयं कृतमेव हि ।।\nतेन दत्तानि दानानि महांति विधिपूर्वकम् ।। १९ ।।\nसुपर्वणि सुपात्राय सुताथ श्रद्धयाधिकम् ।।\nयेन स्ववित्तमानेन धर्मोपार्जित वित्ततः ।। 4.2.66.१२० ।।\nकृतं शंभोर्महासद्म न तं पद्मा त्यजेत्क्वचित् ।।\nतपांसि तेन तप्तानि शीर्णपर्णाशनान्यपि ।। २१ ।।\nवाराणसीं समासाद्य येनाकारि शिवालयः ।।\nअशेषाः सुविशेषाढ्या इष्टांस्तेन महामखाः।। २२ ।।\nआनंदकानने येन देवदेवालयः कृतः ।।\nइति तस्य समादेशं समाकर्ण्यानुगास्ततः ।।। २३ ।।\nचक्रुर्देवालयं श्रेष्ठं यावद्व्युष्टा न यामिनी ।।\nतावच्छैलेश्वरं लिंगं शैलेशेन प्रतिष्ठितम् ।।\nचंद्रकांतमणेश्चंचत्कांतिश्चेतितमंडपम् ।। २४ ।।\nअलेखयत्प्रशस्तिं च प्रशस्ताक्षरमालिनीम् ।।\nव्याचक्षाणां निजां सर्वं गोत्रेभ्योप्यधिकोन्नतिम् ।। २५ ।।\nततोऽरुणोदये जाते स्नात्वा पंचनदे ह्रदे ।।\nशैलराजः कालराजं नमस्कृत्य समर्च्य च ।। २६ ।।\nतत्र राशिं समुत्सृज्य परितस्तवरितो ययौ ।।\nपार्वतीयैरनुगतः सर्वैरपि निजालयम् ।। २७ ।।\nततः प्रातः समालोक्य गणौ हुंडनमुंडनो ।।\nहृष्टौ देवालयं रम्यं वरणायास्तटे शुभे ।। २८ ।।\nअदृष्टपूर्वदेवाय निवेदयितुमागतौ ।।\nतौ तु दृष्ट्वा महादेवमुमादर्शितदर्पणम् ।। २९ ।।\nप्रणम्य दंडवद्भूमौ कृतांजलिपुटौ गणौ ।।\nकृताभ्यनुज्ञो भ्रूक्षेपाद्विज्ञप्तिमथ चक्रतुः ।। 4.2.66.१३० ।।\nदेवदेव न जानीवः केनचिद्दृढभक्तिना ।।\nअतीव रम्यः प्रासादो निर्मितो वरणातटे ।। ३१ ।।\nआसायं नैक्षिचावाभ्यां दृष्टोद्यैव प्रगे विभो।।\nगणोदितमितीशानो निशम्याह गिरींद्रजाम् ।। ३२ ।।\nविज्ञातसर्ववृत्तांतः सर्वज्ञोप्यनभिज्ञवत् ।।\nअचलेंद्रागजेयावस्तत्प्रासादविलोकने ।।३७।।\nइत्युक्त्वेशः सगिरिजो निरगात्सगणो मुने।।\nमहास्यंदनमारुह्य प्रासादं द्रष्टुमुत्सुकः ।। ३४ ।।\nअथालुलोके गिरिशः प्रासादं वरणातटे ।।\nअतीव रम्यरचनं यामिनीमात्रनिर्मितम्।।३५ ।।\nस्यंदनादवरुह्याथ गर्भागारमवीविशत् ।।\nददर्श च महालिंगं चंद्रकांतशिलामयम् ।। ३६ ।।\nदेदीप्यमानं महसा मोक्षलक्ष्म्यंकुराकृति ।।\nदृष्टिप्रसादजननं पुनर्जननशातनम् ।। ३७ ।।\nकेनेदं स्थापितं लिंगं यावज्जिज्ञासतीश्वरः ।।\nतावद्दर्श पुरतः प्रशस्तिं कर्तृसूचिकाम्।।\nवाचयित्वेव च मनाङ्मनस्येव मनोजहृत् ।।\nउवाच देवो दिष्ट्येति प्रेक्षस्वात्मपितुः कृतिम् ।। ३९ ।।\nउमा श्रुत्येति संहृष्टा कदंबकुसुमश्रियम् ।।\nआनंदांकुरलक्ष्मीवदंगेषु परिबिभ्रती ।। 4.2.66.१४० ।।\nततो व्यजिज्ञपद्देवं देवी पादौ प्रणम्य च ।।\nअस्मिँल्लिंगवरे नाथ त्वया स्थेयमहर्निशम् ।। ४१ ।।\nअस्य लिंगस्य ये भक्ता शैलेशस्य महेशितुः ।।\nतेभ्यस्त्वं महतीमृद्धिं दास्यसीह परत्र च ।। ४२ ।।\nतथेति देव उक्त्वा तां पार्वतीं पुनरब्रवीत् ।।\nवरणायां कृतस्नानैः शैलेशो यैः समर्चितः ।। ४३ ।।\nपितॄन्संतर्प्य च मुदा दत्त्वा दानानि शक्तितः ।।\nन तेषां पुनरावृत्तिरत्र संसारवर्त्मनि।। ४४ ।।\nशैलैश्वरे महालिंगे नित्यं स्थास्याम्यहं शुभे ।।\nप्रदास्यामि परां मुक्तिमेतल्लिंगार्चके जने।। ४५।।\nशैलेश्वरं ये द्रक्ष्यंति वरणायाः सुरोधसि ।।\nतेषां काश्यां निवसतां दुःखं नाभिभविष्यति ।। ४६।।\nउमयापि वरो दत्तस्तत्र लिंगे घटोद्भव ।।\nशैलेश्वरस्य ये भक्तास्ते मे पुत्रा न संशयः ।। ४७\n।। स्कंद उवाव । ।।\nइति शैलेश्वरं लिंगं  कथितं ते महामुने ।।\nइदानीं कथयिष्यामि रत्नेश्वरसमुद्भवम् ।। ४८।।\nश्रुत्वा शैलेश माहात्म्यं  श्रद्धया परया नरः ।।\nपापकंचुकमुत्सृज्य शिवलोकमवाप्नुयात् ।। १४९ ।।. ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशाखंडे उत्तरार्धे शैलेशादि लिंगनिर्णयोनाम षट्षष्टितमोऽध्यायः ।। ६६ ।।"
  }
]
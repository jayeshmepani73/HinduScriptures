[
  {
    "text": "स्कंद उवाच ।। ।।\nपुनर्विशेषं वक्ष्यामि सदाचारस्य कुंभज ।।\nयं श्रुत्वापि नरो धीमान्नाज्ञानतिमिरं विशेत् ।। १ ।।\nब्राह्मणाः क्षत्रिया वैश्यास्त्रयो वर्णा द्विजाः स्मृताः ।।\nप्रथमं मातृतो जाता द्वितीयं चोपनायनात् ।। २ ।।\nएषां क्रियानिषेकादि श्मशानांता च वैदिकी।।\nआदधीत सुधीर्गर्भमृतौमूलं मघां त्यजेत् ।। ३ ।।\nस्पंदनात्प्राक्पुंसवनं सीमंतोन्नयनं ततः ।।\nमासि षष्ठेऽष्टमे वापि जातेथो जातकर्म च ।। ४ ।।\nनामाह्न्येकादशे गेहाच्चतुर्थेमासि निष्क्रमः ।।\nमासेन्नप्राशनं षष्ठे चूडाब्दे वा यथाकुलम् ।। ५ ।।\nशममेनो व्रजेदेवं बैजं गर्भजमवे च ।।\nस्त्रीणामेताः क्रियास्तूष्णीं पाणिग्राहस्तु मंत्रवान् ।। ६ ।।\nसप्तमेथाष्टमेवाब्दे सावित्रीं ब्राह्मणोर्हति ।।\nनृपस्त्वेकादशे वैश्यो द्वादशे वा यथाकुलम् ।। ७ ।।\nब्रह्मतेजोभिवृद्ध्यर्थं विप्रोब्देपंचमेर्हति ।।\nषष्ठे बलार्थी नृपतिर्मौजीं वैश्योष्टमे ध्रियेत् ।। ८ ।।\nमहाव्याहृतिपूर्वं च वेदमध्यापयेद्गुरुः ।।\nउपनीय च तं शिष्यं शौचाचारे च योजयेत् ।।९।।\nपूर्वोक्तविधिना शौचं कुर्यादाचमनं तथा ।।\nदंताञ्जिह्वां विशोध्याथ कृत्वा मलविशोधनम् ।।4.1.36.१०।।\nस्नात्वांबुदैवतैर्मंत्रैः प्राणानायम्य यत्नतः ।।\nउपस्थानं रवेः कृत्वा संध्ययोरुभयोरपि ।। ११ ।।\nअग्निकार्यं ततः कृत्वा ब्राह्मणानभिवादयेत् ।।\nब्रुवन्नमुक गोत्रोहमभिवादय इत्यपि ।। १२ ।।\nअभिवादनशीलस्य वृद्धसेवारतस्य च ।।\nआयुर्यशोबलं बुद्धिर्वर्धतेऽहरहोधिकम् ।। १३ ।।\nअधीते गुरुणा हूतः प्राप्तं तस्मै निवेदयेत् ।।\nकर्मणा मनसा वाचा हितं तस्याचरेत्सदा ।। १४ ।।\nअध्याप्याधर्मतोनार्थात्साध्वाप्तज्ञानवित्तदाः ।।\nशक्ताः कृतज्ञाः शुचयोऽद्रोहकाश्चानसूयकाः ।। १५ ।।\nधारयेन्मेखलादंडोपवीताजिनमेव च ।।\nअनिंद्येषु चरेद्भैक्ष्यं ब्राह्मणेष्वात्मवृत्तये ।। १६ ।।\nब्राह्मणक्षत्रियविशामादिमध्यावसानतः ।।\nभैक्ष्यचर्या क्रमेण स्याद्भवच्छब्दोपलक्षिता ।। १७ ।।\nवाग्यतो गुर्वनुज्ञातो भुंजीतान्नमकुत्सयन् ।।\nएकान्नं न समश्नीयाच्छ्राद्धेऽश्नीयात्तथापदि ।। १८ ।।\nअनारोग्यमनायुष्यमस्वर्ग्यंचातिभोजनम् ।।\nअपुण्यं लोकविद्विष्टं तस्मात्तत्परिवर्जयेत् ।। १९ ।।\nन द्विर्भुंजीत चैकस्मिन्दिवा क्वापि द्विजोत्तमः ।।\nसायंप्रातर्द्विजोऽश्नीयादग्निहोत्रविधानवित् ।। 4.1.36.२० ।।\nमधुमांसं प्राणिहिंसां भास्करालोकनांजने ।।\nस्त्रियं पर्युषितोच्छिष्टंपरिवादं विवजर्येत् ।। २१ ।।\nऔपनायनिकः कालो ब्रह्मक्षत्र विशां परः ।।\nआ षोडशादाद्वाविंशादा चतुर्विंशदब्दतः ।। २२ ।।\nइतोप्यूर्ध्वं न संस्कार्याः पतिता धर्मवर्जिताः ।।\nव्रात्यस्तोमेन यज्ञेन तत्पातित्यं परिव्रजेत् ।। २३ ।।\nसावित्रीपतितैः सार्धं संबंधं न समाचरेत् ।।\nऐणं च रौरवं वास्तं क्रमाच्चर्म द्विजन्मनाम् ।।२४।।\nवसीरन्नानुपूर्व्येण शाण क्षौमाविकानि च।।\nद्विजस्य मेखला मौंजी मौर्वी च भुजजन्मनः ।।\nभवेत्त्रिवृत्समाश्लक्ष्णा विशस्तु शणतांतवी ।। २५ ।।\nमुंजाभावे विधातव्या कुशाश्मंतकबल्वजैः ।।\nग्रंथिनैकेन संयुक्ता त्रिभिः पंचभिरेव वा ।। २६ ।।\nउपवीतक्रमेण स्यात्कार्पासं शाणमाविकम् ।।\nत्रिवृदूर्ध्ववृतं तच्च भवेदायुर्विवृद्धये ।। २७ ।।\nबिल्वपालाशयोर्दंडो ब्राह्मणस्य नृपस्य तु ।।\nन्यग्रोधबालदलयोः पीलूदुंबरयोर्विशः ।। २८ ।।\nआमौलिं वाऽऽललाटंवाऽऽनासमूर्ध्वप्रमाणतः ।।\nब्रह्मक्षत्रविशां दंडस्त्वगाढ्योनाग्निदूषितः ।। २९ ।।\nप्रदक्षिणं परीत्याग्निमुपस्थाय दिवाकरम् ।।\nदंडाजिनोपवीताढ्यश्चरेद्भैक्ष्यं यथोदितम् ।। 4.1.36.३० ।।\nमातृमातृष्वसृस्वसृपितृस्वसृपुरःसराः ।।\nप्रथमं भिक्षणीयाः स्युरेतायाचन नो वदेत्।। ३१ ।।\nयावद्वेदमधीते च चरन्वेदव्रतानि च ।।\nब्रह्मचारी भवेत्तावदूर्ध्वं स्नातो गृही भवेत् ।। ३२ ।।\nप्रोक्तोसावुपकुर्वाणो द्वितीयस्तत्र नैष्ठिकः ।।\nतिष्ठेत्तावद्गुरुकुले यावत्स्यादायुषः क्षयः ।। ३३ ।।\nगृहाश्रमं समाश्रित्य यः पुनर्ब्रह्मचर्यभाक्।।\nनासौ यतिर्वनस्थो वा स्यात्सर्वाश्रमवर्जितः ।। ३४ ।।\nअनाश्रमी न तिष्ठेत दिनमेकमपि द्विजः ।।\nआश्रमं तु विना तिष्ठन्प्रायश्चित्ती यतो हि सः ।।३५।।\nजपं होमं व्रतं दानं स्वाध्यायं पितृतर्पणम्।।\nकुर्वाणोथाश्रमभ्रष्टो नासौ तत्फलमाप्नुयात् ।। ।। ३६।।\nमेखलाजिनदंडाश्च लिंगं स्याद्ब्रह्मचारिणः ।।\nगृहिणो वेदयज्ञादि नखलोमवनस्थितेः ।। ३७ ।।\nत्रिदंडादि यतेरुक्तमुपलक्षणमत्र वै ।।\nएतल्लक्षणहीनस्तु प्रायश्चित्ती दिने दिने ।। ३८ ।।\nजीर्णं कमंडलुं दंडमुपवीताजिने अपि ।।\nअप्स्वेव तानि निक्षिप्य गृह्णीतान्यच्च मंत्रवत् ।। ३९ ।।\nविदध्यात्षोडशे वर्षे केशांतकर्म च क्रमात् ।।\nद्वाविंशे च चतुर्विंशे गार्हस्थ्य प्रतिपत्तये ।। 4.1.36.४० ।।\nतपो यज्ञ व्रतेभ्यश्च सर्वस्माच्छुभकर्मणः ।।\nद्विजातीनां श्रुतिर्ह्येका हेतुर्निश्रेयस श्रियः ।। ४१ ।।\nवेदारंभे विसर्गे च विदध्यात्प्रणवं सदा ।।\nअफलोऽनोंकृतो यस्मात्पठितोपि न सिद्धये ।। ४२ ।।\nवेदस्य वदनं प्रोक्तं गायत्री त्रिपदा परा ।।\nतिसृभिः प्रणवाद्याभिर्महाव्याहृतिभिः सह ।। ४३ ।।\nसहस्रं साधिकं किंचित्त्रिकमैतज्जपन्यमी ।।\nमासं बहिः प्रतिदिनं महाघादपि मुच्यते ।। ४४ ।।\nअत्यब्दमिति योभ्यस्येत्प्रतिघस्रमनन्यधीः ।।\nस व्योममूर्तिः शुद्धात्मा परं ब्रह्माधिगच्छति ।। ४५ ।।\nत्रिवर्णमयमोंकारं भूर्भुवःस्वरिति त्रयम् ।।\nपादत्रयं च सावित्र्यास्त्रयोवेदा अदूदुहन् ।। ४६ ।।\nएतदक्षरमेनां च जपेद्व्याहृतिपूर्विकाम् ।।\nसंध्ययोर्वेदविद्विप्रो वेदपुण्येन युज्यते ।। ४७ ।।\nविधिक्रतोर्दशगुणं जपस्यफलमश्नुते ।।\nविधिक्रतोर्दशगुणो जपक्रतुरुदीरितः ।। ४८ ।।\nउपांशुस्तच्छतगुणः सहस्रो मानसस्ततः ।। ४९ ।।\nअधीत्यवेदान्वेदौ वा वेदं वा शक्तितो द्विजः ।।\nसुवर्णपूर्ण धरणी दानस्य फलमश्नुते ।। 4.1.36.५० ।।\nश्रुतिमेव सदाभ्यस्येत्तपस्तप्तुं द्विजोत्तमः ।।\nश्रुत्यभ्यासो हि विप्रस्य परमं तप उच्यते ।। ५१ ।।\nहित्वा श्रुतेरध्ययनं योन्यत्पठितुमिच्छति ।।\nस दोग्ध्रीं धेनुमुत्सृज्य ग्रामक्रोडीं दुधुक्षति ।। ५२ ।।\nउपनीय च वै शिष्यं वेदमध्यापयेद्द्विजः ।।\nसकल्पं सरहस्यं च तमाचार्यं विदु्र्बुधाः ।। ५३ ।।\nयोध्यापयेदेकदेशं श्रुतेरंगान्यथापि वा ।।\nवृत्त्यर्थं स उपाध्यायो विद्वद्भिः परिगीयते ।। ५४ ।।\nयथाविधि निषेकादि यः कर्म कुरुते द्विजः ।।\nसंभावयेत्तथान्नेन गुरुः स इह कीर्त्यते ।। ५९ ।।\nअग्न्याधेयं पाकयज्ञानग्निष्टोमादिकान्मखान् ।।\nयः करोति वृतो यस्य स तस्यर्त्त्विगिहोच्यते ।। ५६ ।।\nउपाध्यायाद्दशाचार्य आचार्यात्तु शतं पिता ।।\nसहस्रं तु पितुर्माता गौरवेणातिरिच्यते ।। ५७ ।।\nविप्राणां ज्ञानतो ज्यैष्ठ्यं बाहुजानां तु वीर्यतः ।।\nवैश्यानां धान्यधनतः पज्जातानां तु जन्मतः ।। ५८ ।।\nयथा दारुमयो हस्ती यथा कृत्तिमयो मृगः ।।\nतथा विप्रोऽनधीयानस्त्रयोऽमी नामधारिणः ।। ५९ ।।\nस्वप्ने सिक्त्वा ब्रह्मचारी द्विजः शुक्रमकामतः ।।\nस्नात्वार्कमर्चयित्वा त्रिः पुनर्मामित्यृचं जपेत् ।। 4.1.36.६० ।।\nस्वधर्मनिरतानां च वेदयज्ञक्रियावताम् ।।\nब्रह्मचारी चरेद्भैक्ष्यं वेश्मसुप्रयतोऽन्वहम् ।। ६१ ।।\nअकृत्वा भैक्ष्यचरणमसमिध्य हुताशनम् ।।\nअनातुरः सप्तरात्रमवकीर्णि व्रतं चरेत् ।। ६२ ।।\nयथेष्टचेष्टो नभवेद्गुरोर्नयनगोचरे ।।\nन नामपरिगृह्णीयात्परोक्षेप्यविशेषणम् ।। ६३ ।।\nगुरुनिंदाभवेद्यत्र परिवादस्तु यत्र च ।।\nश्रुती पिधाय वास्थेयं यातव्यं वा ततोन्यतः ।। ६४ ।।\nखरो गुरोः परीवादाच्छ्वा भवेद्गुरुनिंदकः ।।\nमत्सरी क्षुद्रकीटःस्यात्परिभोक्ता भवेत्कृमिः ।। ६५ ।।\nनाभिवाद्या गुरोः पत्नी स्पृष्ट्वांघ्री युवती सती ।।\nक्वापि विंशतिवर्षेण ज्ञातृणा गुणदोषयोः ।। ६६ ।।\nस्वभावश्चंचलः स्त्रीणां दोषः पुंसामतः स्मृतः ।।\nप्रमदासु प्रमाद्यंति क्वचिन्नैव विपश्चितः ।। ६७ ।।\nविद्वांसमप्यविद्वांसं यतस्ताधर्षयंत्यलम् ।।\nस्ववशं वापि कुर्वंति सूत्रबद्धशकुंतवत् ।। ६८ ।।\nन मात्रा न दुहित्रा वा न स्वस्रैकांतशीलता ।।\nबलवंतीद्रियाण्यत्र मोहयंत्यपि कोविदान् ।। ६९ ।।\nप्रयत्नेन खनन्यद्वद्भूमेर्वार्यधिगच्छति ।।\nशुश्रूषया गुरोस्तद्वद्विद्या शिष्योधिगच्छति।।4.1.36.७०।।\nशयानमभ्युदयते ब्रध्नश्चेद्ब्रह्मचारिणम् ।।\nप्रमादादथ निम्लोचेज्जपन्नपवसेद्दिनम् ।। ७१ ।।\nसुतस्य संभवे क्लेशं सहेते पितरौ च यत् ।।\nशक्या वर्षशतेनापि नो कर्तुं तस्य निष्कृतिः ।। ७२ ।।\nअतस्तयोः प्रियं कुर्याद्गुरोरपि च सर्वदा ।।\nत्रिषु तेषु सुतुष्टेषु तपः सर्वं समाप्यते ।। ७३ ।।\nतेषां त्रयाणां शुश्रूषा परमं तप उच्यते ।।\nतानतिक्रम्य यः कुर्यात्तन्नसिद्ध्येत्कदाचन ।। ७४ ।।\nत्रीनेवामून्समाराध्य त्रीँल्लोकान्स जयेत्सुधीः ।।\nदेववद्दिवि दीव्येत तेषां तोषं विवर्धयन् ।। ७५ ।।\nभूर्लोकं जननी भक्त्या भुवर्लोकं तथा पितुः ।।\nगुरोः शुश्रूषणात्तद्वत्स्वर्लोकं च जयेत्कृती ।। ७६ ।।\nएतदेव नृणां प्रोक्तं पुरुषार्थचतुष्टयम् ।।\nयदेतेषां हि संतोष उपधर्मोन्य उच्यते ।। ७७ ।।\nअधीत्य वेदान्वेदौ वा वेदं वापि क्रमाद्द्विजः ।।\nअप्रस्खलद्ब्रह्मचर्यो गृहाश्रममथाश्रयेत् ।। ७८ ।।\nअविप्लुत ब्रह्मचर्यो विश्वेशानुग्रहाद्भवेत् ।।\nअनुग्रहश्च वैश्वेशः काशीप्राप्तिकरः परः ।। ७९ ।।\nकाशीप्राप्त्या भवेज्ज्ञानं ज्ञानान्निर्वाणमृच्छति ।।\nनिर्वाणार्थं प्रयत्नो हि सदाचारस्य धीमताम् ।। 4.1.36.८० ।।\nसदाचारो गृहे यद्वन्न तथास्त्याश्रमांतरे ।।\nविद्याजातं पठित्वांते गृहस्थाश्रममाश्रयेत् ।। ८१ ।।\nगृहाश्रमात्परं नास्ति यदि पत्नीवशंवदा ।।\nआनुकूल्यं हि दंपत्योस्त्रिवर्गोदय हेतवे ।। ८२ ।।\nआनुकूल्यं कलत्रं चेत्त्रिदिवेनापि किं ततः ।।\nप्रातिकूल्यं कलत्रं चेन्नरकेणापि किं ततः ।। ८३ ।।\nगृहाश्रमः सुखार्थाय भार्यामूलं च तत्सुखम् ।।\nसा च भार्या विनीताया त्रिवर्गो विनयो धुवम् ।। ८४ ।।\nजलौकयोपमीयंते प्रमदा मंदबुद्धिभिः ।।\nमृगीदृशां जलौकानां विचारान्महदतंरम् ।। ८५ ।।\nजलौका केवलं रक्तमाददाना तपस्विनी ।।\nप्रमदा सर्वदा दत्ते चित्तं वित्तं बलं सुखम् ।। ८६ ।।\nदक्षा प्रजावती साध्वी प्रियवाक्च वशंवदा ।।\nगुणैरमीभिः संयुक्ता सा श्रीः स्त्रीरूपधारिणी ।। ८७।।\nगुरोरनुज्ञया स्नात्वा व्रतं वेदं समाप्य च ।।\nउद्वहेत ततो भार्यां  सवर्णां साधुलक्षणाम् ।। ८८ ।।\nजने तु रसगोत्राया मातुर्याप्यसपिंडका ।।\nदारकर्मणि योग्या सा द्विजानां धर्मवृद्धये ।।८९।।\nस्त्रीसंबंधेप्यपस्मारि क्षयि श्वित्रि कुलं त्यजेत् ।।\nअभिशस्तिसमायुक्तं तथा कन्याप्रसूं त्यजेत् ।।4.1.36.९०।।\nरोगहीनां भ्रातृमतीं स्वस्मात्किंचिल्लघीयसीम् ।।\nउद्वहेत द्विजो भार्यां सौम्यास्यां मृदुभाषिणीम् ।।९१।।\nन पर्वतर्क्षवृक्षाह्वां न नदीसर्पनामिकाम् ।।\nन पक्ष्यहिप्रेष्यनाम्नीं सौम्याख्यामुद्वहेत्सुधीः ।।९२।।\nन चातिरिक्तहीनांगीं  नातिदीर्घां न वा कृशाम् ।।\nनालोमिकां नातिलोमां नास्निग्धस्थूलमौलिजाम् ।। ९३ ।।\nमोहात्समुपयच्छेत कुलहीनां न कन्यकाम् ।।\nहीनोपयमनाद्याति संतानमपि हीनताम् ।।९४।।\nलक्षणानि परीक्ष्यादौ ततः कन्यां समुद्वहेत् ।।\nसुलक्षणा सदाचारा पत्युरायुर्विवर्धयेत् ।।९५।।\nब्रह्मचारि समाचार इति ते समुदी रितः ।।\nघटोद्भव प्रसंगेन स्त्रीलक्षणमथ ब्रुवे।।९६।।\nइति श्री स्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे षट्त्रिंशत्तमोऽध्यायः ।।३६।।"
  }
]
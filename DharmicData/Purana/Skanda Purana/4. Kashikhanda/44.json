[
  {
    "text": "।। स्कंद उवाच ।।\nअथ मंदरकंदरोदरोल्लसद समद्युति रत्नमंदिरे ।।\nपरितः समधिष्ठितामरे निजशिखरैर्वसनीकृतांबरे ।। १ ।।\nनिवसञ्जगदीश्वरो हरः कृशरजनीश कलामनोहरः ।।।\nलभते स्म न शर्म शंकरः प्रसरत्काशिवियोगज ज्वरः ।। २ ।।\nविरहानलशांतये तदा समलेपि त्रिपुरारिणापि यः ।।\nमलयोद्भव पंक एष स प्रतिपेदेह्यधुना पिपांसुताम् । ३\nपरितापहराणि पद्मिनीनां मृदुलान्यपि कंकणीकृतानि ।।\nगदितानि यदीश्वरेण सर्पास्तदभूत्सत्यमहोमहेश्वरेच्छा ।। ४ ।।\nयदु दुग्धनिधिं निमथ्यदेवैर्मृदुसारः समकर्षि पूर्णचंद्रः ।।\nस बभूव कृशो वियोगतप्तेश्वरमूर्धोष्मपरिक्षरच्छरीरः ।। ५ ।।\nयददीधरदेष जाततापः पृथुले मौलिजटानि कुंजकोणे ।।\nपरितापहरां हरस्तदानीं द्युनदीं तामधुनापि नोज्जिहीते।। ६ ।।\nमहतो विरहस्य शंकरः प्रसभंतस्यवशी वशंगतः ।।\nविविदेन सुरैः सदोगतैरपि संवीतसुतापवेष्टितः ।। ७ ।।\nअतिचित्रमिदं यदात्मना शुचिरप्येष कृपीटयोनिना ।।\nस्वपुरीविरहोद्भवेन वै परिताप्येत जगत्त्रयेश्वरः ।। ८ ।।\nनिजभालतलं कलानिधेः कलया नित्यमलंकरोति यः ।।\nस तदीश्वरमप्यतापयद्विधुरेको विपरीत एव तु ।। ९ ।।\nगरलं गलनालिकातले विलसेदस्य न तेन तापितः ।।\nअमृतांशु तुषारदीधिति प्रचयैरेव तु तापितोऽद्भुतम् ।। 4.1.44.१० ।।\nविलसद्धरिचंदनोदकच्छटया तद्विरहापनुत्तये ।।\nहृदया हि तयाप्यदूयत प्रसरद्भोगिफटाभवैर्न तु ।।११।।\nसकलभ्रममेष नाशयेत्स्रगहित्वाद्यपदेशजं हरः ।।\nइदमद्भुतमस्य यद्भ्रमः स्फुटमाल्येपि महाहिसंभवः ।।१२।।\nस्मृतिमात्रपथंगतोपि यस्त्रिविध तापमपाकरोत्यलम्।।\nस हि काशिवियोगतापितः स्वगतं किंचिदजल्पदित्यजः ।। १३ ।।\nअपि काशि समागतोऽनिलो यदि गात्राणि परिष्वजेन्मम ।।\nदवथुः परिशांतिमेति तन्नहि मानी परिगाहनैरपि ।। १४ ।।\nअगमिष्यदहोकथं सतापो ननु दक्षांगजयाय एधितः ।।\nममजीवातुलता झटित्यलं ह्यभविष्यन्न हिमाद्रिजा यदि ।। १५ ।।\nन तथोज्झितदेहयातया मम दक्षोद्भवयामनोऽदुनोत् ।।\nअविमुक्तवियोगजन्मनापरि दूयेत यथा महोष्मणा ।। १६ ।।\nअयि काशि मुदा कदा पुनस्तव लप्स्ये सुखमंगसंगजम् ।।\nअतिशीतलितानि येन मेऽद्भुतगात्राणि भवंति तत्क्षणात् ।। १७ ।।\nअयि काशि विनाशिताघसंघे तवविश्लेषजआशुशुक्षणिः ।।\nअमृतांशुकलामृदुद्रवैरतिचित्रंहविषेव वर्धते ।। १८ ।।\nअगमन्मम दक्षजा वियोगजो दवथुः प्राग्घिमवत्सुतौषधेन ।।\nअधुना खलु नैव शांतिमीयां यदि काशीं न विलोकयेहमाशु ।। १९ ।।\nमनसेति गृणंस्तदा शिवः सुतरां संवृततापवैकृतः ।।\nजगदंबिकया धियां जनन्या कथमप्येष वियुक्त इत्यमानि ।। 4.1.44.२० ।।\nप्रियया वपुषोर्धयानयाप्यपरिज्ञात वियोगकारणः ।।\nवचनैरुपचर्यते स्म सप्रणतप्राणिनिदाघदारणः ।। २१ ।।\n।। श्रीपार्वत्युवाच ।। ।।\nतव सर्वग सर्वमस्ति हस्ते विलसद्योग वियोग एव कस्ते ।।\nतव भूतिरहो विभूतिदात्री सकलापत्कलिकापि भूतधात्री ।। २२ ।।\nत्वदनीक्षणतः क्षणाद्विभो प्रलयं यांति जगंति शोच्यवत् ।।\nच्यवते भवतः कृपालवादितरोपीशनयस्त्वयोंकृतः ।। २३ ।।\nभवतः परितापहेतवो न भवंतींदु दिवाकराग्नयः ।।\nनयनानियतस्त्रिनेत्र तेऽमी प्रणयिन्यस्तिलसज्जला च मौलौ ।। २४ ।।\nभुजगाभुजगाः सदैव तेऽमी न विषं संक्रमते च नीलकंठ ।।\nअहमस्मि च वामदेव वामा तव वामंवपुरत्र चित्तयुक्ता ।।२५।।\nइति संसृतिसंबीजजनन्याभिहिते हिते ।।\nगिरां निगुंफे गिरिशो वक्तुमप्याददे गिरम् ।। २६ ।।\n।। ईश्वर उवाच ।। ।।\nअयि काशीत्यष्टमूर्तिर्भवो भावाष्टकोभवत् ।।\nसत्वरं शिवयाज्ञायि ध्रुवं काश्याहृतोहरः ।।२७।।\nअथबालसखी भूत तत्तत्काननवीरुधम् ।। शिवाप्रस्तावयांचक्रे विमुक्तां मुक्तिदां पुरीम् ।।२८।।\n।। पार्वत्युवाच ।। ।।\nगगनतलमिलितसलिले प्रलयेपि भव त्रिशूलपरि विधृताम् ।।\nकृतपुंडरीकशोभां स्मरहरकाशीं पुरीं यावः ।।२९।।\nधराधरेंद्रस्य धरातिसुंदरा न मां तथास्यापि धिनोति धूर्जटे।।\nधरागतापीह न या ध्रुवंधरा पुरीधुरीणा तव काशिका यथा।।4.1.44.३०।।\nन यत्र काश्यां कलिकालजं भयं न यत्र काश्यां मरणात्पुनर्भवः।।\nन यत्र काश्यां कलुषोद्भवं भयं कथं विभो सा नयनातिथिर्भवेत् ।।३१।।\nकिमत्र नो संति पुरः सहस्रशः पदेपदे सर्वसमृद्धिभूमयः ।।\nपरं न काशी सदृशीदृशोः पदं क्वचिद्गता मे भवता शपे शिव ।। ३२ ।।\nत्रिविष्टपे संति न किं पुरः शतं समस्तकौतूहलजन्मभूमयः ।।\nतृणी भवंतीह च ताः पुरःपुरः पदं पुरारे भवतो भवद्विषः ।।३३।।\nन केवलं काशिवियोगजो ज्वरः प्रबाधते त्वां तु तथा यथात्र माम् ।।\nउपाय एषोत्र निदाघशांतये पुरी तु सा वा ममजन्मभूरथ ।। ३४ ।।\nमया न मेने ममजन्मभूमिका वियोगजन्मा परिदाघईशितः ।।\nअवाप्यकाशीं परितः प्रशांतिदां समस्तसंतापविघातहेतुकाम् ।। ३५ ।।\nन मोक्षलक्ष्म्योत्र समक्षमीक्षितास्तनूभृता केनचिदेव कुत्रचित् ।।\nअवैम्यहं शर्मद सर्वशर्मदा सरूपिणी मुक्तिरसौ हि काशिका ।। ३६ ।।\nन मुक्तिरस्तीह तथा समाधिना स्थिरेंद्रियत्वोज्झित तत्समाधिना ।।\nक्रतुक्रियाभिर्न न वेदविद्यया यथा हि काश्यां परिहाय विग्रहम् ।।३७।।\nन नाकलोके सुखमस्ति तादृशं कुतस्तु पातालतलेऽतिसुंदरे ।।\nवार्तापि मर्त्ये सुखसंश्रया क्व वा काश्यां हि यादृक्तनुमात्रधारिणि ।। ३८ ।।\nक्षेत्रे त्रिशूलिन्भवतोऽविमुक्ते विमुक्तिलक्ष्म्या न कदापि मुक्ते ।।\nमनोपि यः प्राणिवरः प्रयुंक्ते षडंगयोगं स सदैव युंक्ते ।। ३९ ।।\nषडंगयोगान्नहि तादृशी नृभिः शरीरसिद्धिः सहसात्र लभ्यते ।।\nसुखेन काशीं समवाप्य यादृशीदृशौ स्थिरीकृत्य शिव त्वयि क्षणम् ।। 4.1.44.४० ।।\nवरं हि तिर्यक्त्वमबुद्धिवैभवं न मानवत्वं बहुबुद्धिभाजनम् ।।\nअकाशिसंदर्शननिष्फलोदयं समंततः पुष्करबुद्बुदोपमम् ।। ४१ ।।\nदृशौ कृतार्थे कृतकाशिदर्शने तनुःकृतार्था शिवकाशिवासिनी ।।\nमनःकृतार्थं धृतकाशिसंश्रयं मुखं कृतार्थं कृतकाशिसंमुखम् ।। ४२ ।।\nवरं हि तत्काशिरजोति पावनं रजस्तमोध्वंसि शशिप्रभोज्ज्वलम् ।।\nकृतप्रणामैर्मणिकर्णिका भुवे ललाटगंयद्बहुमन्यते सुरैः ।। ४३ ।।\nन देवलोको न च सत्यलोको न नागलोको मणिकर्णिकायाः ।।\nतुलां व्रजेद्यत्र महाप्रयाणकृच्छ्रुतिर्भवेद्ब्रह्मरसायनास्पदम् ।।४४।।\nमहामहोभूर्मणिकर्णिकास्थली तमस्ततिर्यत्र समेति संक्षयम् ।।\nपरः शतैर्जन्मभिरेधितापि या दिवाकराग्नींदुकरैरनिग्रहा ।। ४५ ।।\nकिमु निर्वाणपदस्य भद्रपीठं मृदुलं तल्पमथोनुमोक्षलक्ष्म्याः ।।\nअथवा मणिकर्णिकास्थली परमानंदसुकंदजन्मभूमिः ।। ४६ ।।\nसमतीतविमुक्तजंतुसंख्या क्रियते यत्र जनैः सुखोपविष्टैः ।।\nविलसद्द्युति सूक्ष्मशर्कराभिः स्ववपुःपातमहोत्सवाभिलाषैः ।। ४७ ।।\n।। स्कंद उवाच ।। ।।\nअपर्णापरिवर्ण्येति पुरीं वाराणसीं मुने ।।\nपुनर्विज्ञापयामास काशीप्राप्त्यै पिनाकिनम्।। ४८ ।।\nश्रीपार्वत्युवाच ।। ।।\nप्रमथाधिप सर्वेश नित्यस्वाधीनवर्तन ।।\nयथानंदवनं यायां तथा कुरु वरप्रद।। ४९ ।।\nस्कन्द उवाच।। ।।\nजितपीयूषमाधुर्यां काशीस्तवनसुंदरीम् ।।\nअथाकर्ण्याहमुदितो गिरिशो गिरिजां गिरम् ।। 4.1.44.५० ।।\nश्रीदेवदेव उवाच ।। ।।\nअयि प्रियतमे गौरि त्वद्वा गमृतसीकरैः ।।\nआप्यायितोस्मि नितरां काशीप्राप्त्यै यतेधुना ।। ५१ ।।\nत्वं जानासि महादेवि मम यत्तन्महद्व्रतम्।।\nअभुक्तपूर्वमन्येन वस्तूपाश्नामि नेतरत् ।।५२।।\nपितामहस्य वचनाद्दिवोदासे महीपतौ।।\nधर्मेण शासति पुरीं क उपायो विधीयताम् ।।५३।।\nकथं स राजा धर्मिष्ठः प्रजापालनतत्परः ।।\nवियोज्यते पुरः काश्या दिवोदासो महीपतिः।।५४।।\nअधर्मवर्तिनो यस्माद्विघ्नः स्यान्नेतरस्य तु ।।\nतस्मात्कं प्रेषयामीशे यस्तं काश्या वियोजयेत् ।।५५।।\nधर्मवर्त्मानुसरतां यो विघ्नं समुपाचरेत् ।।\nतस्यैव जायते विघ्नः प्रत्युत प्रेमवर्धिनि ।।५६ ।।\nविनाच्छिद्रेण तं भूपं नोत्सादयितुमुत्सहे ।।\nमयैव हि यतो रक्ष्याः प्रिये धर्मधुरंधराः ।। ५७ ।।\nन जरा तमतिक्रामेन्न तं मृत्युर्जिर्घांसति ।।\nव्याधयस्तं न बाधंते धर्मवर्त्मभृदत्रयः ।। ५८ ।।\nइति संचिंतयन्देवो योगिनीचक्रमग्रतः ।।\nददर्शातिमहाप्रौढं गाढकार्यस्य साधनम् ।।५९।।\nअथ देव्या समालोच्य व्योमकेशो महामुने ।।\nयोगिनीवृंदमाहूय जगौ वाक्यमिदं हरः ।। 4.1.44.६० ।।\nसत्वरं यात योगिन्यो मम वाराणसीं पुरीम्।।\nयत्र राजा दिवोदासो राज्यं धर्मेण शास्त्यलम् ।। ६१ ।।\nस्वधर्मविच्युतः काशीं यथा तूर्णं त्यजेन्नृपः ।।\nतथोपचरत प्राज्ञा योगमायाबलान्विताः ।।६२।।\nयथा पुनर्नवीकृत्य पुरीं वाराणसीमहम् ।।\nइतः प्रयामि योगिन्यस्तथा क्षिप्रं विधीयताम् ।। ६३ ।।\nइति प्रसादमासाद्य शासनं शिरसा वहन्।।\nकृतप्रणामो निर्यातो योगिनीनां गणस्ततः ।। ६४ ।।\nययुराकाशमाविश्य मनसोप्य तिरंहसा ।।\nपरस्परं भाषमाणा योगिन्यस्ता मुदान्विताः ।।६५।।\nअद्य धन्यतराः स्मो वै देवदेवेन यत्स्वयम् ।।\nकृतप्रसादाः प्रहिताः श्रीमदानंदकाननम्।।६६।।\nअद्य सद्यो महालाभावभूतां नोतिदुर्लभौ ।।\nत्रिनेत्रराजसंमानस्तथा काशी विलोकनम् ।। ६७ ।।\nइति मुदितमनाः स योगिनीनां निकुरंवस्त्वथमंदराद्रिकुंजात् ।।\nनभसि लघुकृतप्रयाणवेगो नयनातिथ्यमलंभयत्पुरीं ताम् ।। ६८ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूवार्द्धे काशीवर्णनं नाम चतुश्चत्वारिंशोध्यायः ।। ४४ ।।"
  }
]
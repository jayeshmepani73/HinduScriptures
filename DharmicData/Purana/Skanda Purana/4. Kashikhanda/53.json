[
  {
    "text": "।। अगस्तिरुवाच ।। ।।\nअपूवेंयं कथा ख्याता ब्रह्मणो ब्रह्मवित्तम ।।\nकिं चकार पुनः शंभुस्तत्र ब्रह्मण्यपि स्थिते ।। १ ।।\n।। स्कंद उवाच ।।\nशृण्वगस्त्य महाभाग काश्यां ब्रह्मण्यपिस्थिते ।।\nगिरिशश्चिंतयामास भृशमुद्विग्नमानसः ।। २ ।।\nपुरी सा यादृशी काशी वशीकरणभूमिका ।।\nन तादृशीदृशीहासीत्क्वचिन्मे प्रायशो ध्रुवम् ।। ३ ।।\nयो यो याति पुरीं तां तु स स तत्रैव तिष्ठति ।।\nअभूवन्ननुयोगिन्योऽयोगिन्यः काशिसंगताः ।। ४ ।।\nअकिंचित्करतां प्राप्तः स सहस्रकरोप्यरम् ।।\nविधिर्विधानदक्षोपि न मे स सविधोभवत् ।। ५ ।।\nचिंतयन्निति देवेशो गणानारहूय भूरिशः ।।\nप्रेषयामास भो यात क्षिप्रं वाराणसीं पुरीम् ।।६।।\nकिं कुर्वंति तु योगिन्यः किं करोति स भानुमान् ।।\nगत्वा वित्त त्वरायुक्ता विधिश्च विदधाति किम् ।। ७ ।।\nनामग्राहं ततःऽप्रैषीद्बहुमान पुरःसरम्।।\nशंकुकर्ण महाकाल घटाकर्ण महोदर ।।८।।\nसोमनंदिन्नंदिषेण काल पिंगल कुक्कुट ।।\nकुंडोदर मयूराक्ष बाण गोकर्ण तारक ।। ९ ।।\nतिलपर्ण स्मृलकर्ण दृमिचंड प्रभामय ।।\nसुकेश विंदते छाग कपर्दिन्पिंगलाक्षक ।। 4.2.53.१० ।।\nवीरभद्र किराताख्य चतुर्मुख निकुंभक ।।\nपंचाक्षभारभूताख्य त्र्यक्ष क्षेमक लांगलिन्।।११।।\nविराध सुमुखाषाढे भवंतो मम सूनवः ।।\nयथेमौ स्कंदहेरंबौ नैगमेयो यथा त्वयम् ।।१२।।\nयथा शाखविशाखौ च यथेमौ नंदिभृंगिणौ ।।\nभवत्सु विद्यमानेषु महाविक्रमशालिषु ।। १३ ।।\nकाशीप्रवृत्तिं नो जाने दिवोदासनृपस्य च ।।\nयोगिन्यर्कविधीनां च तद्द्वौ यातं भवत्स्वमू ।। १४ ।।\nशंकुकर्णमहाकालौ कालस्यापि प्रकंपनौ ।।\nज्ञातुं वाराणसीवार्तामायातं चत्वरान्वितौ ।। १५ ।।\nकृतप्रतिज्ञौ तो(?) तूर्णं प्राप्य वाराणसीं पुरीम् ।।\nशंकुकर्णमहाकालौ विस्मृत्य शांभवीं गिरम् ।। १६ ।।\nयथैंद्रजालिकीं दृष्ट्वा मायामिह विचक्षणः ।।\nक्षणेन मोहमायाति काशीं वीक्ष्य तथैव तौ ।। १७ ।।\nअहो मोहस्य माहात्म्यमहो भाग्यविपर्ययः ।।\nनिर्वाणराशिं यत्काशीं प्राप्य यांत्यन्यतोऽबुधाः ।। १८ ।।\nतत्यजे यैरियं काशी महाशीर्वादभूभिका ।।\nतेषां करतलान्मुक्तिः प्राप्तापि परितो गता ।। १९ ।।\nयत्र सर्वावभृथतः स्नानमात्रं विशिष्यते ।।\nअप्युष्णीकृतपानीयैस्तां काशीं कः परित्यजेत् ।। 4.2.53.२० ।।\nयत्रैकपुष्पदानेन शिवलिंगस्य मूर्धनि ।।\nदशसौवर्णिकं पुण्यं कस्तां काशीं परित्यजेत् ।। २१ ।।\nयत्र दंडप्रणामेन अप्येकेन शिवाग्रतः ।।\nतुच्छमेंद्रपदंप्राहुस्तां काशीं को विमुंचति ।। २२ ।।\nयत्रैकद्विजमात्रं तु भोजयित्वा यथेच्छया ।।\nवाजपेयाधिकं पुण्यं तां काशीं को विमुंचति ।। २३ ।।\nएकां गां यत्र दत्त्वा वै विधिवद्ब्राह्मणाय वै ।।\nलभेदयुत गोपुण्यं कस्तां काशीं त्यजेत्सुधीः ।। २४ ।।\nएकलिंगं प्रतिष्ठाप्य यत्र संस्थापितं भवेत् ।।\nअपि त्रैलोक्यमखिलं तां काशीं कः समुज्झति ।। २५ ।।\nपरिनिश्चित्य तावित्थं लिंगे संस्थाप्य पुण्यदे ।।\nतत्रैव संस्थितिं प्राप्तौ काशीं नाद्यापि मुंचतः ।। २६ ।।\nशंकुकर्णेश्वरं लिंगं शंकुकर्ण ग णार्चितम् ।।\nदृष्ट्वा न जायते जंतुर्जातु मातुर्महोदरे ।। २७ ।।\nविश्वेशाद्वायुदिग्भागे शंकुकर्णेश्वरं नरः ।।\nसंपूज्य न विशेदत्र घोरे संसारसागरे ।। २८ ।।\nमहाकालेश्वरं लिंगं महाकालगणार्चितम् ।।\nअर्चयित्वा च नत्वा च स्तुत्वा कालभयं कुतः ।। २९ ।।\n।। स्कंद उवाच ।। ।।\nशंकुकर्णे महाकाले चिरंतन विलंबिते ।।\nज्ञात्वा सर्वज्ञनाथोथ प्राहैपीदपरौ गणौ ।। 4.2.53.३० ।।\nघंटाकर्ण त्वमागच्छ महोदर महामते ।।\nकाशीं यातं युवां तूर्णं ज्ञातुं तत्रत्य चेष्टितम् ।।३१।।\nइत्यगस्ते गणौ तौ तु गत्वा काशीं महापुरीम्।।\nव्यावृत्याद्यापि नो यातौ क्वापि तत्रैव संस्थितौ ।। ३२ ।।\nघंटाकर्णेश्वरं लिंगं घंटाकर्ण गणोत्तमः ।।\nकाश्यां संस्थाप्य विधिवत्स्वयं तत्रैव निर्वृतः ।। ३३ ।।\nकुंडं तत्रैव संस्थाप्य लिंगस्नपनकर्मणे ।।\nनाद्यापि स त्यजेत्काशीं ध्यायँल्लिंगं तथैव हि ।। ३४ ।।\nमहोदरोपि तत्प्राच्यां शिवध्यानपरायणः ।।\nमहोदरेश्वरं लिंगं ध्यायेदद्यापि कुंभज ।। ३५ ।।\nमहोदरेश्वरं दृष्ट्वा वाराणस्यां द्विजोत्तम ।।\nकदाचिदपि वै मातुः प्रविशेन्नौदरीं दरीम् ।। ।। ३६ ।।\nघंटाकर्ण ह्रदे स्नात्वा दृष्ट्वा व्यासेश्वरं विभुम् ।।\nयत्र कुत्र विपन्नोपि वाराणस्यां मृतो भवेत्।।३७।।\nघंटाकर्णे महातीर्थे श्राद्धं कृत्वा विधानतः ।।\nअपि दुर्गतिमापन्नानुद्धरेत्सप्तपूर्वजान् ।। ३८ ।।\nनिमज्ज्याद्यापि तत्कुंडे क्षण योवहितो भवेत् ।।\nविश्वेश्वरमहापूजा घंटारावाञ्शृणोति सः ।।३९।।\nवदंति पितरः काश्यां घंटाकर्णेमलेजले।।\nदाता तिलोदकस्यापि वंशे नः कोपि जायते।।4.2.53.४०।।\nयद्वंश्या मुनयः काश्यां घंटाकर्णे महाह्रदे।।\nकृतोदकक्रियाः प्राप्ताः परां सिद्धिं घटोद्भव ।।४१।।\n।। स्कंद उवाच।। ।।\nघंटाकर्णे गणे याते प्रयाते च महोदरे ।।\nविसिस्माय स्मरद्वेष्टा  मौलिमांदोलयन्मुहुः ।।४२।।\nउवाच च मनस्येव हरः स्मित्वा पुनःपुनः ।।\nमहामोहनविद्यासि काशि त्वां पर्यवैम्यहम् ।। ४३ ।।\nपुराविदः प्रशंसंति त्वां महामोहहारिणीम् ।।\nकाशींत्विति न जानंति महामोहनभूरियम् ।। ४४ ।।\nप्रेषयिष्याम्यहं सर्वान्भवती मोहयिष्यति ।।\nइति सम्यग्विजानामि काशि त्वां मोहनोषधिम् ।। ४९ ।।\nतथापि प्रेषयिष्यामि यावान्मेस्ति परिच्छदः ।।\nनोद्यमाद्विरमंतीह ज्ञानिनः साध्यकर्मणि ।। ४६ ।।\nनोद्यमाद्विरतिः कार्या क्वापि कार्ये विचक्षणैः ।।\nप्रतिकूलोपि खिद्येत विधिस्तत्सततोद्यमात् ।। ४७ ।।\nशीतोष्णभानू स्वर्भानु ग्रस्तावपि नभोंगणे ।।\nगतिं न त्यजतोद्यापि प्रक्रांतव्य कृतोद्यमौ ।। ४८ ।।\nएकत्र हंति कार्याणि प्रातिकूल्याद्विधिर्मुहुः ।।\nएकत्रकरणीयानि सेत्स्यंत्यत्र भृशोद्यमात् ।। ४९ ।।\nदैवं पूर्वकृतं कर्म कथ्यते नेतरत्पुनः ।।\nतन्निराकरणे यत्नः स्वयं कार्यो विपश्चिता ।। 4.2.53.५० ।।\nभाजनोपस्थितं दैवाद्भोज्यं नास्यं स्वयं विशेत् ।।\nहस्तवक्त्रोद्यमात्तच्च प्रविशेदौदरीं दरीम् ।। ५१ ।।\nइत्युद्यमं समर्थ्येशो निश्चितं दैवजित्वरम् ।।\nपुनश्च प्रेषयांचक्रे गणान्पंचमहारयान् ।। ५२ ।।\nसोमनंदी नंदिषेणः कालपिंगलकुक्कुटाः ।।\nतेद्यापि न निवर्तंते काश्यां जीवामृता यथा ।।५३।।\nतेपि स्वनाम्ना लिंगानि शंभुसंतुष्टि काम्यया।।\nप्रतिष्ठाप्य स्थिताः काश्यां विश्वनिर्वाणजन्मनि ।। ५४ ।।\nसोमनंदीश्वरं दृष्ट्वा लिंगं नंदवने परम् ।।\nसोमलोके परानंदं प्राप्नुयाद्भक्तिमान्नरः ।। ५५ ।।\nतदुत्तरे विलोक्याथ नंदिषेणेश्वरं नरः ।।\nआनंदसेनां संप्राप्य जयेन्मृत्युमपि क्षणात् ।। ५६ ।।\nकालेश्वरं महालिंगं गंगायाः पश्चिमोत्तरे ।।\nप्रणम्य कालपाशेन नो बध्येत कदाचन ।। ।। ५७ ।।\nपिंगलेश्वरमभ्यर्च्य कालेशात्किंचिदुत्तरे ।।\nलभते पिंगलज्ञानं येन तन्मयतां व्रजेत् ।। ५८ ।।\nकुक्कुटेश्वर लिंगस्य येत्र भक्तिं वितन्वते ।।\nकुक्कुटांडाकृतेस्तस्य न ते गर्भमवाप्नुयुः ।। ५९ ।।\n।। स्कंद उवाच ।। ।।\nसोमनंदि प्रभृतिषु मुने पंचगणेष्वपि ।।\nआनंदकाननं प्राप्य स्थितेषु स्थाणुरब्रवीत् ।। 4.2.53.६० ।।\nकार्यमस्माकमेवैतद्यदि सम्यग्विमृश्यते ।।\nअनेनोपाधिनाप्येते तत्र तिष्ठंतु मामकाः ।। ६१ ।।\nप्रमथेषु प्रविष्टेषु मायावीर्यमहत्स्वपि ।।\nअहमेव प्रविष्टोस्मि वाराणस्यां न संशयः ।। ६२ ।।\nक्रमेण प्रेषयिष्यामि योस्ति मे स्वपरिच्छदः ।।\nतत्र सर्वेषु यातेषु ततो यास्याम्यहं पुनः ।। ६३ ।।\nसंप्रधार्येति हृदये देवदेवेन शूलिना ।।\nप्रैषिष्ट प्रमथानां तु ततो गणचतुष्टयम् ।। ६४ ।।\nकुंडोदरो मयूराख्यो बाणो गोकर्ण एव च ।।\nमायाबलं समाश्रित्य काशीं प्रविविशुर्गणाः ।। ६५ ।।\nकृत्वोपायशतं तैस्तु दिवोदासस्य संभ्रमे\nयदैकोपि समर्थो न तदा तत्रैव संस्थितम् ।।६६।।\nअपराधशतेष्वीशः केन तुष्यति कर्मणा ।।\nसंप्रधार्येति ते चक्रुर्लिंगाराधनमुत्तमम् ।। ६७ ।।\nएकस्मिञ्शांभवे लिंगे विधिनात्र समर्चिते ।।\nक्षमेत्त्र्यक्षोपराधानां शतं मोक्षं च यच्छति ।।६८।।\nन तुष्यति तथा शंभुर्यज्ञदानतपोव्रतैः ।।\nयथा तुष्येत्सकृल्लिंगे विधिनाभ्यर्चिते सति ।। ६९ ।।\nलिंगार्चनविधानज्ञो लिंगार्चनरतः सदा ।।\nत्र्यक्ष एव स विज्ञेयः साक्षाद्द्व्यक्षोपि मानवः ।। 4.2.53.७० ।।\nन गोशतप्रदानेन न स्वर्णशतदानतः ।।\nतत्फलं लभ्यते पुंभिर्यत्सकृल्लिंगपूजनात् ।। ७१ ।।\nअश्वमेधादिभिर्यागैर्न तत्फलमवाप्यते ।।\nयत्फलं लभ्यते मर्त्यैर्नित्यं लिंगप्रपूजनात् ।। ७२ ।।\nस्नापयित्वा विधानेन यो लिंगस्नपनोदकम् ।।\nत्रिः पिबेत्त्रिविधं पापं तस्येहाशु प्रणश्यति ।। ७३ ।।\nलिंग स्नपनवार्भिर्यः कुर्यान्मूर्ध्न्यभिषेचनम् ।।\nगंगास्नानफलं तस्य जायतेत्र विपाप्मनः ।। ७४ ।।\nलिंगं समर्चितं दृष्ट्वा यः कुर्यात्प्रणतिं सकृत् ।।\nसंदेहो जायते तस्य पुनर्देहनिबंधने ।। ७५ ।।\nलिंगं यः स्थापयेद्भक्त्या सप्तजन्मकृतादघात् ।।\nमुच्यते नात्र संदेहो विशुद्धः स्वर्गभाग्भवेत् ।। ।। ७६ ।।\nविचार्येति गणैः काश्यां स्वामिद्रोहोपशांतये ।।\nप्रतिष्ठितानि लिंगानि महापातकभिंद्यपि ।। ७७ ।।\nकुंडोदरेश्वरं लिंगं दृष्ट्वा लोलार्कसन्निधौ ।।\nसर्वपापविनिर्मुक्तः शिवलोके महीयते ।।७८।।\nकुंडोदरेश्वराल्लिंगात्प्रतीच्यामसिरोधसि ।।\nमयूरेश्वरमभ्यर्च्य न गर्भं प्रतिपद्यते ।।७९।।\nमयूरेशप्रतीच्यां च लिंगं बाणेश्वरं महत् ।।\nतस्य दर्शनमात्रेण सर्वैः पापैः प्रमुच्यते ।। 4.2.53.८० ।।\nगोकर्णेशं महालिंगमंतर्गेहस्य पश्चिमे ।।\nद्वारे समर्च्य वै काश्यां न विघ्नैरभिभूयते ।। ८१ ।।\nगोकर्णेश्वर भक्तस्य पंचत्व समये सति ।।\nज्ञानभ्रंशो न जायेत क्वचिदप्यंतमृच्छतः ।।८२।।\n।। स्कंद उवाच ।। ।।\nचिरयत्सुगणेष्वेषु चतुर्ष्वपिगणेश्वरः ।।\nमहिमानं महत्त्वं तु तत्काश्याः पर्यवर्णयत् ।। ८३ ।।\nवैष्णव्या मायया विश्वं भ्राम्येतात्र ययाखिलम्।।\nध्रुवं मूर्तिमती सैषा काशी विश्वैकमोहिनी ।। ८४ ।।\nअपास्य सोदरान्दारान्पुत्रं क्षेत्रं गृहं वसु ।।\nअप्यंगीकृत्य निधनं सर्वे काशीमुपासते ।। ८५।।\nमरणादपि नो काश्यां भयं यत्र मनागपि ।।\nगणास्तत्र तु तिष्ठंतः कुतो मत्तोपि बिभ्यति ।। ८६ ।।\nमरणं मंगलं यत्र विभूतिर्यत्र भूषणम् ।।\nकौपीनं यत्र कौशेयं काशी कुत्रोपमीयते ।। ८७ ।।\nनिर्वाणरमणी यत्र रंकं वाऽरंकमेव वा ।।\nब्राह्मणं वा श्वपाकं वा वृणीते प्रांत्यभूषणम् ।। ८८ ।।\nमृतानां यत्र जंतूनां निर्वाणपदमृच्छताम् ।।\nकोट्यंशेनापि न समा अपि शक्रादयः सुराः ।। ८९ ।।\nयत्र काश्यां मृतो जंतुर्ब्रह्मनारायणादिभिः ।।\nप्रबद्ध मूर्धांजलिभिर्नमस्येतातियत्नतः ।। 4.2.53.९० ।।\nयत्र काश्यां शवत्वेपि जंतुर्नाशुचितां व्रजेत् ।।\nअतस्तत्कर्णसंस्पर्शं करोम्यहमपि स्वयम् ।। ९१ ।।\nयस्तु काशीति काशीति द्विस्त्रिर्जपति पुण्यवान् ।।\nअपि सर्वपवित्रेभ्यः स पवित्रतरो महान् ।। ९२ ।।\nयेन काशी हृदि ध्याता येन काशीह सेविता ।।\nतेनाहं हृदि संध्यातस्तेनाहं सेवितः सदा ।। ९३ ।।\nकाशीं यः सेवते जंतुर्निर्विकल्पेन चेतसा ।।\nतमहं हृदये नित्यं धारयामि प्रयत्नतः ।। ९४ ।।\nस्वयं वस्तुमशक्तोपि वासयेत्तीर्थवासिनम् ।।\nअप्येकमपि मूल्येन स वस्तुःफलभाग्ध्रुवम् ।। ९५ ।।\nकाश्यां वसंति ये धीरा आपंचत्व विनिश्चयाः ।।\nजीवन्मुक्तास्तु ते ज्ञेया वंद्याः पूज्यास्त एव हि ।। ९६ ।।\nइत्थं विमृश्य बहुशः स्थाणुर्वाराणसीगुणान् ।।\nगणानन्यान्समाहूय प्राहिणोत्प्रीतिपूर्वकम् ।। ।।९७।।\nतारकत्वं समागच्छ गच्छाति स्वच्छमानस ।।\nदिवोदासो वृषावासो यामधीष्टे वरां पुरीम् ।।९८।।\nतिलपर्ण स्धूलकर्ण दृमिचंड प्रभामय ।।\nसुकेश विंदते छाग कपर्दिन्पिंगलाक्षक ।।९९।।\nवीरभद्र किराताख्य चतुर्मुख निकुंभक ।।\nपंचाक्ष भारभूताख्य त्र्यक्ष क्षेमकलांगलिन् ।। 4.2.53.१०० ।।\nविराध सुमुखाषाढे यांतु सर्वे पृथक्पृथक् ।।\nएते गणा महाभागाः स्वामिभक्ता दृढव्रताः ।।१।।\nकृत्वा माया बहुविधा बहुरूपा विचक्षणाः।।\nअनिमेषेक्षणास्तस्थुः क्षोणीशच्छिद्रकांक्षिणः ।।२।।\nअपरुज्ञात तच्छिद्रा विद्रावितयशोधनाः।।\nआः किमेतदहोजातं निनिंदुः स्वमितीह ते ।।३।।\nगणा ऊचुः ।। ।।\nधिगस्मान्स्वामिना नित्यं कृतसंभावनान्मुहुः ।।\nमनुष्यमात्रमप्यत्र यैरेकं न वशीकृतम् ।। ४ ।।\nबहुमानेन दानेन सौहार्देन महीयसा ।।\nकृतप्रसादांस्त्र्यक्षेण धिङ्नस्तत्कार्यवंचकान् ।।५।।\nका गतिर्नो भवित्रीह स्वामिकृत्यप्रमादिनाम् ।।\nअंधं तमोमये लोके ध्रुवं वासो भविष्यति ।। ६ ।।\nअकृतस्वामिकार्याणामहो जीवितधारिणाम्।।\nअक्षतेंद्रियवृत्तीनां दुर्गतिश्च पदे पदे ।। ७ ।।\nलब्धसंभावनानां च न्यक्कृतस्वामिकर्मणाम् ।।\nभृत्यानां भूरिभाजां च भंगुराः स्युर्मनोरथाः ।। ८ ।।\nअनिष्पादितकार्यार्था ये मुखं प्रेक्षयंत्यहो ।।\nअपत्रपाः पुरो भर्तुस्तैर्भूर्भारवतीत्वियम्।।९।।\nनाद्रीणां न समुद्राणां न द्रुमाणां महीयसाम् ।।\nभूतधात्र्यास्तथा भारो यथा स्वामिद्रुहां महान् ।। 4.2.53.११० ।।\nअहो पौराणिकी गाथा स्मृतास्माभिरनिंदिता ।।\nतदर्थमवलंब्येह स्थास्यामः कृतनिश्चयाः ।। ११ ।।\nअनाकलितपुण्यानां परिक्षीणधनायुषाम् ।।\nसर्वोपायविहीनानां गतिर्वाराणसीपुरी ।। १२ ।।\nअपुण्यभारखिन्नानां पश्चात्तापमुपेयुषाम्।।\nविष्वगूर्ध्वगतीनां च गतिर्वाराणसीपुरी ।। १३ ।।\nस्वामिद्रुहः कृतघ्नाश्च ये च विश्रंभघातकाः ।।\nतेषां क्वापि गतिर्नास्ति मुक्त्वा वाराणसीं पुरीम् ।। १४ ।।\nइत्थं निश्चित्य गाथार्थं प्रमथा अवतस्थिरे ।।\nअविज्ञातस्वरूपाश्च दिवोदासेन भूभुजा ।। ।। १५ ।।\nन बुबोध स भूपालो नितरां बुद्धिमानपि ।।\nविबुधान्विविधाकारैः स्थितानीशप्रभावतः ।। १६ ।।\nचित्रं न चित्रगुप्तोपि वेत्ति वाराणसीस्थितान्।।\nजंतून्का गणनान्येषां मर्त्यलोकनिवासिनाम् ।। १७ ।।\nअविच्छिन्न प्रभावाणामपरिच्छिन्न  तेजसाम् ।।\nकृतलिंगप्रतिष्ठानां नांतं प्राप्नोति धर्मराट् ।। १८ ।।\nइति ते प्रमथाः सर्वे घटोद्भव महामुने ।।\nकृतलिंगार्चनाः काशीं नाद्याप्युज्झंति शर्मदाम् ।। १९ ।।\nतारकेशं महालिंगं तारकाख्यो गणोत्तमः ।।\nतारकज्ञानदं पुंसां मुनेऽद्यापि समर्चयेत् ।। 4.2.53.१२० ।।\nतारकेश्वरलिंगस्य कृत्वा भक्तिसुनिश्चलाम् ।।\nसुखेन तारकज्ञानं लभ्यते तैर्नरोत्तमैः ।।२१।।\nतिलपर्णेश्वरं लिंगं तिलपर्ण प्रतिष्ठितम् ।।\nतिलप्रमाणमप्यत्र दृष्ट्वा पापं न संभवेत् ।। २२ ।।\nस्थूलकर्णेश्वरं लिंगं परिपूज्य नरोत्तमः ।।\nन दुर्गतिमवाप्नोति पुण्यमाप्नोति चोत्तमम् ।। ।। २३ ।।\nदृमिचंडेश्वरं लिंगं तथा लिंगं प्रभामयम् ।।\nआराध्य तत्प्रतीच्यां च न पापैरभिभूयते ।। २४।।\nप्रभामयेश्वरं लिंगं दृष्ट्वान्यत्रापि संस्थितः ।।\nप्रभामयेन यानेन शिवलोके व्रजेत्सुधीः ।। २५ ।।\nसुकेशेश्वरमभ्यर्च्य हरिकेशवने नरः ।।\nषाट्कौशिकमयं देहं धारयेन्न पुनःपुनः ।। २६ ।।\nविंदतीशं नरोभ्यर्च्य भीमचंडी समीपतः ।।\nत्यक्त्वा प्रचंडमप्येनो मोक्षं विंदति शाश्वतम् ।। २७ ।।\nछागलेशं महालिंगं पित्रीश्वरसमीपगम् ।।\nविलोक्य पशुवत्कोपि न पापं प्राकृतं स्पृशेत् ।। २८ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखण्डे उत्तरार्द्धे वाराणसीवर्णनं गणप्रेषणं नाम त्रिपंचाशत्तमोऽध्यायः ।। ५३ ।। ।।"
  }
]
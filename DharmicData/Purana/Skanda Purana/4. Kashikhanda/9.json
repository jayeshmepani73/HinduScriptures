[
  {
    "text": "।। शिवशर्मोवाच ।।\nका इमा रूपलावण्य सौभाग्यनिधयः स्त्रियः ।।\nदिव्यालंकारधारिण्यो दिव्यभोगसमन्विताः ।। १ ।।\n।। गणावूचतुः ।। ।।\nएता वारविलासिन्यो यज्ञभाजां प्रियंकराः ।।\nगीतज्ञा नृत्यकुशला वाद्यविद्या विचक्षणाः ।।२।।\nकामकेलिकलाभिज्ञा द्यूतविद्याविशारदाः ।।\nरसज्ञा भाववेदिन्यश्चतुराश्चोचितोक्तिषु ।। ३ ।।\nनानादेश विशेषज्ञा नानाभाषा सुकोविदाः ।।\nसंकेतोदंतनिपुणा नैकास्वैरचरा मुदा ।। ४ ।।\nलीलानर्मसुसाभिज्ञाः सुप्रलापेषु पंडिताः ।।\nयूनां मनांसि सततं स्वैर्हावै रमयंत्यमूः ।।५।।\nनिर्मथ्यमानात्क्षीरोदात्पूर्वमप्सरसस्त्वमूः ।।\nनिःसृतास्त्रिजगज्जेतुर्मोहनास्त्रमनोभुवः ।। ६ ।।\nउर्वशी मेनका रंभा चंद्रलेखा तिलोत्तमा ।।\nवपुष्मतीकांतिमती लीलावत्युत्पलावती ।। ७ ।।\nअलंबुषा गुणवती स्थूलकेशी कलावती ।।\nकलानिधिर्गुणनिधिः कर्पूरतिलकोर्वरा ।। ८ ।।\nअनंगलतिका चापि तथा मदनमोहिनी ।।\nचकोराक्षी चंद्रकला तथा मुनिमनोहरा ।। ९ ।।\nग्रावद्रावा तपोद्वेष्टी चारुनासा सुकर्णिका ।।\nदारुसंजीविनी सुश्रीः क्रतुशुल्का शुभानना ।। 4.1.9.१० ।।\nतपःशुल्का तीर्थशुल्का दानशुल्का हिमावती ।।\nपंचाश्वमेधिका चैव राजसूयार्थिनी तथा ।। ११ ।।\nअष्टाग्निहोमिका तद्वद्वाजपेयशतोद्भवा ।।\nइत्याद्यप्सरसां श्रेष्ठं सहस्रं षष्टिसंमितम् ।। १२ ।।\nएतस्मिन्नप्सरोलोके वसंत्यन्या अपिस्त्रियः ।।\nसदा स्खलितलावण्याः सदास्खलितयौवनाः ।। १३ ।।\nदिव्यांबरा दिव्यमाल्या दिव्यगंधानुलेपनाः ।।\nदिव्यभोगैः सुसंपन्नाः स्वेच्छाविधृतविग्रहाः ।।१४।।\nकृत्वा मासोपवासानि स्खलंति ब्रह्मचर्यतः ।।\nसकृदेव द्विकृत्वो वा त्रिःकृत्वो दैवयोगतः ।।१५।।\nता इमा दिव्यभोगिन्यो रूपलावण्यसंपदः।।\nनिवसंत्यप्सरोलोके सर्वकामसमन्विताः ।।१६।।\nकृत्वा व्रतानि सांगानि कामिकानि विधानतः ।।\nभवंति स्वैरचारिण्यो देवभोग्या इहागताः ।। १७ ।।\nपतिव्रतधृता नार्यो बलेन बलिना धृताः ।।\nभर्तबुद्ध्यारमंतेतं(?) कदाचित्ता इमा द्विज ।।१८ ।।\nभर्तरि प्रोषिते याश्च ब्रह्मचर्यव्रताः सदा ।।\nविप्लवं ते सकृद्दैवात्ता एता वामलोचनाः।।१९।।\nकुसुमानि सुगंधीनि सुवासं चंदनं तथा ।।\nसुगौरं चापि कर्पूरं सुसूक्ष्माण्यंबराणि च ।। 4.1.9.२० ।।\nपर्णानि ऋजुताराणि जीर्णानि कठिनानि च ।।\nसाग्राणि स्वर्णवर्णानि स्थूलनीलशिराणि च ।। २१ ।।\nसुवासोपस्कराढ्यानि नागवल्ल्या द्विजोत्तम ।।\nशय्याविचित्राभरणा रतिशालोचितानि च ।। २२ ।।\nबहुकौतुकवस्तूनि समर्च्यद्विजदंपती ।।\nभोगदानमिदं काम्यं प्रतिसंक्रमणं रवेः ।। २३ ।।\nकिंवा प्रतिव्यतीपातमेकसंवत्सरावधि।।\nकोदादिति च मंत्रेण या दद्याद्वरवर्णिनी।।२४।।\nकामरूपधरो देवः प्रीयतामिति वादिनी ।।\nसा श्रेष्ठाऽप्सरसां मध्ये वसेत्कल्पमिहांगना ।।२५।।\nकन्यारूपधराकाचिद्याभुक्ता केनचित्क्वचित् ।।\nदेवरूपेण तं कालमारभ्य ब्रह्मचारिणी ।। २६ ।।\nतदेव वृत्तं ध्यायंती निधनं याति कालतः ।।\nदिव्यरूपधरा सेह जायते दिव्य भोगभाक् ।। २७ ।।\nनिदानमप्सरोलोकस्येतिशृण्वन्द्विजाग्रणीः ।।\nसौरं लोकमथ प्राप्य क्षणेन स विमानगः ।। २८ ।।\nयथा कदंबकुसुमं किंजल्कैः सर्वतोवृतम् ।।\nदेदीप्यमानं हि तथा समंताद्भानुभानुभिः ।। २९ ।।\nदूराद्रविं स विज्ञाय धृततामरसद्वयम् ।।\nनवभिर्योजनानां च सहस्रैः संमितेन ह ।। 4.1.9.३० ।।\nविचित्रेणैकचक्रेण सप्तसप्तियुतेन च ।।\nअनूरुणाधिष्ठितेन पुरतोधृतरश्मिना ।। ३१ ।।\nअप्सरोमुनिगंधर्व सर्पग्रामणि नैर्ऋतैः ।।\nस्यंदनेनातिजविना प्रणनाम कृतांजलिः ।। ३२ ।।\nतस्य प्रणामंदेवोपि भ्रूभंगेनानुमन्य च।।\nअतिदूरं नभोवर्त्म व्यतिचक्राम सक्षणात् ।। ३३ ।।\nप्रक्रांते द्युमणौ दूरं शिवशर्मातिशर्मवान् ।।\nप्रोवाच भगवद्भक्तौ कथं लभ्यं रवेः पदम् ।। ३४ ।।\nएतदिच्छाम्यहं श्रोतुमाचक्षाथां ममाग्रतः ।।\nसतां साप्तपदी मैत्री तन्मे मैत्र्या प्रणोदितौ ।। ३५ ।।\n।। गणावूचतुः ।।\nशृणु द्विज महाप्राज्ञ त्वय्यकथ्यं न किंचन ।।\nसत्संगादेव साधूनां सत्कथा संप्रवर्तते ।। ३६ ।।\nनियंता सर्वभूतानां य एकःकारणं परम् ।।\nअनामा गोत्ररहितो रूपादि परिवर्जितः ।। ३७ ।।\nआविर्भाव तिरोभावौ यद्भूनर्तनवर्तिनौ ।।\nस एव वक्ति सततं सर्वात्मा वेदपूरुषः ।। ३८ ।।\nयोसावादित्यपुरुषः सोसावहमिति स्फुटम् ।।\nअंधतमः प्रविशंति ये चैवान्यमुपासते ।। ३९ ।।\nनिश्चितार्थां श्रुतिमिमां ब्राह्मणासो द्विजोत्तम ।।\nतमेकमुपतिष्ठंते निश्चित्येति पुनःपुनः ।। 4.1.9.४० ।।\nउपलभ्य च सावित्रीं नोपतिष्ठेत यः पराम् ।।\nकाले त्रिकालं सप्ताहात्स पतेन्नात्र संशयः ।।४१।।\nतावत्प्रातर्जपंस्तिष्ठेद्यावदर्धोदयो रवेः ।।\nआसनस्थो जपेन्मौनी प्रत्यगातारकोदयात् ।। ४२ ।।\nसादित्यां मध्यमां संध्यां जपेदादित्यसंमुखः ।।\nकाललोपो न कर्तव्यस्ततः कालं प्रतीक्षयेत् ।। ४३ ।।\nकाले फलंत्योषधयः काले पुष्पंति पादपाः ।।\nवर्षंति तोयदाः काले तस्मात्कालं न लंघयेत् ।। ४४ ।।\nमंदेहदेहनाशार्थमुदयास्तमये रविः ।।\nसमीहते द्विजोत्सृष्टं मंत्रतोयांजलित्रयम् ।। ४५ ।।\nगायत्रीमंत्रतोयाढ्यं दत्तं येनांजलित्रयम् ।।\nकाले सवित्रे किं न स्यात्तेन दत्तं जगत्त्रयम् ।। ४६ ।।\nकिं किं न सविता सूते काले सम्यगुपासितः ।।\nआयुरारोग्यमैश्वर्यं वसूनि सपशूनि च ।। ४७ ।।\nमित्रपुत्र कलत्राणि क्षेत्राणि विविधानि च ।।\nभोगानष्टविधांश्चापि स्वर्गं चाप्यपवर्गकम् ।। ४८ ।।\nअष्टादश सुविद्यासु मीमांसातिगरीयसी ।।\nततोपि तर्कशास्त्राणि पुराणं तेभ्य एव च ।। ४९ ।।\nततोपि धर्मशास्त्राणि तेभ्यो गुर्वी श्रुतिर्द्विज ।।\nततोप्युपनिषच्छ्रेष्ठा गायत्री च ततोधिका ।। 4.1.9.५० ।।\nदुर्लभा सर्वमंत्रेषु गायत्री प्रणवान्विता ।।\nन गायत्र्याधिकं किंचित्त्रयीषु परिगीयते ।। ५१ ।।\nन गायत्री समो मंत्रो न काशी सदृशी पुरी ।।\nन विश्वेश समं लिंगं सत्यंसत्यं पुनःपुनः ।। ५२ ।।\nगायत्री वेदजननी गायत्री ब्राह्मणप्रसूः ।।\nगातारं त्रायते यस्माद्गायत्री तेन गीयते ।। ५३ ।।\nवाच्यवाचकसंबंधो गायत्र्याः सवितुर्द्वयोः ।।\nवाच्योसौ सविता साक्षाद्गायत्रीवाचिकापरा ।। ५४ ।।\nप्रभावेणैव गायत्र्याः क्षत्रियः कौशिको वशी ।।\nराजर्षित्वं परित्यज्य ब्रह्मर्षिपदमीयिवान्।।५५।।\nसामर्थ्यं प्राप चात्युच्चैरन्यद्भुवनसर्जने ।।\nकिं किं न दद्याद्गायत्री सम्यगेवमुपासिता ।। ५६ ।।\nन ब्राह्मणो वेदपाठान्न शास्त्रपठनादपि ।।\nदेव्यास्त्रिकालमभ्यासाद्बाह्मणः स्याद्धि नान्यथा ।। ५७ ।।\nगायत्र्येव परं विष्णुर्गायत्र्येव परःशिवः ।।\nगायत्र्येव परोब्रह्मा गायत्र्येव त्रयी ततः ।। ५८ ।।\nदेवत्रयं स भगवानंशुमाली दिवाकरः ।।\nसर्वेषां महसां राशिः कालकालप्रवर्तकः ।। ५९ ।।\nअर्कमुद्दिश्य सततमस्मल्लोकनिवासिनः ।।\nश्रुतिं ह्युदाहरंतीमां सारासारविवेकिनः ।।4.1.9.६०।।\nएषो ह देवः प्रदिशोनु सर्वाः पूर्वो ह जातः स उ गर्भे अंतः ।।\nस एव जातः स जनिष्यमाणः प्रत्यङ्जानास्तिष्ठति सर्वतोमुखः ।। ६१ ।।\nसदैवमुपतिष्ठेरन्सौरसूक्तैरतंद्रिताः ।।\nये नमंत्यत्र ते विप्रा विप्रा भास्करसन्निभाः ।। ६२ ।।\nपुष्यार्केप्यथ हस्तार्के मूलार्केप्यथवा द्विज ।।\nउत्तरार्केऽथ यत्कार्यं तत्फलत्येव नान्यथा ।। ६३ ।।\nपौषे मास्यर्कदिवसे यः स्नात्वा भास्करोदये ।।\nदानहोमंजपंकुर्यादर्चामर्कस्य सुव्रत ।। ६४ ।।\nश्रद्धावानेकभक्तश्च कामक्रोधविवर्जितः ।।\nसहाप्सरोभिर्द्युतिमान्स वसेदत्र भोगवान् ।। ६५ ।।\nअयने विषुवे चापि षडशीतिमुखेषु वा ।।\nविष्णुपद्यां च ये दद्युर्महादानानि सुव्रताः ।। ६६ ।।\nतिलाञ्जुह्वति साज्यांश्च ब्राह्मणान्भोजयंति च ।।\nपितॄनुद्दिश्य च श्राद्धं ये कुर्वंति विपश्चितः ।। ६७ ।।\nमहापूजां च ये कुर्युर्महामंत्राञ्जपंति च ।।\nतेऽत्र वैकर्तने लोके विकर्तनसमप्रभा ।।६८।।\nन दरिद्रा न च दुःखार्ता न व्याधि परिपीडिताः ।।\nसंक्रमेष्वर्कभक्ता ये न विरूपा न दुर्भगाः ।।६९।।\nसंक्रमेषु न यैर्दत्तं न स्नातं तीर्थवारिषु।।\nविशेषहोमो न कृतः कपिलाज्याप्लुतैस्तिलैः ।। 4.1.9.७० ।।\nते दृश्यंते प्रतिद्वारं विहीन नयनाननाः ।।\nदेहिदेहीति जल्पंतो देहिनः सपटच्चराः ।। ७१ ।।\nसमं कृष्णलकेनापि यो दद्यात्कांचनं कृती ।।\nसूर्यग्रहे कुरुक्षेत्रे स वसेदत्र पुण्यभाक् ।। ७२ ।।\nसर्वं गंगासमं तोयं सर्वे ब्रह्मसमा द्विजाः ।।\nसर्वं देयं स्वर्णसमं राहुग्रस्ते दिवाकरे ।। ७३ ।।\nदत्तं जप्तं हुतं स्नातं यत्किंचित्सदनुष्ठितम्।।\nभानूपरागे श्राद्धादि तद्धेतुर्ब्रध्न संनिधे ।।७४।।\nरविवारे संक्रमश्चेदुपरागोऽथवाभवेत् ।।\nतदा यदर्जितं पुण्यं तदिहाक्षयमाप्यते ।। ७५ ।।\nभानुवारो यदा षष्ठ्यां सप्तम्यामथ जायते ।।\nतदा यत्सुकृतं कर्म कृतं तदिह भुज्यते ।। ७६ ।।\nहंसो भानुः सहस्रांशुस्तपनस्तापनो रवि ।।\nविकर्तनो विवस्वांश्च विश्वकर्मा विभावसुः ।। ७७ ।।\nविश्वरूपो विश्वकर्ता मार्तंडो मिहिरोंऽशुमान् ।।\nआदित्यश्चोष्णगुः सूर्योऽर्यमा ब्रध्नो दिवाकरः ।। ७८ ।।\nद्वादशात्मा सप्तहयो भास्करो हस्करः खगः ।।\nसुरः प्रभाकरः श्रीमाँल्लोकचक्षुर्ग्रहेश्वरः ।। ७९ ।।\nत्रिलोकेशो लोकसाक्षीतमोरिः शाश्वतः शुचिः ।।\nगभस्तिहस्तस्तीव्रांशुस्तरणिः सुमहोरणिः ।।4.1.9.८०।।\nद्युमणिर्हरिदश्वोर्को भानुमान्भयनाशनः।।\nछन्दोश्वो वेदवेद्यश्च भास्वान्पूषा वृषाकपिः ।। ८१ ।।\nएकचक्ररथो मित्रो मंदेहारिस्तमिस्रहा ।।\nदैत्यहा पापहर्ता च धर्मोधर्म प्रकाशकः ।। ८२ ।।\nहेलिकश्चित्रभानुश्च कलिघ्नस्तार्क्ष्यवाहनः ।।\nदिक्पतिः पद्मिनीनाथः कुशेशयकरो हरिः ।। ८३ ।।\nघर्मरश्मिर्दुर्निरीक्ष्यश्चंडांशुः कश्यपात्मजः ।।\nएभिः सप्ततिसंख्याकैः पुण्यैः सूर्यस्य नामभिः ।। ८४ ।।\nप्रणवादि चतुर्थ्यंतैर्नमस्कार समन्वितैः ।।\nप्रत्येकमुच्चरन्नाम दृष्ट्वादृष्ट्वा दिवाकरम्।। ८५ ।।\nविगृह्य पाणियुग्मेन ताम्रपात्रं सुनिर्मलम् ।।\nजानुभ्यामवनिं गत्वा परिपूर्य जलेन च ।। ८६ ।।\nकरवीरादि कुसुमै रक्तचंदनमिश्रितैः ।।\nदूर्वांकुरैरक्षतैश्च निक्षिप्तैः पात्रमध्यतः ।। ८७ ।।\nदद्यादर्घ्यमनर्घ्याय सवित्रे ध्यानपूर्वकम् ।।\nउपमौलि समानीय तत्पात्रं नान्यदृङ्मनाः ।। ८८ ।।\nप्रतिमंत्रं नमस्कुर्यादुदयास्तमये रविम् ।।\nअनया नामसप्तत्या महामंत्ररहस्यया ।। ८९ ।।\nएवं कुर्वन्नरो जातु न दरिद्रो न दुःखभाक् ।।\nव्याधिभिर्मुच्यते घोरैरपिजन्मांतरार्जितैः ।। 4.1.9.९० ।।\nविनौषधैर्विना वैद्यैर्विनापथ्यपरिग्रहैः ।।\nकालेन निधनं प्राप्तः सूर्यलोके महीयते ।। ९१ ।।\nइत्येकदेशः कथितो भानुलोकस्य सत्तम ।।\nमहातेजोनिधेरस्य कोविशेषमवैत्यहो ।। ९२ ।।\nस्वकर्णविषयीकुर्वन्नितिपुण्यकथामिमाम् ।।\nक्षणादालोकयांचक्रे महेंद्रस्य महापुरीम् ।। ९३ ।।\n।। अगस्तिरुवाच ।। ।।\nश्रुत्वा सौरीं कथमेतामप्सरोलोकसंयुताम् ।।\nन दरिद्रो भवेत्क्वापि नाधर्मेषु प्रवर्तते ।। ९४ ।।\nब्राह्मणैः सततं श्राव्यमिदमाख्यानमुत्तमम् ।।\nवेदपाठेन यत्पुण्यं तत्पुण्यफलदायकम् ।। ९५ ।।\nब्राह्मणाः क्षत्रिया वैश्याः शृण्वंतोऽध्यायमुत्तमम् ।।\nपातकानि विसृज्येह गतिं यास्यंत्यनुत्तमाम् ।। ९६ ।।\nइति श्रीस्कांदमहापुराण एकाशीतिसाहस्र्यां संहितायां चतुर्थे काशीखंडे पूर्वार्धे अप्सरःसूर्यलोकवर्णनंनामनवमोऽध्यायः ।। ।।।९।।"
  }
]
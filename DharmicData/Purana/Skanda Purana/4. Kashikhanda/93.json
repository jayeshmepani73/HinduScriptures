[
  {
    "text": "।। अगस्त्य उवाच ।। ।।\nनर्मदेशस्य माहात्म्यं श्रुतं कल्मषनाशनम् ।।\nइदानीं कथय स्कंद सतीश्वर समुद्भवम् ।। १ ।।\nस्कंद उवाच ।। ।।\nमित्रावरुणसंभूत कथयामि कथां शृणु ।। यथा सतीश्वरं लिंगं काश्यामाविर्बभूव ह ।। २ ।।\nपुरा तताप सुमहत्तपः शतधृतिर्मुने ।।\nतपसा तेन देवेशः संतुष्टो वरदोऽभवत् ।। ३ ।।\nउवाच चापि ब्रह्माणं नितरां ब्राह्मणप्रियः ।।\nसर्वज्ञनाथो लोकात्मा वरं वरय लोककृत् ।। ४ ।।\n।। ब्रह्मोवाच ।। ।।\nयदि प्रसन्नो देवेश वरं दास्यसि वांछितम् ।।\nतदा त्वं मे भव सुतो देवी दक्षसुताऽस्तु च ।। ५ ।।\nइति श्रुत्वा महादेवः सर्वदो ब्रह्मणो वरम् ।।\nस्मित्वा देवीमुखं वीक्ष्य प्रोवाच चतुराननम् ।। ६ ।।\nब्रह्मंस्त्वद्वांछितं भूयात्किमदेयं पितामह ।।\nइत्युक्त्वा ब्रह्मणो भालादाविरासीच्छशांकभृत् ।। ७ ।।\nरुदन्स उत्तानशयो ब्रह्मणो मुखमैक्षत ।।\nततो ब्रह्मापि तं बालं रुदंतं प्रविलोक्य च ।। ८ ।।\nकिं मां जनकमाप्यापि त्वं रोदिषि मुहुर्मुहुः ।।\nश्रुत्वेति पृथुकः प्राह यथोक्तं परमेष्ठिना ।। ९ ।।\nनाम्ने रोदिमि मे स्रष्टुर्नाम देहि पितामह ।।\nरोदनाद्रुद्र इत्याख्यां समाया डिंभको लभत् ।।4.2.93.१०।।\n।। अगस्त्य उवाच ।। ।।\nअर्भकत्वं गतोपीशः किं रुरोद षडानन ।।\nयदि वेत्सि तदाचक्ष्व महत्कौतूहलं हि मे ।। ११ ।।\n।। स्कंद उवाच ।। ।।\nसर्वज्ञस्य कुमारत्वात्किंचित्किंचिदवैम्यहम् ।।\nरोदने कारणं वच्मि शृणु कुंभसमुद्भव ।। १२ ।।\nमनसीति विचारोभूद्देवस्य परमात्मनः ।।\nबुद्धिवैभवमस्याहो वीक्षितुं परमेष्ठिनः ।।१३।।\nसत्यलोकाधिनाथस्य चतुरास्यस्य वेधसः ।।\nइत्यानंदात्समुद्भूतो वाष्पपूरो महेशितुः ।।१४।।\n।। अगस्त्य उवाच ।। ।।\nकिं बुद्धिवैभवं धातुः शंभुना मनसीक्षितम् ।\nयेनानंदाश्रु संभारो बाल्येप्यभवदीशितुः ।।१५।।\nएतत्कथय मे प्राज्ञ सर्वज्ञानंदवर्धन ।।\nश्रुत्वागस्त्युदितं वाक्यं तारकारिरुवाच ह ।।१६।।\nदेवे न मनसि ध्यातमिति कुंभजने मुने ।।\nविनापत्यं जनेतारं क उद्धर्तुमिह प्रभुः ।। १७ ।।\nएको मनोरथश्चायं द्वितीयोयं सुनिश्चितम् ।।\nअपत्यत्वं गते चास्मिन्स्मर्तुरुत्पत्तिहारिणि ।। १८ ।।\nक्षणंक्षणं समालोक्यमंगस्पर्शे क्षणंक्षणम् ।।\nएकशय्यासनाहारं लप्स्यतेऽनेन क्षणेक्षणे !। १९ ।।\nयोयं न गोचरः क्वापि वाणीमनसयोरपि ।।\nस मेऽपत्यत्वमासाद्य किं न दास्यति चिंतितम् ।। 4.2.93.२० ।।\nयोऽमुं सकृत्स्पृशेज्जंतुर्योमुं पश्येत्सकृन्मुदा ।\nन स भूयोभिजायेत भवेच्चानंदमेदुरः ।। २१ ।।\nगृहक्रीडनकं मे सौ यदि भूयात्कथंचन ।।\nतदापरस्य सौख्यस्य निधानं स्यामसंशयम् ।। २२ ।।\nविधेः समीहितं चेति नूनं ज्ञात्वा स सर्ववित् ।।\nआनंदवाष्पकलितं चक्षुस्त्रयमदीधरत् ।। २३ ।।\nश्रुत्वैत्यगस्तिः स्कंदस्य भाषितं पर्यमूमुदत् ।।\nननाम चांघ्री प्रोवाच जयसर्वज्ञनंदन ।। २४ ।।\nविधेरपि मनोज्ञातं शंभोरपि मनोगतम् । ।\nसम्यक्चित्तं त्वया ज्ञातं नमस्तुभ्यं चिदात्मने ।। २५ ।।\nस्कंदोपि नितरां तुष्टःश्रोतुरानंददर्शनात् ।।\nधन्योस्यगस्त्य धन्योसि श्रोतुं जानासि तत्त्वतः ।। २६ ।।\nन मे श्रमो वृथा जातो ब्रुवतस्ते पुरः कथाम् ।।\nइत्यगस्तिं समाभाष्य पुनः प्राह षडाननः ।। २७ । ।\nदेवे रुद्रत्वमापन्ने देवी दक्षसुताभवत् ।।\nसापि तप्त्वा तपस्तीव्रं सती काश्यां  वरार्थिनी ।। २८ ।।\nददर्श लिंगरूपेण प्रादुर्भूतं हरं पुरः ।।\nअलं तप्त्वा महादेवि प्रोक्तवंतमिति स्फुटम् ।। २१ ।।\nइदं सतीश्वरं लिंगं तव नाम्ना भविष्यति .।।\nयथा मनोरथस्तेऽत्र फलितो दक्षकन्यके ।। 4.2.93.३० ।।\nतथैतल्लिंगमाराध्यान्यस्यापि हि फलिष्यति ।।\nकुमारी प्राप्स्यति पतिं मनसोपि समुच्छ्रितम् ।। ३१ ।।\nएतल्लिंगं समाराध्य कुमारोपि वरांगनाम् ।।\nयस्य यस्य हि यः कामस्तस्य तस्य हि स ध्रुवम् ।। ३२ ।।\nभविष्यति न संदेहः सतीश्वरसमर्चगात् ।।\nसतीश्वरं समभ्यर्च्य यो यो यं यं समीहते ।। ३३ ।।\nतस्य तस्य स स क्षिप्रं भविष्यति मनोरथः ।। ३४ ।।\nइतोष्टमे च दिवसे त्वज्जनेता प्रजापतिः ।।\nमह्यं दास्यति कन्यां त्वां सफलस्ते मनोरथः ।।\nइत्युक्त्वा देवदेवेशस्तत्रैवांतर्हितोभवत् ।। ३५ । ।\nसापि स्वभवनं याता सती दाक्षायणी मुदा । ।\nपितापि तस्मै प्रादात्तां रुद्राय दिवसेष्टमे ।। ३६ ।।\n।। स्कंद उवाव  ।। ।।\nइत्थं सतीश्वरं लिंगं काश्यां प्रादुरभून्मुने ।।\nस्मरणादपि लिंगं च दद्यात्सत्त्वगुणं परम् ।। ३७ ।।\nरत्नेशात्पूर्वतो भागे दृष्ट्वा लिंगं सतीश्वरम् । ।\nमुच्यते पातकैः सद्यः क्रमाज्ज्ञानं च विंदति ।। ३८ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे सतीश्वरप्रादुर्भावो नाम त्रिनवतितमोऽध्यायः ।। ९३ ।।"
  }
]
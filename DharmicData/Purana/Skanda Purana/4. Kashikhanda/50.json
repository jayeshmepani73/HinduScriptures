[
  {
    "text": "।। स्कंद उवाच ।। ।।\nवाराणस्यां तथादित्या ये चान्ये तान्वदाम्यतः ।।\nकलशोद्भव ते प्रीत्या सर्वे सर्वाघनाशनाः ।। १ ।।\nखखोल्को नाम भगवानादित्य परिकीर्तितः ।।\nत्रिविष्टपोत्तरे भागे सर्वव्याधिविघातकृत् ।। २ ।।\nयथा खखोल्क इत्याख्या तस्यादित्यस्य तच्छृणु ।।\nपुरा कद्रूश्च विनता दक्षस्य तनये शुभे ।। ।।३।।\nकश्यपस्य च ते पत्न्यौ मारीचेः प्राक्प्रजापतेः ।।\nक्रीडंत्यावेकदान्योन्यं मुने ते ऊचतुस्त्विति ।। ४ ।।\n।। कद्रूरुवाच ।। ।।\nविनते त्वं विजानासि यदि तद्ब्रूहि मेग्रतः।।\nअखंडिता गतिस्तेस्ति यतो गगनमंडले ।। ५ ।।\nयोसावुच्चैःश्रवा वाजी श्रूयते सवितूरथे ।।\nकिं रूपःसोस्ति शबलो धवलो वा वदाशु मे ।। ६ ।।\nपणं च कुरु कल्याणि तुभ्यं यो रोचतेनघे ।।\nएवमेव न यात्येष कालक्रीडनकं विना ।।७।।\n।। विनतोवाच ।। ।।\nकिं पणेन भगिन्यत्र कथयाम्येवमेव हि ।।\nत्वज्जये का च मे प्रीतिर्मज्जये किं नु ते सुखम् ।। ८ ।।\nज्ञात्वा पणो न कर्तव्यो मिथः स्नेहमभीप्सता ।।\nध्रुवमेकस्य विजये क्रोधोन्स्येह जायते ।।९।।\nकद्रूरुवाच ।।\nक्रीडेयं नात्र भगिनि कारणं किमपि क्रुधः ।।\nखेलस्य व्यवहारोयं पणे यत्किंचिदुच्यते ।। 4.1.50.१० ।।\n।। विनतोवाच ।। ।।\nतथा कुरु यथा प्रीतिस्तवास्ति पवनाशिनि ।।\nअथ तां विनतामाह कद्रूः कुटिलमानसा ।। ११ ।।\nतस्यास्तु सा भवेद्दासी पराजीयेत या यया ।।\nअस्मिन्पणे इमाः सर्वाः सख्यः साक्षिण्य एव नौ ।। १२ ।।\nइत्यन्योन्यं पणीकृत्य सर्पिण्यपि पतत्त्रिणी ।।\nउवाच कर्बुरं कद्रूरश्वं श्वेतं गरुत्मती ।। १३ ।।\nकदागंतव्यमिति च चक्राते ते गमावधिम् ।।\nजग्मतुश्च विरम्याथ क्रीडनात्स्वस्वमालयम् ।। १४ ।।\nविनतायां गतायां तु कद्रूराहूय चांगजान् ।।\nउवाच यात वै पुत्रा द्रुतं वचनतो मम ।। १५।।\nतुरंगमुच्चैःश्रवसं प्रोद्भूतं क्षीरनीरधेः ।।\nसुरासुरैर्मथ्यमानान्मंदराघातसाध्वसात् ।। १६ ।।\nकार्यकारणरूपस्य सादृश्यमधिगच्छति ।।\nअतस्तं क्षीरवर्णाभं कल्माषयत पुत्रकाः ।। १७ ।।\nतस्य वालधिमध्यास्य कृष्णकुंतलतां गताः ।।\nतथा तदंगलोमानि विधत्तविषसीत्कृतैः ।। १८ ।।\nइति श्रुत्वा वचो मातुः काद्रवेयाः परस्परम् ।।\nसंमंत्र्य मातरं प्रोचुः कद्रूं कद्रूपमागताः ।। १९ ।।\n।। नागा ऊचुः ।। ।।\nमातर्वयं त्वदाह्वानाद्विहाय क्रीडनं बलात् ।।\nप्राप्ताः प्रहृष्टा मृष्टान्नं दास्यत्यद्य प्रसूरिति ।। 4.1.50.२० ।।\nमृष्टं तिष्ठतु तद्दूरं विषादप्यधिकं कटु ।।\nतत्त्वया वादियन्मंत्रैरौषधैर्नोपशाम्यति ।। २१ ।।\nवयं न यामो यद्भाव्यं तदस्माकं भवत्विह ।।\nइति प्रोक्तं विषास्यैस्तैस्तदा कुटिलगामिभिः ।। २२ ।।\n।। स्कंद उवाच ।। ।।\nअन्येपि ये कुटिलगाः पररंध्रनिषेविणः ।।\nअकर्णाः कूरहृदयाः पितरौ व्रीडयंति ते ।। २३ ।।\nपित्रोर्गिरं निराकृत्य ये तिष्ठेयुः सुदुर्मदाः ।।\nअत्याहितमिह प्राप्य गच्छेयुस्तेऽचिराल्लयम् ।। २४ ।।\nतेषां वचनमाकर्ण्य नयाम इति सोरगी ।।\nशशाप तान्क्रुधाविष्टा नागांश्चागः समागतान् ।। २५ ।।\nतार्क्ष्यस्य भक्ष्या भवत यूयं मद्वाक्यलंघनात् ।।\nजातमात्राश्च सर्पिण्यो भक्षयंतु स्वबालकान् ।। २६ ।।\nइति शापानलाद्भीतैः कैश्चित्पातालमाश्रितम् ।।\nजिजीविषुभिरन्यैश्च द्वित्रैश्चक्रे प्रसूवचः ।। २७ ।।\nते पुच्छमौच्चैःश्रवसमधिगम्य महाधियः ।।\nसुनीलचिकुराभासं चक्रुरंगं च कर्बुरम् ।। २८ ।।\nतत्क्ष्वेडानल धूमौघैः फूत्कारभरनिःसृतैः।।\nमातृवाक्कृतिजाद्धर्मान्न दग्धा भानुभानुभिः ।। २९ ।।\nविनतापृष्ठमारुह्य कद्रूः स्नेहवशात्ततः ।।\nवियन्मार्गमलंकृत्य ददर्शोष्णांशुमंडलम् ।। 4.1.50.३० ।।\nतिग्मरश्मिप्रभावेण व्याकुलीभूतमानसा ।।\nकद्रुस्ततः खगीं प्राह विस्रब्धं विनते व्रज ।। ३१ ।।\nउष्णगोरुष्णगोभिर्मे ताप्यते नितरां तनुः ।।\nविस्रब्धाहं स्वभावेन त्वं सापेक्षाहि सर्वतः ।। ।। ३२ ।।\nस्वरूपेण पतंगी त्वं पतंगोसौ सहस्रगुः ।।\nअतएव न ते बाधा गगने तापसंभवा ।। ३३ ।।\nवियत्सरसि हंसोयं भवती हंसगामिनी ।।\nचंडरश्मिप्रतापाग्निस्त्वामतो नेह बाधते ।। ३४ ।।\nखगीमुद्गीयमानां खे पुनरूचे बिलेशया ।।\nत्राहित्राहि भगिन्यत्र यावोन्यत्र वियत्पथः ।। ३५ ।।\nविनते विनतां मां त्वं किं नावसि पतत्त्रिणी ।।\nतव दासी भविष्यामि त्वदुच्छिष्टनिषेविणी ।।३६ ।।\nयावज्जीवमहं भूयां त्वत्पादोदकपायिनी ।।\nखखोल्कानि पतेदेषा भृशगद्गदभाषिणी ।।।। ३७ ।।\nमूर्च्छां गतवती पक्षपुटौ धृत्वा बिडोरगी।।\nसख्युल्कानि पतेदेषा वक्तव्ये त्विति संभ्रमात् ।। ३८ ।।\nखखोल्केति यदुक्ता गीः कद्र्वा संभ्रातचेतसा ।।\nतदा खखोल्कनामार्कः स्तुतो विनतया बहु ।। ३९ ।।\nमनागतिग्मतां प्राप्ते खे प्रयाति विवस्वति ।।\nताभ्यां तुरंगमो दर्शि किंचित्किर्मीरवान्रथे ।। 4.1.50.४० ।।\nउक्ता विनतयैवैषा तापोपहतलोचना ।।\nक्रूरा सरीसृपी सत्यवादिन्या विश्वमान्यया ।। ४१ ।।\nकद्रु त्वया जितं भद्रे यत उच्चैःश्रवा हयः ।।\nचंद्ररश्मिप्रभोप्येष कल्माष इव भासते ।। ४२ ।।\nविधिर्बलीयान्भुजगि चित्रं जयपराजये ।।\nक्रूरोपि विजयी क्वापि त्वक्रूरोपि पराजयी ।। ४३ ।।\nविनताविनताधारा वदंतीति यथागतम् ।।\nकद्रूनिवेशनं प्राप्ता तस्या दास्यमचीकरत् ।।४४।।\nकदाचिद्विनतादर्शि सुपर्णनाश्रुलोचना ।।\nविच्छाया मलिना दीना दीर्घनिःश्वासवत्यपि ।। ।। ४५ ।।\nसुपर्ण उवाच ।। ।।\nप्रातःप्रातरहो मातः क्व यासि त्वं दिनेदिने ।।\nसायमायासि च कुतो विच्छाया दीनमानसा ।। ४६ ।।\nकुतो निःश्वसिसि प्रोच्चैरश्रुपूर्ण विलोचना ।।\nयथा क्लीबसुता योषिद्यथापति तिरस्कृता ।।४७।।\nब्रूहि मातर्झटित्यद्य कुतो दूनासि पत्त्रिणि ।।\nमयि जीवति ते बाले कालेपि कृतसाध्वसे।। ।। ४८ ।।\nअश्रुनिर्माणकरणे कारणं किं तपस्विनि ।।\nसुचरित्रा सुनारीषु नामंगलमिहेष्यते ।। ४९ ।।\nधिक्तांश्च पुत्रान्यन्माता तेषु जीवत्सु दुःखभाक् ।।\nवरं वंध्यैव सा यस्याः सुता वंध्यमनोरथाः ।।4.1.50.५० ।।\nइत्यूर्जस्वलमाकर्ण्य वचः सूनोर्गरुत्मतः ।।\nविनता प्राह तं पुत्रं मातृभक्तिसमन्वितम् ।। ५१ ।।\nअहं दास्यस्मि रे बाल कद्र्वाश्च क्रूरचेतसः ।।\nपृष्ठे वहामि तां नित्यं तत्पुत्रानपि पुत्रक।।५२।।\nकदाचिन्मंदरं यामि कदाचिन्मलयाचलम् ।।\nकदाचिदंतरीपेषु चरेयं तदुदन्वताम् ।। ।। ५३ ।।\nयत्रयत्र नयेयुस्ते काद्रवेयाः सुदुर्मदाः ।।\nव्रजेयं तत्रतत्राहं तदधीना यतः सुत ।। ५४।।\nगरुड उवाच ।। ।।\nदासीत्वकारणं मातः किं ते जातं सुलक्षणे ।।\nदक्षप्रजापतेः पुत्रि कश्यपस्यप्रियेऽनघे ।। ५५ ।।\nविनतोवाच गरुडं पुरावृत्तमशेषतः ।।\nदासीत्वकारणं यद्वदादित्याश्वविलोकनम् ।। ५६ ।।\nश्रुत्वेति गरुडः प्राह मातरं सत्वरं व्रज।।\nपृच्छाद्य मातस्तान्दुष्टान्काद्रवेयानिदं वचः ।।५७।।\nयद्दुर्लभं हि भवतां यत्रात्यंतरुचिश्च वः ।।\nमद्दासीत्वविमोक्षाय तद्याचध्वं ददाम्यहम्।। ।। ५८ ।।\nतथाकरोच्च विनता तेपि श्रुत्वा तदीरितम् ।।\nसर्पाः संमंत्र्य तां प्रोचुर्विनतां हृष्टमानसाः ।। ५९ ।।\nमातृशापविमोक्षाय यदि दास्यति नः सुधाम् ।।\nतदा समीहितं तेस्तु न दास्यत्यथ दास्यसि ।। 4.1.50.६० ।।\nइत्योंकृत्य समापृच्छ्य कद्रूं द्रुतगतिः खगी ।।\nगरुत्मंतं समाचष्ट दृष्ट्वा संहृष्टमानसम् ।। ६१ ।।\nनागांतकस्ततः प्राह मातरं चिंतयातुराम् ।।\nआनीतं विद्धि पीयूषं मातर्मे देहि भोजनम्।। ६२ ।।\nविनता प्राह तं पुत्रं संप्रहृष्टतनूरुहा ।।\nभोः सुपर्णार्णवं तूर्णं याहि मंगलमस्तु ते ।। ६३ ।।\nसंति तत्रापि बहुशो निषादा मत्स्यघातिनः ।।\nवेलातटनिवासाश्च तान्भक्षय दुरात्मनः ।। ६४ ।।\nपरप्राणैर्निजप्राणान्ये पुष्णंतीह दुर्धियः ।।\nशासनीयाः प्रयत्नेन श्रेयस्तच्छासनं परम् ।। ६५ ।।\nबहुहिंसाकृतां हिंसा भवेत्स्वर्गस्य साधनम् ।।\nविहिंसितेषु दुष्टेषु रक्ष्यते भूरिशो यतः ।।६६।।\nनिषादेष्वपि चेद्विप्रः कश्चिद्भवति पुत्रक ।।\nसंरक्षणीयो यत्नेन भक्षणीयो न कर्हिचित् ।। ६७ ।।\n।। गरुड उवाच ।। ।।\nमत्स्यादिनां वसन्मध्ये कथं ज्ञेयो द्विजो मया ।। अभक्ष्यो यस्त्वया प्रोक्तस्तच्चिह्नं किं चनात्थ मे ।। ६८ ।।\n।। विनतोवाच ।।\nयज्ञसूत्रं गले यस्य सोत्तरीयं सुनिर्मलम् ।।\nनित्यधौतानि वासांसि भालं तिलक लांछितम् ।।६९।।\nसपवित्रौ करौ यस्य यन्नीवी कुशगर्भिणी।।\nयन्मौलिः सशिखाग्रंथिः स ज्ञेयो ब्राह्मणस्त्वया ।। 4.1.50.७० ।।\nउच्चरेदृग्यजुःसाम्नामृचमेकामपीह यः ।।\nगायत्रीमात्रमंत्रोपि स विज्ञेयो द्विजस्त्वया ।। ७१ ।।\nगरुड उवाच ।।\nमध्ये सदा निषादानां यो वसेज्जननि द्विजः ।।\nतस्यैतेष्वेकमप्येव न मन्ये लक्ष्मबोधकम् ।। ७२ ।।\nलक्ष्मांतरं समाचक्ष्व द्विजबोधकरं प्रसूः ।।\nयेन विज्ञाय तं विप्रं त्यजेयमपि कंठगम् ।। ७३ ।।\nतच्छ्रुत्वा विनता प्राह यस्ते कंठगतोंऽगज ।।\nखदिरांगारवद्दह्यात्तमपाकुरु दूरतः ।। ७४ ।।\nद्विजमात्रेपि या हिंसा सा हिंसा कुशलाय न ।।\nदेशं वंशं श्रियं स्वं च निर्मूलयति कालतः ।। ७५ ।।\nनिशम्य काश्यपिरितिप्रसूपादौप्रणम्य च ।।\nगृहीताशीर्ययौ शीघ्रं खमार्गेण खगेश्वरः ।।७६।।\nदूरादालोकयांचक्रे निषादान्मत्स्यजीविनः ।।\nपक्षौ विधूय पक्षींद्रो रजसापूर्य रोदसी ।। ७७ ।।\nअंधीकृत्य दिशोभागानब्धिरोधस्युपाविशत् ।।\nव्यादाय वदनं घोरं महाकंदरसन्निभम् ।। ७८ ।।\nकांदिशीका निषादास्तु विविशुस्तत्र च स्वयम् ।।\nमन्वानेष्वथ पंथानं तेषु कंठं विशत्स्वपि ।।७९ ।।\nजज्वालेंगलसंस्पर्शो द्विजस्तत्कंठकंदलीम् ।।\nप्राक्प्रविष्टानथो तार्क्ष्यो निषादानौदरीं दरीम् ।। 4.1.50.८० ।।\nप्रवेश्य कंठतालुस्थं तं विज्ञाय द्विजस्फुटम् ।।\nभयादुदगिरत्तूर्णं मातृवाक्येन यंत्रितः ।। ८१ ।।\nतमुद्गीर्णं नरं दृष्ट्वा पक्षिराट्समभाषत ।।\nकस्त्वं जात्यासि निगद मम कंठविदाहकृत् ।। ८२ ।।\nस तदाहेति विप्रोहं पृष्टः सन्गरुडाग्रतः ।।\nवसाम्येषु निषादेषु जातिमात्रोपजीवकः ।। ८३ ।।\nतं प्रेष्य गरुडो दूरं भक्षयित्वाथ भूरिशः ।।\nनभो विक्षोभयांचक्रे प्रलयानिल सन्निभः ।। ८४ ।।\nतं दृष्ट्वा तिग्मतेजस्कं ज्वालाततदिगंतरम् ।।\nज्वलद्दावानलं शैलमिव बिभ्युर्दिवौकसः ।। ।। ८५ ।।\nते सन्नह्यंत युद्धाय सज्जीकृत बलायुधाः ।।\nअध्यास्य वाहनान्याशु सर्वे वर्मभृतः सुराः ।। ८६ ।।\nतिर्यग्गतीरविर्नायं नायमग्निः सधूमवान् ।।\nक्षणप्रभाप्यसौ नैव को नः सम्मुख एत्यसौ ।। ८७ ।।\nन दैत्येषु प्रभेदृक्स्यान्नाकृतिर्दानवेष्वियम्।।\nमहासाध्वसदः कोयमस्माकं हृत्प्रकंपनः ।। ८८ ।।\nयावत्संभावयंतीति नीतिज्ञा अपि निर्जराः ।।\nतावद्दुधाव स्वौ पक्षौ पक्षिराजो महाबलः ।। ८९ ।।\nनिपेतुः पक्षवातेन सायुधाश्च सवाहनाः ।।\nन ज्ञायंते क्व संप्राप्ता वात्यया पार्णतार्णवत् ।। 4.1.50.९० ।।\nअथ तेषु प्रणष्टेषु बुद्ध्या विज्ञाय पक्षिराट् ।।\nकोशागारं सुधायाः स तत्रापश्यच्च रक्षिणः ।। ९१ ।।\nशस्त्रास्त्रोद्यतपाणींस्तान्सुरानाधूय सर्वशः ।।\nददर्श कर्तरीयंत्रममृतोपरिसंस्थितम् ।। ९२ ।।\nमनःपवनवेगेन भ्रममाणं महारयम् ।।\nअपिस्पृशंतं मशकं यत्खंडयति कोटिशः ।। ९३ ।।\nउपोपविश्य पक्षींद्रस्तस्य यंत्रस्य निर्भयः ।।\nक्षणं विचारयामास किमत्र करवाण्यहो ।। ९४ ।।\nस्प्रष्टुं न लभ्यते चैतद्वात्या न प्रभवेदिह ।।\nक उपायोत्र कर्तव्यो वृथा जातो ममोद्यमः ।। ९५ ।।\nन बलं प्रभवेदत्र न किंचिदपि पौरुषम् ।।\nअहो प्रयत्नो देवानामेतत्पीयूषरक्षणे ।।९६।।\nयदि मे शंकरे भक्तिर्निर्द्वंद्वातीव निश्चला ।।\nतदा स देवदेवो मां वियुनक्तु महाऽधिया ।।९७।।\nयद्यहं मातृभक्तोस्मि स्वामिनः शंकरादपि ।।\nतदा मे बुद्धिरत्रास्तु पीयूषहरणं क्षमा ।। ९८ ।।\nआत्मार्थं नोद्यमश्चायं हृत्स्थो वेत्तीति विश्वगः ।।\nमातुर्दास्यविमोक्षाय यतेहममृतं प्रति ।। ९९ ।।\nजरितौ पितरौ यस्य बालापत्यश्च यः पुमान् ।।\nसाध्वी भार्या च तत्पुष्ट्यै दोषोऽकृत्येपि तस्य न ।। 4.1.50.१०० ।।\nइति चिंतयतस्तस्य बुद्धिरासीन्महात्मनः ।। १ ।।\nदेहं चकार सोत्यंतमणीयांसमणोरपि ।।\nपरमाणुसहस्रांशं कृत्वा रूपं महाद्भुतम् ।। २ ।।\nप्रविश्य कर्तरीयंत्रमधोदेहस्य लाघवात् ।।\nबिभ्यत्तद्यंत्रतो देहं वंचयन्वायुखंडनात् ।।\nमूलमुत्पाट्य तरसा गृहीत्वाऽमृतभाजनम् ।। ३ ।।\nनिर्ययौ पावने मार्गे क्रोशत्सु स्वर्गसद्मसु ।। ४ ।।\nतथा वैकुंठनाथं ते गत्वा प्रोचुः सुधाभुजः ।।\nनिर्जित्य नीयते चक्रिन्सुधा नो जीवितं परम् ।। ५ ।।\nइत्याकर्ण्य हरिस्तेभ्योऽभयं दत्त्वा त्वरायुतः ।।\nकृत्वा युद्धं च सुमहद्विंशार्कघटिकाद्वयम् ।। ।। ६ ।।\nशुंभदेव्योर्यथासूत गरुडस्तत्र चाधिकः ।।\nतदा प्रसन्नो भगवान्महायुद्धेन सर्वदः ।। ७ ।।\nगत्वा गरुडमाहेदं प्रसन्नोस्मि खगेश्वर ।।\nवरं वृणीहि भद्रं ते जितवृंदारवृंदक।। ८ ।।\nहसित्वा गरुडः प्राह विश्वरूपं जनार्दनम् ।।\nअहमेव प्रसन्नोस्मि त्वं प्रार्थय वरद्वयम् ।। ९ ।।\nततः कैटभजित्प्राह वैनतेयं मुदान्वितः ।।\nवृतंवृतं महोदार देहिदेहि वरद्वयम् ।। 4.1.50.११० ।।\nइति विष्णूदितं श्रुत्वा प्रहसन्नाह पक्षिराट् ।।\nकिं विलंबेन तद्ब्रूहि दत्तं दत्तं वरद्वयम् ।। ११ ।।\nअलब्धलाभे  संजाते द्यूतादि विजयोदये ।।\nदातव्यं सुधियापात्रे सदा लाभजयौ क्व वा ।। १२ ।।\n।। श्रीविष्णुरुवाच ।। ।।\nबलवानसि पक्षींद्र तन्मे वाहनतां व्रज ।।\nएको वरोयं वरद द्वितीयं शृणु काश्यप ।। १३ ।।\nदर्शयित्वामृतं प्राज्ञ मातृदास्यविमोक्षकम् ।।\nद्विजिह्वेभ्यः कुरु तथा द्रागश्नंति न ते यथा ।। १४ ।।\nदेया सुधा सुधाभुग्भ्यो द्वितीयोस्तु वरो मम ।।\nतथेति स प्रतिज्ञाय निर्ययौ पक्षिराड्दिवः ।। १५ ।।\nस मातरं विनिर्मोच्य दास्यात्काश्यपनंदनः ।।\nनागानां पुरतो धृत्वा महामृतकमंडलुम् ।। १६ ।।\nअमृतं पातुकामांस्तानित्याचष्ट महामतिः ।।\nनागाः शुचित्वमासाद्य भोक्तव्यैषा सुधा शुभा ।। १७ ।।\nनोचेदशुचिभिः स्पृष्टा स्नानादि परिवर्जितैः ।।\nयास्यत्यदृश्यतामेषा सुधाऽनिमिषरक्षिता।। १८।।\nसामान्यमपि यद्रक्ष्यं स्पृश्यतेऽशुचिभिः क्वचित् ।।\nहरंति तद्रसं देवास्तच्च तिष्ठति नीरसम् ।। १९ ।।\nइत्युक्त्वा सहितो  मात्रा वैनतेयो विनिर्ययौ ।।\nकुशासने च तैरुक्तो धृत्वा पीयूषभाजनम् ।। 4.1.50.१२० ।।\nयावत्स्नातुं गताः सर्पास्तावत्पीयूषभाजनम् ।।\nआदाय विष्णुना दत्तं देवेभ्य इव जीवितम् ।। २१ ।।\nआगत्य भुजगाः स्नात्वा न दृष्ट्वामृतभाजनम् ।।\nअहो प्रतारिता नीतममृतं चेति चुक्रुशुः ।। २२ ।।\nततः पर्यलिहन्दर्भान्पीयूषस्पर्शकांक्षिणः ।।\nआस्तां तावत्सुधा दूरं जिह्वास्तेषां द्विधाभवन् ।। २३ ।।\nअन्येप्यन्यायलब्धार्थं ये बुभुक्षंति केवलम् ।।\nतन्नो परिणतिं गच्छेद्भोक्तुं वातैर्न लभ्यते।। ।। २४ ।।\nन्यायाध्वस्थेन तार्क्ष्येण सुधा प्राप्तातिदुर्लभा ।।\nलब्धाप्यन्यायतो नागैर्दृष्टमात्रा क्षणाद्गता ।।२५।।\nअथ दास्याद्विनिर्मुक्ता विनतोवाच खेचरम् ।।\nपुत्र काशीं प्रयास्यामि दास्यपापापनुत्तये ।। २६ ।।\nतावत्पापानि जृंभंते नानाजन्मार्जितान्यपि ।।\nयावत्काशी न हृत्संस्था पुनर्भवविघातिनी।। २७ ।।\nकाशीस्मरणमात्रेण किं चित्रं यदघं व्रजेत् ।।\nगर्भवासोपि नश्येत विश्वेशानुग्रहात्परात् ।। २८ ।।\nयत्र विश्वेश्वरः साक्षात्तारापतिविभूषणः ।।\nतारयेत्तारकद्रोण्या दुस्तराद्भवसागरात् ।। २९ ।।\nविश्वेशानुगृहीतानां विच्छिन्नाखिलकर्मणाम् ।।\nभवेत्काशीं प्रति मतिर्नेतरेषां कदाचन ।। 4.1.50.१३० ।।\nकाशीं प्रति मनो येषां निःशेषक्षालितैनसाम् ।।\nत एव मानवा लोके सत्यं नृप शवोपरे ।। ३१ ।।\nतैरेव कालो विजितस्त एव हि गतैनसः ।।\nअपुनर्गर्भवासास्ते प्राप्ता वाराणसीह यैः ।। ।। ३२।।\nश्रेयसां भाजनं चैतन्नृजन्मन मुधा नयेत्।।\nदेवानामपिदुष्प्राप्यं काशीसंदर्शनादृते ।। ३३ ।।\nकः कलिः कोथवा कालः किं वा कर्माण्यनेकधा ।।\nपरानंदप्रदं क्षेत्रमविमुक्तं यदीक्षितम् ।। ३४ ।।\nते गर्भवासे तिष्ठंति पुनस्ते गर्भवासिनः।।\nये न गर्भवनच्छेत्रीं सेवंते वरणामसिम्।।३५।।\nनिशम्येति वचः प्राह तार्क्ष्यो नत्वाथ मातरम्।।\nअहमप्यागमिष्यामि काशीं द्रष्टुं शिवार्चिताम् ।। ३६।।\nमातुराज्ञामथ प्राप्य जनन्या सह पक्षिराट् ।।\nक्षणाद्वाराणसीं प्राप मोक्षनिक्षेपभूमिकाम् ।। ३७ ।।\nउभावपि च तेपाते तप उग्रं महामती ।।\nसंस्थाप्य शांभवं लिंगं पतत्त्रींद्रोऽचलेंद्रियः ।। ३८ ।।\nनाम्ना खखोल्कमादित्यं संस्थाप्य विनता शुभम् ।।\nअचिरेणैव कालेन महतस्तपसस्तयोः ।।३९।।\nकाश्यां प्रसन्नौ संजातौ देवौ शंकरभास्करौ ।।\nगरुडस्थापिताल्लिंगादाविरासीदुमापतिः ।। 4.1.50.१४० ।।\nगरुडाय वरान्प्रादात्स बहूनतिदुर्लभान्।।\nखगेंद्र मम भक्तोसि तव ज्ञानं भविष्यति ।। ४१ ।।\nवेत्स्यसि त्वं रहस्यं मे यन्न ज्ञातं सुरैरपि ।।\nत्वयैतत्स्थापितं लिंगं गरुडेश्वरसंज्ञितम् ।। ४२ ।।\nपरमज्ञानदं पुंसां दृष्टं स्पृष्टं समर्चितम् ।। अन्यच्च शृणु पक्षींद्र हितं ते वच्मि सांप्रतम् ।। ४३ ।।\nअसावहं स वै विष्णुर्मास्तु ते भेददृक्च नौ ।।\nएवं तस्यैव पक्षींद्र दैत्येंद्र बलहारिण ।। ४४ ।।\nप्राप्य सत्पत्रतां पत्रिंस्त्वमप्यर्च्यो भविष्यसि ।।\nइति दत्त्वा वरं शंभुः स्वभक्ताय गरुत्मते ।। ४५ ।।\nतत्रैवांतर्हितो जातो गरुडोपि हरिं ययौ ।।\nहरे रथत्वं संप्राप्य सोपि पूज्योऽभवद्भुवि ।। ४६ ।।\nतपस्यंतीमथालोक्य कदाचिद्विनतां प्रभुः ।।\nशिवस्यैव परामूर्तिः खखोल्को नाम भास्करः ।। ४७ ।।\nदत्त्वा वरं च पापघ्नं शिवज्ञानसमन्वितम् ।।\nकाशीवासिजनानेक भवपापक्षयंकरः ।। ४८ ।।\nविनतादित्य इत्याख्यः खखोल्कस्तत्र संस्थितः ।।\nइत्थं खखोल्क आदित्यः काशीविघ्नतमोहरः ।। ४९ ।।\nतस्य दर्शनमात्रेण सर्वपापैः प्रमुच्यते ।।\nकाश्यां पैशंगिले तीर्थे खखोल्कस्य विलोकनात् ।।\nनरश्चिंतितमाप्नोति नीरोगो जायते क्षणात् ।। 4.1.50.१५० ।।\nनरः श्रुत्वैतदाख्यानं खखोल्कादित्यसंभवम् ।।\nगरुडेशेन सहितं सर्वपापैः प्रमुच्यते ।। १५१ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखण्डे पूर्वार्द्धे खखोल्कादित्य गरुडेशयोर्वर्णनंनाम पंचाशत्तमोऽध्यायः ।। ५० ।।\nइति काशीखंडपूर्वार्धं समाप्तम् ।।"
  }
]
[
  {
    "text": "।। ध्रुव उवाच ।। ।।\nनमो हिरण्यगर्भाय सर्वसृष्टिविधायिने ।।\nहिरण्यरेतसे तुभ्यं सुहिरण्यप्रदायिने ।। १ ।।\nनमो हरस्वरूपाय भूतसंहारकारिणे ।।\nमहाभूतात्मभूताय भूतानां पतये नमः ।। २ ।।\nनमः स्थितिकृते तुभ्यं विष्णवे प्रभविष्णवे ।।\nतृष्णाहराय कृष्णाय महाभार सहिष्णवे ।। ३ ।।\nनमो दैत्यमहारण्य दाववह्निस्वरूपिणे ।।\nदैत्यद्रुमकुठाराय नमस्ते शार्ङ्गपाणये ।।४।।\nनमः कौमोदकीव्यग्र कराग्राय गदाधर ।।\nमहादनुजनाशाय नमो नंदकधारिणे ।। ५ ।।\nनमः श्रीपतये तुभ्यं नमश्चक्रधराय च ।।\nधराधराय वाराह रूपिणे परमात्मने ।। ६ ।।\nनमः कमलहस्ताय कमलावल्लभाय ते ।।\nनमो मत्स्यादिरूपाय नमः कौस्तुभवक्षसे ।। ७ ।।\nनमो वेदांतवेद्याय नमः श्रीवत्सधारिणे ।।\nनमो गुणस्वरूपाय गुणिने गुणवर्जिते ।। ८ ।।\nनमस्ते पद्मनाभाय पांचजन्यधराय च ।।\nवासुदेव नमस्तुभ्यं देवकीनंदनाय च ।। ९ ।।\nप्रद्युम्नाय नमस्तुभ्यमनिरुद्धाय ते नमः ।।\nनमः कंसविनाशाय नमश्चाणूरमर्दिने ।। 4.1.21.१० ।।\nदामोदरहृषीकेश गोर्विदाच्युतमाधव ।।\nउपेंद्रकैटभाऽराते मधुहंतरधोक्षज ।। ११ ।।\nनारायणाय नरकहारिणे पापहारिणे ।।\nवामनाय नमस्तुभ्यं हरये शौरये नमः ।। १२ ।।\nअनंताय नमस्तुभ्यमनंतशयनाय च ।।\nरुक्मिणीपतये तुभ्यं रुक्मिप्रमथनाय च ।। १३ ।।\nचैद्यहंत्रे नमस्तुभ्यं दानवारेसुरारये ।।\nमुकुंदपरमानंद नंदगोपप्रियाय च ।। १४ ।।\nनमस्ते पुंडरीकाक्ष दनुजेंद्र निषूदिने ।।\nनमो गोपालरूपाय वेणुवादनकारिणे ।। १५ ।।\nगोपीप्रियाय केशिघ्ने गोवर्धनधराय च ।।\nरामाय रघुनाथाय राघवाय नमोनमः ।। १६ ।।\nरावणारे नमस्तुभ्यं विभीषणशरण्यद ।।\nअजाय जयरूपाय रणांगणविचक्षण ।।१७।।\nक्षणादि कालरूपाय नानारूपाय शार्ङ्गिणे ।।\nगदिने चक्रिणे तुभ्यं दैत्यचक्रविमर्दिने ।।१८।।\nबलाय बलभद्राय बलारातिप्रियाय च ।।\nबलियज्ञप्रमथन नमो भक्तवरप्रद ।। १९ ।।\nहिरण्यकशिपोर्वक्षो विदारण रणप्रिय ।।\nनमो ब्रह्मण्यदेवाय गोब्राह्मणहिताय च ।। 4.1.21.२० ।।\nनमस्ते धर्मरूपाय नमः सत्त्वगुणाय च ।।\nनमः सहस्रशिरसे पुरुषाय पराय च ।। २१ ।।\nसहस्राक्ष सहस्रांघ्रे सहस्रकिरणाय च ।।\nसहस्रमूर्ते श्रीकांत नमस्ते यज्ञपूरुष ।।२२।।\nवेदवेद्यस्वरूपाय नमो वेदप्रियाय च।।\nवेदाय वेदगदिने सदाचाराध्वगामिने ।।२३।।\nवैकुंठाय नमस्तुभ्यं नमो वैकुंठवासिने।।\nविष्टरश्रवसे तुभ्यं नमो गरुडगामिने ।।२४।।\nविष्वक्सेन नमस्तुभ्यं जगन्मय जनार्दन।।\nत्रिविक्रमाय सत्याय नमः सत्यप्रियाय च।।२५।।\nकेशवाय नमस्तुभ्यं मायिने ब्रह्मागायिने।।\nतपोरूपाय तपसां नमस्ते फलदायिने ।। २६ ।।\nस्तुत्याय स्तुतिरूपाय भक्तस्तुतिरताय च ।।\nनमस्ते श्रुतिरूपाय श्रुत्याचार प्रियाय च ।। २७ ।।\nअंडजाय नमस्तुभ्यं स्वेदजाय नमोस्तु ते ।।\nजरायुज स्वरूपाय नम उद्भिज्जरूपिणे ।। २८ ।।\nदेवानामिंद्ररूपोसि ग्रहाणामसि भानुमान् ।।\nलोकानां सत्यलोकोऽसि सिंधूनां क्षीरसागरः ।। २९ ।।\nसुरापगाऽसि सरितां सरसां मानसं सरः ।।\nहिमवानसि शैलानां धेनूनां कामधुग्भवान् ।। 4.1.21.३० ।।\nधातूनां हाटकमसि स्फटिकश्चोपलेष्वसि ।।\nनीलोत्पलं प्रसूनेषु वृक्षेषु तुलसी भवान् ।। ३१ ।।\nसर्वपूज्यशिलानां वै शालग्राम शिला भवान् ।।\nमुक्तिक्षेत्रेषु काशी त्वं प्रयागस्तीर्थपंक्तिषु ।।३२।।\nवर्णेषु श्वेतवर्णोऽसि द्विपदां ब्राह्मणो भवान् ।।\nगरुडोस्यंडजेष्वीश व्यवहारेषु वाग्भवान् ।। ३३ ।।\nवेदेषूपनिषद्रूपा मंत्राणां प्रणवोह्यसि ।।\nअक्षराणामकारोसि यज्वनां सोमरूपधृक् ।। ३४ ।।\nप्रतापिनामग्निरसि क्षमाऽसि त्वं क्षमावताम् ।।\nदातॄणामसि पर्जन्यः पवित्राणां परोह्यसि ।। ३५ ।।\nचापोसि सर्वशस्त्राणां वातो वेगवतामसि ।।\nमनोसींद्रियवर्गेषु निर्भयाणां करोह्यसि ।। ३६ ।।\nव्योमव्याप्तिमतां त्वं वै परमात्माऽसि चात्मनाम् ।।\nसंध्योपास्तिर्भवान्देव सर्वनित्येषु कर्मसु।। ३७ ।।\nक्रतूनामश्वमेधोसि दानानामभयं भवान् ।।\nलाभानां पुत्रलाभोसि वसंतस्त्वमृतुष्वहो ।।३८।।\nयुगानां प्रथमोसि त्वं तिथीनां त्वं कुहूर्ह्यसि ।।\nपुष्योसि नक्षत्रगणे संक्रमः सर्वपर्वसु ।। ३९ ।।\nयोगेषु व्यतिपातस्त्वं तृणेषु हि कुशो भवान् ।।\nउद्यमानां हि सर्वेषां निर्वाणं त्वमसि प्रभो ।। 4.1.21.४० ।।\nसर्वासामिह बुद्धीनां धर्मबुद्धिर्भवानज ।।\nअश्वत्थः सर्ववृक्षेषु सोमवल्ली लतासु च ।। ४१ ।।\nप्राणायामोसि सर्वेपु साधनेषु शुचिष्वहो ।।\nसर्वदः सर्वलिंगेषु श्रीमान्विश्वेश्वरो भवान् ।। ४२ ।।\nमित्राणां हि कलत्रं त्वं धर्मस्त्वं सर्वबंधुषु ।।\nत्वत्तो नान्यज्जगत्यस्मिन्नारायण चराचरे ।। ४३ ।।\nत्वमेव माता त्वं तातस्त्वं सुतस्त्वं महाधनम् ।।\nत्वमेव सौख्यसंपत्तिस्त्वमायुर्जीवनेश्वरः ।। ४४ ।।\nसा कथा यत्र ते नाम तन्मनो यत्त्वदर्पितम् ।।\nतत्कर्म यत्त्वदर्थं वै तत्तपो यद्भवत्स्मृतिः ।।४५।।\nतद्धनं धनिनां शुद्धं यत्त्वदर्थे व्ययीकृतम् ।।\nस एव सकलः कालो यस्मिञ्जिष्णो त्वमर्च्यसे ।। ४६ ।।\nतावच्च जीवितं श्रेयो यावत्त्वं हृदि वर्तसे ।।\nरोगाः प्रशममायांति त्वत्पादोदक सेवनात् ।। ४७ ।।\nमहापापानि गोविंद बहुजन्मार्जितान्यपि ।।\nसद्यो विलयमायांति वासुदेवेति कीर्तनात् ।। ४८ ।।\nअहो पुंसां महामोहस्त्वहो पुंसां प्रमादता ।।\nवासुदेवमनादृत्य यदन्यत्र कृतश्रमाः ।। ४९ ।।\nइदमेव हि मांगल्यमिदमेव धनार्जनम् ।।\nजीवितस्य फलं चैतद्यद्दामोदरकीर्तनम् ।। 4.1.21.५० ।।\nअधोक्षजात्परोधर्मो नार्थो नारायणात्परः ।।\nन कामः केशवादन्यो नापवर्गो हरिं विना ।। ५१ ।।\nइयमेव परा हानिरुपसर्गो यमेवहि ।।\nअभाग्यं परमं चैतद्वासुदेवं न यत्स्मरेत् ।। ५२ ।।\nहरेराराधनं पुंसां किं किं न कुरुते बत ।।\nपुत्रमित्रकलत्रार्थ राज्यस्वर्गापवर्गदम् ।। ५३ ।।\nहरत्यघं ध्वंसयति व्याधीनाधीन्नियच्छति ।।\nधर्मं विवर्धयेत्क्षिप्रं प्रयच्छति मनोरथम् ।। ५४ ।।\nभगवच्चरणद्वंद्वं निर्द्द्वंद्व ध्यानमुत्तमम् ।।\nपापिनापि प्रसंगेन विहितं स्वहितं परम् ।। ५५ ।।\nपापिनां यानि पापानि महोपपदभांज्यपि ।।\nसुलीनध्यानसंपन्नो नामोच्चारो हरेर्हरेत् ।।५६।।\nप्रमादादपि संस्पृष्टो यथाऽनलकणो दहेत् ।।\nतथौष्ठपुटसंस्पृष्ट हरिनाम हरेदघम् ।। ५७ ।।\nनितांतं कमलाकांते शांतचित्तं विधाय यः ।।\nसंशीलयेत्क्षणं नूनं कमला तत्र निश्चला ।।५८।।\nअयमेव परोधर्मस्त्विदमेव परं तपः ।।\nइदमेव परं तीर्थं विष्णुपादांबु यत्पिबेत ।। ५९ ।।\nतवोपहारं भक्त्याय सेवते यजपूरुष ।।\nसेवितस्तेन नियतं पुरोडाशो महाधिया ।। 4.1.21.६० ।।\nस चैवावभृथस्नातः स च गंगाजलाप्लुतः ।।\nविष्णुपादोदकं कृत्वा शंखे यः स्नाति मानवः ।। ६१ ।।\nशालग्राम शिला येन पूजिता तुलसी दलैः ।।\nस पारिजातमालाभिः पूज्यते सुरसद्मनि ।। ६२ ।।\nब्राह्मणः क्षत्रियो वैश्यः शूद्रो वा यदि वेतरः ।।\nविष्णुभक्ति समायुक्तो ज्ञेयः सर्वोत्तमश्च सः ।। ६३ ।।\nशंखचक्रांकिततनुः शिरसां मंजरीधरः ।।\nगोपीचंदनलिप्तांगो दृष्टश्चेत्तदघं कुतः ।। ६४ ।।\nप्रत्यहं द्वादशशिलाः शालग्रामस्य योऽर्चयेत् ।।\nद्वारवत्याः शिलायुक्तः स वैकुंठे महीयते ।। ६५ ।।\nतुलसी यस्य भवने प्रत्यहं परिपूज्यते ।।\nतद्गृहं नोपसर्पंति कदाचिद्यमकिंकराः ।। ६६ ।।\nहरिनामाक्षरमुखं भाले गोपीमृदांकितम् ।।\nतुलसीमालितोरस्कं स्पृशेयुर्नयमानुगाः ।। ६७ ।।\nगोपीमृत्तुलसी शंखः शालग्रामः सचक्रकः ।।\nगृहेपि यस्य पंचैते तस्य पापभयं कुत. ।। ६८ ।।\nये मुहूर्ताः क्षणा ये च या काष्ठा ये निमेषकाः ।।\nऋते विष्णुस्मृतेर्यातास्तेषु मुष्टो यमेन सः ।। ६९ ।।\nक्व द्वयक्षरं हरेर्नाम स्फुलिंगसदृशं ज्वलेत ।।\nमहती पातकानां च राशिस्तूलोपमा क्व च ।। 4.1.21.७० ।।\nगोविंद परमानंदं मुकुंदं मधुसूदनम ।।\nत्यक्त्वान्यं नैव जानामि न भजामि स्मरामि न ।। ७१ ।।\nन नमामि न च स्तौमि न पश्यामीह चक्षुषा ।।\nन स्पृशामि न वायामि गायामि न न हरिं विना ।। ७२ ।।\nजले स्थले च पातालेप्यनिले चानलेऽचले ।।\nविद्याधरासुरसुरे किं नरे वानरे नरे ।। ७३ ।।\nतृणेस्त्रैणे च पाषाणे तरुगुल्मलतासु च ।।\nसर्वत्र श्यामलतनुं वीक्षे श्रीवत्सवक्षसम् ।। ७४ ।।\nसर्वेषां हृदयावासः साक्षात्साक्षी त्वमेव हि ।।\nबहिरंतर्विना त्वां तु नह्यन्यं वेद्मि सर्वगम् ।। ७५ ।।\nइत्युक्त्वा विररामासौ शिवशर्मन्ध्रुवस्तदा ।।\nदेवोपि भगवान्विष्णुस्तमुवाच प्रसन्नदृक् ।। ७६ ।।\n।। श्रीभगवानुवाच ।। ।।\nअपि बाल विशालाक्ष ध्रुव ध्रुवमतेऽनघ ।।\nपरिज्ञातो मया सम्यक्तवहृत्स्थो मनोरथः ।। ७७ ।।\nअन्नाद्भवंति भूतानि वृष्टेरन्नसमुद्भवः ।।\nतद्वृष्टेः कारणं सूर्यः सूर्याधारो ध्रुवैधि भोः ।।७८।।\nज्योतिश्चक्रस्य सर्वस्य ग्रहर्क्षादेः समंततः ।।\nगगने भ्रमतो नित्यं त्वमाधारो भविष्यसि ।। ७९ ।।\nमेढीभूतस्तु वै सर्वान्वायुपाशैर्नियंत्रितान् ।।\nआकल्पं तत्पदं तिष्ठ भ्रामयञ्ज्योतिषांगणान् ।। 4.1.21.८० ।।\nआराध्य श्री महादेवं पुरापदमिदं मया ।।\nआसादियत्तदेतत्ते तपसा प्रतिपादितम् ।। ८१ ।।\nकेचिच्चतुर्युगं यावत्केचिन्मन्वंतरं ध्रुव ।।\nतिष्ठंति त्वं तु वै कल्पं पदमेतत्प्रशास्यसि ।। ८२ ।।\nमनुनापि न यत्प्रापि किमन्यैर्मानवैर्ध्रुव ।।\nतत्पदं विहितं त्वत्साच्छक्राद्यैरपि दुर्लभम् ।। ८३ ।।\nअन्यान्वरान्प्रयच्छामि स्तवेनानेन तोषितः ।।\nसुनीतिरपि ते माता त्वत्समीपे चरिष्यति ।। ८४ ।।\nइदं स्तोत्रवरं यस्तु पठिष्यति समाहितः ।।\nत्रिसंध्यं मनुजस्तस्य पापं यास्यति संक्षयम्।।८५।।\nन तस्य सदनं लक्ष्मीः परित्यक्ष्यत्यसंशयम् ।।\nन जनन्या वियोगश्च न बंधुकलहोदयः ।। ८६ ।।\nध्रुवस्तुतिरियं पुण्या महापातकनाशिनी ।।\nब्रह्महापि विशुद्ध्येत का कथेतर पापिनाम् ।। ८७ ।।\nमहापुण्यस्य जननी महासंपत्तिदायिनी ।।\nमहोपसर्गशमनी महाव्याधिविनाशिनी ।। ८८ !।\nयस्याऽस्तिपरमा भक्तिर्मयि निर्मलचेतसः ।।\nध्रुवस्तुतिरियं तेन जप्या मत्प्रीतिकारिणी ।। ८९ ।।\nसमस्त तीर्थस्नानेन यत्फलं लभते नरः ।।\nतत्फलं सम्यगाप्नोति जपन्स्तुत्यानया मुदा ।। 4.1.21.९० ।।\nसंति स्तोत्राण्यनेकानि मम प्रीतिकराणि च ।।\nध्रुवस्तुतेर्न चैतस्याः कलामर्हंति षोडशीम् ।। ९१ ।।\nश्रुत्वापीमां स्तुतिं मर्त्यः श्रद्धया परया मुदा ।।\nपातकैर्मुच्यते सद्यो महत्पुण्यमवाप्नुयात् ।। ९२ ।।\nअपुत्रः पुत्रमाप्नोति निर्धनो धनमाप्नुयात् ।।\nअभक्तो भक्तिमाप्नोति कीर्तनाच्च ध्रुवस्तुतेः ।। ।। ९३ ।।\nदत्त्वा दानान्यनेकानि कृत्वा नाना व्रतानि च ।।\nयथालाभानवाप्नोति तथा स्तुत्याऽनया नरः ।। ९४ ।।\nत्यक्त्वा सर्वाणि कार्याणि त्यक्त्वा जप्यान्यनेकशः ।।\nध्रुवस्तुतिरियं जप्या सर्वकामप्रदायिनी ।। ९५ ।।\nश्रीभगवानुवाच ।। ।।\nध्रुवावधेहि वक्ष्यामि हितं तव महामते ।।\nयेन ते निश्चलं सम्यक्पदमेतद्भविष्यति ।। ९६ ।।\nअहं जिगमिषुस्त्वासं पुरीं वाराणसीं शुभाम् ।।\nसाक्षाद्विश्वेश्वरो यत्र तिष्ठते मोक्षकारणम् ।। ९७ ।।\nविपन्नानां च जंतूनां यत्र विश्वेश्वरः स्वयम् ।।\nकर्णे जापं प्रकुरुते कर्मनिर्मूलन क्षमम् ।। ९८ ।।\nअस्य संसारदुःखस्य सर्वोपद्रवदायिनः ।।\nउपाय एक एवास्ति काशिकानंदभूमिका ।। ९९ ।।\nइदं रम्यमिदं नेति बीजं दुःखमहातरोः ।।\nतस्मिन्काश्यग्निना दग्धे दुःखस्यावसरः कुतः ।।4.1.21.१००।।\nप्राप्य संप्राप्यते येन न भूयो येन शोच्यते ।।\nपरायानिर्वृतेः स्थानं यत्तदानंदकाननम् ।। १ ।।\nअमृतायनमुत्सृज्य पुरुषोन्यत्र यो वसेत् ।।\nआनंदकाननं शंभोः कुतस्तस्य सुखोदयः ।। २ ।।\nवरं शरावहस्तस्य चांडालागारवीथिषु ।।\nभिक्षार्थमटनं काश्यां राज्यं नान्यत्र नीरिषु ।। ३ ।।\nवैकुंठनगरात्काशीं नित्यं विश्वेशमर्चितुम् ।।\nअहमायामि नियमाज्जगदर्च्यं तदर्चिताम् ।। ४ ।।\nमयि या परमा शक्तिस्त्रिलोक्या रक्षणक्षमा ।।\nतत्र हेतुर्महेशानः स सुदर्शनचक्रदः ।। ५ ।।\nपुरा जालंधरं दैत्यं ममापि परिकंपनम् ।।\nपादांगुष्ठाग्ररेखोत्थं चक्रं सृष्ट्वा हरोऽहरत् ।। ६ ।।\nतच्च चक्रं मया लब्धं नेत्रपद्मार्चनाद्विभोः ।।\nएतत्सुदर्शनाख्यं वै दैत्यचक्रप्रमर्दनम् ।। ७ ।।\nतन्मया तव रक्षार्थं भूतविद्रावणं परम् ।।\nतावत्प्रणुन्नं पुरतस्ततश्चाहमिहागतः ।।८।।\nकाशीमिदानीं यास्यामि विश्वेश्वर विलोकने।।\nअद्य यात्राऽस्ति महती कार्तिक्यां बहुपुण्यदा ।। ९ ।।\nकार्तिकस्य चतुर्दश्यां विश्वेशं यो विलोकयेत् ।।\nस्नात्वा चोत्तरवाहिन्यां न तस्य पुनरागतिः ।। 4.1.21.११० ।।\nइत्युक्त्वा तार्क्ष्यमारोप्य ध्रुवमानंदमेदुरम् ।।\nक्षणाद्वाराणसीं प्राप हरिः स्मरहरोषिताम् ।। ११ ।।\nपंचक्रोश्याश्च सीमानं प्राप्य देवो जनार्दनः ।।\nवैनतेयादवारुह्य करे धृत्वा ध्रुवं ततः ।। १२ ।।\nमणिकर्ण्यां परिस्नाय विश्वेशमभिपूज्य च ।।\nध्रुवं बभाषे भगवान्हितं तस्य चिकीर्षयन् ।। १३ ।।\nलिंगं स्थापय यत्नेन क्षेत्रेऽत्रैवाविमुक्तके ।।\nत्रैलोक्यस्थापनं पुण्यं यथा भवति तेऽक्षयम् ।। १४ ।।\nनियुतं यत्परिस्थाप्य लिंगानि फलमाप्यते ।।\nअन्यत्र तदिहैकेन लिंगेन परिलभ्यते ।। १५ ।।\nकालेन भंगमापन्नं जीर्णोद्धारं करोति यः ।।\nइह तस्य फलस्यांतः प्रलयेपि न जायते ।। १६ ।।\nवित्तशाठ्यं परित्यज्य प्रासादं योऽत्र कारयेत् ।।\nतेन दत्तो भवेत्सर्वो मेरुर्नियुतयोजनः ।। १७ ।।\nकूपवापीतडागानि शक्त्या योऽत्र तु कारयेत् ।।\nअन्यत्र करणात्तस्य पुण्यं कोटिगुणाधिकम् ।। १८ ।।\nइज्यार्थमत्र यः कुर्यात्सुरम्यां पुष्पवाटिकाम् ।।\nपुष्पेपुष्पे फलं तस्य सुवर्णकुसुमाधिकम् ।। १९ ।।\nअत्र ब्रह्मपुरीं कृत्वा यो विप्रेभ्यः प्रयच्छति ।।\nवर्षाशनेन संयुक्तां तस्य पुण्यफलं शृणु ।। 4.1.21.१२० ।।\nक्षीयंते सलिलान्यब्धेर्भौमाश्च त्रसरेणवः ।।\nक्षयो न तस्य पुण्यस्य शिवलोके समासतः ।। २१ ।।\nमठानपि तपस्विभ्यः कारयित्वाऽत्र योर्पयेत् ।।\nजीवनोपायसंयुक्तान्सोपि पूर्वफलाश्रयः ।। २२ ।।\nकृत्वा महांति पुण्यानि योऽत्र विश्वेश्वरेऽर्पयेत् ।।\nन तस्य पुनरावृरत्ति घोरे संसारसागरे ।।२३।।\nअनंत इति वादोयं मयिलोकेऽत्र गीयते ।।\nपरं काशी गुणानां हि मयाप्यंतो न लभ्यते ।।२४।।\nतस्मात्प्रयत्नतः काश्यां धुव श्रेयः समाश्रयेत् ।।\nकाशी श्रेयः फलं पुंसामक्षया योपजायते ।।२५।।\nगणावूचतुः ।। ।।\nध्रुवमित्युपदिश्याथ जगाम गरुडध्वजः ।।\nध्रुवोपि लिंगं संस्थाप्य वैद्यनाथसमीपतः ।। २६ ।।\nप्रासादं सुमहत्क्रृत्वा कृत्वा कुंडं तदग्रतः ।।\nविश्वेश्वरं समभ्यर्च्य कृतकृत्यो गृहं ययौ ।। २७ ।।\nध्रुवेश्वरं समभ्यर्च्य ध्रुवकुंडे कृतोदकः ।।\nध्रुवलोकमवाप्नोति नरो भोगसमन्वितः ।। २८ ।।\nध्रुवस्य परमाख्यानं यः पठेत्पाठयेदपि ।।\nस विष्णुलोकमासाद्य जायते विष्णुवल्लभः ।। २९ ।।\nनरो ध्रुवस्य चरितं प्रसंगेन स्मरन्नपि ।।\nन पापैरभिभूयेत महत्पुण्यमवाप्नुयात् ।। 4.1.21.१३० ।।\nडति श्रीस्कांदे महापुराण एकाशीतिसाहस्यां संहितायां चतुर्थे काशीखंडे पूर्वार्द्धे ध्रुवस्तुतिर्नामैकविंशतितमोऽध्यायः ।। २१ ।।"
  }
]
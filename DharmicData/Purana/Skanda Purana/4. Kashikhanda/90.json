[
  {
    "text": "अगस्त्य उवाच ।। ।।\nपार्वतीहृदयानंद पार्वतीश समुद्भवम् ।।\nकथयेह यदुद्दिष्टं भवता प्रागघापहम् ।। १ ।।\n।। स्कंद उवाच ।।\nशृण्वगस्ते यदा मेना हिमाचलपतिव्रता ।।\nगिरींद्रजां सुतामाह पुत्रि तेस्य महेशितुः ।। २ ।।\nकिं स्थानं वसतिर्वा का को बंधुर्वेत्सि किंचन ।।\nप्रायो गृहं न जामातुरस्य कोपि च कुत्रचित् ।। ३ ।।\nनिशम्येति वचो मातुरतिह्रीणा गिरींद्रजा ।।\nआसाद्यावसरं शंभुं नत्वा गौरी व्यजिज्ञपत् ।। ४ ।।\nमया श्वश्रूगृहं कांत गम्यमद्य विनिश्चितम् ।।\nनाथात्र नैव वस्तव्यं नय मां स्वं निकेतनम् ।। ५ ।।\nगिरींद्रजागिरं श्रुत्वा गिरीश इति तत्त्ववित् ।।\nहित्वा हिमगिरिं प्राप्तो निजमानंदकाननम् ।। ६।।\nप्राप्यानंदवनं देवी परमानंदकारणम्।।\nविस्मृत्य पितृसंवासं जाता चानंदरूपिणी ।। ७ ।।\nअथ विज्ञापयांचक्रे गौरी गिरिशमेकदा ।।\nअच्छिन्नानंदसंदोहः कुतः क्षेत्रेऽत्र तद्वद ।। ८ ।।\nइति गौरीरितं श्रुत्वा प्रत्युवाच पिनाकधृक् ।।\nपंचक्रोशपरीमाणे क्षेत्रेस्मिन्मुक्तिसद्मनि ।। ९ ।।\nतिलांतरं न देव्यस्ति विना लिंगं हि कुत्रचित् ।।\nएकैकं परितो लिंगं क्रोशं क्रोशं च यावनिः ।। 4.2.90.१० ।।\nअन्यत्रापि हि सा देवि भवेदानंदकारणम् ।।\nअत्रानंदवने देवि परमानंदजन्मनि ।। ११ ।।\nपरमानंदरूपाणि संति लिंगान्यनेकशः ।।\nचतुर्दशसु लोकेषु कृतिनो ये वसंति हि ।। १२ ।।\nतैः स्वनाम्नेह लिंगानि कृत्वाऽऽपि कृतकृत्यता ।।\nअत्र येन महादेवि लिंगं संस्थापितं मम ।। १३ ।।\nवेत्ति तच्छ्रेयसः संख्यां शेषोपि न विशेषवित् ।। १४ ।।\nपरिच्छेदव्यतीतस्यानंदस्य परकारणम् ।।\nअतस्त्विदं परं क्षेत्रं लिर्गैर्भूयोभिरद्रिजे ।। १५ ।।\nनिशम्येति महादेवी पुनः पादौ प्रणम्य च ।।\nदेह्यनुज्ञां महादेव लिंगसंस्थापनाय मे।।१६।।\nपत्युराज्ञां समासाद्य यच्छेच्छ्रेयः पतिव्रता ।।\nन तस्याः श्रेयसो हानिः संवर्तेपि कदाचन ।। १७ ।।\nइति प्रसाद्य देवेशमाज्ञां प्राप्य महेशितुः ।।\nलिंगं संस्थापितं गौर्या महादेव समीपतः ।। १८ ।।\nतल्लिंगदर्शनात्पुंसां ब्रह्महत्यादिपातकम् ।।\nविलीयेत न संदेहो देहबंधोपि नो पुनः ।। १९ ।।\nतत्र लिंगे वरो दत्तो देवदेवेन यः पुनः ।।\nनिशामय मुने तं तु भक्तानां हितकाम्यया ।। 4.2.90.२० ।।\nलिंगं यः पार्वतीशाख्यं काश्यां संपूजयिष्यति ।।\nतद्देहावसितिं प्राप्य काशीलिंगं भविष्यति ।। २१ ।।\nकाशीलिंगत्वमासाद्य मामेवानुप्रवेक्ष्यति ।।\nचैत्रशुक्लतृतीयायां पार्वतीशसमर्चनात् ।। २२ ।।\nइह सौभाग्यमाप्नोति परत्र च शुभां गतिम् ।।\nपार्वतीश्वरमाराध्य योषिद्वा पुरुषोपि वा ।। २३ ।।\nन गर्भमाविशेद्भूयो भवेत्सौभाग्यभाजनम् ।।\nपार्वतीशस्य लिंगस्य नामापि परिगृह्णतः ।।२४।।\nअपि जन्मसहस्रस्य पापं क्षयति तत्क्षणात् ।।\nपार्वतीशस्य माहात्म्यं यः श्रोष्यति नरोत्तमः ।।\nऐहिकामुष्मिकान्कामान्स प्राप्स्यति महामतिः ।। २५ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे पार्वतीशवर्णनं नाम नवतितमोऽध्यायः ।। ९० ।।"
  }
]
[
  {
    "text": "।। सूत उवाच ।। ।।\nइदं स्कांदमहं श्रुत्वा काशीखंडमनुत्तमम् ।।\nनितरां परितृप्तोस्मि हृदि चापि विधारितम् ।। १ ।।\nअनुक्रमणिकाध्यायं तथा माहात्म्यमुत्तमम् ।।\nपाराशर्य समाचक्ष्व यथापूर्वमिदं भवेत्।। २ ।।\n।। व्यास उवाच ।। ।।\nसूतावधेहि धर्मात्मञ्जातूकर्ण्य निशामय ।।\nशुकवैशंपायनाद्याः शृण्वंत्वपि च बालकाः ।। ३ ।।\nअनुक्रमणिकाध्यायं माहात्म्यं चापि खंडजम् ।।\nप्रवक्ष्याम्यघनाशाय महापुण्यप्रवर्धनम् ।। ४ ।।\nविंध्यनारदसंवादः प्रथमे परिकीर्तितः ।।\nसत्यलोकप्रभावश्च द्वितीयः समुदाहृतः ।। ५ ।।\nअगस्तेराश्रमपदे देवानामागमस्ततः ।।\nपतिव्रता चरित्रं च प्रस्थानं कुंभसंभवः ।। ६ ।।\nतीर्थप्रशंसा च ततः सप्तपुर्यस्ततः स्मृताः ।।\nसंयमिन्याः  स्वरूपं च ब्रध्नलोकस्ततः परम् ।। ७ ।।\nइंद्राग्न्योर्लोकसंप्राप्तिस्ततश्च शिवशर्मणः ।।\nअग्नेः समुद्भवस्तस्मात् क्रव्याद्वरुणसंभवः   ।।८ ।।\nगंधवत्यलकापुर्योरीशयोस्तु समुद्भवः ।।\nचंद्रलोकपरिप्राप्तिः शिवशर्मद्विजन्मनः ।। ९ ।।\nउडुलोक कथा तस्मात्ततः शुक्रसमुद्भवः ।।\nमाहेय गुरुसौरीणां लोकानां वर्णनं ततः ।। 4.2.100.१० ।।\nसप्तर्षीणां ततो लोका ध्रुवस्य च तपस्ततः ।।\nततो ध्रुवपदप्राप्तिर्ध्रुवलोक स्थितिस्ततः. ।। ११ ।।\nदर्शनं सत्यलोकस्य तस्य वै शिवशर्मणः ।।\nचतुर्भुजाभिषेकश्च निर्वाणं शिवशर्मणः ।। १२।।\nस्कंदागस्त्योश्च संवादो मणिकर्ण्याः समुद्भवः ।।\nततस्तु गंगामाहात्म्यं ततो दशहरास्तवः ।।१३ ।।\nप्रभावश्चापि गंगाया गंगानामसहस्रकम् ।।\nवाराणस्याः प्रशंसाथ भैरवाविर्भवस्ततः ।। १४ ।।\nदंडपाणेः समुद्भूतिर्ज्ञानवाप्युद्भवस्ततः ।।\nआख्यानं च कलावत्याः सदाचारस्ततः परम् ।। १५ ।।\nब्रह्मचारि प्रकरणं ततः स्त्रीलक्षणानि च ।।\nकृत्याकृत्यप्रकरणमविमुक्तेशवर्णनम् ।। १६ ।।\nततो गृहस्थधर्माश्च ततो योगनिरूपणम् ।।\nकालज्ञानं ततः प्रोक्तं दिवोदासस्य वर्णनम् ।। १७ ।।\nकाश्याश्च वर्णनं तस्माद्योगिनीवर्णनं ततः ।।\nलोलार्कस्य समाख्यानमुत्तरार्ककथा ततः।। ।। १८।।\nसांबादित्यस्य महिमा द्रुपदादित्य शंसनम् ।।\nततस्तु गरुडाख्यानमरुणार्कादयस्ततः ।। १९ ।।\nदशाश्वमेधिकं तीर्थं मंदराच्च गणागमः ।।\nपिशाचमोचनाख्यानं गणेशप्रेषणं ततः ।। 4.2.100.२० ।।\nमायागणपतेश्चाथ ढुंढिप्रादुर्भवस्ततः ।।\nविष्णुमायाप्रपंचोथ दिवोदासविसर्जनम् ।। २१ ।।\nततः पंचनदोत्पत्तिर्बिंदुमाधवसंभवः ।।\nततो वैष्णवतीर्थानां माहात्म्यपरिवर्णनम् ।। २२ ।।\nप्रयाणं मंदरात्काशीं वृषभध्वजशूलिनः ।।\nजैगीषव्येन संवादो ज्येष्ठस्थाने महेशितुः ।।२३ ।।\nततः क्षेत्ररहस्यस्य कथनं पापनाशनम् ।।\nअथातः कंदुकेशस्य व्याघ्रेशस्य समुद्भवः ।।२४।।\nततः शैलेश्वरकथा रत्नेशस्य च दर्शनम् ।।\nकृत्तिवासः समुत्पत्तिस्ततश्चायतनागमः ।।२५।।\nदेवतानामधिष्ठानं दुर्गासुरपराक्रमः ।।\nदुर्गाया विजयश्चाथ तत ओंकारवर्णनम् ।। २६ ।।\nपुनरोंकारमाहात्म्यं त्रिलोचनसमुद्भवः ।।\nत्रिलोचनप्रभावोथ केदाराख्यानमेव च ।। २७ ।।\nततो धर्मेशमहिमा ततः पक्षिकथा शुभा ।।\nततो विश्वभुजाख्यानं दुर्दमस्य कथा ततः ।। २८ ।।\nततो वीरेश्वराख्यानं वीरेश महिमा पुनः ।।\nगंगातीर्थैश्च संयुक्ता कामेश महिमा ततः ।। २९ ।।\nविश्वकर्मेश महिमा दक्षयज्ञसमुद्भवः ।।\nसत्या देहविसर्गश्च ततो दक्षेश्वरोद्भवः ।। 4.2.100.३० ।।\nततो वै पार्वतीशस्य महिम्नः परिकीर्तनम् ।।\nगंगेशस्याथ महिमा नर्मदेशसमुद्भवः ।। ३१ ।।\nसतीश्वरसमुत्पत्तिरमृतेशादि वणर्नम् ।।\nव्यासस्य हि भुजस्तंभो व्यासशापविमोक्षणम् ।। ३२ ।।\nक्षेत्रतीर्थकदंबं च मुक्तिमंडप संकथा ।।\nविश्वेशाविर्भवश्चाथ ततो यात्रापरिक्रमः ।। ३३ ।।\nएतदाख्यानशतकं क्रमेण परिकीर्तितम् ।।\nयस्य श्रवणमात्रेण सर्वखंड श्रुतेः फलम् ।।\nअनुक्रमणिकाध्यायेप्यस्ति यात्रापरिक्रमः ।।३४।।\n।। सूत उवाच ।।\nयात्रा परिक्रमं ब्रूहि जनानां हितकाम्यया ।।\nयथावत्सिद्धिकामानां सत्यवत्याः सुतोत्तम ।। ३५ ।।\n।। व्यास उवाच।। ।।\nनिशामय महाप्राज्ञ लोमहर्षण वच्मि ते ।।\nयथा प्रथमतो यात्रा कर्तव्या यात्रिकैर्मुदा ।। ३६ ।।\nसचैलमादौ संस्नाय चक्रपुष्करिणीजले ।।\nसंतर्प्यदेवासपितॄन्ब्राह्मणांश्च तथार्थिनः ।। ३७ ।।\nआदित्यं द्रौपदीं विष्णुं दंडपाणिं महेश्वरम् ।।\nनमस्कृत्य ततो गच्छेद्द्रष्टुं ढुंढिविनायकम् ।।३८।।\nज्ञानवापीमुपस्पृश्य नंदिकेशं ततोर्चयेत् ।।\nतारकेशं ततोभ्यर्च्य महाकालेश्वरं ततः ।। ३९ ।।\nततः पुनर्दंडपाणिमित्येषा पंचतीर्थिका ।। 4.2.100.४० ।।\nदैनंदिनी विधातव्या महाफलमभीप्सुभिः ।।\nततो वैश्वेश्वरी यात्रा कार्या सर्वार्थ सिद्धिदा।।४१ ।।\nद्विसप्तायतनानां च कार्या यात्रा प्रयत्नतः ।।\nकृष्णां प्रतिपदं प्राप्य भूतावधि यथाविधि ।। ४२ ।।\nअथवा प्रतिभूतं च क्षेत्रसिद्धिमभीप्सुभिः ।।\nतत्तत्तीर्थकृतस्नानस्तत्तल्लिंगकृतार्चनः ।।४३।।\nमौनेन यात्रां कुर्वाणः फलं प्राप्नोति यात्रिकः।।\nओंकारं प्रथमं पश्येन्मत्स्योदर्यां कृतोदकः ।। ४४ ।।\nत्रिविष्टपं महादेवं ततो वै कृत्तिवाससम् ।।\nरत्नेशं चाथ चंद्रेशं केदारं च ततो व्रजेत् ।।४५।।\nधर्मेश्वरं च वीरेशं गच्छेत्कामेश्वरं ततः ।।\nविश्वकर्मेश्वरं चाथ मणिकर्णीश्वरं ततः ।। ४६ ।।\nअविमुक्तेश्वरं दृष्ट्वा ततो विश्वेशमर्चयेत् ।।\nएषा यात्रा प्रयत्नेन कर्तव्या क्षेत्रवासिना ।। ४७ ।।\nयस्तु क्षेत्रमुषित्वा तु नैतां यात्रां समाचरेत् ।।\nविघ्नास्तस्योपतिष्ठंते क्षेत्रोच्चाटनसूचकाः ।। ४८ ।।\nअष्टायतन यात्रान्या कर्तव्या विघ्रशांतये ।।\nदक्षेशः पार्वतीशश्च तथा पशुपतीश्वरः ।।४९।।\nगंगेशो नर्मदेशश्च गभस्तीशः सतीश्वरः ।।\nअष्टमस्तारकेशश्च प्रत्यष्टमि विशेषतः ।। 4.2.100.५० ।।\nदृश्यान्येतानि लिंगानि महापापोपशांतये ।।\nअपरापि शुभा यात्रा योगक्षेमकरी सदा ।। ५१ ।।\nसर्वविघ्रोपहंत्री च कर्तव्या क्षेत्रवासिभिः ।।\nशैलेशं प्रथमं वीक्ष्य वरणास्नानपूर्वकम् ।। ५२ ।।\nस्नानं तु संगमे कृत्वा द्रष्टव्यः संगमेश्वरः ।।\nस्वलीन तीर्थे सुस्नातः पश्येत्स्वलीनमीश्वरम् ।। ५३ ।।\nस्नात्वा मंदाकिनी तीर्थे द्रष्टव्यो मध्यमेश्वरः ।।\nपश्येद्धिरण्यगर्भेशं तत्र तीर्थे कृतोदकः ।। ५४ ।।\nमणिकर्ण्यां ततः स्नात्वा पश्येदीशानमीश्वरम्।।\nततः कूपमुपस्पृश्य गोप्रेक्षमवलोकयेत् ।। ५५ ।।\nकापिलेय ह्रदे स्नात्वा वीक्षेत वृषभध्वजम् ।।\nउपशांतशिवं पश्येत्तत्कूपविहितोदकः ।। ५६ ।।\nपंचचूडाह्रदे स्नात्वा ज्येष्ठस्थानं ततोर्चयेत् ।।\nचतुःसमुद्रकूपे तु स्नात्वा देवं समर्चयेत् ।। ५७ ।।\nदेवस्याग्रे तु या वापी तत्रोपस्पर्शने कृते ।।\nशुक्रेश्वरं ततः पश्येत्तत्कूपविहितोदकः ।।५८।।\nदंडखाते ततः स्नात्वा व्याघ्रेशं पूजयेत्ततः ।।\nशौनकेश्वरकुंडे तु स्नानं कृत्वा ततोर्चयेत् ।।५९।।\nजंबुकेशं महालिंगं कृत्वा यात्रामिमां नरः।।\nक्वचिन्न जायते भूयः संसारे दुःखसागरे ।।4.2.100.६०।।\nसमारभ्य प्रतिपदं यावत्कृष्णा चतुर्दशी ।।\nएतत्क्रमेण कर्तव्यान्ये तदायतनानि वै ।।६१।।\nइमां यात्रां नरः कृत्वा न भूयोप्यभिजायते ।।\nअन्या यात्रा प्रकर्तव्यैका दशायतनोद्भवा ।।६२ ।।\nआग्नीध्र कुंडे सुस्नातः पश्येदाग्नीध्रमीश्वरम् ।।\nउर्वशीशं ततो गच्छेत्ततस्तु नकुलीश्वरम् ।।६३।।\nआषाढीशं ततो दृष्ट्वा भारभूतेश्वरं ततः ।।\nलांगलीशमथालोक्य ततस्तु त्रिपुरांतकम् ।। ६४ ।।\nततो मनःप्रकामेशं प्रीतिकेशमथो व्रजेत् ।।\nमदालसेश्वरं तस्मात्तिलपर्णेश्वरं ततः ।। ६५ ।।\nयात्रैकादशलिंगानामेषा कार्या प्रयत्नतः।।\nइमां यात्रां प्रकुर्वाणो रुद्रत्वं प्राप्नुयान्नरः ।। ६६।।\nअतः परं प्रवक्ष्यामि गारी यात्रामनुत्तमाम्।।\nशुक्लपक्षे तृतीयायां या यात्रा विष्वगृद्धिदा ।। ६७ ।।\nगोप्रेक्षतीर्थे सुस्नाय मुखनिर्मालिकां व्रजेत् ।।\nज्येष्ठावाप्यां नरः स्नात्वा ज्येष्ठागौरीं समर्चयेत् ।।६८।।\nसौभाग्यगौरी संपूज्या ज्ञानवाप्यां कृतोदकैः।।\nततः शृंगारगौरीं च तत्रैव च कृतोदकः ।। ६९ ।।\nस्नात्वा विशालगंगायां विशालाक्षीं ततो व्रजेत् ।।\nसुस्नातो ललितातीर्थे ललितामर्चयेत्ततः ।।4.2.100.७०।।\nस्नात्वा भवानीतीर्थेथ भवानीं परिपूजयेत् ।।\nमंगला च ततोभ्यर्च्या बिंदुतीर्थकृतोदकैः ।। ७१ ।।\nततो गच्छेन्महालक्ष्मीं स्थिरलक्ष्मीसमृद्धये ।।\nइमां यात्रां नरः कृत्वा क्षेत्रेस्मिन्मुक्तिजन्मनि ।। ७२ ।।\nन दुःखैरभिभूयेत इहामुत्रापि कुत्रचित् ।।\nकुर्यात्प्रतिचतुर्थीह यात्रां विघ्नेशितुः सदा ।। ७३ ।।\nब्राह्मणेभ्यस्तदुद्देशाद्देया वै मोदका मुदे ।।\nभौमे भैरवयात्रा च कार्या पातकहारिणी ।। ७४ ।।\nरविवारे रवेर्यात्रा षष्ठ्यां वारविसंयुजि ।।\nतथैव रविसप्तम्यां सर्वविघ्नोपशांतये ।। ७५ ।।\nनवम्यामथवाष्टम्यां चंडीयात्रा शुभा मता ।।\nअंतर्गृहस्य वै यात्रा कर्तव्या प्रतिवासरम् ।। ७६ ।।\nप्रातःस्नानं विधायादौ नत्वा पंचविनायकान् ।।\nनमस्कृत्वाथ विश्वेशं स्थित्वा निर्वाणमंडपे ।। ७७ ।।\nअंतर्गृहस्य यात्रा वै करिष्ये घौघशांतये ।।\nगृहीत्वा नियमं चेति गत्वाथ मणिकर्णिकाम् ।। ७८ ।।\nस्नात्वा मौनेन चागत्य मणिकर्णीशमर्चयेत् ।।\nकंबलाश्वतरौ नत्वा वासुकीशं प्रणम्य च ।।७९।।\nपर्वतेशं ततो दृष्ट्वा गंगाकेशवमप्यथ ।।\nततस्तु ललितां दृष्ट्वा जरासंधेश्वरं ततः ।।4.2.100.८०।।\nततो वै सोमनाथं च वाराहं च ततो व्रजेत् ।।\nब्रह्मेश्वरं ततो नत्वा नत्वागस्तीश्वरं ततः ।। ८१ ।।\nकश्यपेशं नमस्कृत्य हरिकेशवनं ततः ।।\nवैद्यनाथं ततो दृष्ट्वा ध्रुवेशमथ वीक्ष्य च ।। ८२ ।।\nगोकर्णेश्वरमभ्यर्च्य  हाटकेशमथो व्रजेत् ।।\nअस्थिक्षेप तडागे च दृष्ट्वा वै कीकसेश्वरम् ।। ८३ ।।\nभारभूतं ततो नत्वा चित्रेगुप्तेश्वरं ततः ।।\nचित्रघंटां प्रणम्याथ ततः पशुपतीश्वरम् ।। ८४ ।।\nपितामहेश्वरं गत्वा ततस्तु कलशेश्वरम् ।।\nचंद्रेशस्त्वथ वीरेशो विद्येशोग्नीश एव च ।।८५।।\nनागेश्वरो हरिश्चंद्रश्चिंतामणिविनायकः ।।\nसेनाविनायकश्चाथ द्रष्टव्यः सर्वविघ्नहृत् ।। ८६ ।।\nवसिष्ठवामदेवौ च मूर्तिरूपधरावुभौ ।।\nद्रष्टव्यौ यत्नतः काश्यां महाविघ्नविनाशिनौ ।। ८७ ।।\nसीमाविनायकं चाथ करुणेशं ततो व्रजेत् ।।\nत्रिसंध्येशो विशालाक्षी धर्मेशो विश्वबाहुका ।।\nआशाविनायकश्चाथ वृद्धादित्यस्ततः पुनः ।। ८८ ।।\nचतुर्वक्त्रेश्वरं लिंगं ब्राह्मीशस्तु ततः परः ।।\nततो मनःप्रकामेश ईशानेशस्ततः परम् ।। ८९ ।।\nचंडीचंडीश्वरौ दृश्यौ भवानीशंकरौ ततः ।।\nढुंढिं प्रणम्य च ततो राजराजेशमर्चयेत् ।। 4.2.100.९० ।।\nलांगलीशस्ततोभ्यर्च्यस्ततस्तु नकुलीश्वरः ।।\nपरान्नेशमथो नत्वा परद्रव्येश्वरं ततः ।। ९१ ।।\nप्रतिग्रहेश्वरं वापि निष्कलंकेशमेव च ।।\nमार्कंडेयेशमभ्यर्च्य ततश्चाप्सरसेश्वरम् ।। ९२ ।।\nगंगेशोर्च्यस्ततो ज्ञानवाप्यां स्नानं समाचरेत् ।।\nनंदिकेशं तारकेशं महाकालेश्वरं ततः ।। ९३ ।।\nदंडपाणिं महेशं च मोक्षेशं प्रणमेत्ततः ।।\nवीरभद्रेश्वरं नत्वा अविमुक्तेश्वरं ततः ।।९४।।\nविनायकांस्ततः पंच विश्वनाथं ततो व्रजेत् ।।.\nततो मौनं विसृज्याथ मंत्रमेतमुदीरयेत् ।। ९५ ।।\nअंतर्गृहस्य यात्रेयं यथावद्या मया कृता ।।\nन्यूनातिरिक्तया शंभुः प्रीयतामनया विभुः ।।९६।।\nइति मंत्रं समुच्चार्य क्षणं वै मुक्तिमंडपे ।।\nविश्रम्य यायाद्भवनं निष्पापः पुण्यवान्नरः ।।९७।।\nसंप्राप्य वासरं विष्णोर्विष्णुतीर्थेषु सर्वतः ।।\nकार्या यात्रा प्रयत्नेन महापुण्य समृद्धये ।। ९८ ।।\nनभस्य पंचदश्यां च कुलस्तंभं समर्चयेत् ।।\nदुःखं रुद्रपिशाचत्वं न भवेद्यस्य पूजनात् ।। ९९ ।।\nश्रद्धापूर्वमिमा यात्रा कर्तव्याः क्षेत्रवासिभिः ।।\nपर्वस्वपि विशेषेण कार्या यात्राश्च सर्वतः ।। 4.2.100.१०० ।।\nन वंध्यं दिवसं कुर्याद्विनायात्रां क्वचित्कृती ।।\nयात्राद्वयं प्रयत्नेन कर्तव्यं प्रतिवासरम् ।। १ ।।\nआदौ स्वर्गतरंगिण्यास्ततो विश्वेशितुर्ध्रुवम् ।।\nयस्य वंध्यं दिनं यातं काश्यां निवसतः सतः ।। २।।\nनिराशाः पितरस्तस्य तस्मिन्नेव दिनेऽभवन् ।।\nस दष्टः कालसर्पेण स दृष्टो मृत्युना स्फुटम् ।। ३ ।।\nस मुष्टस्तत्र दिवसे विश्वेशो यत्र नेक्षितः ।।\nसर्वतीर्थेषु सस्नौ स सर्वयात्रां व्यधात्स च ।।\nमणिकर्ण्यां तु यः स्नातो यो विश्वेशं निरैक्षत ।।४।।\nसत्यं सत्यं पुनः सत्यं सत्यं सत्यं पुनःपुनः ।।\nदृश्यो विश्वेश्वरो नित्यं स्नातव्या मणिकर्णिका।।५।।\n।। व्यास उवाच ।। ।।\nसूत स्कांदमिदं श्रुत्वा काशीमाहात्म्यमुत्तमम् ।।\nनरो न निरयं याति कृत्वाप्यघसहस्रकम् ।। ६ ।।\nस्नात्वा सर्वाणि तीर्थानि यच्छ्रेयः समुपार्ज्यते ।।\nकाशीखंडस्य श्रवणात्तत्स्यात्सूत न संशयः ।।७।।\nदत्त्वा दानानि सर्वाणि कृत्वा यज्ञाननेकशः ।।\nतत्पुण्यं लभते मर्त्यस्तदा तच्छ्रवणाद्ध्रुवम् ।।८ ।।\nतप्त्वा तपांसि चोग्राणि प्राप्यते यन्महत्फलम् ।।\nश्रवणादस्य खंडस्य लभते तन्न संशयः ।। ९ ।।\nअधीत्य चतुरो वेदान्सांगान्यत्फलमाप्यते ।।\nकाशीखंडं समाकर्ण्य तत्फलं लभ्यते नरैः ।। 4.2.100.११० ।।\nगययां श्राद्धदानाच्च यथा तृप्यंति पूर्वजाः ।।\nतथैतच्छ्रवणान्नृणां तृप्नुवंति पितामहाः ।। ११ ।।\nतैश्च सर्वपुराणानि श्रुतानि स्थिरबुद्धिभिः ।।\nकाशीखंडं श्रुतं यैश्च सर्वेषां श्रेयसां पदम् ।। १२ ।।\nश्रुताश्च सर्वधर्मास्तैर्महापुण्येकराशिभिः ।।\nश्रुतं यैः स्थिरचेतोभिः काशीमाहात्म्यमुत्तमम्।।१३ ।।\nइदमेव हि देवेज्या परमा परिकीर्तिता ।।\nजपेत्तत्खंडमखिलं श्रोतव्यं श्रद्धया द्विजाः ।। १४ ।।\nशृणुयादेकमपि य आख्यानं काशिखंडजम् ।।\nश्रुतानि तेन सर्वाणि धर्मशास्त्राण्यसंशयम् ।। १५ ।।\nमहाधर्मैकजननं महार्थप्रतिपादकम् ।।\nकारणं सर्वकामाप्तेः काशीखंडमिदं स्मृतम् ।। १६ ।।\nएतच्छ्रवणतः पुंसां कैवल्यं नैव दूरतः ।।\nतुष्यंति सर्वे पितरः श्रुत्वैतत्खंडमुत्तमम् ।। १७।।\nप्रीणंत्यमर्त्याः सर्वेपि ब्रह्मविष्णुशिवादयः ।।\nमुनयः परिमोदंते माद्यंति सनकादयः ।। १८ ।।\nहृष्टः सर्वो भवेदेव भूतग्रामश्चतुर्विधः ।।\nमहिमश्रवणादस्माद्वाराणस्या न संशयः ।। १९ ।।\nय इदं श्रावयेद्विद्वान्समस्तं त्वर्धमेव वा ।।\nपादमात्रं तदर्धं वा त्वेकं व्याख्यानमुत्तमम् ।। 4.2.100.१२० ।।\nस नमस्यः प्रयत्नेन संपूज्यस्त्विष्टदेववत् ।।\nतस्मै देयं प्रयत्नेन विश्वेश प्रीतये सदा ।। २१ ।।\nतस्मिंस्तुष्टे हि संतुष्टो विश्वेशो नात्र संशयः।।\nयत्रैतत्पठ्यते खंडं परानंदसमाश्रयम् ।। २२ ।।\nन तत्र प्रभवेत्कश्चिदमंगलसमुद्भवः ।।\nय इदं शृणुयाद्विद्वान्यश्चेदं श्रावयेत्सुधीः ।। २३ ।।\nयः पठेदपि पुण्यात्मा ते सर्वे रुद्रमूर्तयः ।।\nय एतत्पुस्तकं रम्यं लेखयित्वा समर्पयेत् ।। २४ ।।\nअखिलानि पुराणानि तेन दत्तानि नान्यथा ।।\nअत्राख्यानानि यावंति श्लोका यावंत एव हि ।। २५ ।।\nतथा पदानि यावंति वर्णा यावंत एव हि ।।\nयावंत्यपि च मात्राणि यावंत्यः पदपंक्तयः ।। २६ ।।\nगुणे सूत्राणि यावंति यावंतः पटतंतवः ।।\nचित्ररूपाणि यावंति रम्यपुस्तकसंचके ।। २७ ।।\nतावद्युगसहस्राणि दाता स्वर्गे महीयते ।।\nएतद्द्वादशकृत्वो यः शृणुयात्खंडमुत्तमम् ।। २८ ।।\nब्रह्महत्यापि तस्याशु नश्येच्छंभोरनुग्रहात् ।।\nअपुत्रः शृणुयाद्यस्तु सुस्नातः श्रद्धयान्वितः ।। २९ ।।\nतस्य पुत्रो भवत्येव शंभोराज्ञा प्रभावतः ।।\nकिं बहूक्तेन सूतेह यस्य यस्य मनोरथः ।। 4.2.100.१३० ।।\nयो यस्तं तं स ससदा श्रुत्वैतत्प्राप्नुयात्कृती ।।\nशृणुयाद्दूरदेशेपि यः काशीखंडमुत्तमम् ।। ३१ ।।\nस काशीवासपुण्यस्य भाजनं स्याच्छिवाज्ञया ।।\nएतच्छ्रवणतः पुंसां सर्वत्र विजयो भवेत् ।।\nसौभाग्यं चापि सर्वत्र प्राप्नुयान्निर्मलाशयः ।। ३२ ।।\nयस्य विश्वेश्वरस्तुष्टस्तस्यैतच्छ्रवणे मतिः ।।\nजायते पुण्ययुक्तस्य महानिर्मलचेतसः ।। ३३ ।।\nसर्वेषां मंगलानां च महामंगलमुत्तमम् ।।\nगृहेपि लिखितं पूज्यं सर्वमंगलसिद्धये ।।१३४।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धेऽनुक्रमणिकानाम शततमोऽध्यायः ।। १०० ।। ।।७।। ।। श्रीकाशीखण्डोत्तरार्धं सम्पूर्णम् ।।\n।। समाप्तं चेदं चतुर्थं काशीखंडम् ।।४।।"
  }
]
[
  {
    "text": "।। स्कंद उवाच । । ।।\nअन्यान्यपि च लिंगानि कथयामि महामुने ।।\nअमृतेशमुखादीनि यन्नामाप्यमृतप्रदम् ।। १ ।।\nपुरा सनारु नामासीन्मुनिरत्र गृहाश्रमी ।।\nब्रह्मयज्ञरतो नित्यं नित्यं चातिथिदैवतः ।। २ ।।\nलिंगपूजारतो नित्यं नित्यं तीर्थाप्रतिग्रही ।।\nतस्यर्षेरभवत्पुत्रः सनारोरुपजंघनिः ।।३।।\nस कदाचिद्गतोरण्यं तत्र दष्टः पृदाकुना ।।\nअथ तत्स वयोभिश्च स आनीतः स्वमाश्रमम् ।। ४ ।।\nसनारुणा समुच्छ्वस्य नीतः स उपजंघनिः ।।\nमहाश्मशानभूभागं स्वर्गद्वारसमीपतः ।। ५ ।।\nतत्रासीच्छ्रीफलाकारं लिंगमेकं सुगुप्तवत् ।।\nनिधाय तत्र तं यावच्छवं संचिंतयेत्सुधीः ।। ६ ।।\nसर्पदष्टस्य संस्कारः कथं भवति चेति वै ।।\nतावत्स जीवन्नुत्तस्थौ सुप्तवच्चौपजंघनिः ।। ७ ।।\nअथ तं वीक्ष्य स मुनिः सनारुरुपजंघनिम् ।।\nपुनः प्राणितसंपन्नं विस्मयं प्राप्तवान्परम् ।। ८ ।।\nप्राणितव्येऽत्र को हेतुर्मच्छिशोरुपजंघनेः ।।\nक्षेत्राद्बहिरहिर्यं हि दष्टा नैषीत्परासु ताम् ।। ९ ।।\nइति यावत्स संधत्ते धियं तज्जीवितैकिकाम्।।\nतावत्पिपीलिका त्वेका मृतं क्वापि पिपीलिकम् ।। 4.2.94.१० ।।\nआनिनाय च तत्रैव सोप्य नन्निर्गतस्ततः ।।\nअथ विज्ञाय स मुनिस्तत्त्वं जीवितसूचितम्।। ११ ।।\nमृदु हस्ततलेनैव यावत्खनति वै मुनिः ।।\nतावच्छ्रीफलमात्रं हि लिंगं तेन समीक्षितम् ।। १२ ।।\nसनारुणाथ तल्लिंगं तेन तत्र समर्चितम् ।।\nचिरकालीन लिंगस्य कृतं नामापि सान्वयम् ।। १३ ।।\nअमृतेश्वरनामेदं लिंगमानंदकानने ।।\nएतल्लिंगस्य संस्पर्शादमृतत्वं लभेद्ध्रुवम् ।। १४ ।।\nअमृतेशं समभ्यर्च्य जीवत्पुत्रः स वै मुनिः।।\nस्वास्पदं समनुप्राप्तो दृष्टआश्चर्यवज्जनैः ।। १५ ।।\nतदाप्रभृति तल्लिंगममृतेशं मुनीश्वर ।।\nकाश्यां सिद्धिप्रदं नृणां कलौ गुप्तं भवेत्पुनः ।। १६ ।।\nअमृतेश्वर संस्पर्शान्मृता जीवंति तत्क्षणात् ।।\nअमृतत्वं भजंतेऽत्र जीवंतः स्पर्शमात्रतः ।। ३७ ।।\nअमृतेश समं लिंगं नास्ति क्वापि महीतले।।\nतल्लिंगं शंभुना तिष्ये कृतं गुप्तं प्रयत्नतः ।। १८ ।।\nअमृतेश्वर नामापि ये काश्यां परिगृह्णते ।।\nन तेषामुपसर्गोत्थं भयं क्वापि भविष्यति।।१९।।\nमुनेऽन्यच्च महालिंगं करुणेश्वरसंज्ञितम्।।\nमोक्षद्वार समीपे तु मोक्षद्वारेश्वराग्रतः ।।4.2.94.२०।।\nदर्शनात्तस्य लिंगस्य महाकारुणिकस्य वै ।।\nन क्षेत्रान्निर्गमो जातु बहिर्भवति कस्यचित् ।। २१ ।।\nस्नातव्यं मणिकर्ण्यां च द्रष्टव्यः करुणेश्वरः ।।\nक्षेत्रोपसर्गजा भीतिर्हातव्या परया मुदा ।। २२ ।।\nसोमवासरमासाद्य एकभक्तव्रतं चरेत् ।।\nयष्टव्यः करुणापुष्पैर्व्रतिना करुणेश्वरः ।। २३ ।।\nतेन व्रतेन संतुष्टः करुणेशः कदाचन ।।\nन तं क्षेत्राद्बहिः कुर्यात्तस्मात्कार्यं व्रतं त्विदम् ।। २४ ।।\nतत्पत्रैस्तत्फलैर्वापि संपूज्यः करुणेश्वरः ।।\nयो न जानाति तल्लिंगं सम्यग्ज्ञानविवर्जितः ।। २५ ।।\nतेनार्च्यः करुणावृक्षो देवेशः प्रीयतामिति ।।\nयो वर्षं सोमवारस्य व्रतं कुर्यादिति द्विजः ।। २६ ।।\nप्रसन्नः करुणेशोत्र तस्य दास्यति वांछितम् ।।\nद्रष्टव्यः करुणेशोत्र काश्यां यत्नेन मानवैः ।। २७ ।।\nइति ते करुणेशस्य महिमोक्तो महत्तरः ।।\nयं श्रुत्वा नोपसर्गोत्थं भयं काश्यां भविष्यति ।। २८ ।।\nमोक्षद्वारेश्वरं चैव स्वर्गद्वोरेश्वरं तथा ।।\nउभौ काश्यां नरो दृष्ट्वा स्वर्गं मोक्षं च विंदति ।। २९ ।।\nज्योतीरूपेश्वरं लिंगं काश्यामन्यत्प्रकाशते ।।\nतस्य संपूजनाद्भक्ता ज्योतीरूपा भवंति हि ।। 4.2.94.३० ।।\nचक्रपुष्करिणी तीरे ज्योतीरूपेश्वरं परम् ।।\nसमभ्यर्च्याप्नुयान्मर्त्यो ज्योतीरूपं न संशयः ।। ३१ ।।\nयदा भागीरथी गंगा तत्र प्राप्ता सरिद्वरा ।।\nतदारभ्यार्चयेन्नित्यं तल्लिंगं स्वर्धुनी मुदा ।। ३२ ।।\nपुरा विष्णौ तपत्यत्र तल्लिंगं स्वयमेव हि ।।\nतत्राविरासीत्तेजस्वि तेन क्षेत्रमिदं शुभम् ।। ३३ ।।\nचक्रपुष्करिणी तीरे ज्योतीरूपेश्वरं तदा ।।\nदूरस्थोपीह यो ध्यायेत्तस्य सिद्धिरदूरतः।।३४।।\nएतेष्वपि च लिंगेषु चतुर्दशसु सत्तम।।\nलिंगाष्टकं महावीर्यं कर्मबीजदवानलम् ।। ३५ ।।\nओंकारादीनि लिंगानि यान्युक्तानि चतुर्दश ।।\nतथा दक्षेश्वरादीनि लिंगान्यष्टौ महांति च ।।३६।।\nशैलैशादीनि लिंगानि तथा यानि चतुर्दश ।।\nपुनः षट्त्रिंशदेतानि क्षेत्रसंसिद्धि हेतवे ।। ३७ ।।\nषदत्रिंशत्तत्त्वरूपोसौ लिगेष्वेषु सदाशिवः ।।\nअस्मिन्क्षेत्रे वसन्नित्यं तारकं ज्ञानमादिशेत् ।। ३८ ।।\nक्षेत्रस्य तत्त्वमेतद्धि षट्त्रिंशल्लिंगरूप्यहो ।।\nएतेषां भजनात्पुंसां न भवेद्दुर्गतिः क्वचित् ।।३९।।\nमुने रहस्यभूतानि र्लिगान्येतानि निश्चितम्।।\nएतल्लिंगप्रभावाच्च मुक्तिरत्र सुनिश्चिता ।। 4.2.94.४० ।।\nमोक्षक्षेत्रमिंदं काशी लिंगैरेतैर्मेहामते ।।\nएतान्यन्यानि सिद्धानि संभवंति युगेयुगे ।। ४१ ।।\nआनंदकाननं शंभोः क्षेत्रमेतदनादिमत्।।\nअत्र संस्थितिमापन्ना मुक्ता एव न संशयः ।। ४२ ।।\nयोगसिद्धिरिहास्त्येव तपःसिद्धिरिहैव हि ।।\nव्रतसिद्धिर्मंत्रसिद्धिस्तीर्थसिद्धिः सुनिश्चितम् ।। ४३ ।।\nसिद्ध्यष्टकं तु यत्प्रोक्तमणिमादि महत्तरम् ।।\nतज्जन्मभूमिरेषैव शंभोरानंदवाटिका ।।४४।।\nनिर्वाणलक्ष्म्याः सदनमेतदानंदकाननम् ।।\nएतत्प्राप्य न मोक्तव्यं पुण्यैः संसारभीरुणा ।। ४५ ।।\nअयमेव महालाभ इदमेव परं तपः ।।\nएतदेव महत्पुण्यं लब्धा वाराणसीह यत् ।। ।। ४६ ।।\nअवश्यं जन्मिनो मृत्युर्यत्र कुत्र भविष्यति ।।\nकर्मानुसारिणी लभ्या गतिः पश्चाच्छुभाशुभा ।। ४७ ।।\nमृत्युं विज्ञाय नियतं गतिकर्मानुसारिणीम् ।।\nअवश्यं काशिका सेव्या सर्वकर्मनिवारिणी ।। ४८ ।।\nमानुष्यं प्राप्य यं मूढा निमेषमितजीवितम् ।।\nन सेवंते पुरीं काशीं ते मुष्टा मंदबुद्धयः ।। ४९ ।।\nदुर्लभं जन्म मानुष्यं दुर्लभा काशिकापुरी ।।\nउभयोः संगमासाद्य मुक्ता एव न संशयः ।। 4.2.94.५० ।।\nक्व च तादृक्तपांसीह क्व तादृग्योग उत्तमः ।।\nयादृग्भिः प्राप्यते मुक्तिः काश्यां मोक्षोत्तमोत्तमः ।। ५१ ।।\nसत्यं सत्यं पुनः सत्यं सत्यपूर्वं पुनःपुनः ।।\nन काशी सदृशी मुक्त्यै भूमिरन्या महीतले।। ५२ ।।\nविश्वेशो मुक्तिदो नित्यं मुक्त्यै चोत्तरवाहिनी ।।\nआनंदकानने मुक्तिर्मुक्तिर्नान्यत्र कुत्रचित् ।। ५३ ।।\nएक एव हि विश्वेशो मुक्तिदो नान्य एव हि ।।\nस एव काशीं प्रापय्य मुक्तिं यच्छति नान्यतः ।। ५४ ।।\nसायुज्यमुक्तिरत्रैव सान्निध्यादिरथान्यतः ।।\nसुलभा सापि नो नूनं काश्यां मोक्षोस्ति हेलया ।।५५।।\n।। स्कंद उवाच ।। ।।\nशृण्वगस्त्य महाभाग भविष्यं कथयाम्यहम् ।।\nकृष्णद्वैपायनो व्यासोऽकथयद्यन्महद्वचः ।।\nनिश्चिकेतुमनाः पश्चाद्यत्करिष्यति तच्छृणु ।।५६।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धेऽमृतेशादिलिंगप्रादुर्भावोनाम चतुर्नवतितमोऽध्यायः ।। ९४ ।।"
  }
]
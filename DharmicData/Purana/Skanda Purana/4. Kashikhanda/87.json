[
  {
    "text": "।। अगस्त्य उवाच ।। ।।\nसर्वज्ञसूनो षड्वक्त्र सर्वार्थकुशल प्रभो ।।\nप्रादुर्भावं निशम्यैषां लिंगानां मुक्तिदायिनाम् ।। १ ।।\nनितरां परितृप्तोस्मि सुधां पीत्वेव निर्जरः ।।\nओंकारप्रमुखैर्लिंगैरिदमानंदकाननम्।।२।।\nआनंदमेवजनयेदपि पापजुषामिह ।।\nपरानंदमहं प्राप्तः श्रुत्वैतल्लिंगकीर्तनम् ।।३।।\nजीवन्मुक्तइवासं हि क्षेत्रतत्त्वश्रुतेरहम् ।।\nस्कंददक्षेश्वरादीनि लिंगानीह चतुर्दश ।।\nयान्युक्तानि समाचक्ष्व तत्प्रभावमशेषतः ।। ४ ।।\nयो दक्षो गर्हयामास मध्ये देवसभं विभुम् ।।\nस कथं लिंगमीशस्य प्रत्यस्थापयदद्भुतम् ।।५।।\nइति श्रुत्वा शिखिरथः कुंभयोनेरुदीरितम् ।।\nसूत संकथयामास दक्षेश्वर समुद्भवम् ।।६।।\n।। स्कंद उवाच ।।\nआकर्णय मुने वच्मि कथां कल्मषहारिणीम् ।।\nपुरश्चरणकामोसौ दक्षः काशीं समाययौ ।। ७ ।।\nछागवक्त्रो विरूपास्यो दधीचि परिधिक्कृतः ।।\nप्रायश्चित्तविधानार्थं सूपदिष्टः स्वयंभुवा ।। ८ ।।\nएकदा देवदेवस्य सेवार्थं शशिमौलिनः ।।\nकैलासमगमद्विष्णुः पद्मयोनिपुरस्कृतः ।। ९ ।।\nइंद्रादयो लोकपाला विश्वेदेवा मरुद्गणाः ।।\nआदित्या वसवो रुद्राः साध्या विद्याधरोरगाः ।। 4.2.87.१० ।।\nऋषयोऽप्सरसोयक्षा गंधर्वाः सिद्धचारणाः ।।\nतैर्नतो देवदेवेशः परिहृष्टतनूरुहैः ।।११।।\nस्तुतश्च नाना स्तुतिभिः शंभुनापि कृतादराः ।।\nविविशुश्चासनश्रेण्यां तन्मुखासक्तदृष्टयः ।। १२ ।।\nअथ तेषूपविष्टेषु शंभुना विष्टरश्रवाः ।।\nकृतहस्तपरिस्पर्शमानः पृष्टो महादरम् ।। १३ ।।\nश्रीवत्सलांछन हरे दैत्यवंशदवानल ।।\nकच्चित्पालयितुं शक्तिस्त्रिलोकीमस्त्यकुंठिता।। १४ ।।\nदितिजान्दनुजान्दुष्टान्कच्चिच्छासि रणांगणे ।।\nअपि कुद्धान्महीदेवान्मामिव प्रतिमन्यसे ।। १५ ।।\nबाधया रहिता गावः कच्चित्संति महीतले ।।\nस्त्रियः संति हि सुश्रीकाः पतिव्रतपरायणाः ।। १६ ।।\nविधियज्ञाः प्रवर्तंते पृथिव्यां बहुदक्षिणाः ।।\nनिराबाधं तपः कच्चिदस्ति शश्वत्तपस्विनाम् ।। १७ ।।\nनिष्प्रत्यूहं पठंत्येव सांगान्वेदान्द्विजोत्तमाः ।।\nमहीपालाः प्रजाः कच्चित्पांति त्वमिवकेशव ।। १८।।\nस्वेषु स्वेषु च धर्मेषु कच्चिद्वर्णाश्रमास्तथा ।।\nनिष्ठावंतो हि तिष्ठंति प्रहृष्टेंद्रियमानसाः ।। १९ ।।\nधूर्जटिः परिपृछ्येति हृष्टं वैकुंठनायकम्।\nब्रह्माणं चापि पप्रच्छ ब्राह्मं तेजः समेधते ।। 4.2.87.२० ।।\nसत्यमस्खलितं कच्चिदस्ति त्रैलोक्यमंडपे ।।\nतीर्थावरोधो न क्वापि केनचित्क्रियते विधे ।। २१ ।।\nइंद्रादयः सुराः कच्चित्स्वेषु स्वेषु पुरेष्वहो ।।\nराज्यं प्रशासति स्वस्थाः कृष्णदोर्दंडपालिताः ।। २२ ।।\nप्रत्येकं परिपृच्छयेशः सर्वानित्थं कृतादरान् ।।\nपृष्ट्वा गमनकार्यं च तेषां कृत्वा मनोरथान् ।। २३ ।।\nविससर्जाथ तान्सर्वान्देवः सौधं समाविशत् ।।\nगतेष्वथ च देवेषु स्वस्व धिष्ण्येषु हृष्टवत् ।। २४ ।।\nमध्ये मार्गं स चिंतोभूद्दक्षः सत्याः पिता तदा ।।\nअन्यदेवसमानं स मानं प्राप न चाधिकम् ।। २५ ।।\nअतीव क्षुब्धचित्तोभून्मंदराघाततोऽब्धिवत् ।।\nउवाच च मनस्येतन्महाक्रोधरयांधदृक्।। २६ ।।\nअतीवगर्वितो जातः सती मे प्राप्य कन्यकाम् ।।\nकस्यचिन्नाप्यसौ प्रायो न कोस्यापि क्वचित्पुनः ।। २७ ।।\nकिं वंश्यस्त्वेष किं गोत्रः किं देशीयः किमात्मकः ।।\nकिं वृत्तिः किं समाचारो विपा(षा?)दी वृषवाहनः ।। २८ ।।\nन प्रायशस्तपस्व्येष क्व तपः क्वास्त्रधारणम् ।।\nन गृहस्थेषु गण्योसौ श्मशाननिलयो यतः ।। २९ ।।\nअसौ न ब्रह्मचारी स्यात्कृतपाणिग्रह स्थितिः।।\nवानप्रस्थ्यं कुतश्चास्मिन्नैश्वर्यमदमोहिते ।।4.2.87.३०।।\nन ब्राह्मणोभवत्येष यतो वेदो न वेत्त्यमुम् ।।\nशस्त्रास्त्रधारणात्प्रायः क्षत्रियः स्यान्न सोप्ययम्।। ३१ ।।\nक्षतात्संत्राणनात्क्षत्रं तत्क्वास्मिन्प्रलयप्रिये ।।\nवैश्योपि न भवेदेष सदा निर्धनचेष्टनः ।। ३२ ।।\nशूद्रोपि न भवेत्प्रायो नागयज्ञोपवीतवान् ।।\nएवं वर्णाश्रमातीतः कोसौ सम्यङ्नकीर्त्यते ।। ३३ ।।\nसर्वः प्रकृत्या ज्ञायेत स्थाणुः प्रकृतिवर्जितः ।।\nप्रायशः पुरुषोनासावर्धनारीवपुर्यतः ।। ३४ ।।\nयोषापि न भवेदेष यतोसौ श्मश्रुलाननः ।।\nनपुंसकोपि न भवेल्लिंगमस्ययतोर्च्यते ।। ३५ ।।\nबालोपि न भवत्येष यतोऽयं बहुवार्षिकः।।\nअनादिवृद्धो लोकेषु गीयते चोग्र एष यत् ।। ३६ ।।\nअतो युवत्वं संभाव्यं नात्र नूनं चिरंतने ।।\nवृद्धोऽपि न भवत्येष जरामरणवर्जितः ।। ३७ ।।\nब्रह्मादीन्संहरेत्प्रांते तथापि च न पातकी ।।\nपुण्यलेशोपि नास्त्यस्मिन्ब्रह्ममौलिच्छिदिक्रुधा।। ३८ ।।\nअस्थिनेपथ्यवति च क्व शुचित्वं विवाससि ।।\nकिं बहूक्तेन नो किंचिज्ज्ञायतेऽस्य विचेष्टितम् ।। २९ ।।\nअहो धार्ष्ट्यं महद्दृष्टं जटिलस्याद्य चाद्भुतम् ।।\nयदासनान्नोत्थितोसौ दृष्ट्वा मां श्वशुरं गुरुम् ।। 4.2.87.४० ।।\nएवंभूता भवंत्येव मातापितृविवर्जिताः ।।\nनिर्गुणा अकुलीनाश्च कर्मभ्रष्टा निरंकुशाः ।। ४१ ।।\nस्वच्छंदचारिणोऽनाथाः सर्वत्र स्वाभिमानिनः ।।\nअकिंचना अपिप्रायस्तथापीश्वरमानिनः ।। ४२ ।।\nजामातॄणां स्वभावोयं प्रायशो गर्वभाजनम् ।।\nकिंचिदैश्वयर्मासाद्य भवत्येव न संशयः ।। ४३ ।।\nद्विजराजः स गर्विष्ठो रोहिणीप्रेमनिर्भरः ।।\nकृत्तिकादिषु चास्नेही मया शप्तः क्षयीकृतः ।। ४४ ।।\nअस्याहं गर्वसर्वस्वं हरिष्याम्येव शूलिनः ।।\nयथावमानितश्चाहमनेनास्य गृहं गतः ।। ४५ ।।\nतथास्याहं करिष्यामि मानहानिं च सर्वतः ।।\nसंप्रधार्येति बहुशः स तु दक्षः प्रजापतिः ।। ४६ ।।\nप्राप्य स्वभवनं देवानाजुहाव सवासवान् ।।\nअहं यियक्षुर्यूयं मे यज्ञसाहाय्यकारिणः ।। ४७ ।।\nभवंतु यज्ञसंभारानानयंतु त्वरान्विताः ।।\nश्वेतद्वीपमथो गत्वा चक्रे चक्रिणमच्युतम् ।। ४८ ।।\nमहाक्रतूपद्रष्टारं यज्ञपूरुषमेव च ।।\nतस्यर्त्विजोभवन्सर्व ऋषयो ब्रह्मवादिनः ।। ४९ ।।\nप्रावर्तत ततस्तस्य दक्षस्य च महाध्वरः ।।\nदृष्ट्वा देवनिकायांश्च तस्मिन्दक्ष महाध्वरे ।। 4.2.87.५० ।।\nअनीश्वरांस्ततो वेधा व्याजं कृत्वा गृहं ययौ ।।\nदधीचिरथ संवीक्ष्य सर्वांस्त्रैलोक्यवासिनः ।। ५१ ।।\nदक्षयज्ञे समायातान्सतीश्वरविवर्जितान् ।।\nप्राप्तसंमानसंभारान्वासोलंकृतिपूर्वकम् ।।५२ ।।\nदक्षस्य हि शुभोदर्कमिच्छन्प्रोवाच चेति वै ।। ।।\nदधीचिरुवाच ।।\nदक्षप्रजापते दक्ष साक्षाद्धातृस्वरूपधृक् ।। ५३ ।।\nन चास्ति तव सामर्थ्यं क्वापि कस्यापि निश्चितम् ।।\nयादृशः क्रतुसंभारस्तव चेह समीक्ष्यते ।। ५४ ।।\nन तादृङ्नेदसि प्रायः क्वापि ज्ञातो महामते ।।\nक्रतुस्तु नैव कर्तव्यो नास्ति क्रतुसमो रिपुः ।। ५५ ।।\nकर्तव्यश्चेत्तदाकार्यः स्याच्चेत्संपत्ति रीदृशी ।।\nसाक्षादग्निः स्वयं कुंडे साक्षादिंद्रादिदेवताः ।।५६।।\nसाक्षाच्च सर्वे मंत्रा वै साक्षाद्यज्ञपुमानसौ ।।\nआचार्यपदवीमेष देवाचार्यः स्वयं चरेत् ।।\nसाक्षाद्ब्रह्मा स्वयं चैष भृगुर्वै कर्मकांडवित् ।। ५७ ।।\nअयं पूषा भगस्त्वेष इयं देवी सरस्वती ।।\nएते च सर्वदिक्पाला यज्ञरक्षाकृतः स्वयम् ।। ५८।।\nत्वं च दीक्षां शुभां प्राप्तो देव्या च शतरूपया ।।\nजामाता त्वेष ते धर्मः पत्नीभिर्दशभिः सह ।। ५९ ।।\nस्वयमेव हि कुर्वीत धर्मकार्यं प्रयत्नतः ।।\nओषधीनामयं नाथस्तव जामातृषूत्तमः ।। 4.2.87.६० ।।\nसप्तविंशतिभिः सार्धं पत्नीभिस्तव कार्यकृत् ।।\nओषधीः पूरयेत्सर्वा द्विजराजो महासुधीः ।।६१।।\nदीक्षितो राजसूयस्य दत्तत्रैलोक्यदक्षिणः ।।\nमारीचः कश्यपश्चासौ प्रजापतिषु सत्तमः ।।\nत्रयोदशमिताभिश्च भार्याभिस्तव कार्यकृत् ।। ६२ ।।\nहविः कामदुघा सूते कल्पवृक्षः समित्कुशान् ।।\nदारुपात्राणि सर्वाणि शकटं मंडपादिकम् ।। ६३ ।।\nविश्वकर्माप्यलंकारान्कुरुतेभ्यागतर्त्विजाम् ।।\nवसूनि चाऽपि वासांसि  वसवोष्टौ ददत्यपि ।। ६४ ।।\nस्वयंलक्ष्मीरलंकुर्याद्यावै चात्र सुवासिनीः ।। ६५ ।।\nसर्वे सुखाय मे दक्ष वीक्षमाणस्य सर्वतः ।।\nएकं दुःखाकरोत्येव यत्त्वं विस्मृतवानसि ।। ६६ ।।\nजीवहीनो यथा देहो भूषितोपि न शोभते ।।\nतथेश्वरं विना यज्ञः श्मशानमिव लक्ष्यते ।। ६७ ।।\nइत्थं दधीचिवचनं श्रुत्वा दक्षः प्रजापतिः ।।\nभृशं जज्वाल कोपेन हविषा कृष्णवर्त्मवत् ।। ६८ ।।\nपूर्वस्तुत्याति संहृष्टो दृष्टो योसौ दधीचिना ।।\nस एव चापि कोपाग्निमुद्वमन्वीक्षितो मुखात् ।। ६९ ।।\nप्रत्युवाचाथ तं विप्रं वेपमानांगयष्टिकः ।।\nदक्षः प्रजापती रोषाज्जिघांसुरिव तं द्विजम् ।। 4.2.87.७० ।।\n।। दक्ष उवाच ।। ।।\nब्राह्मणोसि दधीचे त्वं किं करोमि तवात्र वै ।।\nदीक्षामहमहो प्राप्तः कर्तुं नायाति किंचन ।। ७१ ।।\nभवान्केन समाहूतो यदत्रागान्महाजडः   ।।\nआगतोपि हि केन त्वं पृष्ट इत्थं प्रब्रवीषि यत् ।। ७२ ।।\nसर्वमंगलमांगल्यो यत्र श्रीमानयं हरिः ।।\nस्वयं वै यज्ञपुरुषः स मखः किं श्मशानवत् ।। ७३ ।।\nयत्र वज्रधरः शक्रः शतयज्ञैकदीक्षितः ।।\nत्रयस्त्रिंशतिकोटीनाममराणां पतिः स्वयम् ।। ७४ ।।\nतं त्वंचोपमिमीषेमुं श्मशानेन महामखम् ।।\nधर्मराट्च स्वयं यत्र धर्माधर्मैककोविदः ।। ७५ ।।\nश्रीदोस्ति यत्र श्रीदाता साक्षाद्यत्राशुशुक्षणिः ।।\nतं यज्ञमुपमासि त्वममंगलभुवातया ।। ७६ ।।\nदेवाचार्यः स्वयं यत्र क्रतोराचार्यतागतः ।।\nअभिमानवशात्तं त्वमाख्यासि पितृकाननम् ।। ७७ ।।\nयत्रार्त्विज्यं भजंतेऽमी वसिष्ठप्रमुखर्षयः ।।\nतमध्वरं समाचक्षे मंगलेतरभूमिवत् ।। ७८ ।।\nनिशम्येति मुनिः प्राह दधीचिर्ज्ञानिनां वरः ।।\nसर्वमंगलमांगल्यो भवेद्यज्ञपुमान्हरिः ।। ७९ ।।\nतथापि शांभवी शक्तिर्वेदे विष्णुः प्रपठ्यते ।।\nवामांगं स्रष्टुराद्यस्य हरिस्तदितरद्विधिः ।। 4.2.87.८० ।।\nदीक्षितो योश्वमेधानां शतस्य कुलिशायुधः ।।\nदुर्वाससा क्षणेनापि नीतो निःश्रीकतां हि सः ।। ८१ ।।\nपुनराराध्य भूतेशं प्रापैकाममरावतीम् ।।\nयस्त्वया धर्मराजोत्र कथितः क्रतुरक्षकः ।। ८२ ।।\nबलं तस्याखिलैर्ज्ञातं श्वेतं पाशयतः पुरा ।।\nधनदस्त्र्यंबकसखस्तच्चक्षुश्चाशुशुक्षणिः ।। ८३ ।।\nपार्ष्णिग्राह्यभवद्रुद्रो देवाचार्यस्य वै तदा ।।\nयदा तारामधार्षीत्स द्विजराजोऽतिसुंदरीम् ।। ८४ ।।\nतं विदंति वसिष्ठाद्यास्तवार्त्विज्यं भजंति ये   ।।\nएको  रुद्रो न द्वितीयः संविदाना अपीति हि ।। ८५।।\nप्रावर्तंतर्षयोन्येपि गौरवात्तव ते क्रतौ ।।\nयदि मे ब्राह्मणस्यैकं शृणोषि वचनं हितम् ।। ८६ ।।\nतदा क्रतुफलाधीशं विश्वेशं त्वं समाह्वय ।।\nविना तेन क्रतुरसौ कृतोप्यकृत एव हि ।। ८७ ।।\nसति तस्म्निमहादेवे विश्वकर्मैकसाक्षिणि ।।\nतवापि चैषा सर्वेषां फलिष्यंति मनोरथाः ।। ८८ ।।\nयथा जडानि बीजानि न फलंति स्वयं तथा ।।\nजडानि सर्वकर्माणि न फलंतीश्वरं विना ।। ८९ ।।\nअर्थहीना यथा वाणी धर्महीना यथा तनुः ।।\nपतिहीना यथा नारी शिवहीना तथा क्रिया ।। ।। 4.2.87.९० ।।\nगंगाहीना यथा देशाः पुत्रहीना यथा गृहाः ।।\nदानहीना यथा संपच्छिवहीना तथा क्रिया ।। ९१ ।।\nमंत्रिहीनं यथा राज्यं श्रुतिहीना यथा द्विजाः ।।\nयोषा हीनं यथा सौख्यं शिवहीना तथा क्रिया ।। ९२ ।।\nदर्भहीना यथा संध्या तिलहीनं च तर्पणम् ।।\nहविर्हीनो यथा होमः शिवहीना तथा क्रिया ।। ९३ ।।\nइत्थं दधीचिनाख्यातं जग्राह वचनं न तत् ।।\nदक्षो दक्षोपि तत्रैव शंभोर्माया विमोहितः।। ९४ ।।\nप्रोवाच च भृशं क्रुद्धः का चिंता तव मे क्रतोः ।।\nक्रतुमुख्यानि सर्वाणि यानि कर्माणि सर्वतः ।। ९५ ।।\nतानि सिद्ध्यंति नियतं यथार्थकरणादिह ।।\nअयथार्थविधानेन सिद्ध्येत्कर्मापि नेशितुः ।। ९६ ।।\nस्वकर्मसिद्धये चाथ सर्व एव हि चेश्वरः ।।\nईश्वरः कर्मणां साक्षी यत्त्वयापीति भाषितम् ।। ९७ ।।\nतत्तथास्तु परं साक्षी नार्थं दद्याच्च कुत्रचित् ।। ९८ ।।\nजडानि सर्वकर्माणि न फलंतीश्वरं विना ।।\nयदुक्तं भवता तत्राप्यहो दृष्टांतयाम्यहम् ।। ९९ ।।\nजडान्यपि च बीजानि कालं संप्राप्यवात्मनः ।।\nअंकूरयंति कालाच्च पुष्प्यंति च फलंति च ।। 4.2.87.१०० ।।\nविनापीशं तथा कर्म स्वयं कालात्फलत्यहो ।।\nकिमीश्वरेण तेनात्र महामंगलमूर्तिना ।। १ ।।\n।। दधीचिरुवाच ।। ।।\nयथार्थकरणात्सिद्धमपि कार्यं कदाचन ।।\nईश्वरप्रातिकूल्याच्च सिद्धमेवाशु नश्यति ।। २ ।।\nईश्वरेच्छा बलात्कर्म कृतमप्यविधानतः ।।\nसंसिद्ध्येत्तदधीनाश्च कथं सर्व इहेश्वराः ।। ३ ।।\nसामान्यसाक्षिवन्नेशः सर्वेषां सर्वकर्मणाम् ।।\nसाक्षीभवेदसंदिग्धः फलस्य प्रतिभूरपि ।। ४ ।।\nभूजलादिस्वरूपेण बीजमाविश्यसर्वकृत् ।।\nस्वयं कालस्वरूपेण विदध्यादंकुरोदयम् ।। ५ ।।\nयत्त्वयोक्तं विनापीशं काले कर्मफलेत्स्वयम् ।।\nस एव कालो भगवान्सर्वकर्ता महेशिता ।। ६ ।।\nअन्यच्च भवता प्रोक्तं तदेकं तथ्यमेव तत् ।।\nकिमीश्वरेण तेनात्र महामंगलमूर्तिना ।। ७ ।।\nये महांतो भवंत्येव ये च मंगलमूर्तयः ।।\nईश्वराख्या च येष्वस्ति किं तैरत्र तवांतिके ।। ८ ।।\nउत्तरादुत्तरं चेति प्रत्युत्तरयति द्विजे ।।\nदधीचौ चुक्रुधेऽत्यंतं दक्षोगर्वातिसुश्रिया ।। ९ ।।\nआदिदेश समीपस्थानालोक्य परितस्त्विति ।।\nब्राह्मणापसदं चामुं परिदूरयताशु वै ।। 4.2.87.११० ।।\nअमुष्मादध्वरश्रेष्ठादवरिष्ठमनोगतम् ।।\nइत्थं दधीचिराकर्ण्य प्रोवाच प्रहसन्निव ।। ११ ।।\nकिं मां दूरयसे मूढ दूरीभूतो भवानपि ।।\nसर्वेभ्यो मंगलेभ्यश्च सर्वैरेभिः समं ध्रुवम् ।। १२ ।।\nअकांडे क्रोधजो दंडस्तव मूर्ध्नि पतिष्यति ।।\nमहेशितुस्त्रिजगती परिशास्तुः प्रजापते ।। १३ ।।\nइत्युक्त्वा निर्जगामाशु यज्ञवाटात्ततो द्विजः ।।\nतस्मिन्निर्याति निर्यातो दुर्वासाश्च्यवनो भवान् ।। १४ ।।\nउत्तंक उपमन्युश्च ऋचीकोद्दालकावपि ।।\nमांडव्यो वामदेवश्च गालवो गर्गगौतमौ ।।१५।।\nशिवतत्त्वविदोन्येपि दक्षयज्ञाद्विनिर्ययुः ।।\nगते दधीचौ सानंदं प्रावर्तत महामखः ।।१६।।\nये स्थिता ब्राह्मणास्तत्र तेभ्यो द्विगुण दक्षिणाम् ।।\nप्रादात्प्रजापतिर्दक्षस्त्वन्येभ्योप्यधिकं वसु ।। ।। १७ ।।\nसर्वे जामातरस्तेन तोषिता भूरिशोधनैः ।।\nकन्याश्चालंकृताः सर्वा महाविभवविस्तरैः ।।१८।।\nऋषिपत्न्योपि बहुशो देवपत्न्योप्यनेकशः ।।\nतथा पुरांगनाः सर्वास्तेन मानभुवः कृताः ।। १९ ।।\nब्रह्मघोषेण तारेण व्योमशब्दगुणं स्फुटम् ।।\nकारितं तेन दक्षेण विप्राणां हृष्टचेतसाम् ।। 4.2.87.१२० ।।\nअग्निर्मंदाग्निरभवत्तस्मिञ्जुह्वति दीक्षिते ।।\nहविः परिमलेनैव परितृप्ता दिगंगनाः ।। २१ ।।\nस्वाहाकारैर्वषट्कारैः सुरा जाताः पिचंडिलाः ।।\nरचिता गिरयस्तेन सदन्नानां पदेपदे ।।२२।।\nघृतकुल्याः कृतास्तेन मधुकुल्याः सहस्रशः ।।\nमहासरांसि पयसां द्रप्सस्यापि महाह्रदाः ।। २३ ।।\nराशयश्च दुकूलानां रत्नानां शिखराणि च ।।\nयज्ञवाटस्य वसुधा स्वर्णरूप्यमयीकृता ।। २४ ।।\nन लभ्यंते क्रतौ तस्य मार्गिता अपि मार्गणाः ।।\nहृष्टाः पुष्टाः समभवन्नपि तत्परिचारकाः ।। २५ ।।\nध्वनिर्मंगलगीतानां व्यानशे गगनांगणम् ।।\nजहृषे चाप्सरोवृंदैर्गंधर्वैर्मुमुदेतराम् ।। २६ ।।\nविद्याधरैर्ननंदे च वसुधा ववृधे भृशम् ।।\nमहाविभवसंभारे तस्मिन्दाक्षे महाक्रतौ ।।\nइत्थं प्रवृत्तेऽथ मुनिः कैलासं नारदो ययौ ।।१२७।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे दक्षयज्ञप्रादुर्भावोनाम सप्ताशीतितमोऽध्यायः ।। ८७।। ।। छ ।। ।।"
  }
]
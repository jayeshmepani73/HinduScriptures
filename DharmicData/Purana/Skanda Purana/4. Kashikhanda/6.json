[
  {
    "text": "पाराशर्य उवाच ।।\nशृणु सूत महाभाग कथां श्रुतिसहोदराम् ।।\nयां वै हृदि निधायेह पुरुषः पुरुषार्थभाक् ।। १ ।।\nततः श्रीदर्श नानंद सुधाधाराधुनीं मुनिः ।।\nअवगाह्य सपत्नीकः परां मुदमवाप सः ।। २ ।।\nवह्निकुंडसमुद्भूत सूतनिर्मलमानस ।।\nशृणुष्वैकं पुरा विद्भिर्भाषितं यत्सुभा षितम् ।। ३ ।।\nपरोपकरणं येषां जागर्ति हृदये सताम्।।\nनश्यंति विपदस्तेषां संपदः स्युः पदेपदे ।। ४ ।।\nतीर्थस्नानैर्न सा शुद्धिर्बहुदानैर्न तत्फलम् ।।\nतपोभिरुग्रैस्तन्नाप्यमुपकृत्याय दाप्यते ।। ५ ।।\nपरोपकृत्या यो धर्मो धर्मो दानादिसंभवः ।।\nएकत्र तुलितौ धात्रा तत्र पूर्वो भवद्गुरुः ।। ६ ।।\nपरिनिर्मथ्य वाग्जालं निर्णीतमिदमेव हि ।।\nनोपकारात्परो धर्मो नापकारादवं परम् ।। ७ ।।\nउपकर्तुरगस्त्यस्य जातमेतन्निदर्शनम् ।।\nक्व तादृक्काशिजं दुःखं क्व तादृक्श्रीमुखेक्षणम् ।। ८ ।।\nकरिकर्णाग्रचपलं जीवितं विविधं वसु ।।\nतस्मात्परोपकरणं कार्यमेकं विपश्चिता ।। ९ ।।\nयल्लक्ष्मीनाममात्राप्त्या नरो नो माति कुत्रचित् ।।\nसाक्षात्समीक्ष्यतां लक्ष्मीं कृतकृत्यो भवन्मुनिः ।। 4.1.6.१० ।।\nगच्छन्यदृच्छयासोथ दूराच्छ्रीशैलमैक्षत ।।\nयत्र साक्षान्निवसति देवः श्रीत्रिपुरांतकः ।।११।।\nउवाच वचनं पत्नीं तदा प्रीतमना मुनिः। ।।\nइहस्थितैव पश्य त्वं कांते कांततरं परम्।। १२ ।।\nश्रीशैल शिखरं श्रीमदिदंतद्यद्विलोकनात् ।।\nपुनर्भवो मनुष्याणां भवेत्र नभवेत्क्वचित् ।। १३ ।।\nगिरि श्चतुरशीत्यायं योजनानां हि विस्मृतः ।।\nसर्वलिंगमयो यस्मादतः कुर्यात्प्रदक्षिणम् ।। १४ ।।\n।। लोपामुद्रोवाच ।। ।।\nकिंचिद्विज्ञप्तुमिच्छामि यद्याज्ञा स्वामिनो भवेत् ।।\nब्रूते हि याऽनुज्ञाता पत्या सा पतिता भवेत् ।। १५ ।।\nअगस्त्य उवाच ।। ।।\nकिं वक्तुकामा देवि त्वं ब्रूहि तत्त्वमशंकिता।।\nन त्वादृशीनां वाक्यं हि पत्युः खेदाय जायते ।। १६ ।।\nततः पप्रच्छ सा देवी प्रणम्य मुनिमानता ।।\nसर्वेषां च हितार्थाय स्वसंदेहापनुत्तये ।। १७ ।।\nलोपामुद्रोवाच ।।\nश्रीशैलशिखरं दृष्ट्वा पुनर्जन्म न विद्यते ।।\nइदमेव हि सत्यं चेत्किमर्थं काशिरिष्यते ।। १८ ।।\nअगस्तिरुवाच ।। ।।\nआकर्णय वरारोहे सत्यं पृष्टं त्वयामले ।।\nनिर्णीतमसकृच्चैतन्मुनिभिस्तत्त्वचिंतकैः ।। १९ ।।\nमुक्तिस्थानान्यनेकानि  कृतस्तत्रापिनिर्णयः ।।\nतानि ते कथयाम्यत्र दत्तचित्ता भव क्षणम् ।। 4.1.6.२० ।।\nप्रथमं तीर्थराजं तु प्रयागाख्यं सुविश्रुतम् ।।\nकामिकं सर्वतीर्थानां धर्मकामार्थमोक्षदम् ।। २१ ।।\nनैमिषं च कुरुक्षेत्रं गंगाद्वारमवंतिका ।।\nअयोध्या मथुरा चैव द्वारकाप्यमरावती ।। २२ ।।\nसरस्वती सिंधुसंगो गंगासागरसंगमः ।।\nकांती च त्र्यंबकं चापि सप्तगोदावरीतटम् ।। २३ ।।\nकालंजरं प्रभासश्च  तथा बद रिकाश्रमः ।।\nमहालयस्तथोंकारक्षेत्रं वै पौरुषोत्तमम् ।। २४ ।।\nगोकर्णो भृगुकच्छश्च भृगुतुंगश्च पुष्करम् ।।\nश्रीपर्वतादि तीर्थानि धारातीर्थं तथैव च ।। २५ ।।\nमानसान्यपि तीर्थानि सत्यादीनि च वै प्रिये ।।\nएतानि मुक्तिदान्येव नात्र कार्या विचारणा ।। २६ ।।\nगया तीर्थं च यत्प्रोक्तं पितॄणां हि मुक्तिदम् ।।\nपितामहानामृणतो मुक्तास्तत्तनया अपि ।। २७ ।।\nसधर्मिण्युवाच ।। ।।\nमानसान्यपि तीर्थानि यान्युक्तानि महामते ।।\nकानि कानि च तानीह ह्येतदाख्यातुमर्हसि ।। २८ ।।\n।। अगस्त्य उवाच ।। ।।\nशृणु तीर्थानि गदतो मानसानि ममानघे ।।\nयेषु सम्यङ्नरः स्नात्वा प्रयाति परमां गतिम् ।। २९ ।।\nसत्यं तीर्थं क्षमा तीर्थं तीर्थमिन्द्रियनिग्रहः ।।\nसर्वभूतदयातीर्थं तीर्थमार्जवमेव च ।। 4.1.6.३० ।।\nदानं तीर्थं दमस्तीर्थं संतोषस्तीर्थमुच्यते ।।\nब्रह्मचर्यं परं तीर्थं तीर्थं च प्रियवादिता ।। ३१ ।।\nज्ञानं तीर्थं धृतिस्तीर्थं तपस्तीर्थमुदाहृतम् ।।\nतीर्थानामपि तत्तीर्थं विशुद्धिर्मनसः परा ।। ३२ ।।\nन जलाप्लुतदेहस्य स्नानमित्यभिधीयते ।।\nस स्नातो यो दमस्नातः शुचिः शुद्धमनोमलः ।।३३।।\nयो लुब्धः पिशुनः क्रूरो दांभिको विषयात्मकः।।\nसर्वतीर्थेष्वपि स्नातः पापो मलिन एव सः ।। ३४ ।।\nन शरीर मल त्यागान्नरो भवति निर्मलः ।।\nमानसे तु मले त्यक्ते भवत्यंतः सुनिर्मलः।।३५।।\nजायंते च म्रियंते च जलेष्वेव जलौकसः ।।\nन च गच्छंति ते स्वर्गमविशुद्धमनोमलाः ।। ३६ ।।\nविषयेष्वति संरागो मानसो मल उच्यते ।।\nतेष्वेव हि विरागो स्य नैर्मल्यं समुदाहृतम् ।। ३७ ।।\nचित्तमंतर्गतं दुष्टं तीर्थस्नानान्न शुद्ध्यति ।।\nशतशोथ जलैर्धौतं सुराभांडमिवाशुचि ।। ३८ ।।\nदानमिज्यातपःशौचं तीर्थसेवा श्रुतं तथा ।।\nसर्वाण्येतान्यतीर्थानि यदि भावो न निर्मलः ।। ३९ ।।\nनिगृहीतेंद्रियग्रामो यत्रैव च वसेन्नरः ।।\nतत्र तस्य कुरुक्षेत्रं नैमिषं पुष्कराणि च ।। 4.1.6.४० ।।\nज्ञानपूते ज्ञानजले रागद्वेषमलापहे ।।\nयः स्नाति मानसे तीर्थे स याति परमां गतिम् ।। ४१ ।।\nएतत्ते कथितं देवि मानसं तीर्थलक्षणम् ।।\nभौमानामपि तीर्थानां पुण्यत्वे कारणं शृणु ।। ४२ ।।\nयथा शरीरस्योद्देशाः केचिन्मेध्यतमाः स्मृताः ।।\nतथा पृथिव्यामुद्देशाः केचित्पुण्यतमाः स्मृताः ।।४३।।\nप्रभावादद्भुताद्भूमेः सलिलस्य च तेजसः ।।\nपरिग्रहान्मुनीनां च तीर्थानां पुण्यता स्मृता ।। ४४ ।।\nतस्माद्भौमेषु तीर्थेषु मानसेषु च नित्यशः ।।\nउभयेष्वपि यः स्नाति स याति परमां गतिम ।। ४५ ।।\nअनुपोष्य त्रिरात्राणि तीर्थान्यनभिगम्य च।।\nअदत्त्वा कांचनं गाश्च दरिद्रो नाम जायते।। ४६।।\nअग्निष्टोमादिभिर्यज्ञैरिष्ट्वा विपुलदक्षिणैः।।\nन तत्फलमवाप्नोति तीर्थभिगमनेन यत् ।। ४७ ।।\nयस्य हस्तौ च पादौ च मनश्चैव सुसंयतम् ।।\nविद्या तपश्च कीर्तिश्च स तीर्थफलमश्नुते ।। ४८ ।।\nप्रतिग्रहादुपावृत्तः संतुष्टो येनकेनचित् ।।\nअहंकार विमुक्तश्च स तीर्थफलमश्नुते ।। ४९ ।।\nअदंभको निरारंभो लघ्वाहारो जितेंद्रियः ।।\nविमुक्तसर्वसंगैर्यः स तीर्थफलमश्नुते ।। 4.1.6.५०।।\nअकोपनोऽमलमतिः सत्यवादी दृढव्रतः।।\nआत्मोपमश्च भूतेषु सतीर्थफलमश्नुते।।\nतीर्थान्यनुसरन्धीरः श्रद्दधानः समाहितः।।\nकृतपापो विशुद्ध्येत किं पुनः शुद्धकर्मकृत् ।। ५२ ।।\nतिर्यग्योनि न वै गच्छेत्कुदेशे नैव जायते ।।\nन दुःखी स्यात्स्वर्गभाक्च मोक्षोपायं च विंदति ।। ५३ ।।\nअश्रद्दधानः पापात्मा नास्तिकोऽच्छिन्नसंशयः।।\nहेतुनिष्ठश्च पंचैते न तीर्थफलभागिनः।।५४।।\nतीर्थानि च यथोक्तेन विधिना संचरंति ये।।\nसर्वद्वंद्वसहा धीरास्ते नराः स्वर्गभागिनः ।। ५५ ।।\nतीर्थयात्रां चिकीर्षुः प्राग्विधायोपोषणं गृहे ।।\nगणेशं च पितॄन्विप्रान्साधूञ्छक्त्या प्रपूज्य च ।। ५६ ।।\nकृतपारणको हृष्टो गच्छेन्नियमधृक्पुनः।।\nआगत्याभ्यर्च्य पितॄन्यथोक्तफलभाग्भवेत्।।५७।।\nन परीक्ष्यो द्विजस्तीर्थेष्वन्नार्थी भोज्य एव च।।\nसक्तुभिः पिंडदानं च चरुणा पायसेन च।।५८।।\nकर्तव्यमृषिभिर्दृष्टं पिण्याकेन गुडेन च।।\nश्राद्धं तत्र प्रकर्तव्यमर्घ्यावाहनवर्जितम्।।५९।।\nअकालेप्यथवा काले तीर्थे श्राद्धं च तर्पणम्।।\nअविलंबेन कर्तव्यं नैव विघ्नं समाचरेत्।।4.1.6.६०।।\nतीर्थं प्राप्य प्रसंगेन स्नानं तीर्थे समाचरेत्।।\nस्नानजं फलमाप्नोति तीर्थयात्राश्रितं स च ।।६१।।\nनृणां पापकृतां तीर्थे पापस्य शमनं भवेत्।।\nयथोक्तं फलदं तीर्थं भवेच्छ्रद्धात्मनां नृणाम्।।६२।।\nषोडशांशं स लभते यः पराथं च गच्छति।।\nअर्धं तीर्थफलं तस्य यः प्रसंगेन गच्छति।।६३।।\nकुश प्रतिकृतिं कृत्वा तीर्थवारिणि मज्जयेत्।\nमज्जयेच्च यमुद्दिश्य सोष्टमांशं लभेत वै।।६४।।\nतीर्थोपवासः कर्तव्यः शिरसो मुंडनं तथा।\nशिरोगतानि पापानि यांति मुंडनतो यतः।।६५।।\nयदह्नि तीर्थप्राप्तिः स्यात्ततोह्नः पूर्ववासरे।।\nउपवासस्तु कर्तव्यः प्राप्ताह्नि श्राद्धदो भवेत्।।६६।।\nतीर्थप्रसंगात्तीर्थांगमप्युक्तं त्वत्पुरोमया।।\nस्वर्गसाधनमेवैतन्मोक्षोपायश्च वै भवेत्।।६७।।\nकाशीकांती च मायाख्या त्वयोध्याद्वारवत्यपि।।\nमथुरावंतिका चैताः सप्त पुर्योत्र मोक्षदाः।। ६८।।\nश्रीशैलो मोक्षदः सर्वः केदारोपि ततोऽधिकः।।\nश्रीशैलाच्चापि केदारात्प्रयागं मोक्षदं परम्।।६९।।\nप्रयागादपि तीर्थाग्र्यादविमुक्तं विशिष्यते।।\nयथाविमुक्ते निर्वाणं न तथाक्वाप्यसंशयम्।।4.1.6.७०।।\nअन्यानि मुक्तिक्षेत्राणि काशीप्राप्तिकराणि च।।\nकाशीं ध्यायमिमं श्रुत्वा नरो नियतमानसः।।\nश्रावयित्वा द्विजांश्चापि श्रद्धाभक्तिसमन्वितान्।। ७३।।\nक्षत्रियान्धर्मनिरतान्वैश्यान्सन्मार्गवर्तिनः।।\nशूद्रान्द्विजेषु भक्तांश्च निष्पापो जायते द्विजः।। ७४।।\nइति श्रीस्कान्देमहापुराण एकाशीति साहस्र्यां संहितायां चतुर्थे काशीखण्डे तीर्थाध्यायोनाम षष्ठोऽध्यायः।।६।।"
  }
]
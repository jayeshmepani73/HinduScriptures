[
  {
    "text": "।। अगस्त्य उवाच ।।\nकिं चकार हरः स्कंद मंदराद्रिगतस्तदा ।।\nविलंबमालंबयति तस्मिन्नपि गजानने ।। १ ।।\n।। स्कंद उवाच ।। ।।\nशृण्वगस्त्य कथां पुण्यां कथ्यमानां मयाधुना।।\nवाराणस्येकविषयामशेषाघौघनाशिनीम् ।।२ ।।\nकरींद्रवदने तत्र क्षेत्रवर्येऽविमुक्तके।।\nविलंबभाजित्र्यक्षेण प्रैक्षिक्षिप्रमधोक्षजः ।। ३ ।।\nप्रोक्तोथ बहुशश्चेति बहुमानपुरःसरम् ।।\nतथा त्वमपि माकार्षीर्यथा प्राक्प्रस्थितैः कृतम् ।। ४ ।।\n।। श्रीविष्णुरुवाच ।। ।।\nउद्यमः प्राणिभिः कार्यो यथाबुद्धि बलाबलम् ।।\nपरं फलंति कर्माणि त्वदधीनानि शंकर ।। ५ ।।\nअचेतनानि कर्माणि स्वतंत्राः प्राणिनोपि न ।।\nत्वं च तत्कर्मणां साक्षी त्वं च प्राणिप्रवर्तकः ।। ६ ।।\nकिंतु त्वत्पादभक्तानां तादृशी जायते मतिः ।।\nयया त्वमेव कथयेः साध्वनेनत्वनुष्ठितम् ।। ७ ।।\nयत्किंचिदिह वै कर्मस्तोकं वाऽस्तोकमेव वा ।।\nतत्सिद्ध्यत्येव गिरिश त्वत्पादस्मृत्यनुष्ठितम् ।। ८ ।।\nसुसिद्धमपि वै कार्यं सुबुद्ध्यापि स्वनुष्ठितम् ।।\nअत्वत्पदस्मृतिकृतं विनश्यत्येव तत्क्षणात् ।। ९ ।।\nशंभुना प्रेषितेनाद्य सूद्यमः क्रियते मया ।।\nत्वद्भक्तिसंपत्तिमतां संपन्नप्राय एव नः ।। 4.2.58.१० ।।\nअतीव यदसाध्यं स्यात्स्वबुद्धिबलपौरुषैः ।।\nतत्कार्यं हि सुसिद्धं स्यात्त्वदनुध्यानतः शिव ।। ११ ।।\nयांति प्रदक्षिणीकृत्य ये भवंतं भवं विभो ।।\nभवंति तेषां कार्याणि पुरोभूतानि ते भयात् ।। १२ ।।\nजातं विद्धि महादेव कार्यमेतत्सुनिश्चितम् ।।\nकाशीप्रावेशिकश्चिंत्य शुभलग्नोदयः परम् ।। १३ ।।\nअथवा काशिसंप्राप्तौ न चिंत्यं हि शुभाशुभम् ।।\nतदैव हि शुभः कालो यदैवाप्येत काशिका ।। १४ ।।\nशंभुं प्रदक्षिणीकृत्य प्रणम्य च पुनःपुनः ।।\nप्रतस्थेऽथ सलक्ष्मीको मंदराद्गरुडध्वजः ।। १५ ।।\nदृशोरतिथितां नीत्वा विष्णुर्वाराणसीं ततः ।।\nपुंडरीकाक्ष इत्याख्यां सफलीकृतवान्मुदा ।। १६ ।।\nगंगावरणयोर्विष्णुः संभेदे स्वच्छमानसः ।।\nप्रक्षाल्य पाणिचरणं सचैलः स्नातवानथ ।।१७।।\nतदाप्रभृति तत्तीर्थं पादोदकमितीरितम् ।।\nपादौ यदादौ शुभदौ क्षालितौ पीतवाससा ।। १८ ।।\nतत्र पादोदके तीर्थे ये स्नास्यंतीह मानवाः ।।\nतेषां विनश्यति क्षिप्रं पापं सप्तभवार्जितम् ।। १९ ।।\nतत्र श्राद्धं नरः कृत्वा दत्त्वा चैव तिलोदकम्।।\nसप्तसप्त तथा सप्त स्ववंश्यांस्तारयिष्यति ।। 4.2.58.२० ।।\nगयायां यादृशी तृप्तिर्लभ्यते प्रपितामहैः ।।\nतीर्थे पादोदके काश्यां तादृशी लभ्यते ध्रुवम् ।। २१ ।।\nकृतपादोदक स्नानं पीतपादोदकोदकम् ।।\nदत्तपादोदपानीयं नरं न निरयः स्पृशेत् ।। २२ ।।\nविष्णुपादोदके तीर्थे प्राश्य पादोदकं सकृत् ।।\nजातुचिज्जननीस्तन्यं न पिबेदिति निश्चितम् ।। २३ ।।\nसचक्र शालग्रामस्य शंखेन स्नापितस्य च ।।\nअद्भिः पादोदकस्यांबु पिबन्नमृततां व्रजेत् ।। २४ ।।\nविष्णुपादोदके तीर्थे विष्णुपादोदकं पिबेत् ।।\nयदि तत्सुधया किं नु बहुकालीनयातया ।। २५ ।।\nकाश्यां पादोदके तीर्थे यैः कृता नोदकक्रियाः ।।\nजन्मैव विफलं तेषां जलबुद्बुद सश्रियाम् ।।२६।।\nकृतनित्यक्रियो विष्णुः सलक्ष्मीकः सकाश्यपिः ।।\nउपसंहृत्य तां मूर्तिं त्रैलोक्यव्यापिनीं तथा ।। २७ ।।\nविधाय दार्षदीं मूर्तिं स्वहस्तेनादिकेशवः ।।\nस्वयं संपूजयामास सर्वसिद्धिसमृद्धिदाम् ।। २८ ।।\nआदिकेशवनाम्नीं तां श्रीमूर्तिं पारमेश्वरीम् ।।\nसंपूज्य मर्त्यो वैकुंठं मन्यते स्वगृहांगणम् ।। २९ ।।\nश्वेतद्वीप इति ख्यातं तत्स्थानं काशिसीमनि ।।\nश्वेतद्वीपे वसंत्येव नरास्तन्मूर्तिसेवकाः ।। 4.2.58.३० ।।\nक्षीराब्धिसंज्ञं तत्रान्यत्तीर्थं केशवतोग्रतः ।।\nकृतोदकक्रियस्तत्र वसेत्क्षीराब्धिरोधसि ।। ३१ ।।\nतत्र श्राद्धं नरः कृत्वा गां दत्त्वा च पयस्विनीम् ।।\nयथोक्तसर्वाभरणां क्षीरोदे वासयेत्पितॄन् ।। ३२ ।।\nएकोत्तरशतं वंश्यान्नवेत्पायस कर्दमम् ।।\nक्षीरोदरोधः पुण्यात्मा भक्त्या तत्रैकधेनुदः ।।३३।।\nबह्वीश्च नैचिकीर्दत्त्वा श्रद्धयात्र सदक्षिणाः ।।\nशय्योत्तरांश्च प्रत्येकं पितॄंस्तत्र सुवासयेत्।।३४।।\nक्षीरोदाद्दक्षिणे तत्र शंखतीर्थमनुत्तमम् ।।\nतत्रापि संतर्प्यपितॄन्विष्णुलोकेमहीयते ।। ३५ ।।\nतद्याम्यां चक्रतीर्थं च  पितॄणामपि दुर्लभम् ।।\nतत्रापि विहितश्राद्धो मुच्यते पैतृकादृणात् ।।३६।।\nतत्संन्निधौ गदातीर्थं विष्वगाधिनिबर्हणम्   ।।\nतारणं च पितॄणां वै कारणं चैनसां क्षये ।। ३७ ।।\nपद्मतीर्थं तदग्रे तु तत्र स्नात्वा नरोत्तमः ।।\nपितॄन्संतर्प्य विधिना पद्मयानेव हीयते ।। ३८ ।।\nतत्रैव च महालक्ष्म्यास्तीर्थं त्रैलोक्यविश्रुतम् ।।\nस्वयं यत्र महालक्ष्मीः स्नाता त्रैलोक्यहर्षदा ।।३९।।\nतत्र तीर्थे कृतस्नानो दत्त्वा रत्नानि कांचनम् ।।\nपट्टांबराणि विप्रेभ्यो न लक्ष्म्या परिहीयते ।।4.2.58.४०।।\nयत्रयत्र हि जायेत तत्रतत्र समृद्धिमान् ।।\nपितरोपि हि सुश्रीकास्तस्य स्युस्तीर्थगौरवात् ।।४१।।\nतत्रास्ति हि महालक्ष्म्या मूर्तिस्त्रैलोक्यवंदिता ।।\nतां प्रणम्य नरो भक्त्या न रोगी जायते क्वचित् ।। ४२ ।।\nनभस्य बहुलाष्टम्यां कृत्वा जागरणं निशि।।\nसमभ्यर्च्य महालक्ष्मीं व्रती व्रतफलं लभेत् ।। ४३ ।।\nतार्क्ष्य तीर्थं हि तत्रास्ति तार्क्ष्यकेशवसन्निधौ।।\nतत्र स्नात्वा नरो भक्त्या संसाराहिं न पश्यति ।। ४४ ।।\nतदग्रे नारदं तीर्थं महापातकनाशनम् ।।\nब्रह्मविद्योपदेशं च प्राप्तवान्यत्र नारदः ।।४५।।\nतत्र स्नातो नरः सम्यग्ब्रह्मविद्यामवाप्नुयात् ।।\nकेशवात्तेन तत्रोक्तः काश्यां नारदकेशवः ।।४६ ।।\nअर्चयित्वा नरो भक्त्या देवं नारदकेशवम् ।।\nजनन्या जठरं पीठमध्यास्ते न कदाचन ।। ४७ ।।\nप्रह्लादतीर्थं तस्याग्रे यत्र प्रह्लादकेशवः ।।\nतत्र श्राद्धादिकं कृत्वा विप्णुलोके महीयते ।। ४८ ।।\nआंबरीषमहातीर्थमघघ्नं तस्य सन्निधौ ।।\nतत्रौदकीं क्रियां कुर्वन्निष्कालुष्यं लभेन्नरः ।।४९।।\nआदित्यकेशवः पूज्य आदिकेशव पूर्वतः ।।\nतस्य संदर्शनादेव मुच्यते चोच्चपातकैः ।। ।। 4.2.58.५० ।।\nदत्तात्रेयेश्वरं तीर्थं तत्रैवादिगदाधरः ।।\nपितॄन्संतर्प्य तत्रैव ज्ञानयोगमवाप्नुयात् ।।५१ ।।\nभृगुकेशवपूर्वेण तीर्थं वै भार्गवं परम् ।।\nतत्र स्नातो नरः प्राज्ञो भवेद्भार्गववत्सुधीः ।। ५२ ।।\nतत्र वामनतीर्थं च प्राच्यां वामनकेशवात् ।।\nपूजयित्वा च तं विष्णुं वसेद्वामनसन्निधौ ।। ५३ ।।\nनरनारायणं तीर्थं नरनारायणात्पुरः ।।\nतत्र तीर्थे कृतस्नानो नरो नारायणो भवेत् ।। ५४ ।।\nयज्ञवाराह तीर्थं च तदग्रे पापनाशनम् ।।\nप्रतिमज्जनतस्तत्र राजसूय क्रतोः फलम् ।। ५५ ।।\nविदारनारसिंहाख्यं तत्र तीर्थं सुनिर्मलम् ।।\nस्नातो विदारयेत्तत्र पापं जन्मशतार्जितम् ।। ५६ ।।\nगोपिगोविंद तीर्थं च गोपिगोविंदपूर्वतः ।।\nस्नात्वा तत्र समभ्यर्च्य विष्णुं विष्णुप्रियो भवेत् ।। ५७ ।।\nतीर्थं लक्ष्मीनृसिंहाख्यं गोपिगोविंद दक्षिणे ।।\nन लक्ष्म्या त्यज्यते क्वापि तत्तीर्थं परिमज्जनात् ।। ५८ ।।\nतदग्रे शेषतीर्थं च शेषमाधवसन्निधौ ।।\nतर्पितानां पितॄणां च यत्र तृप्तिर्न शिष्यते ।। ५९ ।।\nशंखमाधवतीर्थं च तदवाच्यां सुनिर्मलम् ।।\nकृतोदको नरस्तत्र भवेत्पापोपि निर्मलः ।। 4.2.58.६० ।।\nतदग्रे च हयग्रीवं तीर्थं परमपावनम् ।।\nतत्र स्नात्वा हयग्रीवं केशवं परिपूज्य च ।। ६१ ।।\nपिंडं च तत्र निर्वाप्य हयग्रीवस्य सन्निधौ ।। ।।\nहायग्रीवीं श्रियं प्राप्य समुच्येत सपूर्वजः ।। ६२ ।।\n।। स्कंद उवाच ।। ।।\nप्रसंगतो मयैतानि तीर्थानि कथितानि ते ।।\nभूमौ तिलांतरायां यत्तत्र तीर्थान्यनेशः ।। ६३ ।।\nउद्दिष्टानां तु तीर्थानामेतेषां कलशोद्भव ।।\nनाममात्रमपि श्रुत्वा निष्पापो जायते नरः ।।\nइदानीं प्रस्तुतं विप्र शृणु वक्ष्यामि तेग्रतः ।।\nवैकुंठनाथो यच्चक्रे शंखचक्रगदाधरः ।। ६५ ।।\nतस्यां मूर्तौ समावेश्य कैशव्यामथ केशवः ।।\nशंभोः कार्ये कृतमना अंशांशांशेन निर्गतः ।। ६६ ।।\n।। अगस्त्य उवाच ।। ।।\nअंशांशांशेन निश्चक्रे कुतो भोश्चक्रपाणिना ।।\nक्व निर्गतं च हरिणा प्राप्य काशीं षडानन ।। ६७ ।।\n।। स्कंद उवाच ।। ।।\nसामस्त्येन यदर्थं न निर्गतं विष्णुना मुने ।।\nब्रुवे तत्कारणमिति क्षणमात्रं निशामय ।। ६८ ।।\nसंप्राप्य पुण्यसंभारैः प्राज्ञो वाराणसीं पुरीम् ।।\nन त्यजेत्सर्वभावेन महालाभैरपीरितः ।। ६९ ।।\nअतः प्रतिकृतिः स्वीया तत्र काश्यां मुरारिणा ।।\nप्रतितस्थे कलशजस्तोकांशेन च निर्गतम् ।। 4.2.58.७० ।।\nकिंचित्काश्या उदीच्यां च गत्वा देवेन चक्रिणा ।।\nस्वस्थित्यै कल्पितं स्थानं धर्मक्षेत्रमितीरितम् ।। ७१ ।।\nततस्तु सौगतं रूपं शिश्राय श्रीपतिः स्वयम् ।।\nअतीव सुंदरतरं त्रैलोक्यस्यापिमोहनम् ।। ७२ ।।\nश्रीः परिव्राजिका जाता नितरां सुभगाकृतिः ।।\nयामालोक्य जगत्सर्वं चित्रन्यस्तमिवास्थितम् ।। ७३ ।।\nविश्वयोनिं जगद्धात्रीं न्यस्तहस्ताग्रपुस्तकाम् ।।\nगरुत्मानपि तच्छिष्यो जातो लोकोत्तराकृतिः ।। ७४ ।।\nअत्यद्भुत महाप्राज्ञो निःस्पृहः सर्ववस्तुषु ।।\nगुरुशुश्रूषणपरो न्यस्तहस्ताग्रपुस्तकः ।। ७५ ।।\nअपृच्छत्परमं धर्मं संसारविनिमोचकम् ।।\nआचार्यवर्यं सौम्यास्यं प्रसन्नात्मानमुत्तमम् ।। ७६ ।।\nधर्मार्थशास्त्रकुशलं ज्ञानविज्ञानशालिनम् ।।\nसुस्वरं सुपदव्यक्ति सुस्निग्धमृदुभाषिणम् ।। ७७ ।।\nस्तंभनोच्चाटनाकृष्टि वशीकर्मादिकोविदम् ।।\nव्याख्यानसमयाकृष्ट पक्षिरोमांचकारिणम् ।। ७८ ।।\nपीततद्गीतपीयूष मृगपूगैरुपासितम् ।।\nमहामोदभराक्रांत वातचांचल्यहारिणम्।। ७९ ।।\nवृक्षैरपि पतत्पुष्पच्छलैःकृतसमर्चनम् ।।\nततःप्रोवाच पुण्यात्मा पुण्यकीर्तिः स सौगतः ।। 4.2.58.८० ।।\nशिष्यं विनयकीर्तिं तं महाविनयभूषणम्।।८१।।\n।। पुण्यकीर्तिरुवाच ।। ।।\nत्वया विनयकीर्ते यो धर्मः पृष्टः सनातनः ।।\nवक्ष्याम्यहमशेषेण शृणुष्व त्वं महामते ।। ५२ ।।\nअनादिसिद्धः संसारः कर्तृकर्मविवर्जितः ।।\nस्वयं प्रादुर्भवेदेष स्वयमेव विलीयते ।। ८३ ।।\nब्रह्मादिस्तंबपर्यंतं यावद्देहनिबंधनम् ।।\nआत्मैवैकेश्वरस्तत्र न द्वितीयस्तदीशिता ।।८४ ।।\nयद्ब्रह्मविष्णुरुद्राद्यास्तथाख्या देहिनामिमाः ।।\nआख्या यथास्मदादीनां पुण्यकीर्त्यादिरुच्यते।।।८५।।\nदेहो यथा स्मदादीनां स्वकालेन विलीयते ।।\nब्रह्मादि मशकांतानां स्वकालाल्लीयते तथा ।।८६ ।।\nविचार्यमाणे देहेस्मिन्नकिंचिदधिकं क्वचित् ।।\nआहारो मैथुनं निद्रा भयं सर्वत्र यत्समम्।। ८७ ।।\nनिजाहारपरीमाणं प्राप्य सर्वोपि देहभृत् ।।\nसदृशीमेव संतृप्तिं प्राप्नुयान्नाधिकेतराम् ।। ८८ ।।\nयथा वितृषिताः स्याम पीत्वा पेयं मुदा वयम् ।।\nतृषितास्तु तथान्येपि न विशेषोल्पकोधिकः ।।८९।।\nसंतु नार्यः सहस्राणि रूपलावण्यभूमयः ।।\nपरं निधुवने काले ह्येकैवेहोपयुज्यते ।। 4.2.58.९० ।।\nअश्वाः परः शताः संतु संत्वनेकेप्यनेकषाः ।।\nअधिरोहे तथाप्येको न द्वितीयस्तथात्मनः ।। ९१ ।।\nपर्यंकशायिनां स्वापे सुखं यदुपपद्यते ।।\nतदेव सौख्यं निद्रायामिह भूशायिनामपि ।। ९२ ।।\nयथैव मरणाद्भीतिरस्मदादि वपुष्मताम् ।।\nब्रह्मादिकीटकांतानां तथा मरणतो भयम् ।। ९३ ।।\nसर्वेतनुभृतस्तुल्या यदि बुद्ध्या विचार्यते ।।\nइदं निश्चित्य केनापि नो हिंस्यः कोपि कुत्रचित् ।। ९४ ।।\nधर्मो जीवदया तुल्यो न क्वापि जगतीतले ।।\nतस्मात्सर्वप्रयत्नेन कार्या जीवदया नृभिः ।। ९५ ।।\nएकस्मिन्रक्षिते जीवे त्रैलोक्यं रक्षितं भवेत् ।।\nघातिते घातितं तद्वत्तस्माद्रक्षेन्न घातयेत् ।। ९६ ।।\nअहिंसा परमो धर्म इहोक्तः पूर्वसूरिभिः ।।\nतस्मान्न हिंसा कर्तव्या नरैर्नरकभीरुभिः ।। ९७ ।।\nन हिंसा सदृशं पापं त्रैलोक्ये सचराचरे ।।\nहिंसको नरकं गच्छेत्स्वर्गं गच्छेदहिंसकः ।। ९८ ।।\nसंति दानान्यनेकानि किं तैस्तुच्छ फलप्रदैः ।।\nअभीति दानसदृशं परमेकमपीह न ।।९९।।\nइह चत्वारि दानानि प्रोक्तानि परमर्षिभिः ।।\nविचार्य नानाशास्त्राणि शर्मणेत्र परत्र च ।।4.2.58.१००।।\nभीतेभ्यश्चाभयं देयं व्याधितेभ्यस्तथौषधम् ।।\nदेया विद्यार्थिनां विद्या देयमन्नं क्षुधातुरे ।। १ ।।\nअविचिंत्य प्रभावं हि मणिमंत्रौषधीबलम् ।।\nतदभ्यस्यं प्रयत्नेन नानार्थोपार्जनाय वै ।। २ ।।\nअर्थानुपार्ज्य बहुशो द्वादशायतनानि वै ।।\nपरितः परिपूज्यानि किमन्यैरिह पूजितैः ।। ३ ।।\nपंचकर्मेंद्रियाण्येव पंचबुद्धींद्रियाणि च ।।\nमनोबुद्धिरिह प्रोक्तं द्वादशायतनं शुभम् ।। ४ ।।\nइहैव स्वर्गनरकौ प्राणिनां नान्यतः क्वचित् ।।\nसुखं स्वर्गः समाख्यातो दुःखं नरक एव हि ।। ५ ।।\nसुखेषु भुज्यमानेषु यत्स्याद्देह विसजर्नम् ।।\nअयमेव परो मोक्षो न मोक्षोऽन्यः क्वचित्पुनः ।। ६ ।।\nवासनासहितक्लेश समुच्छेदे सति ध्रुवम् ।।\nविज्ञानो परमो मोक्षो विज्ञेयस्तत्त्वचिंतकैः ।। ७ ।।\nप्रामाणिकी श्रुतिरियं प्रोच्यते वेदवादिभिः ।।\nन हिंस्यात्सर्वभूतानि नान्या हिंसाप्रवर्तिका ।। ८ ।।\nअग्नीषोमीयमिति या भ्रामिका साऽसतामिह।।\nन सा प्रमाणं ज्ञातॄणां पश्वालंभनकारिका ।। ९ ।।\nवृक्षांश्छित्त्वा पशून्हत्वा कृत्वा रुधिरकर्दमम ।।\nदग्ध्वा वह्नौ तिलाज्यादि चित्रं स्वर्गोऽभिलप्यते ।। 4.2.58.११० ।।\nइत्येवं धर्मजिज्ञासां पुण्यकीर्तौ प्रकुर्वति ।।\nपारंपर्येण तच्छ्रुत्वा पौरा यात्रां प्रचक्रिरे ।।११।।\nपरिव्राजिक याप्येवं समाकृष्टाः पुरांगनाः ।।\nतया विजानकौमुद्या सर्वविद्याविदग्धया ।। १२ ।।\nततस्तासां पुरस्तात्सा बौद्धधर्मानवीवदत् ।।\nदृष्टार्थप्रत्ययकरान्देहसौख्यैकसाधनान ।। १३ ।। ।।\nविज्ञानकौमुद्युवाच ।। ।।\nआनंदं ब्रह्मणो रूपं श्रुत्यैवं यन्निगद्यते ।।\nतत्तथैवेह मंतव्यं मिथ्या नानात्वकल्पना ।।१४।।\nयावत्स्वस्थमिदं वर्ष्म यावन्नेंद्रियविक्लवः ।।\nयावज्जरा च दूरेस्ति तावत्सौख्यं प्रसाधयेत् ।। १५।।\nअस्वास्थ्येंद्रियवैकल्ये वार्धके तु कुतः सुखम् ।।\nशरीरमपि दातव्यमर्थिभ्योतः सुखेप्सुभिः।। १६ ।।\nयाचमानमनोवृत्ति प्रीणनेयस्य नो जनिः ।।\nतेन भूर्भारवत्येषा समुद्रागद्रुमैर्नहि।। १७ ।।\nसत्वरो गत्वरो देहः संचयाः सपरिक्षयाः ।।\nइति विज्ञाय विज्ञाता देहे सौख्यं प्रसाधयेत् ।। १८ ।।\nश्व वायस कृमीणां च प्रतिभोज्यमिदं वपुः ।।\nभस्मांतं तच्छरीरं च वेदे सत्यं प्रपद्यते ।। १९ ।।\nमुधा जातिविकल्पोयं लोकेषु परिकल्प्यते ।।\nमानुष्ये सति सामान्ये कोधमः कोथ चोत्तमः ।। 4.2.58.१२० ।।\nब्रह्मादि सृष्टिरेषेति प्रोच्यते वृद्धपूरुषैः ।।\nतस्य स्रष्टुः सुतौ दक्ष मरीची चेति विश्रुतौ ।। २१ ।।\nमारीचिना कश्यपेन दक्षकन्याः सुलोचनाः ।।\nधर्म्येण किल मार्गेण परिणीतास्त्रयोदश ।। २२ ।।\nअपीदानींतनैर्मर्त्यैरल्पबुद्धिपराक्रमैः।।\nअयं गम्यस्त्वगम्योयं विचारः क्रियते मुधा ।। २३ ।।\nमुखबाहूरुपज्जातं चातुर्वर्ण्यमिहोदितम् ।।\nकल्पनेयं कृता पूर्वैर्न घटेत विचारतः ।। २४ ।।\nएकस्यां च तनौ जाता एकस्माद्यदि वा क्वचित् ।।\nचत्वारस्तनयास्तत्किं भिन्नवर्णत्वमाप्नुयुः ।। २५ ।।\nवर्णावर्णविवेकोयं तस्मान्न प्रतिभासते।।\nअतो भेदो न मंतव्यो मानुष्ये केनचित्क्वचित् ।। ।। २६ ।।\nविज्ञानकौमुदीवाणीमित्याकर्ण्य पुरांगनाः ।।\nभर्त्तृशुश्रूषणवतीं विजहुर्मतिमुत्तमाम् ।। २७ ।।\nअभ्यस्याकर्षणीं विद्यां वशीकृतिमतीमपि ।।\nपुरुषाः सफलीचक्रुः परदारेषु मोहिताः ।। २८ ।।\nअंतःपुरचरा नार्यस्तथा राजकुमारकाः ।।\nपौराः पुरांगनाश्चापि सर्वे ताभ्यां विमोहिताः ।। २९ ।।\nवंध्यानां चापि वंध्यात्वं सा परिव्राजिकाहरत् ।।\nतैस्तैश्च कार्मणोपायैरसौ भाग्यवतीः स्त्रियः ।। 4.2.58.१३० ।।\nसौभाग्यभाग्यसंपन्ना व्यधाद्विज्ञानकौमुदी ।।\nकस्यैचिदंजनं दत्तं कस्यैचित्तिलकौषधम् ।। ३१ ।।\nवशीकरणमंत्रैश्च तथा बह्व्योपि दीक्षिताः ।।\nमंत्राञ्जपेयुः काश्चिच्च यंत्राण्यन्या लिखंति च ।।३२।।\nकाश्चिज्जुह्वति कुंडाग्नौ नानाद्रव्याणि निश्चलाः ।।\nएवं सर्वेषु पौरेषु निजधर्मेषु सर्वथा ।।\nपराङ्मुखेषु जातेषु प्रोल्ललास वृषेतरः ।। ३३ ।।\nसिद्धयोकृष्टपच्याद्या नष्टा एनः प्रवेशनात् ।।\nआसीत्कुंठितसामर्थ्यो नृपोपि स मनाङ्मनाक् ।। ३४ ।।\nदूरस्थितोपि विघ्नेशो नृपं निर्विण्णमानसम् ।।\nचकार राज्यकरणे ढुंढिराजो रिपुंजयम् ।। ३५ ।।\nअजीगणद्दिवोदासोप्यष्टादश दिनावधिम् ।।\nकदा गंता स वै विप्रो यो मां समुपदेक्ष्यति ।। ३६ ।।\nइत्थमष्टादशे प्राप्ते दिवसे दिवसेश्वरे ।।\nप्राप्ते मध्यं नभोभागं द्वारं प्राप्तो द्विजोत्तमः ।। ३७ ।।\nस एव पुण्यकीर्त्याख्यो धर्मक्षेत्रादधोक्षजः ।।\nद्विजवेषं समालंब्य समायातो नृपांतिकम् ।। ३८ ।।\nद्वित्रैः पवित्रैर्बहुधा जयजीवेति वादिभिः ।।\nसमेतः स इतो विप्रो मूर्तिमानिव पावकः ।। ३९ ।।\nविलोक्य तं समायातं दूरादुत्कंठितो नृपः ।।\nमेने भवेद्गुरुरयं युक्तो मदुपदेशने ।। 4.2.58.१४० ।।\nअभिगम्य च तं राजा प्रणम्य च पुनःपुनः ।।\nगृहीत स्वस्तिवचनो निनायांतःपुरं द्विजम् ।। ४१ ।।\nमधुपर्केण विधिना तं संपूज्य जनाधिपः ।।\nव्यपेताध्वश्रमं स्वस्थं प्रोल्लसन्मुखपंकजम् ।। ४२ ।।\nनिवेद्य खाद्यवस्तूनि कृतकृत्य क्रियाविधिम् ।।\nपरितृप्तं सुखासीनं पप्रच्छ ब्राह्मणं नृपः ।। ४३ ।।\n।। राजोवाच ।। ।।\nखिन्नोस्मि विप्रवर्याहं राज्यभारं समुद्वहन् ।।\nखेदो नास्त्येव हि परं वैराग्यमिव जायते ।। ४४ ।।\nकिं करोमि क्व गच्छामि कथं मे निर्वृतिर्भवेत् ।।\nपक्षद्वय्येव यातेति मम चिंतयतो द्विज ।।४५।।\nअसीमं सुखसंतानं भुक्तं राज्यं मया द्विज ।।\nपरिक्षीणविपक्षं च त्र्यक्षैश्वर्यमिव स्फुटम् ।। ४६ ।।\nस्वसामर्थ्यादहं जातः पर्जन्याग्न्यनिलात्मकः ।।\nप्रजाश्च पालिताः सम्यक्पुत्रा इव निजौरसाः ।। ४७।।\nतर्पिताश्चापि भूदेवा वसुभिश्च दिनेदिने।।\nएकमेवापराद्धं च मया राज्यं प्रशासता ।। ४८ ।।\nदेवास्तृणीकृताः सर्वे स्वतपोबलदर्पतः ।।\nतच्च प्रजोपकारार्थं न स्वार्थं भवता शपे ।। ४९ ।।\nअधुना गुरुरेधित्वं मम भाग्योदयागतः ।।\nराज्यं तु प्रकरोम्येवं न्यक्कृतांतकसाध्वसम् ।। 4.2.58.१५० ।।\nअकालकालकलनं मम राज्ये न कुत्रचित् ।।\nजराव्याधिदरिद्रेभ्यो ममराज्येपि नो भयम् ।। ५१ ।।\nकोपि धर्मेतरां वृत्तिं न श्रयेन्मयि शासति ।।\nधर्मोदयाजनाः सर्वे सर्वे संति सुखोदयाः ।। ५२ ।।\nसद्विद्याव्यसनाः सर्वे सर्वेसन्मार्ग चंचुराः ।।\nअथवा यदि कल्पांतं तिष्ठेदायुस्ततोपि किम् ।। ५३ ।।\nसर्वे भोग्यास्तथा भांति यथा चर्वित चर्वणम् ।।\nकिं पिष्टपेषणेनात्र राज्येन द्विजपुंगव ।। ५४ ।।\nकिमप्युपदिश प्राज्ञ गर्भवासोपशांतये ।।\nअथवा त्वां प्रपन्नस्य मम किं चिंतनैरिमः ।। ५५ ।।\nयदेव कथयस्यद्य तत्करिष्याम्यसंशयम् ।।\nत्वद्विलोकनमात्रेण सर्व एव मनोरथाः ।। ५६ ।।\nअन्येषामपि जायंते जातप्राया ममैव तु ।।\nजाने देवविरोधेन के के न प्रलयं गताः ।। ५७ ।।\nअवंतोपि प्रजाः स्वीया निजधर्ममनुव्रताः ।।\nपुरा ते त्रिपुराः शूराः शिवभक्तिपरा अपि ।। ५८ ।।\nधरामयं रथं कृत्वा धनुः कृत्वा हिमाचलम् ।।\nवेदांश्च वाजिनः कृत्वा गुणं कृत्वा च वासुकिम् ।। ५९ ।।\nविरिंचिं सारथिं कृत्वा कृत्वा विष्णुं च पत्त्रिणम्।।\nरथचक्रे पुष्पवंतौ प्रतोदं प्रणवात्मकम् ।। 4.2.58.१६० ।।\nताराग्रहमयान्कीलान्वरूथं गगनात्मकम् ।।\nध्वजदंडसुमेरुं च प्रांशुकल्पतरुं ध्वजम् ।। ६१ ।।\nयोक्त्राणि चक्षुःश्रवसश्छंदास्यंगानि रक्षकान् ।।\nभल्लं कालाग्निरुद्राख्यं पुंखीकृत्य प्रभंजनम् ।। ६२ ।।\nहरेणैकेषुपातेन लीलया भस्मसात्कृताः ।।\nबलिर्यज्ञकृतां श्रेष्ठः कृत्वा कपटखर्वताम् ।। ६३ ।।\nपातालं गमितः पूर्वं हरिणा विक्रमैस्त्रिभिः ।।\nवृत्तवानपि वै वृत्रः सुत्राम्णा विनिसूदितः ।।६४।।\nदधीचिरपि विप्रेंद्रो देवैरस्थिकृते हतः ।।\nपूर्ववैरमनुस्मृत्य जयार्थं युध्यतो हरेः ।।\nकुशास्त्रैर्विजितस्याजौ तेनैव च दधीचिना ।। ६५ ।।\nशिवभक्तस्य बाणस्य दोःसहस्रं पुरा हरिः ।।\nचिच्छेद संख्ये किं तेनापराद्धं साधुवर्तिना ।। ६६ ।।\nतस्माद्विरोधो भद्राय न भवेद्देवतैः सह ।।\nदेवेभ्यो मद्भयं नास्ति सत्पथीनस्य वै मनाक् ।। ६७ ।।\nयज्ञैर्देवत्वमापन्ना गीर्वाणा वासवादयः ।।\nयज्ञैर्दानैस्तपोभिश्च तेभ्योप्याधिक्यमस्ति मे ।। ६८ ।।\nअस्तु न्यूनत्वमाधिक्यं किमनेनाधुना मम ।।\nइंद्रियोपरमः प्राप्तः सुखदस्तवदर्शनात् ।। ६९ ।।\nइदानीं दिश मे तात कर्मनिर्मूलनक्षमम् ।।\nउपायं त्वमुपायज्ञ येन निर्वृतिमाप्नुयाम् ।। 4.2.58.१७० ।।\n।। स्कंद उवाच ।। ।।\nगणेशावेशवशतो राज्ञेति यदुदीरितम् ।।\nतदाकर्ण्य हृषीकेशः प्राह ब्राह्मणवेषभृत् ।। ७१ ।।\n।। श्रीविष्णुरुवाच ।। ।।\nसाधुसाधु महाप्राज्ञ नृपचूडामणेऽनघ ।।\nमया यदुपदेष्टव्यं तत्त्वयैव निरूपितम् ।। ७२ ।।\nत्वमादावेव निर्वृत्तः परं मे मानदो ह्यसि ।।\nक्षालितेंद्रियपंकश्च सुतपः स्वच्छवारिभिः ।। ७३ ।।\nयदुक्तं भवता भूप तत्सर्वं  तथ्यमेव हि ।।\nतव शक्तिं च जानामि विरक्तिं च महामते ।। ७४ ।।\nन भवत्सदृशो राजा भुवि भूतो भविष्यति ।।\nराज्यं भोक्तुं  त्वयाज्ञायि युक्तं यत्तु मुमुक्षसि ।। ७५ ।।\nविरोधेपि हि देवानां त्वया नापकृतं क्वचित् ।।\nधर्मेतरप्रवेशश्च तव राष्ट्रेपि नोभवत् ।। ७६ ।।\nप्रवर्तिताभिर्भवता प्रजाभिर्यदनुष्ठितम् ।।\nधर्मे धर्मं स्वधर्मज्ञ तेन तृप्ता दिवौकसः ।। ७७ ।।\nएक एव हि ते दोषो हृदि मे प्रतिभासते ।।\nकाश्या विश्वेश्वरो दूरं यत्कृतो भवता किल ।। ७८ ।।\nमहांतमपराधं ते जाने भूजानि सत्तम ।।\nइमं तत्पापशांत्यै च वच्म्युपायं महत्तरम् ।। ७९ ।।\nसंख्यास्ति यावती देहे देहिनो रोमसंभवा ।।\nतावतोप्यपराधा वै यांति लिंग प्रतिष्ठया ।। 4.2.58.१८० ।।\nएकं प्रतिष्ठितं येन लिंगमत्रेशभक्तितः ।।\nतेनात्मना समं विश्वं जगदेतत्प्रतिष्ठितम् ।। ८१ ।।\nरत्नाकरे रत्नसंख्या संख्याविद्भिरपीष्यते ।।\nलिंगप्रतिष्ठा पुण्यस्य न तु संख्येति लिख्यते ।। ८२ ।।\nतस्मात्सर्वप्रयत्नेन कुरु लिंगं प्रतिष्ठितम् ।।\nतया लिंग प्रतिष्ठित्या कृतकृत्यो भविष्यसि ।।८३।।\nइत्युक्त्वा ब्राह्मणो दध्यौ क्षणं निश्चलमानसः ।।\nउवाच च प्रहृष्टास्यो राजानं पाणिना स्पृशन् ।। ८४ ।।\n।। श्रीविष्णुरुवाच ।। ।।\nअन्यच्च किंचित्पश्यामि भूपाल ज्ञानचक्षुषा ।।\nशृणुष्वावहितो भूत्वा तदपि प्राज्ञसत्तम ।। ८५ ।।\nधन्योसि कृतकृत्योसि मान्योसि महतामपि ।।\nजप्यं च तव नामेह प्रातः शुभफलेप्सुना ।। ।। ८६ ।।\nदिवोदास त्वदभ्याशादपि धन्यतरा वयम् ।।\nतेपि धन्यतरा मर्त्ये ये त्वदाख्यां प्रचक्षते ।।८७।।\nस्मायं स्मायं जगौ विप्रो मौलिमांदोलयन्मुहुः ।।\nहृद्येव बहुशो हृष्टः संप्रहृष्टतनूरुहः ।। ८८ ।।\nअहो भाग्योदयश्चास्य अहो नैर्मल्यमस्य वै ।।\nयदेनमनिशं ध्यायेद्ध्येयो विश्वेश्वरोऽखिलैः ।। ८९ ।।\nअहो उदर्क एतस्य न कैश्चित्प्रतिपद्यते ।।\nअस्माकमपि यद्दूरमदवीयस्तदस्य यत् ।। 4.2.58.१९० ।।\nहृद्यालोच्येति विप्रोथ वर्णयित्वा क्षितीश्वरम् ।।\nआविश्चकार तत्सर्वं यत्समाधावलोकयत् ।। ९१ ।।\n।। ब्राह्मण उवाच ।। ।।\nराजंस्तवाद्य फलितो मनोरथ महाद्रुमः ।।\nअनेनैव शरीरेण त्वं गतासि परं पदम् ।। ९२ ।।\nयथा विश्वेश्वरो नित्यं त्वामेव हृदि शीलयेत् ।।\nतथास्मदादीनपि न द्विजांस्तत्पादलोचनान् ।। ९३ ।।\nकृतलिंगप्रतिष्ठं त्वां सप्तमे ह्यद्य वासरात् ।।\nदिव्यविमानमागत्य नेतुमेष्यति शांभवम् ।। ९४ ।।\nराजंस्त्वं वेत्सि कस्यायं विपाकः सुकृतस्य ते ।।\nवाराणस्याः पुरः सम्यक्सेवनादित्यवैम्यहम् ।। ९५ ।।\nएकमप्यत्र यः पायाद्वाराणस्यां स्थितं जनम् ।।\nतस्याप्येवं विपाकोस्ति देहांते राजसत्तम ।। ९६ ।।\nइति श्रुत्वा स राजर्षिर्दिवोदासः प्रतापवान् ।।\nब्राह्मणाय सशिष्याय प्रादात्प्रीतोभिवांछितम् ।।९७।।\nअथ संप्रीणितं विप्रं प्रणम्य च मुहर्मुहुः ।।\nप्रोवाच राजा संहृष्टस्तारितोस्मि भवार्णवात् ।।९८।।\nब्राह्मणोपि प्रहृष्टात्मा परिपूर्णमनोरथः ।।\nसमापृच्छ्य महीनाथं स्वेष्टं देशं जगाम ह।।९९।।\nविलोक्य काशीं परितो मायाद्विजवपुर्हरिः।।\nभूयोभूयो विचार्यापि किमत्रातीव पावनम्।।4.2.58.२००।।\nस्थानं यच्चाहमध्यास्य निजभक्तानशेषतः ।।\nनेष्यामि परमं धाम विश्वेशानुग्रहात्परात्।।१।।\nसंप्रधार्येति भगवान्दृष्ट्वा पांचनदं ह्रदम्।।\nतत्र कृत्वा विधिस्नानं ततस्तत्रैव संस्थितः।।२।।\nप्रतीक्षमाणो लक्ष्मीशो मंक्षुत्र्यक्षसमागमम् ।।\nतार्क्ष्यं प्रस्थापयांचक्रे राजवृत्तांतवेदिनम् ।। ३ ।।\nदिवोदासोपि राजेंद्रो विप्रेंद्रं परिवर्णयन् ।।\nआहूय प्रकृतीः सर्वाः सामात्यान्मंडलेश्वरान् ।। ४ ।।\nअध्यक्षानपि सर्वांश्च कोशाश्वेभादिदेशितान् ।।\nपुत्रान्पंचशतं प्राग्र्यं सुतं च समरंजयम् ।। ५ ।।\nपुरोहितं प्रतीहारमृत्विजोगणकान्द्विजान् ।।\nसामंतान्राजपुत्रांश्च सूपकारांश्चिकित्सकान् ।। ६ ।।\nवैदेशिकानपि बहून्नानाकार्यसमागतान् ।। सांतपुरां च महिषीं वृद्धगोपालबालकान् ।। ७ ।।\nसर्वान्प्रोवाच हृष्टात्मा प्रबद्धकरसंपुटः ।।\nयथा स ब्राह्मणः प्राह दिनसप्तावधि स्थितिम् ।। ८ ।।\nआश्चर्यं तेषु शृण्वत्सु विषण्णवदनेषु च ।।\nस्वयं राजगृहं नीत्वा कुमारं समरंजयम् ।। ९ ।।\nअभिषिच्य महाबुद्धिः पौराञ्जानपदानपि ।।\nप्रसादीकृत्य पुण्यात्मा पुनः काशीमगान्नृपः ।। 4.2.58.२१० ।।\nआगत्य काशीं मेधावी स भूपालो रिपुंजयः ।।\nप्रासादं कारयामास स्वर्धुन्याः पश्चिमे तटे ।। ११ ।।\nरिपून्प्रमथ्य समरे यावती श्रीरुपार्जिता ।।\nतावत्या स हि भूपालः शिवालयमचीक्लृपत् ।। १२ ।।\nभूपाललक्ष्मीरखिला यत्तत्र विनियोजिता ।।\nभूपालश्रीरिति ख्याता ततः साभूरभूच्छुभा ।। ।। १३ ।।\nदिवोदासेश्वरं लिंगं प्रतिष्ठाप्य रिपुंजयः ।।\nकृतकृत्यमिवात्मानममन्यत नरेश्वरः ।। १४ ।।\nअथैकस्मिन्दिने राजा तल्लिंगं विधिपूर्वकम् ।।\nसमभ्यर्च्य नमस्कृत्य यावत्तुष्टाव तुष्टिदम् ।। १५ ।।\nतावन्नभोंगणादाशु दिव्यं यानमवातरत् ।।\nपार्षदैः परितः कीर्णं शूलखट्वांगपाणिभिः ।। १६ ।।\nअत्यादित्याग्नितेजोभिर्भालनेत्रैः कपर्दिभिः ।।\nशुद्धस्फटिकसंकाशैरंगैर्दीप्तनभोंगणैः ।। १७ ।।\nविभूषाहि फणारत्न ज्योतिः पूजित विग्रहैः ।।\nनित्यप्रकाशसंत्रस्त तमःश्रित शिरोधरैः ।। १८ ।।\nचामरव्यग्रहस्ताग्र रुद्रकन्याशतावृतम् ।।\nअथ पारिषदै राजा दिव्यस्रगनुलेपनैः ।।१९।।\nदिव्यैर्दुकूलनेपथ्यैरलंचक्रे मुदान्वितैः ।।\nत्रिनेत्रीकृतसद्भाल श्यामीकृतशिरोधरम् ।। 4.2.58.२२० ।।\nसुगौरीकृतसर्वांगं कपर्दीकृत मौलिजम् ।।\nचतुर्भुजीकृततनुं भूषणीकृतपन्नगम् ।। २१ ।।\nचंद्रार्धीकृतमूर्धानं निन्युस्तं पार्षदा दिवम्।। २२ ।।\nतदा प्रभृति तत्तीर्थं भूपालश्रीरिति श्रुतम् ।।\nतत्र श्राद्धादिकं कृत्वा  दानं दत्त्वा स्वशक्तितः ।। २३ ।।\nदिवोदासेश्वरं दृष्ट्वा समभ्यर्च्य च भक्तितः ।।\nराज्ञश्चाख्यायिकां श्रुत्वा न नरो गर्भमाविशेत् ।। २४ ।।\nआख्यानमेतन्नृपतेर्दिवोदासस्य पावनम् ।।\nपठित्वा पाठयित्वापि नरः पापैः प्रमुच्यते ।। २५ ।।\nदिवोदासशुभाख्यानं श्रुत्वा यः समरं विशेत् ।।\nन जातु जायते तस्य भयं वैरिकृतं क्वचित् ।। २६ ।।\nदिवोदास कथा पुण्या महोत्पात निकृंतनी ।।\nपठनीया प्रयत्नेन सर्वविघ्नोपशांतये ।। २७ ।।\nनावृष्टिर्जायते तत्र नाकालमरणाद्भयम् ।।\nदैवोदासी कथा यत्र सर्वपातकनाशिनी ।। २८ ।।\nअस्याख्यानस्य पठनाद्विष्णोरिव मनोरथाः ।।\nसंपूर्णतां गमिष्यंति शंभोश्चिंतितकारिणः ।।२२९।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्द्धे दिवोदासनिर्वाणप्राप्तिर्नामाष्टपंचाशत्तमोऽध्यायः ।।५८।।"
  }
]
[
  {
    "text": "व्यास उवाच ।।\nसूर्य आत्मास्य जगतस्तस्थुषस्तमसोरिपुः ।।\nउदियायोदयगिरौ शुचिप्रसृमरैः करैः ।। १ ।।\nसंवर्धयन्सतां धर्मान्त्यक्कुर्वंस्तामसीं स्थितिम् ।।\nपद्मिनीं बोधयंस्त्विष्टां  रात्रौ मुकुलिताननाम् ।। २ ।।\nहव्यं कव्यं भूतबलिं देवादीनां प्रवर्तयन् ।।\nप्राह्णापराह्णमध्याह्न क्रियाकालं विजृंभयन् ।। ३ ।।\nअसतां हृदि वक्त्रेषु निर्दिशंस्तमसः स्थितिम् ।।\nयामिनीकालकलितं जगदुज्जीवयन्पुनः ।। ४ ।।\nयस्मिन्नभ्युदिते जातः सम्यक्पुण्यजनोदयः ।।\nअहो परोपकरणं सद्यः फलति नेति चेत् ।। ५ ।।\nसायमस्तमितः प्रातः कथं जीवेद्रविः पुनः ।।\nसानुरागकरस्पर्शैः प्राचीमाश्वास्य खंडिताम् ।। ६ ।।\nयामं भुक्त्वा तथाग्नेयीं ज्वलंतीं विरहादिव ।।\nलवंगैलामृगमदचंद्रचंदनचर्चिताम ।। ७ ।।\nतांबूलीरागरक्तौष्ठीं द्राक्षास्तबकसुस्तनीम् ।।\nलवलीवल्लिदोर्वल्ली कंको ली पल्लवांगुलिम् ।। ८ ।।\nमलयानिल निःश्वासां क्षीरोदकवरांबराम् ।।\nत्रिकूटस्वर्णरत्नांगीं सुवेलाद्रि नितंबिनीम ।। ९ ।।\nकावेरीगौतमीजंघां चोलचोलां शुकावृताम् ।।\nसह्यदर्दुरवक्षोजां कांतीकांचीविभूषणाम ।। 4.1.2.१० ।।\nसुकोमलमहाराष्ट्रीवाग्विलासमनोहराम् ।।\nअद्यापि न महालक्ष्मीर्या विमुंचति सद्गुणाम् ।।११।।\nसुदक्षदक्षिणामाशामाशानाथः प्रतस्थिवान् ।।\nक्रमतः सर्वमर्वन्तो हेलया हेलिकस्य खम् ।।१२।।\nन शेकुरग्रतो गंतुं ततोऽनूरुर्व्यजिज्ञपत् ।।१३।।\nअनूरुरुवाच ।। ।।\nभानो मानोन्नतो विन्ध्यो निद्ध्यय गगनं स्थितः ।।\nस्पर्धते मेरुणाप्रेप्सु स्त्वद्दत्तां तु प्रदक्षिणाम् ।।१४।।\nअन्रूरुवाक्यमाकर्ण्य सविता हृद्यचिन्तयत् ।।\nअहो गगनमार्गोपि रुध्यते चातिविस्मयः ।। १५ ।।\nव्यास उवाच ।। ।।\nसूरः शूरोपि किं कुर्यात्प्रांतरे वर्त्मनिस्थितः ।।\nत्वरावानपि को रुद्धं मागर्मेको विलंघयेत् ।। १६ ।।\nगृह्यत्राप्रत्यूष्टेः क्षणं नावतिष्ठति ।।\nशून्यमार्गे निरुद्धः स किंकरोतु विधिर्बली ।। १७ ।।\nयोजनानां सहस्रे द्वे द्वे शते द्वे च योजने ।।\nयोजनस्य निमेषार्धाद्याति सोपि चिरं स्थितः ।। १८ ।।\nगते बहुतिथेकाले प्राच्यौदीच्यां भृशार्दिताः ।।\nचण्डरश्मेः करव्रातपातसन्तापतापिताः ।। १९ ।।\nपाश्चात्या दक्षिणात्याश्च निद्रामुद्रितलोचनाः ।।\nशयिता एव वीक्षन्ते सतारग्रहमंबरम् ।।4.1.2.२०।।\nअहोनाहस्कराभावान्निशानैवाऽनिशाकरात्।।\nअस्तंगतर्क्षान्नभसः कः कालस्त्वेप नेक्ष्यते ।।२१।।\nब्रह्मांडं किमकांडे वै लयमेष्यति तत्कथम् ।।\nपरापतंति नाद्यापि पारावारा इतस्ततः ।। २२ ।।\nस्वाहास्वधावषट्कारवर्जिते जगतीतले ।।\nपंचयज्ञक्रियालोपाच्चकंपे भुवनत्रयम् ।। २३ ।।\nसूर्योदयात्प्रवर्तंते यज्ञाद्याः सकलाः क्रियाः ।।\nताभिर्यज्ञभुजांतृप्तिः सविता तत्र कारणम् ।। २४ ।।\nचित्रगुप्तादयः सर्वे कालं जानंति सूर्यतः ।।\nस्थितिसर्गविसर्गाणां कारणं केवलं रविः ।। २५ ।।\nतत्सूर्यस्य गतिस्तंभात्स्तंभितं भुवनत्रयम् ।।\nयद्यत्रतत्स्थितं तत्र चित्रन्यस्तमिवा खिलम् ।। २६ ।।\nएकतस्तिमिरान्नैशादेकतस्तु दिवातपात् ।।\nबहूनां प्रलयो जातः कांदिशीकमभूज्जगत् ।। २७ ।।\nइति व्याकुलिते लोके सुरासुरनरोरगे ।।\nआःकिमेतदकांडेभूद्रुरुदुर्दुद्रुवुः प्रजाः ।।२८।।\nततः सर्वे समालोक्य ब्रह्माणं शरणं ययुः ।।\nस्तुवंतो विविधैः स्तोत्रै रक्षरक्षेति चाब्रुवन् ।।२९।।\n।। देवा ऊचुः।।\nनमो हिरण्यरूपाय ब्रह्मणे ब्रह्मरूपिणे ।।\nअविज्ञातस्वरूपाय कैवल्यायामृताय च ।। 4.1.2.३० ।।\nयन्न देवा विजानंति मनो यत्रापि कुंठितम्।।\nन यत्र वाक्प्रसरति नमस्तस्मै चिदात्मने ।। ३१ ।।\nयोगिनो यं हृदाकाशे प्रणिधानेन निश्चलाः ।।\nज्योतीरूपं प्रपश्यंति तस्मै श्रीब्रह्मणे नमः ।। ३२ ।।\nकालात्पराय कालाय स्वेच्छयापुरुषाय च ।।\nगुणत्रय स्वरूपाय नमः प्रकृतिरूपिणे ।। ३३ ।।\nविष्णवे सत्त्वरूपाय रजोरूपाय वेधसे ।।\nतमसे रुद्ररूपाय स्थितिसर्गांतकारिणे ।। ३४ ।।\nनमो बुद्धिस्वरूपाय त्रिधाहंकृतये नमः ।।\nपंचतन्मात्र रूपाय पंचकर्मेद्रियात्मने ।। ३५ ।।\nनमो मनःस्वरूपाय पंचबुद्धींद्रियात्मने ।।\nक्षित्यादि पंचरूपाय नमस्ते विषयात्मने ।। ३५ ।।\nनमो ब्रह्मांडरूपाय तदंतर्वर्तिने नमः ।।\nअर्वाचीनपराची न विश्वरूपाय ते नमः ।। ३७ ।।\nअनित्यनित्यरूपाय सदसत्पतये नमः ।।\nसमस्तभक्तकृपया स्वेच्छाविष्कृतविग्रह ।। ३६ ।।\nतव निःश्वसितं वेदास्तव स्वे दोखिलं जगत् ।।\nविश्वा भूतानि ते पादः शीर्ष्णो द्यौः समवर्तत ।। ३९ ।।\nनाभ्या आसीदंतरिक्षं लोमानि च वनस्पतिः ।।\nचन्द्रमा मनसो जातश्चक्षोः सूर्यस्तव प्रभो ।। 4.1.2.४० ।।\nत्वमेव सर्वं त्वयि देव सर्वं स्तोता स्तुतिः स्तव्य इह त्वमेव ।।\nईश त्वयाऽवास्यमिदं हि सर्वं नमोस्तु भूयोपि नमो नमस्ते ।। ४१ ।।\nइति स्तुत्वा विधिं देवा निपेतुर्दंडवत्क्षितौ ।।\nपरितुष्टस्तदा ब्रह्मा प्रत्युवाच दिवौकसः ।। ४२ ।।\n।। ब्रह्मोवाच ।। ।।\nयथार्थयाऽनया स्तुत्या तुष्टोस्मि प्रणताः सुराः ।।\nउत्तिष्ठत प्रसन्नोस्मि वृणुध्वं वरमुत्तमम् ।। ४३ ।।\nयः स्तोष्यत्यनया स्तुत्या श्रद्धावान्प्रत्यहं शुचिः ।।\nमां वा हरं वा विष्णुं वा तस्य तुष्टाः सदा वयम् ।। ४४ ।।\nदास्यामः सकलान्कामान्पुत्रान्पौत्रान्पशून्वसु ।।\nसौभाग्यमायुरारोग्यं निर्भयत्वं रणे जयम् ।। ४५ ।।\nऐहिकामुष्मिकान्भोगानपवर्गं तथाऽक्षयम् ।।\nयद्यदिष्टतमं तस्य तत्तत्सर्वं भविष्यति ।।४६।।\nतस्मात्सर्वप्रयत्नेन पठितव्यः स्तवोत्तमः ।।\nअभीष्टद इति ख्यातः स्तवोयं सर्वसिद्धिदः।।४७।।\nपुनः प्रोवाच तान्वेधाः प्रणिपत्योत्थितान्सुरान् ।।\nस्वस्थास्तिष्ठत भो यूयं किमत्रापि समाकुलाः ।। ४८ ।।\nएते वेदा मूर्तिधरा इमा विद्यास्तथाखिलाः ।।\nसदक्षिणा अमी यज्ञाः सत्यं धर्मस्तपो दमः ।। ४९ ।।\nब्रह्मचर्यमिदं चैषा करुणा भारतीत्वियम् ।।\nश्रुतिस्मृतीतिहासार्थ चरितार्था अमीजनाः ।। 4.1.2.५० ।।\nनेह क्रोधो न मात्सर्यं लोभः कामोऽधृतिर्भयम् ।।\nहिंसा कुटिलता गर्वो निंदासूयाऽशुचिः क्वचित् ।। ५१ ।।\nये ब्राह्मणा ब्रह्मरतास्तपोनिष्ठास्तपोधनाः ।।\nमासोपवासषण्मासचातुर्मास्यादि सद्व्रताः ।। ५२ ।।\nपातिव्रत्यरता नार्यो ये चान्ये ब्रह्मचारिणः ।।\nते चामीपश्यत सुरा ये षंढाः परयोषिति ।। ५३ ।।\nमातापित्रोरमी भक्ता अमी गोग्रहणे हताः ।।\nव्रते दाने जपे यज्ञे स्वाध्याये द्विजतर्पणे ।। ५४ ।।\nतीर्थे तपस्युपकृतौ सदाचारादिकर्मणि ।।\nफलाभिलाषिणीबुद्धिर्न येषां ते जना अमी ।। ५५ ।।\nगायत्री जाप्यनिरता अग्निहोत्र परायणाः ।।\nद्विमुखी गो प्रदातारः कपिलादान तत्पराः ।। ५६ ।।\nनिस्पृहाः सोमपा ये वै द्विजपादोदपाश्च ये ।।\nमृताः सारस्वते तीर्थे द्विजशुश्रूषकाश्च ये ।। ५७ ।।\nप्रतिग्रहे समर्था हि ये प्रतिग्रहवर्जिताः ।।\nत एते मत्प्रिया विप्रास्त्यक्ततीर्थ प्रतिग्रहाः ।। ५८ ।।\nप्रयागे माघ मासो यैरुषः स्नातोऽमलात्मभिः ।।\nमकरस्थे रवौ शुद्धास्त इमे सूर्यवर्चसः ।। ५९ ।।\nवाराणस्यां पांचनदे त्र्यहं स्नातास्तु कार्तिके ।।\nअमी ते शुद्धवपुषः पुण्यभाजोतिनिर्मलाः ।। 4.1.2.६० ।।\nस्नात्वा तु मणिकर्णिक्यां प्रीणिता ब्राह्मणा धनैः ।।\nत एते सर्वभोगाढ्याः कल्पं स्थास्यंति मत्पुरे ।। ६१ ।।\nततः काशीं समासाद्य तेन पुण्येन नोदिताः ।।\nविश्वेश्वरप्रसादेन मोक्षमेष्यंत्यसंशयम् ।। ६२ ।।\nअविमुक्ते कृतं कर्म यदल्पमपि मानवैः ।।\nश्रेयोरूपं तद्विपाको मोक्षो जन्मांतरेष्वपि ।। ६३ ।।\nअहो वैश्वेश्वरे क्षेत्रे मरणादपिनोभयम् ।।\nयत्र सर्वे प्रतीक्षंते मृत्युं प्रियमिवाति थिम् ।। ६४ ।।\nब्राह्मणेभ्यः कुरुक्षेत्रे यैर्दत्तं वसु निर्मलम् ।।\nनिर्मलांगास्त एते वै तिष्ठंति मम संनिधा ।।६५ ।।\nपितामहं समासाद्य गयायां यैः पितामहाः ।।\nतर्पिता ब्राह्मणमुखे तेषामेते पितामहाः ।।६६।।\nन स्नानेन न दानेन न जपेन न पूजया ।।\nमल्लोकः प्राप्यते देवाः प्राप्यते द्विज तर्पणात् ।।६७।।\nसोपस्कराणिवेश्मानिमु सलोलूखलादिभिः ।।\nयैर्दत्तानि सशय्यानि तेषां हर्म्याण्यमूनि वै ।। ६८ ।।\nब्रह्मशालां कारयंति वेदमध्यापयंति च ।।\nविद्यादानं च ये कुर्युः पुराणं श्रावयंति च ।। ६९ ।।\nपुराणानि च ये दद्युः पुस्तकानि ददत्यपि ।।\nधर्मशास्त्राणि ये दद्युस्तेषां वासोत्र मे पुरे ।। 4.1.2.७० ।।\nयज्ञार्थं च विवाहार्थं व्रतार्थं ब्राह्मणाय वै ।।\nअखंडं वसु ये दद्युस्तेत्र स्युर्वसुवर्चसः ।। ७१ ।।\nआरोग्यशालां यः कुर्याद्वैद्यपोषणतत्परः ।।\nआकल्पमत्र वसति सर्वभोग समन्वितः ।। ७२ ।।\nमुक्ती कुर्वंति तीर्थानि ये च दुष्टावरोधतः ।।\nममावरोधे ते मान्या औरसास्तनया इव ।। ७३ ।।\nविष्णोर्वाममवाशंभोर्ब्राह्मणा एव सुप्रियाः ।।\nतेषां मूर्त्या वयं साक्षाद्विचरामो महीतले ।। ७४ ।।\nब्राह्मणाश्चैव गावश्च कुलमेकं द्विधाकृतम् ।।\nएकत्र मंत्रास्तिष्ठंति हविरेकत्र तिष्ठति ।। ७५ ।।\nब्राह्मणा जंगमं तीर्थं निर्मितं सार्वभौमिकम् ।।\nयेषां वाक्योदकेनैव शुद्ध्यंति मलिना जनाः ।। ७६ ।।\nगावः पवित्रमतुलं गावो मंगलमुत्तमम् ।।\nयासां खुरोत्थितो रेणुर्गंगावारिसमो भवेत् ।। ७७ ।।\nशृंगाग्रे सर्वतीर्थानि खुराग्रे सर्व पर्वताः ।।\nशृंगयोरंतरे यस्याः साक्षाद्गौरीमहेश्वरी ।। ७८ ।।\nदीयमानां च गां दृष्ट्वा नृत्यंति प्रपितामहाः ।।\nप्रीयंते ऋषयः सर्वे तुष्यामो दैवतैः सह ।। ७९ ।।\nरोरूयंते च पापानि दारिद्र्यं व्याधिभिः सह ।।\nधात्र्यः सर्वस्य लोकस्य गावो मातेव सर्वथा ।। 4.1.2.८० ।।\nगवां स्तुत्वा नमस्कृत्य कृत्वा चैव प्र दक्षिणाम्।।\nप्रदक्षिणीकृता तेन सप्तद्वीपा वसुंधरा ।। ८१ ।।\nया लक्ष्मीः सवर्भूतानां या देवेषु व्यवस्थिता ।।\nधेनुरूपेण सा देवी मम पापं व्यपोहतु ।। ८२ ।।\nविष्णोर्वक्षसि या लक्ष्मीः स्वाहा चैव विभावसोः ।।\nस्वधा या पितृमुख्यानां सा धेनुर्वरदा सदा ।। ८३ ।।\nगोमयं यमुना साक्षाद्गोमूत्रं नर्मदा शुभा ।।\nगंगा क्षीरं तु यासां वै किं पवित्रमतः परम् ।। ८४ ।।\nगवामंगेषु तिष्ठंति भुवनानि चतुर्दश ।।\nयस्मात्तस्माच्छिवं मे स्यादिहलोके परत्र च ।। ८५ ।।\nइति मंत्रं समुच्चार्य धेनूर्वाधेनुमेव वा ।।\nयो दद्याद्द्विजवर्याय स सर्वेभ्यो विशिष्यते ।। ८६ ।।\nमया च विष्णुना सार्धं शिवेन च महर्षिभिः ।\nविचार्य गोगुणान्नित्यं प्रार्थनेति विधीयते ।। ८७ ।।\nगावो मे पुरतः संतु गावो मे संतु पृष्ठतः ।।\nगावो मे हृदये संतु गवां मध्ये वसाम्यहम् ।। ८८ ।।\nनीराजयति योंगानि गवां पुच्छेन भाग्यवान् ।।\nअलक्ष्मीः कलहो रोगास्तस्यांगाद्यांति दूरतः।।८९।।\nगोभिर्विप्रश्च वेदैश्च सतीभिः सत्यवादिभिः।।\nअलुब्धैर्दा नशीलैश्च सप्तभिर्धार्यते मही।।4.1.2.९०।\nमम लोकात्परोलोको वैकुंठ इति गीयते।।\nतस्योपरिष्टात्कौमार उमालोकस्ततः परम्।।९१।।\nशिवलोकस्तदुपरि गोलो कस्तत्समीपतः ।।\nगोमातरः सुशीलाद्यास्तत्र संति शिवप्रियाः ।। ९२ ।।\nगवां शुश्रूरूषकाये च गोप्रदाये च मानवाः ।।\nएषामन्यतमे लोके ते स्युः सर्वसमृद्धयः ।। ९३ ।।\nयत्र क्षीरवहा नद्यो यत्र पायस कर्दमाः ।।\nन जरा बाधते यत्र तत्र गच्छंति गोप्रदाः ।। ९४ ।।\nश्रुतिस्मृतिपुराणज्ञा ब्राह्मणाः परिकीर्तिताः।।\nतदुक्ताचारचरणा इतरे नामधारकाः।।९५।।\nश्रुतिस्मृती तु नेत्रे द्वे पुराणं हृदयं स्मृतम् ।।\nश्रुतिस्मृतिभ्यां हीनोंधः काणः स्यादेकया विना।।\nपुराणहीनाद्धृच्छून्यात्काणांधावपि तौ वरौ ।।\nश्रुतिस्मृत्युदितोधर्मः पुराणे परिगीयते।।९७।।\nतद्बाह्मणाय गोर्देया सर्वत्र सुखमिच्छता ।।\nन देया द्विजमात्राय दातारं सोप्यधो नयेत्।।९८।।\nयस्य धर्मेऽस्ति जिज्ञासा यस्य पापाद्भयं महत्।।\nश्रोतव्यानि पुराणानि धमर्मूलानि तेन वै।।९९।।\nचतुर्दशसु विद्यासु पुराणं दीप उत्तमः।।\nअंधोपि न तदा लोकात्संसाराब्धौ क्वचित्पतेत् ।।4.1.2.१००।।\nश्रोतव्यानि पुराणानि वस्तव्यं जाह्नवी तटे ।।\nतर्पणीया द्विजा नित्यं ममलोकेप्सुभिः सदा ।। १ ।।\nइत्युद्देशान्मयाख्याता सत्यलोकव्यवस्थितिः ।।\nअभयं यद्भयार्तानां न भेतव्यं च हे सुराः ।।२।।\nस्पर्धते मेरुणा विंध्यो ब्रध्नाध्व परिरोधकृत ।।\nतदर्थमागता यूयं तदुपायं दिशामि वः।।३।।\nअस्त्यगस्त्यस्तप्यमानस्तप उग्रं महातपाः ।।\nमैत्रावरुणिराधाय चित्तं विश्वेश्वरे विभौ ।। ४ ।।\nअविमुक्तमहाक्षेत्रे सर्वेषां मुक्तिहेतुके ।।\nतारकस्योपदेशार्थं विश्वेशाऽधिष्ठिते स्वयम् ।। ५ ।।\nयाचध्वं तत्र गत्वा तं स वः कार्यं विधास्यति ।।\nतेनैकदाविता लोका वातापील्वलभक्षणात् ।। ६ ।।\nअतिमित्रं तत्र तेजो मित्रावरुणजे मुनौ।।\nतदाप्रभृति लोकेषु कोगस्त्यान्नैव बिभ्यति ।।७।।\nइत्युक्त्वांतर्दधे वेधास्तेपि प्रमुदिताननाः ।।\nदेवाः परस्परं प्रोचुरहोधन्य तमा वयम् ।। ८ ।।\nप्रसंगतोपि द्रष्टव्यौ काशीकाशीपती शिवौ।।।\nअहो अहोभिर्बहुभिः फलितो नो मनोरथः।। ९ ।।\nउत्फुल्लपद्मनयना निर्मिताः सुकृतार्थिनः।।\nतावेव चरणौ धन्यौ काशीमभिप्रयायिनौ ।। 4.1.2.११० ।।\nयेयं कथा श्रुतास्माभिर्वेधसा समुदीरिता ।।\nतस्याः श्रवणजात्पुण्यात्प्राप्नुमस्त्वद्य काशिकाम्।। ११ ।।\nएका क्रिया द्व्यर्थकरी प्राप्यते पुण्यगौरवात् ।।\nएवं वदंतो हृष्टास्याः सुराः काशीं समाययुः ।।१२।।\nव्यास उवाच ।।\nइदं पुण्यतमाख्यानं ये श्रोष्यंतीह मानवाः ।।\nविधूय सर्वपापानि पुत्रदारसमन्विताः ।। १३ ।।\nइह वंशं परिस्थाप्य भुक्त्वा सर्व सुखानि च ।।\nसत्यलोके चिरं स्थित्वा ततो यास्यंति शाश्वतम् ।। ११४ ।।\nइति श्रीस्कान्दे महापुराणे एकाशीतिसाहस्यां संहितायां चतुर्थे काशीखंडे पूर्वार्धे सत्यलोकवर्णनंनाम द्वितीयोऽध्यायः ।।२ ।। ।।"
  }
]
[
  {
    "text": "।। अगस्तिरुवाच ।। ।।\nकथं निकटतः कालो ज्ञायते हरनंदन ।।\nतानि चिह्नानि कतिचिद्ब्रूहि मे परिपृच्छतः ।। १ ।।\n।। कुमार उवाच ।। ।।\nवदामि कालचिह्नानि जायंते यानि देहिनाम् ।।\nमृत्यौ निकटमापन्ने मुने तानि निशामय ।। २।।\nयाम्यनासापुटे यस्य वायुर्वाति दिवानिशम् ।।\nअखंडमेव तस्यायुः क्षयत्यब्दत्रयेण हि ।। ३ ।।\nअहोरात्रं त्र्यहोरात्रं रविर्वहति संततम् ।।\nअब्दमेकं च तस्येह जीवनावधिरुच्यते ।। ४ ।।\nवहेन्नासापुटयुगे दशाहानि निरंतरम् ।।\nवातश्चेत्सह संक्रांतिस्तया जीवेद्दिनत्रयम् ।। ५ ।।\nनासावर्त्म द्वयं हित्वा मातरिश्वा मुखाद्वहेत् ।।\nशंसेद्दिनद्वयादर्वाक्प्रयाणं तस्य चाध्वनि ।। ६ ।।\nअकस्मादेवयत्काले मृत्युः सन्निहितो भवेत् ।।\nचिंतनीयः प्रयत्नेन स कालो मृत्युभीरुणा ।। ७ ।।\nसूर्ये सप्तमराशिस्थे जन्मर्क्षस्थे निशाकरे ।।\nपौष्णः स कालो द्रष्टव्यो यदा याम्ये रविर्वहेत् ।। ८ ।।\nअकस्माद्वीक्षते यस्तु पुरुषं कृष्णपिंगलम् ।।\nतस्मिन्नेव क्षणेऽरूपं स जीवेद्वत्सरद्वयम् ।। ९ ।।\nयस्य बीजं मलं मूत्रं क्षुतं मूत्रं मलं तु वा ।।\nइहैकदा पतेद्यस्य अब्दं तस्यायुरिष्यते ।। 4.1.42.१० ।।\nइंद्रनीलनिभं व्योम्नि नागवृंदं य ईक्षते ।।\nइतस्ततः प्रसृमरं षण्मासं न स जीवति ।।।१।।\nव्यभ्रेह्नि वारिपूर्णास्यः पृष्ठीकृत्य दिवाकरम् ।।\nफूत्कृत्याश्विंद्रचापं न पश्येत्षण्मासजीवितः ।। १२ ।।\nअरुंधतीं ध्रुवं चैव विष्णोस्त्रीणिपदानि च ।।\nआसन्नमृत्युर्नोपश्येच्चतुर्थं मातृमंडलम् ।।१३।।\nअरुंधती भवेज्जिह्वा ध्रुवो नासाग्रमुच्यते ।।\nविष्णोः पदानि भ्रूमध्ये नेत्रयोर्मातृमंडलम् ।। १४ ।।\nवेत्ति नीलादिवर्णस्य कटम्लादिरसस्यहि ।।\nअकस्मादन्यथाभावं षण्मासेन स मृत्युभाक् ।।१५।।\nषण्मासमृत्योर्मर्त्यस्य कंठोष्ठरसना रदाः ।।\nशुष्यंति सततं तद्वद्विच्छायास्तालुपंचमाः ।।१६।।\nरेतः करजनेत्रांता नीलिमानं भजंति चेत् ।।\nतर्हि कीनाशनगरीं षष्ठेमासि व्रजेन्नरः ।। १७ ।।\nसंप्रवृत्ते निधुवने मध्येंते क्षौति चेन्नरः ।।\nनिश्चितं पंचमे मासि धर्मराजातिथिर्भवेत् ।। १६ ।।\nद्रुतमारुह्यशरठस्त्रिवर्णो यस्य मस्तके ।।\nप्रयाति याति तस्यायुः षण्मासेन परिक्षयम् ।। १९ ।।\nसुस्नातस्यापि यस्याशु हृदयं परिशुष्यति ।।\nचरणौ च करौ वापि त्रिमासं तस्य जीवितम् ।। 4.1.42.२० ।।\nप्रतिबिंबं भवेद्यस्य पदखंडपदाकृति ।।\nपांसौ वा कर्दमे वापि पंचमासान्स जीवति ।। २१ ।।\nछाया प्रकंपते यस्य देहबंधेपि निश्चले ।।\nकृतांतदूता बध्नंति चतुर्थे मासि तं नरम् ।। २२ ।।\nनिजस्य प्रतिबिंबस्य नीराज्यमुकुरादिषु ।।\nउत्तमांगं न यः पश्येत्समासेन विनश्यति ।। २३ ।।\nमतिर्भ्रश्येत्स्खलेद्वाणी धनुरैद्रं निरक्षितै ।।\nरात्रौ चंद्रद्वयं चापि दिवा द्वौ च दिवाकरौ ।। २४ ।।\nदिवा च तारकाचक्रं रात्रौ व्योमवितारकम् ।।\nयुगपच्च चतुर्दिक्षु शाक्रं कोदंडमंडलम् ।। २५ ।।\nभूरुहे भूधराग्रे च गंधर्वनगरालयम् ।।\nदिवापिशाच नृत्यं च एते पंचत्वहेतवः ।।२६।।\nसर्वेष्वेतेषु चिह्नेषु यद्येकमपि वीक्षते ।।\nतदा मासावधिं मृत्युः प्रतीक्षेत न चाधिकम् ।। २७ ।।\nकरावरुद्ध श्रवणः शृणोति न यदा ध्वनिम् ।।\nस्थूलः कृशः कृशस्थूलस्तदामासान्निवर्तते ।। २८ ।।\nयः पश्येदात्मनश्छायां दक्षिणाशा समाश्रिताम् ।।\nदिनानि पंच जीवित्वा पंचत्वमुपयाति सः ।। २९ ।।\nप्रोह्यते भक्ष्यते वापि पिशाचासुरवायसैः ।।\nभूतैः प्रेतैः श्वभिर्गृध्रैर्गोमायुखरसूकरैः ।। 4.1.42.३० ।।\nरासभैः करभैः कीशैः श्वेनैरश्वतरैर्बकैः ।।\nस्वप्ने स जीवितं त्यक्त्वा वर्षांते यममीक्षते ।। ३१ ।।\nगंधपुष्पांशुकैः शोणैः स्वां तनुं भूषितां नरः ।।\nयः पश्येत्स्वप्नसमये सोऽष्टौ मासाननित्यहो ।। ३२ ।।\nपांसुराशि च वल्मीकं यूपदंडमथापि वा ।।\nयोधिरोहति वै स्वप्ने स षष्ठे मासि नश्यति ।। ३३ ।।\nरासभारूढमात्मानं तैलाभ्यक्तं च मुंडितम् ।।\nनीयमानं यमाशां यः स्वप्ने पश्येत्स्वपूर्वजान् ।। ३४ ।।\nस्वमौलौ स्वतनौ वापि यः पश्येत्स्वप्नगो नरः ।।\nतृणानि शुष्ककाष्ठानि षष्ठे मासि न तिष्ठति ।। ३५ ।।\nलोहदंडधरं कृष्णं पुरुषं कृष्णवाससम् ।।\nस्वयं योग्रे स्थितं पश्येत्स त्रीन्मासान्न लंघयेत् ।। ३६ ।।\nकाली कुमारी यं स्वप्ने बद्नीयाद्बाहु पाशकैः ।।\nस मासेन समीक्षेत नगरींशमनोषिताम् ।। ३७ ।।\nनरो यो वानरारूढो यायात्प्राचीदिशं स्वपन् ।।\nदिनैः स पंचभिरेव पश्येत्संयमिनीं पुरीम् ।।३८।।\nकृपणोपि वदान्यः स्याद्वदान्यः कृपणो यदि ।।\nप्रकृतेर्विकृतिश्चेत्स्यात्तदा पंचत्वमृच्छति ।।३९।।\nएतानि कालचिह्नानि संत्यन्यानि बहून्यपि ।।\nज्ञात्वाभ्यसेन्नरो योगमथवाकाशिकां श्रयेत् ।। 4.1.42.४० ।।\nन कालवंचनोपायं मुनेन्यमवयाम्यहम् ।।\nविना मृत्युजयं काशीनाथं गर्भावरोधकम् ।। ४१ ।।\nतावद्गर्जंति पापानि तावद्गर्जेद्यमो नृपः ।।\nयावद्विश्वेशशरणं नरो न निरतो व्रजेत् ।। ४२ ।।\nप्राप्तविश्वेश्वरावासः पीतोत्तरवहापयाः ।।\nस्पृष्ट विश्वेशसल्लिंगः कश्च याति न वंद्यताम् ।। ४३ ।।\nकरिष्येत्कुपितःकालः किंकाशीवासिनां नृणाम् ।।\nकाले शिवः स्वयं कर्णे यत्र मंत्रोपदेशकः ।। ४४ ।।\nयथा प्रयाति शिशुता कौमारं च यथा गतम् ।।\nसत्वरं गत्वरं तद्वद्यौवनं चापि वार्धकम ।। ४५ ।।\nयावन्नहि जराक्रांतिर्यावन्नेंद्रियवैक्लवम् ।।\nतावत्सर्वं फल्गुरूपं हित्वा काशीं श्रयेत्सुधीः ।। ४६ ।।\nअन्यानि काललक्ष्माणि तिष्ठंतु कलशोद्भव ।।\nजरैव प्रथमं लक्ष्म चित्रं तत्रापि भीर्नहि ।। ४७ ।।\nपराभूतो हि जरया सर्वैश्च परिभूयते ।।\nहृततारुण्यमाणिक्यो धनहीनः पुमानिव ।। ४८ ।।\nसुतावाक्यं न कुर्वंति पत्नी प्रेमापि मुंचति ।।\nबांधवा नैव मन्यंते जरसाश्लेषितं नरम् ।। ४९ ।।\nआश्लिष्टं जरया दृष्ट्वा परयोषिद्विशंकिता ।।\nभवेत्पराङ्मुखी नित्यं प्रणयिन्यपि कामिनी ।। 4.1.42.५० ।।\nन जरा सदृशो व्याधिर्न दुःखं जरया समम् ।।\nकारयित्र्यपमानस्य जरैव मरणं नृणाम् ।। ५१ ।।\nन जीयते तथा कालस्तपसा योगयुक्तिभिः ।।\nयथा चिरेणकालेन काशीवासाद्विजीयते ।। ५२ ।।\nविनायज्ञैर्विनादानैर्विना व्रतजपादिभिः ।।\nविनातिपुण्यसंभारैः कः काशीं प्राप्तुमीहते ।। ५३ ।।\nकाशीप्राप्तिरयं योगःकाथीप्राप्तिरिदं तपः ।।\nकाशीप्राप्तिरिदं दानं काशीप्राप्तिः शिवैकता ।। ५४ ।।\nकः कलिकोथवा कालः का जरा किं च दुष्कृतम् ।।\nका रुजः केंतराया वा श्रिता वाराणसी यदि ।। ५५ ।।\nकलिस्तानेव बाधेत कालस्तांश्च जिघांसति ।। ५६।।\nएनांसि तांश्च बाधंते ये न काशीं समाश्रिताः ।।\nकाशीसमाश्रिता यैश्च यैश्च विश्वेश्वरोर्चितः ।।\nतारकं ज्ञानमासाद्य ते मुक्ताः कर्मपाशतः ।। ।। ५७ ।।\nधनिनो न तथा सौख्यं प्राप्नुवंति नराः क्वचित् ।।\nयथा निधनतः काश्यां लभते सुखमव्ययम् ।। ५८ ।।\nवरं काशीसमावासी नासीनो द्युसदां पदम्।।\nदुःखांतं लभते पूर्वः सुखांतं लभते परः ।। ५९ ।।\nस्थितोपि भगवनीशो मंदरं चारुकंदरम् ।।\nकाशीं विना रतिं नाऽऽप दिवोदासनृपोषिताम् ।। 4.1.42.६० ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे कालवंचनोपायोनाम द्विचत्वारिंशोध्यायः ।। ४२ ।।"
  }
]
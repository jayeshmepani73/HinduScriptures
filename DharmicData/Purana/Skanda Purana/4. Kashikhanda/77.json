[
  {
    "text": "।। पार्वत्युवाच ।। ।।\nनमस्ते देवदेवेश प्रणमत्करुणानिधे ।।\nवद केदारमाहात्म्यं भक्तानामनुकंपया ।।१।।\nतस्मिँल्लिंगे महाप्रीतिस्तव काश्यामनुत्तमा ।।\nतद्भक्ताश्च जना नित्यं देवदेवमहाधियः ।। २ ।।\n।। देवदेव उवाच ।। ।।\nशृण्वपर्णेभिधास्यामि केदारेश्वर संकथाम् ।।\nसमाकर्ण्यापि यां पापोप्यपापो जायते क्षणात् ।। ३ ।।\nकेदारं यातुकामस्य पुंसो निश्चितचेतसः ।।\nआजन्मसंचितं पापं तत्क्षणादेव नश्यति ।। ४ ।।\nगृहाद्विनिर्गते पुंसि केदारमभिनिश्चितम् ।। जन्मद्वयार्जितं पापं शरीरादपि निर्व्रजेत् ।। ५ ।।\nमध्ये मार्गं प्रपन्नस्य त्रिजन्मजनितं त्वघम् ।।\nदेहगेहाद्विनिःसृत्य निराशं याति निःश्वसत् ।। ६ ।।\nसायंकेदारकेदारकेदारेति त्रिरुच्चरन्।।\nगृहेपि निवसन्नूनं यात्राफलमवाप्नुयात् ।। ७ ।।\nदृष्ट्वा केदारशिखरं पीत्वा तत्रत्यमंबु च ।।\nसप्तजन्मकृतात्पापान्मुच्यते नात्र संशयः ।।८।।\nहरपापह्रदे स्नात्वा केदारेशं प्रपूज्य च ।।\nकोटिजन्मार्जितैनोभिर्मुच्यते नात्र संशयः ।।९।।\nसकृत्प्रणम्य केदारं हरपापकृतोदकः ।।\nस्थाप्य लिंगं हृदंभोजे प्रांते मोक्षं गमिष्यति।।4.2.77.१०।।\nहरपापह्रदे श्राद्धं श्रद्धया यः करिष्यति ।।\nउद्धृत्य सप्तपुरुषान्स मे लोकं गमिष्यति ।। ११ ।।\nपुरा राथंतरे कल्पे यदभूदत्र तच्छृणु ।।\nअपर्णे दत्तकर्णा त्वं वर्णयामि तवाग्रतः ।।१२।।\nएको ब्राह्मणदायाद उज्जयिन्या इहागतः ।।\nकृतोपनयनः पित्रा ब्रह्मचर्यव्रतेस्थितः ।।१३।।\nस्थलीं पाशुपतीं काशीं स विलोक्य समंततः।।\nद्विजैः पाशुपतैः कीर्णां जटामुकुटभूषितैः ।। १४ ।।\nकृतलिंगसमर्चैश्च भूतिभूषितवर्ष्मभिः ।।\nभिक्षाहृतान्नसंतुष्टैः पुष्टैर्गंगामृतोदकैः ।। १५ ।।\nबभूवानंदितमना व्रतं जग्राह चोत्तमम्।।\nहिरण्यगर्भादाचार्यान्महत्पाशुपताभिधम् ।। १६ ।।\nस च शिष्यो वशिष्ठोभूत्सर्वपाशुपतोत्तमः ।।\nस्नात्वा ह्रदे हरपापे नित्यप्रातः समुत्थितः ।।१७।।\nविभूत्याहरहः स्नाति त्रिकालं लिंगमर्चयन् ।।\nनांतरं स विजानाति शिवलिंगे गुरौ तथा ।।१८।।\nस द्वादशाब्ददेशीयो वशिष्ठो गुरुणा सह ।।\nययौ केदारयात्रार्थं गिरिं गौरीगुरोर्गुरुम् ।।१९।।\nयत्र गत्वा न शोचंति किंचित्संसारिणः क्वचित ।।\nप्राश्योदकं लिंगरूपं लिंगरूपत्वमागताः ।।4.2.77.२०।।\nअसिधारं गिरिं प्राप्य वशिष्ठस्य तपस्विनः ।।\nगुरुर्हिरण्यगर्भाख्यः पंचत्वमगमत्तदा ।। २१ ।।\nपश्यतां तापसानां च विमाने सार्वकामिके ।।\nआरोप्य तं पारिषदाः कैलासमनयन्मुदा ।। २२ ।।\nयस्तु केदारमुद्दिश्य गेहादर्धपथेप्यहो ।।\nअकातरस्त्यजेत्प्राणान्कैलासे स चिरं वसेत् ।। २३ ।।\nतदाश्चर्यं समालोक्य स वशिष्ठस्तपोधनः ।।\nकेदारमेव लिंगेषु बह्वमंस्त सुनिश्चितम् ।। २४।।\nअथ कृत्वा स कैदारीं यात्रां वाराणसीमगात् ।।\nअग्रहीन्नियमं चापि यथार्थं चाकरोत्पुनः ।। ।। २५ ।।\nप्रति चैत्रं सदा चैत्र्यां यावज्जीवमहं ध्रुवम् ।।\nविलोकयिष्ये केदारं वसन्वाराणसीं पुरीम् ।। २६ ।।\nतेन यात्राः कृताः सम्यक् षष्टिरेकाधिका मुदा ।।\nआनंदकानने नित्यं वसता ब्रह्मचारिणा ।। २७ ।।\nपुनर्यात्रां स वै चक्रे मधौ निकटवर्तिनि ।।\nपरमोत्साहसंतुष्टः पलिता कलितोप्यलम्।। २८ ।।\nतपोधनैस्तन्निधनं शंकमानैर्निवारितः ।।\nकारुण्यपूर्णहृदयैरन्यैरपि च संगिभिः ।। २९ ।।\nततोपि न तदुत्साहभंगोभूद्दृढचेतसः ।।\nमध्ये मार्गं मृतस्यापि गुरोरिव गतिर्मम ।। 4.2.77.३० ।।\nइति निश्चितचेतस्के वशिष्ठे तापसे शुचौ ।।\nअशूद्रान्न परीपुष्टे तुष्टोहं चंडिकेऽभवम् ।। ३१ ।।\nस्वप्रेमया स संप्रोक्तो वशिष्ठस्तापसोत्तमः ।।\nदृढव्रत प्रसन्नोस्मि केदारं विद्धि मामिह ।। ३२ ।।\nअभीष्टं च वरं मत्तः प्रार्थयस्वाविचारितम् ।।\nइत्युक्तवत्यपि मयि स्वप्नो मिथ्येति सोब्रवीत्।। ३३ ।।\nततोपि स मया प्रोक्तः स्वप्नो मिथ्याऽशुचिष्मताम् ।।\nभवादृशाममिथ्यैव स्वाख्या सदृशवर्तिनाम् ।। ३४ ।।\nवरं ब्रूहि प्रसन्नोस्मि स्वप्नशंकां त्यज द्विज ।।\nतव सत्त्ववतः किंचिन्मयादेयं न किंचन ।। ३५ ।।\nइत्युक्तं मे समाकर्ण्य वरयामास मामिति ।।\nशिष्यो हिरण्यगर्भस्य तपस्विजनसत्तमः ।। ३६ ।।\nयदि प्रसन्नो देवेश तदा मे सानुगा इमे ।।\nसर्वे शूलिन्नुग्राह्या एष एव वरो मम ।। ३७ ।।\nदेवि तस्येदमाकर्ण्य परोपकृतिशालिनः ।।\nवचनं नितरां प्रीतस्तथेति तमुवाच ह ।। ३८ ।।\nपुनः परोपकरणात्तत्तपो द्विगुणीकृतम् ।।\nतेन पुण्येन स मया पुनः प्रोक्तो वरं वृणु ।। ३९ ।।\nस वशिष्ठो महाप्राज्ञो दृढ पाशुपतव्रतः ।।\nदेवि मे प्रार्थयामास हिमशैलादिह स्थितिम् ।। 4.2.77.४० ।।\nततस्तत्तपसाकृष्टः कलामात्रेण तत्र हि ।।\nहिमशैले ततश्चात्र सर्वभावेन संस्थितः ।। ४१ ।।\nततः प्रभाते संजाते सर्वेषां पश्यतामहम् ।।\nहिमाद्रे प्रस्थितः प्राप्तस्तूयमानः सुरर्षिभिः ।।४२।।\nवशिष्ठं पुरतः कृत्वा सर्वसार्थसमायुतम् ।।\nहरपापह्रदे तीर्थे स्थितोहं तद्नुग्रहात् ।। ४३ ।।\nमत्परिग्रहतः सर्वे हरपापे कृतोदकाः ।।\nआराध्य मामनेनैव वपुषा सिद्धिमागताः ।। ४४ ।।\nतदा प्रभृति लिंगेस्मिन्स्थितः साधकसिद्धये ।।\nअविमुक्ते परे क्षेत्रे कलिकाले विशेषतः ।। ४५।।\nतुषाराद्रिं समारुह्य केदारं वीक्ष्य यत्फलम् ।।\nतत्फलं सप्तगुणितं काश्यां केदारदर्शने ।। ४६ ।।\nगौरीकुंडं यथा तत्र हंसतीर्थं च निर्मलम् ।।\nयथा मधुस्रवा गंगा काश्यां तदखिलं तथा ।। ४७ ।।\nइदं तीर्थं हरपापं सप्तजन्माघनाशनम् ।।\nगंगायां मिलितं पश्चाज्जन्मकोटिकृताघहम् ।। ४८ ।।\nअत्र पूर्वं तु काकोलौ युध्यतौ खान्निपेततुः ।।\nपश्यतां तत्र संस्थानां हंसौ भूत्वा विनिर्गतौ ।।४९।।\nगौरि त्वया कृतं पूर्वं स्नानमत्र महाह्रदे ।।\nगौरीतीर्थं ततः ख्यातं सर्वतीर्थोत्तमोत्तमम् ।। 4.2.77.५० ।।\nअत्रामृतस्रवा गंगा महामोहांधकारहृत् ।।\nअनेकजन्मजनित जाड्यध्वंसविधायिनी ।। ५१ ।।\nसरसा मानसेनात्र पूर्वं तप्तं महातपः ।।\nअतस्तु मानसं तीर्थं जने ख्यातिमिदं गतम् ।।५२।।\nअत्र पूर्वं जनः स्नानमात्रेणैव प्रमुच्यते ।।\nपश्चात्प्रसादितश्चाहं त्रिदशैर्मुक्तिदुर्दृशैः ।। ५३ ।।\nसर्वे मुक्तिं गमिष्यंति यदि देवेह मानवाः ।।\nकेदारकुंडे सुस्नातास्तदोच्छित्तिर्भविष्यति ।। ५४ ।।\nसर्वेषामेव वर्णानामाश्रमाणां च धर्मिणाम्।।\nतस्मात्तनुविसर्गेत्र मोक्षं दास्यति नान्यथा ।। ५५ ।।\nततस्तदुपरोधेन तथेति च मयोदितम् ।।\nतदारभ्य महादेवि स्नानात्केदारकुंडतः।।।। ५६ ।।\nसमर्चनाच्च भक्त्या वै मम नाम जपादपि ।।\nनैःश्रेयसीं श्रियं दद्यामन्यत्रापि तनुत्यजाम ।। ५७ ।।\nकेदारतीर्थे यः स्नात्वा पिंडान्दास्यति चात्वरः ।।\nएकोत्तरशतं वंश्यास्तस्य तीर्णा भवांबुधिम्।। ५८ ।।\nभौमवारे यदा दर्शस्तदा यः श्राद्धदो नरः ।।\nकेदारकुंडमासाद्य गयाश्राद्धेन किं ततः ।। ५९ ।।\nकेदारं गंतुकामस्य बुद्धिर्देया नरैरियम् ।।\nकाश्यां स्पृशंस्त्वं केदारं कृतकृत्यो भविष्यसि ।। 4.2.77.६० ।।\nचैत्रकृष्णचतुर्दश्यामुपवासं विधाय च ।।\nत्रिगंडूषान्पिबन्प्रातर्हृल्लिंगमधितिष्ठति ।। ६१ ।।\nकेदारोदकपानेन यथा तत्र फलं भवेत् ।।\nतथात्र जायते पुंसां स्त्रीणां चापि न संशयः ।। ६२ ।।\nकेदारभक्तं संपूज्य वासोन्नद्रविणादिभिः ।।\nआजन्मजनितं पापं त्यक्त्वा याति ममालयम् ।। ।। ६३ ।।\nआषण्मासं त्रिकालं यः केदारेशं नमस्यति ।।\nतं नमस्यंति सततं लोकपाला यमादयः ।। ६४ ।।\nकलौ केदारमाहात्म्यं योपि कोपि न वेत्स्यति ।।\nयो वेत्स्यति सुपुण्यात्मा सर्वं वेत्स्यति स ध्रुवम् ।। ६५ ।।\nकेदारेशं सकृद्दृष्ट्वा देवि मेऽनुचरो भवेत् ।।\nतस्मात्काश्यां प्रयत्नेन केदारेशं विलोकयेत् ।।६६।।\nचित्रांगदेश्वरं लिंगं केदारादुत्तरे शुभम् ।।\nतस्यार्चनान्नरो नित्यं स्वर्गभोगानुपाश्नुते ।। ६७ ।।\nकेदाराद्दक्षिणे भागे नीलकंठ विलोकनात् ।।\nसंसारोरगदष्टस्य तस्य नास्ति विषाद्भयम् ।। ६८ ।।\nतद्वायव्यंबरीषेशो  नरस्तदवलोकनात् ।।\nगर्भवासं न चाप्नोति संसारे दुःखसंकुले ।।६९।।\nइंद्रद्युम्नेश्वरं लिंगं तत्समीपे समर्च्य च ।।\nतेजोमयेन यानेन स स्वर्ग भुवि मोदते ।। 4.2.77.७० ।।\nतद्दक्षिणे नरो दृष्ट्वा लिंगं कालंजरेश्वरम् ।।\nजरां कालं विनिर्जित्य मम लोके वसेच्चिरम् ।।७१।।\nदृष्ट्वा क्षेमेश्वरं लिंगमुद्क्चित्रांगदेश्वरात् ।।\nसर्वत्र क्षेममाप्नोति लोकेऽत्र च परत्र च ।।७२।।\n।। स्कंद उवाच ।। ।।\nदेवदेवेन विंध्यारे केदार महिमा महान् ।।\nइत्याख्यायि पुरांबायै मया तेपि निरूपितः ।। ७३ ।।\nकेदारेश्वरलिंगस्य श्रुत्वोत्पत्तिं कृती नरः ।।\nशिवलोकमवाप्नोति निष्पापो जायते क्षणात् ।। ७४ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे केदारमहिमाख्यानं नाम सप्तसप्ततितमोऽध्यायः ।।७७।।"
  }
]
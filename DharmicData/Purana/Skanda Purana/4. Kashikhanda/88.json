[
  {
    "text": "अगस्त्य उवाच ।। ।।\nशिवलोकं समासाद्य मुनिना ब्रह्मसूनुना ।।\nकिं चक्रे ब्रूहि षड्वक्त्र कथां कौतुकशालिनीम् ।। १ ।।\nस्कंद उवाच ।। ।।\nशृणु कुंभज वक्ष्यामि नारदेन महात्मना ।।\nयत्कृतं तत्र गत्वाशु कैलासं शंकरालयम् ।। २ ।।\nमुनिर्गगनमार्गेण प्राप्य तद्धाम शांभवम्।।\nदृष्ट्वा शिवौ प्रणम्याथ शिवेन विहितादरः ।। ३ ।।\nतदुद्दिष्टासनं भेजे पश्यंस्तत्क्रीडनं परम्।।\nक्रीडंतौ तौ तु चाक्षाभ्यां यदा न च विरमेतुः ।। ४ ।।\nतदौत्सुक्येन स मुनिः प्रेर्यमाण उवाच ह ।।\n।। नारद उवाच ।। ।।\nदेवदेव तव क्रीडाखिलं ब्रह्मांडगोलकम् ।।\nमासा द्वादश ये नाथ ते सारिफलके गृहाः ।। ५ ।।\nकृष्णाः कृष्णेतरा या वै तिथयस्ताश्च सारिकाः ।।\nद्विपंचदशमासे यास्त्वक्षयुग्मं तथायने ।। ६ ।।\nसृष्टिप्रलय संज्ञौ द्वौ ग्लहौ जयपराजयौ ।।\nदेवीजये भवेत्सृष्टिरसृष्टिर्धूर्जटेर्जये ।। ७ ।।\nभवतोः खेलसमयो यः सा स्थितिरुदाहृता।।\nइत्थं क्रीडैव सकलमेतद्ब्रह्मांडमीशयोः ।। ८ ।।\nन देवी जेष्यति पतिं नेशः शक्तिं विजेष्यति ।।\nकिंचिद्विज्ञप्तुकामोस्मि तन्मातरवधार्यताम् ।। ९ ।।\nदेवः सर्वज्ञनाथोपि न किंचिदवबुध्यति ।।\nमानापमानयोर्यस्मादसौ दूरे व्यवस्थितः ।। 4.2.88.१० ।।\nलीलात्मा गुणवानेष विचारादतिनिर्गुणः ।।\nकुर्वन्नपि हि कर्माणि बाध्यते नैव कर्मभिः ।। ११ ।।\nमध्यस्थोपि हि सर्वस्य माध्यस्थ्यमवलंबतै ।।\nसर्वत्रायं महेशानो मित्राऽमित्रसमानदृक् ।। १२ ।।\nत्वं शक्तिरस्य देवस्य सर्वेषां मान्यभूः परा ।।\nदक्षस्यापि त्वया मानो दत्तो पत्यनिमित्तकः ।। १३ ।।\nपरं त्वं सर्वजगतां जनयित्र्येकिका ध्रुवम् ।।\nत्वत्त आविर्भवंत्येव धातृकेशववासवाः।। ।। १४ ।।\nत्वमात्मानं न जानासि त्र्यक्षमायाविमोहिता ।।\nअतएव हि मे चित्तं दुनोत्यतितरां सति ।। १५ ।।\nअन्या अपि हि याः सत्यः पातिव्रत्यपरायणाः ।।\nता भर्तृचरणौ हित्वा किंचिदन्यन्न मन्वते ।। १६ ।।\nअथवास्तामियं वार्ता प्रस्तुतं  प्रब्रवीम्यहम् ।।\nअद्य नीलगिरेस्तस्माद्धरिद्वारसमीपतः ।। १७ ।।\nअपूर्वमिव संवीक्ष्य परिप्राप्तस्तवांतिकम् ।।\nअत्याश्चर्यविषादाभ्यां किचिद्वक्तुमिहोत्सुकः ।। १८ ।।\nआश्चर्यहेतुरेवायं यत्पुंजातं त्रयीतले ।।\nतद्दृष्टं सकलत्रं च दक्षस्याध्वरमंडपे ।। १९ ।।\nसालंकारं समानं च सानंदमुखपंकजम् ।।\nविस्मृताखिलकार्यं च दक्षयज्ञप्रवर्तकम् ।। 4.2.88.२० ।।\nविषादे कारणं चैतद्यतो जातमिदं जगत् ।।\nयस्मिन्प्रवर्तते यत्र लयमेष्यति च ध्रुवम् ।। २१ ।।\nतदेव तत्र नो दृष्टं भवद्वंद्वं भवापहम् ।।\nप्रायो विषादजनकं भवतोर्यददर्शनम् ।। २२ ।।\nतदेव नाभवत्तत्र समभूदन्यदेव हि ।।\nतच्च वक्तुं न शक्येत तद्वक्ता दक्ष एव सः ।। २३ ।।\nतानि वाक्यानि चाकर्ण्य द्रुहिणेन ययेततः ।।\nमहर्षिणा दधीचेन धिक्कृतो नितरां हि सः ।।२४ ।।\nशप्तश्च वीक्षमाणानां देवर्षीणां प्रजापतिः ।।\nमया च कर्णौ पिहितौ श्रुत्वा तद्गर्हणा गिरः ।। २५ ।।\nदधीचिना समं केचिद्दुर्वासः प्रमुखा द्विजाः ।।\nभवनिंदां समाकर्ण्य कियतोपि विनिर्ययुः ।।२६।।\nप्रावर्तत महायागो हृष्टपुष्टमहाजनः ।।\nतथा द्रष्टुं न शक्नोमि तत आगतवानिह ।।२७ ।।\nभगिन्योपि च या देवि तव तत्र सभर्तृकाः ।।\nतासां गौरवमालोक्य न किंचिद्वक्तुमुत्सहे ।। २८ ।।\nइति देवी समाकर्ण्य सती दक्षकुमारिका ।।\nकरादक्षौ समुत्सृज्य दध्यौ किंचित्क्षणं हृदि ।। २९ ।।\nउवाच च भवत्वेवं शरणं भव एव मे ।।\nसंप्रधार्येति मनसि सती दाक्षायणी ततः ।।4.2.88.३०।।\nद्रुतमेव समुत्तस्थौ प्रणनाम च शंकरम् ।।\nमौलावंजलिमाधाय देवी देवं व्यजिज्ञपत् ।।३१।।\n।। देव्युवाच ।। ।।\nविजयस्वांधकध्वंसिं त्र्यंबक त्रिपुरांतक ।।\nचरणौ शरणं ते मे देह्यनुज्ञा सदाशिव ।।३२।।\nमा निषेधीः प्रार्थयामि यास्यमि पितुरंतिकम् ।।\nउक्त्वेति मौलिमदधादंधकारि पदांबुजे ।। ३३ ।।\nअथोक्ता शंभुना देवी मृडान्युत्तिष्ठ भामिनि ।।\nकिमपूर्णं  तवास्त्यत्र वदसौ भाग्यसुंदरि ।। ३४ ।।\nलक्ष्म्या अपि च सौभाग्यं ब्रह्माण्यै कांतिरुत्तमा ।।\nशच्यै नित्यनवीनत्वं भवत्या दत्तमीश्वरि ।। ३५ ।।\nत्वया च शक्तिमानस्मि महदैश्वर्यरक्षणे ।।\nत्वां च शक्तिं समासाद्य स्वलीलारूपधारिणीम् ।। ३६ ।।\nएतत्सृजामि पाम्यद्मि त्वल्लीलाप्रेरितोंगने ।।\nकुतो मां हातुमिच्छेस्त्वं मम वामार्धधारिणि ।। ३७ ।।\nशिवा शिवोदितं  चेति श्रुत्वाप्याह महेश्वरम् ।।\nजीवितेश विहाय त्वां न क्वापि परियाम्यहम् ।।३८।।\nमनो मे चरणद्वंद्वे तव स्थास्यति निश्चलम् ।।\nक्रतुं द्रष्टुं पितुर्यामि नैक्षि यज्ञो मया क्वचित् ।।३९।।\nशंभुः कात्यायनीवाक्यामिति श्रुत्वा तदाब्रवीत् ।।\nक्रतुस्त्वया नेक्षितश्चेदाहरामि ततः क्रतुम् ।। 4.2.88.४० ।।\nमच्छक्ति धारिणी त्वं वा सृजैवान्यां क्रतुक्रियाम् ।।\nअन्यो यज्ञपुमानस्तु संत्वन्ये लोकपालकाः ।। ४१ ।।\nअन्यानाशु विधेहि त्वमृषीनार्त्विज्यकर्मणि ।।\nपुनर्जगाद देवीति श्रुत्वा शंभोरुदीरितम् ।। ४२ ।।\nपितुर्यज्ञोत्सवो नाथ द्रष्टव्योऽत्र मया ध्रुवम् ।।\nदेह्यनुज्ञां गमिष्यामि मा मे कार्षीर्वचोन्यथा ।। ४३ ।।\nकः प्रतीपयितुं शक्तश्चेतो वा जलमेव वा ।।\nनिम्नायाभ्युद्यतं नाथ माद्य मां प्रतिषेधय ।। ४४ ।।\nनिशम्येति पुनः प्राह सर्वज्ञो भूतनायकः ।।\nमा याहि देवि मां हित्वा गता च न मिलिष्यसि ।। ४५ ।।\nअद्य प्राचीं यियासुं त्वां वारयेत्पंगुवासरः ।।\nनक्षत्रं च तथा ज्येष्ठा तिथिश्च नवमी प्रिये ।। ४६ ।।\nअद्य सप्तदशो योगो वियोगोद्य तनोऽशुभः ।।\nधनिष्ठार्ध समुत्पन्ने तव ताराद्य पंचमी ।। ।। ४७ ।।\nमा गा देवि गताद्य त्वं नहि द्रक्ष्यसि मां पुनः ।।\nपुनर्देवी बभाषे सा यदि नाम्नाप्यहं सती ।। ४८ ।।\nतदा तन्वंतरेणापि करिष्ये तव दासताम् ।।\nततो भवः पुनः प्राह को वा वारयितुं प्रभुः ।। ४९ ।।\nपरिक्षुब्धमनोवृत्तिं स्त्रियं वा पुरुषं तु वा ।।\nपुनर्न दर्शनं देवि मया सत्यं ब्रवीम्यहम् ।।4.2.88.५०।।\nपरं न देवि गंतव्यं महामानधनेच्छुभिः ।।\nअनाहूत तया कांते मातापितृगृहानपि ।। ५१ ।।\nयथा सिंधुगता सिंधुर्न पुनः परिवर्तते ।।\nतथाद्य गंत्र्या नो जातु तवागमनमिष्यते ।। ५२ ।।\n।। देव्युवाच ।। ।।\nअवश्यं यद्यहं रक्ता तव पादाबुंजद्वये ।।\nतथा त्वमेव मे नाथो भविष्यसि भवांतरे ।। ५३ ।।\nइत्युक्त्वा निर्ययौ देवी कोपांधीकृतलोचना ।।\nयियासुभिश्च कार्यार्थं यत्कर्तव्यं न तत्कृतम् ।। ५४ ।।\nन ननाम महादेवं न च चक्रे प्रदक्षिणम् ।।\nअतएव हि सा देवी न गता पुनरागता ।। ५५ ।।\nअप्रणम्य महेशानमकृत्वापि प्रदक्षिणम् ।।\nअद्यापि न निवर्तंते गताः प्राग्वासरा इव ।। ५६ ।।\nतया चरणचारिण्या राज्ञ्या त्रिभुवनेशितुः ।।\nअपि तत्पावनं वर्त्म मेनेति कठिनं बहु ।। ५७ ।।\nदेवोपि तां सतीं यांतीं दृष्ट्वा चरणचारिणीम् ।।\nअतीव विव्यथे चित्ते गणांश्चाथ समाह्वयत् ।। ५८ ।।\nगणा विमानं नयत मनःपवनचक्रिणम् ।।\nपंचास्यायुतसंयुक्तं रत्नसानुध्वजोच्छ्रितम् ।। ५९ ।।\nमहावातपताकं च महाबुद्ध्यक्षलक्षितम् ।।\nनर्मदालकनंदा च यत्रेषादंडतांगते ।। 4.2.88.६० ।।  <a class=\"external text\" href=\"http://vedastudy.tripod.com/pur_index25/ratha.htm\" rel=\"nofollow\">रथोपरि टिप्पणी</a>\nछत्रीभूतौ च यत्रस्तः सूर्याचंद्रमसावपि ।।\nयस्मिन्मकरतुंडं च वाराहीशक्तिरुत्तमा ।। ६१ ।।\nधूः स्वयं चापि गायत्री रज्जवस्तक्षकादयः ।।\nसारथिः प्रणवो यत्र क्रेंकारः प्रणवध्वनिः ।। ६२ ।।\nअंगानि रक्षका यत्र वरूथश्छंदसां गणः ।।\nइत्याज्ञप्ता गणास्तूर्णं रथं निन्युर्हराज्ञया ।। ६३ ।।\nदेव्या सनाथं तं कृत्वा विमानं पार्षदा दिवि ।।\nअनुजग्मुर्महादेवीं दिव्यां तेजोविजृंभिणीम्।। ६४ ।।\nसा क्षणं त्र्यक्षरमणी वीक्ष्य दक्षसभांगणम्।।\nनभोंऽगणाद्विमानस्थानतो वेगादवातरत् ।। ६५ ।।\nअविशद् यज्ञवाटं च चकितंरक्षि वीक्षिता ।।\nकृतमंगलनेपथ्यां प्रसूं दृष्ट्वा किरीटिनीम्।। ६६ ।।\nसभर्तृकाश्च भगिनीर्नवालंकृतिशालिनीः ।।\nसाश्चर्याश्च सगर्वाश्च सानंदाश्च ससाध्वसाः ।। ६७।।\nअचिंतिता त्वनाहूता विमानाद्धरवल्लभा ।।\nकथमेषा परिप्राप्ता क्षणमित्थं प्रपश्यतीः।। ।। ६८ ।।\nअसंभाष्या पिताः सर्वा गता दक्षांतिकं सती ।।\nपित्रा पृष्टा तु मात्रापि भद्रं जातं त्वदागमे ।। ६९ ।।\n।। सत्युवाच ।। ।।\nयदि भद्रं जनेतर्मे समागमनतो भवेत् ।।\nकथं नाहं समाहूता यथैता मे सहोदराः ।। 4.2.88.७० ।।\n।। दक्ष उवाच ।। ।।\nअयि कन्ये महाधन्ये ह्यनन्ये सर्वमंगले ।।\nअयं ते न मनाग्दोषो दोष एष ममैव हि ।। ७१ ।।\nतादृग्विधाय यत्पत्ये मया दत्ताज्ञबुद्धिना ।।\nयदहं तं समाज्ञास्यमीश्वरोसौ निरीश्वरः ।। ७२ ।।\nतदा कथमदास्यं त्वां तस्मै मायास्वरूपिणं ।।\nअहं शिवाख्यया तुष्टो न जाने शिवरूपिणम्।। ७३ ।।\nपितामहेन बहुधा वर्णितोसौ ममाग्रतः ।।\nशंकरोयमयं शभुरसौ पशुपतिः शिवः ।। ७४ ।।\nश्रीकंठोसौ महेशोऽसौ सर्वज्ञोसौ वृषध्वजः ।।\nअस्मै कन्यां प्रयच्छ त्वं महादेवाय धन्विने ।। ७५ ।।\nवाक्याच्छतधृतेस्तस्मात्तस्मै दत्ता मयानघे ।।\nन जाने तं विरूपाक्षमुक्षगं विषभक्षिणम् ।। ७६ ।।\nपितृकाननसंवासं शूलिनं च कपालिनम् ।।\nद्विजिह्वसंगसुभगं जलाधारं कपर्दिनम्।। ७७ ।।\nकलंकिकृतमौलिं च धूलिधूसरचर्चितम् ।।\nक्वचित्कौपीनवसनं नग्नं वातूलवत्क्वचित् ।। ७८ ।।\nक्वचिच्च चर्मवसनं क्वचिद्भिक्षाटनप्रियम् ।।\nविटंकभूतानुचरं स्थाणुमुग्रं तमोगुणम्।। ।। ७९ ।।\nरुद्रं रौद्रपरीवारं महाकालवपुर्धरम् ।।\nनृकरोटीपरिकरं जातिगोत्रविवर्जितम् ।। 4.2.88.८० ।।\nन सम्यग्वेत्ति तं कश्चिज्जानानोपि प्रतारितः ।।\nकिं बहूक्तेन तनये समस्त नयशालिनि ।। ८१ ।।\nक्व पांसुलपटच्छन्नो महाशंखविभूषणः ।।\nप्रबद्धसर्पकेयूरः प्रलंबित जटासटः ।। ८२ ।।\nडमड्डमरुकव्यग्र हस्ताग्रः खंडचंद्रभृत् ।।\nतांडवाडंबररुचिः सर्वामंगल चेष्टितः ।।८३।।\nमृडानि सहरः क्वाऽयमध्वरो मंगलालयः ।।\nअतएव समाहूता नेह त्वं सर्वमंगले ।। ८४ ।।\nदुकूलान्यनुकूलानि रत्नालंकृतयः शुभाः ।।\nप्रागेव धारितास्तेत्र पश्यागत्य गृहाण च ।। ८५ ।।\nइह मंगलवेशेषु देवेंद्रेषु स शूलधृक् ।।\nकथमर्हो भवेच्चेति मंगले विषमेक्षणः ।। ८६ ।।\nइत्याकर्ण्य सती साध्वी जनेतुरुदितं तदा ।।\nअत्यंतदूनहृदया वक्तुं समुपचक्रमे ।।८७।।\nसत्युवाच ।। ।।\nनाकर्णितं मया किंचित्त्वयि प्रब्रुवति प्रभो ।।\nपदद्वयीं समाकर्ण्य तां च ते कथयाम्यहम् ।।८८।।\nन सम्यग्वेत्ति तं कश्चिज्जानानोपि प्रतारितः ।।\nएतत्सम्यक्त्वयाख्यायि कस्तं वेत्ति सदाशिवम्।। ८९ ।।\nत्वं तु प्रतारितः पूर्वमधुनापि प्रतारितः ।।\nकृत्वा तेन च संबंधमसंबद्धप्रलापभाक् ।। 4.2.88.९० ।।\nयादृशं वक्षितं शंभुं तादृशं यद्यमन्यथाः ।।\nकुतो मामददास्तस्मै यं च कश्च न वेद न ।। ९१ ।।\nअथवा तेन संबंधे न हेतुर्भवतो मतिः ।।\nतत्र हेतुरभूत्तात मम पुण्यैकगौरवम्।। ।। ९२ ।।\nअथोक्त्वैवं बहुतरं त्वं जनेतास्य वर्ष्मणः ।।\nश्रुतानेन च देहेन पत्युः परिविगर्हणा ।। ९३ ।।\nपुरश्चरणमेवैतद्यदस्यैव विसर्जनम् ।।\nसुश्लाघ्यजन्मया तावत्प्राणितव्यं सुयोषिता ।।\nयावज्जीवितनाथस्याश्रवणीया विगर्हणा ।। ९४ ।।\nइत्युक्त्वा क्रोधदीप्ताग्नौ महादेवस्वरूपिणि ।।\nजुहाव देहसमिधं प्राणरोधविधानतः ।। ९५ ।।\nततो विवर्णतां प्राप्ताः सर्वे देवाः सवासवाः ।।\nनाग्निर्जज्वाल च तथा यथाज्याहुतिभिः पुरा ।। ९६ ।।\nमंत्राः कुंठितसामर्थ्यास्तत्क्षणादेव चाभवन् ।।\nअहो महानिष्टतरं किमेतत्समुपस्थितम् ।।९७।।\nकेचिदूचुर्द्विजवरा मिथः परियियासवः ।।\nमहाझंझानिलः प्राप्तः पर्वतांदोलनक्षमः ।। ९८।।\nमखमंडप भूस्तेन क्षणतः स्थपुटीकृता ।।\nअकांडं तडिदापातो जातोभूद्भूप्रकपनः ।।९९।।\nदिवश्चोल्काः प्रपतिताः पिशाचा नृत्यमादधुः ।।\nआतापिगृध्रैरुपरि गगने मंडलायितम् ।। 4.2.88.१०० ।।\nरवेरधस्तादशिवं शिवास्तत्राप्यरारिषुः ।।\nमेघारुधिरविपुड्भिस्तत्र वृष्टिं व्यधुः पराम् ।। १ ।।\nनिर्घातनिःस्वनो भूमेरुत्थितो हृत्प्रकंपनः ।।\nदिव्यायुधानि च मिथो युध्यंति स्मातिभीषणम् ।। २ ।।\nहवनीयं महद्रव्यं दूषितं क्रोष्टुभिः श्वभिः ।।\nचकोराः करटास्तत्र विचेरुर्यज्ञमंडपे ।। ३ ।।\nश्मशानवाटवज्जातो यज्ञवाटः स वै क्षणात।।\nयद्यत्रावस्थितं सर्वं तत्तत्रैव परिष्ठितम् ।। ४ ।।\nचित्रन्यस्तमिवासीच्च वस्तुजातमशोभि च ।।\nस्थगिता इव संवृत्तास्तत्र चक्रधरादयः ।। ५ ।।\nदक्षोपि वदनग्लानिमवाप्य सपरिच्छदः ।।\nपुनर्यथाकथंचिच्च यज्ञं प्रावर्तयन्द्विजाः ।।१०६।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे सतीदेहविसर्जनं नामाष्टाशीतितमोऽध्यायः ।। ८८ ।।"
  }
]
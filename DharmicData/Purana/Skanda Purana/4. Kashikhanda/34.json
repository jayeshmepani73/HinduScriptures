[
  {
    "text": "।। स्कंद उवाच ।। ।।\nपुनर्ददर्श तन्वंगी चित्रपट्यां घटोद्भव ।।\nस्वर्गद्वारात्पुरोभागे श्रीमतीं मणिकर्णिकाम् ।। १ ।।\nसंसारसर्पदष्टानां जंतूनां यत्र शंकरः ।।\nअपसव्येन हस्तेन ब्रूते ब्रह्मस्पृशञ्छ्रुतिम् ।। २ ।।\nन कापिलेन योगेन न सांख्येन न च व्रतैः ।।\nया गतिः प्राप्यते पुंभिस्तां दद्यान्मोक्षभूरियम् ।। ३ ।।\nवैकुंठे विष्णुभवने विष्णुभक्तिपरायणाः ।।\nजपेयुः सततं मुक्त्यै श्रीमतीं मणिकर्णिकाम् ।।४।।\nहुत्वाग्निहोत्रमपि च यावज्जीवं द्विजोत्तमाः ।।\nअंते श्रयंते मुक्त्यै यां सेयं श्रीमणिकर्णिका ।। ५ ।।\nवेदान्पठित्वा विधिवद्ब्रह्मयज्ञरता भुवि ।।\nयां श्रयंति द्विजा मुक्त्यै सेयं श्रीमणिकर्णिका ।। ६ ।।\nइष्ट्वा क्रतूनपि नृपा बहून्पर्याप्तदक्षिणान् ।।\nश्रयंते श्रेयसे धन्याः प्रांतेऽधिमणिकर्णिकम् ।। ७ ।।\nसीमंतिन्योपि सततं पतिव्रतपरायणाः ।।\nमुक्त्यै पतिमनुव्रज्य श्रयंति मणिकर्णिकाम् ।। ८ ।।\nवैश्या अपि च सेवंते न्यायोपार्जितसंपदः ।।\nधनानि साधुसात्कृत्वा प्रांते श्रीमणिकर्णिकाम्।। ९ ।।\nत्यक्त्वा पुत्रकलत्रादि सच्छूद्रा न्यायमार्गगाः ।।\nनिर्वाणप्राप्तये चैनां भजेयुर्मणिकर्णिकाम् ।। 4.1.34.१० ।।\nयावज्जीवं चरंतोपि ब्रह्मचर्य जितेंद्रियाः ।।\nनिःश्रेयसे श्रयंत्येनां श्रीमतीं मणिकार्णकाम् ।। ११ ।।\nअतिथीनपि संतर्प्य पंचयज्ञरता अपि ।।\nगृहस्थाश्रमिणो नेमां त्यजेयुर्मणिकर्णिकाम् ।।१२।।\nवानप्रस्थाश्रमयुजो ज्ञात्वा निर्वाणसाधनम् ।।\nसन्नियम्येंद्रियग्रामं मणिकर्णीमुपासते ।। १३ ।।\nअनन्यसाधनां मुक्तिं ज्ञात्वा शास्त्रैरनेकधा ।।\nमुमुक्षुभिस्त्वेकदंडैः सेव्यते मणिकर्णिका ।। १४ ।।\nदंडयित्वा मनोवाचं कायं नित्यं त्रिदंडिनः ।।\nनैःश्रेयसीं श्रियं प्राप्तुं श्रयंते मणिकर्णिकाम् ।। १५ ।।\nसंन्यस्ताखिलकर्माणो दंडयित्वा चलं मनः ।।\nएकदंडव्रता मुक्त्यै भजेयुर्मणिकर्णिकाम् ।। १५ ।।\nशिखी मुंडी जटी वापि कौपीनी वा दिगंबरः ।।\nमुमुक्षुः को न सेवेत मुक्तिदां मणिकर्णिकाम् ।।१७।। ।\nतपःकर्तुं न शक्ता ये दानं वा दातुमक्षमाः ।।\nयोगाभ्यास विहीना ये तेषामेषा विमुक्तिदा ।। १- ।।\nसंत्युपायाः सहस्रं तु मुक्तये न तथा मुने ।।\nहेलयैषा यथा दद्यान्निर्वाणं मणिकर्णिका ।। १९ ।।\nअनशनव्रतभृते त्रिकालाभ्यवहारिणे ।।\nप्रांते दद्यात्समां मुक्तिमुभाभ्यां मणिकर्णिका ।। 4.1.34.२० ।।\nयथोक्तमाचरेदेको निष्ठा पाशुपतंव्रतम् ।।\nनिरंतरं स्मरेदेको हृद्येनां मणिकर्णिकाम् ।। २१ ।।\nदृष्टात्र वपुषः पाते द्वयोश्च सदृशी गतिः ।।\nतस्मात्सर्वविहायाशु सेव्यैषा मणिकर्णिका ।। ।। २२ ।।\nस्वर्गद्वारे विशेयुर्ये विगाह्य मणिकर्णिकाम् ।।\nतेषां विधूतपापानां कापि स्वर्गो न दूरतः ।। २३ ।।\nस्वर्गद्वाः  स्वर्गभूरेषा मोक्षभूर्मणिकर्णिका ।।\nस्वर्गापवर्गावत्रैव नोपरिष्टान्न चाप्यधः ।।२४।।\nदत्त्वा दानान्यनेकानि विगाह्य मणिकर्णिकाम् ।।\nस्वर्गद्वारं प्रविष्टा ये न ते निरयगामिनः ।।२५।।\nस्वर्गापवर्गयोरर्थः कोविदैश्च निरूपितः ।।\nस्वर्गः सुखं समुद्दिष्टमपवर्गो महासुखम् ।। २६ ।।\nमणिकर्ण्युपविष्टस्य यत्सुखं जायते सतः ।।\nसिंहासनोपविष्टस्य तत्सुखं क्व शतक्रतोः ।। २७ ।।\nमहासुखं यदुद्दिष्टं समाधौ विस्मृतात्मनाम् ।।\nश्रीमत्यां मणिकर्ण्यां तत्सहजेनैव जायते ।। २८ ।।\nस्वर्गद्वारात्पुरोभागे देवनद्याश्च पश्चिमे ।।\nसौभाग्यभाग्यैकनिधिः काचिदेका महास्थली ।। २९ ।।\nयावंतो भास्वतः स्पर्शाद्भासंते सैकताः कणाः ।।\nतावंतो द्रुहिणा जग्मुर्नैत्येषा मणिकर्णिका ।। 4.1.34.३० ।।\nसंति तीर्थानि तावंति परितो मणिकर्णिकाम् ।।\nयावद्भिस्तिलमात्रापि न भूमिर्विरलीकृता ।। ३१ ।।\nयदन्वये कोपि मुक्तः संप्राप्य मणिकर्णिकाम् ।।\nतद्वंश्यास्तत्प्रभावेण मान्याः स्वर्गौकसामपि ।। ३२।।\nतर्पिताः पितरो येन संप्राप्य मणिकर्णिकाम्।।\nसप्तसप्त तथा सप्त पूर्वजास्तेन तारिताः ।। ३३ ।।\nआमध्याद्देवसरित आ हरिश्चंद्रमडपात् ।।\nआ गंगा केशवादा च स्वर्द्वारान्मणिकर्णिका ।। ।। ३४ ।।\nएतद्रजःकणतुलां त्रिलोक्यपि न गच्छति ।।\nएतत्प्राप्त्यै प्रयतते त्रिलोकस्थोऽखिलो भवी ।।३५।।\nकलावती चित्रपटीं पश्यंतीत्थं मुहुर्मुहुः ।।\nज्ञानवापीं ददर्शाथ श्रीविश्वेश्वरदक्षिणे ।। ३६ ।।\nयदंबुसततं रक्षेद्दुर्वृत्ताद्दंडनायकः ।।\nसंभ्रमो विभ्रमश्चासौ दत्त्वा भ्रातिं गरीयसीम् ।। ३७ ।।\nयोष्टमूर्तिर्महादेवः पुराणे परिपठ्यते ।।\nतस्यैषांबुमयी मूर्तिर्ज्ञानदा ज्ञानवापिका।। ३८ ।।\nनेत्रयोरतिथीकृत्य ज्ञानवापी कलावती ।।\nकदंबकुसुमाकारां बभार क्षणतस्तनुम् ।। ।। ३९ ।।\nअंगानि वेपथुं प्रापुः स्विन्ना भालस्थली भृशम् ।।\nहर्षवाष्पांबुकलिले जाते तस्या विलोचने ।। 4.1.34.४० ।।\nतस्तंभ गात्रलतिका मुखवैवर्ण्यमाप च ।।\nस्वरोथ गद्गदो जातो व्यभ्रंशत्तत्करात्पटी ।। ४१ ।।\nसाक्षणं स्वं विसस्मार काहं क्वाहं न वेत्ति च ।।\nसौषुप्तायां दशायां च परमात्मेव निश्चला ।। ४२ ।।\nअथ तत्परिचारिण्यस्त्वरमाणा इतस्ततः ।।\nकिं किं किमेतदेतत्किं पृच्छंति स्म परस्परम् ।। ४३ ।।\nतदवस्थां समालोक्य तां ताश्चतुरचेतसः ।।\nविज्ञाय सात्त्विकैर्भावैरिदमूचूः परस्परम् ।। ४४ ।।\nभवांतरे प्रेमपात्रमेतयैक्षितु किंचन ।।\nचिरात्तेन च संगत्य सुखमूर्च्छामवाप ह ।। ४५ ।।\nअथनेत्थं कथमियमकांडात्पर्यमूमुहत् ।।\nप्रेक्षमाणा रहश्चित्रपटीमति पटीयसीम्।।४६।।\nतन्मोहस्य निदानं ताःसम्यगेव विचार्य च ।।\nउपचेरुर्महाशांतैरुपचारैरनाकुलम् ।। ४७ ।।\nकाचित्तां वीजयांचक्रे कदलीतालवृंतकैः ।।\nबिसिनीवलयैरन्या धन्यां तां पर्यभूषयत् ।। ४८ ।।\nअमंदैश्चंदनरसैरभ्यषिंचदमुं परा ।।\nअशोकपल्लवैरस्याः काचिच्छोकमनीनशत् ।। ४९ ।।\nधारामंडपधारांबुसीकरैस्तत्तनूलताम् ।।\nइष्टार्थविरहग्लानां सिंचयामास काचन ।। 4.1.34.५० ।।\nजलार्द्रवाससा काचिदेतस्यास्तनुमावृणोत् ।।\nकर्पूरक्षोदजालेपैरन्यास्तामन्वलेपयन् ।। ५१ ।।\nपद्मिनीदलशय्या च काचित्यरचयन्मृदुम् ।।\nकाचित्कुलिशनेपथ्यं दूरीकृत्य तदंगतः ।। ५२ ।।\nमुक्ताकलापं रचयांचक्रे वक्षोजमंडले ।।\nकाचिच्छशिमुखी तां तु चंद्रकांतशिलातले ।। ५३ ।।\nस्वापयामास तन्वंगीं स्रवच्छीतांबुशीतले ।।\nदृष्ट्वोपचार्यमाणां तामित्थं बुद्धिशरीरिणी ।। ५४ ।।\nअतितापपरीतांगी ताः सखीः प्रत्यभाषत ।।\nएतस्यास्तापशांत्यर्थं जानेहं परमौषधम् ।। ५५ ।।\nउपचारानिमान्सवार्न्दूरी कुरुत मा चिरम् ।।\nअपतापां करोम्येनां सद्यः पश्यत कौतुकम् ।।५६।।\nदृष्ट्वा चित्रपटीमेषा सद्यो विह्वलतामगात् ।।\nअत्रैव काचिदेतस्याः प्रेमभूरस्ति निश्चितम् ।।५७।।\nअतश्चित्रपटीस्पर्शात्परितापं विहास्यति ।।\nवाक्याद्बुद्धिशरीरिण्यास्ततस्तत्परिचारिकाः ।। ५८ ।।\nनिधाय तत्पुरः प्रोचुः पटीं पश्य कलावति ।।\nतवानंदकरी यत्र काचिदस्तीष्टदेवता ।। ।। ५९ ।।\nसापीष्टदेवतानाम्ना तत्पटीदर्शनेन च ।।\nसुधासेकमिव प्राप्य मूर्छां हित्वोत्थिता द्रुतम् ।। 4.1.34.६० ।।\nअवग्रहपरिम्लाना वर्षासारैरिवौषधीः ।।\nपुनरालोकयांचक्रे ज्ञानदां ज्ञानवापिकाम् ।। ६१ ।।\nस्पृष्ट्वा कलावती तां तु वापीं चित्रगतामपि ।।\nलेभे भवांतरज्ञानं यथासीत्पूर्वर्जन्मनि ।। ६२ ।।\nपुनर्विचारयांचक्रे वापी माहात्म्यमुत्तमम्।।\nअहो चित्रगतापीयं संस्पृष्टा ज्ञानवापिका ।। ६३ ।।\nज्ञानं मे जनयामास भवांतर समुद्भवम् ।।\nअथ तासां पुरो हृष्टा कथयामास सुंदरी ।।६४।।\nनिजं प्राग्भव वृत्तांतं ज्ञानवापीप्रभावजम् ।।\n।। कलावत्युवाच ।। ।।\nएतस्माज्जन्मनः पूर्वमहं ब्राह्मणकन्यका ।। ६५ ।।\nउपविश्वेश्वरं काश्यां ज्ञानवाप्यां रमे मुदा ।।\nजनको मे हरिस्वामी जनयित्री प्रियंवदा ।। ६६ ।।\nआख्या मम सुशीलेति मां च विद्याधरोऽहरत् ।।\nमध्येमार्गं निशीथेथ तदोप मलयाचलम् ।। ६७ ।।\nरक्षसा सहतो वीरो राक्षसं स जघानह ।।\nरक्षोपि मुक्तं शापात्तु दिव्यवपुरवाप ह ।। ६८ ।।\nअवाप जन्मगंधर्वस्त्वसौ मलयकेतुतः ।।\nकर्णाटनृपतेः कन्या बभूवाहं कलावती ।। ६९ ।।\nइति ज्ञानं ममोद्भूतं ज्ञानवापीक्षणात्क्षणात् ।।\nइति तस्या वचः श्रुत्वा सापि बुद्धिशरीरिणी ।। 4.1.34.७० ।।\nताश्च तत्परिचारिण्यः प्रहृष्टास्यास्तदाऽभवन् ।।\nप्रोचुस्तां प्रणिपत्याथ पुण्यशीलां कलावतीम् ।। ७१ ।।\nअहो कथं हि सा लभ्या यत्प्रभावोयमीदृशः ।।\nधिग्जन्म तेषां मर्त्येऽस्मिन्यैर्नैक्षि ज्ञानवापिका ।। ७२ ।।\nकलावति नमस्तुभ्यं कुरुनोपि समीहितम् ।।\nजनिं सफलयास्माकं नय नः प्रार्थ्य भूपतिम् ।। ७३ ।।\nअयं च नियमोस्माकमद्यारभ्य कलावति ।।\nनिर्वेक्ष्यामो महाभोगान्दृष्ट्वा तां ज्ञानवापिकाम् ।। ७४ ।।\nअवश्यं ज्ञानवापी सा नाम्ना भवितुमर्हति ।।\nचित्रं चित्रगतापीह या तव ज्ञानदायिनी ।। ७५ ।।\nॐकृत्य तासां वाक्यं सा स्वाकारं परिगोप्य च ।।\nप्रियाणि कृत्वा भूभर्तुः प्रस्तावज्ञा व्यजिज्ञपत् ।। ७६ ।।\nकलावत्युवाच ।।\nजीवितेश न मे त्वत्तः किंचित्प्रियतरं क्वचित् ।।\nत्वामासाद्य पतिं राजन्प्राप्ताः सर्वे मनोरथाः ।। ७७ ।।\nएको मनोरथः प्रार्थ्यो ममास्त्यत्रार्यपुत्रक ।।\nविचारपथमापन्नस्तवापि स महाहितः ।। ७८ ।।\nमम तु त्वदधीनायाः सुदुष्प्रापतरो महान् ।।\nतव स्वाधीनवृत्तेस्तु सिद्धप्रायो मनोरथः ।। ७९ ।।\nप्राणेश किं बहूक्तेन यदि प्राणैः प्रयोजनम् ।।\nतदाभिलषितं  देहि प्राणा यास्यंत्यथान्यथा ।। 4.1.34.८० ।।\nप्राणेभ्योपि गरीयस्यास्तस्या वाक्यं निशम्य सः ।।\nउवाच वचनं राजा तस्याः स्वस्यापि च प्रियम् ।। ८१ ।।\nराजोवाच ।। ।।\nनाहं प्रिये तवादेयमिह पश्यामि भामिनि ।।\nप्राणा अपि मम क्रीतास्त्वया शीलकलागुणैः ।। ८२ ।।\nअविलंबितमाचक्ष्व कृतं विद्धि कलावति ।।\nभवद्विधानां साध्वीनामन्येऽप्राप्यं न किंचन।। ८३ ।।\nकः प्रार्थ्यः प्रार्थनीयं किं को वा प्रार्थयिता प्रिये।।\nन पृथग्जनवत्किंचिद्वर्तनं नौ कलावति ।। ८४ ।।\nदेशः कोशो बलं दुर्गं यदन्यदपि भामिनि ।।\nतत्त्वदीयं न मे किंचित्स्वाम्यमात्रमिहास्ति मे ।। ८५ ।।\nतच्च स्वाम्यं ममान्यत्र त्वदृते जीवितेश्वरि ।।\nराज्यं त्यजेयं त्वद्वाक्यात्तृणीकृत्यापि मानिनि ।। ८६ ।।\nमाल्पकेतोर्महीजानेरिति वाक्यं निशम्य सा ।।\nप्राह गंभीरया वाचा वचश्चारु कलावती ।। ८७ ।।\nकलावत्युवाच ।।\nनाथ प्रजासृजापूर्वं सृष्टा नानाविधाः प्रजाः ।।\nप्रजाहिताय संसृष्टं पुरुषार्थचतुष्टयम् ।। ८८ ।।\nतद्विहीनाजनिरपि जल बुद्बुदवन्मुधा ।।\nतस्मादेकोपि संसाध्यः परत्रेह च शर्मणे ।। ८९ ।।\nयत्रानुकूल्यं दंपत्योस्त्रिवर्गस्तत्र वर्धते ।।\nयदुच्यते पुराविद्भिरिति तत्तथ्यमीक्षितम् ।।4.1.34.९०।।\nमद्विधाना तु दासीनां शतं तेऽस्तीह मंदिरे ।।\nतथापि नितरां प्रेम स्वामिनो मयि दृश्यते ।। ९१ ।।\nतव दास्यपि भोगाढ्या किमुतांकस्थलीचरी ।।\nतत्राप्यनन्यसंपत्तिस्तत्र स्वाधीनभर्तृता ।। ९२ ।।\nविपश्चित्संचयेदर्थानिष्टापूर्ताय कर्मणे ।।\nतपोर्थमायुर्निर्विघ्नं दारांश्चापत्यलब्धये ।। ९३ ।।\nतवैतत्सर्वमस्तीह विश्वेशानुग्रहात्प्रिय ।।\nपूरणीयोऽभिलाषो मे यदि तद्वचम्यहं शृणु ।। ९४ ।।\nतूर्णं प्रहिणु मां नाथ विश्वनाथपुरीं प्रति ।।\nप्राणाः प्रयाता प्रागेव वपुः शेषास्मि केवलम् ।। ९५ ।।\nमाल्यकेतुः कलावत्या इत्याकर्ण्य वचः स्फुटम् ।।\nक्षणं विचार्य स्वहृदि राजा प्रोवाच तां प्रियाम् ।। ९६ ।।\nप्रिये कलावति यदि तव गंतव्यमेव हि ।।\nराज्यलक्ष्म्यानया किं मे चलया त्वद्विहीनया ।। ९७ ।।\nन राज्यं राज्यमित्याहू राज्यश्रीः प्रेयसी ध्रुवम् ।।\nसप्तांगमपि तद्राज्यं तया हीनं तृणायते ।। ९८ ।।\nनिःसपत्नं कृतं राज्यं भुक्त्वा भोगान्निरंतरम् ।।\nहृषीकार्थाः कृतार्थाश्च विधृता आधृतिः प्रिये ।। ९९ ।।\nअपत्यान्यपि जातानि किं कर्तव्यमिहास्ति मे ।।\nअवश्यमेव गंतव्याऽऽवाभ्यां वाराणसी पुरी ।। 4.1.34.१०० ।।\nमाल्यकेतुः प्रियामित्थमाश्वास्य कृतनिश्चयः ।।\nसमाहूय च देवज्ञान्प्रकृतीः परिपूज्य च ।। १ ।।\nपुत्रे राज्यं निधायाथ राजा काशीं प्रतस्थिवान् ।।\nरत्नजातं कियदपि पुत्रादर्थं प्रगृह्य च ।। २ ।।\nदृष्ट्वा विश्वेश्वरपुरीं हृष्टरोमा नरेश्वरः ।।\nमेने कृतार्थमात्मानं संसारांबुधिपारगम् ।। ३ ।\nप्राग्जन्मवासनायोगात्सापि राज्ञी कलावती ।।\nग्रामांतरादागतेव पुरीमार्गानवैत्स्वयम ।। ४ ।।\nमणिकर्ण्यामथस्नात्वा भूरि दत्त्वा ततो वसु ।।\nविश्वेशमर्चयित्वाथ रत्नजातैरनेकशः ।। ५ ।।\nदत्त्वा तत्रापि रत्नानि गजानश्वान्गवां व्रजम् ।।\nदुकूलानि विचित्राणि पूजोपकरणानि च ।। ५ ।।\nसुवर्णरूप्यकलशान्दीपी दर्पण चामरान् ।।\nध्वजस्तंभ पताकाश्च विचित्रोल्लोचकानि च ।। ७ ।।\nअथ प्रदक्षिणीकृत्य मुक्तिमंडपमाविशत् ।।\nतत्र धर्मकथां श्रुत्वा दत्त्वा तत्रापि सद्धनम् ।। ८ ।।\nसायंतनीं महापूजां पुनः कृत्वा क्षितीश्वरः ।।\nतत्र जागरणं कृत्वा तौर्यत्रिक महोत्सवैः ।।९।।\nअथ प्रातः समुत्थाय कृत्वा शौचाचमक्रियाम् ।।\nराज्ञ्या विनिर्दिष्टपथा ज्ञानवापीं नृपो ययौ ।।4.1.34.११०।।\nनृपः सार्धं कलावत्या तत्र सस्नौ प्रहृष्टवत् ।।\nअथ पिंडान्सनिर्वाप्य संतर्प्य श्रद्धया पितॄन् ।। ११ ।।\nतत्र रूप्य सुवर्णादि पात्रेभ्यः प्रतिपाद्य च ।।\nदीनांध कृपणानाथान्महार्है रत्नजातकैः ।। १२ ।।\nप्रीणयित्वा नरपतिः पारणां कृतवांस्ततः ।।\nसंस्कार्य रत्नसोपानैर्ज्ञानवापी कलावती ।। १३ ।।\nआबबंध रतिं तत्र सह भर्त्रा तपस्विनी ।।\nएकांतरोपवासैश्च कदाचिच्च त्र्यहोव्रतैः ।। १४ ।।\nषडहोभोजनैश्चापि पक्षार्धनियमैरथ ।।\nपक्षांतरोपवासैश्च मासोपवसनादिभिः ।। १५ ।।\nचांद्रायणव्रतैः कृच्छ्रैर्भर्तुः शुश्रूषणैरपि ।।\nनिनाय क्षणवत्कालमायुःशेषस्य सानघा ।। १६ ।।\nएकदा ज्ञानवाप्यां तु प्रातः स्नात्वोपविष्टयोः ।।\nआगत्य जटिलः कश्चिद्विभूतिं दत्तवान्करे ।। १७ ।।\nउवाच च प्रसन्नास्य आशीर्भिरभिनद्य च ।।\nउत्तिष्ठतं प्रकुरुतं महानेपथ्यमद्य वै ।। १८ ।।\nतारकोदय संप्राप्तिर्भवित्री वां क्षणादिह ।।\nयावदित्थं समाचष्ट जटिलोऽग्रे तयोर्वचः ।। १९ ।।\nतावद्विमानमापन्नं सक्वणत्किंकिणीगणम् ।।\nपश्यतां सर्वलोकानां चन्द्रमौलिरथोरथात् ।। 4.1.34.१२० ।।\nउत्तीर्य तच्छ्रुतिपुटे किमपि स्वयमादिशत् ।।\nअनाख्यं यत्परंज्योतिरुच्चक्राम च तत्क्षणात् ।। २१ ।।\nउद्योतयन्नभोवर्त्म देवोपि स्वालयं ययौ ।।\n।। स्कन्द उवाच ।। ।।\nतदा प्रभृति लोकेऽत्र ज्ञानवापी विशिष्यते ।। २२ ।।\nसर्वेभ्यस्तीर्थर्मुख्येभ्यः प्रत्यक्ष ज्ञानदा मुने ।।\nसर्वज्ञानमयी चैषा सर्वलिंगमयी शुभा ।। २३ ।।\nसाक्षाच्छिवमयी मूर्तिर्ज्ञानकृज्ज्ञानवापिका ।।\nसन्ति तीर्थान्यनेकानि सद्यः शुचिकराण्यपि ।। २४ ।।\nपरंतु ज्ञानवाप्या हि कलां नार्हंति षोडशीम् ।।\nज्ञानवाप्याः समुत्पत्तिं यः श्रोष्यति समाहितः ।।\nन तस्य ज्ञानविभ्रंशो मरणे जायते क्वचित् ।। २५ ।।\nमहाख्यानमिदं पुण्यं महापातकनाशनम्।।\nमहादेवस्य गौर्याश्च महाप्रीतिविवर्धनम् ।। २६ ।।\nपठित्वा पाठयित्वा वा श्रुत्वा वा श्रद्धयान्वितः ।।\nज्ञानवाप्याः शुभाख्यानं शिवलोके महीयते ।। १२७ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ज्ञानवापीप्रशंसनं नाम चतुस्त्रिंशत्तमोऽध्यायः ।। ३४ ।।"
  }
]
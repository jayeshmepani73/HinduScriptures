[
  {
    "text": "।। अगस्त्य उवाच ।। ।।\nस्कंदज्ञानोदतीर्थस्य माहात्म्यं वद सांप्रतम् ।।\nज्ञानवापीं प्रशंसंति यतः स्वर्गौकसोप्यलम् ।।१।।\n।। स्कंद उवाच ।। ।।\nघटोद्भव महाप्राज्ञ शृणु पापप्रणोदिनीम् ।।\nज्ञानवाप्याः समुत्पत्तिं कथ्यमानां मयाधुना ।।२।।\nअनादिसिद्धे संसारे पुरा देवयुगे मुने ।।\nप्राप्तः कुतश्चिदीशानश्चरन्स्वैरमितस्ततः ।। ३ ।।\nन वर्षंति यदाभ्राणि न प्रावर्तंत निम्रगाः ।।\nजलाभिलाषो न यदा स्नानपानादि कर्मणि ।। ४ ।।\nक्षारस्वादूदयोरेव यदासीज्जलदर्शनम् ।।\nप्रथिव्यां नरसंचारे वतर्माने क्वचित्क्वचित् ।। ५ ।।\nनिर्वाणकमलाक्षेत्रं श्रीमदानंदकाननम् ।।\nमहाश्मशानं सर्वेषां बीजानां परमूषरम् ।। ६ ।।\nमहाशयनसुप्तानां जंतूनां प्रतिबोधकम् ।।\nसंसारसागरावर्त पतज्जंतुतरंडकम् ।। ७ ।।\nयातायातातिसंखिन्न जंतुविश्राममंडपम ।।\nअनेकजन्मगुणित कर्मसूत्रच्छिदाक्षुरम् ।। ८।।\nसच्चिदानंदनिलयं परब्रह्मरसायनम् ।।\nसुखसंतानजनकं मोक्षसाधनसिद्धिदम् ।। ९ ।।\nप्रविश्य क्षेत्रमेतत्स ईशानो जटिलस्तदा ।।\nलसत्त्रिशूलविमलरश्मिजालसमाकुलः ।। 4.1.33.१० ।।\nआलुलोके महालिंगं वैकुंठपरमेष्ठिनोः ।।\nमहाहमहमिकायां प्रादुरास यदादितः ।। ११ ।।\nज्योतिर्मयीभिर्मालाभिः परितः परिवेष्टितम् ।।\nवृंदैर्वृंदारकर्षीणां गणानां च निरंतरम् ।। १२ ।।\nसिद्धानां योगिनां स्तोमैरर्च्यमानं निरंतरम् ।।\nगीयमानं च गंधर्वैः स्तूयमानं च चारणैः ।। १३ ।।\nअंगहारैरप्सरोभिः सेव्यमानमनेकधा ।।\nनीराज्यमानं सततं नागीभिर्मणिदीपकैः ।। १४ ।।\nविद्याधरीकिन्नरीभिस्त्रिकालं कृतमंडनम् ।।\nअमरीचमरीराजि वीज्यमानमितस्ततः ।। १५ ।।\nअस्येशानस्य तल्लिंगं दृष्ट्वेच्छेत्यभवत्तदा ।।\nस्नपयामि महल्लिंगं कलशैः शीतलैर्जलैः ।। १६ ।।\nचखान च त्रिशूलेन दक्षिणाशोपकंठतः ।।\nकुंडं प्रचंडवेगेन रुद्रोरुद्रवपुर्धरः ।। १७ ।।\nपृथिव्यावरणांभांसि निष्क्रांतानि तदा मुने ।।\nभूप्रमाणाद्दशगुणैर्यैरियं वसुधावृता ।। १८ ।।\nतैर्जलैः स्नापयांचक्रे त्वत्स्पृष्टैरन्यदेहिभिः\nतुषारैर्जाड्यविधुरैर्जंजपूकौघहारिभिः ।। १९ ।।\nसन्मनोभिरिवात्यच्छैरनच्छैर्व्योमवर्त्मवत् ।।\nज्योत्स्नावदुज्ज्वलच्छायैः पावनैः शंभुनामवत् ।। 4.1.33.२० ।।\nपीयूषवत्स्वादुतरैः सुखस्पर्शैर्गवांगवत् ।।\nनिष्पापधीवद्गंभीरैस्तरलैः पापिशर्मवत् ।। २१ ।।\nविजिताब्जमहागंधैः पाटलामोदमोदिभिः ।।\nअदृष्टपूर्वलोकानां मनोनयनहारिभिः ।। २२ ।।\nअज्ञानतापसंतप्त प्राणिप्राणैकरक्षिभिः ।।\nपंचामृतानां कलशैः स्नपनातिफलप्रदैः ।। २३ ।।\nश्रद्धोपस्पर्शि दृदयलिंग त्रितयहेतुभिः ।।\nअज्ञानतिमिरार्काभैर्ज्ञानदान निदायकैः।।२४।।\nविश्वभर्तुरुमास्पर्शसुखातिसुखकारिभिः ।।\nमहावभृथसुस्नान महाशुद्धिविधायिभिः ।। २५ ।।\nसहस्रधारैः कलशैः स ईशानो घटोद्भव ।।\nसहस्रकृत्वः स्नपयामास संहृष्टमानसः ।। २६।।\nततः प्रसन्नो भगवान्विश्वात्मा विश्वलोचनः ।।\nतमुवाच तदेशानं रुद्रं रुद्रवपुर्धरम् ।। २७ ।।\nतव प्रसन्नोस्मीशान कर्मणानेन सुव्रत ।।\nगुरुणानन्यपूर्वेण ममातिप्रीतिकारिणा ।। २८ ।।\nततस्त्वं जटिलेशान वरं ब्रूहि तपोधन ।।\nअदेयं न तवास्त्यद्य महोद्यमपरायण ।। २९ ।।\n।। ईशान उवाच ।। ।।\nयदि प्रसन्नो देवेश वरयोग्योस्म्यहं यदि ।।\nतदेतदतुलं तीर्थं तव नाम्नास्तु शंकर ।। 4.1.33.३० ।।\n।।विश्वेश्वर उवाच ।।\nत्रिलोक्यां यानि तीर्थानि भूर्भुवःस्वः स्थितान्यपि ।।\nतेभ्योखिलेभ्यस्तीर्थेभ्यः शिवतीर्थमिदं परम् ।। ३१ ।।\nशिवज्ञानमिति ब्रूयुः शिवशब्दार्थचिंतकाः ।।\nतच्च ज्ञानं द्रवीभूतमिह मे महिमोदयात् ।। ३२ ।।\nअतो ज्ञानोद नामैतत्तीर्थं त्रैलोक्यविश्रुतम् ।।\nअस्य दर्शनमात्रेण सर्वपापैः प्रमुच्यते। ।। ३३ ।।\nज्ञानोदतीर्थसंस्पर्शादश्वमेधफलं लभेत् ।।\nस्पर्शनाचमनाभ्यां च राजसूयाश्वमेधयोः ।। ३४ ।।\nफल्गुतीर्थे नरः स्नात्वा संतर्प्य च पितामहान् ।।\nयत्फलं समवाप्नोति तदत्र श्राद्धकर्मणा ।। ३५ ।।\nगुरुपुष्यासिताष्टम्यां व्यतीपातो यदा भवेत् ।।\nतदात्र श्राद्धकरणाद्गयाकोटिगुणं भवेत् ।। ३६ ।।\nयत्फलं समवाप्नोति पितॄन्संतर्प्य पुष्करे ।।\nतत्फलं कोटिगुणितं ज्ञानतीर्थे तिलोदकैः ।। ३७ ।।\nसन्निहत्यां कुरुक्षेत्रे तमोग्रस्ते विवस्वति ।।\nयत्फलं पिंडदानेन तज्ज्ञानोदे दिने दिने।।३८।।\nपिंडनिर्वपणं येषां ज्ञानतीर्थे सुतैः कृतम्।।\nमोदंते शिवलोके ते यावदाभूतसंप्लवम् ।। ३९ ।।\nअष्टम्यां च चतुर्दश्यामुपवासी नरोत्तमः ।।\nप्रातः स्नात्वाथ पीतांभस्त्वंतर्लिंगमयो भवेत् ।। 4.1.33.४० ।।\nएकादश्यामुपोष्यात्र प्राश्नाति चुलुकत्रयम् ।।\nहृदये तस्य जायंते त्रीणि लिंगान्यसंशयम् ।।४१।।\nईशानतीर्थे यः स्नात्वा विशेषात्सोमवासरे ।।।\nसंतर्प्य देवर्षि पितॄन्दत्त्वा दानम स्वशक्तितः ।। ४२ ।।\nततः समर्च्य श्रीलिंगं महासंभारविस्तरैः ।।\nअत्रापि दत्त्वा नानार्थान्कृतकृत्योभवेन्नरः ।। ४३ ।।\nउपास्य संध्यां ज्ञानोदे यत्पापं काललोपजम् ।\nक्षणेन तदपाकृत्य ज्ञानवाञ्जायते द्विजः ।। ४४ ।।\nशिवतीर्थमिदं प्रोक्तं ज्ञानतीर्थमिदं शुभम् ।।\nतारकाख्यमिदं तीर्थं मोक्षतीर्थमिदं धुवम् ।। ४५ ।।\nस्मरणादपि पापौघो ज्ञानोदस्य क्षयेद्ध्रुवम् ।।\nदर्शनात्स्पर्शनात्स्नानात्पानाद्धर्मादिसंभवः ।। ४६ ।।\nडाकिनीशाकिनी भूतप्रेतवेतालराक्षसाः ।।\nग्रहाः कूष्मांडझोटिंगाः कालकर्णी शिशुग्रहाः ।। ४७ ।।\nज्वरापस्मारविस्फोटद्वितीयकचतुर्थकाः ।।\nसर्वे प्रशममायांति शिवर्तार्थजलेक्षणात्।। ।। ४८ ।।\nज्ञानोदतीर्थपानीयैर्लिंगं यः स्नापयेत्सुधीः ।।\nसर्वतीर्थोदकैस्तेन ध्रुवं संस्नापितं भवेत् ।। ४९ ।।\nज्ञानरूपोह मेवात्र द्रवमूर्तिं विधाय च ।।\nजाड्यविध्वंसनं कुर्यां कुर्यां ज्ञानोपदेशनम् ।। 4.1.33.५० ।।\nइति दत्त्वा वराञ्छंभुस्तत्रैवांतरधीयत ।।\nकृतकृत्यमिवात्मानं सोप्यमंस्तत्रिशूलभृत् ।। ५१ ।।\nईशानो जटिलो रुद्रस्तत्प्राश्य परमोदकम्।।\nअवाप्तवान्परं ज्ञानं येन निर्वृतिमाप्तवान्।। ५२ ।।\n।। स्कंद उवाच ।। ।।\nकलशोद्भव चित्रार्थमितिहासं पुरातनम् ।।\nज्ञानवाप्यां हि यद्वृत्तं तदाख्यामि निशामय ।। ५३ ।।\nहरिस्वामीति विख्यातः काश्यामासीद्विजः पुरा ।।\nतस्यैका तनया जाता रूपेणाऽप्रतिमा भुवि ।। ५४ ।।\nन समा शीलसंपत्त्या तस्या काचन भूतले ।।\nकलाकलापकुशला स्वरेणजितकोकिला ।। ५५ ।।\nन नारी तादृगस्तीह ना भरी किन्नरी न च [।।\nविद्याधरी न नो नागी गंधर्वी नासुरी न च ।। ५६ ।।\nसर्वसौंदर्यनिलया सर्वलक्षणसत्खनिः ।।\nअधिशेते ध्रुवं ध्वांतं तन्मौलिं ब्रध्न साध्वसात् ।।९७।।\nतदास्य शरणं यातो मन्ये दर्शभयाच्छशी ।।\nदिवापि न त्यजेत्तां तु त्रस्तश्चंडमरीचितः ।। ५८ ।।\nतद्भ्रूर्भ्रमरराजीव गंडपत्रलतांतरे ।।\nउदंचन्न्यंचदुड्डीन गतेरभ्यासभाजिनी ।। ५९ ।।\nतच्चारुलोचनक्षेत्रे विचरंतौ च खंजनौ ।।\nसदैव शारदीं प्रीतिं निर्विशेते निजेच्छया ।। 4.1.33.६० ।।\nसुदत्या रदनश्रेणी छेदेषु विषमेषुणा ।।\nविहिता कांचनी रेखा क्वेंदावेतावती कला ।। ६१ ।।\nप्रायो मदन भूपाल हर्म्य रत्नांतरे शुभे ।।\nजितप्रवालसुच्छाये तस्या रदनवाससी ।।६२।।\nस्वर्गे मर्त्ये च पाताले नैषा रेखा क्वचित्स्त्रियाम्।।\nतत्कंठरेखात्रितय व्याजेन शपते स्मरः ।। ६३ ।।\nशंके चित्त भुवो राज्ञो लसत्पटकुटीद्वयम् ।।\nअनर्घ्यरत्नकोशाढ्यं तम्या वक्षोरुहद्वयम् ।। ६४ ।।\nअनंगभू नियमतोऽदृश्ये मध्ये नतभ्रुवः ।।\nरोमालीलक्षिकामूर्ध्वामिव यष्टिं विधिर्व्यधात् ।। ६५ ।।\nतस्या नाभीदरीं प्राप्य कंदर्पोऽनंगता गतः ।।\nपुनः प्राप्तुमिवांगानि तप्यते परमं तपः ।। ६६ ।।\nगुरुणैतन्नितंबेन महामन्मथ दीक्षया ।।\nभुवि के के युवानो न स्वाधीना प्रापितादृशाम् ।। ६७ ।।\nऊरुस्तंभेन चैतस्याः स्तंभवत्कस्यनो मनः ।।\nतस्तंभेन मुने वापि सुवृत्तेन सुवर्तनम् ।। ६८ ।।\nपादांगुष्ठनखज्योतिः प्रभया कस्य न प्रभा ।।\nविवेकजनिताऽध्वंसि मुने तस्या मृगीदृशः ।। ।। ६९ ।।\nसा प्रत्यहं ज्ञानवाप्यां स्नायं स्नायं शिवालये ।।\nसंमार्जनादि कर्माणि कुरुतेऽनन्यमानसा ।। 4.1.33.७० ।।\nतत्पादप्रतिबिंबेषु रेखा शष्पांकुरं चरन् ।।\nनान्यद्वनांतरं याति काश्यां यूनां मनोमृगः ।। ७१ ।।\nतदास्य पंकजं हित्वा यूनां नेत्रालिमालया ।।\nन लतांतरमासेवि अप्यामोदप्रसूनयुक् ।। ७२ ।।\nसुलोचनापि सा कन्या प्रेक्षेतास्यं न कस्यचित् ।।\nसुश्रवा अपि सा बाला नादत्ते कस्यचिद्वचः ।। ७३ ।।\nसुशीला शीलसंपन्ना रहस्तद्विरहातुरैः ।।\nप्रार्थितापि सुरूपाढ्यैर्नाभिलाषं बबंध सा ।। ७४ ।।\nधनैस्तस्याजनेतापि युवभिः प्रार्थितो बहु ।।\nनाशकत्तां सुलीलां सदातुं शीलोर्जितश्रियम् ।। ७५ ।।\nज्ञानोदतीर्थभजनात्सा सुशीला कुमाग्किा ।।\nबहिरंतस्तदाऽद्राक्षीत्सर्वलिंगमयं जगत ।। ७६ ।।\nकदाचिदेकदा तां तु प्रसुप्तां सदनांगणे ।।\nमोहितो रूपसंपत्त्या कश्चिद्विद्याधरोऽहरत् ।। ७७ ।।\nव्योमवर्त्मनितां रात्रौ यावन्मलयपर्वतम् ।।\nस निनीषति तावच्च विद्युन्माली समागतः ।। ७८ ।।\nराक्षसो भीषणवपुः कपालकृतकुंडलः ।।\nवसारुधिरलिप्तांगः श्मश्रुलः पिंगलोचनः ।। ७९ ।।\nराक्षस उवाच ।। ।।\nममदृग्गोचरं यातो विद्याधरकुमारक ।।\nअद्य त्वामेतया सार्धं प्रेषयामि यमालयम्।।4.1.33.८०।।\nइति श्रुत्वाथ सा वाक्यं व्याघ्राघ्राता मृगी यथा ।।\nचकंपेऽतीव संभीता कदलीदलवन्मुहुः ।। ८१ ।।\nनिजघान त्रिशूलेन रक्षो विद्याधरं च तम् ।।\nविद्याधरकुमारोपि नितरां मधुराकृतिः ।। ८२ ।।\nतद्भीषणत्रिशूलेन भिन्नोस्को महाबलः ।।\nजघान मुष्टिघातेन वज्रपातोपमेन तम् ।। ८३ ।।\nनरमांसवसामत्तं विद्युन्मालिनमाहवे ।।\nचूर्णितो मुष्टिपातेन सोऽपतद्वसुधातले ।। ८४ ।।\nराक्षसो मृत्युवशगो वज्रेणेव महीधरः ।।\nविद्याधरोपि तच्छूलघातेन विकलीकृतः ।। ८५ ।।\nउवाच गद्गदं वाक्यं विघूर्णित विलोचनः ।।\nप्रिये मुधा समानीता सुशित्यर्धोक्तिमुच्चरन् ।। ८६ ।।\nजहौ प्राणान्रणे वीरस्तां प्रियां परितः स्मरन् ।। ८७ ।।\nअनन्यपूर्वसंस्पर्श सुखं समनुभूय सा ।।\nतमेव च पतिं मत्वा चक्रे शोकाग्निसात्तनुम् ।। ८८ ।।\nलिंगत्रयशरीरिण्यास्तस्याः सान्निध्यतः स हि ।।\nदिव्यं वपुः समासाद्य राक्षसस्त्रिदिवं ययौ ।। ८९ ।।\nरणे पणीकृतप्राणो विद्याधरसुतोपि सः ।।\nअंते प्रियां स्मरन्प्राप जनुर्मलयकेतुतः ।। 4.1.33.९० ।।\nध्यायंती सापि तं बाला विद्याधरकुमारकम्।।\nविरहाग्नौ विसृष्टासुः कर्णाटे जन्मभागभूत् ।।९१।।\nसुतो मलयकेतोस्तां कालेन परिणीतवान् ।।\nमाल्यकेतुरनंगश्रीः पित्रा दत्तां कलावतीम् ।। ९२ ।।\nसापि प्राग्वासनायोगाल्लिंगार्चनरता सती ।।\nहित्वा मलयजक्षोदं विभूतिं बह्वमंस्त वै।। ।। ९३ ।।\nमुक्ता वैदूर्य माणिक्य पुष्परागेभ्य एव सा ।।\nमेने रुद्राक्षनेपध्यमनर्घ्यं गर्भसुंदरी ।। ९४ ।।\nकलावती माल्यकेतुं पतिं प्राप्य पतिव्रता ।।\nअपत्यत्रितयं लेभे दिव्यभोगसमृद्धिभाक् ।। ९५ ।।\nएकदा कश्चिदौदीच्यो माल्यकेतुं नरेश्वरम् ।।\nचित्रकृच्चित्रपटिकां चित्रां दर्शितवानथ ।। ९६ ।।\nतां तु चित्रपटीं राजा कलावत्यै समर्पयत् ।।\nसाथ चित्रपटीं रम्यां संप्रहृष्टतनूरुहा ।। ९७ ।।\nमुहुर्मुहुः प्रपश्यंती रहसि प्राणदेवताम् ।।\nविसस्मार स्वमपि च समाधिस्थेव योगिनी ।। ९८ ।।\nक्षणमुन्मील्य नयने कृत्वा नेत्रातिथिं पटीम् ।।\nतर्जन्यग्रमथोत्क्षिप्य स्वात्मानं समबोधयत् ।।९९।।\nसंभेदोयमसे रम्य उपलोलार्कमग्रतः ।।\nउपश्रीकेशवपदं वरणैषा सरिद्वरा ।।4.1.33.१००।।\nस्वगें प्रार्थितसंस्पर्शा सैषा स्वर्गतरंगिणी ।।\nउदग्वहाभिलष्यंति यां दिवोद्युसदः सदा ।।१।।\nअलक्ष्यामोक्षलक्ष्मी र्या वेदांते परिपठ्यते ।।\nविमुक्तये सतां सैषा श्रीमती मणिकर्णिका ।। २ ।।\nमरणं मंगलं यत्र सफलं यत्र जीवितम् ।।\nस्वर्गस्तृणायते यत्र सैषा श्रीमणिकर्णिका।। ।। ३ ।।\nयत्र संपत्तिसंभारान्विश्राण्य निधनेच्छया ।।\nयतिव्रतं समालंब्य तिष्ठते मूलकंदभुक् ।। ४ ।।\nयत्र त्रिमार्गं गांगं गां मार्गमाणोमृतान्हरः ।।\nस्वमौलिबालचंद्रेण मुक्तिमार्गं प्रदर्शयन् ।। ५ ।।\nसंसारं यत्र दुर्वारं प्रतारयति शंकरः ।।\nमृता अप्यमृतायंते कर्णधाराद्यतो नराः ।। ६ ।।\nसंसारासारपदवी यत्र स्याददवीयसी ।।\nकर्णे जपान्महेशानात्करुणा वरुणालयात् ।। ७ ।।\nअनेक भवसंभूत प्रभूत सुकृतैर्नराः ।।\nकर्णे जपं भवं यत्र लभंते ते भवापहम् ।। ८ ।।\nस्वीकृत्य क्षेत्रसंन्यासं यद्बलेन महाधियः ।।\nतृणं कृतातं मन्यंते सेयं श्रीमणिकर्णिका ।। ९ ।।\nतृणीकृत्य निजं देहं यत्र राजर्षिसत्तमः ।।\nहरिश्चंद्रः सपत्नीको व्यक्रीणाद्भूरयं हि सा ।। 4.1.33.११० ।।\nअभिलष्यंति यत्रत्यमपि वैकुण्ठवासिनः ।।\nसैकतं मृदुलं तल्पं सैषा श्रीमणिकर्णिका ।। ।। ११ ।।\nअनेक जन्म जनित कर्मसूत्रनियंत्रणम् ।।\nउन्मुच्य यत्र मुक्ताः स्युः सैषा श्रीमणिकर्णिका ।। १२ ।।\nसत्यलोकेऽपि ये लोकास्तेऽर्थयंति निरंतरम् ।।\nयामहो दीर्घनिद्रायै सेयं श्रीमणिकर्णिका ।। १३ ।।\nअयं हि स कुलस्तंभो यत्र श्रीकालभैरवः ।।\nक्षेत्रपापकृतः शास्ति दर्शयंस्तीव्रयातनाम् ।। १४ ।।\nअन्यत्र विहितं पापं नश्येत्काशीनिरीक्षणात् ।।\nकाश्यां कृतानां पापानां दारुणेयं तु यातना ।।१५।।\nकपालमोचनं तीर्थमेतत्तदपि पावनम् ।।\nकपालं पतितं यत्र विधेर्भैरवपाणितः ।। १६ ।।\nऋणत्रयाद्विमुच्यंते यत्र स्नाता नरोतमाः ।।\nतीर्थं विशुद्धिजनकं तदेतदृणमोचनम् ।। १७ ।।\nप्रणवाख्यं परंब्रह्म यत्र नित्यं प्रकाशते ।।\nसपंचायतनोपेत ॐकारेशोयमद्भुतः ।। १८ ।।\nअश्च उश्च मकारश्च नादोबिंदुश्च पंचमः ।।\nपंचात्मकं परंब्रह्म यत्र नित्यं प्रकाशते ।।१९।।\nएषा मत्स्योदरी रम्या यत्स्नातो मानवोत्तमः ।।\nमातुर्जातूदरदरीं न विशेदेष निश्चयः ।।4.1.33.१२०।।\nत्रिलोचनोयं भगवान्कुर्यादेव त्रिलोचनम्।।\nनिजभक्तं कृपायुक्तस्त्वपि देशातंर स्थितम् ।। २१ ।।\nअसौ कामेश्वरो देवो यः कामान्पूरयेत्सताम् ।।\nदुर्वासा अपि यत्राप निजकाममहोदयम् ।। २२ ।।\nस्वयं लीनो महेशोत्र भक्तकामसमृद्धये ।।\nतस्मात्स्वर्लीनसंज्ञास्य देवदेवस्य शूलिनः ।। २३ ।।\nवाराणस्यां महादेवो यः पुराणेषु पठ्यते ।।\nक्षेत्राभिमानी भगवांस्तत्प्रासादोयमद्भुतः ।। २४ ।।\nअसौ स्कंदेश्वरो देवः श्रद्धया यद्विलोकनात् ।।\nआजन्मब्रह्मचर्यस्य फलमाप्नोति मानवः ।। २५ ।।\nविनायकेश्वरश्चायं सर्वसिद्धि प्रदायकः ।।\nयत्सेवया प्रणश्यंति नृणां सर्वे विनायकाः ।।२६।।\nइयं वाराणसी देवी साक्षान्मूर्त्तिमयी शुभा ।।\nयस्या विलोकनात्पुंसां भूयो नो गर्भसंभवः।। ।।२७।।\nपार्वतीश्वरलिंगस्य महदायतनं त्विदम् ।।\nयत्र नित्यं महेशानो गौर्या सह विमुक्तिदः ।।२८।।\nएष भृंगीश्वरः श्रीमान्महापातकनाशनः ।।\nजीवन्मुक्तोऽभवद्भृंगी यस्य लिंगस्य सेवया ।। २९ ।।\nचतुर्वेदेश्वरश्चैष चतुर्वेदधरो विधिः ।।\nलभेद्यद्वीक्षणाद्विप्रो वेदाध्ययनजं फलम् ।। 4.1.33.१३० ।।\nयज्ञैः संस्थापितं चैतल्लिंगं यज्ञेश्वराभिधम् ।।\nयदर्चनाल्लभेन्मर्त्यः सर्वयागफलं महत् ।। ३१ ।।\nपुराणेश्वर नामैतल्लिंगमष्टादशांगुलम् ।।\nअष्टादशानां विद्यानां स्यादाधारो यदीक्षणात् ।। ३२ ।।\nधर्मशास्त्रेश्वरश्चायं स्मृतिभिश्च प्रतिष्ठितः ।।\nस्मृत्यध्ययनजं पुण्यं यद्विलोकनतो भवेत् ।। ३३ ।।\nसारस्वतमिदं लिंगं सर्वजाड्यविनाशकृत् ।।\nसर्वतीर्थेश्वरं लिंगमेतत्सद्यो विशुद्धिदम् ।।३४।।\nशैलेश्वरस्य लिंगस्य मंडपोयं महाद्भुतः ।।\nसर्वेषां रत्नजातानां यो बिभर्ति परां श्रियम् ।। ३५ ।।\nसप्तसागरसंज्ञं वै लिंगमेतन्मनोहरम् ।।\nयद्वीक्षणाल्लभेन्मर्त्यः सप्ताब्धिस्नानजं फलम् ।। ३६ ।।\nअसौ मंत्रेश्वरः श्रीमान्मंत्रजाप्यफलप्रदः ।।\nसप्तकोटिमहामंत्रैः स्थापितो यः पुरा युगे ।।३७।।\nत्रिपुरेशस्य लिंगस्य पुरः कुंडमिदं महत् ।।\nत्रिपुरैः खानितं पूर्वं त्रिपुरारिप्रियं परम् ।।३८।।\nइदं वाणेश्वरं लिंगं सहस्रभुजपूजितम् ।।\nद्विभुजस्यापि बाणस्य सहस्रभुजहेतुकम् ।। ३९ ।।\nवैरोचनेश्वरश्चैष पुरः प्रह्लादकेशवात् ।।\nबलिकेशवनामासावेष नारदकेशवः ।। 4.1.33.१४० ।।\nआदिकेशव पूर्वेण त्वयमादित्यकेशवः ।।\nभीष्मकेशवनामासौ दत्तात्रेयेश्वरस्त्वयम् ।। ४१ ।।\nदत्तात्रेयेश्वरात्पूर्वमेष आदि गदाधरः ।।\nभृगुकेशवनामासावेष वामनकेशवः ।। ४२ ।।\nनरनारायणावेतौ यज्ञवाराहकेशवः ।।\nविदारनारसिंहोयं गोपीगोविंद एष ह ।। ४३ ।।\nएष लक्ष्मीनृसिंहस्य प्रासादो रत्नकेतनः ।।\nयस्य प्रसादात्प्रह्लादः पदमैंद्रमवाप्तवान् ।। ४४ ।।\nअखर्वसिद्धिदः पुंसामेष खर्वविनायकः ।।\nशेषमाधवनामासौ शेषेण स्थापितः पुरा ।।४५।।\nयस्य भक्ता न दह्यंते त्वपि संवर्तवह्निना ।।\nशंखमाधवनामासौ शंखं हत्वात्र संस्थितः ।।४६।।\nइदं सारस्वतं स्रोतः परं ब्रह्मरसायनम् ।।\nसरस्वत्या महानद्याः संगमो यत्र गंगया ।। ४७ ।।\nयत्राप्लुता नरा भूयः संभवंति न भूतले ।।\nश्रीबिंदुमाधवस्त्वेष साक्षाल्लक्ष्मीपतिः परः ।। ४८ ।।\nश्रद्धया यं नमन्मर्त्यो न वसेद्गर्भवेश्मनि ।।\nन दारिद्र्यमवाप्नोति व्याधिभिर्नाभिभूयते ।। ४९ ।।\nबिंदुमाधवभक्तो यस्तं यमोपि नमस्यति ।।\nप्रणवात्मा य एकोऽस्ति नादबिंदु स्वरूपधृक् ।।4.1.33.१५०।।\nअमूर्तं यत्परं ब्रह्म बिंदुमाधव एव सः ।।\nएतत्पंचनदं तीर्थं पंचब्रह्मात्मसंज्ञकम् ।।५१।।\nयत्र स्नातो न गृह्णीयाच्छरीरं पांचभौतिकम् ।।\nएषा सा मंगलागौरी काश्यां परममंगलम् ।। ५२ ।।\nयत्प्रसादादवाप्नोति नरोऽत्र च परत्र च ।।\nमयूखादित्यसंज्ञोयं रश्मिमाली तमोपहः ।। ५३ ।।\nगभस्तीशो महालिंगमेतद्दिव्यमहःप्रदम् ।।\nमृकंडुसूनुनाप्यत्र तपस्तप्तं पुरा महत् ।। ५४ ।।\nलिंगं संस्थाप्य परमं स्वनाम्नायुःप्रदं परम् ।।\nकिरणेश्वरनामैतल्लिंगं त्रैलोक्यविश्रुतम् ।। ५५ ।।\nसकृन्न तमिदं लोकं नयेत्किरणमालिनः ।।\nधौतपापेश्वरं लिंगमेतत्पातकधावनम् ।। ५६ ।।\nनिर्वाणनरसिंहोयं भक्तनिर्वाणकारणम् ।।\nमणिप्रदीपनागोयं महामणिविभूषणः ।। ५७ ।।\nयदर्चनान्नरो जातु न नागैः परिभूयते ।।\nकपिलेशमिदं लिंगं कपिलेन प्रतिष्ठितम्।। ।। ५८ ।।\nमुच्यंते कपयोप्यस्य दर्शनात्किमु मानवाः ।।\nप्रियव्रतेश्वरं लिंगं महदेतत्प्रकाशते ।।५९ ।।\nयस्यार्चनाल्लभेज्जंतुः प्रियत्वं सर्वजन्तुषु ।।\nइदमायतनं श्रेष्ठं मणिमाणिक्यनिर्मितम् ।। 4.1.33.१६० ।।\nश्रीमतः कालराजस्य कलिकालार्तिहारिणः ।।\nनिजभक्तं जनं पाति यः पापात्पापभक्षणः ।। ६१ ।।\nक्षेत्रविघ्नकरान्पापान्यातयन्यातना शतैः ।।\nइयं मंदाकिनी रम्या तपस्तप्तुमिहागता ।। ६२ ।।\nकाशीवाससुखं प्राप्य नाद्यापि दिवमीहते ।।\nस्नात्वात्र संतर्प्य पितॄञ्छ्राद्धं कृत्वा विधानतः ।। ६३ ।।\nनरो न नरकं पश्येदपि दुष्कृतकर्मकृत् ।।\nयानि कानि च लिंगानि काश्यां संति सहस्रशः ।। ६४ ।।\nरत्नभूतमिदं तेषु लिंगं रत्नेश्वराभिधम् ।।\nरत्नेश्वरप्रसादेन भुक्त्वा रत्नान्यनेकशः ।। ६५ ।।\nपुरुषार्थमहारत्नं निर्वाणं को न लब्धवान् ।।\nकृत्तिवासेश्वरस्यैषा महाप्रासादनिर्मितिः ।। ।। ६६ ।।\nयां दृष्ट्वापि नरो दूरात्कृत्तिवासः पदं लभेत् ।।\nसर्वेषामपि लिंगानां मौलित्वं कृत्तिवाससः ।। ६७ ।।\nॐकारेशः शिखा ज्ञेया लोचनानि त्रिलोचनः ।।\nगोकर्णभारभूतेशौ तत्कर्णौ परिकीर्तितौ ।।६८।।\nविश्वेश्वराविमुक्तौ च द्वावेतौ दक्षिणौ करौ ।।\nधर्मेशमणिकर्णेशौ द्वौ करौ दक्षिणेतरौ ।। ६९ ।।\nकालेश्वरकपर्दीशौ चरणावतिनिर्मलौ ।।\nज्येष्ठेश्वरो नितंबश्च नाभिर्वै मध्यमेश्वरः ।। 4.1.33.१७० ।।\nकपर्दोस्य महादेवः शिरोभूषा श्रुतीश्वरः ।।\nचंद्रेशो हृदयं तस्य आत्मा वीरेश्वरः परः ।। ७१ ।।\nलिंगं तस्य तु केदारः शुक्रं शुक्रेश्वरं विदुः ।।\nअन्यानि यानि लिंगानि परः कोटि शतानि च ।। ७२ ।।\nज्ञेयानि नखलोमानि वपुषो भूषणान्यपि ।।\nयावेतौ दक्षिणौ हस्तौ नित्यनिर्वाणदौ हि तौ ।। ७३ ।।\nजंतूनामभयं दत्त्वा पततां मोहसागरे ।।\nइयं दुर्गा भगवती पितृलिंगमिदं परम् ।। ७४ ।।\nइयं हि चित्रघंटेशी घंटाकर्ण ह्रदस्त्वयम् ।।\nइयं सा ललिता गौरी विशालाक्षीयमद्भुता ।। ७५ ।।\nआशाविनायकस्त्वेष धर्मकूपोयमद्भुतः ।।\nयत्र पिंडान्नरो दत्त्वा पितॄन्ब्रह्मपदं नयेत् ।। ७६ ।।\nएषा विश्वभुजा देवी विश्वैकजननी परा ।।\nअसौ बंदी महादेवी नित्यं त्रैलोक्यवंदिता ।। ७७ ।।\nनिगडस्थानपि जनान्पाशान्मोचयति  स्मृता।।\nदशाश्वमेधिकं तीर्थमेतत्त्रैलोक्यवंदितम् ।। ७८ ।।\nयत्राहुतित्रयेणापि अग्निहोत्रफलं लभेत् ।।\nप्रयागाख्यमिदं स्रोतः सर्वतीर्थोत्तमोत्तमम्।।७९।।\nअशोकाख्यमिदं तीर्थं गंगाकेशव एष वै।।\nमोक्षद्वारमिदं श्रेष्ठं स्वर्ग द्वारमिदं विदुः ।। 4.1.33.१८० ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे ज्ञानवापीवर्णनं नाम त्रयस्त्रिंशत्तमोऽध्यायः ।।३३।।"
  }
]
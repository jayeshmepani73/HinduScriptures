[
  {
    "text": "।। अथ श्रीकाशीखंडोत्तरार्धं प्रारभ्यते ।।\nश्रीगणेशाय नमः ।।\n।। अगस्तिरुवाच ।। ।।\nपार्वती हृदयानंद सर्वज्ञांगभव प्रभो ।।\nकिंचित्प्रष्टुमनाः स्वामिंस्तद्भवान्वक्तुमर्हति ।। १ ।।\nदक्ष प्रजापतेः पुत्री कश्यपस्य परिग्रहः ।।\nगरुत्मतः प्रसूः साध्वी कुतो दास्यमवाप सा ।। २ ।।\n।। स्कंद उवाच ।। ।।\nहंजिकात्वं यथा प्राप्ता विनता सा तपस्विनी ।।\nतदप्यहं समाख्यामि निशामय महामते ।। ३ ।।\nकद्रूरजीजनत्पुत्राञ्शतं कश्यपतः पुरा ।।\nउलूकमरुणं तार्क्ष्यमसूत विनता त्रयम् ।। ४ ।।\nकौशिको राज्यमाप्यापि श्रेष्ठत्वात्पक्षिणां मुने ।।\nनिर्गुणत्वाच्च तैः सर्वैः स राज्यादवरोपितः ।। ५ ।।\nक्रूराक्षोयं दिवांधोयं सदा वक्रनखस्त्वसौ ।।\nअतीवोद्वेगजनकं सर्वेषामस्य भाषणम् ।। ६ ।।\nइत्थं तस्य गुणग्रामान्विकथ्य बहुशः खगाः ।।\nनाद्यापि वृण्वते राज्ये कमपि स्वैरचारिणः ।। ७ ।।\nकौशिकेथ तथावृत्ते पुत्रवीक्षणलालसा ।।\nअंडं प्रस्फोटयामास मध्यमं विनता तदा ।। ८ ।।\nपूर्णे वर्षसहस्रे तु प्रस्फोट्य घटसंभव ।।\nतदभेदितयौत्सुक्यादंडमष्टमके शते ।। ९ ।।\nतावत्सर्वाणि गात्राणि तस्यातिमहसः शिशोः ।।\nऊर्वोरुपरिसिद्धानि दंडांतर्निवासिनः ।। 4.2.51.१० ।।\nअंडान्निर्गतमात्रेण क्रोधारुणमुखश्रिया ।।\nअर्धनिष्पन्नदेहेन शिशुना शापिता प्रसूः ।। ११ ।।\nजनयित्रि त्वया दृष्ट्वा काद्रवेयान्स्वलीलया ।।\nखेलतो मातुरुत्संगे यदंडं व्याधित द्विधा ।। १२ ।।\nतदनिष्पन्न सर्वांगः शपामि त्वा विहंगमे ।।\nतेषामेवैधि दासी त्वं सपत्न्यंग भुवामिह ।। १३ ।।\nवेपमानाथ तच्छापादिदं प्रोवाच पक्षिणी ।।\nअनूरो ब्रूहि मे शापावसानं मातुरंगज ।। १४ ।।\n।। अनूरुरुवाच ।।\nअंडं तृतीयं मा भिंधि ह्यनिष्पन्नं ममेव हि ।।\nअस्मिन्नंडे भविष्यो यः स ते दास्यं हरिष्यति ।। १५ ।।\nइत्युक्त्वा सोरुणोगच्छदुड्डीयानंदकाननम् ।।\nयत्र विश्वेश्वरो दद्यादपि पंगोः शुभां गतिम्।। १६ ।।\nएतत्ते पृच्छतः ख्यातं विनता दास्यकारणम्।।\nमुने प्रसंगतो वच्मि अरुणादित्यसंभवम् ।। १७ ।।\nअनूरुत्वादनूरुर्योरुणः क्रोधारुणो यतः ।।\nवाराणस्यां तपस्तप्त्वा तेनाराधि दिवाकरः ।। १८ ।।\nसोपि प्रसन्नो दत्त्वाथ वरांस्तस्मा अनूरवे ।।\nआदित्यस्तस्य नाम्नाभूदरुणादित्य इत्यपि ।। १९ ।।\n।। अर्क उवाच ।।\nतिष्ठानूरो मम रथे सदैव विनतात्मज ।।\nजगतां च हितार्थाय ध्वांतं विध्वंसयन्पुरः ।। 4.2.51.२० ।।\nअत्र त्वत्स्थापितां मूर्तिं ये भजिष्यंति मानवाः ।।\nवाराणस्यां महादेवोत्तरे तेषां कुतो भयम् ।। २१ ।।\nयेर्चयिष्यंति सततमरुणादित्यसंज्ञकम् ।।\nमामत्र तेषां नो दुःखं न दारिद्र्यं न पातकम्।। २२ ।।\nव्याधिभिर्नाभिभूयंते नो पसर्गैश्च कैश्चन ।।\nशोकाग्निना न दह्यंते ह्यरुणादित्यसेवनात् ।। २३ ।।\nअथ स्यंदनमारोप्य नीतवानरुणं रविः ।।\nअद्यापि स रथे सौरे प्रातरेव समुद्यति ।। २४ ।।\nयः कुर्यात्प्रातरुत्थाय नमस्कारं दिनेदिने ।।\nअरुणाय ससूर्याय तस्य दुःखभयं कुतः ।। २५ ।।\nअरुणादित्यमाहात्म्यं यः श्रोष्यति नरोत्तमः ।।\nन तस्य दुष्कृतं किंचिद्भविष्यति कदाचन ।। २६ ।।\nस्कंद उवाच ।।\nवृद्धादित्यस्य माहात्म्यं शृणु ते कथयाम्यहम्।।\nयस्य श्रवणमात्रेण नरो नो दुष्कृतं भजेत् ।।२७ ।।\nपुरात्र वृद्धहारीतो वाराणस्यां महातपाः ।।\nमहातपः समृद्ध्यर्थं समाराधितवान्रविम् ।। २८ ।।\nमूर्तिं संस्थाप्य शुभदां भास्वतः शुभलक्षणाम् ।।\nदक्षिणेन विशालाक्ष्या दृढभक्तिसमन्वितः ।। २९ ।।\nतुष्टस्तस्मै वरं प्रादाद्ब्रध्नो वृद्धतपस्विने ।।\nअलं विलंब्य याचस्व कस्ते देयो वरो मया ।। 4.2.51.३० ।।\nसोथ प्रसन्नाद्द्युमणेरवृणीत वरं मुनिः ।।\nयदि प्रसन्नो भगवान्युवत्वं देहि मे पुनः।। ३१ ।।\nतपःकरण सामर्थ्यं स्थविरस्य न मे यतः ।।\nपुनस्तारुण्यमाप्तोहं चरिष्याम्युत्तमं तपः ।।३२।।\nतप एव परो धर्मस्तप एव परं वसु ।।\nतप एव परः कामो निर्वाणं तप एव हि ।। ३३ ।।\nऋतेन तपसः क्वापि लभ्या ऐश्वर्यसंपदः ।।\nपदं ध्रुवादिभिः प्रापि केवलं तपसो बलात् ।। ३४ ।।\nततस्तपश्चरिष्यामि लोकद्वयमहत्त्वदम् ।।\nप्राप्य त्वद्वरदानेन यौवनं सर्वसंमतम् ।। ३८३ ।।\nधिग्जरांप्राणिनामत्र यया सर्वो विरज्यति ।।\nजरातुरेंद्रियग्रामे स्त्रियोपि नयतः स्वसात् ।। ३६ ।।\nवरं मरणमेवास्तु मा जरास्त्वतिशोच्यकृत् ।।\nक्षणं दुःखं च मरणं जरा दुःखं क्षणेक्षणे ।।३७।।\nकांक्षंति दीर्घतपसे चिरमायुर्जितेंद्रियाः ।।\nधनं दानाय पुत्राय कलत्रं मुक्तये धियम्।। ३८ ।।\nवृद्धस्यवार्धकं ब्रध्नस्तत्क्षणादपहृत्य वै ।।\nददौ च चारुता हेतुं तारुण्यं पुण्यसाधनम् ।।३९।।\nएवं स वृद्धहारीतो वाराणस्यां महामुनिः ।।\nसंप्राप्य यौवनं ब्रध्नात्तप उग्रं चचार ह ।।4.2.51.४०।।\nवृद्धेनाराधितो यस्माद्धारीतेन तपस्विना ।।\nआदित्यो वार्धकहरो वृद्धादित्यस्ततः स्मृतः ।। ४१ ।।\nवृद्धादित्यं समाराध्य वाराणस्यां घटोद्भव ।।\nजरा दुर्गति रोगघ्नं बहवः सिद्धिमागताः ।। ४२ ।।\nवृद्धादित्यं नमस्कृत्य वाराणस्या रवौ नरः ।।\nलभेदभीप्सितां सिद्धिं न क्वचिद्दुर्गतिं लभेत् ।। ४३ ।।\n।। स्कंद उवाच ।। ।।\nअतः परं शृणु मुने केशवादित्यमुत्तमम् ।।\nयथा तु केशवं प्राप्य सविता ज्ञानमाप्तवान् ।। ४४ ।।\nव्योम्नि संचरमाणेन सप्ताश्वेनादिकेशवः ।।\nएकदा दर्शिभावेन पूजयँल्लिंगमैश्वरम् ।। ४५ ।।\nकौतुकादिव उत्तीर्य हरे रविरुपाविशत् ।।\nनिःशब्दो निश्चलः स्वस्थो महाश्चर्यसमन्वितः ।। ४६ ।।\nप्रतीक्षमाणोवसरं किंचित्प्रष्टुमना हरिम् ।।\nहरिं विसर्जितार्चं च प्रणनाम कृतांजलिः ।। ४७ ।।\nस्वागतं ते हरिः प्राह बहुमानपुरःसरम् ।।\nस्वाभ्याशं आसयामास भास्वंतं नतकंधरम्।। ४८।।\nअथावसरमालोक्य लोकचक्षुरधोक्षजम् ।।\nनत्वा विज्ञापयामास कृतानुज्ञोऽसुरारिणा ।। ४९ ।।\n।। रविरुवाच ।। ।।\nअंतरात्मासि जगतां विश्वंभर जगत्पते ।।\nतवापि पूज्यः कोप्यस्ति जगत्पूज्यात्र माधव ।। 4.2.51.५० ।।\nत्वत्तश्चाविर्भवेदेतत्त्वयि सर्वं प्रलीयते ।।\nत्वमेव पाता सर्वस्य जगतो जगतांनिधे ।। ५१ ।।\nइत्याश्चर्यं समालोक्य प्राप्तोस्म्यत्र तवांतिकम् ।।\nकिमिदं पूज्यते नाथ भवता भवतापहृत् ।। ५२ ।।\nइति श्रुत्वा हृषीकेशः सहस्रांशोरुदीरितम् ।।\nउच्चैर्माशंस सप्ताश्वं वारयन्करसंज्ञया ।। ५३ ।।\n।। श्रीविष्णुरुवाच ।। ।।\nदेवदेवो महादेवो नीलकंठ उमापतिः ।।\nएक एव हि पूज्योत्र सर्वकारणकारणम् ।। ५४ ।।\nअत्र त्रिलोचनादन्यं समर्चयतियोल्पधीः ।।\nसलोचनोपि विज्ञेयो लोचनाभ्यां विवर्जितः ।।५५।।\nएको मृत्युंजयः पूज्यो जन्ममृत्युजराहरः ।।\nमृत्युंजयं किलाभ्यर्च्य श्वेतो मृत्युंजयोभवत् ।। ५६ ।।\nकालकालं समाराध्य भृंगी कालं जिगायवै ।।\nशैलादिमपि तत्याज मृत्युर्मृत्युंजयार्चकम् ।।५७।।\nविजिग्ये त्रिपुरं यस्तु हेलयैकेषु मोक्षणात् ।।\nतं समभ्यर्च्य भूतेशं को न पूज्यतमो भवेत् ।।५८।।\nत्रिजगज्जयिनो हेतोस्त्र्यक्षस्याराधनं परम् ।।\nको नाराधयति ब्रध्नसारस्य स्मरविद्विषः ।। ५९ ।।\nयस्याक्षिपक्ष्मसंकोचाज्जगत्संकोचमेत्यदः ।।\nविकस्वरं विकासाच्च कस्य पूज्यतमो न सः ।। 4.2.51.६० ।।\nशंभोर्लिंगं समभ्यर्च्य पुरुषार्थचतुष्टयम् ।।\nप्राप्नोत्यत्र पुमान्सद्यो नात्र कार्या विचारणा ।। ६१ ।।\nसमर्च्य शांभवं लिंगमपिजन्मशतार्जितम् ।।\nपापपुंजं जहात्येव पुमानत्र क्षणाद्ध्रुवम् ।। ६२ ।।\nकिंकिं न संभवेदत्र शिवलिंगसमर्चनात् ।।\nपुत्राः कलत्र क्षेत्राणि स्वर्गो मोक्षोप्यसंशयम् ।। ६३ ।।\nत्रैलोक्यैश्वर्यसंपत्तिर्मया प्राप्ता सहस्रगो ।।\nशिवलिंगार्चनादेकात्सत्यंसत्यं पुनःपुनः ।। ६४ ।।\nअयमेव परोयोगस्त्विदमेव परं तपः ।।\nइदमेव परं ज्ञानं स्थाणुलिंगं यदर्च्यते ।। ६५।।\nयैर्लिंगं सकृदप्यत्र पूजितं पार्वतीपतेः ।।\nकुतो दुःखभयं तेषां संसारे दुःखभाजने ।। ६६ ।।\nसर्वं परित्यज्य रवे यो लिंगं शरणं गतः ।।\nन तं पापानि बाधंते महांत्यपि दिवाकर ।। ६७ ।।\nलिंगार्चने भवेद्वृद्धिस्तेषामेवात्र भास्कर ।।\nयेषां पुनर्भवच्छेदं चिकीर्षति महेश्वरः ।।६८।।\nन लिंगाराधनात्पुण्यं त्रिषुलोकेषु चापरम् ।।\nसर्वतीर्थाभिषेकः स्याल्लिंगस्नानांबु सेवनात् ।। ६९ ।।\nतस्माल्लिंगं त्वमप्यर्क समर्चय महेशितुः ।।\nसंप्राप्तं परमां लक्ष्मीं महातेजोभि जृंभणीम् ।। 4.2.51.७० ।।\nइति श्रुत्वा हरेर्वाक्यं तदारभ्य सहस्रगुः ।।\nविधाय स्फाटिकं लिंगं मुनेद्यापि समर्चयेत् ।। ७१ ।।\nगुरुत्वेन तदाकल्य विवस्वानादिकेशवम् ।।\nतत्रोपतिष्ठतेद्यापि उत्तरेणादिकेशवात् ।। ७२ ।।\nअतः स केशवादित्यः काश्यां भक्ततमोनुदः ।।\nसमर्चितः सदा देयान्मनसो वांछितं फलम् ।। ७३ ।।\nकेशवादित्यमाराध्य वाराणस्यां नरोत्तमः ।।\nपरमं ज्ञानमाप्नोति येन निर्वाणभाग्भवेत् ।। ७४ ।।\nतत्र पादोदके तीर्थेकृतसर्वोदकक्रियः ।।\nविलोक्य केशवादित्यं मुच्यते जन्मपातकैः ।। ७५ ।।\nअगस्ते रथसप्तम्यां रविवारो यदाप्यते ।।\nतदा पादोदके तीर्थे आदिकेशव सन्निधौ ।।७६।।\nस्नात्वोषसि नरो मौनी केशवादित्यपूजनात् ।।\nसप्तजन्मार्जितात्पापान्मुक्तो भवति तत्क्षणात् ।। ७७।।\nयद्यज्जन्मकृतं पापं मया सप्तसु जन्मसु ।।\nतन्मे रोगं च शोकं च माकरी हंतु सप्तमी ।। ७८ ।।\nएतज्जन्मकृतं पापं यच्च जन्मांतरार्जितम् ।।\nमनोवाक्कायजं यच्च ज्ञाताज्ञाते च ये पुनः ।। ७९ ।।\nइति सप्तविधं पापं स्नानान्मे सप्तसप्तिके ।।\nसप्तव्याधिसमायुक्तं हर माकरि सप्तमि ।। 4.2.51.८० ।।\nएतन्मंत्रत्रयं जप्त्वा स्नात्वा पादोदके नरः ।।\nकेशवादित्यमालोक्य क्षणान्निष्कलुषो भवेत् ।। ८१ ।।\nकेशवादित्यमाहात्म्यं शृण्वञ्श्रद्धासमन्वितः ।।\nनरो न लिप्यते पापैः शिवभक्तिं च विंदति ।। ८२ ।।\n।। स्कंद उवाच ।। ।।\nअतः परं शृणु मुने विमलादित्यमुत्तमम् ।।\nहरिकेशवने रम्ये वाराणस्यां व्यवस्थितम्।। ८३ ।।\nउच्चदेशेभवत्पूर्वं विमलो नाम बाहुजः ।।\nस प्राक्तनात्कर्मयोगाद्विमले पथ्यपि स्थितः ।। ८४ ।।\nकुष्ठरोगमवाप्योच्चैस्त्यक्त्वा दारान्गृहं वसु ।।\nवाराणसीं समासाद्य ब्रध्नमाराधयत्सुधीः ।। ८५ ।।\nकरवीरैर्जपाभिश्च गंधकैः किंशुकैः शुभैः ।।\nरक्तोत्पलैरशोकैश्च स समानर्च भास्करम् ।। ८६ ।।\nविचित्ररचनैर्माल्यैः पाटलाचंपकोद्भवैः ।।\nकुंकुमागुरुकर्पूरमिश्रितैः शोणचंदनैः ।। ८७ ।।\nदेवमोहनधूपैश्च बह्वामोदततांबरैः ।।\nकर्पूरवर्तिदीपैश्च नैवेद्यैर्घृतपायसैः ।। ८८ ।।\nअर्घदानैश्च विधिवत्सौरेः स्तोत्रजपैरपि ।।\nएवं समाराधयतस्तस्यार्को वरदोभवत् ।। ८९ ।।\nउवाच च वरं ब्रूहि विमलामलचेष्टित ।।\nकुष्ठश्च ते प्रयात्वेष प्रार्थयान्यं वरं पुनः ।। 4.2.51.९० ।।\nआकर्ण्य विमलश्चेत्थमालापं रश्मिमालिनः ।।\nप्रणतो दंडवद्भूमौ संप्रहष्टतनूरुहः । ९१ ।।\nशनैर्विज्ञापयांचक्र एकचक्ररथं रविम् ।।\nजगच्चक्षुरमेयात्मन्महाध्वांतविधूनन ।। ९२ ।।\nयदि प्रसन्नो भगवन्यदि देयो वरो मम ।।\nतदा त्वद्भक्तिनिष्ठा ये कुष्ठं मास्तु तदन्वये ।। ९३ ।।\nअन्येपि रोगा मा संतु मास्तु तेषां दरिद्रता ।।\nमास्तु कश्चन संतापस्त्वद्भक्तानां सहस्रगो ।। ९४ ।।\n। श्रीसूर्य उवाच ।। ।।\nतथास्त्विति महाप्राज्ञ शृण्वन्यं वरमुत्तमम् ।।\nत्वयेयं पूजिता मूर्तिरेवं काश्यां महामते ।। ९५ ।।\nअस्याः सान्निध्यमत्राहं न त्यक्ष्यामि कदाचन ।।\nप्रथिता तव नाम्ना च प्रतिमैषा भविष्यति ।।९६।।\nविमलादित्य इत्याख्या भक्तानां वरदा सदा ।।\nसर्वव्याधि निहंत्री च सर्वपापक्षयंकरी ।।९७।।\nइति दत्त्वा वरान्सूर्यस्तत्रैवांतरधीयत ।।\nविमलो निर्मलतनुः सोपि स्वभवनं ययौ ।। ९८ ।।\nइत्थं स विमलादित्यो वाराणस्यां शुभप्रदः ।।\nतस्य दर्शनमात्रेण कुष्ठरोगः प्रणश्यति ।।९९।।\nयश्चैतां विमलादित्यकथां वै शृणुयान्नरः ।।\nप्राप्नोति निर्मलां शुद्धिं त्यज्यते च मनोमलैः ।।4.2.51.१००।।\n।। स्कंद उवाच ।। ।।\nगंगादित्योस्ति तत्रान्यो विश्वेशाद्दक्षिणेन वै ।।\nतस्य दर्शनमात्रेण नरः शुद्धिमियादिह ।। १ ।।\nयदा गंगा समायाता भगीरथपुरस्कृता ।।\nतदा गंगां परिष्टोतुं रविस्तत्रैव संस्थितः ।। २ ।।\nअद्याप्यहर्निशं गंगां संमुखीकृत्य भास्करः ।।\nपरिष्टौति प्रसन्नात्मा गंगाभक्तवरप्रदः ।। ३ ।।\nगंगादित्यं समाराध्य वाराणस्यां नरोत्तमः ।।\nदुर्गतिं जातु न क्वापि लभते न च रोगभाक् ।। ४\n।। स्कंद उवाच ।।\nअन्यच्छृणु महाभाग यमादित्यस्य संभवम्।।\nयच्छ्रुत्वापि नरो जातु यमलोकं न पश्यति ।। ५ ।।\nयमेशात्पश्चिमे भागे वीरेशात्पूर्वतो मुने ।।\nयमादित्यं नरो दृष्ट्वा यमलोकं न पश्यति ।। ६ ।।\nयमतीर्थे नरः स्नात्वा भूतायां भौमवासरे ।।\nयमेश्वरं विलोक्याशु सर्वैः पापैः प्रमुच्यते ।। ७ ।।\nयमतीर्थे यमः पूर्वं तप्त्वा सुविमलं तपः ।।\nयमेशं च यमादित्यं प्रत्यष्ठाद्भक्तसिद्धिदम् ।। ८ ।।\nयमेन स्थापितो यस्मादादित्यस्तत्र कुंभज ।।\nअतः स हि यमादित्यो यामीं हरति यातनाम् ।। ९ ।।\nयमेशं च यमादित्यं यमेन स्थापितं नमन् ।।\nयमतीर्थे कृतस्नानो यमलोकं न पश्यति ।। 4.2.51.११० ।।\nयमतीर्थे चतुर्दश्यां भरण्यां भौमवासरे ।।\nतर्पणं पिंडदानं च कृत्वा पित्रनृणी भवेत् ।। ११ ।।\nअभिलष्यंति सततं पितरो नरकौकसः ।।\nभौमै भरण्यां भूतायां यदि योगोयमुत्तमम् ।। १२ ।।\nकाश्यां कश्चिद्यमे तीर्थे कृत्वा स्नानं महामतिः ।।\nअपि यस्तर्पणंकुर्यात्सतिलं नो विमुक्तये ।। १३ ।।\nकिं गया गमनैः पुंसां किं श्राद्धैर्भूरिदक्षिणैः ।।\nयदि काश्यां यमे तीर्थे योगेस्मिञ्श्राद्धमाप्यते।। १४ ।।\nश्राद्धं कृत्वा यमे तीर्थे पूजयित्वा यमेश्वरम् ।।\nयमादित्यं नमस्कृत्य पितॄणामनृणो भवेत् ।।१५।।\n।। स्कंद उवाच ।। ।।\nइति ते द्वादशादित्याः कथिता पापनाशनाः ।।\nयत्संभवं समाकर्ण्य नरो न निरयी भवेत्।। १६ ।।\nअन्येपि संति घटज रविभक्तैरनेकशः ।।\nकाश्यां संस्थापिताः सूर्या गुह्यकार्कादयः किल ।। १७ ।।\nश्रुत्वाध्यायानिमान्पुण्यान्द्वादशादित्यसूचकान् ।।\nश्रावयित्वापि नो मर्त्यो दुर्गतिं याति कुत्रचित् ।। ११८ ।।\nइति  श्रीस्कांदे महापुराण एकाशीतिसाहस्र्यां संहितायामुत्तरार्द्धे चतुथें काशीखण्डे  अरुणवृद्धकेशवविमलगंगायमादित्यवर्णनंनामैकपंचाशत्तमोऽध्यायः ।। ।। ५१ ।।"
  }
]
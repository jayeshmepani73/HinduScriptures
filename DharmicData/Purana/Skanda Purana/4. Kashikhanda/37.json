[
  {
    "text": "स्कंद उवाच ।। ।।\nसदा गृही सुखं भुंक्ते स्त्री लक्षणवती यदि ।।\nअतः सुखसमृद्ध्यर्थमादौ लक्षणमीक्षयेत् ।। १ ।।\nवपुरावर्तगंधाश्चच्छाया सत्वं स्वरो गतिः ।।\nवर्णश्चेत्यष्टधा प्रोक्ता बुधैर्लक्षणभूमिका ।। २ ।।\nआपादतलमारभ्य यावन्मौलिरुहं क्रमात् ।।\nशुभाशुभानि वक्ष्यामि लक्षणानि मुने शृणु ।। ३ ।।\nआदौ पादतलं रेखास्ततोंगुष्ठांगुली नखाः ।।\nपृष्ठगुल्फद्वयं पार्ष्णी जंघे रोमाणि जानुनी ।। ४ ।।\nऊरू कटी नितंबस्फिग्भगो जघन बस्तिके ।।\nनाभिः कुक्षिद्वयं पार्श्वोदरमध्य वलित्रयम् ।। ५ ।।\nरोमाली हृदयं वक्षो वक्षोजद्वयचूचुकम् ।।\nजत्रुस्कंधां सकक्षादोर्मणिबंध करद्वयम् । ६ ।।\nपाणिपृष्ठं पाणितलं रेखांगुष्ठांगुली नखाः ।।\nपृष्ठिः कृकाटिका कंठे चिबुकं च हनुद्वयम् ।। ७ ।।\nकपोलौ वक्त्रमधरोत्तरोष्ठौ द्विजजिह्विकाः ।।\nघंटिका तालुहसितं नासिकाक्षुतमक्षिणी ।। ८ ।।\nपक्ष्म भ्रूकर्णभालानि मौलि सीमंतमौलिजाः ।।\nषष्टिः षडुत्तरायोषिदंगलक्षणसत्खनिः ।। ९ ।।\nस्त्रीणां पादतलं स्निग्धं मांसलं मृदुलं समम् ।।\nअस्वेदमुष्णमरुणं बहुभोगोचितं स्मृतम् ।। 4.1.37.१० ।।\nरूक्षं विवर्णं परुषं खंडितप्रतिबिंबकम् ।।\nशूर्पाकारं विशुष्कं च दुःखदौर्भाग्यसूचकम् ।। ११ ।।\nचक्र स्वस्तिक शंखाब्ज ध्वजमीनातपत्रवत् ।।\nयस्याः पादतले रेखा सा भवेत्क्षितिपांगना ।। १२ ।।\nभवेदखंडभोगायोर्द्ध्वामध्यांगुलिसंगता ।।\nरेखाखु सर्पकाकाभा दुःखदारिद्र्यसूचिका ।। १३ ।।\nउन्नतो मांसलोंगुष्ठो वर्तुलोतुलभोगदः ।।\nवक्रो ह्रस्वश्च चिपिटः सुखसौभाग्यभंजकः ।। १४ ।।\nविधवा विपुलेन स्याद्दीर्घांगुष्ठेन दुर्भगा ।।\nमृदवोंगुलयः शस्ता घनावृत्ताः समुन्नताः ।।१५।।\nदीर्घांगुलीभिः कुलटा कृशाभिरतिनिर्धना ।।\nह्रस्वायुष्या च ह्रस्वाभिर्भुग्नाभिर्भुग्नवर्तिनी ।। १६ ।।\nचिपिटाभिर्भवेद्दासी विरलाभिर्दरिद्रिणी ।।\nपरस्परं समारूढाः पादांगुल्यो भवंति हि ।। १७ ।।\nहत्वा बहूनपि पतीन्परप्रेष्या तदा भवेत् ।।\nयस्याः पथि समायांत्या रजोभूमेः समुच्छलेत् ।। १८ ।।\nसा पांसुला प्रजायेत कुलत्रयविनाशिनी ।।\nयस्याः कनिष्ठिका भूमिं न गच्छंत्याः परिस्पृशेत् ।। १९ ।।\nसा निहत्य पतिं योषा द्वितीयं कुरुते पतिम् ।।\nअनामिका च मध्या च यस्या भूमिं न संस्पृशेत् ।। 4.1.37.२० ।।\nपतिद्वयं निहंत्याद्या द्वितीया च पतित्रयम् ।।\nपतिहीनत्वकारिण्यौ हीने ते द्वे इमे यदि ।। २१ ।।\nप्रदेशिनी भवेद्यस्या अंगुष्ठाव्यतिरेकिणी ।।\nकन्यैव कुलटा सा स्यादेष एव विनिश्चयः ।। २२ ।।\nस्निग्धाः समुन्नतास्ताम्रा वृत्ताः पादनखाः शुभाः ।। २३ ।।\nराज्ञीत्वसूचकं स्त्रीणां पादपृष्ठं समुन्नतम् ।।\nअस्वेदमशिराढ्यं च मसृणं मृदुमांसलम् ।। २४ ।।\nदरिद्रा मध्यनम्रेण शिरालेन सदाध्वगा ।।\nरोमाढ्येन भवेद्दासी निर्मांसेन च दुर्भगा ।। २५ ।।\nगूढौ गुल्फौ शिवायोक्तावशिरालौ सुवर्तुलौ ।।\nस्थपुटौ शिथिलौ दृश्यौ स्यातां दौर्भाग्यसूचकौ ।। २६ ।।\nसमपार्ष्णिः शुभा नारी पृथुपार्ष्णिश्च दुर्भगा ।।\nकुलटोन्नतपार्ष्णि स्याद्दीर्घपार्ष्णिश्च दुःखभाक् ।। २७ ।।\nरोमहीने समे स्निग्धे यज्जंघे क्रमवर्तुले ।।\nसा राजपत्नी भवति विशिरेसुमनोहरे ।। २८ ।।\nएकरोमा राजपत्नी द्विरोमा च सुखावहा ।।\nत्रिरोमा रोमकूपेषु भवेद्वैधव्यदुःखभाक् ।। २९ ।।\nवृत्तं पिशितसंलग्नं जानुयुग्मं प्रशस्यते ।।\nनिर्मांसं स्वैरचारिण्या दरिद्रा याश्च विश्लथम् ।। 4.1.37.३० ।।\nविशिरैः करभाकारैरूरुभिर्मसृणैर्घनैः ।।\nसुवृत्तैरोमरहितैर्भवेयुर्भूपवल्लभाः ।। ३१ ।।\nवैधव्यं रोमशैरुक्तं दौर्भाग्यं चिपिटैरपि ।।\nमध्यच्छिद्रैर्महादुःखं दारिद्र्यं कठिनत्वचैः ।। ३२ ।।\nचतुर्भिरंगुलैः शस्ता कटिर्विंशतिसंयुतैः ।।\nसमुन्नतनितंबाढ्या चतुरस्रा मृगीदृशाम् ।। ३३ ।।\nविनता चिपिटा दीर्घा निर्मांसासंकटाकटिः ।।\nह्रस्वा रोमयुता नार्या दुःखवैधव्यसूचिका ।। ३४ ।।\nनितंबबिंबो नारीणामुन्नतो मांसलः पृथुः ।।\nमहाभोगाय संप्रोक्तस्तदन्योऽशर्मणे मतः ।। ३५ ।।\nकपित्थफलवद्वृत्तौ मृदुलौ मांसलौ घनौ ।।\nस्फिचौ वलिविनिर्मुक्तौ रतिसौख्यविवर्धनौ।। ३६ ।।\nशुभः कमठपृष्ठाभो गजस्कंधोपमो भगः ।।\nवामोन्नतस्तु कन्याजः पुत्रजो दक्षिणोन्नतः ।।३७।।\nआखुरोमा गूढमणिः सुश्लिष्टः संहतः पृथुः ।।\nतुंगः कमलपर्णाभः शुभोश्वत्थदलाकृतिः ।। ३८ ।।\nकुरंगखुररूपोयश्चुल्लिकोदरसन्निभः ।।\nरोमशो विवृतास्यश्च दृश्यनासोतिदुर्भगः ।। ३९ ।।\nशंखावर्तो भगो यस्याः सा गर्भमिह नेच्छति ।।\nचिपिटः खर्पराकारः किंकरी पददो भगः ।।4.1.37.४०।।।\nवंशवेतसपत्राभो गजरोमोच्चनासिकः ।।\nविकटः कुटिलाकारो लंबगल्लस्तथाऽशुभः।।४१।।\nभगस्य भालं जघनं विस्तीर्णं तुंगमांसलम् ।।\nमृदुलं मृदुलोमाढ्यं दक्षिणावर्तमीडितम् ।। ४२ ।।\nवामावर्तं च निर्मांसं भुग्नवैधव्यसूचकम् ।।\nसंकटस्थपुटं रूक्षं जघनं दुःखदं सदा ।। ४३ ।।\nबस्तिः प्रशस्ता विपुला मृद्वीस्तोकसमुन्नता ।।\nरोमशा च शिराला च रेखांका नैव शोभना ।। ४४ ।।\nगंभीरा दक्षिणावर्ता नाभी स्यात्सुखसंपदे ।।\nवामावर्ता समुत्ताना व्यक्तग्रंथिर्न शोभना ।। ४५ ।।\nसूते सुतान्बहून्नारी पृथुकुक्षिः सुखास्पदम् ।।\nक्षितीशं जनयेत्पुत्रं मंडूकाभेन कुक्षिणा ।। ४६ ।।\nउन्नतेन वलीभाजा सावर्तेनापि कुक्षिणा ।।\nवंध्या प्रव्रजिता दासी क्रमाद्योषा भवेदिह ।। ४७ ।।\nसमैः समांसैर्मृदुभिर्योषिन्मग्नास्थिभिः शुभैः ।।\nपार्श्वेः सौभाग्यसुखयोर्निधानं स्यादसंशयम् ।। ४८ ।।\nयस्यादृश्य शिरे पार्श्वे उन्नते रोमसंयुते ।।\nनिरपत्या च दुःशीला सा भवेद्दुःखशेवधिः ।। ४९ ।।\nउदरेणातितुच्छेन विशिरेण मृदुत्वचा ।।\nयोषिद्भवति भोगाढ्या नित्यं मिष्टान्नसेविनी ।। 4.1.37.५० ।।\nकुंभाकारं दरिद्राया जठरं च मृदंगवत् ।।\nकूष्मांडाभं यवाभं च दुष्पूरं जायते स्त्रियाः ।। ५१ ।।\nसुविशालोदरी नारी निरपत्या च दुर्भगा ।।\nप्रलंबजठरा हंति श्वशुरं चापि देवरम् ।। ५२ ।।\nमध्यक्षामा च सुभगा भोगाढ्या सवलित्रया ।।\nऋज्वी तन्वी च रोमाली यस्याः सा शर्मनर्मभूः ।। ५३ ।।\nकपिला कुटिला स्थूला विच्छिन्ना रोमराजिका ।।\nचौर वैधव्य दौर्भाग्यं विदध्यादिह योषिताम् ।। ५४ ।।\nनिर्लोमहृदयं यस्याः समं निम्नत्व वर्जितम् ।।\nऐश्वर्यं चाप्यवैधव्यं प्रियप्रेम च सा लभेत् ।। ५५ ।।\nविस्तीर्णहृदया योषा पुंश्चली निर्दया तथा ।।\nउद्भिन्नरोमहृदया पतिं हंति विनिश्चितम् ।। ५६ ।।\nअष्टादशांगुलततमुरः पीवरमुन्नतम् ।।\nसुखाय दुःखाय भवेद्रोमशं विषमं पृथु ।। ५७ ।।\nघनौ वृत्तौ दृढौ पीनौ समौ शस्तौ पयोधरौ ।।\nस्थूलाग्रौ विरलौ शुष्कौ वामोरूणां न शर्मदौ ।। ५८ ।।\nदक्षिणोन्नत वक्षोजा पुत्रिणी त्वग्रणीर्मता ।।\nवामोन्नतकुचा सूते कन्यां सौभाग्यसुंदरीम् ।। ५९ ।।\nअरघट्टघटीतुल्यौ कुचौ दौःशील्यसूचकौ ।।\nपीवरास्यौ सांतरालौ पृथूपांतौ न शोभनौ ।। 4.1.37.६० ।।\nमूले स्थूलौ क्रमकृशावग्रे तीक्ष्णौ पयोधरौ ।।\nसुखदौ पूर्वकाले तु पश्चादत्यंत दुःखदौ ।।६१।।\nसुदृढं चूचुकयुगं शस्तं श्यामं सुवर्तुलम् ।।\nअंतर्मग्नं च दीर्घं च कृशं क्लेशाय जायते ।। ६२ ।।\nपीवराभ्यां च जत्रुभ्यां धनधान्यनिधिर्वधूः ।।\nश्लथास्थिभ्यां च निम्नाभ्यां विषमाभ्यां दरिद्रिणी ।। ६३ ।।\nअबद्धावनतौ स्कंधावदीर्घावकृशौ शुभौ ।।\nवक्रौ स्थूलौ च रोमाढ्यौ प्रेष्य वैधव्यसूचकौ ।। ६४ ।।\nनिगूढसंधी स्रस्ताग्रौ शुभावंसौ सुसंहतौ ।।\nवैधव्यदौ समुच्चाग्रौ निर्मांसावतिदुःखदौ ।। ६५ ।।\nकक्षेसु सूक्ष्मरोमे तु तुंगे स्निग्धे च मांसले ।।\nशस्तेन शस्ते गंभीरे शिराले स्वेदमेदुरे ।। ६६ ।।\nस्यातां दोषौ सुनिर्दोषौ गूढास्थि ग्रंथिकोमलौ ।।\nविशिरौ च विरोमाणौ सरलौ हरिणीदृशाम् ।। ६७ ।।\nवैधव्यं स्थूलरोमाणौ ह्रस्वौ दौर्भाग्यसूचकौ ।।\nपरिक्लेशाय नारीणां परिदृश्यशिरौ भुजौ ।। ६८ ।।\nअंभोज मुकुलाकारमंगुष्ठांगुलिसंमुखम् ।।\nहस्तद्वयं मृगाक्षीणां बहुभोगाय जायते ।। ६९ ।।\nमृदुमध्योन्नतं रक्तं तलं पाण्योररंध्रकम् ।।\nप्रशस्तं शस्तरेखाढ्यमल्परेखं शुभश्रियम् ।। 4.1.37.७० ।।\nविधवा बहुरेखेण विरेखेण दरिद्रिणी ।।\nभिक्षुकी सुशिराढ्येन नारी करतलेन वै ।। ७१ ।।\nविरोम विशिरं शस्तं पाणिपृष्ठंसमुन्नतम् ।।\nवैधव्यहेतुरोमाढ्यं निर्मांसं स्नायुमत्त्यजेत् ।। ७२ ।।\nरक्ता व्यक्ता गभीरा च स्निग्धा पूर्णा च वर्तुला ।।\nकररेखांगना याः स्याच्छुभा भाग्यानुसारतः ।। ७३ ।।\nमत्स्येन  सुभगा नारी स्वस्तिकेन वसुप्रदा।।\nपद्मेन भूपतेः पत्नी जनयेद्भूपतिं सुतम् ।। ७४ ।।\nचक्रवर्तिस्त्रियाः पाणौ नंद्यावर्तः प्रदक्षिणः ।।\nशंखातपत्रक मठा नृपमातृत्वसूचकाः ।। ७५ ।।\nतुलामानाकृतीरेखे वणिक्पत्नीत्वहेतुके ।।\nगजवाजिवृषाकाराः करे वामे मृगीदृशाम् ।। ७६ ।।\nरेखा प्रासादवज्राभा ब्रूयुस्तीर्थकरं सुतम् ।।\nकृषीवलस्य पत्नी स्याच्छकटेन युगेन वा ।। ७७ ।।\nचामरांकुशकोदंडै राजपत्नी भवेद्ध्रुवम् ।।\nअंगुष्ठमूलान्निर्गत्य रेखा याति कनिष्ठिकाम्।। ७८ ।।\nयदि सा पतिहंत्री स्याद्दूरतस्तां त्यजेत्सुधीः ।।\nत्रिशूलासिगदाशक्ति दुंदुभ्याकृति रेखया ।।\nनितंबिनी कीर्तिमती त्यागेन पृथिवीतले ।। ७९ ।।\nकंक जंबूक मंडूक वृक वृश्चिक भोगिनः ।।\nरासभोष्ट्र बिडालाः स्युः करस्था दुःखदाः स्त्रियाः ।। 4.1.37.८० ।।\nशुभदः सरलोंगुष्ठो वृत्तो वृत्तनखो मृदुः ।। ८१ ।।\nअंगुल्यश्च सुपर्वाणो दीर्घावृत्ताः क्रमात्कृशाः ।।\nचिपिटाःस्थपुटा रूक्षाः पृष्ठरोमयुजोऽशुभाः।।८२ ।।\nअतिह्रस्वाः कृशा वक्रा विरला रोगहेतुकाः ।।\nदुःखायांगुलयः स्त्रीणां बहुपर्वसमन्विताः ।। ८३ ।।\nअरुणाः सशिखास्तुंगाः करजाः सुदृशांशुभाः ।।\nनिम्ना विवर्णाः शुक्त्याभाः पीता दारिद्र्यदायकाः ।। ८४ ।।\nनखेषु बिंदवः श्वेताः प्रायः स्युः स्वैरिणी स्त्रियाः ।।\nपुरुषा अपि जायंते दुःखिनः पुष्पितैर्नखैः ।। ८५ ।।\nअंतर्निमग्नवंशास्थिः पृष्ठिः स्यान्मांसला शुभा ।।\nपृष्ठेन रोमयुक्तेन वैधव्यं लभते ध्रुवम् ।। ८६ ।।\nभुग्नेन विनतेनापि सशिरेणापि दुःखिता ।।\nऋज्वी कृकाटिका श्रेष्ठा समांसा च समुन्नता।। ८७ ।।\nशुष्का शिराला रोमाढ्या विशाला कुटिलाशुभा।।\nमांसलो वर्तुलः कंठः प्रशस्तश्चतुरंगुलः ।। ८८ ।।\nशस्ता ग्रीवा त्रिरेखांका त्वव्यक्तास्थिः सुसंहता ।।\nनिर्मांसा चिपिटा दीर्घास्थपुटा न शुभप्रदा ।। ८९ ।।\nस्थूलग्रीवा च विधवा वक्रग्रीवा च किंकरी ।।\nवंध्या द्विचिपिटग्रीवा ह्रस्वग्रीवा च निःसुता ।।4.1.37.९० ।।\nचिबुकंद्वयंगुलं शस्तं वृत्तं पीनं सुकोमलम् ।।\nस्थूलं द्विधा संविभक्तमायतं रोमशं त्यजेत् ।। ९१ ।।\nहनुश्चिबुकसंलग्ना निर्लोमा सुघनाशुभा ।।\nवक्रा स्थूला कृशा ह्रस्वा रोमशा न शुभप्रदा ।। ९२ ।।\nशस्तौ कपोलौ वामाक्ष्याः पीनौ वृत्तौ समुन्नतौ ।।\nरोमशौ परुषौ निम्नौ निर्मांसौ परिवर्जयेत् ।। ९३ ।।\nसमं समांसं सुस्निग्धं स्वामोदं वर्तुलं मुखम् ।।\nजनेतृवदनच्छायं धन्यानामिह जायते ।। ९४ ।।\nपाटलो वर्तुलः स्निग्धो लेखाभूषितमध्यभूः ।।\nसीमंतिनी नामधरो धराजानि प्रियो भवेत् ।। ९५ ।।\nकृशः प्रलंबः स्फुटितो रूक्षो दौर्भाग्यसूचकः ।।\nश्यावः स्थूलोऽधरोष्ठः स्याद्वैधव्य कलहप्रदः ।। ९६ ।।\nमसृणो मत्तकाशिन्याश्चोत्तरोष्ठः सुभोगदः ।।\nकिंचिन्मध्योन्नतोऽरोमा विपरीतो विरुद्धकृत् ।। ९७ ।।\nगोक्षीरसन्निभाः स्निग्धा द्वात्रिंशद्दशनाः शुभाः ।।\nअधस्तादुपरिष्टाच्च समाः स्तोकसमुन्नताः ।। ९८ ।।\nपीताः श्यावाश्च दशनाः स्थूलादीर्घाद्विपंक्तयः ।।\nशुक्त्याकाराश्च विरला दुःखदौर्भाग्यकारणम् ।। ९९ ।।\nअधस्तादधिकैर्दंतैर्मातरं भक्षयेत्स्फुटम् ।।\nपतिहीना च विकटैः कुलटा विरलैर्भवेत् ।। 4.1.37.१०० ।।\nजिह्वेष्टमिष्टभोक्त्री स्याच्छोणामृद्वी तथासिता ।।\nदुःखाय मध्यसंकीर्णा पुरोभागसविस्तरा ।। १ ।।\nसितया तोयमरणं श्यामया कलहप्रिया ।\nदरिद्रिणी मांसलया लंबयाऽभक्ष्यभक्षिणी ।। २ ।।\nविशालया रसनया प्रमदातिप्रमादभाक् ।।\nस्निग्धं कोकनदाभासं प्रशस्तं तालुकोमलम् ।। ३ ।।\nसिते तालुनि वैधव्यं पीते प्रव्रजिता भवेत्।।\nकृष्णेऽपत्यवियोगार्ता रूक्षे भूरिकुटुंबिनी ।। ४ ।।\nकंठे स्थूला सुवृत्ता च क्रमतीक्ष्णा सुलोहिता ।।\nअप्रलंबा शुभा घंटी स्थूला कृष्णा च दुःखदा ।। ५ ।।\nअलक्षितद्विजं किंचित्किंचित्फुल्ल कपोलकम् ।।\nस्मितं प्रशस्तं सुदृशामनिमीलितलोचनम् ।। ६ ।।\nसमवृत्तपुटानासा लघुच्छिद्रा शुभावहा ।।\nस्थूलाग्रा मध्यनम्रा च न प्रशस्ता समुन्नता ।। ७ ।।\nआकुंचितारुणाग्रा च वैधव्यक्लेशदायिनी ।।\nपरप्रेष्या च चिपिटा ह्रस्वा दीर्घा कलिप्रिया ।। ८ ।।\nदीर्घायुः कृत्क्षुतं दीर्घं युगपद्द्वित्रिपिंडितम् ।।\nललना लोचने शस्ते रक्तांते कृष्णतारके ।। ९।।\nगोक्षीरवर्णविशदे सुस्निग्धे कृष्णपक्ष्मणी ।।\nउन्नताक्षी न दीर्घायुर्वृत्ताक्षी कुलटा भवेत् ।। 4.1.37.११० ।।\nमेषाक्षीमहिषाक्षी च केकराक्षी न शोभना ।।\nकामगृहीला नितरां गोपिंगाक्षी सुदुर्वृता ।। ११ ।।\nपारावताक्षी दुःशीला रक्ताक्षी भर्तृघातिनी ।।\nकोटरा नयना दुष्टा गजनेत्रा न शोभना ।। १२ ।।\nपुंश्चली वामकाणाक्षी वंध्या दक्षिणकाणिका ।।\nमधुपिंगाक्षी रमणी धनधान्यसमृद्धिभाक् ।। १३ ।।\nपक्ष्मभिः सुघनैः स्निग्धैः कृष्णैः सूक्ष्मैः सुभाग्यभाक् ।।\nकपिलैर्विरलैः स्थूलैर्निंद्या भवति भामिनी ।। १४ ।।\nभ्रुवौ सुवर्तुले तन्व्याः स्निग्धे कृष्णे असंहते ।।\nप्रशस्ते मृदुरोमाणौ सुभ्रुवः कार्मुकाकृती ।। १५ ।।\nखररोमा च पृथुला विकीर्णा सरला स्त्रियाः ।।\nन भ्रूः प्रशस्ता मिलिता दीर्घरोमा च पिंगला ।। १६ ।।\nलंबौ कर्णौ शुभावर्तौ सुखदौ च शुभप्रदौ ।।\nशष्कुलीरहितौ निंद्यौ शिरालौ कुटिलौ कृशौ ।। १७ ।।\nभालः शिराविरहितो निर्लोमार्धेंदु सन्निभः ।।\nअनिम्नस्त्र्यंगुलो नार्याः सौभाग्यारोग्यकारणम् ।। १८ ।।\nव्यक्त स्वस्तिकरेखं च ललाटं राज्यसंपदे ।।\nप्रलंबं मस्तकं यस्या देवरं हन्ति सा ध्रुवम् ।। १९ ।।\nरोमशेन शिरालेन प्रांशुना रोगिणी मता ।। 4.1.37.१२० ।।\nसीमन्तः सरलः शस्तो मौलिः शस्तः समुन्नतः ।।\nगजकुंभनिभावृत्तैः सौभाग्यैश्वर्यसूचकैः ।। २१ ।।\nस्थूलमूर्धा च विधवा दीर्घशीर्षा च बंधकी ।।\nविशालेनापि शिरसा भवेद्दौर्भाग्यभाजनम् ।। २२ ।।\nकेशा अलिकुलच्छायाः सूक्ष्माः स्निग्धाः सुकोमलाः ।।\nकिंचिदाकुंचिताग्राश्च कुटिलाश्चातिशोभनाः ।। २३ ।।\nपरुषाः स्फुटिताग्राश्च विरलाश्च शिरोरुहाः ।।\nपिंगला लघवो रूक्षा दुःखदारिद्र्यबंधदाः ।। २४ ।।\nभ्रुवोरन्तर्ललाटे वा मशको राज्यसूचकः ।।\nवामे कपोले मशकः शोणो मिष्टान्नदः स्त्रियाः ।। २५ ।।\nतिलकं लांछनं वापि हृदि सौभाग्यकारणम् ।।\nयस्या दक्षिणवक्षोजे शोणे तिलकलांछने ।। २६ ।।\nकन्या चतुष्टयं सूते सूते सा च सुतत्रयम् ।।\nतिलकं लांछनं शोणं यस्या वामे कुचे भवेत् ।। २७ ।।\nएकं पुत्रं प्रसूयादौ ततः सा विधवा भवेत् ।।\nगुह्यस्य दक्षिणे भागे तिलकं यदि योषितः ।। २८ ।।\nतदा क्षितिपतेः पत्नी सूते वा क्षितिपं सुतम् ।।\nनासाग्रे मशकः शोणो महिष्या एव जायते।। २९ ।।\nकृष्णः स एव भर्तृघ्न्याः पुंश्चल्याश्च प्रकीर्तितः ।।\nनाभेरधस्तात्तिलकं मशको लांछनं शुभम् ।। 4.1.37.१३० ।।\nमशकस्तिलकं चिह्नं गुल्फदेशे दरिद्रकृत ।।\nकरे कर्णे कपोले वा कण्ठे वामे भवेद्यदि ।। ३१ ।।\nएषां त्रयाणामेकं तु प्राग्गर्भे पुत्रदं भवेत् ।।\nभालगेन त्रिशूलेन निर्मितेन स्वयंभुवा ।। ३२ ।।\nनितंबिनी सहस्राणां स्वामित्वं योषिदाप्नुयात् ।।\nसुप्ता परस्परं यातु दंतान्किटिकिटायते ।। ३३ ।।\nसुलक्ष्मापि न सा शस्ता या किंचित्प्रलपेत्तथा ।।\nपाणौ प्रदक्षिणावर्तो धर्म्यो वामो न शोभनः ।। ३४ ।।\nनाभौ श्रुतावुरसि वा दक्षिणावर्त ईडितः ।।\nसुखाय दक्षिणावर्तः पृष्ठवंशस्य दक्षिणे ।। ३५ ।।\nअन्तःपृष्ठं नाभिसमो बह्वायुः पुत्रवर्धनः ।।\nराजपत्न्याः प्रदृश्येत भगमौलौ प्रदक्षिणः ।। ३६ ।।\nसचेच्छकटभंगःस्याद्बह्वपत्यसुखप्रदः ।।\nकटिगो गुह्यवेधेन पत्यपत्यनिपातनः ।। ३७ ।।\nस्यातामुदरवेधेन पृष्ठावर्तौ न शोभनौ ।।\nएकेन हंति भर्तारं भवेदन्येन पुं श्चली ।। ३८ ।।\nकण्ठगो दक्षिणावर्तो दुःखवैधव्यहेतुकः ।।\nसीमन्तेथ ललाटे वा त्याज्यो दूरात्प्रयत्नतः ।। ३९ ।।\nसा पतिं हंति वर्षेण यस्या मध्ये कृकाटिकम्।।\nप्रदक्षिणो वा वामो वा रोम्णामावर्त्तकः स्त्रियाः ।। 4.1.37.१४० ।।\nएको वा मूर्धनि द्वौ वा वामे वामगती यदि ।।\nआदशाहं पतिघ्नौ तौ  त्याज्यौ दूरात्सुबुद्धिना ।। ४१ ।।\nकट्यावर्ता च कुलटा नाभ्यावर्ता पतिव्रता ।।\nपृष्ठावर्ता च भर्तृघ्नी कुलटा वाथ जायते ।। ४२ ।।\nस्कंद उवाच ।।\nसुलक्षणापि दुःशीला कुलक्षण शिरोमणिः ।।\nअलक्षणापि सा साध्वी सर्वलक्षणभूस्तु सा।। ४३ ।।\nसुलक्षणा सुचारित्रा स्वाधीना पतिदेवता ।।\nविश्वेशानुग्रहादेव गृहे योषिदवाप्यते ।। ४४ ।।\nअलकृताः स्ववासिन्यो याभिः प्राक्तनजन्मनि ।।\nनानाविधैरलंकारैस्ताः सुरूपा भवंति हि ।। ४५ ।।\nसुतीर्थेषु वपुर्याभिः क्षयितं वा विहायितम् ।।\nता लावण्यतरंगिण्यो भवंतीह सुलक्षणाः ।। ४६ ।।\nअर्चिता जगतां माता याभिर्मृडवधूरिव ।।\nता भवंति सुचारित्रा योषाः स्वाधीनभ र्तृकाः ।। ४७।।\nस्वाधीन पतिकानां च सुशीलानां मृगीदृशाम् ।।\nस्वर्गापवर्गावत्रैव सुलक्षण फलं हि तत् ।। ४८ ।।\nसुलक्षणैः सुचरितैरपि मंदायुषं पतिम् ।।\nदीर्घायुषं प्रकुर्वंति प्रमदाः प्रमदास्पदम् ।। ४९ ।।\nअतः सुलक्षणा योषा परिणेया विचक्षणैः ।।\nलक्षणानि परीक्ष्यादौ हित्वा दुर्लक्षणान्यपि ।। 4.1.37.१५० ।।\nलक्षणानि मयोक्तानि सुखाय गृहमेधिनाम्।।\nविवाहानपि वक्ष्यामि तन्निबोध घटोद्भव ।। १५१ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे स्त्रीलक्षणवर्णनंनाम सप्तत्रिंशोऽध्यायः ।। ३७ ।।"
  }
]
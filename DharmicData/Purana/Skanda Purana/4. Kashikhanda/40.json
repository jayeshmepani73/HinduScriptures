[
  {
    "text": "।। स्कंद उवाच ।। ।।\nअविमुक्तेश माहात्म्यं वर्णितं तेग्रतो मया ।।\nअथो किमसि शुश्रूषुः कथयिष्यामि तत्पुनः ।। १ ।।\n।। अगस्त्य उवाच ।। ।।\nअविमुक्तेश माहात्म्यं श्रावं श्रावं श्रुती मम ।।\nअतीव सुश्रुते जाते तथापि न धिनोम्यहम् ।। २ ।।\nअविमुक्तेश्वरं लिंगं क्षेत्रं चाप्यविमुक्तकम् ।।\nएतयोस्तु कथं प्राप्तिर्भवेत्षण्मुख तद्वद ।। ३ ।।\n।। स्कंद उवाच ।। ।।\nशृणु कुं भज वक्ष्यामि यथा प्राप्तिर्भवेदिह ।।\nस्वश्रेयो दातुरेतस्या विमुक्तस्य महामते ।। ४ ।।\nसमीहितार्थ संसिद्धिर्लभ्यते पुण्यभारतः ।।\nतच्च पुण्यं भवेद्विप्र श्रुतिवर्त्मसभाजनात् ।।५।।\nश्रुतिवर्त्मजुषः पुंसः संस्पर्शान्नश्यतो मुने ।।\nकलिकालावपि सदा छिद्रं प्राप्य जिघांसतः ।।६।।\nवर्जितस्य विधानेन प्रोक्तस्याकरणेन वै ।।\nकलिकालावपि हतो ब्राह्मणं रंध्रदर्शनात् ।। ७ ।।\nनिषिद्धाचरणं तस्मात्कथयिष्ये तवाग्रतः ।।\nतद्दूरतः परित्यज्य नरो न निरयी भवेत् ।। ८ ।।\nपलांडुं विड्वराहं च शेलुं लशुन गृंजने ।।\nगोपीयूषं तंडुलीयं वर्ज्यं च कवकं सदा ।। ९ ।।\nव्रश्चनान्वृक्षनिर्यासान्पायसापूपशष्कुलीः ।।\nअदेवपित्र्यं पललमवत्सागोपयस्त्यजेत् ।। 4.1.40.१० ।।\nपय ऐकशफं हेयं तथा क्रामेलकाविकम् ।।\nरात्रौ न दधि भोक्तव्यं दिवा न नवनीतकम् ।। ११ ।।\nटिट्टिभं कलविंकं च हंसं चक्रं प्लवंबकम् ।।\nत्यजेन्मांसाशिनः सर्वान्सारसं कुक्कुटं शुकम् ।। १२ ।।\nजालपादान्खंजरीटान्बुडित्वा मत्स्यभक्षकान् ।।\nमत्स्याशी सर्वमांसाशी तन्मत्स्यान्सर्वथा त्यजेत्।। १३ ।।\nहव्यकव्यनियुक्तौ तु भक्ष्यौ पाठीनरोहितौ।।\nमांसाशिभिस्त्वमी भक्ष्याः शश शल्लक कच्छपाः ।।१४।।\nश्वाविद्गोधे प्रशस्ते च ज्ञाताश्च मृगपक्षिणः ।।\nआयुष्कामैः स्वर्गकामैस्त्याज्यं मांसं प्रयत्नतः ।। १५ ।।\nयज्ञार्थं पशुहिंसा या सा स्वर्ग्या नेतरा क्वचित् ।।\nत्यजेत्पर्युषितं सर्वमखंडस्नेह वर्जितम्।। १६ ।।\nप्राणात्यये क्रतौ श्राद्धे भैषजे विप्रकाम्यया।।\nअलौल्यमित्थं पललं भक्षयन्नैव दोषभाक् ।। १७ ।।\nन तादृशं भवेत्पापं मृगयावृत्तिकांक्षिणः ।।\nयादृशं भवति प्रेत्य लौल्यान्मांसोपसेविनः ।। १८ ।।\nमखार्थं ब्रह्मणा सृष्टाः पशु द्रुम मृगौषधीः ।।\nनिघ्नन्नहिंसको विप्रस्तासामपि शुभा गतिः ।। १९ ।।\nपितृदेवक्रतुकृते मधुपर्कार्थमेव च ।।\nतत्र हिंसाप्यहिंसा स्याद्धिंसान्यत्र सुदुस्तरा ।। 4.1.40.२० ।।\nयो जंतूनात्मपुष्ट्यर्थं हिनस्ति ज्ञानदुर्बलः ।।\nदुराचारस्य तस्येह नामुत्रापि सुखं क्वचित्।। २१ ।।\nभोक्तानुमंता संस्कर्ता क्रयिविक्रयि हिंसकाः ।।\nउपहर्ता घातयिता हिंसकाश्चाष्टधा स्मृताः ।। २२ ।।\nप्रत्यब्दमश्वमेधेन शतं वर्षाणि यो यजेत् ।।\nअमांसभक्षको यश्च तयोरंत्यो विशिष्यते ।। २३ ।।\nयथैवात्मा परस्तद्वद्द्रष्टव्यः सुखमिच्छता ।।\nसुखदुःखानि तुल्यानि यथात्मनि तथा परे ।। २४ ।।\nसुखं वा यदि वा चान्यद्यत्किंचित्क्रियते परे।।\nतत्कृतं हि पुनः पश्चात्सर्वमात्मनि संभवेत् ।। २५ ।।\nन क्लेशेन विना द्रव्यमर्थहीने कुतः क्रियाः ।।\nक्रियाहीने कुतो धर्मो धर्महीने कुतः सुखम् ।। ।। २६ ।।\nसुखं हि सर्वैराकांक्ष्यं तच्च धर्मसमुद्भवम्।।\nतस्माद्धर्मोत्र कर्तव्यश्चातुर्वर्ण्येन यत्नतः ।। २७ ।।\nन्यायागतेन द्रव्येण कर्तव्यं पारलौकिकम् ।।\nदानं च विधिना देयं काले पात्रे च भावतः ।। २८ ।।\nविधिहीनं तथाऽपात्रे यो ददाति प्रतिग्रहम् ।।\nन केवलं हि तद्याति शेषं तस्य च नश्यति ।। २९ ।।\nव्यसनार्थे कुटुंबार्थे यदृणार्थे च दीयते ।।\nतदक्षयं भवेदत्र परत्र च न संशयः ।।4.1.40.३०।।\nमातापितृविहीनं यो मौंजीपाणिग्रहादिभिः ।।\nसंस्कारयेन्निजैरर्थैस्तस्य श्रेयस्त्वनंतकम् ।। ।।३१ ।।\nअग्निहोत्रैर्न तच्छ्रेयो नाग्निष्टोमादिभिर्मखैः ।।\nयच्छ्रेयः प्राप्यते मर्त्यैर्द्विजे चैके प्रतिष्ठिते ।। ३२ ।।\nयो ह्यनाथस्य विप्रस्य पाणिं ग्राहयते कृती ।।\nइह सौख्यमवाप्नोति सोक्षयं स्वर्गमाप्नुयात् ।। ३३ ।।\nपितृगेहे तु या कन्या रजः पश्येदसंस्कृता ।।\nभ्रूणहा तत्पिता ज्ञेयो वृषली सापि कन्यका ।। ३४ ।।\nयस्तां परिणयेन्मोहात्स भवेद्वृषलीपतिः ।।\nतेन संभाषणं त्याज्यमपाङ्क्तेयेन सर्वदा ।। ३५ ।।\nविज्ञाय दोषमुभयोः कन्यायाश्च वरस्य च ।।\nसंबंधं रचयेत्पश्चादन्यथा दोषभाक्पिता ।। ३६ ।।\nस्त्रियः पवित्राः सततं नैता दुष्यंति केनचित् ।।\nमासिमासि रजस्तासां दुष्कृतान्यपकर्षति ।। ३७ ।।\nपूर्वं स्त्रियः सुरैर्भुक्ताः सोमगंधर्व वह्निभिः ।।\nभुंजते मानुषाः पश्चान्नैतादुष्यं ति केनचित् ।। ३८ ।।\nस्त्रीणां शौचं ददौ सोमः पावकः सर्वमेध्यताम् ।।\nकल्याणवाणीं गंधर्वास्तेन मेध्याः सदा स्त्रियः ।। ३९ ।।\nकन्यां भुंक्ते रजःकालेऽग्निः शशी लोमदर्शने ।।\nस्तनोद्भेदेषु गंधर्वास्तत्प्रागेव प्रदीयते ।।4.1.40.४०।।\nदृश्यरोमात्वपत्यघ्नी कुलघ्न्युद्गतयौवना ।।\nपितृघ्न्याविष्कतरजास्ततस्ताः परिवर्जयेत् ।।४१।।\nकन्यादानफलप्रेप्सुस्तस्माद्द द्यादनग्निकाम् ।।\nअन्यथा न फलं दातुः प्रतिग्राही पतेदधः ।।४२।।\nकन्यामभुक्तां सोमाद्यैर्ददद्दानफलं लभेत्।।\nदेवभुक्तां ददद्दाता न स्वर्गमधिगच्छति ।।४३।।\nशयनासनयानानि कुणपं स्त्रीमुखं कुशाः।।\nयज्ञपात्राणि सर्वाणि न दुष्यंति बुधाः क्वचित् ।। ४४ ।।\nवत्सः प्रस्रवणे मध्ये शकुनिः फलपातने ।।\nनार्यो रतिप्रयोगेषु श्वा मृग ग्रहणे शुचिः ।। ४१।\nअजाश्वयोर्मुखं मेध्यं  गावो मेध्यास्तु पृष्ठतः ।।\nपादतो ब्राह्मणा मेध्याः स्त्रियो मेध्यास्तु सर्वतः ।। ४५ ।।\nबलात्कारोपभुक्ता वा चोरहस्तगतापि वा ।।\nन त्याज्या दयिता नारी नास्यास्त्यागो विधीयते ।। ४७ ।।\nआम्लेन ताम्रशुद्धिः स्याच्छुद्धिः कांस्यस्य भस्मना ।।\nसंशुद्धी रजसा नार्यास्तटिन्या वेगतः शुचिः ।।४८।।\nमनसापि हि या नेह चिंतयेत्पुरुषांतरम् ।।\nसोमया सह सौख्यानि भुंक्ते चात्रापि कीर्तिभाक्।।४९।।\nपिता पितामहो भ्राता सकुल्यो जननी तथा ।।\nकन्याप्रदः पूर्वनाशे प्रकृतिस्थः परःपरः ।। 4.1.40.५० ।।\nअप्रयच्छन्समाप्नोति भूणहत्यामृतावृतौ ।।\nस्वयं त्वभावे दातॄणां कन्या कुर्यात्स्वयं वरम्।। ।। ५१ ।।\nहृताधिकारां मलिनां पिंडमात्रोपजीविनीम्।।\nपरिभूतामधःशय्यां वासयेद्व्यभिचारिणीम् ।। ५२ ।।\nव्यभिचारादृतौ शुद्धिर्गर्भे त्यागो विधीयते ।।\nगर्भभर्तृवधादौ तु महत्यपि च कल्मषे ।। ५३ ।।\nशूद्रस्य भार्या शूद्रैव सा च स्वा च विशः स्मृते ।।\nते च स्वा चैव राज्ञस्तु ताश्च स्वाचाग्रजन्मनः ।। ५४ ।।\nआरोप्य शूद्रां शयने विप्रो गच्छेदधोगतिम्।।\nउत्पाद्य पुत्रं शूद्रायां ब्राह्मण्यादेव हीयते।। ५५ ।।\nदैवपित्र्यातिथेयानि तत्प्रधानानि यस्य तु ।।\nदेवाद्यास्तन्न चाश्नंति स च स्वर्गं न गच्छति ।। ५६ ।।\nजामयो यानि गेहानि शपंत्यप्रतिपूजिताः ।।\nकृत्याभिर्निहतानीव नश्येयुस्तान्यसंशयम् ।। ५७ ।।\nतदभ्यर्च्याः सुवासिन्यो भूषणाच्छादनाशनैः ।।\nभूतिकामैर्नरैर्नित्यं सत्कारेषूत्सवेषु च ।।५८।।\nयत्र नार्यः प्रमुदिता भूषणाच्छादनाशनैः ।।\nरमंते देवतास्तत्र स्युस्तत्र सफलाः क्रियाः ।। ५९ ।।\nयत्र तुष्यति भर्त्रा स्त्री स्त्रिया भर्ता च तुष्यति ।।\nतत्र वेश्मनि कल्याणं संपद्येत पदे पदे ।।4.1.40.६०।।\nअहुतं च हुतं चैव प्रहुतं प्राशितं तथा ।।\nब्राह्मं हुतं पंचमं च पंचयज्ञा इमे शुभाः ।। ६१ ।।\nजपोऽहुतोहुतो होमः प्रहुतो भौतिको बलिः ।।\nप्राशितं पितृसंतृप्तिर्हुतं ब्राह्मं द्विजार्चनम् ।। ६२ ।।\nपंचयज्ञानिमान्कुर्वन्ब्राह्मणो नावसीदति ।।\nएतेषामननुष्ठानात्पंचसूना अवाप्नुयात् ।। ६३ ।।\nब्राह्मणं कुशलं पृच्छेद्बाहुजातमनामयम्।।\nवैश्यं सुखं समागम्य शूद्रं संतोषमेव च ।। ६४ ।।\nजातमात्रः शिशुस्तावद्यावदष्टौ समाः स्मृताः ।।\nभक्ष्याभक्ष्येषु नो दु्ष्येद्यावन्नैवोपनीयते ।। ६५ ।।\nभरणं पोष्यवर्गस्य दृष्टादृष्टफलोदयम् ।।\nप्रत्यवायो ह्यभरणे भर्तव्यस्तत्प्रयत्नतः ।। ६६ ।।\nमातापितागुरुपत्नीः त्वपत्यानि समाश्रिताः ।।\nअभ्यागतोतिथिश्चाग्निः पोष्यवर्गा अमी नव ।। ६७ ।।\nस जीवति पुमान्योऽत्र बहुभिश्चोपजीव्यते ।।\nजीवन्मृतोथ विज्ञेयः पुरुषः स्वोदरंभरिः ।। ६८ ।।\nदीनानाथविशिष्टेभ्यो दातव्यं भूतिकाम्यया ।।\nअदत्तदाना जायंते परभाग्योपजीविनः ।।६९।।\nविभागशीलसंयुक्तो दयावांश्च क्षमायुतः ।।\nदेवतातिथिभक्तस्तु गृहस्थो धार्मिकः स्मृतः ।।4.1.40.७०।।\nशर्वरीमध्य यामौ यौ हुतशेषं च यद्धविः ।।\nतत्र स्वपंस्तदश्नंश्च ब्राह्मणो नावसीदति ।। ७१ ।।\nनवैतानि गृहस्थस्य कार्याण्यभ्यागते सदा ।।\nसुधा व्ययानि यत्सौम्यं वाक्यं चक्षुर्मनोमुखम् ।। ७२ ।।\nअभ्युत्थानमिहायात सस्नेहं पूर्वभाषणम्।।\nउपासनमनुव्रज्या गृहस्थोन्नति हेतवे ।। ७३ ।।\nतथेषद्व्यययुक्तानि कार्याण्येतानि वै नव ।।\nआसनं पादशौचं च यथाशक्त्याशनं क्षितिः ।। ७४ ।।\nशय्यातृणजलाभ्यंग दीपा गार्हस्थ्य सिद्धिदाः ।।\nतथा नव विकर्माणि त्याज्यानि गृहमेधिनाम्।।७५।।\nपैशुन्यं परदाराश्च द्रोहः क्रोधानृताप्रियम् ।।\nद्वेषो दंभश्च माया च स्वर्गमार्गार्गलानि हि ।। ७६ ।।\nनवावश्यककर्माणि कार्याणि प्रतिवासरम् ।।\nस्नानं संध्या जपो होमः स्वाध्यायो देवतार्चनम् ।। ७७ ।।\nवेश्वदेवं तथातिथ्यं नवमं पितृतर्पणम् ।।\nनव गोप्यानि यान्यत्र मुने तानि निशामय ।। ७८ ।।\nजन्मर्क्षं मैथुनं मंत्रो गृहच्छिद्रं च वंचनम् ।।\nआयुर्धनापमानं स्त्री न प्रकाश्यानि सर्वथा ।। ७९ ।।\nनवैतानि प्रकाश्यानि रहः पापमकुत्सितम् ।।\nप्रायोग्यमृणशुद्धिश्च सान्वयः क्रयविक्रयौ ।।\nकन्यादानं गुणोत्कर्षो नान्यत्केनापि कुत्रचित् ।। 4.1.40.८० ।।\nपात्र मित्र विनीतेषु दीनानाथोपकारिषु ।।\nमातापितुगुरूष्वेतन्नवकं दत्तमक्षयम् ।। ८१ ।।\nनिष्फलं नवसूत्सृष्टं चाटचारणतस्करे ।।\nकुवैद्ये कितवे धूर्ते शठे मल्ले च बंदिनि ।। ८२ ।।\nआपस्त्वपि न देयानि नववस्तूनि सर्वथा ।।\nअन्वये सति सर्वस्वं दारांश्च शरणागतान् ।। ८३ ।।\nन्यासाधीकुलवृत्तिं च निक्षेपं स्त्रीधनं सुतम्।।\nयो ददाति स मूढात्मा प्रायश्चित्तैर्विशुध्यति ।। ८४ ।।\nएतन्नवानां नवकं ज्ञात्वा प्रियमवाप्नुयात् ।।\nअन्यच्च नवकं वच्मि सर्वेषां स्वर्गमार्गदम् ।। ८५ ।।\nसत्यं शौचमहिंसा च क्षांतिर्दानं दया दमः ।।\nअस्तेयमिंद्रियाकोचः सर्वेषां धर्मसाधनम् ।। ८६ ।।\nअभ्यस्य नवतिं चैतां स्वर्गमार्गप्रदीपिकाम्।।\nसतामभिमतां पुण्यां गृहस्थो नावसीदति ।। ८७ ।।\nजिह्वा भार्या सुतो भ्राता मित्र दास समाश्रिताः ।।\nयस्यैते विनयाढ्याश्च तस्य सर्वत्र गौरवम्।। ८८ ।।\nपानं दुर्जन संसर्गः पत्या च विरहोटनम् ।।\nस्वप्नोन्यगृहवासश्च नारीणां दूषणानि षट् ।।८९।।\nसमर्घं धान्यमुद्धत्य महर्घं यः प्रयच्छति।।\nस हि वार्धुषिको नाम तस्यान्नं नैव भक्षयेत् ।। ।।4.1.40.९०।।\nअग्रे माहिषिकं दृष्ट्वा मध्ये च वृषलीपतिम्।।\nअंते वार्धुषिकं चैव निराशाः पितरो गताः ।। ९१ ।।\nमहिषीत्युच्यते नारी या च स्याद्व्यभिचारिणी ।।\nतां दुष्टां कामयेद्यस्तु स वै माहिषिकः स्मृतः ।।९२।।\nस्व वृषं या परित्यज्य परवृषे वृषायते।।\nवृषली सा हि विज्ञेया न शूद्री वृषली भवेत् ।। ९३ ।।\nयावदुष्णं भवत्यन्नं यावन्मौनेन भुज्यते ।।\nतावदश्नंति पितरो यावन्नोक्ता हविर्गुणाः ।। ९४ ।।\nविद्याविनयसंपन्ने श्रोत्रिये गृहमागते ।।\nक्रीडंत्यौषधयः सर्वा यास्यामः परमां गतिम् ।। ९५।।\nभ्रष्टशौचवताचारे विप्रे वेदविवर्जिते ।।\nरोदित्यन्नं दीयमानं किं मया दुष्कृतं कृतम् ।। ९६ ।।\nयस्य कोष्ठगतं चान्नं वेदाभ्यासेन जीर्यति ।।\nस तारयति दातारं दशपूर्वान्दशापरान् ।। ९७ ।।\nन स्त्रीणां वपनं कार्यं न च गाः समनुव्रजेत् ।।\nन च रात्रौ वसेद्गोष्ठे न कुर्याद्वैदिकीं श्रुतिम् ।। ९८ ।।\nसर्वान्केशान्समुद्धृत्य च्छेदयेदंगुलद्वयम् ।।\nएवमेव तु नारीणां शिरसो मुंडनं भवेत् ।। ९९ ।।\nराजा वा राजपुत्रो वा ब्राह्मणो वा बहुश्रुतः ।।\nअकारयित्वा वपनं प्रायश्चित्तं विनिर्दिशेत् ।। ।। 4.1.40.१०० ।।\nकेशानां रक्षणार्थाय द्विगुणं व्रतमादिशेत् ।।\nद्विगुणा दक्षिणा देया ब्राह्मणे वेदपारगे ।। १ ।।\nयोऽगृहीत्वा विवाहाग्निं गृहस्थ इति मन्यते ।।\nअन्नं तस्य न भोक्तव्यं वृथा पाको हि स स्मृतः ।। २ ।।\nदाराग्निहोत्र दीक्षां च कुरुते योऽग्रजे स्थिते ।।\nपरिवेत्ता स विज्ञेयः परिवित्तिस्तु पूर्वजः ।। ३ ।।\nपरिवित्तिः परिवेत्ता यया च परिविद्यते ।।\nसर्वे ते नरकं यांति दातृयाजकपंचमाः ।। ४ ।।\nक्लीबे देशांतरस्थे च मूके प्रत्रजिते जडे ।।\nकुब्जे खर्वे च पतिते न दोषः परिवेदने ।। ५ ।।\nवेदाक्षरणि यावंति नियुंज्यादर्थकारणे ।।\nतावतीर्वै भ्रूणहत्या वेदविक्रयकृल्लभेत् ।। ६ ।।\nयस्तु प्रव्रजितो भूत्वा सेवते मैथुनं पुनः ।।\nषष्टिर्वर्षसहस्राणि विष्ठायां जायते कृमिः ।। ७ ।।\nशूद्रान्नं शूद्रसंपर्कः शूद्रेण च सहासनम् ।।\nशूद्राद्विद्यागमः कश्चिज्ज्वलंतमपि पातयेत् ।। ८ ।।\nशूद्रादाहृत्य निर्वापं ये पचंत्यबुधा द्विजाः ।।\nते यांति नरकं घोरं ब्रह्मतेजोविवर्जिताः ।। ९ ।।\nमाक्षिकं फाणितं शाकं गोरसं लवणं घृतम् ।।\nहस्तदत्तानि भुक्तानि दिनमेकमभोजनम् ।। ।। 4.1.40.११० ।।\nहस्तदत्ताश्च ये स्नेहा लवणं व्यजनानि च ।।\nदातारं नोपतिष्ठंते भोक्ता भुंक्ते तु किल्बिषम् ।। ११ ।।\nआयसेनैव पात्रेण यदन्नमुपदीयते ।।\nभोक्ता तद्विट्समं भुंक्ते दाता च नरकं व्रजेत् ।। १२ ।।\nअंगुल्या दंतकाष्ठं च प्रत्यक्षलवणं च यत् ।।\nमृत्तिकाभक्षणं यच्च समं गोमांसभक्षणैः ।। १३ ।।\nपानीयं पायसं भैक्षं घृतं लवणमेव च ।।\nहस्तदत्तं न गृह्णीयात्तुल्यगोमांसभक्षणैः ।। १४ ।।\nअग्रतो निवसेन्मूर्खो दूरतश्च गुणान्वितः ।।\nगुणान्विताय दातव्यं नास्ति मूर्खे व्यतिक्रमः ।।१५।।\nब्राह्मणातिक्रमो नास्ति विप्रे वेदविवर्जिते ।।\nज्वलंतमग्निमुत्सृज्य नहि भस्मनि हूयते ।। १६ ।।\nसन्निकृष्टमधीयानं ब्राह्मणं यो व्यतिक्रमेत् ।।\nभोजने चैव दाने च दहेदासप्तमं कुलम् ।। १७ ।।\nगोरक्षकान्वाणिजकांस्तथा कारुकुशीलवान् ।।\nप्रेष्यान्वार्धुषिकांश्चैव विप्राञ्शूद्रवदाचरेत् ।।१८।।\nदेवद्रव्यविभागेन ब्रह्मस्व हरणेन च ।।\nकुलान्याशु विनश्यंति ब्राह्मणातिक्रमेण च ।। १९ ।।\nमा देहीति च यो ब्रूयाद्गवाग्निब्राह्मणेषु च ।।\nतिर्यग्योनिशतं गत्वा चांडालेष्वभिजायते ।। 4.1.40.१२० ।।\nवाचा यच्च प्रतिज्ञातं कर्मणानोपपादितम् ।।\nऋणं तद्धर्मसंयुक्तमिहलोके परत्र च ।। २१ ।।\nविघसाशी भवेन्नित्यं नित्यं चामृतभोजनः ।।\nयज्ञशेषोऽमृतंभुक्तशेषं तु विघसं विदुः ।। २२ ।।\nसव्यादंसात्परिभ्रष्टे नाभिदेशे व्यवस्थिते ।।\nवस्त्रे स एकवासास्तं देवे पित्र्ये च वर्जयेत् ।। २३ ।।\nयदेव तर्पयत्यद्भिः पितॄन्स्नात्वा द्विजोत्तमः ।।\nतेनैव सर्वमाप्नोति पितृयज्ञक्रियाफलम् ।। २४ ।।\nहस्तौ प्रक्षाल्य गंडूषं यः पिबेद्भोजनोत्तरम्।।\nदैवं पित्र्यं तथात्मानं त्रयं स उपघातयेत् ।। १५ ।।\nगणान्नं गणिकान्नं च यदन्नं ग्रामयाजके ।।\nस्त्रीणां प्रथमगर्भेषु भुक्त्वा चांद्रायणं चरेत ।। २६ ।।\nपक्षे वा यदि वा मासे यस्य गेहेत्ति न द्विजः ।।\nभुक्त्वा दुरात्मनस्तस्य चरेच्चांद्रायणव्रतम्।। २७ ।।\nसत्रिणां दीक्षितानां च यतीनां ब्रह्मचारिणाम् ।।\nएतेषां सूतकं नास्ति ऋत्विजां कर्मकुर्वताम् ।। २८ ।।\nअजीर्णेऽभ्युदिते वाते श्मश्रुकर्मणि मैथुने ।।\nदुःस्वप्ने दुर्जनस्पर्शे स्नानमेव विधीयते ।। २९ ।।\nचैत्यवृक्षं चितिं यूपं शिवनिर्माल्यभोजिनम् ।।\nवेदविक्रयिणं स्पृष्ट्वा सचैलो जलमाविशेत् ।। 4.1.40.१३० ।।\nअग्न्यगारे गवां गोष्ठे देव ब्राह्मणसन्निधौ ।।\nस्वाध्याये भोजने पाने पादुके वै विसर्जयेत् ।। ३१ ।।\nखलक्षेत्रगतं धान्यं कूपवापीषु यज्जलम् ।।\nअग्राह्यादपि तद्ग्राह्यं यच्च गोष्ठगतं पयः ।। ३२ ।।\nयद्वेष्टितशिरा भुंक्ते यो भुंक्ते दक्षिणामुखः ।।\nसोपानत्कश्च यद्भुंक्ते तद्वै रक्षांसि भुंजते ।। ३३ ।।\nयातुधानाः पिशाचाश्च राक्षसाः क्रूरकर्मिणः ।।\nहरंति रसमन्नस्य मंडलेन विवर्जितम् ।।३४।।\nब्रह्माद्याश्च सुराः सर्वे वसिष्ठाद्या महर्षयः ।।\nमंडलं चोपजीवंति ततः कुर्वीत मंडलम् ।। ३५ ।।\nब्राह्मणे चतुरस्रं स्यात्त्र्यस्रं वै बाहुजन्मनः ।।\nवर्तुलं च विशः प्रोक्तं शूद्रस्याभ्युक्षणं स्मृतम् ।। ३६ ।।\nनोत्संगे भोजनं कृत्वा नो पाणौ नैव कर्पटे ।।\nनासनेन च शय्यायां भुंजीत न मलार्दितः ।। ३७ ।।\nधर्मशास्त्र रथारूढा वेदखड्गधरा द्विजाः ।।\nक्रीडार्थमपि यद्ब्रूयुः स धर्मः परमः स्मृतः ।। ३८ ।।\nरात्रौ धाना दधियुतं धर्मकामो न भक्षयेत् ।।\nअश्नतो धर्महानिः स्याद्व्याधिभिश्चोपपीड्यते ।। ३९ ।।\nफाणितं गोरसं तोयं लवणं मधुकांजिकम् ।।\nहस्तेन ब्राह्मणो दत्त्वा कृच्छ्रं चांद्रायणं चरेत् ।। 4.1.40.१४० ।।\nगंधाभरणमाल्यानि यः प्रयच्छति धर्मवित् ।।\nससुगंधिः सदा हृष्टो यत्रयत्रोपजायते ।। ४१ ।।\nनीलीरक्तं तु यद्वस्त्रं दूरतः परिवर्जयेत् ।।\nस्त्रीणां क्रीडार्थसंयोगे शयनीयेन दुष्यति ।। ४२ ।।\nपालनाद्विक्रयाच्चैव तद्वृत्तेरुपजीवनात् ।।\nअपवित्रो भवेद्विप्रस्त्रिभिः कृच्छ्रैर्विशुध्यति ।। ४३ ।।\nस्नानं दानं तपो होमः स्वाध्यायः पितृतर्पणम् ।।\nवृथा तस्य महायज्ञा नीली वासो बिभर्ति यः ।। ४४ ।।\nनीलीरक्तं यदावस्त्रं विप्रः स्वांगेषु धारयेत् ।।\nतं तु संततिसंख्याके नरके स वसेद्ध्रुवम् ।। ४५ ।।\nअहोरात्रोषितो भूत्वा पंचगव्येन शुध्यति ।। ४६ ।।\nनीलीरक्तेन वस्त्रेण यदन्नमुपकल्पयेत् ।।\nभोक्ता विष्ठासमं भुंक्ते दाता च नरकं व्रजेत् ।। ४७ ।।\nअमृतं ब्राह्मणस्यान्नं क्षत्त्रियान्नं पयः स्मृतम् ।।\nवैश्यस्य चान्नमेवान्नं शूद्रस्य रुधिरं स्मृतम् ।। ४८ ।।\nवैश्वदेवेन होमेन देवताभ्यर्चनैर्जपैः ।।\nअमृतं तेन विप्रान्नमृग्यजुःसामसंस्कृतम् ।। ४९ ।।\nव्यवहारानुरूपेण न्यायेन तु यदर्जनम् ।।\nक्षत्रियस्य पयस्तेन प्रजापालनतो भवेत् ।। 4.1.40.१५०\nप्रहरानद्धवाहाद्यदन्नमुत्पाद्य यच्छति ।।\nसीतायज्ञविधानेन वैश्यान्नं तेन संस्कृतम् ।। ५१ ।।\nअज्ञानतिमिरांधस्य मद्यपानरतस्य च ।।\nरुधिरं तेन शूद्रान्नं वेदमंत्रविवर्जितम् ।। ५२ ।।\nन वृथा शपथं कुर्यात्स्वल्पेप्यर्थे नरोत्तमः ।।\nवृथा हि शपथं कुर्वन्प्रेत्य चेह विनश्यति ।। ५३ ।।\nकामिनीषु विवाहे च गवां भुक्ते धनक्षये ।।\nब्राह्मणाभ्युपपत्तौ च शपथैर्नास्ति पातकम् ।।५४।।\nसत्येन शापयेद्विप्रं क्षत्रियं वाहनायुधैः ।।\nगोबीजकांचनैर्वैश्यं शूद्रं सर्वैस्तु पातकैः ।।५५।।\nअग्निं वा हारयेदेनमप्सु चैनं निमज्जयेत् ।।\nस्पर्शयेत्पुत्रदाराणां शिरांस्येनं च वा पृथक् ।। ५६ ।।\nन यमं यममित्याहुरात्मा वै यम उच्यत ।।\nआत्मा संयमितो येन तं यमः किं करिष्यति ।। ५७ ।।\nन निस्त्रिंशस्तथा तीक्ष्णः फणी वा दुरतिक्रमः ।।\nरिपुर्वा नित्यसंकुद्धो यथात्मा दुरधिष्ठितः ।। ५८ ।।\nएकः क्षमावतां दोषो न द्वितीयः कथंचन ।।\nयदेनं क्षमया युक्तमशक्तं मन्यते जनः ।। ५९ ।।\nन शब्दशास्त्राभिरतस्य मोक्षो न चैव रम्या वसथप्रियस्य ।।\nन भोजनाच्छादन तत्परस्य न लोकवित्त ग्रहणे रतस्य ।। 4.1.40.१६० ।।\nएकांतशीलस्य सदैव तस्य सर्वेंद्रियप्रीति निवर्तकस्य ।।\nस्वाध्याययोगे गतमानसस्य मोक्षो धुवं नित्यमहिंसकस्य ।। ६१ ।।\nक्वैकांतशीलत्वमिहास्ति पुंसः क्व चेंद्रियप्रीतिनिवृत्तिरस्ति ।।\nक्व योगयुक्तिः क्व च दैवतेज्या काश्यां विनैभिः सहजेन मुक्तिः ।।६२ ।।\nविश्वेश संशीलनमेवयोगस्तपश्च विश्वेशपुरीनिवासः ।।\nव्रतानि दानं नियमा यमाश्च स्नानं द्युनद्यां यदुदग्वहायाम् ।।६३।।\n।। स्कंद उवाच ।। ।।\nन्यायागतधनस्तत्त्वज्ञाननिष्ठोतिथिप्रियः ।।\nश्राद्धकृत्सत्यवादी च गृहस्थोपीह मुच्यते ।।६४।।\nदीनांधकृपणार्थिभ्यो दत्त्वान्नानि विशेषतः ।।\nकृत्वा गार्ह्याणि कर्माणि गृहस्थः श्रेय आप्नुयात् ।। ६५ ।।\nइत्थमाचरतां पुंसां काशीनाथः प्रसीदति ।।\nकाशीनाथप्रसादेन काशीप्राप्तिस्तु मोक्षकृत् ।। ६६ ।।\nस सर्वतीर्थसुस्नातः स सर्वक्रतुदीक्षितः ।।\nस दत्तसर्वदानस्तु काशी येन निषेविता ।। १६७ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वाद्धे गृहस्थधर्माख्यानंनाम चत्वारिंशोध्यायः ।।४०।।"
  }
]
[
  {
    "text": "।। स्कंद उवाच ।। ।।\nविश्वेशो विश्वया सार्धं मया च मुनिसत्तम ।।\nमहाशाखविशाखाभ्यां नंदिभृंगिपुरोगमः ।। १ ।।\nनैगमेयेन सहितो रुद्रैः सर्वत्र संवृतः ।।\nदेवर्षिभिः समायुक्तः सनकाद्यैरभिष्टुतः ।। २ ।।\nसमस्तायतनाधीशैर्दिक्पालैरभिनंदितः ।।\nतीर्थैर्दर्शित तीर्थश्च गंधर्वैर्गीतमंगलः ।। ३ ।।\nकृतपूजोप्सरोभिश्च नृत्यहस्तकपल्लवैः ।।\nवियत्यनाहतैर्वाद्यैः समंतादनुमोदितः ।। ४।।\nऋषीणां ब्रह्मनिर्घोषैर्बधिरीकृतदिङ्मुखः।।\nकृतस्तुतिश्चारणौघैर्विमानैरभितोवृतः ।। ५ ।।\nत्रिविष्टप वधूमुष्टिभ्रष्टैर्लाजैरितस्ततः ।।\nअभिवृष्टो महादेवः संप्रहृष्टतनूरुहः ।। ६ ।।\nदत्तमाल्योपहारश्च बहुविद्याधरी गणैः ।।\nयक्षगुह्यकसिद्धैश्च खेचरैरभिनंदितः ।। ७ ।।\nकृतप्रवेश शकुनो मृगैः शकुनिभिः पुरः ।।\nकिंनरीभिः प्रहष्टास्यैः किंनरैरुपवर्णितः ।। ८ ।।\nविष्णुना च महालक्ष्म्या ब्रह्मणा विश्वकर्मणा ।।\nनंदिनाथ गणेशेन आविष्कृतमहोत्सवः ।। ९ ।।\nनागांगनाभिः परितः कृतनीराजनाविधिः ।।\nप्रविवेश महादेवः पुरीं वाराणसीं शुभाम् ।। 4.2.57.१० ।।\nपश्यतां सर्वदेवानामवरुह्य वृषेंद्रतः ।।\nपरिष्वज्य गणाधीशं प्रोवाच वृषभध्वजः ।। ११ ।।\nयदहं प्राप्तवानस्मि पुरीं वाराणसीं शुभाम् ।।\nमयाप्यतीव दुष्प्राप्यां स प्रसादो स्य वै शिशोः ।। १२ ।।\nयद्दुष्प्रसाध्यं हि पितुरपि त्रिजगतीतले ।।\nतत्सूनुना सुसाध्यं स्यादत्र दृष्टांतता मयि ।। १३ ।।\nअनेन गजवक्त्रेण स्वबुद्धिविभवेरिह ।।\nकाशीप्राप्तिर्यथा मे स्यात्तथा किंचिदनुष्ठितम् ।। १४ ।।\nपुत्रवानहमेवास्मि यच्च मे चिरचिंतितम् ।।\nस्वपौरुषेण कृतवानभिलाषं करस्थितम् ।। १५ ।।\nइत्युक्त्वा त्रिपुरीहर्ता पुरुहूतादिभिः स्तुतः ।।\nपरितुष्टावसंहृष्टः स्पष्टगीर्भिर्गजाननम् ।। १६ ।।\n।। श्रीकंठ उवाच ।। ।।\nजय विघ्नकृतामाद्य भक्तनिर्विघ्नकारक ।।\nअविघ्नविघ्नशमन महाविघ्नैकविघ्नकृत् ।। १७ ।।\nजय सर्वगणाधीश जय सर्व गणाग्रणीः ।।\nगणप्रणतपादाब्ज गणनातीतसद्गुण ।। १८ ।।\nजय सर्वग सर्वेश सर्वबुद्ध्येकशेवधे ।।\nसर्वमायाप्रपंचज्ञ सर्वकर्माग्रपूजित ।। १९ ।।\nसर्वमंगलमांगल्य जय त्वं सर्वमंगल ।।\nअमंगलोपशमन महामंगलहेतुक ।। 4.2.57.२० ।।\nजय सृष्टिकृतां वंद्य जय स्थितिकृतानत ।।\nजय संहृतिकृत्स्तुत्य जयसत्कर्मसिद्धिद ।। २१ ।।\nसिद्धवंद्यपदांभोज जयसिद्धिविधायक ।।\nसर्वसिद्ध्येकनिलय महासिद्ध्यृद्धिसूचक ।।२२।।\nअशेषगुणनिर्माण गुणातीत गुणाग्रणी ।।\nपरिपूर्णचरित्रार्थ जय त्वं गुणवर्णित ।। २३ ।।\nजय सर्वबलाधीश बलाराति बलप्रद ।।\nबलाकोज्ज्वल दंताग्र बालाबालपराकम ।। २४ ।।\nअनंतमहिमाधार धराधर विदारण।।\nदंताग्रप्रोतां दङ्नाग जयनागविभूषण।। २५।।\nये त्वांनमंति करुणामय दिव्य मूर्ते सर्वैनसामपि भुवो भुविमुक्तिभाजः।।\nतेषां सदैव हरसीहमहोपसर्गान्स्वर्गापवर्गमपि संप्रददासि तेभ्यः ।। २६ ।।\nये विघ्नराज भवता करुणाकटाक्षैः संप्रेक्षिताः क्षितितले क्षणमात्रमत्र ।।\nतेषां क्षयंति सकलान्यपिकिल्विषाणि लक्ष्मीः कटाक्षयतितान्पुरुषोत्तमान्हि ।। २७ ।।\nये त्वां स्तुवंति नतविघ्नविघातदक्ष दाक्षायणीहृदयपंकजतिग्मरश्मे ।।\nश्रूयंत एव त इह प्रथिता न चित्रं चित्रं तदत्र गणपा यदहो त एव ।। २८ ।।\nये शीलयंति सततं भवतोंघ्रियुग्मं  ते पुत्रपौत्रधनधान्यसमृद्धिभाजः ।।\nसंशीलितांघ्रिकमला बहुभृत्यवर्गैर्भूपालभोग्यकमलां विमलां लभंते ।। २९ ।।\nत्वं कारणं परमकारणकारणानां वेद्योसि वेदविदुषां सततं त्वमेकः ।।\nत्वं मार्गणीयमसि किंचन मूलवाचां वाचामगोचरचराचरदिव्यमूर्ते ।। 4.2.57.३० ।।\nवेदा विदंति न यथार्थतया भवंतं ब्रह्मादयोपि न चराचर सूत्रधार ।।\nत्वं हंसि पासि विदधासि समस्तमेकः कस्तेस्तुतिव्यतिकरो मनसाप्यगम्य ।। ३१ ।।\nत्वद्दुष्टदृष्टिविशिखैर्निहतान्निहन्मि दैत्यान्पुरांधकजलंधरमुख्यकांश्च।।\nकस्यास्ति शक्तिरिह यस्त्वदृतेपि तुच्छं वांछेद्विधातु मिह सिद्धिदकार्यजातम् ।। ३२ ।।\nअन्वेषणे ढुंढिरयं प्रथितोस्तिधातुः सर्वार्थढुंढिततया तव ढुंढि नाम ।।\nकाशीप्रवेशमपि को लभतेत्र देही तोषं विना तव विनायकढुंढिराज ।। ३३ ।।\nढुंढे प्रणम्यपुरतस्तवपादपद्मं यो मां नमस्यति पुमानिह काशिवासी ।।\nतत्कर्णमूलमधिगम्य पुरा दिशामि तत्किंचिदत्र न पुनर्भवतास्ति येन ।। ३४ ।।\nस्नात्वा नरः प्रथमतो मणिकर्णिकायामुद्धूलितांघ्रियुगलस्तु सचैलमाशु ।।\nदेवर्षिमानवपितॄनपि तर्पयित्वा ज्ञानोदतीर्थमभिलभ्य भजेत्ततस्त्वाम् ।। ३५ ।।\nसामोदमोदकभरैर्वरधूपदीपैर्माल्यैः सुगंधबहुलैरनुलेपनैश्च ।।\nसंप्रीण्यकाशिनगरीफलदानदक्षं प्रोक्त्वाथ मां क इह सिध्यति नैव ढुंढे ।। ३६ ।।\nतीर्थांतराणि च ततः क्रमवर्जितोपि संसाधयन्निह भवत्करुणाकटाक्षैः ।।\nदूरीकृतस्वहितघात्युपसर्गवर्गो ढुंढे लभेदविकलं फलमत्र काश्याम्।। ३७ ।।\nयः प्रत्यहं नमति ढुं ढिविनायकं त्वां काश्यां प्रगे प्रतिहताखिलविघ्नसंघः ।।\nनो तस्य जातु जगतीतलवर्ति वस्तु दुष्प्रापमत्र च परत्र च किंचनापि ।। ३८ ।।\nयो नाम ते जपति ढुंढिविनायकस्य तं वै जपंत्यनुदिनं हृदि सिद्धयोष्टौ ।।\nभोगान्विभुज्य विविधान्विबुधोपभोग्यान्निर्वाणया कमलया व्रियते स चांते ।। ३९ ।।\nदूरे स्थितोप्यहरहस्तव पादपीठं यः संस्मरेत्सकलसिद्धिद ढुंढिराज ।।\nकाशीस्थिते रविकलं सफलं लभेत नैवान्यथा न वितथा मम वाक्कदाचित् ।। 4.2.57.४० ।।\nजाने विघ्नानसंख्यातान्विनिहंतुमनेकधा ।।\nक्षेत्रस्यास्य महाभाग नानारूपैरिहस्थितः ।। ४१ ।।\nयानि यानि च रूपाणि यत्रयत्र च तेनघ ।।\nतानि तत्र प्रवक्ष्यामि शृण्वंत्वेते दिवौकसः ।। ४२ ।।\nप्रथमं ढुंढिराजोसि मम दक्षिणतो मनाक् ।।\n-आढुंढ्य सर्वभक्तेभ्यः सर्वार्थान्संप्रयच्छसि ।। ४३ ।।\nअंगारवासरवतीमिह यैश्चतुर्थीं संप्राप्य मोदकभरैः परिमोदवद्भिः ।।\nपूजा व्यधायि विविधा तव गंधमाल्यैस्तानत्र पुत्रविदधामि गणान्गणेश ।। ४४ ।।\nये त्वामिह प्रति चतुर्थि समर्चयंति ढुंढे विगाढमतयः कृतिनस्त एव ।।\nसर्वापदां शिरसि वामपदं निधाय सम्यग्गजानन गजाननतां लभंते ।। ४५ ।।\nमाघशुक्लचतुर्थ्यां तु नक्तव्रतपरायणाः ।।\nये त्वां ढुंढेर्चयिष्यंति तेऽर्च्याः स्युरसुरद्रुहाम् ।।४६।।\nविधाय वार्षिकीं यात्रां चतुर्थीं प्राप्य तापसीम् ।।\nशुक्लां शुक्लतिलैर्बद्ध्वा प्राश्नीयाल्लड्डुकान्व्रती ।। ४७ ।।\nकार्या यात्रा प्रयत्नेन क्षेत्रसिद्धिमभीप्सुभिः ।।\nतस्यां चतुर्थ्यां त्वत्प्रीत्यै ढुंढे सर्वोपसर्गहृत् ।। ४८ ।।\nतां यात्रां नात्रयः कुर्यान्नैवेद्यतिललडुकैः ।।\nउपसर्गसहस्रैस्तु स हंतव्यो ममाज्ञया ।। ४९ ।।\nहोमं तिलाज्यद्रव्येण यः करिष्यति भक्तितः ।।\nतस्यां चतुर्थ्यां मंत्रज्ञस्तस्य मंत्रः प्रसेत्स्यति ।। 4.2.57.५० ।।\nवैदिकोऽवैदिको वापि यो मंत्रस्ते गजानन ।।\nजप्तस्त्वत्संनिधौ ढुंढे सिद्धिं दास्यति वांछिताम् ।। ५१ ।।\n।। ईश्वर उवाच ।।\nइमां स्तुतिं ममकृतिं यः पठिष्यति सन्मतिः ।।\nन जातु तं तु विघ्नौघाः पीडयिष्यंति निश्चितम् ।। ५२ ।।\nढौंढीं स्तुतिमिमां पुण्यां यः पठेड्ढुंढि संनिधौ ।।\nसान्निध्यं तस्य सततं भजेयुः सर्वसिद्धयः ।। ५३ ।।\nइमां स्तुतिं नरो जप्त्वा परं नियतमानसः ।।\nमानसैरपि पापैस्तैर्नाभिभूयेत कर्हिचित्।।५४।।\nपुत्रान्कलत्रं क्षेत्राणि वराश्वान्वरमंदिरम्।।\nप्राप्नुयाच्च धनं धान्यं ढुंढिस्तोत्रं जपन्नरः ।। ५५ ।।\nसर्वसंपत्करं नाम स्तोत्रमेतन्मयेरितम् ।।\nप्रजप्तव्यं प्रयत्नेन मुक्तिकामेन सर्वदा ।।५६।।\nजप्त्वा स्तोत्रमिदं पुण्यं क्वापि कार्ये गमिष्यतः ।।\nपुंसः पुरः समेष्यंति नियतं सर्वसिद्धयः ।।५७।।\nअन्यच्च कथयाम्यत्र शृण्वंत्वेते दिवौकसः ।।\nढुंढिना क्षेत्ररक्षार्थं यत्रयत्र स्थितिः कृता ।। ५८ ।।\nकाश्यां गंगासि संभेदे नामतोर्कविनायकः ।।\nदृष्टोर्कवासरे पुंभिः सर्वतापप्रशांतये ।। ५९ ।।\nदुर्गो नाम गणाध्यक्षः सर्वदुर्गतिनाशनः ।।\nक्षेत्रस्य दक्षिणे भागे पूजनीयः प्रयत्नतः ।। 4.2.57.६० ।।\nभीमचंडी समीपे तु भीमचंडविनायकः ।।\nक्षेत्रनैर्ऋतदेशस्थो दृष्टो हंति महाभयम् ।। ६१ ।।\nक्षेत्रस्य पश्चिमे भागे स देहलिविनायकः ।।\nसर्वान्निवारयेद्विघ्नान्भक्तानां नात्र संशयः ।। ६२ ।।\nक्षेत्रवायव्यदिग्भागे उद्दंडाख्यो गजाननः ।।\nउद्दंडानपि विघ्नौघान्भक्तानां दंडयेत्सदा ।। ६३ ।।\nकाश्याः सदोत्तराशायां पाशपाणिर्विनायकः ।।\nविनायकान्पाशयति भक्त्या काशीनिवासिनाम् ।। ६४ ।।\nगंगावरणयोः संगे रम्यः खर्वविनायकः ।।\nअखर्वानपि विघ्नौघान्भक्तानां खर्वयेत्सताम् ।। ६५ ।।\nप्राच्यां तु क्षेत्ररक्षार्थं सिद्धः सिद्धिविनायकः ।।\nपश्चिमे यमतीर्थस्य साधकक्षिप्रसिद्धिदः ।। ६६ ।।\nबाह्यावरणगाश्चैते काश्यामष्टौ विनायकाः ।।\nउच्चाटयत्यभक्तांश्च  भक्तानां सर्वसिद्धिदाः ।। ६७ ।।\nद्वितीयावरणे चैव ये रक्षंति विनायकाः ।।\nअविमुक्तमिदं क्षेत्रं तानहं कथयाम्यतः ।। ६८ ।।\nस्वर्धुन्याः पश्चिमे कूले उत्तरेर्कविनायकात् ।।\nलंबोदरो गणाध्यक्षः क्षालयेद्विघ्नकर्दमम् ।।६९।।\nतत्पश्चिमेकूटदंत उदग्दुर्गविनायकात् ।।\nदुर्गोपसर्गसंहर्ता रक्षेत्क्षेत्रमिदं सदा ।। ।। 4.2.57.७० ।।\nभीमचंड गणाध्यक्षात्किंचिदीशानदिग्गतः ।।\nक्षेत्ररक्षोगणाध्यक्षः पूज्यः शालकटंकटः ।। ७१ ।।\nप्राच्या देहलिविघ्नेशात्कूश्मांडाख्यो विनायकः ।।\nपूजनीयः सदा भक्तेर्महोत्पात प्रशांतये ।। ७२ ।।\nउद्दंडाख्याद्गणपतेराशुशुक्षणिदिक्स्थितः ।।\nमहाप्रसिद्धः संपूज्यो भक्तैर्मुंडविनायकः ।। ७३ ।।\nपाताले तस्य देहोस्ति मुंडं काश्यां व्यवस्थितम ।।\nअतः स गीयते काश्यां देवो मुंडविनायकः ।। ७४ ।।\nपाशपाणेर्गणेशानाद्दक्षिणे विकटद्विजम् ।।\nपूजयित्वा गणपतिं गाणपत्यपदं लभेत् ।। ७५ ।।\nखर्वाख्यान्नैर्ऋतेभागे राजपुत्रो विनायकः ।।\nभ्रष्टराज्यं च राजानं राजानं कुरुतेऽर्चितः ।। ७६ ।।\nगंगायाः पश्चिमे कूले प्रणवाख्यो गणाधिपः ।।\nअवाच्यां राजपुत्राच्च प्रणतः प्रणयेद्दिवम् ।। ७७ ।।\nद्वितीयावरणे काश्यामष्टावेते विनायकाः ।।\nउत्सादयेयुर्विघ्नौघान्काशी स्थितिनिवासिनाम् ।। ७८ ।।\nक्षेत्रे तृतीयावरणे क्षेत्ररक्षाकृतः सदा ।।\nये विघ्नराजाः संतीह ते वक्तव्या मयाधुना ।। ७९ ।।\nउदग्वहायाः स्वर्धुन्या रम्ये रोधसि विघ्नराट् ।।\nलंबोदरादुदीच्यां तु वक्रतुंडोघसंघहृत् ।। 4.2.57.८० ।।\nकूटदंताद्गणपतेरुदीच्यामेकदंतकः ।।\nसदोपसर्गसंसर्गात्पायादानंदकाननम् ।। ८१ ।।\nकाशीभयहरो नित्यमैश्यां शालकटंकटात् ।।\nत्रिमुखो नाम विघ्नेशः कपिसिंहद्विपाननः ।।८२।।\nकूश्मांडात्पूर्वदिग्भागे पंचास्यो नाम विघ्नराद् ।।\nपंचास्यस्यंदनवरः पाति वाराणसीं पुरीम् ।। ८३ ।।\nहेरंबाख्यः सदाग्नेय्यां पूज्यो मुंडविनायकात् ।।\nअंबावत्पूरयेत्कामान्सर्वेषां काशिवासिनाम् ।। ८४ ।।\nअवाच्यामर्चयेद्धीमान्सिद्ध्यै विकटदंततः ।।\nविघ्नराजं गणपतिं सर्वविघ्नविनाशनम् ।। ८५ ।।\nविनायकाद्राजपुत्रात्किंचिद्रक्षोदिशिस्थितः ।।\nवरदाख्यो गणाध्यक्षः पूज्यो भक्तवरप्रदः ।। ८६ ।।\nयाम्यां प्रणवविघ्नेशाद्गणेशो मोदकप्रियः ।।\nपूज्यः पिशंगिला तीर्थे देवनद्यास्तटे शुभे ।। ८७ ।।\nचतुर्थावरणे काश्यां भक्तविघ्नविनाशकाः ।।\nद्रष्टव्या हृष्टचेतोभिः स्पष्टमष्टौ विनायकाः ।। ८८ ।।\nवक्रतुंडादुदग्दिक्स्थः स्वःसिंधो रोधसिस्थितः ।।\nविनायकोस्त्यभयदः सर्वेषां भयनाशनः ।। ८९ ।।\nकौबेर्यामेकदशनात्सिंहतुंडो विनायकः ।।\nउपसर्गगजान्हंति वाराणसि निवासिनाम् ।। 4.2.57.९० ।।\nकूणिताक्षो गणाध्यक्षस्त्रितुंडादीश दिक्स्थितः ।।\nमहाश्मशानं सततं पायाद्दुष्टकुदृष्टितः ।। ९१ ।।\nप्राच्यां पंचास्यतः पायात्पुरीं क्षिप्रप्रसादनः ।।\nक्षिप्रप्रसादनार्चातः क्षिप्रं सिध्यंति सिद्धयः ।। ९२ ।।\nहेरंबाद्वह्निदिग्भागे चिंतामणि विनायकः ।।\nभक्तचिंतामणिः साक्षाच्चिंतितार्थ समर्पकः ।। ९३ ।।\nविघ्नराजादवाच्यां तु दंतहस्तो गणेश्वरः ।।\nलिखेद्विघ्नसहस्राणि नृणां वाराणसीद्रुहाम् ।। ।। ९४ ।।\nवरदाद्यातुधान्यां च यातुधानगणावृतः ।।\nदेवः पिचिंडिलो नाम पुरीं रक्षेदहर्निशम् ।। ९५ ।।\nदृष्टः पिलिपिलातीर्थे दक्षिणे मोदकप्रियात् ।।\nउद्दंड मुंडो हेरंबो भक्तेभ्यः किं न यच्छति ।। ९६ ।।\nप्राकारे पंचमे काश्यां द्विचतुष्क विनायकाः ।।\nकुर्वंति रक्षां क्षेत्रस्य ये तानत्र ब्रवीम्यहम् ।। ९७ ।।\nतीरे स्वर्गतरंगिण्या उत्तरे चाभयप्रदात् ।।\nस्थूलदंतो गणेशानः स्थूलाः सिद्धीर्दिशेत्सताम् ।। ९८ ।।\nसिंहतुडादुदग्भागे कलिप्रिय विनायकः ।।\nकलहं कारयेन्नित्यमन्योन्यं तैर्थिकद्रुहाम् ।। ९९ ।।\nकूणिताक्षात्तथैशान्यां चतुर्दंतो विनायकः ।।\nतस्य दर्शनमात्रेण विघ्नसंघः क्षयेत्स्वयम् ।। 4.2.57.१०० ।।\nक्षिप्रप्रसादनादैंद्र्यां द्वितुंडो गणनायकः ।।\nअग्रतः पृष्ठतश्चापि बिभर्ति सदृशीं श्रियम् ।। १ ।।\nतस्य संदर्शनात्पुसां भवेच्छ्रीः सर्वतोमुखी ।।\nज्येष्ठो नाम गणाध्यक्षो ज्येष्ठो मे पुत्रसंपदि ।। २ ।।\nज्येष्ठशुक्लचतुर्दश्यां संपूज्यो ज्येष्ठताप्तये ।।\nस्थितो वह्निदिशो भागे चिंतामणि विनायकात् ।। ३ ।।\nदंतहस्ताद्यमाशायां पूज्यो गजविनायकः ।।\nतस्य संपूजनाद्भक्त्या गजांता श्रीरवाप्यते ।। ४ ।।\nपिचिण्डिलाद्गणपतेर्याम्यां कालविनायकः ।।\nभयं न कालकलितं तस्य संसेवनान्नृणाम्।। ५ ।।\nउद्दंडमुंडाद्गणपात्की नाशदिशि संस्थितम् ।।\nनागेशं गणपं दृष्ट्वा नागलोके महीयते ।। ६ ।।\nअथ षष्ठावरणगाः प्रोच्यंते विघ्ननायकाः ।।\nतेषां नामश्रवादेव पुंसां सिद्धिः प्रजायते ।। ७ ।।\nमणिकर्णो गणपतिः प्राच्यां विघ्नविघातकृत् ।।\nआशाविनायको वह्न्यां भक्ताशां पूरयन्स्थितः ।। ८ ।।\nयाम्यांसृष्टिगणेशश्च सृष्टिसंहारसूचकः ।।\nनैर्ऋत्यां यक्षविघ्नेशः सर्वविघ्नहरः परः ।। ९ [\nप्रतीच्यां गजकर्णश्च सर्वेषां क्षेमकारकः ।।\nचित्रघंटो गणपतिर्वायव्यां पालयेत्पुरीम् ।। 4.2.57.११० ।।\nस्थूलजंघउदीच्यां च शमयेच्छमिनामघम् ।।\nऐश्यामैशीपुरीं पायात्समंगलविनायकः ।। ११ ।।\nयमतीर्थादुदीच्यां च पूज्यो मित्रविनायकः ।।\nसप्तमावरणे ये च तांश्च वक्ष्ये विनायकान् ।। १२ ।।\nमोदाद्याः पंचविघ्नेशाः षष्ठो ज्ञानविनायकः ।।\nसप्तमो द्वारविघ्नेशो महाद्वारपुरश्चरः ।। १३ ।।\nअष्टमः सर्वकष्टौघानविमुक्तविनायकः ।।\nअविमुक्ते मम क्षेत्रे हरेत्प्रणतचेतसाम् ।।१४।।\nषट्पंचाशद्गजमुखानेतान्यः संस्मरिष्यति।।\nदूरदेशांतरस्थोपि स मृतो ज्ञानमाप्नुयात् ।। १५ ।।\nढुंढिस्तुतिं महापुण्यां षट्पंचाशद्गजाननाम् ।।\nयः पठिष्यति पुण्यात्मा तस्य सिद्धिः पदेपदे ।। १६ ।।\nइमे गणेश्वराः सर्वे स्मर्तव्या यत्र कुत्रचित् ।।\nमहाविपत्समुद्रांतः पतंतं पांति मानवम् ।।१७।।\nइति स्तुतिं महापुण्यां श्रुत्वा चैतान्विनायकान् ।।\nजातुविघ्नैर्नबाध्येत पापेभ्योपि प्रहीयते ।। १८ ।।\nइत्युक्त्वा देवदेवोपि महोत्सवितमानसः ।।\nकृताभिषेको ब्रह्माद्यैस्तेभ्यो दत्त्वाभिवांछितम्।। १९ ।।\nसंप्रसाद्य यथायोगं सर्वानुचित चंचुरः ।।\nअविशद्राजसदनं विश्वकर्मविनिर्मितम् ।। 4.2.57.१२०\n।। स्कंद उवाच ।।\nएवं स्तुतो भगवता देवदेवेन विघ्नजित् ।।\nइत्थं च बहुधात्मानं स चकार विनायकः ।। २१ ।।\nएतानि तस्य नामानि ढुंढिराजस्य कुंभज ।।\nजपित्वा यानि मनुजो लप्स्यते निजवांछितम्।। २२ ।।\nअन्येपि तत्र वै भेदास्तस्य ढुंढेर्गणेशितुः ।।\nभक्तैः समर्चिता भक्त्या ह्यसंख्याताः सहस्रशः ।। २३ ।।\nभगीरथगणाध्यक्षो हरिश्चंद्रविनायकः ।।\nकपर्दाख्यो गणपतिस्तथा बिंदुविनायकः ।। २४ ।।\nइत्याद्यास्तत्र विघ्नेशाः प्रतिभक्तप्रतिष्ठिताः ।।\nतेषामप्यर्चनात्पुंसां जायंते सर्वसंपदः ।। २५ ।।\nश्रुत्वाध्यायमिमं पुण्यं नरः श्रद्धासमन्वितः ।।\nसर्वविघ्नान्समुत्सृज्य लभते वांछितं पदम् ।। १२६ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे उत्तरार्द्धे ढुंढिविनायकप्रादुर्भावो नाम सप्तपंचाशत्तमोऽध्यायः ।। ५७"
  }
]
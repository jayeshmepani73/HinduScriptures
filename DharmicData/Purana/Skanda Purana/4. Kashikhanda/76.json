[
  {
    "text": "।। स्कंद उवाच ।। ।।\nशृणुष्व मैत्रावरुणे पुराकल्पे रथंतरे ।।\nइतिहास इहासीद्यः पीठे विरजसंज्ञिते ।। १ ।।\nत्रिलोचनस्य प्रासादे मणिमाणिक्यनिर्मिते ।।\nनानाभंगि गवाक्षाढ्ये रत्नसानाविवायते ।। २ ।।\nकदाचिदपि कल्पांते द्यो लोके भ्रंशति क्षये ।।\nप्रोत्तंभनं स्तंभ इव दत्तो विश्वकृता स्वयम् ।। ३ ।।\nमरुत्तरंगिताग्राभिः पताकाभिरितस्ततः ।।\nसन्निवारयतीवेत्थमघौघान्विशतो मुने ।। ४ ।।\nदेदीप्यमान सौवर्ण कलशेन विराजिते ।।\nपार्वणेन शशांकेन खेदादिव समाश्रिते ।। ५ ।।\nतत्र पारावतद्वंद्वं वसेत्स्वैरं कृतालयम् ।।\nप्रातःसायं च मध्याह्ने कुर्वन्नित्यं प्रदक्षिणम् ।। ६ ।।\nउड्डीयमानं परितः पक्षवातेरितस्ततः ।।\nरजःप्रासादसंलग्नं दूरीकुर्वद्दिनेदिने ।। ७ ।।\nत्रिलोचनेति सततं नाम भक्तैरुदाहृतम् ।।\nत्रिविष्टपेति च तथा तयोः कर्णातिथी भवेत् ।। ८ ।।\nचतुर्विधानि वाद्यानि शंभुप्रीतिकराण्यलम् ।।\nतयोः कर्णगुहां प्राप्य प्रतिशब्दं प्रतन्वते ।। ९ ।।\nमंगलारार्तिकज्योतिस्त्रिसंध्यं पक्षिणोस्तयोः ।।\nनेत्रांत निर्विशन्नित्यं भक्तचेष्टां प्रदर्शयेत् ।।4.2.76.१०।।\nप्राणयात्रां विहायापि कदाचित्स्थिरमानसौ ।।\nनोड्डीयवांछितं यातः पश्यंतौ कौतुकं खगौ ।। ११ ।।\nतत्र भक्तजनाकीर्णं प्रासादं परितो मुने ।।\nतंडुलादि चरंतौ तौ कुर्वाते च प्रदक्षिणम् ।। १२ ।।\nदेवदक्षिणदिग्भागे चतुःस्रोतस्विनी जलम् ।।\nतृषार्तौ धयतो विप्र स्नातौ जातु चिदंडजौ ।। १३ ।।\nतयोरित्थं विचरतोस्त्रिलोचनसमीपतः ।।\nअगाद्बहुतिथः कालो द्विजयोः साधुचेष्टयोः ।। १४ ।।\nअथ देवालयस्कंधे गवाक्षांतर्गतौ च तौ ।।\nश्येनेन केनचिद्दृष्टौ क्रूरदृष्ट्या सुखस्थितौ ।। १५ ।।\nतच्च पारावतद्वंद्वं श्येनः परिजिघृक्षुकः ।।\nअवतीर्यांबरादाशु  प्रविष्टोन्यशिवालये ।। १६ ।।\nततो विलोकयामास तदागमविनिर्गमौ ।।\nकेन मार्गेण विशतो दुर्गमेतौ पतत्त्रिणौ ।। १७ ।।\nकेनाध्वना च निर्यातः क्व काले कुरुतश्च किम् ।।\nकथं युगपदे तौ मे ग्राह्यौ स्वैरं भविष्यतः ।। १८ ।।\nमध्ये दुर्गप्रविष्टौ च ममवश्याविमौ न यत् ।।\nएकदृष्टिः क्षणं तस्थौ श्येन इत्थं विचिंतयन् ।। १९ ।।\nअहो दुर्गबलं प्राज्ञाः शंसंत्येवेति हेतुतः ।।\nदुर्बलोप्याकलयितुं सहसारिर्न शक्यते ।।4.2.76.२० ।।\nकरिणां तु सहस्रेण वराश्वानां न लक्षतः ।।\nतत्कर्मसिद्धिर्नृपतेर्दुर्गेणैकेन यद्भवेत् ।। २१ ।।\nदुर्गस्थो नाभिभूयेत विपक्षः केनचित्क्वचित् ।।\nस्वतंत्रं यदि दुर्गं स्यादमर्मज्ञप्रकाशितम् ।। २२ ।।\nइति दुर्गबलं शंसञ्श्येनो रोषारुणेक्षणः ।।\nअसाध्वसौ कलरवौ वीक्ष्य यातो नभोंगणम् ।। २३ ।।\nअथ पारावतीदक्षा विपक्षं प्रेक्ष्य पक्षिणम् ।।\nमहाबलं दुर्गबला प्राह पारावतं पतिम् ।। २४ ।। ।।\nकलरव्युवाच ।। ।।\nप्रिय पारावत प्राज्ञ सर्वकामि सुखारव ।।\nतव दृग्विषयं प्राप्तः श्येनोय प्रबलो रिपुः ।। २५ ।।\nसावज्ञं वाक्यमाकर्ण्य पारावत्याः स तत्पतिः ।।\nपारावतीमुवाचेदं का चिंतेति तव प्रिये ।। २६ ।।\n।। पारावत उवाच ।। ।।\nकति नाम न संतीह सुभगे व्योमचारिणः ।।\nकति देवालयेष्वेषु खगा नोपविशंति हि ।। २७ ।।\nकति चैव न पश्यंति नौ सुखस्थाविह प्रिये ।।\nतेभ्यो यदीह भेतव्यं कुतो नौ तत्सुखं प्रिये ।। २८ ।।\nरमस्व त्वं मया सार्धं त्यज चिंतामिमां शुभे ।।\nअस्य श्येनवराकस्य गणनापि न मे हृदि ।। २९ ।।\nइत्थं पारावतवचः श्रुत्वा पारावती ततः ।।\nमौनमालंब्य संतस्थे पत्युः पादार्पितेक्षणा ।। 4.2.76.३० ।।\nहितवर्त्मोपदिश्यापि प्रिय प्रियचिकीर्षया ।।\nसाध्व्या जोषं समास्थेयं कार्यं पत्युर्वचः सदा ।। ३१ ।।\nअन्येद्युरप्यथायातः श्येनो पश्यत्स दंपती ।।\nअपरिच्छिन्नया दृष्ट्या  यथा मृत्युर्गतायुषम् ।। ३२ ।।\nअथ मंडलगत्या स प्रासादं परितो भ्रमन् ।।\nनिरीक्ष्य तद्गतायातौ यातो गगनमार्गतः ।। ३३ ।।\nगतेऽथ नभसि श्येने पुनः पारावतांगना ।।\nप्रोवाच प्रेयसी नाथ दृष्टो दुष्टस्त्वयाऽहितः ।। ३४ ।।\nतस्या वाक्यं समाकर्ण्य पुनः कलरवोब्रवीत् ।।\nकिं करिष्यत्यसौ मुग्धे मम व्योमविहारिणः ।। ३५ ।।\nदुर्गं च स्वर्गतुल्यं मे यत्र नास्त्यरितो भयम् ।।\nअयं न ता गतीर्वेत्ति या वेदाहं नभोंगणे ।। ३६ ।।\nप्रडीनोड्डीन संडीन कांडव्याडकपाटिकाः ।।।\nस्रंसनी मंडलवती गतयोष्टावुदाहृताः ।। ३७ ।।\nयथैतास्विह कौशल्यं मयि पारावति प्रिये ।।\nगतिषु क्वापि कस्यापि पक्षिणो न तथांबरे ।। ३८ ।।\nसुखेन तिष्ठ का चिंता मयि जीवति ते प्रिये ।।\nइति तद्वचनं श्रुत्वा सास्थिता मूकवत्सती ।। ३९ ।।\nअपरेद्युरपि श्येनस्तत्र भारशिलातले ।।\nकियदंतरमासाद्योपविष्टोऽतिप्रहृष्टवत् ।।4.2.76.४०।।\nआयामं तत्र संस्थित्वा तत्कुलायं विलोक्य च ।।\nपुनर्विनिर्गतः श्येनः सापि भीताब्रवीत्पुनः ।।४१।।\nप्रियस्थानमिदं त्याज्यं दुष्टदृष्टिविदूषितम् ।।\nअसौ क्रूरोति निकटमुपविष्टोऽतिहृष्टवत् ।। ४२ ।।\nसावज्ञं स पुनः प्राह किं करिष्यत्यसौ प्रिये ।।\nमृगाक्षीणां स्वभावोयं प्रायशो भीरुवृत्तयः ।। ४३ ।।\nइतरेद्युरपि प्राप्तः स च श्येनो महाबलः ।।\nतयोरभिमुखं तत्र स्थितो याम द्वयावधि ।।४४।।\nपुनर्विलोक्य तद्वर्त्म शीघ्रं यातो यथागतम्।।\nगतेथ शकुनौ तस्मिन्सा बभाषे विहंगमी।। ।।४५।।\nनाथ स्थानांतरं यावो मृत्युर्नौ निकटोत्र यत् ।।\nपुनर्दुष्टे प्रणष्टेस्मिन्नावां स्यावः सुखं प्रिय ।।४६।।\nप्रिय यस्य सपक्षस्य गतिः सर्वत्र सिद्धिदा ।।\nस किं स्वदेशरागेण नाशं प्राप्नोति बुद्धिमान्।। ४७ ।।\nसोपसर्गं निजं देशं त्यक्त्वा योन्यत्र न व्रजेत् ।।\nस पंगुर्नाशमाप्नोति कूलस्थित इव द्रुमः ।। ४८ ।।\nप्रियोदितं निशम्येति स भवित्री दशार्दितः ।।\nसरीढं पुनरप्याह प्रिये मा भैः खगात्ततः ।। ४९ ।।\nअथापरस्मिन्नहनि स श्येनः प्रातरेव हि ।।\nतद्द्वारदेशमासाद्य सायं यावत्स्थितो बलः ।। 4.2.76.५० ।।\nअस्ताचलस्य शिखरं याते भानौ गते खगे ।।\nकुलायाद्बाह्यमागत्योवाच पारावती पतिम् ।। ५१ ।।\nनाथ निर्गमनस्यायं कालः कालोऽतिदूरतः ।।\nयावत्तावद्विनिर्याहि त्यक्त्वा मामपि सन्मते ।। ५२ ।।\nत्वयि जीवति दुष्प्राप्यं न किंचिज्जगतीतले ।।\nपुनर्दाराः पुनर्मित्रं पुनर्वसु पुनर्गृहम्   ।। ।। ५३ ।।\nयद्यात्मा रक्षितः पुंसा दारैरपि धनैरपि ।।\nतदा सर्वं हरिश्चंद्रभूपेनेवेह लभ्यते ।। ५४ ।।\nअयमात्मा प्रियो बंधुरयमात्मा महद्धनम् ।।\nधमार्थकाममोक्षाणामयमात्मार्जकः परः ।। ५५ ।।\nयावदात्मनि वै क्षेमं तावत्क्षेमं जगत्त्रये ।।\nसोपि क्षेमः सुमतिना यशसा सह वांछ्यते ।। ५६ ।।\nयशोहीनं तु यत्क्षेमं तत्क्षेमान्निधनं वरम् ।।\nतद्यशः प्राप्यते पुंभिर्नीतिमार्गप्रवर्तने ।। ५७ ।।\nअतो नीतिपथं श्रुत्वा नाथ स्थानादितो व्रज ।।\nन गमिष्यसि चेत्प्रातस्ततो मे संस्मरिष्यसि  ।। ५८ ।।\nइत्युक्तोपि स वै पत्न्या पारावत्या सुमेधया ।।\nन निर्ययौ प्रतिस्थानाद्भवित्र्या प्रतिवारितः ।। ५९ ।।\nअथोषसि समागत्य श्येनेन बलिना तदा ।।\nतन्निर्गमाध्वा संरुद्धः किंचिद्भक्ष्यवता मुने ।। 4.2.76.६० ।।\nदिनानि कतिचित्तत्र स्थित्वा श्येनो महामतिः ।।\nपारावतमुवाचेदं धिक्त्वां पौरुषवर्जितम् ।। ६१ ।।\nकिंवा युध्यस्व दुर्बुद्धे किंवा निर्याहि मे गिरा ।।\nक्षुधाक्षीणो मृतः पश्चान्निरयं यास्यसि ध्रुवम्।। ६२ ।।\nद्वौ भवंतावहं चैकश्चलौ जयपराजयौ !।\nस्थानार्थं युध्यतः सत्त्वात्स्वर्गो वा दुर्गमेव वा ।। ६३ ।।\nपुरुपार्थं समालंब्य ये यतंते महाधियः ।।\nविधिरेव हि साहाय्यं कुर्यात्तत्सत्त्वचोदितः ।। ६४ ।।\nइत्थं स श्येनसंप्रोक्तः पत्न्याप्युत्साहितः खगः ।।\nअयुध्यत्तेन श्येनेन स्वदुर्गद्वारमाश्रितः ।। ६५ ।।\nक्षुधितस्तृषितः सोथ श्येनेन बलिना धृतः ।।\nचरणेन दृढेनाशु चंच्वा सापि धृता खगी।।  ६६ ।।\nतावादायोड्डयांचक्रे श्येनो व्योमनि सत्वरम् ।।\nचिंतयद्भक्षणस्थानमन्यपक्षिविवर्जितम् ।। ६७ ।।\nअथ पत्न्या कलरवः प्रोक्तस्तत्र सुमेधया  ।।\nवचोवमानितं नाथ त्वया मे स्त्रीति बुद्धितः ।। ६८ ।।\nअतोऽवस्थामिमां प्राप्तः किं कुर्यामबलायतः ।।\nअधुनापि वचश्चैकं करोषि यदि मे प्रिय ।। ६५ ।।\nतदा हितं ते वक्ष्यामि कुरु चैवाविचारितम् ।।\nममैकवाक्यकरणात्स्त्रीजितो न भविप्यसि ।। 4.2.76.७० ।।\nयावदास्यगतास्म्यस्य यावत्खस्थो न भूमिगः ।।\nतावदात्मविमुक्त्यैवमरेः पादं दृढं दश ।।।७१।।।\nइति पत्नीवचः श्रुत्वा तथा स कृतवान्खगः ।।\nसपीडितो दृढं पादे श्येनश्चीत्कृतवान्बहु ।। ७२ ।।\nतेन चीत्करणेनाथ मुक्ता सा मुखसंपुटात्।।\nपादांगुलि श्लथत्वेन सोपि पारावतोऽपतत्।। ७३ ।।\nविपद्यपि च न प्राज्ञैः संत्या ज्यः क्वचिदुद्यमः ।।\nक्व चंचुपुटस्तस्य क्व च तत्पादपीडनम् ।।७४।।\nक्व च द्वयोस्तथाभूता दरेर्मोक्षणमद्भुतम् ।।\nदुर्बलेप्युद्यमवति फलं भाग्यं यतोऽर्पयेत् ।। ।। ७५ ।।\nतस्माद्भाग्यानुसारेण फलत्येव सदोद्यमः ।।\nप्रशंसंत्युद्यमं चातो विपद्यपि मनीषिणः ।। ७६ ।।\nअथ तौ कालयोगेन विपन्नौ सरयूतटे ।।\nमुक्तिपुर्यामयोध्यायामेको विद्याधरोऽभवत् ।। ७७ ।।\nमृतानां यत्र जंतूनां काशीप्राप्तिर्भवेद्ध्रुवम् ।।\nमंदारदामतनयो नाम्ना परिमलालयः ।। ७८ ।।\nअनेकविद्यानिलयः कलाकौशलभाजनम्।।\nकौमारं वय आसाद्य शिवभक्तिपरोभवत् ।। ७९ ।।\nनियमं चातिजग्राह विजितेंद्रियमानसः ।।\nएकपत्नीव्रतं नित्यं चरिष्यामीति निश्चितम्।। 4.2.76.८० ।।\nपरयोषित्समासक्तिरायुः कीर्ति बलं सुखम् ।।\nहरेत्स्वर्ग गतिं चापि तस्मात्तां वर्जयेत्सुधीः ।। ८१ ।।\nअपरं चापि नियमं स शुचिष्मान्समाददे ।।\nगतजन्मांतराभ्यासात्त्रिलोचनसमाश्रयात् ।। ८२ ।।\nसमस्तपुण्यनिलयं समस्तार्थप्रकाशकम् ।।\nसमस्तकामजनकं परानंदैककारणम् ।। ।। ८३ ।।\nयावच्छरीरमरुजं यावन्नेंद्रियविप्लवः ।।\nतावत्त्रिलोचनं काश्यामनर्च्याश्नामि नाण्वपि ।।८४।।\nइत्थं मांदारदामिः स नित्यं परिमलालयः ।।\nकाश्यां त्रिविष्टपं द्रष्टुं समागच्छेत्प्रयत्नवान् ।। ८५ ।।\nपारावत्यपि सा जाता रत्नदीपस्य मंदिरे ।।\nनागराजस्य पाताले नाम्ना रत्नावलीति च ।। ८६ ।।\nसमस्तनागकन्यानां रूपशीलकलागुणैः ।।\nएकैव रत्नभूतासीद्रत्नदीपोरगात्मजा ।। ८७ ।।\nतस्या सखीद्वयं चासीदेका नाम्ना प्रभावती ।।\nकलावती तथान्या च नित्यं तदनुगे उभे ।। ८८।।\nस्वदेहादनपायिन्यौ छायाकांती यथा तया ।।\nते द्वे सख्यावभूतांहि रत्नावल्या घटोद्भव ।। ८९ ।।\nसा तु बाल्ये व्यतिक्रांते किंचिदुद्रिन्नयौवना ।।\nशिवभक्तं स्वपितरं दृष्ट्वा नियममग्रहीत् ।। 4.2.76.९० ।।\nपितस्त्रिलोचनं काश्यामर्चयित्वा दिनेदिने ।।\nआभ्यां सखीभ्यां सहिता मौनं त्यक्ष्यामि नान्यथा ।। ।। ९१ ।।\nएवं नागकुमारी सा सखीद्वयसमन्विता ।।\nत्रिलोचनं समभ्यर्च्य गृहानहरहोव्रजेत् ।। ९२ ।।\nदिनेदिने सा प्रत्यग्रैः कुसुमैरिष्टगंधिभिः ।।\nसुविचित्राणि माल्यानि परिगुंफ्यार्चयेद्विभुम् ।। ९३ ।।\nतिस्रोपि गीतं गायंति लसद्गांधारसुंदरम् ।।\nरासमंडलभेदेन लास्यं तिस्रोपि कुर्वते ।। ९४ ।।\nवीणावेणुमृदंगांश्च लयतालविचक्षणाः ।।\nवादयंति मुदा युक्तास्तिस्रोपीश्वरसन्निधौ ।।९५।।\nइत्थमाराधयंतीशं तिस्रो नागकुमारिकाः ।।\nविचित्रगंधमालाभिः संमार्जनविलेपनैः ।। ९६ ।।\nएकदा माधवे मासि तृतीयायामुपोषिताः ।।\nरात्रौ जागरणं कृत्वा नृत्यगीतकथादिभिः ।। ९७ ।।\nप्रातश्चतुर्थीं स्नात्वाथ तीर्थं पैलिपिले शुभे ।।\nत्रिलोचनं समर्च्याथ प्रसुप्ता रंगमंडपे ।। ९८ ।।\nसुप्तासु तासु बालासु त्रिनेत्रः शशिभूषणः ।।\nशुद्धकर्पूरगौरांगो जटामुकुटमंडलः ।। ९९ ।।\nतमालनीलसुग्रीवः स्फुरत्फणिविभूषणः ।।\nवामार्धविलसच्छक्तिर्नागयज्ञोपवीतवान् ।।।4.2.76.१००।।\nतस्मादेव विनिष्क्रम्य लिंगात्पन्नगमेखलात् ।।\nउवाच च ततो बाला विभुरुत्तिष्ठतेति सः ।। १ ।।\nउत्थाय ता विनिर्मार्ज्य लोचने श्रुतिसंगते ।।\nअंगमोटनवत्यश्च जृंभाभिः क्वणिताननाः ।। २ ।।\nयावत्पश्यंति पुरतः संभ्रमापन्नमानसाः ।।\nअतर्कितागमस्तावत्ताभिर्दृष्टस्त्रिलोचनः ।।३।।\nववंदुरथ ता बाला ज्ञात्वा लक्ष्मभिरीश्वरम् ।।\nतुष्ट्वुश्च प्रहृष्टास्याः सन्नकंठ्योतिगद्गदम्।। ।। ४ ।।\nजयशंभो जयेशान जय सर्वग सर्वद ।।\nजय त्रिपुरसंहर्तर्जयांधकनिषूदन ।। ५ ।।\nजय जालंधरहर जय कंदर्पदर्पहृत् ।।\nजय त्रैलोक्यजनक जय त्रैलोक्यवर्धन ।। ६ ।।\nजय त्रैलोक्यनिलय जय त्रैलोक्यवंदित ।।\nजय भक्तजनाधीन जय प्रमथनायक ।। ७ ।।\nजय त्रिपथगापाथः प्रक्षालितजटातट ।।\nजय चंद्रकलाज्योतिर्विद्योतितजगत्त्रय ।। ८ ।।\nजय सर्पफणारत्न प्रभाभासितविग्रह ।।\nजयाद्रिराजतनया तपःक्रीतार्धदेहक ।। ९ ।।\nजय श्मशाननिलय जय वाराणसीप्रिय ।।\nजयानंदवनाध्यासि प्राणिनिर्वाणदायक ।। 4.2.76.११० ।।\nजय विश्वपते शर्व शर्वरीपरिवर्जित ।।\nजय नृत्यप्रियेशोग्र जय गीतविशारद ।। ११ ।।\nजय प्रणवसद्वास जय धाम महानिधे ।।\nजय शूलिन्विरूपाक्ष जय प्रणतसर्वद ।। १२ ।।\nविधिः सर्वविधिज्ञोपि न त्वां स्तोतुं विचक्षणः ।।\nवाचो वाचस्पतेर्नाथ त्वत्स्तुतौ परिकुंठिताः ।। १३ ।।\nविदंति वेदाः सर्वज्ञ न त्वां नाथ यथार्थतः ।।\nमनतीह मनो न त्वामनंतं चादिवर्जितम् ।। १४ ।।\nनमस्तुभ्यं नमस्तुभ्यं नमस्तुभ्यं नमोनमः ।।\nत्रिलोचन नमस्तुभ्यं त्रिविष्टप नमोस्तु ते ।। १५ ।।\nइत्युक्त्वा दंडवद्भूमौ प्रणिपेतुः कुमारिकाः ।।\nअथोत्थाप्य कुमारीस्ताः प्रोवाच शशिभूषणः ।। १६।।\nसुतो मंदारदाम्नश्च नाम्ना परिमलालयः ।।\nपतिर्विद्याधरवरो भवतीनां भविष्यति ।। १७ ।।\nचिरं विद्याधरे लोके भोगान्भुक्त्वा समंततः ।।\nततो निर्वेदमापन्नाः काशीसिद्धिमवाप्स्यथ ।। ।। १८ ।।\nयूयं तिस्रोपि मे भक्ताः स च विद्याधरो युवा ।।\nचत्वारोप्येत एवात्र प्रतिमोक्षमवाप्स्यथ ।। १९ ।।\nजन्मांतरेपि मे सेवा भवतीभिश्च तेन च ।।\nविहिता तेन वो जन्म निर्मलं भक्तिभावितम् ।। 4.2.76.१२० ।।\nएतच्च भवती स्तोत्रं यः पठिष्यति मे पुरः ।।\nतस्य कामं प्रदास्यामि भवतीनामिव स्फुटम् ।। २१ ।।\nत्यजेत्क्षपाकृतं पापं शुचिः प्रातः पठन्नरः ।।\nदिवाकृतमलं हंति सायं पठनतः स्फुटम् ।।२२।।\nइत्युक्तवति देवेशे ताः कन्या हृष्टमानसाः ।।\nप्रणम्य प्रोचुरीशानं प्रबद्धकरसंपुटाः ।। ।। २३ ।।\nनागकन्या ऊचुः ।। ।।\nपृच्छामो ब्रूहि नो नाथ करुणाकर शंकर ।।\nजन्मांतरे कथं सेवा चतुर्भिर्भवतः कृता ।। २४ ।।\nभवप्राग्भव वृत्तांतं तस्यापि सुकृतात्मनः ।।\nअस्माकमपि चाख्याहि कृपां कुरु कृपानिधे ।।२५।।\nइति श्रुत्वा प्रणयतो बालोदीरितमीशिता ।।\nप्रोवाच तासां तस्यापि भवांतरविचेष्टितम् ।। ।। २६ ।।\n।। ईश्वर उवाव ।। ।।\nशृणुध्वं नागतनयास्तिस्रोपि हि समाहिताः ।।\nप्राग्भवे भवतीनां च तस्यापि कथयाम्यहम् ।। ९७ ।।\nएषा रत्नावली पूर्वमासीत्पारावती खगी ।।\nस च विद्याधरवरः पतिरस्याः खगोभवत् ।। २८ ।।\nप्रासादेत्र ममैताभ्यामुषितं सुचिरं सुखम्।।\nरजःप्रासादसंलग्नं नुन्नं पक्षानिलैः पुनः ।। २९ ।।\nउपरिष्टादधस्ताच्च कृता बह्व्यः प्रदक्षिणाः ।।\nव्योम्ना संचरमाणाभ्यां संचरद्भ्यां ममाजिरे ।। 4.2.76.१३० ।।\nस्नातं चतुर्नदे तीर्थे पीतं तत्रांबु चासकृत् ।।\nआभ्यां कलरवाभ्यां च कृतः कलरवो मुदे ।। ३१ ।।\nएताभ्यां स्थिरचेतोभ्यां मुदिताभ्यामतीव हि ।।\nदृष्टानि कौतुकान्यत्र मम भक्तैः कृतानि वै ।।३२।।\nअमूभ्यां बहुशो दृष्टा मम मंगलदीपिकाः ।।\nपीतं श्रुतिपुटाभ्यां च मम नामाक्षरामृतम् ।। ३३ ।।\nतिर्यग्योनिप्रभावेन न मृतौ मम सन्निधौ ।।\nमृतं पुर्यामयोध्यायां काशीप्राप्तिकृति ध्रुवम् ।। ३४ ।।\nअयोध्यानिधनादेषा रत्नदीपसुताभवत् ।।\nपतिः पारावतोऽस्याः स जातो विद्याधरांगजः ।।३५।।\nएषा प्रभावती नागी नागराजस्य पद्मिनः ।।\nइह जन्मनि कन्यासीत्पूर्वं जन्म ब्रवीमि वः ।।३६।।\nत्रिशिखस्योरगेंद्रस्य सुता चेयं कलावती ।।\nएतस्या अपि वृत्तांतं निशामयत वच्म्यहम्।। ३७ ।।\nभवांतरे तृतीयेऽतः कन्ये चारायणस्य ह ।।\nआस्तां महर्षेः शीलाढ्ये प्रेमवत्यौ परस्परम् ।।३८।।\nपित्रा चारायणेनापि ताभ्यां संप्रेरितेन ते ।।\nआमुष्यायण पुत्राय दत्ते नारायणाय हि ।।३९।।\nअप्राप्तयौवनः सोथ समिदाहरणाय वै ।।\nगतो विधिवशाद्दष्टो दंदशूकेन कानने ।।4.2.76.१४०।।\nभवानीगौतमी नाम्न्यो ते तु चारायणांगजे ।।\nवैधव्य दुःखमापन्ने दैन्यग्रस्ते बभूवतुः ।। ४१ ।।\nअतएव प्रयत्नेन परिणेता विवर्जयेत् ।।\nदेवतासरिदाह्वानां कन्या पाणिग्रहे सुधीः ।। ४२ ।।\nअथर्षेः कस्यचिद्दैवादाश्रमे परमाद्भुते ।।\nरंभाफलान्यदत्तानि मोहाज्जगृहतुस्तदा ।।४३।।\nकृत्वा मासोपवासादि व्रतानि ब्राह्मणांगजे ।।\nअवाप्य निधनं कालाच्छाखामृग्यौ बभूवतुः ।। ४४ ।।\nफलचौर्यविपाकेन वानरीत्वं तयोरभूत् ।।\nशीलरक्षणधर्मेण काश्यां जनिमवापतुः ।।४५।।\nस च नारायणो विप्रः पितृशुश्रूषणव्रतः।।\nदष्टोपि दंदशूकेन काश्यां पारावतोभवत् ।। ४६ ।।\nएवं भवांतरेचासीदेतयोः पतिरेष कः ।।\nतिसृणां भवतीनां च भावी भर्ताधुनापि हि ।। ४७ ।।\nप्रासादस्यास्य पार्श्वे तु न्यग्रोधस्तु महानभूत् ।।\nतस्मिञ्शाखिनि शाखाढ्ये शाखामृग्यौ बभूवतुः ।। ४८ ।।\nचतुःस्रोतस्विनी तीर्थे क्रीडया च ममज्जतुः ।।\nपपतुश्चापि पानीयं तस्मिंस्तीर्थं तृषातुरे ।। ४९ ।।\nजातिस्वभावचापल्यात्क्रीडंत्यौ च प्रदक्षिणम् ।।\nचक्रतुर्बहुकृत्वश्च लिंगं ददृशतुर्बहु ।। 4.2.76.१५० ।।\nविचरंत्याविति स्वैरं तत्र न्यग्रोध सन्निधौ ।।\nकेनचिद्योगिवेषेण पाशेन च नियंत्रिते ।। ५१ ।।\nभिक्षार्थं शिक्षिते तेन तदुत्प्लुत्यादि नर्तनम्।।\nअथ ते क्वापि मर्कट्यौ कालधर्मवशंगते।। ।। ५२ ।।\nकाशीवासज पुण्येन त्रैलोचन्यानुसेवया ।।\nप्रादक्षिण्यादिरूपिण्या जाते नागसुते इति ।।५३।।\nअधुना तं पतिं प्राप्य विद्याधरकुमारकम् ।।\nनिर्विश्य स्वर्गभोगांश्च काश्यां निर्वृतिमेष्यथ ।। ५४ ।।\nयदल्पमपि वै काश्यां कृतं कर्म शुभावहम् ।।\nतस्य मोक्षः परीपाको निश्चितं मदनुग्रहात् ।।५५।।\nत्रिलोक्या अपि सर्वस्याः श्रेष्ठा वाराणसी पुरी ।।\nततोपि लिंगमोंकारं ततोप्यत्र त्रिलोचनम् ।।५६।।\nतिष्ठमानोत्र लिंगेहं भक्तमुक्तिं दिशाम्यहम् ।।\nततः सर्वप्रयत्नेन काश्यां पूज्यस्त्रिलोचनः ।। ५७ ।।\nइत्युक्त्वा देवदेवेशस्तत्प्रासादांतरं विशत् ।।\nअवाच्यरूपमासाद्य स्थूलं त्रिभुवनादपि ।। ५८ ।।\nताश्च स्वं स्वं पदं प्राप्य तद्वृत्तांतमशेषतः ।।\nस्वमातृपुरतश्चोक्त्वा कृतकृत्या इवाभवन्।।५९।।\nएकदा माधवे मासि महायात्रा समागता ।।\nविद्याधरास्तथा नागा मिलिताः सपरिच्छदाः ।।4.2.76.१६०।।\nविरजस्के महाक्षेत्रे त्रिलोचनसमीपतः ।।\nदेवस्य वरदानाच्च पृष्ट्वान्योन्यं कुलावलीम् ।।६१।।\nविद्याधराय ता नागैः कन्यास्तिस्रोपि कल्पिताः ।।\nमंदारदामा संतुष्टः प्राप्य तच्च स्नुषात्रयम्।। ६२ ।।\nरत्नदीपश्च नागेंद्रः पद्मी च भुजगेश्वरः ।।\nत्रिशिखोपि फणींद्रश्च हृष्टा एते त्रयोपि च ।। ६३ ।।\nजामातरं समासाद्य शुभं परिमलालयम् ।।\nअन्योन्यं स्वजनास्ते तु मुदा विकसितेक्षणाः ।। ६४ ।।\nविवाहोत्सव माकल्प्य स्वं स्वं भुवनमाविशन् ।।\nत्रिलोचनस्य लिंगस्य वर्णयंतोतिगौरवम् ।। ६५ ।।\nस च विद्याधरः श्रीमान्नागीभिर्विपुलं सुखम् ।।\nभुक्त्वा वाराणसीं प्राप्य संसेव्याथ त्रिलोचनम् ।। ६६ ।।\nगायन्गीतं सुमधुरं नागीभिः सहितः कृती ।।\nआत्मानं चातिसंस्मृत्य मध्ये लिंगं लयं गतः ।। ६७ ।।\n।। स्कंद उवाच ।। ।।\nत्रिलोचनस्य महिमा कलौ देवेन गोपितः ।।\nअतोल्पसत्त्वा मनुजा न तल्लिंगमुपासते ।। ६८ ।।\nत्रिलोचनकथामेतां श्रुत्वा पापान्वितोप्यहो ।।\nविपाप्मा जायते मर्त्यो लभते च परां गतिम् ।। १६९ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे त्रिलोचनप्रभावोनाम षट्सप्ततितमोऽध्यायः ।। ७६ ।।"
  }
]
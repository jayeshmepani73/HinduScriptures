[
  {
    "text": "उमोवाच ।। ।।\nकिंचित्प्रष्टुमना नाथ स्वसंदेहापनुत्तये ।।\nवद खेदो यदि न ते त्रिकालज्ञानकोविद ।। १ ।।\nतदा भगीरथो राजा क्व क्व भागीरथी तदा ।।\nयदा विष्णुस्तपस्तेपे चक्रपुष्करिणी तटे ।। २ ।।\n।। शिव उवाच ।। ।।\nसंदेहोऽत्र न कर्तव्यो विशालाक्षि सदामले ।।\nश्रुतौ स्मृतौ पुराणेषु कालत्रयमुदीर्यते ।। ।। ३ ।।\nभूतं भावि भवच्चापि संशयं मा वृथा कृथाः ।।\nइत्युक्त्वा पुनराहेशो गंगामाहात्म्यमुत्तमम् ।।४।।\n।। अगस्त्य उवाच ।।\nपार्वतीनंदन पुनर्द्युनद्याः परितो वद ।।\nमहिमोक्तो हरौ यद्वद्देवदेवेन वै तदा ।। ५ ।।\nस्कंद उवाच ।।\n<b>मुन</b>ऽत्र मैत्रावरुणे यथा देवेन भाषितम् ।।\nशुणु त्रिपथगामिन्या माहात्म्यं पातकापहम् ।।६।।\nत्रिस्रोतसं समासाद्य सकृत्पिंडान्ददाति यः ।।\nउद्धृताः पितरस्तेन भवांभोधेस्तिलोदकैः ।। ७ ।।\nयावंतश्च तिला मर्त्यैर्गृहीता पितृकर्मणि।।\nतावद्वर्षसहस्राणि पितरः स्वर्गवासिनः ।। ८ ।।\nदेवाः सपितरो यस्माद्गंगायां सर्वदा स्थिताः ।।\nआवाहनं विसर्गं च तेषां तत्र ततो नहि ।। ९ ।।\nपितृवंशे मृता ये च मातृवंशे तथैव च ।।\nगुरु श्वशुर बंधूनां ये चान्ये बांधवा मृताः ।। 4.1.28.१० ।।\nअजातदंता ये केचिद्ये च गर्भे प्रपीडिताः ।।\nअग्निविद्युच्चोरहता व्याघ्रदंष्ट्रिभिरेव च ।।११ ।।\nउद्बंधन मृता ये च पतिता आत्मघातकाः ।।\nआत्मविक्रयिणश्चोरा ये तथाऽयाज्ययाजकाः ।। १२ ।।\nरसविक्रयिणो ये च ये चान्ये पापरोगिणः ।।\nअग्निदा गरदाश्चैव गोघ्नाश्चैव स्ववंशजाः ।। १३ ।।\nअसिपत्रवने ये च कुंभीपाके च ये गताः ।।\nरौरवेप्यंधतामिस्रे कालसूत्रे च ये गताः ।।१४।।\nजात्यंतरसहस्रेषु भ्राम्यंते ये स्वकर्मभिः ।।\nये तु पक्षिमृगादीनां कीटवृक्षादि वीरुधाम् ।। १५ ।।\nयोनिं गतास्त्वसंख्याताः संख्यातानामशोभनाः ।।\nप्रापिता यमलोकं तु सुघोरैर्यमकिंकरैः ।। १६ ।।\nयेऽबांधवा बांधवा वा येऽन्यजन्मनि बांधवाः ।।\nयेपि चाज्ञातनामानो ये चापुत्राः स्वगोत्रजाः ।। १७ ।।\nविषेण च मृता वै ये ये वै शृंगिभिराहताः ।।\nकृतघ्नाश्च गुरुघ्नाश्च ये च मित्रद्रुहस्तथा ।। १८ ।।\nस्त्री बालघातका ये च ये च विश्वासघातकाः ।।\nअसत्यहिंसानिरता सदा पापरताश्च ये ।। १९ ।।\nअश्वविक्रयिणो ये च परद्रव्यहराश्च ये ।।\nअनाथाः कृपणा दीना मानुष्यं प्राप्तुमक्षमाः ।। 4.1.28.२० ।।\nतर्पिता जाह्नवीतोयैर्नरेण विधिना सकृत् ।।\nप्रयांति स्वर्गतिं तेपि स्वर्गिणो मुक्तिमाप्नुयुः ।।२१।।\nएतान्मंत्रान्समुच्चार्य यः कुर्यात्पितृतर्पणम् ।।\nश्राद्धं पिंडप्रदानं च स विधिज्ञ इहोच्यते ।। २२।।\nकामप्रदानि तीर्थानि त्रैलोक्ये यानि कानिचित् ।।\nतानि सर्वाणि सेवंते काश्यामुत्तरवाहिनीम् ।। २३ ।।\nस्वःसिंधुः सर्वतः पुण्या ब्रह्महत्यापहारिणी ।।\nकाश्यां विशेषतो विष्णो यत्र चोत्तरवाहिनी ।। २४ ।।\nगायंति गाथामेतां वै दैवर्षिपितरोगणाः ।।\nअपि दृग्गोचरा नः स्यात्काश्यामुत्तरवाहिनी ।।२५।।\nयत्रत्यामृतसंतृप्तास्तापत्रितयवर्जिताः ।।\nस्याम त्वमृतमेवाद्धा विश्वनाथप्रसादतः ।। २६ ।।\nगंगैव केवला मुक्त्यै निर्णीता परितो हरे ।।\nअविमुक्ते विशेषेण ममाधिष्ठानगौरवात् ।। २७ ।।\nज्ञात्वा कलियुगं घोरं गंगाभक्तिः सुगोपिता ।।\nन विंदतिं जना गंगां मुक्तिमागैर्कदायिकाम् ।। २८ ।।\nअनेकजन्मनियुतं भ्राम्यमाणस्तु योनिषु ।।\nनिर्वृतिं प्राप्नुयात्कोत्र जाह्नवीभजनं विना ।। २९ ।।\nनराणामल्पबुद्धीनामेनो विक्षिप्तचेतसाम् ।।\nगंगेव परमं विष्णो भेषजं भवरोगिणाम् ।। 4.1.28.३० ।।\nखंडस्फुटितसंस्कारं गंगातीरे करोति यः ।।\nमम लोके चिरं कालं तस्याक्षय सुखं हरे।। ३१।।\nगंतुमुद्दिश्य यो गंगां परार्थस्वार्थमेव वा ।।\nन गच्छति परं मोहात्स पतेत्पितृभिः सह ।। ३२ ।।\nसर्वाणि येषां गांगेयैस्तोयैः कृत्यानि देहिनाम् ।।\nभूमिस्था अपि ते मर्त्या अमर्त्या एव वै हरे ।। ३३ ।।\nचरमेपि वयोभागे स्वःसिंधुं यो निषेवते ।।\nकृत्वाप्येनांसि बहुशः सोपि यायाच्छुभां गतिम् ।।३४।।\nयावदस्थि मनुष्याणां गंगातोयेषु तिष्ठति ।।\nतावदब्दसहस्राणि स्वर्गलोके महीयते।।३५।।\nविष्णुरुवाच ।। ।।\nदेवदेवजगन्नाथ जगतां हितकृत्प्रभो ।।\nकीकसं चेत्पतेद्दैवाद्दुर्वृत्तस्य दुरात्मनः ।।३६।।\nजले द्युनद्या निष्पापे कथं तस्य परा गतिः ।।\nअपमृत्यु विपन्नस्य तदीश विनिवेद्यताम् ।। ३७ ।।\n।। महेश्वर उवाच ।। ।।\nअत्रार्थे कथयिष्यामि पुरावृत्तमधोक्षज ।।\nशृणुष्वैकमना विष्णो वाहीकस्य द्विजन्मनः ।। ३८ ।।\nपुरा कलिंगविषये द्विजो लवणविक्रयी ।।\nसंध्यास्नानविहीनश्च वेदाक्षरविवर्जितः ।। ३९ ।।\nवाहीको नामतो यज्ञसूत्रमात्रपरिग्रहः ।।\nपरिग्रहश्च तस्यासीत्कौविंदी विधवा नवा ।। 4.1.28.४० ।।\nदुर्भिक्षपीडितेनाथ वृषलीपतिना विना ।।\nप्राणाधारं तदा तेन देशाद्देशांतरं ययौ ।। ४१ ।।\nमध्येऽथ दंडकारण्यं क्षुत्क्षामः संगवर्जितः ।।\nव्याघ्रेण घातितस्तत्र नरमांसप्रियेण सः ।। ४२ ।।\nतस्य वामपदं गृध्रो गृहीत्वोदपतत्ततः ।।\nमांसाशिनाऽन्य गृध्रेण तस्य युद्धमभूद्दिवि ।। ४३ ।।\nगृध्रयोरामिषं गृध्न्वोः परस्परजयैषिणोः ।।\nअवापतत्पादगुल्फं कंकचंचुपुटात्तदा ।। ४४ ।।\nतस्य वाहीक विप्रस्य व्याघ्रव्यापादितस्य ह ।।\nमध्ये गंगं दैवयोगादपतद्द्वंद्वकारिणोः ।। ४५ ।।\nयदैव हतवान्द्वीपी तं वाहीकमरण्यगम् ।।\nतस्मिन्नेव क्षणे बद्धः स पाशैः क्रूरकिंकरैः ।। ४६ ।।\nकशाभिर्घातितोत्यंतमाराभिः परितोदितः ।।\nवमन्रुधिरमास्येन नीतस्तैः स यमाग्रतः ।। ४७।।\nआपृच्छि धर्मराजेन चित्रगुप्तोथ मापते ।।\nधर्माधर्मं विचार्यास्य कथयाशु द्विजन्मनः ।। ४८ ।।\nवैवस्वतेन पृष्टोथ चित्रगुप्तो विचित्रधीः ।।\nसर्वदा सर्वजंतूनां वेदिता सर्वकर्मणाम् ।। ४९ ।।\nजगाद यमुनाबंधुं वाहीकस्य द्विजन्मनः ।।\nजन्मकर्मदिनारभ्य दुर्वृत्तस्य शुभेतरम् ।। 4.1.28.५० ।।\nचित्रगुप्त उवाच ।। ।।\nगर्भाधानादिकं कर्म प्राक्कृतं नास्य केनचित् ।।\nजातकर्मकृतं नास्य पित्राऽज्ञानवता हरे ।। ५१ ।।\nगर्भैनः शमने हेतुः समस्तायुः सुखप्रदम् ।।\nएकादशेह्नि नामास्य न कृतं विधिपूर्वकम् ।।५२।।\nख्यातः स्याद्येन विधिना सर्वत्र विधिपावनम् ।।\nनाकार्षीन्निर्गमं चास्य चतुर्थे मासि मंदधीः ।।५३।।\nजनकः शुभतिथ्यादौ विदेशगमनापहम् ।।\nषष्ठेऽन्नप्राशनंमासि न कृतं विधिपूर्वकम् ।। ५४ ।।\nसर्वदा मिष्टमश्नाति कर्मणा येन भास्करे ।।\nन चूडाकरणं चास्य कृतमब्दे यथाकुलम् ।। ५५ ।।\nकर्मणा येन केशाः स्युः स्निग्धाः कुसुमवर्षिणः ।।\nनाकारि कर्णवेधोस्य जनित्रा समये शुभे ।। ५६ ।।\nसुवर्णग्राहिणौ येन कर्णौ स्यातां च सुश्रुती ।।\nमौंजीबंधोप्यभूदस्य व्यतीतेब्देऽष्टमे हरे ।।\nब्रह्मचर्याभिवृद्ध्यै यो ब्रह्मग्रहणहेतुकः ।। ५७ ।।\nमौंजीमोक्षणवार्तापि कृता नास्य जनुःकृता ।।\nगार्हस्थ्यं प्राप्यते यस्मात्कर्मणोऽनंतरं वरम् ।। ५८ ।।\nयथाकथंचिदूढाऽथ पत्नी त्यक्तकुलाध्वगा ।।\nवृषलीपतिना तेन परदारापहारिणा ।।५९।।\nआरभ्य पंचमाद्वर्षात्परस्वस्यापहारकः ।।\nअभूदेष दुराचारो दुरोदरपरायणः ।। 4.1.28.६० ।।\nरुमायां<sup>1</sup> वसताऽनेन हतागौरेकवार्षिकी ।। 1.लवणाकरे भूप्रदेशे\nएकदा दृढदंडेन लिहंती लवणं मृता ।। ६१ ।।\nजननीं पादपातेन बहुशोऽसावताडयत् ।।\nकदाचिदपि नो वाक्यं पितुः कृतमनेन वै ।। ६२ ।।\nविषं भक्षितवानेष बहुशः कलहप्रियः ।।\nजनोपतापशीलोसौ कृतोदरविदारणः ।। ५३ ।।\nधत्तूरकरवीरादि बहुधोपविषाणि च ।।\nक्रीडाकलहमात्रेण भक्षयच्चैष दुर्मतिः ।। ६४ ।।\nदग्धोसावग्निना सौरे श्वभिश्च कवलीकृतः ।।\nशृंगिभिः परितः प्रोतो विषाणाग्रैरसौ बहु ।। ६५ ।।\nदंदशूकैर्भृशं दष्टो दुष्टः शिष्टैर्विगर्हितः ।।\nकाष्ठेष्टलोष्टैः पापिष्ठः कृतानिष्टः सदात्मनः ।। ६६ ।।\nआस्फालितं शिरोनेनासकृच्चापि दुरात्मना ।।\nयदर्च्यते सदा सद्भिरुत्तमांगमनेकधा ।। ६७ ।।\nअसौ हि ब्राह्मणो मंदो गायत्रीमपिवेदन ।।\nकामतो मत्स्यमांसानि जग्धान्येतेन दुर्धिया ।। ६८ ।।\nआत्मार्थं पायसमसौ पर्यपाक्षीदनेकधा ।।\nलाक्षालवणमांसानां सपयोदधिसर्पिषाम् ।।६९।।\nविषलोहायुधानां च दासीगोवाजिनामपि ।।\nविक्रेताऽसौ सदा मूढस्तथा वै केशचर्मणाम् ।। 4.1.28.७० ।।\nशूद्रान्न परिपुष्टांगः पर्वण्यहनि मैथुनी ।।\nपराङ्मुखो दैवपित्र्यकर्मण्येष दुरात्मवान् ।। ७१ ।।\nपक्षिणो घातितानेन मृगाश्चापि परः शतम् ।।\nअकारण द्रुमच्छेदी सदा निर्दयमानसः ।। ७२ ।।\nउद्वेगजनको नित्यं निजबंधुजनेष्वपि ।।\nअसत्यवादी सततं सदा हिंसापरायणः ।। ७२ ।।\nअदत्तदानः पिशुनः शिश्नोदरपरायणः ।।\nकिं बहूक्तेन रविज साक्षात्पातक मूर्तिमान् ।। ७४ ।।\nरौरवेप्यंधतामिस्रे कुंभीपाकेऽतिरौरवे ।।\nकालसूत्रे कृमिभुजि पूयशोणितकर्दमे ।। ७५ ।।\nअसिपत्रवने घोरे यंत्रपीडे सुदंष्ट्रके ।।\nअधोमुखे पूतिगंधे विष्ठागर्त्तेष्वभोजने ।।७६।।\nसूचीभेद्येऽथ संदंशे लालापे क्षुरधारके ।।\nप्रत्येकं नरके त्वेष पात्यतां कल्पसंख्यया ।। ७७ ।।\nधर्मराजः समाकर्ण्य चित्रगुप्तमुखादिति ।।\nनिर्भर्त्स्य तं दुराचारं किंकरानादिदेश ह ।। ७८ ।।\nभ्रू संज्ञया हृतैर्नीतः स बद्ध्वा निरयालयम् ।।\nआक्रंदरावो यत्रोच्चैः पापिनां रोमहर्षणः ।। ७९ ।।\n।। ईश्वर उवाच ।। ।।\nयातनास्वतितीव्रासु वाहीके संस्थिते तदा ।।\nतत्कालपुण्यफलदे गाङ्गेयांभसि निर्मले ।। 4.1.28.८० ।।\nपतितं तद्धि गृध्रास्याद्वाहीकस्य द्विजन्मनः ।।\nहरे विमानं तत्कालमापन्नं सुरसद्मतः ।। ८१ ।।\nघंटावलंबितं दिव्यं दिव्यस्त्रीशतसंकुलम् ।।\nआरुह्य देवयानं स दिव्यवेषधरो द्विजः ।। ८२ ।।\nवीज्यमानोऽप्सरोवृंदैर्दिव्यगंधानुलेपनः ।।\nजगाम स्वर्गभुवनं गंगास्थिपतनाद्धरे ।। ८३ ।।\nस्कंद उवाच ।। ।।\nवस्तुशक्तिविचारोयमद्भुतः कोपि कुंभज ।।\nद्रवरूपेण काप्येषा शक्तिः सादाशिवी परा ।। ८४ ।।\nकरुणामृतपूर्णेन देवदेवेन शंभुना ।।\nएषा प्रवर्तिता गंगा जगदुद्धरणाय वै ।। ८५ ।।\nयथान्याः सरितो लोके वारिपूर्णाः सहस्रशः ।।\nतथैषानानुमंतव्या सद्भिस्त्रिपथगामिनी।।८६।।\nश्रुत्यक्षराणि निश्चित्य कारुण्याच्छंभुना मुने ।।\nनिर्मिता तद्द्रवैरेषा गंगा गंगाधरेण वै ।। ८७ ।।\nयोगोपनिषदामेतं सारमाकृष्य शंकरः ।।\nकृपया सर्वजंतूनां चकार सरितां वराम् ।। ८८ ।।\nअकलानिधयो रात्र्यो विपुष्पाश्चैव पादपाः ।।\nयथा तथैव ते देशा यत्र नास्त्यमरापगा ।। ८९ ।।\nअनयाः संपदो यद्वन्मखा यद्वददक्षिणाः ।।\nतद्वद्देशा दिशः सर्वा हीना गंगांभसा हरे ।। 4.1.28.९० ।।\nव्योमांगणमनर्कं च नक्तेऽदीपं यथा गृहम ।।\nअवेदा ब्राह्मणा यद्वद्गंगाहीनास्तथा दिशः ।। ९१ ।।\nचांद्रायणसहस्रं तु यः कुर्याद्देहशोधनम् ।।\nगंगामृतं पिबेद्यस्तु तयोर्गंगाबुपोऽधिकः ।। ९२ ।।\nपादेनैकेन यस्तिष्ठेत्सहस्रं शरदां शतम् ।।\nअब्दं गंगांबुपो यस्तु तयोर्गंगांबुपोऽधिकः ।। ९३ ।।\nअवाक्छिराः प्रलंबेद्यः शतसंवत्सरान्नरः ।।\nभीष्मसूवालुकातल्पशयस्तस्माद्वरो हरे ।। ९४ ।।\nपापतापाभितप्तानां भूतानामिह जाह्ववी ।।\nपापतापहरा यद्वद्गंगा नान्यत्तथा कलौ ।। ९५ ।।\nतार्क्ष्यवीक्षणमात्रेण फणिनौ निर्विषा यथा ।।\nनिष्प्रभाणि तथेनांसि भागीरथ्यवलोकनात् ।। ९६ ।।\nगंगातटोद्भवां मृत्स्नां यो मौलौ बिभृयान्नरः ।।\nबिभर्ति सोऽर्कबिंबं वै  तमोनाशाय निश्चितम् ।। ९७ ।।\nव्यसनैरभिभूतस्य धनहीनस्य पापिनः ।।\nगंगैव केवलं तस्य गतिरुक्ता न चान्यथा ।। ९८ ।।\nश्रुताभिलषिता दृष्टा स्पृष्टा पीताऽवगाहिता ।।\nपुंसां वंशद्वयं गंगा तारयेन्नात्र संशयः ।। ९९ ।।\nकीर्तनाद्दर्शनात्स्पर्शाद्गंगापानावगाहनात् ।।\nदशोत्तरगुणा ज्ञेया पुण्यापुण्यर्द्धिनाशयोः ।। 4.1.28.१०० ।।\nन सुतैर्न च वा वित्तैर्नान्येनापि सुकर्मणा ।।\nतत्फलं प्राप्यते मर्त्ये गंगामाप्य यदाप्यते ।। १ ।।\nजात्यंधाः पंगवस्ते वै जीवंतोप्यथ ते मृताः ।।\nसमर्था अपि ये गंगां न स्नायुर्मोक्षगर्भिणीम् ।। २ ।।\nश्रुतिं निशामय हरे गंगामाहात्म्यभाषिणीम् ।।\nविनिश्चितार्थां यां श्रुत्वा श्रयेद्गंगां नरोत्तमः ।। ३ ।।\nइरावतीं मधुमतीं पयस्विनीममृतरूपामूर्जस्वतीम् ।।\nत्रिदिवप्रसूतां गंगां श्रितासस्त्रिदिवं व्रजंति ।। ४ ।।\nऋषिजुष्टां विष्णुपदीं पुराणां सुपुण्यधारां मनसा हि लोके ।।\nसर्वात्मना जाह्नवीं ये प्रपन्नास्ते ब्रह्मणः सदनं संप्रयांति ।।५।।\nलोकानिमान्नयति या जननीव पुत्रान्स्वर्गं सदा सर्वगुणोपपन्ना ।।\nस्थानमिष्टं ब्राह्ममभीप्समानैर्गंगा सदैवात्मवशैरुपास्या ।।६।।\nउस्रैर्जुष्टामिषतीं विश्वरूपामिरावतीं जनयित्रीं गुहस्य ।।\nशिष्टैः सेव्याममृतां ब्रह्मकांतां गंगां श्रयेदात्मविशुद्धिकामः ।। ७ ।।\nगंगायां तु नरः स्नात्वा ब्रह्मचारी समाहितः ।।\nविधूतपापो भवति वाजपेयं च विंदति ।। ८ ।।\nअशुभैः कर्मभिर्ग्रस्तान्मज्जमानान्महार्णवे ।।\nपततो निरये गंगा संश्रितानुद्धरेत्सदा ।। ९ ।।\nब्रह्मलोकस्तु लोकानां सर्वेषामुत्तमो यथा ।।\nसरितां सरसां वापि वरिष्ठा जाह्नवी तथा ।। 4.1.28.११० ।।\nअन्यत्र सम्यक्संकल्प्य तपः कृत्वा समा त्रयम् ।।\nयत्फलं तद्भवेद्भक्त्या गंगायां घटिकाऽर्धतः ।। ११ ।।\nस्वर्गस्थस्य न सा प्रीतिर्भुंजतः सुखमक्षयम् ।।\nया स्याद्गंगातटे पुंसां रात्रौ चंद्रोदये सति ।। १२ ।।\nजरारोगाभिपन्नं तु कुणपं जाह्नवी जले।।\nधैर्येण तृणवत्त्यक्त्वा प्रविशेदमरावतीम्।। १३।।\nवार्योघैः सततं यस्याः प्लाव्यते शशिमंडलम्।।\nभूयोधिकतरां शोभां बिभर्ति तदहः क्षये।। १४ ।।\nआहुतस्य जले यस्याः सद्यो नश्यंति पातकम् ।।\nमहतः श्रेयसः प्राप्तिस्तत्क्षणादेव जायते ।।१५।।\nपितृभ्यः श्रद्धया यत्र दत्तास्त्वापः स्ववंशजैः।।\nप्रयच्छंति परां तृप्तिं शरदां त्रयमच्युत।। १६।।\nतारयेत्क्षितियान्मर्त्यानधःस्थांश्च सरीसृपान्।।\nस्वर्गे स्वर्गसदो विष्णोर्गं(?)गा त्रिपथगा ततः।। १७।।\nतीर्थानामुत्तमं तीर्थं सरितामुत्तमा सरित् ।।\nस्वर्गदा सर्वजंतूनां महापातकिनामपि ।। १८ ।।\nअध्युष्टाः कोटयो विष्णो संति तीर्थानि सर्वतः ।।\nदिवि भुव्यंतरिक्षे च जाह्नव्यां तानि कृत्स्नशः ।। १९ ।।\nज्ञात्वाज्ञात्वा च गंगायां यः पंचत्वमवाप्नुयात् ।।\nअनात्मघाती स्वर्गी स्यान्नरकान्स न पश्यति ।। 4.1.28.१२० ।।\nगंगैव सर्वतीर्थानि गंगैव च तपोवनम् ।।\nगंगैव सिद्धिक्षेत्रं हि नात्र कार्या विचारणा ।। २१ ।।\nयत्र कामफला वृक्षा मही यत्र हिरण्मयी ।।\nजाह्नवी स्नायिनस्तत्र निवसंति घटोद्भव ।। २२ ।।\nधेनुं भागीरथी तीरे सुशीलां च पयस्विनीम् ।।\nवासोरत्नैरलंकृत्वा ब्राह्मणाय ददाति यः ।। २३ ।।\nयावंति तस्या लोमानि मुने तत्संततेरपि ।।\nतावद्वर्षसहस्राणि स स्वर्गसुखभुग्भवेत् ।। १२४ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे गंगामहिमानामाष्टाविंशतितमोऽध्याय ।।२८।।"
  }
]
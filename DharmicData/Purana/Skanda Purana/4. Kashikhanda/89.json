[
  {
    "text": "।। स्कंद उवाच ।।\nपुनः स नारदोऽगस्त्य देव्याः प्राक्समुपागतः ।।\nतद्वृत्तांतमशेषं च हरायावेदितुं ययौ ।। १ ।।\nदृष्ट्वा स नारदः शंभुं नंदिना सह संकथाम् ।।\nकांचित्तर्जनिविन्यास पूर्वं कुर्वंतमानमत् ।। २ ।।\nउपाविशच्च शैलादि विसृष्टासनमुत्तमम् ।।\nवैलक्ष्यं नाटयन्किंचित्क्षणं जोषं समास्थितः ।।३।।\nआकारेणैव सर्वज्ञस्तद्वृत्तांतं विवेद ह।।\nअवादीच्च मुनिं शंभुः कुतो मौनावलंबनम् ।। ४ ।।\nशरारिणां स्थितिरियमुत्पत्तिप्रलयात्मिका ।।\nदिव्यान्यपि शरीराणि कालाद्यांत्येवमेव हि ।। ५ ।।\nदृश्यं विनश्वरं सर्वं विशेषाद्यदनीश्वरम् ।।\nततोऽत्र चित्रं किं ब्रह्मन्कंकालः कालयेन्न वै ।।६।।\nअभाविनो हि भावस्य भावः क्वापि न संभवेत् ।।\nभाविनोपि हि नाभावस्ततो मुह्यंति नो बुधाः ।। ७ ।।\nशंभूदीरितमाकर्ण्य स इत्थं मुनिपुंगवः ।।\nप्रोक्तवान्सत्यमेवैतद्यद्देवेन प्रभाषितम् ।। ८ ।।\nअवश्यमेव यद्भाव्यं तद्भूतं नात्र संशयः ।।\nपरं मां बाधतेत्यंतं चिंतैका चित्तमाथिनी ।। ९ ।।\nनापचीयेत ते किंचिन्नोपचीयेत तत्त्वतः ।।\nअव्ययत्वाच्च पूर्णत्वाद्धानिवृद्धी कृतस्त्वयि ।। 4.2.89.१० ।।\nअहो वराकः संसारः क्व भविष्यत्यनीश्वरः ।।\nआरभ्याद्यदिनं न त्वामर्चयिष्यंति केपि यत् ।। ११ ।।\nयतः प्रजापतिर्दक्षो न त्वामाहूतवान्क्रतौ ।।\nतेनाद्यरीढि तं दृष्ट्वा देवर्षिमनुजा अपि।। १२ ।।\nतव रीढां करिष्यंति किमैश्वर्येण रीढिनाम् ।।\nप्राप्तावहेडना लोके जितकालभया अपि ।।\nअथैश्वर्येण संपन्नाः प्रतिष्ठाभाजनं किमु ।। १३ ।।\nमहीयसायुषा तेषां वसुभिर्भूरिभिश्च किम् ।।\nयेऽभिमानधनानेह लब्धरीढाः पदेपदे ।। १४ ।।\nअचेतनाश्च सावज्ञा जीवंतोपि न कीर्तये ।।\nअभिमानधना धन्या वरं योषित्सुसासती ।। १५ ।।\nया त्वद्विनिंदाश्रवणात्तृणीचक्रे स्वजीवितम्।।\nइत्याकर्ण्य महाकालः सम्यग्ज्ञात्वा सतीव्ययम् ।। १६ ।।\nसत्यं मुने सती देवी तृणीचक्रे स्वजीवितम् ।।\nजोषं स्थिते मुनौ तत्र तन्महाकालसाध्वसात् ।।१७।।\nरुद्रश्चातीवरुद्रोभूद्बहुकोपाग्निदीपितः ।।\nततस्तत्कोपजाद्वह्निराविरासीन्महाद्युतिः ।।१८।।\nप्रत्यक्षः प्रतिमाकारः कालमृत्युप्रकंपनः ।।\nउवाच च प्रणम्येशं भुशुंडीं महतीं दधत् ।।१९।।\nआज्ञां देहि पितः किं ते करवै दास्यमुत्तमम्।।\nब्रह्मांडमेककवलं करवाणि त्वदाज्ञया ।। 4.2.89.२० ।।\nपिबामि चार्णवान्सप्ताप्येकेन चुलुकेन वै ।।\nरसातलं वा पातालं पातालं वा रसातलम् ।। २१ ।।\nत्वदाज्ञया नयामीश विनिमय्य स्वहेलया ।।\nसलोकपालमिंद्रं वा धृत्वा केशैरिहानये ।। २२ ।।\nअपि वैकुंठनाथश्चेत्तत्साहाय्यं करिष्यति ।।\nतदा तं कुंठितास्त्रं च करिष्यामि त्वदाज्ञया ।। २३ ।।\nदनुजा दितिजाः के वै वरा कारणदुर्बलाः ।।\nतेषु चोत्कटतां कोपि धत्ते तं प्रणिहन्म्यहम् ।। २४ ।।\nकालं बध्नामि वा संख्ये मृत्योर्वा मृत्युमर्थये ।।\nस्थावरेषु चरेष्वत्र मयि कुद्धे रणांगणे ।। २५ ।।\nत्वद्बलेन महेशान न कोपि स्थैर्यमेष्यति ।।\nममपादतलाघातादेतद्वै क्षोणिमंडलम् ।। २६ ।।\nकदलीदलवद्वाताद्वेपते सरसातलम् ।।\nचूर्णीकरोमि दोर्दंडघाताच्चैतान्कुलाचलान् ।। २७ ।।\nकिं बहूक्तेन देह्याज्ञां ममासाध्यं न किंचन ।।\nत्वत्पादबलमासाद्य कृतं विद्ध्यद्यचिंतितम् ।। २८ ।।\nइति प्रतिज्ञां तस्येशः श्रुत्वा कृतममन्यत ।।\nकृतकृत्यमिवात्यंतं तं मुदा प्रत्युवाच च ।। २९ ।।\nमहावीरोसि रे भद्र मम सर्वगणेष्विह ।।\nवीरभद्राख्यया त्वं हि प्रथितिं परमां व्रज ।। 4.2.89.३० ।।\nकुरु मे सत्वरं कार्यं दक्षयज्ञं क्षयं नय ।।\nये त्वां तत्रावमन्यंते तत्साहाय्यविधायिनः ।। ३१ ।।\nते त्वयाप्यवमंतव्या व्रज पुत्र शुभोदय ।।\nइत्याज्ञां मूर्ध्नि चाधाय स ततः पारमेश्वरीम् ।। ३२ ।।\nहरं प्रदक्षिणीकृत्य जग्मिवानतिरंहसा ।।\nततस्तदनुगाञ्शंभुः स्वनिःश्वाससमुद्गतान् ।। ३३ ।।\nशतकोटिमितानुग्रान्गणानन्न्यानवासृजत् ।।\nते गणा वीरभद्रं तं यांतं केचित्पुरोगताः ।। ३४ ।।\nकेचित्तदनुगा जाताः केचित्तत्पार्श्वगा ययुः।।\nअंबरं तैः समाक्रांतं तेजोवीजित भास्करैः ।। ३५ ।।\nशृंगाग्राणि गिरीणां च कैश्चिदुत्पाटितानि वै ।।\nआचूडमूलाः कैश्चिच्च विधता वै शिलोच्चयाः ।।३६।।\nउत्पाट्य महतो वृक्षान्केचित्प्राप्ता मखांगणम् ।।\nकैश्चिदुत्पाटिता यूपाः केचित्कुंडान्यपूपुरन् ।। ३७ ।।\nमंडपं ध्वंसयामासुः केचित्क्रोधोद्धुरागणाः ।।\nअचीखनन्वै वेदीश्च केचिद्वै शूलपाणयः ।।\nअभक्षयन्हवींष्यन्ये पृषदाज्यं पपुः परे ।। ३८ ।।\nदध्वंसुरन्नराशींश्च केचित्पर्वतसन्निभान् ।।\nकेचिद्वै पायसाहाराः केचिद्वै क्षीरपायिनः ।। ।। ३९ ।।\nकेचित्पक्वान्नपुष्टांगा यज्ञपात्राण्यचूर्णयन् ।।\nअमोटयन्स्रुचादंडान्केचिद्दोर्दंडशालिनः ।। 4.2.89.४०\nव्यभजञ्छकटान्केचित्पशून्केचिदजीगिलन् ।।\nअग्निं निर्वापयामासुः केचिदत्यग्नितेजसः ।। ४१  ।।\nस्वयं परिदधुश्चान्ये दुकूलानि मुदा युताः ।।\nजगृहुः केचन पुरा रत्नानां पर्वतं कृतम् ।। ४२ ।।\nएकेन च भगो देवः पश्यंश्चक्रे विलोचनः ।।\nपूष्णो दंतावलीमन्यः पातयामास कोपितः ।। ४३ ।।\nयज्ञः पलायितो दृष्टः केनचिन्मृगरूपधृक् ।।\nशिरोविरहितश्चक्रे तेन चक्रेण दूरतः ।। ४४ ।।\nएकः सरस्वतीं यांतीं दृष्ट्वा निर्नासिकां व्यधात् ।।\nअदितेरोष्ठपुटकौ छिन्नावन्येन कोपिना ।। ४५ ।।\nअर्यम्णो बाहुयुगलं तथोत्पाटितवान्परः।।\nअग्नेरुत्पाटयामास कश्चिज्जिह्वां प्रसह्य च ।।४६।।\nचिच्छेद वायोर्वृषणं पार्षदोन्यः प्रतापवान् ।।\nपाशयित्वा यमं कश्चित्को धर्म इति पृष्टवान् ।।४७।।\nयत्र धर्मे महेशो न प्रथमं परिपूज्यते ।।\nनैर्ऋतं संगृहीत्वान्यः केशेष्वातो्ल्यचासकृत् ।।४८।।\nअनीश्वरं हविर्भुक्तं त्वयेत्या ताडयत्पदा ।।\nकुबेरमपरो धृत्वा पादयोरधुनोद्बलात् ।। ४९ ।।\nवामयामास बहुशो भक्षिता ह्यध्वराहुतीः ।।\nएकादशाऽपि ये रुद्रा लोकपालैकपंक्तयः ।। 4.2.89.५० ।।\nरुद्राख्या धारणवशात्प्रमथैस्तेऽवहेलिताः ।।\nवरुणोदरमापीड्य प्रमथोन्यो बलेनहि ।। ५१ ।।\nबहिरुद्गिरयामास यद्दत्तं चेशवर्ज्जितम् ।।\nमायूरीं तनुमासाद्य सहस्राक्षो महामतिः ।। ५२ ।।\nउड्डीय गिरिमाश्रित्यच्छन्नः कौतुकमैक्षत ।।\nब्राह्मणान्प्रमथा नत्वा यातयातेतिचाब्रुवन् ।। ५३ ।।\nप्रमथाः कालयामासुरन्यानपि च याचकान् ।।\nइत्थं प्रमथिते यागे प्रमथैः प्रथमागतैः ।।\nवीरभद्रः स्वतः प्राप्तः प्रमथानीकिनी वृतः ।।५४।।\nयज्ञवाटं श्मशानाभं दृष्ट्वा तैः प्रमथैः पुरा ।।\nअतिशोच्यां दशां नीतं वीरभद्रस्ततो जगौ ।। ।। ५५ ।।\nगणाः पश्यत दुर्वृत्तैः प्रारब्धानां च कर्मणाम् ।।\nअनीश्वरैरवस्थेयं कुतो द्वेषो महेश्वरे ।। ५६ ।।\nये द्विषंति महादेवं सर्वकर्मैकसाक्षिणम् ।।\nधर्मकार्ये प्रवृत्तास्तु ते प्राप्स्यंतीदृशं दशाम् ।। ५७ ।।\nक्व स दक्षो दुराचारः क्व च यज्ञभुजः सुराः ।।\nधृत्वा सर्वानानयत यात द्रुततरं गणाः ।।५८।।\nइत्याज्ञा वीरभद्रस्य प्राप्य ते प्रमथा द्रुतम्।।\nयावद्यांत्यग्रतस्तावदृष्टः कुद्धो गदाधरः ।। ५९ ।।\nतेन ते प्रमथाः सर्वे महाबलपराक्रमाः ।।\nशुष्कपर्णतृणावस्थां प्रापिता वात्ययेव हि ।।4.2.89.६०।।\nअथ नष्टेषु सर्वेषु प्रमथेषु हरेर्भयात् ।।\nचुकोप वीरभद्रः स प्रलयानलसंनिभः ।। ६१ ।।\nददर्श शार्ङ्गिणं चाग्रे स्वगणैश्च परिष्टुतम् ।।\nचतुर्भुजैरसंख्यातैर्जितदैत्यमहाबलैः ।।६२।।\nचक्रिभिर्गदिभिर्जुष्टं खड्गिभिश्चापि शार्ङ्गिभिः ।।\nवीरभद्रस्ततः प्राह दृष्ट्वा तं दैत्यसूदनम् ।। ६३ ।।\nत्वं तु यज्ञपुमानत्र महायज्ञप्रवर्तकः ।।\nरक्षिता निजवीर्येण दक्षस्य त्र्यक्षवैरिणः ।। ६४ ।।\nकिं वा दक्षं समानीय देहि युध्यस्व वा मया ।।\nन दास्यसि च चेद्दक्षं ततस्तं रक्ष यत्नतः ।। ६५ ।।\nप्रायशः शंभुभक्तेषु यतस्त्वं प्रोच्यसेऽग्रणीः ।।\nएकोनेऽब्जसहस्रेप्राग्ददौ नेत्रांबुजं भवान् ।। ६६ ।।\nतुष्टेन शंभुना दत्तं तुभ्यं चक्रं सुदर्शनम् ।।\nयत्साहाय्यमवाप्याजौ त्वं जयेर्दनुजाधिपान् ।। ६७ ।।\nइत्याकर्ण्य वचस्तस्य वीरभद्रस्य चोर्जितम्।।\nजिज्ञासुस्तद्बलं विष्णुर्वीरभद्रमुवाच ह ।। ६८ ।।\nत्वं शंभोः सुत देशीयो गणानां प्रवरोस्यहो ।।\nराजादेशमनुप्राप्य ततोप्यतिबलो महान् ।। ६९ ।।\nयोसि सोस्यहमप्यत्र दक्षरक्षणदक्षधीः ।।\nपश्यामि तव सामर्थ्यं कथं दक्षं हरिष्यसि ।। 4.2.89.७० ।।\nइत्युक्तो वीरभद्रः स तेन वै शार्ङ्गधन्वना ।।\nप्रमथान्दृष्टिभंग्यैव प्रेरयामास संगरे ।। ७१ ।।\nअथ तैः प्रमथैर्विष्णोरनुगा गदिता रणे ।।\nआददानास्तृणं वक्त्रे णापिताः पाशवीं दशाम् ।। ७२ ।।\nततस्तार्क्ष्यरथः क्रुद्धस्त्वेकैकं रणमूर्धनि ।।\nसहस्रेणसहस्रेण बाणानां हृद्यताडयत् ।। ७३ ।।\nते भिन्नवक्षसः सर्वे गणा रुधिरवर्षिणः ।।\nवासंतीं कैंशुकीं शोभां परिप्रापूरणाजिरे ।। ७४ ।।\nक्षरंत इव मातंगाः स्रवंत इव पर्वताः ।।\nमदेन धातुरागेण मिश्रैः शुशुभिरे गणाः ।। ७५ ।।\nततः प्रहस्य गणपोऽब्रवीद्वै कुंठनायकम् ।।\nहे शार्ङ्गधन्वञ्जाने त्वां त्वं रणांगण पंडितः ।। ७६ ।।\nपरं युध्यसि दैत्येंद्रैर्दानवेंद्रैर्न पार्षदैः ।।\nइत्युक्ता वीरभद्रेण भुशुंडीकलिताकरे ।।७७।।\nगदिनाऽथ गदा तूर्णं दैत्येंद्रगिरिरेणुकृत् ।।\nततः प्रहतवान्वीरो भुशुंड्या तं गदाधरम् ।। ७८ ।।\nतदंगसंगमासाद्य विदद्रे शतधा तया ।।\nकौमोदकी प्रहारेण वीरभद्रं प्रतापिनम् ।। ७९ ।।\nजघान वासुदेवोपि तरसाऽज्ञातवेदनम् ।।\nततः खट्वांगमादाय गदाहस्तं गदाधरम् ।।4.2.89.८०।।\nआताड्य सव्यदोर्दंडे गदां भूमावपातयत् ।।\nकुपितोयं मधुद्वेषी चक्रेणाताडयच्च तम् ।। ८१ ।।\nस च चक्रं समागच्छद्दृष्ट्वा सस्मार शंकरम् ।।\nशंकरस्मरणाच्चक्रं मनाग्वक्रत्वमाप्य च ।।\nकंठमासाद्यवीरस्य सम्यग्जातं सुदर्शनम् ।।८२।।\nतेन चक्रेण शुशुभे नितरां स गणेश्वरः ।।\nवीरलक्ष्म्यावृत इव समरे विजयस्रजा ।। ८३ ।।\nततः सुदर्शनं दृष्ट्वा तत्कंठाभरणं हरिः ।।\nमनाक्स चकितं स्मित्वा ततो जग्राह नंदकम् ।। ८४ ।।\nसनंदकं करं तस्य प्रोद्यतं मधुविद्विषः ।।\nपश्यतां दिविसिद्धानां स्तंभयामास हुंकृता ।। ८५ ।।\nअभ्यधावच्च वेगेन गृहीत्वा शूलमुज्ज्वलम् ।।\nयावज्जिघांसति हरिं तावदाकाशवाचया ।। ८६ ।।\nवारितो गणराजः स मा कार्षीः साहसं त्विति ।।\nततस्तमपहायाशु वीरभद्रो गणोत्तमः ।। ८७ ।।\nप्राप्य दक्षं विनद्योच्चैर्धिक्त्वामीश्वरनिंदकम् ।।\nयस्येदृगस्ति संपत्तिर्यत्रदेवाः सहायिनः ।।\nस कथं सेश्वरं कर्म न कुर्याद्दक्षतांदधत् ।। ८८ ।।\nयेनास्येन पवित्रेण भवता निंदितः शिवः ।।\nचूर्णयामि तदास्यं ते चपेटाभिः समंततः ।।८९।।\nइत्युक्त्वा तस्य दक्षस्य हरपारुष्यभाषिणः ।।\nचिच्छेद वदनं वीरश्चपेटशतघातनैः ।। ।। 4.2.89.९० ।।\nततस्त्वदितिमुख्यानां मिलितानां महोत्सवे ।।\nत्रोटयामास कर्णादीन्यंगप्रत्यंगकानि च ।। ९१ ।।\nवेणीदंडाश्च कासांचित्तेनच्छिन्ना महारुषा ।।\nकासांचिच्च कराश्छिन्ना कासांचित्कर्तितास्तनाः ।। ९२ ।।\nनासापुटांस्तथान्यासां पाटयामास पार्षदः ।।\nचिच्छेद चांगुलीश्चापि तथान्यासां शिवप्रियः।। ।। ९३ ।।\nये ये निनिंदुर्देवेशं ये ये च शुश्रुवुस्तदा ।।\nतेषां जिह्वाश्रुतीः कोपादच्छिनच्चाकरोद्द्विधा ।। ९४ ।।\nकेचिदुल्लंबिता यूपे पाशयित्वा दृढं गले ।।\nअधोमुखायै देवेशं विहायात्तं महाहविः ।। ९५ ।।\nद्विजराजश्च धर्मश्च भृगुमारीचिमुख्यकाः ।।\nअत्यंतमपमानस्य भाजनं तेन कारिताः ।। ९६ ।।\nएते जामातरस्तस्य यतो दक्षस्य दुर्धियः ।।\nहित्वा महेश्वरममून्सोपश्यदधिकाञ्शिवात् ।। ९७ ।।\nतानि कुंडानि ते यूपास्ते स्तंभाः स च मंडपः ।।\nतावेद्यस्तानि पात्राणि तानि हव्यान्यनेकधा ।। ९८ ।।\nते च वै यज्ञसंभारास्ते ते यज्ञप्रवर्तकाः ।।\nते रक्षपालास्तेमंत्रा विनेशुर्हेलयाऽखिलाः ।। ९९ ।।\nस्तोकेनैव हि कालेन यथर्धिः परवंचनात् ।।\nअर्जिता नश्यति क्षिप्रं दक्षसंपद्गताऽशिवा ।।4.2.89.१००।।\nनीते महाक्रतौ तेन सगणेनेदृशीं दशाम् ।।\nविधिर्विधि विलोपाच्च हरं विज्ञाप्य चानयत् ।।१ ।।\nतत्र यत्र मखः सोभूदीदृक्षः शिववर्जितः ।।\nआयातेथ महादेवे वीरभद्रोतिलज्जितः ।। २ ।।\nनत्वा न किंचिदवदद्देवः सर्वमवैत्स्वयम् ।।\nप्रसाद्य देवदेवेशं सुरज्येष्ठोऽब्रवीत्पुनः ।। ३ ।।\nअपराध्यप्ययं दक्षः संप्रसाद्यः कृषानिधे ।।\nयथापूर्वं पुनरमून्सर्वान्कारय शंकर ।। ४ ।।\nयथाविधिः प्रवर्तेत वैदिकः पुनरेव हि ।।\nतथाज्ञा दीयतां शंभो कर्मसिद्ध्यति सेश्वरम्।।५ ।।\nअनीश्वरासु सर्वासु क्रियासु परमेश्वर ।।\nएवमेव भवत्येव विघ्रजाताः सहस्रशः ।। ६ ।।\nविचारतो वराकोयम दक्षो भक्ततरस्तव ।।\nकुर्वन्योऽनीश्वरम कर्म परदृष्टांततां गतः ।। ७ ।।\nअन्योपि यो महेशानं हित्वा कर्म करिष्यति ।।\nतस्य तत्कर्मसंसिद्धिर्दक्षस्येव भविष्यति ।।८।।\nअतो न कश्चित्किंचिच्च क्वचित्कर्म विना शिवम् ।।\nविधास्यति निशम्यास्य दक्षत्येदृक्ष चेष्टितम् ।।९।।\nविधीरितमिति श्रुत्वा स्मित्वा देवो महेश्वरः ।।\nवीरमाज्ञापयामास यथापूर्वं प्रकल्पय ।। 4.2.89.११० ।।\nवीरभद्रोपि तत्सर्वं शर्वाज्ञां प्रतिपद्य च ।।\nविना दक्षस्य वदनं यथापूर्वमकल्पपयत् ।। ११ ।।\nईश्वरं ये विनिंदंति ते मूकाः पशवो ध्रुवम् ।।\nततो मेषमुखं दक्षं वीरभद्रो गणो व्यधात् ।। १२ ।।\nदेवो ब्रह्माणमापृच्छय धर्माद्गार्हस्थ्यतश्च्युतः ।।\nसपापं दोहिमप्रस्थं जगाम तपसे ततः ।। १३ ।।\nअनाश्रमवता पुंसा यतः कालो मनागपि ।।\nमुधा कलयितव्यो न तस्माच्छ्रेयः सदा श्रम ।। १४ ।।\nअतः स सर्वं तपसां फलदाता महेश्वरः ।।\nतपश्चचार सगणो ब्रह्मा दक्षं त्वशिक्षयत् ।। १५ ।।\nहरनिंदा समुद्भूत पापपंकं सुदुस्त्यजम् ।।\nयदि क्षालयितुं कांक्षा तदा वाराणसीं व्रज ।। १६ ।।\nप्राप्य वाराणसीं पुण्यां महापापौघहारिणीम् ।।\nकुरु लिंगप्रतिष्ठां त्वं तेन शंभुः स तुष्यति ।। १७ ।।\nतुष्टे महेश्वरे तुष्टं जगदेतच्चराचरम् ।।\nनान्यत्र पापं ते गंतृ विना वाराणसीं पुरीम् ।। १८ ।।\nब्रह्महत्यादि पापानां प्रायश्चित्तं मनीषिभिः ।।\nप्रोक्तं न हरनिंदायास्तत्र काश्येव केवलम ।१९।।\nकाश्यां लिंगप्रतिष्ठायैः कृताऽत्र सुकृतात्मभिः ।।\nसर्वे धर्माः कृतास्तैस्तु त एव पुरुषार्थिनः ।। 4.2.89.१२० ।।\nइत्याकर्ण्य विधेर्वाक्यं दक्षः प्राप्याथ सत्वरम् ।।\nअविमुक्तं महाक्षेत्रं तताप परमं तपः ।।२१।।\nसंस्थाप्य लिंगं विधिवल्लिंगाराधनतत्परः ।।\nन वेत्ति लिंगादपरं स किंचिज्जगतीतले ।। २२ ।।\nदिवानिशं महेशानं परिष्टौति समर्चति ।।\nनमति ध्यायतीक्षेत दक्षो दक्षप्रजापतिः ।।२३।।\nएकचित्तस्य दक्षस्य ध्यायतो लिंगमैश्वरम् ।।\nसमाः सहस्रमगमन्मितं द्वादशसंख्यया ।।।२४।।।\nमेनां यावत्सती प्राप्य हिमाचलपतिव्रताम् ।।\nउमारूपाति तपसा पतिं प्राप पिनाकिनम् ।।२५।।\nतावत्स दक्षस्तपसि निश्चलो लिंगमार्चयत् ।।\nततः काशीं समासाद्य सह भर्त्रा गिरींद्रजा ।।२६।।\nदृष्ट्वा तं निश्चलहृदं शिवलिंगार्चने रतम् ।।\nहरं व्यजिज्ञपद्देवी क्षीणोयं तपसा विभो ।। २७ ।।\nप्रसादय कृपासिंधो वरणैनं प्रजापतिम् ।।\nइत्युक्तोऽपर्णया शंभुः प्राह तं दक्षमीशिता ।। २. ।।\nवरं ब्रूहि महाभाग दास्यामि मनसेप्सितम् ।।\nइतीशोदितमाकर्ण्य प्रणम्य बहुशो हरम् ।।२९।।\nस्तुत्वा नानाविधैः स्तोत्रैः प्रसन्नं वीक्ष्य शंकरम् ।।\nप्रोवाच देवदेवेशं यदि देयो वरो मम ।। 4.2.89.१३० ।।\nतत्त्वदीय पदद्वंद्वे निर्द्वंद्वा भक्तिरस्तु मे ।।\nइदं च ते महालिंगं यन्मयाऽत्र प्रतिष्ठितम् ।।\nअस्मिँल्लिंगे त्वया नाथ स्थातव्यं सर्वदैव हि ।। ३१ ।। ।\nमयापराद्धं यद्देव तत्क्षंतव्यं कृपानिधे ।।\nएत एव वराः संतु क्रिमन्यैरुत्तमैर्वरैः ।।३२।।\nइति श्रुत्वा महादेवः प्रसन्नोतितरां भवः ।।\nप्रोवाच च यदुक्तं ते तत्तथास्तु न चान्यथा ।। ३३।।\nअन्यच्च ते वरं दद्यां तच्छृणुष्व प्रजापते ।।\nयत्त्वया स्थापितं लिंगमेतद्दक्षेश्वराभिधम् ।। ३४ ।।\nअस्य संसेवनात्पुंसामपराधसहस्रकम्।।\nक्षमिष्येहं न संदेहस्तस्मात्पूज्यमिदं जनैः ।। ३५ ।।\nत्वं तु लिंगार्चनादस्मात्सर्वमान्यो भविष्यसि ।।\nपरार्धद्वितयप्रांते ततो मोक्षमवाप्स्यसि ।। ३६ ।।\nइत्युक्त्वा देवदेवेशस्तस्मिँल्लिंगे लयं ययौ ।।\nदक्षोपि गतवान्गेहं परिप्राप्तमनोरथः ।। ३७।।\n।। स्कंद उवाच ।। ।।\nइत्यगस्त्य समाख्यातो दक्षेश्वरसमुद्भवः ।।\nयं श्रुत्वा मुच्यते जंतुरपराध शतैरपि ।।।३५।।\nश्रुत्वाख्यानमिदं पुण्यं दक्षेश्वरसमुद्भवम् ।।\nनरो न लिप्यते पापैरपराधालयोपि हि ।। १३९ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे दक्षेश्वरप्रादुर्भावोनाम नवाशीतितमोऽध्यायः ।। ८९ ।। ।।"
  }
]
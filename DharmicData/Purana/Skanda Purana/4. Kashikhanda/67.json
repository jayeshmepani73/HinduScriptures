[
  {
    "text": "।। अगस्त्य उवाच ।। ।।\nरत्नेश्वरसमुत्पतिं कथयस्व षडानन ।।\nरत्नभूतं महालिंगं यत्काश्यां परिवर्ण्यते ।। १ ।।\nकोस्य लिंगस्य महिमा केनैतच्च प्रतिष्ठितम् ।।\nएतं विस्तरतो ब्रूहि गौरीहृदयनंदन ।। २ ।।\n।। स्कंद उवाच ।।\nरत्नेश्वरस्य माहात्म्यं कथयिष्यामि ते मुने।।\nयथा च रत्नलिंगस्य प्रादुर्भावोऽभवद्भुवि ।। ३ ।।\nश्रुतं नामापि लिंगस्य यस्य जन्मत्रयार्जितम्।।\nवृजिनं नाशयेत्तस्य प्रादुर्भावं ब्रुवे मुने ।। ४।।\nशैलराजेन रत्नानि यानि पुंजीकृतान्यहो।।\nउत्तरे कालराजस्य तानि तस्य गिरेर्वृषात्।। ५ ।।\nसर्वरत्नमयं लिंगं जातं तत्सुकृतात्मनः ।।\nशक्रचापसमच्छायं सर्वरत्नद्युतिप्रभम् ।। ६ ।।\nतल्लिंगदर्शनादेव ज्ञानरत्नमवाप्यते ।।\nशैलेश्वरं समालोक्य शिवौ तत्र समागतौ ।। ७।।\nयत्र रत्नमयं लिंगमाविर्भूतं स्वयं मुने ।।\nतस्य स्फुरत्प्रभाजालैस्ततमंबरमंडलम् ।। ८ ।।\nतत्र दृष्ट्वा शुभं लिंगं सर्वरत्नसमुद्भवम् ।।\nभवान्यदृष्टपूर्वा हि परिपप्रच्छ शंकरम् ।। ९ ।।\nदेवदेव जगन्नाथ सर्वभक्ताभयप्रद ।।\nकुतस्त्यमेतल्लिंगं  द्विसप्तपातालमूलवत् ।। 4.2.67.१० ।।\nज्वालाजटिलिताकाशं प्रभाभासित दिङ्मुखम् ।।\nकिमाख्यं किं स्वरूपं च किं प्रभावं भवांतक ।। ११ ।।\nयस्य संवीक्षणादेव मनोमेतीव हृष्टवत् ।।\nइहैव रमते नाथ कथयैतत्प्रसादतः ।। १२ ।।\n।। देवदेव उवाच ।। ।।\nशृण्वपर्णे समाख्यामि यत्त्वया पृच्छि पार्वति ।।\nस्वरूपमेतल्लिंगस्य सर्वतेजोनिधेः परम् ।। १३ ।।\nतव पित्रा हिमवता गिरिराजेन भामिनि ।।\nत्वामुद्दिश्य महारत्नसंभारोत्राप्यनायि हि ।। १४ ।।\nअत्र तानि च रत्नानि राशीकृत्य हिमाद्रिणा ।।\nसुकृतोपार्जितान्येव ययौ स्वसदनं पुनः ।। १५ ।।\nतवार्थं वाममार्थं वा श्रद्धया यत्समर्प्यते ।।\nकाश्यां तस्य परीपाको भवेदीदृग्विधोऽनघे ।। १६ ।।\nलिंगं रत्नेश्वराख्यं वै मत्स्वरूपं हि केवलम् ।।\nअस्य प्रभावो हि महान्वाराणस्यामुमे ध्रुवम् ।। १७ ।।\nसर्वेषामिह लिंगानां रत्नभूतमिदं परम् ।।\nअतो रत्नेश्वरं नाम परं निर्वाणरत्नदम् ।। १८ ।।\nअनेनैव सुवर्णेन पित्रा राशीकृतेन च ।।\nप्रासादमस्य लिंगस्य विधापय महेश्वरि ।।१९।।\nलिंगप्रासादकरणात्खंडस्फुटित संस्कृतेः ।।\nलिंगस्थापनजं पुण्यं हेलयैवेह लभ्यते ।। 4.2.67.२०।।\nतथेति भगवत्योक्त्वा गणाः प्रासादनिर्मितौ ।।\nसोमनंदि प्रभृतयो  ऽसंख्या व्यापारिता मुने ।। २१ ।।\nगणैश्च कांचनमयो नानाकौतुकचित्रितः ।।\nनिर्ममे याममात्रेण प्रासादो मेरुशृंगवत् ।।२२।।\nदेवी प्रदृष्टवदना दृष्ट्वा प्रासादनिर्मितिम् ।।\nगणेभ्यो व्यतरद्भूरि समानं पारितोषिकम् ।। २३ ।।\nपुनश्च देवी पप्रच्छ प्रणिपातपुरःसरम् ।।\nमहिमानं महादेवं लिंगस्यास्य महामुने ।।२४।।\n।। देवदेव उवाच ।। ।।\nलिंगं त्वनादिसंसिद्धमेतद्देवि शुभप्रदम् ।।\nआविर्भूतमिदानीं च त्वत्पितुः पुण्यगौरवात् ।। २५ ।।\nगुह्यानां परमं गुह्यं क्षेत्रेऽस्मिश्चिंतितप्रदम् ।।\nकलौ कलुषबुद्धीनां गोपनीयं प्रयत्नतः ।। २६ ।।\nयथा रत्नं गृहे गुप्तं न कैश्चिज्ज्ञायते परैः ।।\nअविमुक्ते तथा लिंगं रत्नभूतं गृहे मम ।। २७ ।।\nयानि ब्रह्मांडमध्येत्र संति लिंगानि पार्वति ।।\nतैरर्चितानि सर्वाणि रत्नेशो यैः समर्चितः।।२८।।\nप्रमादेनापि यैर्गौरि लिंगं रत्नेशमर्चितम् ।।\nते भवंत्येव नियतं सप्तद्वीपेश्वरा नृपाः ।। २९ ।।\nत्रैलोक्ये यानि वस्तूनि रत्नभूतानि तानि तु ।।\nरत्नेश्वरं समभ्यर्च्य सकृत्प्राप्नोति मानवः ।। 4.2.67.३० ।।\nपूजयिष्यंति ये लिंगं रत्नेशं कामवर्जिताः ।।\nते सर्वे मद्गणा भूत्वा प्रांते द्रक्ष्यंति मामिह ।। ३१ ।।\nरुद्राणां कोटिजप्येन यत्फलं परिकीर्तितम् ।।\nतत्फलं लभ्यते देवि रत्नेशस्य समर्चनात् ।। ३२ ।।\nलिंगे चानादिसंसिद्धे यद्वृत्तं तद्ब्रवीमि ते ।।\nइतिहासं महाश्चर्यं सर्वपापनिकृंतनम् ।। ३३ ।।\nपुरेह नर्तकी काचिदासीन्नाट्यार्थकोविदा ।।\nसैकदा फाल्गुने मासि शिवरात्र्यां कलावती ।।३४।।\nननर्त जागरं प्राप्य जगौ गीतं च पेशलम् ।।\nस्वयं च वादयामास नानावाद्यानि वाद्यवित् ।।३५।।\nतेन तौर्यत्रिकेणापि प्रीणयित्वाथ सा नटी।।\nरत्नेश्वरं महालिंगं देशमिष्टं जगाम ह ।। ३६ ।।\nकालधर्मवशंयाता तत्र सा वरनर्तकी ।।\nसुता गंधर्वराजस्य वसुभूतेर्बभूव ह ।। ३७ ।।\nसंगीतस्य सवाद्यस्य तस्य लास्यस्यपुण्यतः ।।\nतत्रेशाग्रे कृतस्येह जागरे शिवरात्रिजे ।। ३८ ।।\nरम्या रत्नावली नाम रूपलावण्यशालिनी ।।\nकलाकलापकुशला मधुरालापवादिनी ।। ३९ ।।\nपितुरानंदकृन्नित्यं वसुभूतेर्घटोद्भव ।।\nसर्वगांधर्वकुशला गुणरत्नमहाखनिः ।। 4.2.67.४० ।।\nमुने सखीत्रयं तस्याश्चारु चातुर्यभाजनम् ।।\nशशिलेखानंगलेखा चित्रलेखेति नामतः ।। ४१ ।।\nतिसृभिस्ताभिरेकत्र वाग्देवीपरिशीलिता ।।\nताभ्यः सर्वाः कलाः प्रादात्परिप्रीता सरस्वती ।। ४२ ।।\nप्राप्य रत्नावली गौरि सा जन्मांतरवासनाम् ।।\nरत्नेश्वरस्य लिंगस्य जग्राह नियमं शुभम् ।। ४३।।\nरत्नभूतस्य लिंगस्य काश्यां रत्नेश्वरस्य वै  ।।\nनित्यं संदर्शनं प्राप्य वक्ष्याम्यपि वचो मुखे ।। ४४ ।।\nइत्थं नियमवत्यासीत्सा गंधर्वसुतोत्तमा ।।\nताभिः सखीभिः सहिता नित्यं लिंगं च पश्यति ।। ४५।।\nएकदाराध्य रत्नेशं ममैतल्लिंगमुत्तमम् ।।\nसमानर्च च सा बाला रम्यया गीतमालया ।। ४६ ।।\nसख्यः प्रदक्षिणीकर्तुं लिंगं तिस्रोऽप्युमे गताः ।।\nतस्या गीतेन तुष्टोहं लिंगस्थो वरदोभवम् ।। ४७ ।।\nयस्त्वया रंस्यते रात्रावद्य गंधर्वकन्यके ।।\nतवनामसमानाख्यः स ते भर्ता भविष्यति ।। ४८ ।।\nइति लिंगांबुधेर्जातां परिपीय वचःसुधाम् ।।\nबभूवानंदसंदोह मंथरातीव ह्रीमती ।। ४९ ।।\nगताथ व्योममार्गेण सखीभिः स्वपितुर्गृहम् ।।\nकथयंती निजोदंतं तमालीनां पुरो मुदा ।। 4.2.67.५० ।।\nताभिर्दिष्ट्येति दिष्ट्येति सखीभिः परिनंदिता ।।\nअद्य ते वांछितं भावि रत्नेशस्य समर्चनात् ।। ५१ ।।\nयद्यायाति स ते रात्रावद्य कौमारहारकः ।।\nचोरो बाहुलतापाशैः पाशितव्योतियत्नतः ।। ५२ ।।\nगोचरीक्रियतेस्माभिर्यथा स सुकृतैकभूः ।।\nप्रातरेव तव प्रेयान्रत्नेशादिष्ट इष्टकृत् ।।५३ ।।\nयातास्वस्मासु हृष्टासु भवती शयगौरवात् ।।\nअहो रत्नेश्वरं लिंगं प्रत्यक्षीकृतवत्यसि ।। ५४ ।।\nअहोभाग्योदयो नृणामहो पुण्यसमुच्छ्रयः ।।\nएकस्यैव भवेत्सिद्धिर्यदेकत्रापि तिष्ठताम् ।। ५५ ।।\nसत्यं वदंति नासत्यं दैवप्राधान्यवादिनः ।।\nदैवमेव फलेदेकं नोद्यमो नापरं बलम् ।। ५६ ।।\nभवत्या अपि चास्माकमेक एव हि चोद्यमः ।।\nपरं दैवं फलत्येकं यथा तव न नः पुरः ।। ५७ ।।\nलोकानां व्यवहारोयमालिप्रोक्तप्रसंगतः ।।\nपरं मनोरथावाप्तिस्तव या सैव नः स्फुटम् ।।५८।।\nइति संव्याहरंतीनामनंतोध्वाऽतितुच्छवत् ।।\nक्षणात्तासां व्यतिक्रांतः प्राप्ताश्च स्वंस्वमालयम् ।। ५९ ।।\nअथ प्रातः समुत्थाय पुनरेकत्र संगताः ।।\nसा च मौनवती ताभिः परिभुक्तेव लक्षिता ।। ।। 4.2.67.६० ।।\nतूष्णीं प्राप्याथ काशीं सा स्नात्वा मंदाकिनीजले ।।\nसखीभिः सहितापश्यल्लिंगं रत्नेश्वरं मम ।। ६१ ।।\nनिर्वर्त्य नियमं साथ लज्जामुकुलितेक्षणा ।।\nनिर्बंधेन वयस्याभिः परिपृष्टा जगाद ह ।। ६२ ।।\n।। रत्नावल्युवाच ।। ।।\nअथ रत्नेश यात्रायाः प्रयातासु स्वमंदिरम् ।।\nभवतीषु स्मरंत्येव तद्रत्नेशवचोऽमृतम्।। ६३ ।।\nसविशेषांगसंस्काराऽविशं संवेशमंदिरम् ।।\nनिद्रादरिद्रनयना तद्विलोकनलालसा ।।६४।।\nबलात्स्वप्नदशां प्राप्ता भाविनोर्थस्य गौरवात् ।।\nआत्मविस्मरणे हेतू ततो मे द्वौ बभूवतुः ।। ६५ ।।\nतंद्री तदंगसंस्पर्शौ मम बोधापहारकौ ।।\nतंद्र्या परवशा चासं ततस्तत्स्पर्शनेन च ।। ६६ ।।\nन जाने त्वथ किं वृत्तं काहं क्वाहं स चाथ कः ।।\nतं निर्जिगमिषुं सख्यो यावद्धर्तुं प्रसारितः ।।६७।।\nदोः कंकणेन रिपुणा क्वणितं तावदुत्कटम् ।।\nमहता सिंजितेनाहं तेनाल्पपरिबोधिता ।। ६८ ।।\nसुखसंतानपीयूष ह्रदे परिनिमज्य वै ।।\nक्षणेन तद्वियोगाग्निकीलासु पतिता बलात् ।।६९।।\nकिंकुलीयः स नो वेद्मि किंदेशीयः किमाख्यकः ।।\nदुनोति नितरां सख्यस्तद्विश्लेषानलो महान् ।। 4.2.67.७० ।।\nअनल्पोत्कलितं चेतः पुनस्तत्संगमाशया ।।\nप्राणानां मे यियासूनामेकमेव महौषधम् ।। ७१ ।।\nवयस्या निशिभुक्तस्य तस्यैव पुनरीक्षणम् ।।\nभवतीनामधीनं च तत्पुनर्दर्शनं मम ।।७२।।\nकाऽलीकमालयो वक्ति स्निग्धमुग्धेसखीजने ।।\nतद्दर्शनेन स्थास्यंति प्राणा यास्यंति चान्यथा ।। ७३ ।।\nदशम्यवस्था सन्नह्येद्बाधितुं माधुना भृशम् ।।\nइति तस्या गिरः श्रुत्वा दूनाया नितरां च ताः ।। ७४ ।।\nप्रवेपमानहृदयाः प्रोचुर्वीक्ष्य परस्परम् ।। ७५ ।।\n।। सख्य ऊचुः ।। ।।\nयस्य ग्रामो न नो नाम नान्वयो नापि बुध्यते ।।\nस कथं प्राप्यते भद्रे क उपायो विधीयताम् ।। ७६ ।।\nइति रत्नावली श्रुत्वा ससंदेहां च तद्गिरम् ।।\nवयस्यास्तदवाप्तौ मे यूयं कुंठि मुमूर्छ ह ।। ७७ ।।\nइत्यर्धोक्तेन सा बाला यूयं कुंठितशक्तयः ।।\nयद्वक्तव्यं त्विति तया यूयं कुंठीति भाषितम् ।। ७८ ।।\nततस्तास्त्वरिताः सख्यः परितापोपहारकान् ।।\nबहुशः शीतलोपायान्व्यधुर्मोहप्रशांतये ।। ७९ ।।\nव्यपैति न यदा मूर्छा तत्तच्छीतोपचारतः ।।\nतस्यास्तदैकयानीतं रत्नेशस्नपनोदकम् ।। 4.2.67.८० ।।\nतदुक्षणात्क्षणादेव तन्मूर्छा विरराम ह ।।\nसुप्तोत्थितेव सावादीन्मुहुः शिवशिवेति च ।। ८१ ।।\n।। स्कदं उवाच ।।\nश्रद्धावतां स्वभक्तानामुपसर्गे महत्यपि ।।\nनोपायांतरमस्त्येव विनेश चरणोदकम् ।। ८२।।\nये व्याधयोपि दुःसाध्या बहिरंतः शरीरगाः ।।\nश्रद्धयेशोदकस्पर्शात्ते नश्यंत्येव नान्यथा ।। ८३ ।।\nसेवितं येन सततं भगवच्चरणोदकम्।।\nतं बाह्याभ्यंतरशुचिं नोपसर्पति दुर्गतिः ।। ८४ ।।\nआधिभौतिकतापं च तापं वाप्याधिदैविकम् ।।\nआध्यात्मिकं तथा तापं हरेच्छ्रीचरणोदकम् ।। ८५ ।।\nव्यपेतसंज्वरा चाथ गंधर्वतनया मुने ।।\nउचितज्ञेति होवाच ताः सखीः स्रिग्धधो(धी?)रधीः ।। ८६ ।।\n।। रत्नावल्युवाच ।। ।।\nशशिलेखेनंगलेखे चित्रलेखे मदीहितं ।।\nयूयं कुंठितसामर्थ्याः कुतो वस्ताः कलाः क्व वा ।।८७।।\nमत्प्रियप्राप्तये सम्यगुपायोऽस्ति मयेक्षितः ।।\nरत्नेश्वरानुग्रहतोऽनुतिष्ठत हि तं हिताः ।। ८८ ।।\nशशिलेखेभिलषितप्राप्त्यै लेखांस्त्वमालिख ।।\nसंलिखानंगलेखे त्वं यूनः सर्वावनीचरान् ।। ८९ ।।\nचित्रगे चित्रलेखे त्वं पातालतलशायिनः ।।\nकिंचिदाविर्भवच्चारु तारुण्यालंकृतीँल्लिख ।। 4.2.67.९० ।।\nअथाकण्येति ताः सख्यस्तच्चातुर्यं प्रवर्ण्य च ।।\nलिलिखुः क्रमशः सख्यो यूनो यौवन शेवधीन् ।। ९१ ।।\nनिर्यत्कौमारलक्ष्मीकान्पुंवत्त्व श्रीसमावृतान् ।।\nप्रातःसंध्येव गंधर्वी नृपाद्यांस्तानवैक्षत ।। ९२ ।।\nसर्वान्सुरनिकायान्सा व्यलोकत शुभेक्षणा ।।\nन चांचल्यं जहावक्ष्णोस्तेषु स्वर्लोकवासिषु ।। ९३ ।।\nततो मध्यमलोकस्थान्मुनिराजकुमारकान् ।।\nविलोक्यापि न सा प्रीतिं क्वाप्याप प्रेमनिर्भरा ।। ९४ ।।\nअथ रत्नावली बाला कर्णाभ्यर्णविलोचना ।।\nदृशौ व्यापारयामास बलिसद्मयुवस्वपि ।। ९५ ।।\nदितिजान्दनुजान्वीक्ष्य सा गंधर्वी कुमारकान् ।।\nरतिं बबंध न क्वापि तापिता मान्मथैः शरैः ।। ९६ ।।\nसुधाकर करस्पृष्टाप्यतिदूनांगयष्टिका ।।\nपश्यंती नागयूनः सा किंचिदुच्छ्वसिताऽभवत् ।। ९७ ।।\nभोगिनस्तान्विलोक्यापि चित्रंचित्रगतानथ ।।\nमनात्संभुक्तभोगेव क्षणमासीत्कुमारिका ।। ९८ ।।\nयूनः प्रत्येकमद्राक्षीदशेषाञ्छेष वंशजान् ।।\nतक्षकान्वयगांस्तद्वदथ वासुकिगोत्रजान् ।। ९९ ।।\nपुलीकानंत कर्कोट भद्रसंतानगानपि ।।\nदृष्ट्वा नागकुमारांस्ताञ्छंखचूडमथैक्षत ।। 4.2.67.१०० ।।\nशंखचूडेक्षणादेव परां लज्जां बभार सा ।।\nउद्भिन्नपुलकाप्यासीदंगप्रत्यंग संधिषु ।। १ ।।\nतत्त्रपाभरतोऽज्ञायि तत्कौमारहरो वरः ।।\nतया वैदग्ध्यवरया क्षणतश्चित्रलेखया ।। २ ।।\nअथ चित्रपटी चित्रलेखा चित्रपटांचलम् ।।\nपरिक्षिप्यावृणोत्तूर्णं परिहासैकपेशला ।। ३ ।।\nरत्नावली चित्रलेखां ह्रिया मौनावलंबिनी ।।\nदृशा कुटिलयाद्राक्षीत्प्रस्फुरद्दशनांबरा ।। ४ ।।\nकटाक्षितानंगलेखा तयाथ शशिलेखया ।।\nचित्रलेखापरिक्षिप्त पटांचलमपाकरोत् ।। ५ ।।\nवसुभूतिसुता साथ कन्या रत्नावली शुभा ।।\nशंखचूडान्ववाये तं रत्नचूडमवैक्षत ।। ६ ।।\nतदीक्षणक्षणाद्दृष्टिरानंदाश्रुभिरावृता ।।\nकपोलभित्तिरभवत्स्वेदोदकणिकांचिता ।। ७ ।।\nचकंपे गात्रलतिका धृतरोमांचकंचुका ।।\nचित्रन्यस्तेव तस्तंभ क्षणं मुकुलितानना।। ८ ।।\nततः सा चित्रलेखा तामेत्याश्वासयदातुराम्।।\nमौत्सुक्यं व्रज गंधर्वि सिद्धस्तेद्य मनोरथः ।।९।।\nएतस्यावगतं सर्वं देशनामान्वयादिकम्।।\nमा विषीदालिसुलभस्त्वेष रत्नेश्वरार्पितः ।।4.2.67.११०।।\nअहो सदृग्वरावाप्त्या रत्नेशेनासि तोषिता ।।\nउत्तिष्ठ यामः सदनं रत्नेशः सर्वदोहिनः ।। ११ ।।\nअथ देववशाद्यांत्यस्ता दृष्टा गगनाध्वगाः ।।\nसुबाहुना दानवेन पातालतलवासिना ।। १२ ।।\nगृहीत्वा ताश्चतस्रोपि निरगाद्दानवो गृहम्।।\nहरिर्विकटदंष्ट्रास्यः प्रांतरे हरिणीरिव ।। १३ ।।\nतास्तं विलोक्य गंधर्व्यो दंष्ट्राविकटिताननम् ।।\nरुधिरारुणनेत्रं च जाता वेपथुभूमयः ।। १४ ।।\nहा मातर्हा पितस्त्राहि हा विधे मा विधेहि तत् ।।\nयदेतत्कर्तुमारब्धमनाथास्वतिनिष्ठुरम् ।। १५ ।।\nहा दैव मंदभाग्याभिः किमस्माभिरनुष्ठितम् ।।\nसुकृतेतरवार्तापि नो चित्ते व्याहृता क्वचित् ।। १६ ।।\nशिशुक्रीडनकं हित्वा हित्वा रत्नेश्वरार्चनम् ।।\nपित्रोः स्वाधीन सच्चेष्टा इष्टं विद्मो न किंचन ।।१७।।\nअधोभुवनगा दीना हीनानाथेन कोत्र नः ।।\nत्राति त्राणार्थिनीर्बालाः शंभो रत्नेश सर्वग ।। १८ ।।\nइत्थं गंधर्वतनया विलपंतीः कृपातुरम् ।।\nशुश्राव नागराजोसौ रत्नचूडो महामनाः ।। १९ ।।\nकोसौ मत्स्वामिनो नाम रत्नेशस्य महेशितुः ।।\nलिंगराजस्य गृह्णाति कर्मबंधनभेदिनः ।। 4.2.67.१२० ।।\nपुनरप्यार्तरावं स श्रुत्वा बालामुखेरितम् ।।\nरत्नेश रक्षरक्षेति गृहीतास्त्रो विनिर्ययौ ।।२१ ।।\nतं वसारसपानेन महामांसनिषेवणात् ।।\nअत्यंतोन्मत्त दुश्चेष्टं रत्नचूडो निरैक्षत।। २२ ।।\nअध्याक्षिपच्च रे दुष्ट शिष्टकन्यापहारक ।।\nमद्दृष्टिगोचरं यातः क्व यास्यस्यद्य रेऽधम ।। २३ ।।\nमम बाणहतप्राणः प्रयाणं कुरु दुर्मते ।।\nआर्तत्राणोद्यतमते वैवस्वतपुरं प्रति ।। २४ ।।\nरत्नेश्वरस्य यैर्नाम प्रलयापद्यपि स्फुटम् ।।\nगृहीतं न भवादृग्भ्यस्तेषु भीतिर्भयात्मसु ।। २५ ।।\nरत्नेश्वरमहानाम कृतत्राणास्तु ये नराः ।।\nतेषां जन्मजराव्याधि कलिकालभयं कुतः ।।२६।।\nइत्युक्त्वा ता भयत्रस्तास्तन्मुखप्रहितेक्षणाः ।।\nव्याघ्रघ्राता इव मृगीर्माभैषिष्टेत्युवाच सः ।। २७ ।।\nइत्याश्वास्याथ गंधर्वीः स वै भुजगराजजः ।।\nआकर्णपूर्णमाकृष्य कोदंडं प्राहिणोच्छरम् ।। २८ ।।\nसोपि क्रुद्धो दनुजराट्पदास्पृष्टभुजंगवत् ।।\nआविद्ध्य कालदंडाभं परिघं व्यसृजन्महत् ।।२९।।\nहृदि रत्नेश्वरं लिंगं यस्य सम्यग्विजृंभते ।।\nअलातदंडवत्तस्मिन्कालदंडोपि जायते ।। ।। 4.2.67.१३० ।।\nअंतरेव स चिच्छेद परिघं स्वमहेषुभिः ।।\nदुर्वृतस्य यथेहायुर्विच्छिद्येतांतरैव हि ।। ३१ ।।\nततोस्य बाणं चिक्षेप कालानलसमप्रभम् ।।\nस बाणस्तस्य हृदयं प्रविश्य प्रगवेष्य च ।। ३२ ।।\nप्राणानस्य विनिर्यात्य स्वयं तूणमगात्पुनः ।।\nहृदिस्थं तस्य दौरात्म्यं सर्वं विज्ञाय तत्त्वतः ।। ३३ ।।\nदिगंगनापुरः ख्यातुमिव नागाशुगो गतः ।। ३४ ।।\nअन्यायोपार्जितैर्द्रव्यैर्यः सुखं भोक्तुमिच्छति ।।\nतानि द्रव्याणि यांत्येव स प्राणानि कुतः सुखम ।। ३५ ।।\nइति तं दानवं हत्वा नागराजो महाबली ।।\nप्रत्युवाचाथ ताः कन्याः का यूयं कस्य चात्मजाः ।। ३६ ।।\nदुरात्मना कुतोनेन संगता दनुजन्मना ।।\nक्व वा रत्नेश्वरं लिंगं भवतीभिर्विलोकितम् ।। ३७ ।।\nयस्य नामाक्षरोच्चाराद्व्यपेत परमापदः ।।\nयृयमाशु तदाख्यात येन जानामि तत्त्वतः ।।२८।।\nइति श्रुत्वा गिरस्तस्य नितरां प्रेमनिर्भराः।।\nपरस्परं मुखं वीक्ष्य कोसौ स्याद्दृष्टपूर्ववत् ।। ३९ ।।\nअकारण सखा कोसौ प्रांतरे समुपस्थितः ।।\nनिजप्राणान्पणीकृत्य येन त्राता स्म बालिकाः ।। 4.2.67.१४० ।।\nअस्य संदर्शनादेव स्वभाव चपलान्यपि ।।\nमंथराणींद्रियाणिस्तु परिपीय सुधामिव ।। ४१ ।।\nयातुमन्यत्र नो नेत्रे प्रोत्सहेते यथा तथा ।।\nअन्यद्वस्त्वंतरं प्रेक्ष्य रमणीयतरंत्वपि ।। ४२।।\nवचःपीयूषमाधुर्य नितरां प्राप्य नः श्रुती ।।\nशब्दांतरग्रहापेक्षां न कुर्वाते स्वजन्मनः ।। ४३ ।।\nआप्नुतः पंगुतामेतौ पादौ नश्चंचलावपि ।।\nअमुं युवानमालोक्य चोरं नः सन्मनोमणेः ।। ४४ ।।\nइति ब्रुवंत्यस्ता बालाः परस्परमनुल्बणम् ।।\nदृष्ट्वापि चित्रमध्यस्थं विविदुस्तन्न बालिकाः ।। ४५ ।।\nअतीव भीषणाकार दनुजस्यातिसाध्वसात् ।।\nअंधीभूतेक्षणास्तं नाज्ञासिषुर्हरिणीक्षणाः ।। ४६ ।।\nऊचुश्च तं युवानं ता निजजीवितरक्षिणम्।।\nयदंग भवता पृष्टं स्नेहनिर्भरचेतसा ।। ४७ ।।\nतदाचक्षामहे सर्वमवधेहि क्षणं मनः ।।\nइयं गंधर्वराजस्य वसुभूतेस्तनूद्भवा ।। ।। ४८ ।।\nकन्या रत्नावली नाम गुणरत्नमहाखनिः ।।\nवयं वयस्या एतस्याश्छायेवानुगताः सदा ।। ४९ ।।\nआरभ्य बाल्यमप्येषा लिंगं रत्नेश्वराभिधम् ।।\nयांति पित्राप्यनुज्ञाता काश्यामर्चयितुं सदा ।। 4.2.67.१५० ।।\nवरोपि दत्तस्तेनास्यै प्रसन्नेनाथ शंभुना ।।\nहरिष्यतीति यः स्वप्ने कौमारं ते कुमारिके ।। ५१ ।।\nतव नामसमानाख्यः स ते भर्ता भविष्यति ।।\nयुवानं स्वप्नभोक्तारं प्राप्याप्येषा सुदुःखिता ।।५२।।\nपुनस्तद्विरहोत्थेन वह्निनातीव तापिता।।\nकलाकौशल्यतोऽस्माभिः सोपि चित्रे प्रदर्शितः ।। ५३ ।।\nयस्य न ग्राम नामापि नान्वयोप्यवबुध्यते ।।\nतं दृष्ट्वा चित्रलिखितमप्येषा जीविता पुनः ।। ५४ ।।\nततो रत्नेश्वरं नत्वा स्वगृहायोत्सुकाभवत् ।।\nयांतीस्ततोऽनया सार्धं प्रांतरे गगना ध्वनि ।। ५५।।\nअतर्किता यमश्चास्मान्धृत्वा पातालमाविशत् ।।\nअनंतरं भवानेव तं वेत्ति दनुजाधमम् ।। ।।५६।।\nअंग इत्येव वृत्तांतो निजोऽस्माभिरुदीरितः ।।\nप्रसादं कुरु चास्माकं पुरः कोसि कृपानिधे ।।५७।।\nयदा प्रभृति चास्माभिः स दृष्टो दुष्टदानवः ।।\nतदाप्रभृति नो नेत्रे विद्युतेव हतप्रभे ।। ५८ ।।\nकांदिशीका भयत्रातर्न विद्मः किंचिदेव हि ।।\nक्व वयं का वयं कस्त्वं किं जातं किं भविष्यति ।। ५९ ।।\nनिशम्येति स पुण्यात्मा नागराजकुमारकः ।।\nआश्वास्य ता भयत्रस्ताः प्रोवाचेदं च पुण्यधीः ।। 4.2.67.१६० ।।\nमया सह समायात रत्नेशं दर्थयामि वः ।।\nइत्याहूय स ता निन्ये क्रीडावापीं सुखोदकाम् ।।६१।।\nवित्रित्रमणिसोपानां हंसकोककृतारवाम्।।\nकवीनां वासितव्याजात्स्वागतं कुर्वतीमिव ।।६२।।\nतत्र तेनाभ्यनुज्ञाताः क्रीडावाप्यां निमज्ज्य ताः ।।\nसचैलपुष्पाभरणाः प्रोन्ममज्जुस्ततः पुनः ।। ६३ ।।\nबहिर्निर्गत्य गंधर्व्यः  पश्यंत्यः स्थगिता इव ।।\nरत्नेशालयमालोक्य कालराजसमीपतः ।। ६४।।\nपरस्परं ततः प्रोचुर्गंधर्व्यो विस्मिता इव ।।\nस्वप्नोयं किं नु वा सत्यं खेलो रत्नेश्वरस्य वा ।। ६५ ।।\nवयमेव हि वा भ्रांता गंधर्व्यो न वयं किमु ।।\nकिमेतन्नैव जानीम ऐंद्रजालिक खेलवत्।। ६६।।\nएषोत्तरवहा गंगा स्फुटमेव भवेदिह।।\nशंखचूडस्य वाप्येषा शंखचूडालयस्त्वसौ ।। ६७ ।।\nएतत्पंचनदं तीर्थमेष वागीश्वरालयः ।।\nयस्य संदर्शनादेव वाग्विभूतिर्विजृंभते ।। ६८ ।।\nशंखचूडेश्वरश्चैष शंखचूडप्रतिष्ठितः ।।\nयस्य संदर्शनात्पुंसां न भयं कालसर्पजम् ।। ६९ ।।\nएषा मंदाकिनी नाम दीर्घिका पुण्यतोयभूः ।।\nयस्यां कृतोदका मर्त्या मर्त्यलोके विशंति न ।। 4.2.67.१७० ।। ।\nअसावाशापुरी देवी या स्तुता त्रिपुरारिणा ।।\nत्रिपुरं जेतुकामेन मंदाकिन्यास्तटे शुभे ।। ७१ ।।\nयाद्यापि पूजिता मर्त्यैराशां पूरयतेर्थिनाम्।।\nमंदाकिन्याः प्रतीच्यां तु एष सिद्ध्यष्टकेश्वरः ।। ७२ ।।\nभवेद्यस्य सपर्यातो गृहे सिद्ध्यष्टकं स्फुटम् ।।\nकुंडसिद्ध्यष्टकाख्यं च तत्रैव विरजोदकम् ।। ७३ ।।\nयत्र स्नात्वा कृतश्राद्धो विरजस्को दिवं व्रजेत् ।।\nमूर्त्यस्ताः सिद्धयश्चाष्टौ याः काश्यां सर्वसिद्धिदाः ।। ७४ ।।\nसर्वसिद्धिप्रदश्चासौ महाराजविनायकः ।।\nविनायकाः प्रणश्यंति यस्मै प्रणमतां नृणाम् ।। ७५ ।।\nअसौ सिद्धेश्वरस्योच्चैः प्रासादः कांचनोज्ज्वलः ।।\nरत्नध्वजपताकाश्च सिद्धिः स्याद्यद्विलोकनात् ।। ७६ ।।\nक्षेत्रस्य मध्यमे ।। भागे मध्यमेश्वर एष वै ।।\nमध्याधोलोकयोर्मध्ये न वसेद्यस्य वीक्षणात् ।। ७७ ।।\nमध्यमेशं समभ्यर्च्य नरो मध्यमविष्टपे ।।\nआसमुद्रक्षितींद्रः स्यात्ततो मोक्षं च विंदति ।। ७८ ।।\nऐरावतेश्वरं लिंगं तत्प्राच्यामिष्टसिद्धिकृत् ।।\nदृश्यते यत्पताकायां रम्य ऐरावतो गजः ।।७९ ।।\nवृद्धकालेश्वरस्यैष प्रासादो रत्ननिर्मितः ।। ।\nप्रतिदर्शं वसेद्यत्र रात्रौ चंद्रः सतारकः ।। 4.2.67.१८० ।।\nयस्य संदर्शनान्नृणां न कालः प्रभवेद्भवे ।।\nन कलिः प्रभवेत्सत्यं न च कल्मषराशयः ।। ८१ ।।\nइति यावत्कथां चक्रुः संभ्रांता इव बालिकाः।।\nतावद्वसुविभूतिः स गंधर्वस्त्वरया ययौ ।।८२।।\nनारदाच्छ्रुतवृत्तांतः सुबाहुदनुजन्मनः ।।\nरत्नावली सुता प्रीता ससखीका यथाहृता ।। ८३ ।।\nरत्नेश्वरात्समायांती शून्ये गगनवर्त्मनि ।।\nयथानयच्च पातालं यथा युद्धमभूत्पुनः ।। ८४ ।।\nयथा रत्नेश भक्तेन रत्नचूडेन घातितः ।।\nस सुबाहुर्दनुजनुर्महेष्वासेन चेषुणा ।। ८५ ।।\nयथा च पृष्टवृत्तांतो वापीमार्गेण चानयत् ।।\nशंखचूडस्य वापीं तां पातालेषु प्रवर्तिनीम् ।। ८६ ।।\nयथा च प्राप्य निर्याताः काशीं दृष्ट्वापि बालिकाः ।।\nभृशं संभ्रांतिमापन्नाः पश्यंत्योपि समुत्सुकाः ।। ८७ ।।\nदृष्ट्वा गंधर्वराजस्तां पुनर्जातामिवात्मजाम् ।।\nसवयस्यामनाम्लानमुखपंकजसुश्रियम्।। ८८ ।।\nपरिष्वज्य समाघ्राय ललाटफलकं मुहुः ।।\nअंकमारोप्य पप्रच्छ सर्वं वृत्तांतमादरात्।।८९।।\nअथ सा कथयामास दनुजापहृतेः कथाम्।।   ।।\nरत्नेश्वरं वरावाप्तिं स्वप्नावस्थां विहाय च।।4.2.67.१९०।।\nरत्नावलीमनोवृत्तिं विज्ञायाथ मुखेंगितैः ।। शशिलेखा समाचष्ट स्पष्टवर्णैः सविस्तरम्।। ९१ ।।\nतुतोष नितरां सोथ गंधर्वाधिपतिः कृती ।।\nप्रभावं वर्णयामास मुदा रत्नेश्वरस्य च ।। ९२\n।। स्कंद उवाच ।। ।।\nआकर्णय मुनिश्रेष्ठ विंध्यवृद्धि विवर्धन ।।\nप्रत्यहं रत्नचूडोपि वापीमार्गेण संयमी ।।९३।।\nनागलोकात्समागत्य स्नात्वा मंदाकिनी जले ।।\nरत्नेश्वरं समभ्यर्च्य रत्नांजल्यष्टकेन वै ।। ९४ ।।\nसुवर्णपंकजान्यष्टौ समर्पयति हृष्टवत् ।।\nएकदा स्वप्नसमये रत्नेशो लिंगरूपधृक् ।। ९५ ।।\nरत्नचूडमुवाचेदं निजभक्तं दृढव्रतम् ।।\nदानवेन हृतां कन्यां मोचयिष्यति यां भवान् ।। ९६ ।।\nतं दानवं रणे जित्वा सा ते पत्नी भविष्यति ।।\nइति स्मरन्वरं सोथ नागराजो महामनाः ।।९७।।\nतां कन्यां दानवं हत्वा विमोच्य निज वीर्यतः ।।\nवापीमार्गेण पातालादानिनाय पुनर्महीम् ।।९८।।\nस्वयं च साधयांचक्रे प्रत्यहं नियमं सुधीः।।\nलिंगं समर्चयित्वाथ कृत्वा चापि प्रदक्षिणम् ।। ९९ ।।\nयावद्बहिः समागच्छेद्रम्याद्रत्नेशमंडपात ।।\nतावद्गंधर्वराजाय ताभिः स वसुभूतये ।। 4.2.67.२०० ।।\nसोयं सोयं युवा धन्यस्तर्जन्यग्रेण दर्शितः ।।\nगंधर्वराजस्तं दृष्ट्वा नागराजकुमारकम्।। १ ।।\nअतीवस्मेरनयनः संप्रहृष्टतनूरुहः ।।\nमनस्येनं च संवर्ण्य तद्रूपं सवयोन्वयम्।। २ ।।\nधन्योस्म्यनुगृहीतोस्मि रत्नेशेन वरार्पणात् ।।\nकन्या धन्यतरा चेयमनुरूपोस्ति यत्पतिः ।। ३ ।।\nसंप्रधार्येति हृद्येनं समाकार्य च सुंदरम् ।।\nपृष्ट्वा तन्नामगोत्रं च गणयित्वा बलाबलम् ।। ४ ।।\nरत्नेश्वरस्य पुरतस्तस्मै कन्यां ददौ मुदा ।।\nनीत्वा गंधर्वलोकं च कृतकौतुकमंगलम् ।। ५ ।।\nमधुपर्केण संपूज्य पाणिमग्राहयत्ततः ।।\nवैवाहिकेन विधिना ददौ रत्नान्यनेकशः ।। ६ ।।\nशशिलेखानंगलेखा चित्रलेखापि कुंभज ।।\nविज्ञाप्य स्वजनेतारं वरयामास तं पतिम् ।।७ ।।\nउपयम्य चतस्रोपि स गंधर्वसुताः शुभाः ।।\nरत्नचूडो जगामाथ ताभिः स्वपितृमंदिरम् ।। ८ ।।\nयथा चतसृभिः सार्धं श्रुतिभिः प्रणवः शिवम् ।।\nस्वपित्रोश्चरणौ नत्वा नवोढाभिः स नागराट् ।।९।।\nविनिवेदितवृत्तांतो रत्नेशानुग्रहस्य च ।।\nउवास ताभिः ससुखं पितृभ्यामभिनंदितः ।।4.2.67.२१०।।\n।। ईश्वर उवाच ।। ।।\nरत्नेश्वरस्य लिंगस्य मम स्थावररूपिणः ।।\nसर्वेषां सर्वदस्यास्य प्रभावो गिरिजेऽतुलः ।। ११ ।।\nअस्मिँल्लिंगे परां सिद्धि प्राप्ताः सिद्धाः सहस्रशः ।।\nगुप्तमासीदिदं लिंगमद्य यावत्सुमध्यमे ।। ।। १२ ।।\nतव पित्रा हिमवता मम भक्तेन सर्वथा ।।\nपुण्यार्जितैर्महारत्नै रत्नेशः प्रकटीकृतः ।। १३ ।।\nअस्मिँल्लिंगे मम प्रीतिर्नितरामद्रिराजजे ।।\nवाराणस्यामिदं लिंगं पूजनीयं प्रयत्नतः ।। १४ ।।\nनाना रत्नानि लभ्यंते रत्नेशानुग्रहादुमे ।।\nस्त्रीरत्नपुत्ररत्नादि स्वर्गमोक्षावपि प्रिये ।। १५ ।।\nयोऽत्र रत्नेश्वरं नत्वा मृतो देशांतरेष्वपि ।।\nन स स्वर्गादिहागच्छेत्कल्पकोटिशतैरपि ।।१६।।\nअसितायां चतुर्दश्यामुपोष्य निशि जागरात्।।\nरत्नेशसन्निधौ देवि मम सान्निध्यमाप्नुयात् ।। ।। १७ ।।\nअस्य लिंगस्य पूर्वेण त्वया जन्मांतरे प्रिये ।।\nदाक्षायणीश्वरं लिगं मद्भक्त्यात्र प्रतिष्ठितम् ।। १८ ।।\nतस्य संदर्शनादेव न नरो याति दुर्गतिम् ।।\nअंबिका नाम गौरी त्वं तत्राहं चांबिकेश्वरः ।। १९ ।।\nमूर्तः षडाननस्तत्र तव पुत्रः सुमध्यमे ।।\nएतत्त्रयं नरो दृष्ट्वा न गर्भं प्रविशेदुमे ।। 4.2.67.२२० ।।\nरत्नेश्वरस्य माहात्म्यं मया ते समुदीरितम् ।।\nगोपनीयं प्रयत्नेन कलिकल्मषचेतसाम् ।। २१ ।।\nइदं रत्नेश्वराख्यानं यः पठिष्यति सर्वदा ।।\nसपुत्रपौत्रपशुभिर्न वियुज्येत कर्हिचित् ।। २२ ।।\nश्रुत्वा रत्नेश्वरोत्पतिं सेतिहासां नरोत्तमः ।।\nअनूढो लभते सत्यं कन्यारत्नं कुलोचितम् ।। २३ ।।\nकन्यापीमं समाकर्ण्य त्वितिहासं मनोरमम् ।।\nश्रद्धया सत्पतिं प्राप्य भविष्यति पतिव्रता ।। २४ ।।\nइतिहासमिमं श्रुत्वा नारी वा पुरुषोपिवा ।।\nन जात्विष्टवियोगाग्नि तापेन परितप्यते ।।२२५।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे रत्नेश्वरप्रशंसनं नाम सप्तषष्टितमोऽध्यायः ।। ६७ ।।"
  }
]
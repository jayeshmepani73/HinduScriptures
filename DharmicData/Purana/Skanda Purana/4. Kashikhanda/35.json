[
  {
    "text": "।। कुंभयोनिरुवाच ।। ।।\nअविमुक्तं महाक्षेत्रं परनिर्वाणकारणम् ।।\nक्षेत्राणां परमं क्षेत्रं मंगलानां च मंगलम् ।। १ ।।\nश्मशानानां च सर्वेषां श्मशानं परमं महत् ।।\nपीठानां परमं पीठमूषराणां महोषरम् ।। २ ।।\nधर्माभिलाषिबुद्धीनां धर्मराशिकरं परम् ।।\nअर्थार्थिनां शिखिरथ परमार्थ प्रकाशकम् ।। ३ ।।\nकामिनां कामजननं मुमुक्षूणां च मोक्षदम् ।।\nश्रूयते यत्र यत्रैतत्तत्र तत्र परामृतम् ।। ४ ।।\nक्षेत्रैकदेशवर्तिन्या ज्ञानवाप्याः कथां पराम् ।।\nश्रुत्वेमामिति मन्येहं गौरीहृदयनंदन ।। ५ ।।\nअणुप्रमाणमपि या मध्ये काशिविकासिनी ।।\nमही महीयसी ज्ञेया सा सिद्ध्यै न मुधा क्वचित् ।। ६ ।।\nकियंति संति तीर्थानि नेह क्षोणीतलेऽखिले ।।\nपरं काशीरजोमात्र तुलासाम्यं क्व तेष्वपि ।। ७ ।।\nकियंत्यो न स्रवंत्योत्र रत्नाकर मुदावहाः ।।\nपरं स्वर्गतरंगिण्याः काश्यां का साम्यमुद्वहेत् ।। ८ ।।\nकियंति संति नो भूम्यां मोक्षक्षेत्राणि षण्मुख ।।\nपरं मन्येऽविमुक्तस्य कोट्यंशोपि न तेष्वहो ।। ९ ।।\nगंगा विश्वेश्वरः काशी जागर्ति त्रितयं यतः ।।\nतत्र नैःश्रेयसी लक्ष्मीर्लभ्यते चित्रमत्र किम् ।। 4.1.35.१० ।।\nकथमेषा त्रयी स्कंद प्राप्यते नियतं नरैः ।।\nतिष्ये युगे विशेषेण नितरां चंचलेंद्रियैः ।। ११ ।।\nतपस्तादृक्क्व वा तिष्ये तिष्ये योगः क्व तादृशः ।।\nक्व वा व्रतं क्व वा दानं तिष्ये मोक्षस्त्वतः कुतः ।। १२।।\nविनापि तपसा स्कंद विनायोगेन षण्मुख ।।\nविना व्रतैर्विना दानैः काश्यां मोक्षस्त्वयेरितः ।। १३ ।।\nकिं किमाचरता स्कंद काशी प्राप्येत तद्वद ।।\nमन्ये विना सदाचारं न सिद्ध्येयुर्मनोरथाः ।। १४ ।।\nआचारः परमो धर्म आचारः परमं तपः ।।\nआचाराद्वर्धते ह्यायुराचारात्पापसंक्षयः ।। १५ ।।\nआचारमेव प्रथमं तस्मादाचक्ष्व षण्मुख ।।\nदेवदेवो यथा प्राह तवाग्रे त्वं तथा वद ।। १६ ।।\n।। स्कंद उवाच।। ।।\nमित्रावरुणजाख्यामि सदाचारं सतां हितम् ।।\nयदाचरन्नरो नित्यं सर्वान्कामानवाप्नुयात् ।।१७।।\nस्थावराः कृमयोऽब्जाश्च पक्षिणः पशवो नराः ।।\nक्रमेण धार्मिकास्त्वेते ह्येतेभ्यो धार्मिकाः सुराः ।। १८ ।।\nसहस्रभागः प्रथमा द्वितीयोनुक्रमात्तथा ।।\nसर्व एते महाभागा यावन्मुक्ति समाश्रयाः ।। १९ ।।\nचतुर्णामपि भूतानां प्राणिनोऽतीव चोत्तमाः ।।\nप्राणिभ्यामपि मुने श्रेष्ठाः सर्वे बुद्ध्युपजीविनः ।। 4.1.35.२० ।।\nमतिमद्भ्यो नराः श्रेष्ठास्तेभ्यः श्रेष्ठास्तु वाडवाः ।।\nविप्रेभ्योपि च विद्वांसो विद्वद्भ्यः कृतबुद्धयः ।। २१ ।।\nकृतधीभ्योपि कर्तारः कर्तृभ्यो ब्रह्मतत्पराः ।।\nन तेषामर्चनीयोऽन्यस्त्रिषु लोकेषु कुंभज ।। २२ ।।\nअन्योन्यमर्चकास्ते वै तपोविद्याऽविशेषतः ।।\nब्राह्मणो ब्रह्मणा सृष्टः सर्वभूतेश्वरो यतः ।। २३ ।।\nअतो जगत्स्थितं सर्वं ब्राह्मणोऽर्हति नापरः ।।\nसदाचारो हि सर्वार्हो नाचाराद्विच्युतः पुनः ।।\nतस्माद्विप्रेण सततं भाव्यमाचारशीलिना ।। २४ ।।\nविद्वेष रागरहिता अनुतिष्ठंति यं मुने ।।\nविद्वांसस्तं सदाचारं धर्ममूलं विदुर्बुधाः ।।२५।।\nलक्षणैः परिहीनोपि सम्यगाचारतत्परः ।।\nश्रद्धालुरनसूयुश्च नरो जीवेत्समाः शतम ।। २६ ।।\nश्रुतिस्मृतिभ्यामुदितं स्वेषु स्वेषु च कर्मसु ।।\nसदाचारं निषेवेत धर्ममूलमतंद्रितः ।। २७ ।।\nदुराचाररतो लोके गर्हणीयः पुमान्भवेत् ।।\nव्याधिभिश्चाभिभूयेत सदाल्पायुः सुदुःखभाक् ।। २८ ।।\nत्याज्यं कर्म पराधीनं कायमात्मवशं सदा ।।\nदुःखी यतः पराधीनः सदैवात्मवशः सुखी ।। २९ ।।\nयस्मिन्कर्मण्यंतरात्मा क्रियमाणे प्रसीदति ।।\nतदेव कर्म कर्तव्यं विपरीतं न च क्वचित् ।। 4.1.35.३० ।।\nप्रथमं धर्मसर्वस्वं प्रोक्ता यन्नियमा यमाः ।।\nअतस्तेष्वेव वै यत्नः कर्तव्यो धर्ममिच्छता ।। ३१ ।।\nसत्यं क्षमार्जवं ध्यानमानृशंस्यमहिंसनम् ।।\nदमः प्रसादो माधुर्यं मृदुतेति यमा दश ।। ३२ ।।\nशौचं स्नानं तपो दानं मौनेज्याध्ययनं व्रतम् ।।\nउपोषणोपस्थ दंडौ दशैते नियमाः स्मृताः ।। ३३ ।।\nकामं क्रोधं मदं मोहं मात्सर्यं लोभमेव च ।।\nअमून्षड्वै(?)रिणो जित्वा सर्वत्र विजयी भवेत् ।। ३४ ।।\nशनैः शनैः स चिनुयाद्धर्मं वल्मीक शृंगवत् ।।\nपरपीडामकुर्वाणः परलोकसहायिनम् ।। ३५ ।।\nधर्म एव सहायी स्यादमुत्र न परिच्छदः ।।\nपितृ मातृ सुत भ्रातृ योषिद्बंधुजनादिकः ।। ३६ ।।\nजायते चैकलः प्राणी प्रम्रियेत तथैकलः ।।\nएकलः सुकृतं भुंक्ते भुंक्ते दुष्कृतमेकलः ।। ३७ ।।\nदेहं पंचत्वमापन्नं त्यक्त्वा कौ काष्ठलोष्ठवत् ।।\nबांधवा विमुखा यांति धर्मो यांतमनुव्रजेत् ।।३८।।\nकृती संचिनुयाद्धर्मं ततोऽमुत्र सहायिनम् ।।\nधर्मं सहायिनं लब्द्ध्वा संतरेद्दुस्तरं तमः ।। ३९ ।।\nसंबंधानाचरेन्नित्यमुत्तमैरुत्तमैः सुधीः ।।\nअधमानधमांस्त्यक्त्वा कुलमुत्कर्षतां नयेत्।। 4.1.35.४० ।।\nउत्तमानुत्तमानेव गच्छन्हीनांश्च वर्जयन् ।।\nब्राह्मणः श्रेष्ठतामेति प्रत्यवाये न शूद्रताम् ।। ४१ ।।\nअनध्ययनशीलं च सदाचारविलंघिनम्।।\nसालसं च दुरन्नादं ब्राह्मणं बाधतेंऽतकः ।। ४२ ।।\nततोऽभ्यसेत्प्रयत्नेन सदाचारं सदा द्विजः ।।\nतीर्थान्यप्यभिलष्यंति सदाचारिसमागमम्।। ४३ ।।\nरजनीप्रांतयामार्धं बाह्मः समय उच्यते ।।\nस्वहितं चिंतयेत्प्राज्ञस्तस्मिंश्चोत्थाय सवर्दा ।। ४४ ।।\nगजास्यं  संस्मरेदादौ तत ईशं सहांबया।।\nश्रीरंगं श्रीसमेतं तु ब्रह्माण्या कमलोद्भवम्।। ४५ ।।\nइंद्रादीन्सकलान्देवान्वसिष्ठादीन्मुनीनपि ।।\nगंगाद्याः सरितः सर्वाः श्रीशैलाद्यखिलान्गिरीन् ।। ४६ ।।\nक्षीरोदादीन्समुद्रांश्च मानसादि सरांसि च ।।\nवनानि नंदनादीनि धेनूः कामदुघादिकाः ।। ४७ ।।\nकल्पवृक्षादि वृक्षांश्च धातून्कांचनमुख्यतः ।।\nदिव्यस्त्रीरुर्वशीमुख्या गरुडादीन्पतत्त्रिणः ।। ४८ ।।\nनागाश्च शेषप्रमुखान्गजानैरावतादिकान्।।\nअश्वानुच्चैःश्रवो मुख्यान्कौस्तुभादीन्मणीञ्छुभान् ।। ४९ ।।\nस्मरेदरुंधतीमुख्याः पतिव्रतवतीर्वधूः ।।\nनैमिषादीन्यरण्यानि पुरीः काशीपुरीमुखाः ।। 4.1.35.५० ।।\nविश्वेशादीनि लिंगानि वेदानृक्प्रमुखानपि ।।\nगायत्रीप्रमुखान्मंत्रान्योगिनः सनकादिकान् ।। ५१ ।।\nप्रणवादिमहाबीजं नारदादींश्च वैष्णवान् ।।\nशिवभक्तांश्च बाणादीन्प्रह्लादादीन्दृढव्रतान् ।। ५२ ।।\nवदान्यांश्च दधीच्यादीन्हरिश्चंद्रादि भूपतीन् ।।\nजननी चरणौ स्मृत्वा सर्वतीर्थोत्तमोत्तमौ ।। ५३ ।।\nपितरं च गुरूंश्चापि हृदि ध्यात्वा प्रसन्नधीः ।।\nततश्चावश्यकं कर्तुं नैर्ऋतीं दिशमाश्रयेत् ।। ५४ ।।\nग्रामाद्धनुःशतं गच्छेन्नगराच्च चतुर्गुणम् ।।\nतृणैराच्छाद्य वसुधां शिरः प्रावृत्य वाससा ।।५५ ।।\nकर्णोपवीत्युदग्वक्त्रो दिवसे संध्ययोरपि ।।\nविण्मूत्रे विसृजेन्मौनी निशायां दक्षिणामुखः ।। ५६ ।।\nन तिष्ठन्नाप्सु नो विप्र गो वह्न्यनिल संमुखः ।।\nन फालकृष्टे भूभागे न रथ्यासेव्यभूतले ।। ५७ ।।\nनालोकयेद्दिशोभागाञ्ज्योतिश्चक्रं नभोमलम् ।।\nवामेन पाणिना शिश्नं धृत्वोत्तिष्ठेत्प्रयत्नवान् ।। ५८ ।।\nअथो मृदं समादाय जंतुकर्करवर्जिताम् ।।\nविहाय मूषकोत्खातां शौचोच्छिष्टां च नाकुलाम् ।। ५९ ।।\nगुह्ये दद्यान्मृदं चैकां पायौ पंचांबुसां तराः ।।\nदश वामकरे चापि सप्त पाणिद्वये मृदः ।। 4.1.35.६० ।।\nएकैकां पादयोर्दद्यात्तिस्रः पाण्योर्मृदस्तथा ।।\nइत्थं शौचं गृही कुर्याद्गंधलेपक्षयावधि ।। ६१ ।।\nक्रमाद्द्वैगुण्यमेतस्माद्ब्रह्मचर्यादिषु त्रिषु ।।\nदिवाविहित शौचस्य रात्रावर्धं समाचरेत् ।। ६२ ।।\nरुज्यर्धं च तदर्धं च पथि चौरादि बाधिते ।।\nतदर्धं योषितां चापि सुस्थे न्यूनं न कारयेत् ।।६३।।\nअपि सर्वनदीतोयैर्मृत्कूटैश्चापि गोमयैः ।।\nआपादमाचरच्छौचं भावदुष्टो न शुद्धिभाक् ।।६४।।\nआर्द्रधात्रीफलोन्माना मृदः शौचे प्रकीर्तिताः।।\nसर्वाश्चाहुतयोप्येवं ग्रासाश्चांद्रायणेपि च ।।\nप्रागास्य उदगास्योवा सूपविष्टः शुचौ भुवि।।\nउपस्पृशेद्विहीनायां तुषांगारास्थिभस्मभिः ।। ६६।।\nअनुष्णाभिरफेनाभिरद्भिर्हृद्गाभिरत्वरः ।।\nब्राह्मणो ब्राह्मतीर्थेन दृष्टिपूताभिराचमेत् ।। ६७।।\nकंठगाभिर्नृपः शुद्ध्येत्तालुगाभिस्तथोरुजः ।।\nस्त्रीशूद्रावास्य संस्पर्शमात्रेणापि विशुद्ध्यतः ।। ६८ ।।\nशिरः प्रावृत्य कंठं वा जले मुक्तशिखोऽपि च ।।\nअक्षालितपदद्वंद्व आचांतोप्यशुचिर्मतः ।। ६९ ।।\nत्रिः पीत्वांबु विशुद्ध्यर्थं ततः खानि विशोधयेत् ।।\nअंगुष्ठमूलदेशेन द्विर्द्विरोष्ठाधरौ स्पृशेत् ।। 4.1.35.७० ।।\nअंगुलीभिस्त्रिभिः पश्चात्पुनरास्यं स्पृशेत्सुधीः ।।\nतर्जन्यंगुष्ठकोट्या च घ्राणरंध्रे पुनः पुनः ।। ७१ ।।\nअंगुष्ठानामिकाग्राभ्यां चक्षुः श्रोत्रे पुनः पुनः ।।\nकनिष्ठांगुष्ठयोगेन नाभिरंध्रमुपस्पृशेत् ।। ७२ ।।\nस्पृष्ट्वा तलेन हृदयं समस्ताभिः शिरः स्पृशेत् ।।\nअंगुल्यग्रैस्तथा स्कंधौ सांबु सर्वत्र संस्पृशेत् ।। ७३ ।।\nआचांतः पुनराचामेत्कृते रथ्योपसर्पणे ।।\nस्नात्वा भुक्त्वा पयः पीत्वा प्रारंभे शुभकर्मणाम् ।। ७४ ।।\nसुप्त्वा वासः परीधाय तथा दृष्ट्वाप्यमंगलम् ।।\nप्रमादादशुचिं स्पृष्ट्वा द्विराचांतः शुचिर्भवेत् ।। ७५ ।।\nअथो मुखविशुद्ध्यर्थं गृह्णीयाद्दंतधावनम् ।।\nआचांतोप्यशुचिर्यस्मादकृत्वा दंतधावनम्।। ७६ ।।\nप्रतिपद्दर्शषष्ठीषु नवम्यां रविवासरे ।।\nदंतानां काष्ठसंयोगो दहेदासप्तमं कुलम् ।। ७७।।\nअलाभे दंतकाष्ठानां निषिद्धे वाथ वासरे ।।\nगंडूषा द्वादश ग्राह्या मुखस्य परिशुद्धये ।। ७८ ।।\nकनिष्ठाग्र परीमाणं सत्वचं निर्व्रणं ऋजुम् ।।\nद्वादशांगुलमानं च सार्धं स्याद्दंतधावनम् ।। ७९ ।।\nएकैकांगुलह्रासेन वर्णेष्वन्येषु कीर्तितम् ।।\nआम्राम्रातक धात्रीणां कंकोल खदिरोद्भवम् ।। 4.1.35.८० ।।\nशम्यपामार्गखर्जूरीशेलुश्रीपर्णिपीलुजम्।।\nराजादनं च नारंगं कषायकटुकंटकम्।।८१।।\nक्षीरवृक्षोद्भवं वापि प्रशस्तं दंतधावनम्।।\nजिह्वोल्लेखनिकां चापि कुर्याच्चापाकृतिं शुभाम्।। ८२।।\nअन्नाद्याय व्यूहध्वं सोमोराजाय मा गमत् ।।\nसमे मुखं प्रमार्क्ष्यते यशसा च भगेन च ।। ८३ ।।\nआयुर्बलं यशो वर्चः प्रजाः पशु वसूनि च ।।\nब्रह्म प्रज्ञां च मेधां च त्वन्नो देहि वनस्पते ।। ८४ ।।\nमंत्रावेतौ समुच्चार्य यः कुर्याद्दंतधावनम् ।।\nवनस्पतिगतः सोमस्तस्य नित्यं प्रसीदति ।। ८५ ।।\nमुखे पर्युषिते यस्माद्भवेदशुचिभाग्नरः ।।\nततः कुर्यात्प्रयत्नेन शुद्ध्यर्थं दंतधावनम् ।। ८६ ।।\nउपवासेपि नो दुष्येद्दंतधावनमंजनम् ।।\nगंधालंकारसद्वस्त्रपुष्पमालानुलेपनम् ।। ८७ ।।\nप्रातःसंध्यां ततः कुर्याद्दंतधावनपूर्विकाम् ।।\nप्रातःस्नानं चरित्वा च शुद्धे तीर्थे विशेषतः ।। ८८ ।।\nप्रातःस्नानाद्यतःशुद्ध्येत्कायोयं मलिनः सदा ।।\nछिद्रितो नवभिश्छिद्रैः स्रवत्येव दिवानिशम् ।। ८९ ।।\nउत्साह मेधा सौभाग्य रूप संपत्प्रवर्तकम् ।।\nमनः प्रसन्नताहेतुः प्रातःस्नानं प्रशस्यते ।। 4.1.35.९० ।।\nप्रस्वेद लालाद्याक्लिन्नो निद्राधीनो यतो नरः ।।\nप्रातःस्नानात्ततोर्हः स्यान्मंत्रस्तोत्रजपादिषु।।९१।।\nप्रातःप्रातस्तु यत्स्नानं संजाते चारुणोदये ।।\nप्राजापत्यसमं प्राहुस्तन्महाघविघातकृत् ।। ९२ ।।\nप्रातःस्नानं हरेत्पापमलक्ष्मीं ग्लानिमेव च ।।\nअशुचित्वं च दुःस्वप्नं तुष्टिं पुष्टिं प्रयच्छति ।। ९३ ।।\nनोपसर्पंति वै दुष्टाः प्रातःस्नायिजन क्वचित् ।।\nदृष्टादृष्टफलं यस्मात्प्रातःस्नानं समाचरेत् ।। ९४ ।।\nप्रसंगतः स्नानविधिं वक्ष्यामि कलशोद्भव ।।\nविधिस्नानं यतः प्राहुः स्नानाच्छतगुणोत्तरम् ।। ९५ ।।\nविशुद्धां मृदमादाय बर्हींषि तिल गोमयम् ।।\nशुचौ देशे परिस्थाप्य त्वाचम्य स्नानमाचरेत् ।। ९६ ।।\nउपग्रही बद्धशिखो जलमध्ये समाविशेत् ।।\nउरुँ हीति मंत्रेण तोयमावर्त्य सृष्टितः ।। ९७ ।।\nये ते शतं ततो जप्त्वा तोयस्यामंत्रणाय च ।।\nसुमित्रिया नो मंत्रेण पूर्वं कृत्वा जलांजलिम् ।।\nक्षिपेद्द्वेष्यं समुद्दिश्य जपन्दुर्मित्रिया इति ।। ९८ ।।\nइदं विष्णुरिमं जप्त्वा लिंपेदंगानि मृत्स्नया ।।\nमृदैकया शिरः क्षाल्य द्वाभ्यां नाभेस्तथोपरि ।। ९९ ।।\nनाभेरधस्तु तिसृभिः पादौ षड्भिर्विशोधयेत् ।। ।।\nमज्जेत्प्रवाहाभिमुख आपो अस्मानिमं जपन् ।।4.1.35.१००।।\nउदिदाभ्यः शुचिरिति मंत्र उन्मज्जने मतः ।।\nमानस्तोक इमं जप्त्वा लिंपेद्गात्राणि गोमयैः ।। १ ।।\nइमं मे वरुणेत्यादि मंत्रः स्वात्माभिषेचनम् ।।\nतत्त्वायामि तथात्वन्नः सत्वं नश्चाप्युदुत्तमम् ।। २ ।।\nधाम्नोधाम्नस्तथा मापो मौषधीरिति संजपेत् ।।\nयदाहुरघ्न्या मुंचंतु मेति चावभृथेति च ।। ३ ।।\nअब्दैवता इमे मंत्राः प्रोक्ताः स्वात्माभिषेचने ।।\nप्रणवेन ततो विप्रो महाव्याहृतिभिस्ततः ।। ४ ।।\nआत्मानं पावयेद्विद्वान्गायत्र्या च ततः कृती ।।\nआपो हिष्ठेति तिसृभिः प्रत्यृचं पावनं स्मृतम् ।। ५ ।।\nएतेपि पावना मंत्रा इदमापो हविष्मतीः ।।\nदेवीराप अपो देवा द्रुपदादिव संज्ञकाः ।। ६ ।।\nशन्नो देवीरपोदेवीस्तथापाँरसमित्यपि ।।\nपुनंतु मेति च नव पावमान्यः प्रकीर्तिताः ।। ७ ।।\nततोऽघमर्षणं जप्त्वा द्रुपदां च ततो जपेत् ।।\nप्राणायामं च विधिवदथवांतर्जले जपेत् ।। ८ ।।\nप्रणवं त्रिर्जपेद्वापि विष्णुं वा संस्मरेत्सुधीः।।\nस्नात्वेत्थं वस्त्रमापीड्य गृह्णीयाद्धौतवाससी ।।\nआचम्य च ततः कुर्यात्प्रातःसंध्यां कुशान्विताम्।।\nयो न संध्यामुपासीत ब्राह्मणो हि विशेषतः ।। 4.1.35.११० ।।\nस जीवन्नेव शूद्रस्तु मृतः श्वा जायते ध्रुवम् ।।\nसंध्याहीनोऽशुचिर्नित्यमनर्हः सर्वकर्मसु ।। ११ ।।\nयदन्यत्कुरुते कर्म न तस्य फलभाग्भवेत् ।।\nप्रणवं प्राग्दिशि स्मृत्वा ततो दत्त्वा कुशासनम् ।। १२ ।।\nचतुःस्रक्तिरिमं मंत्रं पठित्वा नान्यदृङ्मनाः ।। १३ ।।\nप्राङ्मुखो बद्धचूडो वाप्युपविष्ट उदङ्मुखः ।।\nप्रदक्षिणं स्वमभ्युक्ष्य प्राणायामं समाचरेत् ।। १४ ।।\nगायत्रीं शिरसा सार्धंं सप्तव्याहृतिपूर्विकाम् ।।\nत्रिर्जपेत्सदशोंकारः प्राणायामोयमुच्यते ।।१५।।\nप्राणायामांश्चरन्विप्रो नियतेंद्रिय मानसः ।।\nअहोरात्रकृतैः पापैर्मुक्तो भवति तत्क्षणात् ।।१६।।\nदशद्वादश संख्या वा प्राणायामाः कृता यदि ।।\nनियम्य मानसं तेन तदा तप्तं महत्तपः ।। १७ ।।\nसव्याहृति प्रणवकाः प्राणायामास्तु षोडश ।।\nअपि भ्रूणहनं मासात्पुनंत्यहरहः कृताः ।। १८ ।।\nयथा पार्थिवधातूनां दह्यंते धमनान्मलाः ।।\nतथेंद्रियैः कृता दोषा ज्वाल्यंते प्राणसंयमात् ।। १९ ।।\nएकं संभोज्य विधिवद्ब्राह्मणं यत्फलं लभेत् ।।\nप्राणायामैर्द्वादशभिस्तत्फलं श्रद्धयाप्यते ।। 4.1.35.१२० ।।\nवेदादि वाङ्मयं सर्वं प्रणवे यत्प्रतिष्ठितम्।।\nततः प्रणवमभ्यस्येद्वेदादिं वेदजापकः ।। २१ ।।\nप्रणवे नित्ययुक्तस्य सप्तसु व्याहृतिष्वपि ।।\nत्रिपदायां तु गायत्र्यां न भयं जायते क्वचित् ।।२२।।\nएकाक्षरं परं ब्रह्म प्राणायामः परं तपः ।।\nगायत्र्यास्तु परं नास्ति पावनं कलशोद्भव ।। २३ ।।\nकर्मणा मनसा वाचा यद्रात्रौ कुरुतेत्वघम् ।।\nउत्तिष्ठन्पूर्वसंध्यायां प्राणायामैर्विशोधयेत्।। २४।।\nयदह्ना कुरुते पापं मनोवाक्कायकर्मभिः ।।\nआसीनः पश्चिमां संध्यां तत्प्राणायामतो हरेत् ।। २५ ।।\nपूर्वां संध्यां जपंस्तिष्ठेत्सावित्रीमार्कदर्शनात् ।।\nपश्चिमां तु समासीनः सम्यगृक्षविभावनात् ।। २६ ।।\nपूर्वां संध्यां जपंस्तिष्ठन्नैशमेनो व्यपोहति ।।\nपश्चिमां तु समासीनो मलं हंति दिवाकृतम् ।। २७ ।।\nनोपतिष्ठेत्तु यः पूर्वां नोपास्ते यस्तु पश्चिमाम् ।।\nस शूद्रवद्बहिष्कार्यः सर्वस्माद्द्विजकर्मणः ।। २८ ।।\nअपां समीपमासाद्य नित्यकर्म समाचरेत् ।।\nगायत्रीमप्यधीयीत गत्वारण्यं समाहितः ।। २९ ।।\nगृहाद्बहुगुणा यस्मात्संध्या बहिरुपासिता ।।\nगायत्र्यभ्यासमात्रोपि वरं विप्रो जितेंद्रियः ।। 4.1.35.१३० ।।\nत्रिवेद्यपि च नो मान्यः सर्वभुक्सर्वविक्रयी ।।\nसविता देवता यस्या मुखमग्निस्त्रिपाच्च या ।। ३१ ।।\nविश्वामित्रे ऋषिश्छंदो गायत्री सा विशिष्यते ।।\nगायत्रीमुषसि ध्यायेल्लोहितां ब्रह्मदैवताम् ।। ३२ ।।\nहंसारूढामष्टवर्षां रक्तस्रगनुलेपनाम् ।।\nऋक्स्वरूपामभयदामक्षमालावलंबिनीम् ।। ३३ ।।\nव्यासर्षिणा स्तूयमानां छंदसानुष्टुभायुताम् ।।\nएतद्ध्यानादुषर्देव्या नैशमेनो व्यपोहति ।। ३४ ।।\nसूर्यश्चेति च मंत्रेण स्यादाचमनमुत्तमम् ।।\nआपोहिष्ठेति तिसृभिर्मार्जनं तु ततश्चरेत् ।। ३५ ।।\nभूमौ शिरसि चाकाश आकाशे भुवि मस्तके ।।\nमस्तके च तथाकाशे भूमौ च नवधा क्षिपेत् ।। ३६ ।।\nभूमिशब्देन चरणावाकाशं हृदयं स्मृतम् ।।\nशिरस्येव शिरः शब्दो मार्जनज्ञैरुदाहृतः ।। ३७ ।।\nवारुणादपि चाग्नेयाद्वायव्यादपि चैंद्रतः ।।\nमंत्रस्नानादपि परं ब्राह्मं स्नानमिदं परम् ।। ३८ ।।\nब्राह्मस्नानेन यः स्नातः स बाह्याभ्यंतरे शुचिः ।।\nसर्वत्र चार्हतामेति देवपूजादिकर्मणि ।।३९ ।।\nनक्तं दिनं निमज्ज्याप्सु कैवर्ताः किमु पावनाः ।।\nशतशोपि तथा स्नाता न शुद्धा भावदूषिता ।। 4.1.35.१४० ।।\nअंतःकरणशुद्धा ये तान्विभूतिः पवित्रयेत् ।।\nकिं पावनाः प्रकीर्त्यंते रासभा भस्मधूसराः ।। ४१ ।।\nस स्नातः सर्वतीर्थेषु स सर्वमलवर्जितः ।।\nतेन क्रतुशतैरिष्टं चेतो यस्येह निर्मलम् ।। ४२ ।।\nतदेव निर्मलं चेतो यथास्यात्तन्मुने शृणु ।।\nविश्वेशश्चेत्प्रसन्नः स्यात्तदा स्यान्नान्यथा क्वचित् ।। ४३ ।।\nतस्माच्चेतोविशुद्ध्यर्थं काशीनाथं समाश्रयेत् ।।\nतदाश्रयेण नियतं संक्षीयंते मनोमलाः ।। ४४ ।।\nसंक्षीणमान स मलो विश्वेशानु ग्रहात्परात् ।।\nइदं शरीरमुत्सृज्य परं ब्रह्माधिगच्छति ।। ४५ ।।\nविश्वेशानुग्रहे हेतुः सदाचारो मतो नृणाम् ।।\nश्रुतिस्मृतिभ्यामुदितं तस्मात्तमनु संश्रयेत् ।। ।। ४६ ।।\nद्रुपदां तु ततो जप्त्वा जलमादाय पाणिना ।।\nकुर्यादृतं च मंत्रेण विधिज्ञस्त्वघमर्षणम् ।। ४७ ।।\nनिमज्ज्याप्सु च यो विद्वाञ्जपेत्त्रिरघमर्षणम् ।।\nयथाश्वमेधावभृथस्तस्य स्यात्तत्तथा ध्रुवम् ।। ४८ ।।\nजले वापि स्थले वापि यः कुयार्दघमषर्णम् ।।\nतस्याघौघो विनश्येत यथा सूर्योदये तमः ।। ४९ ।।\nइमं मंत्रं ततश्चोक्त्वा कुर्यादाचमनं द्विजः ।।\nआचार्याः केचिदिच्छंति शाखाभेदेन चापरे ।। 4.1.35.१५० ।।\nअंतश्चरसि भूतेषु गुहायां विश्वतोमुखः ।।\nत्वं यज्ञस्त्वं वषट्कार आपो ज्योतीरसोऽमृतम् ।। ५१ ।।\nगायत्रीं शिरसा हीनां महाव्याहृतिपूर्विकाम् ।।\nप्रणवाद्यां जपंस्तिष्ठन्क्षिपेदंभोंजलि त्रयम् ।। ५२ ।।\nतेन वज्रोदकेनाशु मंदेहा नाम राक्षसाः ।।\nसूर्यारयः प्रलीयंते शैला वज्रहता इव ।।५३।।\nविवस्वतः सहायार्थं यो द्विजो नांजलित्रयम् ।।\nक्षिपेन्मंदेहनाशाय सोपि मंदेहतां व्रजेत्।।५४।।\nप्रातस्तावज्जपंस्तिष्ठेद्यावत्सूर्यस्य दर्शनम्।।\nउपविष्टो जपेत्सायमृक्षाणामाविलोकनात्।।५५।।\nकाललोपो न कर्तव्यो द्विजेन स्वहितेप्सुना।।\nअर्धोदयास्त समये तस्माद्वज्रोदकं क्षिपेत् ।।५६ ।।\nविधिनापि कृता संध्या कालातीताऽफला भवेत् ।।\nअयमेव हि दृष्टांतो वंध्या स्त्री मैथुनं यथा ।।५७।।\nजलं वामकरे कृत्वा यासंध्या चरिता द्विजैः ।।\nवृषली सा परिज्ञेया रक्षोगण मुदावहा ।।५८।।\nउद्वयं तमुदुत्यं च चित्रं देवेति तत्परम् ।।\nतच्चक्षुरित्युपस्थानमंत्रा ब्रध्नस्य सिद्धिदाः ।।५९।।\nसहस्रकृत्वो गायत्र्याः शतकृत्वोथवा पुनः ।।\nदशकृत्वोथ देव्यैव कुर्यात्सौरीमुपस्थितिम् ।। 4.1.35.१६० ।।\nसहस्रपरमां देवीं शतमध्यां दशावराम् ।।\nगायत्रीं यो जपेद्विप्रो न स पापैः प्रलिप्यते ।। ६१ ।।\nविभ्राडित्यनुवाकं वा सूक्तं वा पौरुषं जपेत् ।।\nशिवसंकल्पमथवा ब्राह्मणं मंडलं तु वा ।। ६२ ।।\nएतानि चोपस्थानानि रविप्रीतिकराणि च ।।\nरक्तचंदनमिश्राद्भिरक्षतैः कुसुमैः कुशैः ।।६३।।\nवेदोक्तैरागमोक्तैर्वा मंत्रैरर्घं प्रदापयेत् ।।\nअर्चितः सविता येन तेन त्रैलोक्यमर्चितम्।।६४।।\nअर्चितः सविता सूते सुतान्पशु वसूनि च ।।\nव्याधीन्हरेद्ददात्यायुः  पूरयेद्वांछितान्यपि ।। ६५ ।।\nअयं हि रुद्र आदित्यो हरिरेष दिवाकरः ।।\nरविर्हिरण्यगर्भोसौ त्रयीरूपोयमर्यमा ।। ६६ ।।\nरवेस्तु तोषणात्तुष्टा ब्रह्मविष्णुमहेश्वराः ।।\nइंद्रादयोखिला देवा मरीच्याद्या महर्षयः ।। ६७ ।।\nमानवा मनुमुख्याश्च सोमपाद्याः पितामहाः ।।\nरवेरर्चां विधायेत्थं ततस्तर्पणमारभेत् ।। ६८ ।।\nदर्भानगर्भानादाय नव सप्त च पंच वा ।।\nसाग्रान्समूलानच्छिन्नान्द्विजो दक्षिणपाणिना ।। ६९ ।।\nअन्वारब्धेन सव्येन तर्पयेत्षड्विनायकान् ।।\nब्रह्मादीनखिलान्देवान्मरीच्यादींस्तथा मुनीन् ।। 4.1.35.१७० ।।\nचंदनागुरुकस्तूरी गंधवत्कुसुमैरपि ।।\nतर्पयेच्छुचिभिस्तोयैस्तृप्यंत्विति समुच्चरन् ।। ७१ ।।\nसनकादीन्मनुष्याँश्च निवीती तर्पयेद्यवैः ।।\nअंगुष्ठद्वयमध्ये तु कृत्वा दर्भानृजून्द्विजः ।। ७२ ।।\nकव्यवाडनलादींश्च पितॄन्दिव्यान्प्रतर्पयेत् ।।\nप्राचीनावीतिको दर्भैर्द्विगुणैस्तिलमिश्रितैः ।। ७३ ।।\nरवौ शुक्रे त्रयोदश्यां सप्तम्यां निशि संध्ययोः ।।\nश्रेयोर्थी ब्राह्मणो जातु न कुर्यात्तिलतर्पणम् ।। ७४ ।।\nयदि कुर्यात्ततः कुर्याच्छुक्लैरेव तिलैः कृती ।।\nचतुर्दश यमान्पश्चात्तर्पयेन्नाम उच्चरन् ।। ७५ ।।\nततः स्वगोत्रमुच्चार्य तर्पयेत्स्वपितॄन्मुदा ।।\nसव्यजानुनिपातेन पितृतीर्थेन वाग्यतः ।। ७६ ।।\nएकैकमंजलिं देवा द्वौ द्वौ तु सनकादिकाः ।।\nपितरस्त्रीन्प्रवांछंति स्त्रिय एकैकमंजलिम् ।। ७७ ।।\nअंगुल्यग्रे भवेद्दैवमार्षमंगुलि मूलगम् ।।\nब्राह्ममंगुष्ठमूले तु पाणिमध्ये प्रजापतेः ।। ७८ ।।\nमध्येंगुष्ठप्रदेशिन्योः पित्र्यं तीर्थं प्रचक्षते ।।\nनवर्चमुच्चरन्विद्वान्विदध्यात्पितृतर्पणम् ।। ७९ ।।\nउदीरतामगिंरस आयंतुन इतीष्यते ।।\nऊर्जं वहंती पितृभ्यः स्वधायिभ्यस्ततः पठेत् ।। 4.1.35.१८० ।।\nये चेह पितरस्तद्वन्मधुवाता इति तृचम् ।।\nनमो वः पितरश्चोक्त्वा पठन्सिंचेज्जलं भुवि ।। ८१ ।।\nआब्रह्मस्तंबपर्यंतं देवर्षिपितृमानवाः ।।\nतृप्यंतु पितरः सर्वे मातृमातामहादयः ।।८२ ।।\nअतीतकुलकोटीनां सप्तद्वीप निवासिनाम् ।।\nआब्रह्मभुवनाल्लोकादिदमस्तु तिलोदकम् ।। ६३ ।।\nये चास्माकं कुले जाता अपुत्रा गोत्रिणो मृताः ।।\nसर्वे ते तृप्तिमायांतु वस्त्रनिष्पीडनोदकैः ।।८४ ।।\nअग्निकार्यं ततः कृत्वा वेदाभ्यासं ततश्चरेत् ।।\nश्रुत्यभ्यासः पंचधा स्यात्स्वीकारोर्थविचारणम् ।। ८५ ।।\nअभ्यासश्च जपश्चापि शिष्येभ्यः प्रतिपादनम् ।।\nलब्धस्य प्रतिपालार्थमलब्धस्य च लब्धये ।। ८६ ।।\nदातारं समुपेयाद्वै स्वगुरुत्वं च वर्धयेत् ।।\nप्रातःकृत्यमिदं प्रोक्तं द्विजातीनां द्विजोत्तम ।। ८७ ।।\nअथवा प्रातरुत्थाय कृत्वावश्यकमेव च ।।\nशौचाचमनमादाय भक्षयेद्दंतधावनम् ।। ८८ ।।\nविशोध्य सर्वगात्राणि प्रातःसंध्यां समाचरेत् ।।\nवेदार्थानधिगच्छेच्च शास्त्राणि विविधान्यपि ।। ८९ ।।\nअध्यापयेच्छुचीञ्शिष्यान्हितान्मेधासमन्वितान् ।।\nउपेयादीश्वरं चैव योगक्षेमादि सिद्धये ।। 4.1.35.१९० ।।\nततो मध्याह्नसिद्ध्यर्थं पूर्वोक्तं स्नानमाचरेत् ।।\nस्नात्वा माध्याह्निका संध्यामुपासीत विचक्षणः ।। ९१ ।।\nनवयौवनभिन्नांगीं शुद्धस्फटिकनिर्मलाम् ।।\nत्रिष्टुप्छंदः समायुक्तां सावित्रीं रुद्रदैवताम् ।। ९२ ।।\nकश्यपर्षिसमायुक्तां यजुर्वेदस्वरूपिणीम् ।।\nत्र्यक्षरां वृषभारूढां भक्ताभयकरां पराम् ।। ९३ ।।\nदेवतां परिपूज्याथ नैत्यिकं विधिमाचरेत् ।।\nपचनाग्निं समुज्ज्वाल्य वैश्वदेवं समाचरेत् ।। ९४ ।।\nनिष्पावान्कोद्रवान्माषान्कलायांश्चणकांस्त्यजेत् ।।\nतैलपक्वं च पक्वान्नं सर्वं लवणयुक्त्यजेत् ।। ९५ ।।\nआढकीश्च मसूरांश्च वर्तुलान्वरटांस्तथा ।।\nभुक्तशेषं पर्युषितं वैश्वदेवे विवर्जयेत् ।। ९६ ।।\nदर्भपाणिः समाचम्य प्राणायामं विधाय च ।।\nपृष्ठो दिवीति मंत्रेण पर्युक्षणमथाचरेत् ।। ९७ ।।\nप्रदक्षिणं च पर्युक्ष्य त्रिःपरिस्तीर्य वै कुशान् ।।\nएषो ह देव मंत्रेण कुर्याद्वह्निं सुसंमुखम् ।। ९८ ।।\nवैश्वानरं समभ्यर्च्य साज्यपुष्पाक्षतैरथ ।।\nभूराद्याश्चाहुतीस्तिस्रः स्वाहांताः प्रणवादिकाः ।। ९९ ।।\nॐभूर्भुवःस्वःस्वाहेति विप्रो दद्यात्तथाहुतिम् ।।\nतथा देवकृतस्याद्या जुहुयाच्च षडाहुतीः ।। 4.1.35.२०० ।।\nयमाय तूष्णीमेकां च तथा स्विष्टकृतीद्वयम् ।।\nविश्वेभ्यश्चापि देवेभ्यो भूमौ दद्यात्ततो बलिम् ।। १ ।।\nसर्वेभ्यश्चापि भूतेभ्यो नमो दद्यात्तदुत्तरे ।।\nतद्दक्षिणे पितृभ्यश्च प्राचीनावीतिको ददेत् ।। २ ।।\nनिर्णेजनोदकान्नं चैशान्यां वै  यक्ष्मणेऽर्पयेत् ।।\nततो ब्रह्मादि देवेभ्यो नमो दद्यात्तदुत्तरे ।। ३ ।।\nनिवीती सनकादिभ्यः पितृभ्यस्त्वपसव्यवान् ।।\nहंतः षोडशभिर्ग्रासश्चतुर्भिः पुष्कलं स्मृतम् ।। ४ ।।\nग्रासमात्राभवेद्भिक्षा गृहस्थसुकृतप्रदा ।।\nअध्वगः क्षीणवृत्तिश्च विद्यार्थी गुरुपोषकः ।। ५ ।।\nयतिश्च ब्रह्मचारी च षडेते धर्मभिक्षुकाः ।।\nअतिथिः पथिको ज्ञेयो ऽनूचानः श्रुतिपारगः ।। ६ ।।\nमान्यावेतौ गृहस्थानां ब्रह्मलोकमभीप्सताम् ।।\nअपि श्वपाके शुनि वा नैवान्नं निष्फलं भवेत् ।। ७ ।।\nअन्नार्थिनि समायाते पात्रापात्रं न चिंतयेत् ।।\nशुनां च पतितानां च श्वपचां पापरोगिणाम्।। ८ ।।\nकाकानां च कृमीणां च बहिरन्नं किरेद्भुवि ।।\nऐंद्रवारुणवायव्याः सौम्या वै नैर्ऋताश्च ये ।। ९ ।।\nप्रतिगृह्णंत्विमं पिंडं काका भूमौ मयार्पितम् ।।\nद्वौ श्वानौ श्यामशबलौ वैवस्वतकुलोद्भवौ ।। 4.1.35.२१० ।।\nताभ्यां पिंडं प्रदास्यामि स्यातामेतावहिंसकौ ।।\nदेवा मनुष्याः पशवो रक्षो यक्षोरगाः खगाः ।। ११ ।।\nदैत्याः सिद्धाः पिशाचाश्च प्रेता भूताश्च दानवाः ।।\nतृणानि तरवश्चापि मद्दत्तान्नाभिलाषुकाः ।। १२ ।।\nकृमि कीट पतंगाद्याः कर्मबद्धा बुभुक्षिताः ।।\nतृप्त्यर्थमन्नं हि मया दत्तं तेषां मुदेस्तु वै ।। १३ ।।\nइत्थं भूतबलिं दत्त्वा कालं गोदोहमात्रकम् ।।\nप्रतीक्ष्यातिथिमायांतं विशेद्भोज्यगृहं ततः ।। १४ ।।\nअदत्त्वा वायसबलिं नित्यश्राद्धं समाचरेत् ।।\nनित्यश्राद्धे स्वसामर्थ्यात्त्रीन्द्वावेकमथापि वा ।। १५ ।।\nभोजयेत्पितृयज्ञार्थं दद्यादुद्धृत्य दुर्बलः ।।\nनित्यश्राद्धं दैवहीनं नियमादिविवर्जितम् ।। १६ ।।\nदक्षिणारहितं त्वेतद्दातृभोक्तृ व्रतोज्झितम् ।।\nपितृयज्ञं विधायेत्थं स्वस्थबुद्धिरनातुरः ।। १७ ।।\nअदुष्टासनमध्यास्य भुंजीत शिशुभिः सह ।।\nसुगंधिः सुमनाः स्रग्वी शुचिवासो द्वयान्वितः ।। १८ ।।\nप्रागास्य उदगास्यो वा भुंजीत पितृसेवितम् ।। १९ ।।\nविधायान्नमनग्नं तदुपरिष्टादधस्तथा ।।\nआपोशनविधानेन कृत्वाश्नीयात्सुधीर्द्विजः ।।4.1.35.२२०।।\nप्रदद्याद्भुवःपतये भुवनपतये तथा।।\nभूतानांपतये स्वाहेत्युक्त्वा भूमौ बलित्रयम् ।।२१।।\nसकृच्चाप उपस्पृश्य प्राणाद्याहुतिपंचकम् ।।\nदद्याज्जठरकुंडाग्नौ दर्भपाणिः प्रसन्नधीः ।। २२ ।।\nदर्भपाणिस्तु यो भुंक्ते तस्य दोषो न विद्यते ।।\nकेशकीटादि संभूतस्तदश्नीयात्सदर्भकः ।। २३ ।।\nयावद्रुच्यन्नमश्नीयान्न ब्रूयात्तद्गुणागुणान् ।।\nभुंजते पितरस्तावद्यावन्नोक्ता गुणागुणाः ।। २४ ।।\nअतो मौनेन यो भुंक्ते स भुंक्ते केवलामृतम् ।।\nअनुपीय ततः क्षीरं तक्रं पानीयमेव वा ।। २५ ।।\nअमृतापिधानमसीत्येवं प्राश्योदकं सकृत् ।।\nपीतशेषं क्षिपेद्भूमौ तोयं मंत्रमिमं पठन्।। २६ ।।\nअप्रक्षालितहस्तस्य दक्षिणांगुष्ठमूलतः ।।\nरौरवेऽपुण्यनिलये पद्मार्बुदनिवासिनाम् ।। २७ ।।\nउच्छिष्टोदकमिच्छूनामक्षय्यमुपतिष्ठताम् ।। ।। २८ ।।\nपुनराचम्य मेधावी शुचिर्भूत्वा प्रयत्नतः ।।\nहस्तेनोदकमादाय मंत्रमेतमुदीरयेत्।।२९।।\nअंगुष्ठमात्रः पुरुषस्त्वंगुष्ठं च समाश्रितः ।।\nईशः सर्वस्य जगतः प्रभुः प्रीणाति विश्वभुक् ।। 4.1.35.२३० ।।\nइत्यन्नं परिसंकल्प्य प्रक्षाल्य चरणौ करौ ।।\nततोन्नपरिणामार्थं मंत्रानेतानुदीरयेत् ।। ३१ ।।\nअग्निराप्याययन्धातून्पार्थिवान्पवनेरितः ।।\nदत्तावकाशो नभसा जरयत्वस्तु मे सुखम् ।।३२।।\nप्राणापानसमानानामुदानव्यानयोस्तथा।।\nअन्नपुष्टिकरं चास्तु ममास्त्वव्याहतं सुखम् ।। ३३।।\nसमुद्रो वडवाग्निश्च ब्रध्नो ब्रध्नस्यनंदनः ।।\nमयाभ्यवहृतं यत्तदशेषं जरयंत्विमे ।। ३४ ।।\nमुखशुद्धिं ततः कृत्वा पुराणश्रवणादिभिः ।।\nअतिवाह्य दिवाशेषं ततः संध्यां समारभेत् ।। ३५।।\nगृहे गोष्ठे नदीतीरे संध्या दशगुणा क्रमात् ।।\nसंभेदे स्याच्छतगुणा ह्यनंता शिवसन्निधौ ।। ३६ ।।\nउपासिता बहिः संध्या दिवामैथुनपातकम् ।।\nशमयेदनृतोक्ताघं मद्यगंधजमेव च ।। ३७ ।।\nसामवेदस्वरूपां च वसिष्ठर्षि समायुताम् ।।\nकृष्णांगीं कृष्णवसनां मनाक्स्खलित यौवनाम् ।। ३८ ।।\nसरस्वतीं तार्क्ष्ययानां विघ्नघ्नीं विष्णुदैवताम् ।।\nजगतीच्छंदसा युक्तां ध्यायेदेकाक्षरां पराम् ।। ३९ ।।\nअग्निश्चेति च मंत्रेण विधायाचमने सुधीः ।।\nपश्चिमास्यो जपेत्तावद्यावन्नक्षत्रदर्शनम् ।। 4.1.35.२४० ।।\nअतिथिं सायमायांतमपिवाग्भूतृणोदकैः ।।\nसंभाव्य परिकल्प्येत्थं निशःप्राक्प्रहरं सुधीः ।। ४१ ।।\nइत्थं दिवाकर्म कृत्वा श्रुतेः पठनपाठनैः ।।\nएककाष्ठमयीं शय्यां नातितृप्तोथ संविशेत् ।। ४२ ।।\nउद्देशतः समाख्यातो ह्येष नित्यतमो विधिः ।।\nइत्थं समाचरन्विप्रो नावसीदति कर्हिचित् ।। २४३ ।।\nइति श्रीस्कांदे महापुराण एकाशीतिसाहरस्र्यां संहितायां चतुर्थे काशीखंडे पूर्वार्द्धे सदाचारो नाम पंचत्रिंशोऽध्यायः ।। ३५ ।। ।।"
  }
]
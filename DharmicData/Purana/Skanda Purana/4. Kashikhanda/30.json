[
  {
    "text": "।। स्कंद उवाच ।। ।।\nशृण्वगस्त्यमहाभाग स च राजा भगीरथः ।।\nआराध्य श्रीमहादेवमुद्दिधीर्षुः पितामहान् ।।१।।\nब्रह्मशाप विनिर्दग्धान्सर्वान्राजर्षिसत्तमः ।।\nमहता तपसा भूमिमानिनाय त्रिवर्त्मगाम् ।। २ ।।\nत्रयाणामपि लोकानां हिताय महते नृपः ।।\nसमानैषीत्ततो गंगां यत्रासीन्मणिकर्णिका ।। ३ ।।\nआनंदकाननं शंभोश्चक्रपुष्करिणी हरेः ।।\nपरब्रह्मैकसुक्षेत्रं लीलामोक्षसमर्पकम् ।। ४ ।।\nप्रापयामास तां गंगां दैलीपिः पुरतश्चरन् ।।\nनिर्वाणकाशनाद्यत्र काशीति प्रथिता पुरी ।। ५ ।।\nअविमुक्तं महाक्षेत्रं न मुक्तं शंभुना क्वचित ।।\nप्रागेव हि मुनेऽनर्घ्यं जात्यं जांबूनदं स्वयम् ।। ६ ।।\nपुनर्वारितरेणापि हीरेणयदि संगतम् ।।\nचक्रपुष्करणीतीर्थं प्रागेव श्रेयसांपदम् ।।७।।\nततः श्रेष्ठतरं शंभोर्मणिश्रवणभूषणात् ।।\nआनंदकानने तस्मिन्नविमुक्ते शिवालये।। ।। ८ ।।\nप्रागेव मुक्तिः संसिद्धा गंगासंगात्ततोधिका ।।\nयदा प्रभृति सा गंगा मणिकर्ण्यां समागता ।। ९ ।।\nतदाप्रभृति तत्क्षेत्रं दुष्प्रापं त्रिदशैरपि ।।\nकृत्वा कर्माण्यनेकानि कल्याणानीतराणि वा ।। 4.1.30.१० ।।\nतानि क्षणात्समुत्क्षिप्य काशीसंस्थोऽमृतोभवेत् ।।\nतस्यां वेदांतवेद्यस्य निदिध्यासनतो विना ।। ११ ।।\nविना सांख्येन योगेन काश्यां संस्थोऽमृतो भवेत् ।।\nकर्मनिर्मूलनवता विना ज्ञानेन कुंभज ।। १२ ।।\nशशिमौलिप्रसादेन काशीसंस्थोऽमृतो भवेत् ।।\nयत्नतोऽयत्नतो वापि कालात्त्यक्त्वा कलेवरम् ।। १३ ।।\nतारकस्योपदेशेन काशीसंस्थोऽमृतो भवेत् ।।\nअनेकजन्मसंसिद्धैर्बद्धोऽपि प्राकृतैर्गुणैः ।। १४ ।।\nअसिसंभेद योगेन काशीसंस्थोऽमृतो भवेत् ।।\nदेहत्यागोऽत्र वै दानं देहत्यागोत्र वै तपः ।। १५८ ।।\nदेहत्यागोऽत्र वै योगः काश्यां निर्वाणसौख्यकृत् ।।\nप्राप्योत्तरवहां काश्यामतिदुष्कृतवानपि ।। १६ ।।\nयायात्स्वं हेलया त्यक्त्वा तद्विष्णोः परमं पदम् ।।\nयमेंद्राग्निमुखा देवा दृष्ट्वा मुक्तिपथोन्मुखान् ।। १७ ।।\nसर्वान्सर्वे समालोक्य रक्षां चक्रुः पुरापुरः ।।\nअसिं महासिरूपां च पाप्यसन्मतिखंडनीम् ।। १८ ।।\nदुष्टप्रवेशं धुन्वानां धुनीं देवा विनिर्ममुः ।।\nवरणां च व्यधुस्तत्र क्षेत्रविघ्ननिवारिणीम् ।। १९ ।।\nदुर्वृत्तसुप्रवृत्तेश्च निवृत्तिकरणीं सुराः ।।\nदक्षिणोत्तरदिग्भागे कृत्वाऽसिं वरणां सुराः ।। 4.1.30.२० ।।\nक्षेत्रस्य मोक्षनिक्षेप रक्षां निर्वृतिमाप्नुयुः ।।\nक्षेत्रस्य पश्चाद्दिग्भागे तं देहलिविनायकम् ।। २१ ।।\nस्वयं व्यापारयामास रक्षार्थं शशिशेखरः ।।\nअनुज्ञातप्रवेशानां विश्वेशेन कृपावता ।। २२ ।।\nते प्रवेशं प्रयच्छंति नान्येषां हि कदाचन ।।\nइत्यर्थे कथयिष्येऽहमितिहासं पुरातनम् ।।\nआश्चर्यकारिपरमं काशीभक्तिप्रवर्धनम् ।। २३ ।।\n।। स्कंद उवाच ।। ।।\nदक्षिणाब्धितटे कश्चित्सेतुबंधसमीपतः ।।\nवणिग्धनंजयो नाम मातृभक्तिसमन्वितः ।। २४ ।।\nपुण्यमार्गार्जित धनो धनतोषितमार्गणः ।।\nमार्गणस्फारितयशा यशोदातनयार्चकः ।। २५ ।।\nसमुन्नतोपि संपत्त्या विनयानतकंधरः ।।\nआकरोपि गुणानां हि गुणिष्वाकारगोपकः ।। २६ ।।\nरूपसंपदुदारोपि परदारपराङ्मुखः ।।\nससंपूर्णकलोप्यासीन्निष्कलंकोदयः सदा ।। २७ ।।\nससत्यानृतवृत्तिश्च प्रायः सत्यप्रियो मुने ।।\nवर्णेतरोप्यभूल्लोके सुवर्णकृतवर्णनः ।। २८ ।।\nसदाचरणगोप्येष सुखयानचरः कृती ।।\nअदरिद्रोपि मेधावी सोभूत्पापदरिद्रधीः ।। २९ ।।\nतस्यैवं वर्तमानस्य कदाचित्कालपर्ययात् ।।\nजननी निधनं प्राप्ता व्याधिताऽतिजरातुरा ।।4.1.30.३० ।।\nतया च यौवनं प्राप्य मेघच्छायातिचंचलम् ।।\nप्रावृण्नदीपूरसमं स्वपतिः परिवंचितः ।। ३१ ।।\nदिन त्रिचतुरस्थायि या नारी प्राप्य यौवनम्।।\nभर्तारं वंचयेन्मोहात्साऽक्षयं नरकं व्रजेत् ।। ३२ ।।\nशीलभंगेन नारीणां भर्ताधर्मपरोपि हि ।।\nपतेद्दुःखार्जितात्स्वर्गाच्छीलं  रक्ष्यं ततः स्त्रिया ।। ३३ ।।\nविष्ठागर्ते च निरये स्वयं पतति दुर्मतिः ।।\nआभूतसंप्लवं यावत्ततः स्याद्ग्रामसूकरी ।।३४।।\nस्वविष्ठापायिनी चाथ वल्गुली वृक्षलंबिनी।।\nउलूकी वा दिवांधा स्याद्वृक्षकोटरवासिनी ।। ।। ३५ ।।\nरक्षणीयं महायत्नादिदं सुकृतभाजनम् ।।\nवपुः परस्य दुःस्पर्शात्सुखाभासात्मकात्स्त्रिया ।। ३६ ।।\nअनेनैव शरीरेण भर्तृसाद्विहितेन हि ।।\nकिं सती न  च तस्तंभ भानुमुद्यंतमाज्ञया ।। ३७ ।।\nअत्रिपत्न्यनसूया किं भर्तृभक्तिप्रभावतः ।।\nदधार न त्रयीं गर्भे पतिव्रत परायणा ।। ३८ ।।\nइह कीर्तिश्च विपुला स्वर्गेवासस्तथाऽक्षयः ।।\nपातिव्रत्यात्स्त्रिया लभ्यं सखित्वं च श्रिया सह ।। ३९ ।।\nसादुर्वृत्त्या परित्यज्य पतिधर्मं सनातनम् ।।\nस्वच्छंदचारिणी भूत्वामृतानिरयमुद्ययौ ।। 4.1.30.४० ।।\nधनंजयोपि च मुने केनचिच्छिवयोगिना ।।\nसार्धं तपोदयादित्थं सोऽभवद्धर्मतत्परः ।।४१।।\nधनंजयोपि धर्मात्मा मातृभक्तिपरायणः ।।\nआदायास्थीन्यथो मातुर्गंगा मार्गस्थितोऽभवत् ।।४२।।\nपंचगव्येन संस्नाप्य ततः पंचामृतेन वै ।।\nयक्षकर्दमलेपेन लिप्त्वा पुष्पैः प्रपूज्य च ।। ४३ ।।\nआवेष्ट्य नेत्रवस्त्रेण ततः पट्टांबरेण वै ।।\nततः सुरसवस्त्रेण ततो मांजिष्ठवाससा ।।४४।।\nनेपालकंबलेनाथ मृदाचाऽथ विशुद्धया ।।\nताम्रसंपुटके कृत्वा मातुरंगान्यहो वणिक् ।। ४५ ।।\nअस्पृष्टहीनजातिः स शुचिष्मान्स्थंडिलेशयः ।।\nआनयञ्ज्वरितोप्यासीन्मध्ये मार्गं धनंजयः ।।४६।।\nभारवाहः कृतस्तेन कश्चिद्दत्त्वोचितां भृतिम् ।।\nकिं बहूक्तेन घटज काशी प्राप्ताऽथ तेन वै ।। ४७ ।।\nधृत्वा संभृतिरक्षार्थं भारवाहं धनंजयः ।।\nजगामापणमानेतुं किंचिद्वस्त्वशनादिकम् ।। ४८ ।।\nभारवाह्यंतरं प्राप्य तस्य संभृतिमध्यतः ।।\nताम्रसंपुटमादाय धनं ज्ञात्वा गृहं ययौ ।। ४९ ।।\nवासस्थानमथागत्य तमदृष्ट्वा धनंजयः ।।\nत्वरावान्संभृतिं वीक्ष्य ताम्रसंपुटवर्जिताम् ।। 4.1.30.५० ।।\nहाहेत्याताड्य हृदयं चक्रंद बहुशो भृशम् ।।\nइतस्ततस्तमालोक्य गतस्तदनुसारतः ।। ५१ ।।\nअकृत्वा जाह्नवीस्नानमनवेक्ष्य जगत्पतिम् ।।\nतस्य संवसथं प्राप्तो भारवोढुर्धनंजयः ।। ५२ ।।\nभारवाडप्यरण्यान्यां ताम्रसंपुटमध्यतः।।\nदृष्ट्वास्थीनि विनिःश्वस्य तानि त्यक्त्वा गृहं ययौ। ।।५३।।\nवणिक्च तद्गृहं प्राप्य शुष्ककंठोष्ठतालुकः ।।\nदृष्ट्वाऽथ चैलशकलं तृणकुट्यंतरे तदा ।।५४।।\nआशया किंचिदाश्वस्य तत्पत्नीं परिपृष्टवान् ।।\nसत्यं ब्रूहि न भेतव्यं दास्याम्यन्यदपि ध्रुवम् ।। ५५ ।।\nवसु क्व ते गतो भर्ता मातुरस्थीनिमेऽर्पय ।।\nवयं कार्पटिका भद्रे भवामो न च दुःखदाः ।। ५६ ।।\nअज्ञात्वा लोभवशतस्तेन नीतोऽस्थिसंपुटः ।।\nतस्यैष दोषो नो भद्रे मातुर्मे कर्म तादृशम् ।।५७।।\nअथवा न प्रसू दोषो मंदभाग्योऽस्मि तत्सुतः ।।\nसुतेनकृत्यं यत्कृत्यं तत्प्राप्तिर्नास्ति भिल्लि मे ।।५८।।\nउद्यमं कृतवानस्मि न सिद्ध्येन्मंदभाग्यतः ।।\nआयातु सत्यवाक्यान्मे मा बिभेतु वनेचरः ।। ।। ५९ ।।\nअस्थीनि दर्शयत्वाशु धनं दास्येऽधिकं ततः ।।\nइत्युक्ता तेन सा भिल्ली व्याजहार निजं पतिम् ।। 4.1.30.६० ।।\nलज्जानम्रशिराःसोऽथ वृत्तांतं विनिवेद्य च ।।\nनिनाय तामरण्यानीं शबरस्तं धनंजयम् ।।६१।।\nवनेचरोऽथ तत्स्थानं दैवाद्विस्मृतवान्मुने ।।\nदिग्भ्रांतिं समवाप्याथ परिबभ्राम कानने ।।६२।।\nइतोरण्यात्ततो याति ततोरण्यादितो व्रजेत् ।।\nवनाद्वनांतरं भ्रांत्वा खिन्नः सोपि वनेचरः ।। ६३ ।।\nविहाय मध्येऽरण्यानि तं ययौ च स्वपक्कणम् ।।\nद्वित्राण्यहानि संभ्रम्य स कार्पटिकसत्तमः ।। ६४ ।।\nक्षुत्क्षामः शुष्ककंठोष्ठो हाहेति परिदेवयन् ।।\nपुनः काशीपुरीं प्राप्तः परिम्लानमुखो वणिक् ।।८ ६५ ।।\nतन्मंदभाग्यतां श्रुत्वा लोकात्कार्पटिको मुने ।।\nकृत्वा गयां प्रयागं च ततः स्वविषयं ययौ ।। ६६ ।।\nकाश्यां प्रवेशं प्राप्यापि तदस्थीनि घटोद्भव ।।\nविना वैश्वेश्वरीमाज्ञां बहिर्यातानि तत्क्षणात् ।। ।। ६७ ।।\nएवं काश्यां प्रविश्यापि पापी धर्मानुषंगतः ।।\nन क्षेत्रफलमाप्नोति बहिर्भवति तत्क्षणात् ।। ६८ ।।\nतस्माद्विश्वेश्वराज्ञैव काशीवासेऽत्र कारणम् ।।\nअसिश्च वरणा यत्र क्षेत्ररक्षाकृतौ कृते ।। ६९ ।।\nवाराणसीति विख्याता तदारभ्य महामुने ।।\nअसेश्च वरणायाश्च संगमं प्राप्य काशिका ।। 4.1.30.७० ।।\nवाराणसीह करुणामयदिव्यमूर्तिरुत्सृज्य यत्र तु तनुं तनुभृत्सुखेन ।।\nविश्वेशदृङ्महसि यत्सहसा प्रविश्य रूपेण तां वितनुतां पदवीं दधाति ।। ७१ ।।\nजातो मृतो बहुषु तीर्थवरेषु रे त्वं जंतो न जातु तव शांतिरभून्निमज्य ।।\nवाराणसी निगदतीह मृतोऽमृतत्वं प्राप्याधुना मम बलात्स्मरशासनः स्याः ।। ७२ ।।\nअन्यत्र तीर्थ सलिले पतितोद्विजन्मा देवादिभावमयते न तथा तु काश्याम् ।।\nचित्रं यदत्र पतितः पुनरुत्थितिं न प्राप्नोति पुल्कसजनोपि किमग्र जन्मा ।। ७३ ।।\nनैषा पुरी संसृतिरूपपारावारस्य पारं पुरहा पुरारिः ।।\nयस्यां परं पौरुषमर्थमिच्छन्सिद्धिं नयेत्पौरपरंपरांसः ।। ७४ ।।\nतीर्थांतराणि मनुजः परितोऽवगाह्य हित्वा तनुं कलुषितां दिवि दैवतं स्यात् ।।\nवाराणसीपरिसरे तु विसृज्य देहं संदेहभाग्भवति देहदशाप्तयेपि ।। ७५ ।।\nवाराणसी समरसीकरणादृतेपि योगादयोगिजनतां जनतापहंत्री ।।\nतत्तारकं श्रवणगोचरतां नयंती तद्बह्मदर्शयति येन पुनर्भवो न ।। ७६ ।।\nवाराणसी परिसरे तनुमिष्टदात्रीं धर्मार्थकामनिलयामहहाविसृज्य ।।\nइष्टं पदं किमपि हृष्टतरोभिलष्य लाभोस्तुमूलमपि नो यदवाप शून्यम् ।। ७७ ।।\nआःकाशिवासिजनता ननु वंचिताभूद्भाले विलोचनवतावनितार्धभाजा ।।\nआदाय यत्सन्ध्यकृतभाजनमिष्टदेहं निर्वाणमात्रमपवर्जयतापुनर्भु ।। ७८ ।।\nवाराणसी स्फुरदसीमगुणैकभूमिर्यत्र स्थितास्तनुभृतःशशिभृत्प्रभावात् ।।\nसर्वे गले गरलिनोऽक्षियुजो ललाटे वामार्धवामतनवोऽतनवस्ततोंऽते ।। ७९ ।।\nआनंदकाननमिदं सुखदं पुरैव तत्त्रापि चक्रसरसी मणिकर्णिकाऽथ।।\nस्वः सिंधुसंगतिरथो परमास्पदं च विश्वेशितुः किमिह तन्न विमुक्तये यत्।। 4.1.30.८०।।\nवाराणसीह वरणासि सरिद्वरिष्ठा संभेदखेदजननी द्युनदी लसच्छ्रीः ।।\nविश्रामभूमिरचलाऽमलमोक्षलक्ष्म्याहैनां विहाय किमुसीदति मूढजंतुः ।। ८१ ।।\nकिं विस्मृतं त्वहहगर्भजमामनस्यं कार्तांतदूतकृतबंधन ताडनं च ।।\nशंभोरनुग्रह परिग्रह लभ्य काशीं मूढो विहाय किमु याति करस्थ मुक्तिम् ।। ८२ ।।\nतीर्थांतराणि कलुषाणि हरति सद्यः श्रेयो ददत्यपि बहु त्रिदिवं नयंति ।।\nपानावगाहनविधानतनुप्रहाणैर्वाराणसी तु कुरुते बत मूलनाशम्।।८३ ।।\nकाशीपुरी परिसरे मणिकर्णिकायां त्यक्त्वा तनुं तनुभृतस्तनुमाप्नुवंति ।।\nभाले विलोचनवतीं गलनीललक्ष्मीं वामार्धबंधुरवधूं विधुरावरोधाः ।। ८४ ।।\nज्ञात्वा प्रभावमतुलं मणिकर्णिकायां यः पुद्गलं त्यजति चाशुचिपूयगंधि ।।\nस्वात्मावबोधमहसा सहसा मिलित्वा कल्पांतरेष्वपि स नैव पृथक्त्वमेति ।। ८५ ।।\nरागादिदोषपरिपूर मनो हृषीकाः काशीपुरीमतुलदिव्यमहाप्रभावाम् ।।\nये कल्पयंत्यपरतीर्थसमां समंतात्ते पापिनो न सह तैः परिभाषणीयम् ।। ८६ ।।\nवाराणसीं स्मरहरप्रियराजधानीं त्यक्त्वा कुतो व्रजसि मूढ दिगंतरेषु ।।\nप्राप्याप्यजाद्यसुलभांस्थिरमोक्षलक्ष्मीं लक्ष्मीं स्वभावचपलां किमु कामयेथाः ।। ८७ ।।\nविद्या धनानि सदनानि गजाश्वभृत्याः स्रक्चंदनानि वनिताश्च नितांत रम्याः ।।\nस्वर्गोप्यगम्य इह नोद्यमभाजिपुंसि वाराणसीत्वसुलभा शलभादिमुक्तिः।\nधात्रा धृतानि तुलया तुलनामवैतुं वैकुंठमुख्यभुवनानि च काशिका च ।।\nतान्युद्ययुर्लघुतयान्यगियं गुरुत्वात्तस्थौ पुरीह पुरुषार्थचतुष्टयस्य ।। ८९ ।।\nकाशी पुरीमधिवसन्द्रिनरोनरोपिह्मारोप्यमाणइहमान्यहवैकरुद्रः ।।\nनानोपसर्गजनिसर्गजदुःखभारैःकर्मापनुद्यसविशेत्परमेशधाम्नि ।। 4.1.30.९० ।।\nस्थिरापायं कायं जननमरणक्लेशनिलयं विहायास्यां काश्यामहहपरिगृह्णीत न कुतः ।।\nवपुस्तेजोरूपं स्थिरतरपरानंदसदनं विमूढोऽसौ जंतुः स्फुटितमिवकांम्यं विनिमयन् ।। ९१ ।।\nअहो लोकः शोकं किमिह सहते हंतहतधीर्विपद्भारैः सारैर्नियतनिधनैर्ध्वसित धनैः ।।\nक्षितौ सत्यां काश्यां कथयति शिवो यत्र निधने श्रुतौ किंचिद्भूयः प्रविशति न येनोदरदरीम् ।। ९२ ।।\nकाशिवासिनिजने वनेचरेद्वित्रिभुज्यपि समीरभोजने ।।\nस्वैरचारिणि जितेंद्रियेप्यहो काशिवासिनि जने विशिष्टता ।। ९३ ।।\nनास्तीह दुष्कृतकृतां सुकृतात्मनां वा काचिद्विशेषगतिरंतकृतां हि काश्याम् ।।\nबीजानि कर्मजनितानि यदूषरायां नांकूरंयति हरदृग्ज्वलितानितेषाम् ।। ९४ ।।\nशशका मशका बकाः शुकाः कलविंकाश्च वृकाः सजंबुकाः ।।\nतुरगोरग वानरानरा गिरिजे काशिमृताः परामृतम् ।। ९५ ।।\nअरुद्ररुद्राक्षफणींद्रभूषणास्त्रिपुंड्रचंद्रार्धधराधरागताः  ।।\nनिरंतरं काशिनिवासिनोजना गिरींद्रजे पारिषदा मता मम ।। ९६ ।।\nयावंत एव निवसंति च जंतवोऽत्र काश्यां जलस्थलचरा झषजंबुकाद्याः ।।\nतावंत एव मदनुग्रह रुद्रदेहा देहावसानमधिगम्य मयि प्रविष्टाः ।। ९७ ।।\nये तु वर्षेषवोरुद्रा दिवि देवि प्रकीर्तिताः ।।\nवातेषवोंऽतरिक्षे ये ये भुव्यन्नेषवः प्रिये ।। ९८ ।।\nरुद्रा दश दश प्राच्यवाची प्रत्यगुदक्स्थिताः ।।\nऊर्ध्वदिक्स्थाश्च ये रुद्राः पठ्यंते वेदवादिभिः ।। ९९ ।।\nअसंख्याताः सहस्राणि ये रुद्रा अधिभूतले ।।\nतत्सर्वेभ्योऽधिका काश्यां जंतवो रुद्ररूपिणः ।।4.1.30.१००।।\nरुद्रावासस्ततः प्रोक्तमविमुक्तं घटोद्भव ।।\nतस्मात्समर्च्य काशिस्थान्वर्णान्वर्णेतराश्रमान्।। १ ।।\nश्रद्धयेश्वरबुद्ध्या च रुद्रार्चा फलभाङ्नरः ।। २ ।।\nश्म शब्देन शवः प्रोक्तः शानं शयनमुच्यते।।\nनिर्वचंति श्मशानार्थं मुने शब्दार्थकोविदाः ।। ३ ।।\nमहांत्यपि च भूतानि प्रलये समुपस्थिते ।।\nशेरतेऽत्र शवा भूत्वा श्मशानं तु ततो महत् ।। ४ ।।\nअप्सु भूरिह लये लयं व्रजेदाप और्ववदनोग्रकंदरे ।।\nमातरिश्वनि महातनूनपाद्व्योम्नि संक्षयति वै सदागतिः ।। ५ ।।\nव्योम चापि लयमेत्यहंकृतौ सापि षोडशविकारसंयुता ।।\nलीयते महति बुद्धिसंज्ञकेहा महान्प्रकृतिमध्यगो भवेत् ।। ६।।\nसा गुणत्रयमयी च निर्गुणं तं पुमांसमवगुह्य तिष्ठति ।।\nपंचविंशतितमः परः पुमान्देहगेहपतिरेष जीवकः ।। ७ ।।\nप्राकृतः प्रलय एष उच्यते हंसयान हरि रुद्रवर्जितः ।।\nकालमूर्तिरथ तं च पूरुषं हेलया कलयतीश्वरः परः ।। ८ ।।\nस वै महाविष्णुरितीर्यते बुधैस्तं वै महादेवमुदाहरंति ।।\nसोंऽतादिमध्यैः परिवर्जितः शिवः स श्रीपतिः सोपि हि पार्वतीपतिः ।। ९ ।।\nदैनंदिनेऽथ प्रलये त्रिशूलकोटौ समुत्क्षिप्य पुरीं हरः स्वाम् ।।\nबिभर्ति संवर्त महास्थिभूषणस्ततो हि काशी कलिकालवर्जिता ।। 4.1.30.११० ।।\n।। स्कंद उवाच ।। ।।\nवाराणसीति काशीति रुद्रावास इति द्विज ।।\nमहाश्मशानमित्येवं प्रोक्तमानंदकाननम् ।।११।।\nइति देवीपुरः प्रोक्तं देवदेवेन शंभुना ।।\nयथाविष्णोः पुराख्यातं तथैव च मया श्रुतम् ।।\nतच्च त्वदग्रे कथितं रहस्यं काशिजं महत् ।।१२।।\nजप्त्वाध्यायमिमं पुण्यं महापातकनाशनम् ।।\nश्रावयित्वा द्विजान्सम्यक्छिवलोके महीयते ।। १३ ।।\nअतः परं कलशज किं शुश्रूषसि तद्वद ।।\nकाशीकथा कथ्यमाना ममापि परितोषकृत् ।। ११४ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे वाराणसीमहिमवर्णनं नाम त्रिंशत्तमोऽध्यायः ।। ३० ।।"
  }
]
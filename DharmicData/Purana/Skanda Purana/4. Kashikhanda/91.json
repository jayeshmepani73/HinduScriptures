[
  {
    "text": "।। स्कंद उवाच ।। ।।\nपार्वतीशस्य महिमा कथितस्ते मयानघ ।।\nमुने निशामयेदानीं गंगेश्वरसमुद्भवम् ।। १ ।।\nयं श्रुत्वा यत्रकुत्रापि गंगास्नानफलं लभेत् ।।\nचक्रपुष्करिणीतीर्थं यदा गंगा समागता ।। ।। २ ।।\nतेन दैलीपिना सार्धमस्मिन्नानंदकानने ।।\nक्षेत्रप्रभावमतुलं ज्ञात्वा शंभुपरिग्रहात् ।। ३ ।।\nस्मृत्वा लिंगप्रतिष्ठायाः काश्यां लोकोत्तरं फलम् ।।\nगंगया स्थापितं लिंगं विश्वेशात्पूर्वतः शुभम्।। ४।।\nगंगेश्वरस्य लिंगस्य काश्यां दृष्टिः सुदुर्लभा ।।\nतिथौ दशहरायां च यो गंगेशं समर्चयेत् ।। ५ ।।\nतस्य जन्मसहस्रस्य पापं संक्षीयते क्षणात् ।।\nकलौ गंगेश्वरं लिंगं गुप्तप्रायं भविष्यति ।। ६ ।।\nतस्य संदर्शनं पुंसां जायते पुण्यहेतवे ।।\nदृष्टं गंगेश्वरं लिंगं येन काश्यां सुदुर्लभम् ।। ७।।\nप्रत्यक्षरूपिणी गंगा तेन दृष्टा न संशयः ।।\nकलौ सुदुर्लभा गंगा सर्वकल्मषहारिणी ।। ८ ।।\nभविष्यति न संदेहो मित्रावरुणनंदन।।\nततोपि तिष्ये संप्राप्ते काश्यत्यंतं सुदुर्लभा ।। ९ ।।\nततोपि दुर्लभं काश्यां लिंगं गंगेश्वराभिधम् ।।\nयस्य संदर्शनं पुंसां भवेत्पापक्षयाय वै  ।। 4.2.91.१० ।।\nश्रुत्वा गंगेश माहात्म्यं न नरो निरयी भवेत् ।।\nलभेच्च पुण्यसंभारं चिंतितं चाधिगच्छति ।। ११ ।।\nइति श्रीस्कांदे महापुराण एकाशीति साहस्र्यां संहितायां चतुथें काशीखंड उत्तरार्धे गंगेश्वरमहिमाख्यानं नामैकनवतितमोऽध्यायः ।। ९१ ।।"
  }
]
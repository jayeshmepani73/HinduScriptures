[
  {
    "text": "।।स्कंद उवाच।। ।।\nअथेशाज्ञां समादाय गजवक्त्रः प्रतस्थिवान् ।।\nशंभोः काश्यागमोपायं चिंतयन्मंदराद्रितः ।। १ ।।\nप्राप्य वाराणसीं तूर्णमाशु स्यंदनगो विभुः ।।\nवाडवीं मूर्तिमालंब्य प्राविशच्छकुनैः स्तुतः ।। २ ।।\nनक्षत्रपाठको भूत्वा वृद्धः प्रत्यवरोधगः ।।\nचचार मध्ये नगरं पौराणां प्रीतिमावहन् ।।३।।\nस्वयमेव निशाभागे स्वप्नं संदर्शयन्नृणाम् ।।\nप्रातस्तेषां गृहान्गत्वा तेषां वक्ति बलाबलम् ।। ४ ।।\nभवद्भिरद्य रात्रौ यद्दृष्टं स्वप्नविचेष्टितम् ।।\nभवत्कौतूहलोत्पत्त्यै तदेव कथयाम्यहम् ।। ५ ।।\nस्वपता भवता रात्रौ तुर्ये यामे महाह्रदः ।।\nअदर्शि तत्र च भवान्मज्जन्मज्जंस्तटंगतः ।। ६ ।।\nतदंबुपिच्छिले पंके मग्नोन्मग्नोसि भूरिशः ।।\nदुःस्वप्नस्यास्य च महान्विपाकोति भयप्रदः ।। ७ ।।\nकाषायवसनो मुंडः प्रैक्ष्यहो भवतापि यः ।।\nपरितापं महानेष जनयिष्यति दारुणम् ।। ८ ।।\nरात्रौ सूर्यग्रहो दृष्टो महानिष्टकरो ध्रुवम् ।।\nऐंद्रधनुर्द्वयं रात्रौ यदलोकि न तच्छुभम् ।। ९ ।।\nप्रतीच्यां रविरागत्य प्रोद्यंतं व्योम्नि शीतगुम् ।।\nपातयामास भूपृष्ठे तद्राज्यभयसूचकम् ।। 4.2.56.१० ।।\nयुगपत्केतुयुगलं युध्यमानं परस्परम् ।।\nयददर्शि न तद्भद्रं राष्ट्रभंगाय केवलम् ।। ११ ।।\nविशीर्यत्केशदशनं नीयमानं च दक्षिणे ।।\nआत्मानं यत्समद्राक्षीः कुटुंबस्यापि भीषणम् ।। १२ ।।\nप्रासादध्वजभंगोयस्त्वयैक्षत निशाक्षये ।।\nराज्यक्षयकरं विद्धि महोत्पाताय निश्चितम् ।। १३ ।।\nनगरी प्लाविता स्वप्ने तरंगैः क्षीरनीरधेः ।।\nपक्षैस्त्रिचतुरैः शंके महाशंकां पुरौकसाम् ।। १४ ।।\nस्वप्ने वानरयानेन यत्त्वमूढोसि दक्षिणाम् ।।\nअतस्तद्वंचनोपायः पुरत्यागो महामते ।। १५ ।।\nरुदती या त्वया दृष्टा महिलैका निशात्यये ।।\nमुक्तकेशी विवसना सा नारी श्रीरिवोद्गता ।। १६ ।।\nदेवालयस्य कलशो यत्त्वया वीक्षितः पतन् ।।\nदिनैः कतिपयैरेव राज्यभंगो भविष्यति ।। १७ ।।\nपुरी परिवृता स्वप्ने मृगयूथैः समंततः ।।\nरोरूयमाणैरत्यर्थं मासेनैवोद्वसी भवेत् ।। १८ ।।\nआतायियूकगृध्राद्यैः पुरीमुपरिचारिभिः ।।\nसूच्यतेत्याहितं किंचिद्ध्रुवमत्र निवासिनाम् ।।१९।।\nस्वप्नोत्पातानिति बहूञ्शंसञ्शंसन्नितस्ततः ।।\nबहूनुच्चाटयांचक्रे स विघ्नेशः पुरौकसः ।। 4.2.56.२० ।।\nकेषांचित्पुरतो वादीद्ग्रहचारं प्रदर्शयन् ।।\nएकराशिस्थिताः सौरि सितभौमा न शोभनाः ।। २१ ।।\nसोयं धूमग्रहो व्योम्नि भित्त्वा सप्तर्षिमंडलम् ।।\nप्रयातः पश्चिमामाशां स नाशाय विशांपतेः ।। २२ ।।\nअतिचारगतो मंदः पुनर्वक्राध्व संस्थितः ।।\nपापग्रहसमायुक्तो न युक्तोयमिहेष्यते ।। २३ ।।\nव्यतीते वासरे योयं भूकंपः समपद्यत ।।\nकंपं जनयतेऽतीव हृदो मेपि पुरौकसः ।। २४ ।।\nउदीच्यादक्षिणाशायां येयमुल्का प्रधाविता ।।\nविलीना च वियत्येव स निर्घातं न सा शुभा ।। २५ ।।\nउन्मूलितो महामूलो महानिलरयेण यः ।।\nचत्वरे चैत्यवृक्षोयं महोत्पातं प्रशंसति ।। २६ ।।\nसूर्योदयमनुप्राप्य प्राच्यां शुष्कतरूपरि ।।\nकरटो रारटीत्येष कटूत्कट भयप्रदः ।। २७ ।।\nमध्ये विपणि यतूर्णं कौचिच्चारण्यचारिणौ ।।\nमृगौ मृगयतां यातौ पौराणां पुरतोऽहितौ ।।२८।।\nरसालशालमुकुलं वीक्ष्यते यच्छरद्यदः ।।\nमहाकालभयं मन्येप्यकालेपि पुरौकसाम् ।। २९ ।।\nसाध्वसंजनयित्वेति केचिदुच्चाटिताः पुरः ।।\nतेन विघ्नकृतापौराः कपटद्विजरूपिणा।। 4.2.56.३० ।।\nअथ मध्येवरोधं स प्रविश्य निजमायया ।।\nदृष्टार्थमेव कथयन्स्त्रीणां विस्रंभभूरभूत् ।।३१।।\nतव पुत्रशतं जज्ञे सप्तोनं शुभलक्षणे ।।\nतेष्वेकस्तुरगारूढो बाह्याल्यां पतितो मृतः ।। ३२ ।।\nअंतर्वत्नी त्वियं कन्या जनयिष्यति शोभनाम् ।।\nएषा हि दुर्भगा पूर्वं सांप्रतं सुभगाऽभवत् ।। ३३ ।।\nअसौ हि राज्ञो राज्ञीनामत्यंतमिहवल्लभा।।\nमुक्तालंकृतिरेतस्यै राज्ञा दत्ता निजोरसः ।। ३४ ।।\nपंचसप्तदिनान्येव जातानीतीह तर्क्यते ।।\nअस्यै राज्ञा प्रसादेन ग्रामौ दातुमुदीरितौ ।। ३५।।\nइति दृष्टार्थकथनै राज्ञीमान्योभवद्द्विजः ।।\nवर्णयंति च ता राज्ञः परोक्षेपि गुणान्बहून् ।। ३६ ।।\nअहो यादृगसौ विप्रः सर्वत्रातिविचक्षणः ।।\nसुशीलश्च सुरूपश्च सत्यवाङ्मितभाषणः ।। ३७ ।।\nअलोलुप उदारश्च सदाचारो जितेंद्रियः ।।\nअपि स्वल्पेन संतुष्टः प्रतिग्रहपराङ्मुखः ।। ३८ ।।\nजितक्रोधः प्रसन्नास्यस्त्वनसूयुरवंचकः ।।\nकृतज्ञः प्रीतिसुमुखः परिवादपराङ्मुखः ।।३९।।\nपुण्योपदेष्टा पुण्यात्मा सर्वव्रतपरायणः ।।\nशुचिः शुचिचरित्रश्च श्रुतिस्मृतिविशारदः ।। ।। 4.2.56.४० ।।\nधीरः पुण्येतिहासज्ञः सर्वदृक्सर्वसंमतः ।।\nकलाकलापकुशलो ज्योतिःशास्त्रविदुत्तमः ।। ४१ ।।\nक्षमी कुलीनोऽकृपणो भोक्ता निर्मलमानसः ।।\nइत्यादि गुणसंपन्नः कोपि क्वापि न दृग्गतः ।। ४२ ।।\nइत्थं तास्तद्गुणग्रामं वर्णयंत्यः पदेपदे ।।\nकालं विनोदयंति स्म अंतःपुरचराः स्त्रियः ।। ४३।।\nएकदावसरं प्राप्य दिवोदासस्य भूभुजः ।।\nराज्ञी लीलावती नाम राज्ञे तं विन्यवेदयत् ।। ४४ ।।\nराजन्वृद्धो गुणैर्वृद्धो ब्राह्मणः सुविचक्षणः ।।\nएकोस्ति स तु द्रष्टव्यो मूर्तो ब्रह्मनिधिः परः ।। ४५ ।।\nराज्ञी राज्ञा कृतानुज्ञा सखीं प्रेष्य विचक्षणाम् ।।\nआनिनाय च तं विप्रं ब्राह्मं तेज इवांगवत् ।। ४६ ।।\nराजापि दूरादायांतं त विलोक्यमहीसुरम् ।।\nयत्राकृतिर्गुणास्तत्र जहर्षेति वदन्हृदि ।। ४७ ।।\nपदैर्द्वित्रैर्नृपतिना कृताभ्युत्थानसत्कृतिः ।।\nचतुर्निगमजाभिः स तमाशीर्भिरनंदयत् ।। ४८ ।।\nकृतप्रणामो राज्ञा स सादरं दत्तमासनम् ।।\nभेजेथ कुशलं पृष्टः स राज्ञा तेन भूपतिः ।। ४९ ।।\nपरस्परं कुशलिनौ कुशलौ च कथागमे ।।\nप्रश्नोत्तराभ्यां संतुष्टौ द्विजवर्य क्षमाभृतौ ।। 4.2.56.५० ।।\nकथावसाने राज्ञाथ गेहं विससृजे द्विजः ।।\nलब्धमानमहापूजः स स्वमाश्रममाविशत् ।। ५१ ।।\nगतेऽथ स्वाश्रमं विप्रे दिवोदासो नरेश्वरः ।।\nलीलावत्याः पुरो विप्रं वर्णयामास भूरिशः ।। ५२ ।।\nमहादेवि महाप्राज्ञे लीलावति गुणप्रिये ।।\nयथाशंसि तथा विप्रस्ततोपि गुणवत्तरः ।। ५३ ।।\nअतीतं वेत्ति सकलं वर्तमानमवैति च ।।\nप्रष्टव्यः प्रातराहूय भविष्यं किंचिदेष वै ।। ५४ ।।\nमहाविभव संभारैर्महाभोगैरनेकधा ।।\nव्युष्टायां स नृपो रात्र्यां प्रातराहूतवान्द्विजम् ।। ५५ ।।\nसत्कृत्य तं द्विजं भक्त्या दुकूलादि प्रदानतः ।।\nएकांते तं द्विजं राजा पप्रच्छ निजहृत्स्थितम् ।।५६।।\n।।राजोवाच ।। ।।\nद्विजवर्यो भवानेकः प्रतिभातीति निश्चितम् ।।\nयथातत्त्ववती ते धीर्न तथान्यस्य मे मतिः ।।५७।।\nदृष्ट्वा त्वां तु महाप्राज्ञं शांतं दांतं तपोनिधिम् ।।\nकिंचित्प्रष्टुमना विप्र तदाख्याहि यथार्थवत् ।। ५८ ।।\nशासितेयं मया पृथ्वी न तथान्यैस्तु पार्थिवैः ।।\nयावद्भूति मया भुक्ता दिव्या भोगा अनेकधा ।।५९।।\nनिजौरसेभ्योप्यधिकं रात्रिंदिवमतंद्रितम् ।।\nविनिर्जित्य हठाद्दुष्टान्प्रजेयं परिपालिता ।।4.2.56.६०।।\nद्विजपादार्चनात्किंचित्सुकृतं वेद्मि नापरम् ।।\nअनेनापरिकथ्येन कथितेनेह किं मम ।। ६१ ।।\nनिर्विस्ममिव मे चेतः सांप्रतं सर्वकर्मसु ।।\nविचार्यार्य शुभोदर्कमत आख्याहि सत्तम ।।६२।।\n।। द्विज उवाच ।। ।।\nअपि स्वल्पतरं कृत्यं यद्भवेद्भूभुजामिह ।।\nएकांते तत्तु पृष्टेन वक्तव्यं सुधिया सदा ।। ६३ ।।\nअमात्येनाप्यपृष्टेन न वक्तव्यं नृपाग्रतः ।।\nमहापमानभीतेन स्तोकमप्यत्र किंचन ।। ६४ ।।\nपृष्टश्चेत्कथयामीह मा तत्र कुरु संशयम् ।।\nतत्कृते तव गंता वै मनो निर्वेदकारणम् ।।६५।।\nशृणु राजन्महाबुद्धे नायथार्थं ब्रवीम्यहम् ।।\nविक्रांतोस्यतिशूरोसि भाग्यवानसि सर्वदा ।। ६६ ।।\nपुण्येन यशसा बुद्ध्या संपन्नोस्ति भवान्यथा ।।\nमन्ये तथामरावत्यां त्रिदशेशोपि नैव हि ।। ६७ ।।\nसुधिया त्वां गुरुं मन्ये प्रसादेन सुधाकरम् ।।\nतेजसास्ति भवानर्कः प्रतापेनाशुशुक्षणिः ।।६८।।\nप्रभंजनो बलेनासि श्रीदोसि श्रीसमर्पणैः ।।\nशासनेन भवान्रुद्रो निर्ऋतिस्त्वं रणांगणे ।।६९ ।।\nदुष्टपाशयिता पाशी यमो नियमनेऽसताम् ।।\nइंदनात्त्वं महेंद्रोसि क्षमया त्वमसि क्षमा ।। 4.2.56.७० ।।\nमर्यादया भवानब्धिर्महत्त्वे हिमवानसि ।।\nभार्गवो राजनीत्यासि राज्येन मनुना समः ।। ७१ ।।\nसंतापहर्तांबुदवत्पवित्रो गांगनामवत् ।।\nसर्वेषामेव जंतूनां काशीव सुगतिप्रदः ।।७२।।\nरुद्रः संहाररूपेण पालनेन चतुर्भुजः ।।\nविधिवत्त्वं विधातासि भारती ते मुखांबुजे ।। ७३ ।।\nत्वत्पाणिपद्मे कमला त्वत्क्रोधेस्ति हलाहलः ।।\nअमृतं तव वागेव त्वद्भुजावश्विनीसुतौ ।। ७४ ।।\nतत्किं यत्त्वयि भूजानौ सर्वदेवमयो ह्यसि ।।\nतस्मात्तव शुभोदर्को मया ज्ञातोस्ति तत्त्वतः ।। ७५ ।।\nआरभ्याद्य दिनाद्भूप ब्राह्मणोऽष्टादशेहनि ।।\nउदीच्यः कश्चिदागत्य ध्रुवं त्वामुपदेक्ष्यति।।७६।।\nतस्य वाक्यं त्वया राजन्कर्तव्यमविचारितम् ।।\nततस्ते हृत्स्थितं सर्वं सेत्स्यत्येव महामते ।। ७७ ।।\nइत्युक्त्वा पृच्छ्य राजानं लब्धानुज्ञो द्विजोत्तमः ।।\nविवेश स्वाश्रमं तुष्टो नृपोप्याश्चर्यवानभूत् ।। ७८ ।।\nइत्थं विघ्नजिता सर्वा पुरी स्वात्मवशीकृता ।।\nसपौरा सावरोधा च सनृपा निजमायया ।। ७९ ।।\nकृतकृत्यमिवात्मानं ततो मत्वा स विघ्नजित् ।।\nविधाय बहुधात्मानं काश्यां स्थितिमवाप च ।। 4.2.56.८० ।।\nयदा स न दिवोदासः प्रागासीत्कुंभसंभव ।।\nतदातनं निजं स्थानमलंचक्रे गणाधिपः ।। ८१ ।।\nदिवोदासे नरपतौ विष्णुनोच्चाटिते सति ।।\nपुनर्नवीकृतायां च नगर्यां विश्वकर्मणा ।। ८२ ।।\nस्वयमागत्य देवेन मंदरात्सुंदरां पुरीम् ।।\nवाराणसीं प्रथमतस्तुष्टुवे गणनायकम् ।। ८३ ।।\n।। अगस्त्य उवाच ।। ।।\nकथं स्तुतो भगवता देवदेवेन विघ्नजित् ।।\nकथं च बहुधात्मानं स चकार विनायकः ।। ८४ ।।\nकेनकेन स वै नाम्ना काशिपुर्यां व्यवस्थितः ।।\nइति सर्वं समासेन कथयस्व षडानन ।। ८५ ।।\nइत्युदीरितमाकर्ण्य कुंभयोनेः षडाननः ।।\nयथावत्कथयामास गणराज कथां शुभाम् ।। ८६ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्द्धे गणेशमाया प्रपंचो नाम षट्पंचाशत्तमोऽध्यायः ।। ५६।।"
  }
]
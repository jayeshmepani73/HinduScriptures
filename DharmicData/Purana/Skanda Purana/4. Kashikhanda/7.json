[
  {
    "text": "अगस्तिरुवाच।।\nमथुरायां द्विजः कश्चिदभूद्भूदेवसत्तमः।।\nतस्य पुत्रो महातेजाः शिवशर्मेति विश्रुतः।। १ ।।\nअधीत्यवेदान्विधिवदर्थं विज्ञाय तत्त्वतः।.\nपठित्वा धर्मशास्त्राणि पुराणान्यधिगम्य च।।२।।\nअंगान्यभ्यस्य तर्कांश्च परिलोड्य समंततः।।\nमीमांसाद्वयमालोक्य धनुर्वेदं विगाह्य च।।३।।\nआयुर्वेदं विचार्यापि नाट्यवेदे कृतश्रमः ।।\nअर्थशास्त्राण्यनेकानि प्राप्याश्वगजचेष्टितम् ।। ४ ।।\nकलासु च कृताभ्यासो मन्त्रशास्त्रविचक्षणः ।।\nभाषाश्च नाना देशानां लिपीर्ज्ञात्वा विदेशजाः ।। ५ ।।\nअर्थानुपार्ज्य धर्मेण भुक्त्वा भोगान्यदृच्छया ।।\nउत्पाद्य पुत्रान्सुगुणांस्तेभ्यो ह्यर्थं विभज्य च ।। ६ ।।\nयौवनं गत्वरं ज्ञात्वा जरां दृष्ट्वाश्रितां श्रुतिम् ।।\nचिन्तामवाप महती शिवशर्मा द्विजोत्तमः ।। ७ ।।\nपठतो मे गतः कालस्तथोपार्जयतो धनम् ।।\nनाराधितो महेशानः कर्मनिर्मूलनक्षमः ।। ८ ।।\nन मया तोषितो विष्णुः सर्वपापहरो हरिः ।।\nसर्वकामप्रदो नृणां गणेशो नार्चितो मया ।। ९ ।।\nतमस्तोमहरः सूर्यो नार्चि तो वै मया क्वचित् ।।\nमहामाया जगद्धात्री न ध्याता भवबंधहृत् ।। 4.1.7.१० ।।\nन प्रीणिता मया देवा यज्ञैः सर्वैः समृद्धिदाः ।।\nतुलसीवन शुश्रूषा न कृता पापशांतये ।। ११ ।।\nन मया तर्पिता विप्रा मृष्टान्नैर्मधुरै रसैः ।।\nइहापि च परत्रापि विपदामनुतारकाः ।। १२ ।।\nबहुपुष्पफलोपेताः सुच्छायाः स्निग्धपल्लवाः ।।\nपथि नारोपिता वृक्षा इहामुत्रफलप्रदाः ।। १३ ।।\nदुकूलैः स्वानुकूलैश्च चोलैः प्रत्यंगभूषणैः ।।\nनालंकृताः सुवासिन्य इहामुत्रसुवासदाः ।। १४ ।।\nद्विजाय नोर्वरा दत्ता यमलोकनिवारिणी ।।\nसुवर्णं न सुवर्णाय दत्तं दुरितहृत्परम्।।१५।।\nनालंकृता सवत्सा गौः पात्राय प्रतिपादिता ।।\nइह पापापहंत्र्याशु सप्तजन्मसुखावहा ।। १६ ।।\nऋणापनुत्तये मातुः कारितो न जलाशयः ।।\nनातिथिस्तोषितः क्वापि स्वर्गमार्गप्रदर्शकः ।। १७ ।।\nछत्रोपानत्कुंडिकाश्च नाध्वगाय समर्पिताः ।।\nयास्यतः संयमिन्यां हि स्वर्गमार्गसुखप्रदाः ।। १८ ।।\nन च कन्याविवाहार्थं वसु क्वापि मयार्पितम् ।।\nइह सौख्यसमृद्ध्यर्थं दिव्यकन्यार्पकं दिवि ।। १९ ।।\nन वाजपेयावभृथे स्नातो लोभवशादहम् ।।\nइह जन्मनि चान्यस्मिन्बहुमृष्टान्नपानदे ।। 4.1.7.२० ।।\nन मया स्थापितं लिंगं कृत्वा देवालयं शुभम ।।\nयस्मिन्संस्थापिते लिंगो विश्वं संस्थापितं भवेत् ।। २१ ।।\nविष्णोरायतनं नैव कृतं सर्वसमृद्धिदम् ।।\nन च सूर्यगणेशानां प्रतिमाः कारिता मया ।। २२ ।।\nन गौरी न महालक्ष्मीश्चित्रेपि परिलेखिते ।।\nप्रतिमाकरणे चैषां न कुरूपो न दुर्भगः ।। २३ ।।\nसुसूक्ष्माणि विचित्राणि नोज्ज्वलान्यंबराण्यपि ।।\nसमर्पितानि विप्रेभ्यो दिव्यांबर समृद्धये ।। २४ ।।\nन तिलाश्च घृतेनाक्ताः सुसमिद्धे हुताशने ।।\nहुता वै मन्त्रपूताश्च सर्वपापापनुत्तये ।।२५।।\nश्रीसूक्तं पावमानी च ब्राह्मणो मंडलानि च।।\nजप्तं पुरुषसूक्तं न पापारि शतरुद्रियम्।।२६।।\nअश्वत्थ सेवा न कृता त्यक्त्वा चार्कं त्रयोदशीम्।।\nसद्यः पापहरा सा हि न रात्रौ न भृगोर्दिने ।। २७ ।।\nशयनीयं न चोत्सृष्टं मृदुला च प्रतूलिका ।।\nदीपीदर्पणसंयु्क्तं सर्वभोगसमृद्धिदम् ।। २८ ।।\nअजाश्वमहिषी मेषी दासी कृष्णाजिनं तिलाः ।।\nसकरंभास्तोयकुंभा नासनं मृदुपादुके ।। २९ ।।\nपादाभ्यंगं दीपदानं प्रपादानं विशेषतः ।।\nव्यजनं वस्त्रतांबूलं तथान्यन्मुखवासकृत ।। 4.1.7.३० ।।\nनित्यश्राद्धं भूतबलिं तथाऽतिथि समर्चनम् ।।\nविशन्त्यन्यानि दत्त्वा च प्रशस्यानि यमालये ।। ३१ ।।\nन यमं यमदूतांश्च नयामीरपि यातनाः।।\nपश्यन्ति ते पुणयभाजो नैतच्चापि कृतं मया।।३२।।\nकृच्छ्रचांद्रायणादीनि तथा नक्तव्रतानि च।।\nशरीरशुद्धिकारीणि न कृतानि क्वचिन्मया।।३३।।\nगवाह्निकं च नोदत्तं कोकंडूतिर्न वै कृता।।\nनोद्धृता पंकमग्ना गौर्गोलोकसुखदायिनी।। ३४।।\nनार्थिनः प्रार्थितैरर्थैः कृतार्था हि मया कृताः।।\nदेहिदेहीति जल्पाको भविष्याम्यन्यजन्मनि।। ३५।।\nन वेदा न च शास्त्राणि नार्धो दारा न नो सुतः।।\nन क्षेत्रं न च हर्म्यादि मायांतमनुयास्यति।।३६।।\nशिवशर्मेति संचिंत्य बुद्धिं संधाय सर्वतः।।\nनिश्चिकाय मनस्येवं भवेत्क्षेमतरं मम ।।३७।।\nयावत्स्वस्थोस्ति मे देहो यावन्नेंद्रियविक्लवः।।\nतावत्स्वश्रेयसां हेतुं तीर्थयात्रां करोम्यहम्।। ३८।।\nदिनानि पंचपाण्येवमतिवाह्य गृहो द्विजः।।\nशुभे तिथौ शुभे वारे शुभलग्नबले द्विजः।।३९।।\nउपोष्य रजनीमेकां प्रातः श्राद्धं विधाय च।।\nगणेशान्ब्राह्मणान्नत्वा भुक्त्वा प्रस्थितवान्सुधीः।।4.1.7.४०।।\nइति निश्चित्य निर्वाणपदनिःश्रेणिकां पराम्।।\nसर्वेषामेव जंतूनां तत्र संस्थितिकारिणाम्।।४१।।\nअथ पंथानमाक्रम्य कियंतमपि स द्विजः।।\nमुहूर्तं पथि विश्रम्याचिंतयत्प्राक्क्व याम्यहम्।।४२।।\nभुवि तीर्थान्यनेकानि लोलमायुश्चलं मनः।।\nततः सप्तपुरीर्यायां सर्वतीर्थानि तत्र यत्।। ४३।।\nअयोध्यां च पुरीं गत्वा सरयूमवगाह्य च ।।\nतत्तत्तीर्थेषु संतर्प्य पितॄन्पिंडप्रदानतः।।४४।।\nपंचरात्रमुषित्वा तु ब्राह्मणान्परिभोज्य च ।।\nप्रयागमगमद्विप्रस्तीर्थराजं सुहृष्टवत् ।। ४५ ।।\nसिताऽसिते सरिच्छ्रेष्ठे यत्रास्तां सुरदुर्लभे ।।\nयत्राप्लुतो नरः पापः परं ब्रह्माधिगच्छति ।। ४६ ।।\nक्षेत्रं प्रजापतेः पुण्यं सर्वेषामेव दुर्लभम् ।।\nलभ्यते पुण्यसंभारैर्नान्यथार्थस्य राशिभिः ।। ४७ ।।\nदमयंतीं कलिं कालं कलिंदतनयां शुभाम् ।।\nआगत्य मिलिता यत्र पुण्या स्वर्गतरंगिणी ।। ४८ ।।\nप्रकृष्टं सर्वयागेभ्यः प्रयागमिति गीयते ।।\nयज्वनां पुनरावृत्तिर्न प्रयागार्द्रवर्ष्मणाम्।।४९।।\nयत्र स्थितः स्वयं साक्षाच्छूलटंको महेश्वरः ।।\nतत्राप्लुतानां जंतूनां मोक्षवर्त्मोपदेशकः।।4.1.7.५०।।\nतत्राऽक्षय्यवटोऽप्यस्ति सप्तपातालमूलवान्।।\nप्रलयेपि यमारुह्य मृकंडतनयोऽवसत् ।। ५१ ।।\nहिरण्यगर्भो विज्ञेयः स साक्षाद्वटरूपधृक् ।।\nतत्समीपे द्विजान्भक्त्या संभोज्याक्षय पुण्यभाक् ।। ५२ ।।\nयत्र लक्ष्मीपतिः साक्षाद्वैकुंठादेत्य मानवान्।।\nश्रीमाधवस्वरूपेण नयेद्विष्णोः परं पदम्।।५३।।\nश्रुतिभिः परिपठ्येते सिताऽसित सरिद्वरे।।\nतत्राप्लुतां गाह्यमृतं भवंतीति विनिश्चितम्।। ५४।।\nशिवलोकाद्ब्रह्मलोकादुमालोकवरात्पुनः।।\nकुमारलोकाद्वैकुंठात्सत्यलोकात्समंततः।।\nतपोजनमहर्भ्यश्च सर्वे स्वर्लोकवासिनः।।\nभुवोलोकाच्च भूर्लोकान्नागलोकात्तथाऽखिलात्।।५६।।\nअचला हिमवन्मुख्याः कल्पवृक्षादयो नगाः।।\nस्नातुं माघे समायांति प्रयागमरुणोदये ।। ५७ ।।\nदिगंगनाः प्रार्थयंति यत्प्रयागानिलानपि ।।\nतेपि नः पावयिष्यंति किं कुर्मः पंगवो वयम् ।। ५८ ।।\nअश्वमेधादियागाश्च प्रयागस्य रजः पुनः ।।\nतुलितं ब्रह्मणा पूर्वं न ते तद्रजसा समाः ।। ५९ ।।\nमज्जागतानि पापानि बहुजन्मार्जितान्यपि ।।\nप्रयागनामश्रवणात्क्षीयंतेऽतीव विह्वलम् ।। 4.1.7.६० ।।\nधर्मतीर्थमिदं सम्यगर्थतीर्थमिदं परम् ।।\nकामिकं तीर्थमेतच्च मोक्षतीर्थमिदं ध्रुवम् ।। ६१ ।।\nब्रह्महत्यादि पापानि तावद्गर्जंति देहिषु ।।\nयावन्मज्जंति नो माघे प्रयागे पापहारिणि ।। ६२ ।।\nतद्विष्णोः परमं पदं सदा पश्यंति सूरयः।।\nएतद्यत्पठ्यते वेदे तत्प्रयागं पुनः पुनः।।६३।।\nसरस्वती रजो रूपा तमोरूपा कलिंदजा।।\nसत्त्वरूपा च गंगात्र नयंति ब्रह्मनिर्गुणम्।।६४।।\nइयं वेणीहि निःश्रेणी ब्रह्मणो वर्त्मयास्यतः।।\nजंतोर्विशुद्धदेहस्य श्रद्धाऽश्रद्धाप्लुतस्य च ।।६५।।\nकाशीति काचिदबला भुवनेषु रूढा लोलार्क केशवविलोलविलोचना । ।।\nतद्दोर्युगं च वरणासिरियं तदीया वेणीति याऽत्र गदिताऽक्षयशर्मभूमिः।। ६६।।\nअगस्तिरुवाच।।\nसुधर्मिणि गुणांस्तस्य कोत्र वर्णयितुं क्षमः।।\nतीर्थराजप्रयागस्य तीर्थैः संसेवितस्य च ।।६७।।\nपापिनां यानि पापानि प्रसह्य क्षालितान्यहो।।\nतच्छुद्ध्यै सेव्यते तीर्थैः प्रयागमधिकं ततः।। ६८।।\nप्रयागस्य गुणान्ज्ञात्वा शिवशर्मा द्विजः सुधीः।।\nतत्र माघमुष्त्वाऽथ प्राप वाराणसीं पुरीम्।।६९।।\nप्रवेश एव संवीक्ष्य स देहलिविनायकम्।।\nअन्वलिंपत्ततो भक्त्या साज्यसिंदूरकर्दमैः।। 4.1.7.७०।।\nनिवेद्यमोदकान्पंच वंचयंतं निजं जनम्।।\nमहोपसर्गवर्गेभ्यस्ततोंऽतः क्षेत्रमाविशत्।।७१।।\nआगत्य दृष्ट्वा मणिकर्णिकायामुदग्वहां स्वर्गतरंगिणीं सः।।\nसंक्षीणपुण्येतरपुण्यकर्मणां नृणां गणैः स्थाणुगणैरिवावृताम्।।७२।।\nसचैलमाप्लुत्य जलेऽमलेऽमलेऽविलंबमालंबित शुद्धबुद्धिः ।।\nसंतर्प्य देर्वीषमनुष्यदिव्यपितॄन्पितॄन्स्वान्सहि कर्मकांडवित् ।। ७३ ।।\nविधाय च द्राक्स हि पंचतीर्थिकां विश्वेशमाराध्य ततो यथास्वम् ।।\nपुनःपुनर्वीक्ष्यपुरीं पुरारेरिदं  मयालोकिनवेति विस्मितः ।।७४ ।\nन स्वः पुरी सा त्वनया पुरासमं समंजसापि प्रतिसाम्यमावहेत ।।\nप्रबंधभेदाद्व्यतिरिक्तपुस्तकप्रतिर्यथा सल्लिपिभेदभंगतः।। ७५ ।।\nपयोपि यत्रत्यमचिंत्यवैभवं दिविस्थिता साधुसुधाप्यतोमुधा।।\nतथा प्रसूतेस्तु पयोधरे पयो न पीयते पीतमिदं यदि क्वचित्।। ७६ ।।\nअनामयाश्चिंतनया न येशितुर्जनामनाग्यत्र विना पिनाकिना ।।\nन कर्मसत्कर्मकृतोपि कुर्वतेऽनुकुर्वते शर्वगणांश्च सर्वतः।।७७।\nन वर्ण्यते कैः किल काशिकेयं जंतोः स्थितस्यात्र यतोंतकाले ।।\nपचेलिमैः प्राक्कृतपुण्यभारैरोंकारमोंकारयतींदुमौलिः।। ७८।।\nसंसारिचिंतामणिरत्र यस्मात्तं तारकं सज्जनकर्णिकायाम्।।\nशिवोभिधत्ते  सहसांऽतकाले तद्गीयतेसौ मणि कर्णिकेति ।। ७९ ।।\nमुक्तिलक्ष्मी महापीठ मणिस्तच्चरणाब्जयोः ।।\nकर्णिकेयं ततः प्राहुर्यां जना मणिकर्णिकाम् ।। 4.1.7.८० ।।\nजरायुजांडजोद्भिज्जाः स्वेदजाह्यत्र वासिनः ।।\nन समा मोक्षभाजस्ते त्रिदशैर्मुक्तिदुर्दशैः ।। ८१ ।।\nमम जन्म वृथाजातं दुर्वृत्तस्य जडात्मनः ।।\nनाद्ययावन्मयै क्षिष्ट काशिका मुक्तिकाशिका ।। ८२ ।।\nपुनःपुनश्च तत्क्षेत्रमतिथीकृत्यनेत्रयोः ।।\nविचित्रं च पवित्रं च तृप्तिं नाधिजगाम ह ।। ८३ ।।\nसप्तानां च पुरीणां हि धुरी णामवयाम्यहम् ।।\nवाराणसीं सुनिर्वाणविश्राणनविचक्षणाम्।। ८४ ।।\nतथापि न चतस्रोन्या मया दृग्गोचरीकृताः ।।\nतासां प्रभावं विज्ञायाप्यागमिष्याम्य हं पुनः ।। ८५ ।।\nतीर्थयात्रां प्रतिदिनं कुर्वन्नूनं सवत्सरम् ।।\nन प्राप सर्वतीर्थानि तीर्थं काश्यां तिलेतिले ।। ८६ ।।\n।। अगस्तिरुवाच ।। ।।\nजानन्न पि गुणान्देवि क्षेत्रस्यास्य परान्द्विजः ।।\nनाना प्रमाणैः प्रवणो निरगात्स तथाप्यहो ।। ८७ ।।\nकिं कुर्वंति हि शास्त्राणि सप्रमाणानि सुंदरि ।।\nमहामायां भवित्री तां को निवारयितुं क्षमः ।। ८८ ।।\nकः समुच्चलितं चेतस्तोयंवा संप्रतीपयेत् ।।\nप्रोच्चथानस्थितमपि स्वभावोयच्चलस्तयोः ।। ८९ ।।\nशिवशर्मा व्रजन्सोथ देशाद्देशांतरं क्रमात् ।।\nमहाकाल पुरीं प्राप कलिकालविवर्जिताम् ।। 4.1.7.९० ।।\nकल्पेकल्पेखिलंविश्वं कालयेद्यः स्वलीलया ।।\nतं कालं कलयित्वा यो महाकालो भवत्किल ।। ९१ ।।\nपापादवंती सा विश्वमवंतीति निगद्यते ।।\nयुगेयुगेन्यनाम्नी सा कलावुज्जयिनीति च ।। ९२ ।।\nविपन्नो यत्र वै जंतुः प्राप्यापि शवतां स्फुटम् ।।\nन पूतिगंधमाप्नो ति समुच्छ्रयति न क्वचित् ।। ९३ ।।\nयमदूता न यस्यां हि प्रविशंति कदाचन ।।\nपरःकोटीनि लिंगानि तस्यां संति पदेपदे ।। ९४ ।।\nहाटकेशो महाकालस्तारके शस्तथैव च ।।\nएकलिंगं त्रिधा भूत्वा त्रिलोकीं व्याप्य संस्थितम् ।। ९५ ।।\nज्योतिः सिद्धवटे ज्योतिस्ते पश्यंतीह  ये द्विजाः ।।\nअथवाश्रीमहाकालद्रष्टारः पुण्यराशयः ।। ९६ ।।\nमहाकालस्य तल्लिंगं यैर्दृष्टं कष्टिभिः क्वचित ।।\nन स्पृष्टास्ते महापापैर्न दृष्टास्ते यमोद्भटैः ।। ९७।।\nमहाकालपताकाग्रैः स्पृष्टपृष्ठास्तुरंगमाः ।।\nअरुणस्य कशाघातं क्षणं विश्रमयंति खे ।। ९८ ।।\nमहाकालमहाकालमहाकालेतिसंततम् ।।\nस्मरतःस्मरतो नित्यं स्मरकर्तृस्मरांतकौ ।। ९९ ।।\nएवमाराध्य भूतेशं महाकालं ततो द्विजः ।।\nजगाम नगरीं कांतीं कांतां त्रिभुवनादपि ।। 4.1.7.१०० ।।\nलक्ष्मीकांतः स्वयं साक्षाज्जंतूंस्तत्रनिवासिनः ।।\nश्रीकांतानेव कुरुते परत्रेह च निश्चितम् ।। १ ।।\nदृष्ट्वा कांतीं कांतिमतीं कांतिमद्भिर्निषेविताम् ।।\nकांतिमानभवत्सोपि नाकांतिस्तत्र कस्यचित्।।२।।\nतत्र कृत्यं च यत्कृत्यं तत्कृत्वा सर्वकृत्यवित् ।।\nसप्तरात्रमुषित्वा तु ययौ द्वारवतीं पुरीम् ।। ३ ।।\nचतुर्णामपि वर्गाणां यत्र द्वाराणि सर्वतः ।।\nअतो द्वारवतीत्युक्ता विद्वद्भिस्तत्त्ववेदिभिः ।। ४ ।।\nअस्थीन्यपि च जंतूनां यत्र चक्रांकितान्यहो ।।\nकिं चित्रं तत्र यत्र स्युः शंखचक्रांकितैः करैः ।। ५ ।।\nअंतकः शिक्षयत्येव निजदूतान्मुहुर्मुहुः ।।\nते त्याज्या यैर्द्वारवत्या नामापि परिगृह्यते ।। ६ ।।\nश्रीखंडे क्व स आमोदः स्वर्णे वर्णः क्व तादृशः ।।\nतत्पावित्र्यं क्व वै तीर्थे तद्गोपीचंदने यथा ।। ७ ।।\nदूताः शृण्वंतु यद्भालं गोपचंदनलांछितम् ।।\nज्वलदिंगलवत्सोपि दूरे त्याज्यः प्रयत्नतः ।। ८ ।।\nतुलस्यलंकृता ये ये तुलसी नामजापकाः ।।\nतुलसीवनपाला ये ते त्याज्या दूरतो भटाः ।। ९ ।।\nयुगेयुगे द्वारवत्या रत्नानि परितो मुषन् ।।\nअब्धीरत्नाकरोद्यापि लोकेषु परिगीयते ।। 4.1.7.११० ।।\nद्वारवत्यां म्रियंते ये जंतवः कालनोदिताः ।।\nचतुर्भुजाः स्युर्वैकुंठे ते पीतांबरधारिणः।।११।।\nतत्रापि संतर्प्य पितॄन्ससदेवर्षिमानवान्।।\nतत्र तेषु च तीर्थेषु सस्नौ सर्वेष्वतंद्रितः।।१२।।\nततो मायापुरीं प्राप्तो दुष्प्रापां पापकारिभिः।।\nयत्र सा वैष्णवी माया मायापाशैर्नपाशयेत्।।१३।।\nकेचिदूचुर्हरिद्वारं मोक्षद्वारं ततः परे ।।\nगंगाद्वारं च केप्याहुः केचिन्मायापुरं पुनः।।१४।।\nयतो विनिर्गता गंगा ख्याता भागीरथी भुवि।।\nयन्नामोच्चारणात्पुंसां पापं या ति सहस्रधा ।।१५।।\nवैकुंठस्यैकसोपानं हरिद्वारं जगुर्जनाः ।।\nअत्राप्लुता नरा यांति तद्विष्णोःपरमं पदम् ।। १६ ।।\nतीर्थोपवासकं कृत्वा निशाजागरणं तथा ।।\nप्रातः स्नात्वा च गंगायां तर्प्यान्संतर्पप्य सर्वतः ।। १७ ।।\nयावत्स पारणं कर्तुमियेष द्विजसत्तमः ।।\nतावच्छीतज्वराक्रांतश्चकंपेऽत्यर्थमातुरः ।। १८।।।\nवैदेशिकस्तथैकाकी तथाऽतिज्वरपीडितः ।।\nचिंतामवाप महती किमेतत्समुपस्थितम् ।। १९ ।।\nचिंतार्णवे निमग्नोभूत्त्यक्ताशो जीविते धने ।।\nसांयात्रिक इवागाधे भिन्नपोतो महार्णवे ।। 4.1.7.१२० ।।\nक्वक्षेत्रं क्व कलत्रं मे क्व पुत्राः क्व च तद्वसु ।।\nक्व तद्विचित्रं वै हर्म्यं क्व सा पुस्तकसंभृतिः ।। २१ ।।\nअद्यापि नायुः पर्याप्तं प लितं न तथा मयि ।।\nज्वरोयं दारुणः प्राप्तः कालज्ञश्चातिदारुणः।।२२।।\nमृत्युर्मूर्ध्निकृतावासो वासो दूरे व्यवस्थितः ।।\nअग्नौ गृहोपरि प्राप्ते कूपं तु खनयेदिह।।२३।।\nकिमेभिश्चिंतनैर्व्यर्थैरतितापकरैर्मम ।।\nचिंतयामि हृषीकेशं शिवदं शिवमेव च ।। २४ ।।\nअथवा मुक्त्युपायो वै मयैकः सदनुष्ठितः ।।\nमुक्तिपुर्यस्तु सप्तैताः स्वनेत्रविषयीकृताः ।। २५ ।।\nस्वर्गापवर्गयोरेकः साध्यो हि विदुषा ध्रुवम् ।।\nतयोरसाधने पश्चात्संतापेन च तप्यते ।। २६ ।।\nअथवा चिंतया किं मे त्वनया दुरवस्थया ।।\nरणे वा मरणं श्रेयस्तीर्थेवात्र यथा मम ।। २७ ।।\nकिमहं मंदभागीव रथ्यां क्वापि म्रियेधुना ।।\nभागीरथ्यां म्रिये चाद्य का चिंता मम मूढवत् ।। २८ ।।\nचर्मास्थि संचयेनाहमनेन वपुषा ध्रुवम् ।।\nप्राप्स्यामि निधनादत्र सिद्धिं नैःश्रेयसीं ध्रुवम् ।। २९ ।।\nएवं चिंतयतस्तस्य पीडासीदतिदारुणा ।।\nकोटि वृश्चिकदष्टस्य यावस्था तामवाप सः ।। 4.1.7.१३० ।।\nस्मर्तव्यं विस्मृतं सर्वं क्वाहं कोहं न वेत्ति च ।।\nदिनानि सप्तसप्तेति स्थित्वा पंचत्वमागतः ।। ३१ ।।\nतावद्वैकुठभुवनाद् विमानं समुपस्थितम् ।।\nतार्क्ष्योपलक्षितो यत्र ध्वजश्चातिसमुच्छ्रितः ।। ३२ ।।\nअधिष्ठितं सुकन्यानां स्वर्णकौशेयवाससाम् ।।\nचामरव्यग्रहस्तानां सहस्रेणातिविस्तृतम् ।।३३।।\nपुण्यशीलसुशीलाभ्यां गणाभ्यां च विराजितम् ।।\nचतुर्भुजाभ्यां स्वास्याभ्यां किंकिणीजालमालितम् ।।३४।।\nतद्विमानमथारुह्य पीतवासाश्चतुर्भुजः ।।\nअलंचक्रे नभोवर्त्म स द्विजो दिव्यभूषणः ।। १३५ ।।\nइति श्रीस्कांदे महापुराण एकाशीतिसाहस्यां सहितायां चतुर्थे काशीखंडे पूर्वार्द्धे सप्तपुरीवर्णनं नाम सप्तमोऽध्यायः ।। ७ ।। ।। छ ।।"
  }
]
[
  {
    "text": "।। अगस्त्य उवाच ।। ।।\nसर्वज्ञ हृदयानंद स्कंदस्कंदित तारक ।।\nन तृप्तिमधिगच्छामि शृण्वन्वाराणसीकथाम् ।। १ ।।\nअनुग्रहो यदि मयि योग्योस्मि श्रवणे यदि ।।\nतदा कथय मे नाथ काश्यां भैरव संकथाम् ।। २ ।।\nकोसौ भैरवनामात्र काशिपुर्यां व्यवस्थितः ।।\nकिं रूपमस्य किं कर्म कानि नामानि चास्य वै ।।३।।\nकथमाराधितश्चैव सिद्धिदः साधकस्य वै ।।\nआराधितः कुत्र काले क्षिप्रं सिद्ध्यति भैरवः ।। ४ ।।\n।। स्कंद उवाच ।। ।।\nवाराणस्यां महाभाग यथा ते प्रेम वर्तते ।।\nतथा न कस्यचिन्मन्ये ततो वक्ष्याम्यशेषतः ।। ५ ।।\nप्रादुर्भावं भैरवस्य महापातकनाशनम् ।।\nयच्छ्रुत्वा काशिवासस्य फलं निर्विघ्रमाप्नुयात् ।। ६ ।।\nपाणिभ्यां परितः प्रपीड्य सुदृढं निश्चोत्य निश्चोत्य च ब्रह्मांडं सकलं पचेलिमरसालोच्चैः फलाभं मुहुः ।।\nपायंपायमपायतस्त्रिजगतीमुन्मत्तवत्तै रसैर्नृत्यंस्तांडवडंबरेण विधिनापायान्महाभैरवः ।। ७ ।।\nकुंभयोने न वेत्त्येव महिमानं महेशितुः ।।\nचतुर्भजोपि वैकुंठश्चतुर्वक्त्रोपि विश्वकृत् ।। ८ ।।\nन चित्रमत्र भूदेव भवमाया दुरत्यया ।।\nतया संमोहिताः सर्वे नावयंत्यपि तं परम् ।। ९ ।।\nवेदयेद्यदिचात्मानं स एव परमेश्वरः ।।\nतदा विंदंति ब्रह्माद्याः स्वेच्छयैव न तं विदुः ।। 4.1.31.१० ।।\nस सर्वगोपि नेक्ष्येत स्वात्मारामो महेश्वरः ।।\nदेववद्बुध्यते मूढैरतीतो यो मनोगिराम् ।। ११ ।।\nपुरा पितामहं विप्र मेरुशृंगे महर्षयः ।।\nप्रोचुः प्रणम्य लोकेशं किमेकं तत्त्वमव्ययम् ।। १२ ।।\nसमा यया महेशस्य मोहितो लोकसंभवः ।।\nअविज्ञाय परं भावमात्मानं प्राह वर्पिणम् ।। १३ ।।\nजगद्योनिरहं धाता स्वयंभूरेक ईश्वरः ।।\nअनादिमदहं ब्रह्म मामनर्च्य न मु च्यते ।। १४ ।।\nप्रवर्तको हि जगतामहमेको निवर्तकः ।।\nनान्यो मदधिकः सत्यं कश्चित्कोपि सुरोत्तमाः ।। १५ ।।\nतस्यैवं ब्रुवतो धातुः क्रतुर्नारायणांशजः ।।\nप्रोवाच प्रहसन्वाक्यं रोषताम्रविलोचनः ।। १६ ।।\nअविज्ञाय परं तत्त्वं किमेतत्प्रतिपाद्यते ।।\nअज्ञानं योगयुक्तस्य न चैतदुचितं तव ।। १७ ।।\nअहं कर्ता हि लोकानां यज्ञो नारायणः परः ।।\nन मामनादृत्य विधे जीवनं जगतामज ।। १८ ।।\nअहमेव परं ज्योतिरहमेव परा गतिः ।।\nमत्प्रेरितेन भवता सृष्टिरेषा विधीयते ।। ।। १९ ।।\nएवं विप्र कृतौ मोहात्परस्परजयैषिणौ ।।\nपप्रच्छतुः प्रमाणज्ञानागमांश्चतुरोपि तौ ।। 4.1.31.२० ।।\n।। विधिक्रतू ऊचतुः ।। ।।\nवेदाः प्रमाणं सर्वत्र प्रतिष्ठां परमामिताः ।।\nयूयमेव न संदेहः किं तत्त्वं प्रतितिष्ठत ।। २१ ।।\nश्रुतय ऊचुः ।। ।।\nयदि मान्या वयं देवौ सृष्टिस्थितिकरौ विभू ।।\nतदा प्रमाणं वक्ष्यामो भवत्संदेहभेदकम् ।। २२ ।।\nश्रुत्युक्तमिदमाकर्ण्य प्रोचतुस्तौ श्रुतीः प्रति ।।\nयुष्मदुक्तं प्रमाणं नौ किं तत्त्वं सम्यगुच्यताम् ।। २३ ।।\nऋगुवाच ।। ।।\nयदंतःस्थानि भूतानि यतः सर्वं प्रवर्तते ।।\nयदाहुस्तत्परं तत्त्वं स रुद्रस्त्वेक एव हि ।। २४ ।।\n।। यजुरुवाच ।। ।।\nयो यज्ञैरखिलैरीशो योगेन च समिज्यते ।।\nयेन प्रमाणं हि वयं स एकः सर्वदृक्छिवः ।।२५।।\n।। सामोवाच ।। ।।\nयेनेदं भ्रश्यते विश्वं योगिभिर्यो विचिंत्यते ।।\nयद्भासा भासते विश्वं स एकस्त्र्यंबकः परः ।। २६ ।।\n।। अथर्वोवाच ।। ।।\nयं प्रपश्यंति देवेशं भक्त्यानुग्रहिणो जनाः ।।\nतमाहुरेकं कैवल्यं शंकरं दुःखतस्करम् ।। २७ ।।\nश्रुतीरितं निशम्येत्थं तावतीव विमोहितौ ।।\nस्मित्वाहतुः क्रतु विधीमोहाध्येनांकितौ मुने ।। २८ ।।\nकथं प्रमथनाथोसौ रममाणो निरंतरम्।।\nदिगंबरः पितृवने शिवया धूलिधूसरः ।। २९ ।।\nविटंकवेशो जटिलो वृषगोव्यालभूषणः ।।\nपरं ब्रह्मत्वमापन्नः क्व च तत्संगवर्जितम्।। 4.1.31.३० ।।\nतदुदीरितमाकर्ण्य प्रणवात्मा सनातनः ।।\nअमूर्तो मूर्तिमान्भूत्वा हसमान उवाच तौ ।। ३१ ।।\nप्रणव उवाच ।।\nन ह्येष भगवाञ्छक्त्या स्वात्मनो व्यतिरिक्तया ।।\nकदाचिद्रमते रुद्रो लीलारूपधरो हरः ।। ३२ ।।\nअसौ हि भगवानीशः स्वयंज्योतिः सनातनः ।।\nआनंदरूपा तस्यैषा शक्तिर्नागंतुकी शिवा ।। ३३ ।।\nइत्येवमुक्तेपि तदा मखमूर्तेरजस्य हि ।।\nनाज्ञानमगमन्नाशं श्रीकंठस्यैव मायया ।। ३४ ।।\nप्रादुरासीत्ततो ज्योतिरुभयोरंतरे महत् ।।\nपूरयन्निजया भासा द्यावाभूम्योर्यदंतरम्।। ३५ ।।\nज्योतिर्मंडलमध्यस्थो ददृशे पुरुषाकृतिः ।।\nप्रजज्वालाथ कोपेन ब्रह्मणः पंचमं शिरः ।। ३६ ।।\nआवयोरंतरं कोसौ बिभृयात्पुरुषाकृतिम् ।।\nविधिः संभावयेद्यावत्तावत्स हि विलोकितः ।। ३७ ।।\nस्रष्टा क्षणेन च महान्पुरुषो नीललोहितः ।।\nत्रिशूलपाणिर्भालाक्षो नागोडुपविभूषणः ।। ३८ ।।\nहिरण्यगर्भस्तं प्राह जाने त्वां चंद्रशेखरम् ।।\nभालस्थलान्ममपुरा रुद्रः प्रादुरभूद्भवान् ।। ३९ ।।\nरोदनाद्रुद्रनामापि योजितोसि मया पुरा ।।\nमामेव शरणं याहि पुत्र रक्षां करोमि ते ।। 4.1.31.४० ।।\nअथेश्वरः पद्मयोनेः श्रुत्वा गर्ववतीं गिरम्।।\nसकोपतः समुत्पाद्य पुरुषं भैरवाकृतिम् ।। ४१ ।।\nप्राह पंकजजन्मासौ शास्यस्ते कालभैरव ।।\nकालवद्राजसे साक्षात्कालराजस्ततो भवान् ।। ४२ ।।\nविश्वं भर्तुं समर्थोऽसि भरणाद्भैरवः स्मृतः ।।\nत्वत्तो भेष्यति कालोपि ततस्त्वं कालभैरवः ।। ४३ ।।\nआमर्दयिष्यति भवांस्तुष्टो दुष्टात्मनो यतः ।।\nआमर्दक इति ख्याति ततः सर्वत्र यास्यति ।। ४४ ।।\nयतः पापानि भक्तानां भक्षयिष्यति तत्क्षणात् ।।\nपापभक्षण इत्येव तव नाम भविष्यति ।। ४५ ।।\nया मे मुक्तिपुरी काशी सर्वाभ्योपि गरीयसी ।।\nआधिपत्यं च तस्यास्ते कालराज सदैव हि ।।४६।।\nतत्र ये पापकर्तारस्तेषां शास्ता त्वमेव हि ।।\nशुभाशुभं न तत्कर्म चित्रगुप्तो लिखिष्यति ।। ४७ ।।\nएतान्वरान्प्रगृह्याऽथ तत्क्षणात्कालभैरवः ।।\nवामांगुलिनखाग्रेण चकर्त च शिरो विधेः ।। ४८ ।।\nयदंगमपराध्नोति कार्यं तस्यैव शासनम् ।।\nअतो येन कृता निंदा तच्छिन्नं पचमं शिरः ।। ४९ ।।\nयज्ञमूर्तिधरो विष्णुस्ततस्तुष्टाव शंकरम् ।।\nभीतो हिरण्यगर्भोपि जजाप शतरुद्रियम् ।। 4.1.31.५० ।।\nआश्वास्य तौ महादेवः प्रीतः प्रणतवत्सलः ।।\nप्राह स्वां मूर्तिमपरां भैरवं तं कपर्दिनम् ।। ५१ ।।\nमान्योऽध्वरोसौ भवता तथा शतधृतिस्त्वयम् ।।\nकपालं वैधसं चापि नीललोहित धारय ।। ५२ ।।\nब्रह्महत्यापनोदाय व्रतं लोकाय दर्शयन्।।\nचर त्वं सततं भिक्षां कापालव्रतमास्थितः ।।\nइत्युक्त्वांऽतर्हितो देवस्तेजोरूपस्तदा शिवः ।। ५३ ।।\nउत्पाद्य कन्यामेकां तु ब्रह्महत्येति विश्रुताम् ।।\nरक्तांबरधरां रक्तां रक्तस्रग्गंधलेपनाम्।। ५४ ।।\nदंष्टाकरालवदनां ललज्जिह्वातिभीषणाम् ।।\nअंतरिक्षैकपादाग्रां पिबंतीं रुधिरं बहु ।।५५।।\nकर्त्रीं कर्परहस्ताग्रां स्फुरत्पिंगोग्रतारकाम् ।।\nगर्जयंतीं महावेगां भैरवस्यापिभीषणाम् ।। ५६ ।।\nयावद्वाराणसीं दिव्यां पुरीमेष गमिष्यति ।।\nतावत्त्वं भीषणे कालमनुगच्छोग्ररूपिणि ।। ५७ ।।\nसर्वत्र ते प्रवेशोस्ति त्यक्त्वा वाराणसीं पुरीम्।।\nनियोज्यतामिति शिवोप्यंतर्धानं गतस्ततः ।। ५८ ।।\nतत्सान्निध्याद्भैरवोपि कालोभूत्कालकालतः ।।\nस देवदेववाक्येन बिभ्रत्कापालिकं व्रतम्।। ५९ ।।\nकपालपाणिर्विश्वात्मा चचार भुवनत्रयम्।।\nनात्याक्षीच्चापि तं देवं ब्रह्महत्या सुदारुणा ।। 4.1.31.६० ।।\nसत्यलोकेपि वैकुंठे महेंद्रादि पुरीष्वपि ।।\nत्रिजगत्पतिरुग्रोपि व्रती त्रिजगतीश्वरः ।।६१।।\nप्रतितीर्थं भ्रमन्नापि विमुक्तो ब्रह्महत्यया ।।६२।।\nअनेनैवानुमानेन महिमा त्ववगम्यताम् ।।\nब्रह्महत्यापनोदिन्याः काश्याः कलशसंभव ।। ६३ ।।\nसंति तीर्थान्यनेकानि बहून्यायतनानि च ।।\nअधि त्रिलोकिनो काश्याः कलामर्हंति षोडशीम् ।। ६४ ।।\nतावद्गर्जंति पापानि ब्रहत्यादिकान्यलम् ।।\nयावन्नाम न शृण्वंति काश्याः पापाचलाशनेः ।। ६५ ।।\nप्रमथैः सेव्यमानोऽयं त्रिलोकीं विचरन्हरः ।।\nकापालिको ययौ देवो नारायणनिकेतनम् ।। ६६ ।।\nअथायांतं महाकालं त्रिनेत्रं सर्पकुंडलम् ।।\nमहादेवांशसंभूतं भैरवं भीषणाकृतिम् ।। ६७ ।।\nपपात दंडवद्भूमौ दृष्ट्वा तं गरुडध्वजः ।।\nदेवाश्च मुनयश्चैव देवनार्यः समंततः ।। ६८ ।।\nनिपेतुः प्रणिपत्यैनं प्रणतः कमलापतिः ।।\nशिरस्यंजलिमारोप्य स्तुत्वा बहुविधैः स्तवैः ।।६९।।\nक्षीरोदमथनो तां प्राह पद्मालयां हरिः ।।\nप्रिये पश्याऽब्जनयने धन्याऽसि सुभगेनघे ।। 4.1.31.७० ।।\nधन्योऽहं देवि सुश्रोणि यत्पश्यावो जगत्पतिम् ।।\nअयं धाता विधाता च लोकानां प्रभुरीश्वरः ।। ७१ ।।\nअनादिः शरणः शांतः परः षड्विंशसंमितः ।।\nसर्वज्ञः सर्वयोगीशः सर्वभूतैकनायकः ।।७२।।\nसर्वभूतांतरात्माऽयं सर्वेषां सर्वदः सदा ।।\nयं विनिद्रा विनिःश्वासाः शांता ध्यानपरायणाः ।। ७३ ।।\nधिया पश्यंति हृदये सोयमद्य समीक्ष्यताम्।।\nयं विदुर्वेदतत्त्वज्ञा योगिनो यतमानसाः ।। ७४ ।।\nअरूपो रूपवान्भूत्वा सोयमायाति सर्वगः ।।\nअहो विचित्रं देवस्य चेष्टितं परमेष्ठिनः ।।७४।।।\nयस्याख्यां ब्रुवतां नित्यं न देहः सोपि देहधृक्।।\nयं दृष्ट्वा न पुनर्जन्म लभ्यते मानवैर्भुवि।।७६।।\nसोयमायाति भगवांस्त्र्यंबकः शशिभूषणः ।।\nपुंडरीकदलायामे धन्येमेऽद्य विलोचने ।। ७७ ।।\nधिग्धिक्पदं तु देवानां परं दृष्ट्वाऽत्र शंकरम् ।।\nलभ्यते यन्न निर्वाणं सर्वदुःखांतकृत्तु यत् ।। ७८ ।।\nदेवत्वादशुभं किंचिद्देवलोके न विद्यते ।।\nदृष्ट्वापि सर्वदेवेशं यन्मुक्तिं न लभामहे ।। ७९ ।।\nएवमुक्त्वा हृषीकेशः संप्रहृष्टतनूरुहः ।।\nप्रणिपत्य महादेवमिदमाह वृषध्वजम् ।। 4.1.31.८० ।।\nकिमिदं देवदेवेन सर्वज्ञेन त्वया विभो ।।\nक्रियते जगतां धात्रा सर्वपापहराऽव्यय ।। ८१ ।।\nक्रीडेयं तव देवेश त्रिलोचन महामते ।।\nकिं कारणं विरूपाक्ष चेष्टितं ते स्मरार्दन ।।८२ ।।\nकिमर्थं भगवत्र्छंभो भिक्षां चरसि शक्तिप ।।\nसंशयो मे जगन्नाथ नतत्रैलोक्यराज्यद ।। ८३ ।।\nएवमुक्तस्ततः शंभुर्विष्णुमेतदुदाहरत् ।।\nब्रह्मणस्तु शिरश्छिन्नमंगु्ल्यग्रनखेन ह ।। ८४ ।।\nतदघप्रतिघं विष्णो चराम्येतद्व्रतं शुभम् ।।\nएवमुक्तो महेशेन पुंडरीकविलोचनः ।। ८५ ।।\nस्मित्वा किंचिन्नतशिराः पुनरेवं व्यजिज्ञपत् ।।\nयथेच्छसि तथा क्रीड सर्वविष्टपनायक ।। ८६ ।।\nमायया मां महादेव नच्छादयितुमर्हसि ।।\nनाभीकमलकोशात्तु कोटिशः कमलासनान् ।। ८७ ।।\nकल्पे कल्पे सृजामीश त्वन्नियोगबलाद्विभो ।।\nत्यज मायामिमां देव दुस्तरामकृतात्मभिः ।। ८८ ।।\nमदाद्यो महादेव मायया तव मोहिताः ।।\nयथावदवगच्छामि चेष्टितं ते शिवापते ।। ८९।।\nसंहारकाले संप्राप्ते सदेवानखिलान्मुनीन् ।।\nलोकान्वर्णाश्रमवतो हरिष्यसि यदा हर ।। 4.1.31.९० ।।\nतदा क्व ते महादेव पाप ब्रह्मवधादिकम् ।।\nपारतंत्र्यं न ते शंभो स्वैरं क्रीडेत्ततो भवान् ।। ९१ ।।\nअतीतब्रह्मणामस्थ्नां स्रक्कंठे तव भासते ।।\nतदातदा क्वानुगता ब्रह्महत्या तवानघ ।। ९२ ।।\nकृत्वापि सुमहत्पापं त्वां यः स्मरति भावतः ।।\nआधारं जगतामीशं तस्य पापं विलीयते ।। ९३ ।।\nयथा तमो न तिष्ठेत संनिधावंशुमालिनः ।।\nतथा न भवभक्तस्य पापं तस्य व्रजेत्क्षयम् ।। ९४ ।।\nयश्चिंतयति पुण्यात्मा तव पादांबुजद्वयम् ।।\nब्रह्महत्यादिकमपि पापं तस्य व्रजेत्क्षयम् ।। ९५ ।।\nतव नामानुरक्ता वाग्यस्य पुंसो जगत्पते ।।\nअप्यद्रिकूटतुलितं नैनस्तमनुबाधते ।। ९६ ।।\nरजसा तमसा विवर्धितं क्व नु पापं परितापदायकम् ।।\nक्व च ते शिव नाम मंगलं जनजीवातु जगद्रुजापहम् ।। ९७ ।।\nयदि जातुचिदंधकद्विषस्तवनामौष्ठपुटाद्विनिःसृतम् ।।\nशिवशंकर चंद्रशेखरेत्यसकृत्तस्य न संसृतिः पुनः ।। ९८ ।।\nपरमात्मन्परंधाम स्वेच्छा विधृत विग्रह ।।\nकुतूहलं तवेशेदं क्व पराधीनतेश्वरे ।। ९९ ।।\nअद्य धन्योस्मि देवेश यं न पश्यति योगिनः ।।\nपश्यामि तं जगन्मूलं परमेश्वरमक्षयम् ।। 4.1.31.१०० ।।\nअद्य मे परमो लाभस्त्वद्य मे मंगलं परम् ।।\nत्वद्दृष्ट्यमृततृप्तस्य तृणं स्वर्गापवर्गदम् ।। १ ।।\nइत्थं वदति गोविंदे विमला पद्मया तया ।।\nमनोरथवती नाम भिक्षापात्रे समर्पिता ।। २ ।।\nभिक्षाटनाय देवोपि निरगात्परया मुदा ।।\nदृष्ट्वाऽनुयायिनीं तां तु समाहूय जनार्दनः ।।\nसंप्रार्थयद्ब्रह्महत्यां विमुंच त्वं त्रिशूलिनम्।। ३ ।।\n।। ब्रह्महत्योवाच ।। ।।\nअनेनापि मिषेणाऽहं  संसेव्यामुं वृषध्वजम् ।।\nआत्मानं पावयिष्यामि क्व पुनर्भवदर्शनम् ।। ४ ।।\nसा तत्याज न तत्पार्श्वं व्याहृतापि मुरारिणा ।।\nतमूचेऽथ हरिं शंभुः स्मेरास्यो वचनं शुभम् ।। ५ ।।\nत्वद्वाक्पीयूषपानेन तृप्तोस्मि बहुमानद ।।\nवरं वृणीष्व गोविंद वरदोऽस्मि तवानघ ।। ६ ।।\nन माद्यंति यथा भैक्षैर्भिक्षवोप्यतिसंस्कृतैः ।।\nयथामानसुधापानैर्नुन्न भिक्षाटनज्वराः ।। ७ ।।\nमहाविष्णुरुवाच ।। ।।\nएष एव वरः श्लाघ्यो यदहं देवताधिपम् ।।\nपश्यामि त्वां देवदेवं मनोरथपथातिगम् ।। ८ ।।\nअनभ्रेयं सुधावृष्टिरनायासो महोत्सवः ।।\nअयत्नो निधिलाभो यद्वीक्षणं हरते सताम् ।। ९ ।।\nअवियोगोऽस्तु मे देव त्वदंघ्रियुगलेन वै ।।\nएष एव वरः शंभो नान्यं कंचिद्वरं वृणे ।। 4.1.31.११० ।।\nईश्वर उवाच ।। ।।\nएवं भवतु तेऽनंत यत्त्वयोक्तं महामते ।।\nसर्वेषामपि देवानां वरदस्त्वं भविष्यसि ।। ११ ।।\nअनुगृह्येति दैत्यारिं केंद्रादि भुवने चरन् ।।\nभेजे विमुक्तिजननीं नाम्ना वाराणसीं पुरीम् ।। १२ ।।\nयत्र स्थितानां जंतूनां कलां नार्हंति षोडशीम्।।\nअपि ब्रह्मादि देवानां पदानि विपदां पदम् ।। १३ ।।\nवरं वाराणसी वासी जटी मुंडी दिगंबरः ।।\nनान्यत्रच्छत्रसंछन्न वसुधामंडलेश्वरः ।। १४ ।।\nवरं वाराणसी भिक्षा न लक्षाधिपतान्यतः ।।\nलक्षाधीशो विशेद्गर्भं तद्भिक्षाशी न गर्भभाक् ।। १५ ।।\nभिक्षापि यत्र भिक्षुभ्यो दत्तामलकसंमिता ।।\nसुमेरुणापि तुलिता वाराणस्यां गुरुर्भवेत् ।। १६।।\nवर्षाशनं हि यो दद्यात्काश्यां सीदत्कुटुंबिने ।।\nयावंत्यब्दानि तावंति युगानि स दिवीज्यते ।। १७ ।।\nवाराणस्यां वर्षभोज्यं यो दद्यान्निरुपायिने ।।\nस कदाचित्तृट्क्षुधा नो दुःखं भुंक्ते नरर्षभः ।। १८ ।।\nवाराणस्यां निवसतां यत्पुण्यमुपजायते ।।\nतदेव संवासयितुः फलं त्वविकलं भवेत् ।। १९ ।।\nब्रह्महत्यादि पापानि यस्या नाम्नोपि कीर्तनात् ।।\nत्यजंति पापिनं काशी सा केनेहोपमीयते ।। 4.1.31.१२० ।।\nक्षेत्रे प्रविष्टमात्रेऽथ भैरवे भीषणाकृतौ ।।\nहाहेत्युक्त्वा ब्रह्महत्या पातालतलमाविशत् ।। २१ ।।\nकपालब्रह्मणो रुद्रः सर्वेषामेव पश्यताम्।।\nहस्तात्पतितमालोक्य ननर्त परया मुदा ।। २२ ।।\nविधेः कपालं नामुंचत्करमत्यंतदुःसहम्।।\nहरस्य भ्रमतः क्वापि तत्काश्यां क्षणतोऽपतत् ।। २३ ।।\nशूलिनो ब्रह्मणो हत्या नापैति स्म च या क्वचित् ।।\nसा काश्यां क्षणतो नष्टा कथं काशी न दुर्लभा ।।२४।।\nअतः प्रदक्षिणीकार्या पूजनीया पुरी त्वियम् ।। २५ ।।\nवाराणसीति काशीति महामंत्रमिमं जपम् ।।\nयावज्जीवं त्रिसंध्यं तु जंतुर्जातु न जायते ।। २६ ।।\nअविमुक्तं महाक्षेत्रं स्मरन्प्राणांस्तु यस्त्वजेत् ।।\nदूरदेशांतरस्थोपि सोपि जातु न जायते ।। २७ ।।\nआनंदकानने यस्य चित्तं संस्मरते सदा ।।\nतत्क्षेत्रनामश्रवणान्न स भूयोऽभिजायते ।। २८ ।।\nरुद्रावासे वसेन्नित्यं नरो नियतमानसः ।।\nएनसामपि संभारं कृत्वा कालाद्विमुच्यते ।। २९ ।।\nमहाश्मशानमासाद्य यदि देवाद्विपद्यते ।।\nपुनः श्मशानशयनं न क्वापि लभते पुमान् ।। 4.1.31.१३० ।।\nकपालमोचनं काश्यां ये स्मरिष्यंति मानवाः ।।\nतेषां विनंक्ष्यति क्षिप्रमिहान्यत्रापि पातकम् ।। ३१ ।।\nआगत्य तीर्थप्रवरे स्नानं कृत्वा विधानतः ।।\nतर्पयित्वा पितॄन्देवान्मुच्यते ब्रह्महत्यया ।। ३२ ।।\nअशाश्वतमिदं ज्ञात्वा वाराणस्यां वसंति ये ।।\nदेहांते तत्परं ज्ञानं तेषां दास्यति शंकरः ।। ३३ ।।\nइयं काशीपुरी विप्र साक्षाद्रुद्रतनुः परा ।।\nअनिर्वाच्या परानंदा दुष्प्राप्येशविरोधिभिः ।। ३४ ।।\nअस्यास्तत्त्वमहं जाने शिवभक्तिपरोपि वा ।।\nमुच्यंते जंतवोऽत्रैव यथा योगेन योगिनः ।। ३५ ।।\nपरंपदमियं काशी परानंद इयं पुरी ।।\nइयमेव परं ज्ञानं सेव्याऽसौ मोक्षकांक्षिभिः ।। ३६ ।।\nअत्रोषित्वापीशभक्तान्विरुणद्धि तु यः कुधीः ।।\nपुर्यैद्रुह्यति वा मूढस्तस्यान्यत्रात्र नो गतिः ।। ३७ ।।\nकपालमोचनं तीर्थं पुरस्कृत्वा तु भैरवः ।।\nतत्रैव तस्थौ भक्तानां भक्षयन्नघसंततिम् ।। ३८ ।।\nपापभक्षणमासाद्य कृत्वापापशतान्यपि ।।\nकुतो बिभेति पापेभ्यः कालभैरवसेवकः ।। ३९ ।।\nआमर्दयति पापानि दुष्टानां च मनोरथान् ।।\nआमर्दक इति ख्यातस्ततोऽसौ कालभैरवः।। 4.1.31.४० ।।\nकलिकालं कलयति सदा काशी निवासिनाम्।।\nअतः ख्यातिं परां प्राप्तः कालभैरवसंज्ञिताम् ।। ४१ ।।\nसदैव यस्य भक्तेभ्यो यमदूताः सुदारुणाः ।।\nपरमां भीरुतां प्राप्तास्ततोसौ भैरवः स्मृतः ।। ४२ ।।\nमार्गशीर्षासिताष्टम्यां कालभैरवसंनिधौ ।।\nउपोष्य जागरं कुर्वन्महापापैः प्रमुच्यते ।। ४३ ।।\nयत्किंचिदशुभं कर्म कृतं मानुषबुद्धितः ।।\nतत्सर्वं विलयं याति कालभैरव दर्शनात् ।।४४।।\nअनेकजन्मनियुतैर्यत्कृतं जंतुभिस्त्वघम्।।\nतत्सर्वं विलयत्याशु कालभैरव दर्शनात् ।। ४५।।\nकृत्वा च विविधां पूजां महासंभारविस्तरैः ।।\nनरो मार्गासिताष्टम्यां वार्षिकं विघ्नमुत्सृजेत् ।। ४६ ।।\nअष्टम्यां च चतुर्दश्यां रविभूमिजवासरे ।।\nयात्रां च भैरवीं कृत्वा कृतैः पापैः प्रमुच्यते ।। ४७ ।।\nकालभैरव भक्तानां सदा काशीनिवासिनाम् ।।\nविघ्नं यः कुरुते मूढः स दुर्गतिमवाप्नुयात् ।। ४८ ।।\nविश्वेश्वरेपि ये भक्ता नो भक्ताः कालभैरवे ।।\nकाश्यां ते विघ्नसंघातं लभंते तु पदे पदे ।। ४९ ।।\nतीर्थे कालोदके स्नात्वा कृत्वा तर्पणमत्वरः ।।\nविलोक्य कालराजं च निरयादुद्धरेत्पितॄन् ।। 4.1.31.१५० ।।\nअष्टौ प्रदक्षिणीकृत्य प्रत्यहं पापभक्षणम् ।।\nनरो न पापैर्लिप्येत मनोवाक्कायसंभवैः ।।५१।।\nतस्मिन्नामर्दके पीठे जप्त्वास्वाभीष्टदेवताम् ।।\nषण्मासं सिद्धिमाप्नोति साधको भैरवाज्ञया ।। ५२ ।।\nवाराणस्यामुषित्वा यो भैरवं न भजेन्नरः ।।\nतस्य पापानि वर्धंते शुक्लपक्षे यथा शशी ।।५३।।\nयं यं संचितयेत्कामं पापभक्षणसेवया ।।\nबलिपूजोपहारैश्च तं तं स समवाप्नुयात् ।। ५४ ।।\nकालराजं न यः काश्यां प्रतिभूताष्टमीकुजम् ।।\nभजेत्तस्यक्षयेत्पुण्यं कृष्णपक्षे यथा शशी ।। ५५ ।।\nश्रुत्वाध्यायमिमं पुण्यं ब्रह्महत्यापनोदकम् ।।\nभैरवोत्पत्तिसंज्ञं च सर्वपापैः प्रमुच्यते ।। ५६ ।।\nबंधनागारसंस्थोपि प्राप्तोपि विपदं पराम् ।।\nप्रादुर्भावं भैरवस्य श्रुत्वा मुच्येत संकटात् ।। ५७ ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वार्द्धे भैरवप्रादुर्भावोनामेकत्रिंशोध्यायः ।। ३१ ।।"
  }
]
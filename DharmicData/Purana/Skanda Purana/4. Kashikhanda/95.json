[
  {
    "text": "।। व्यास उवाच [। ।।\nशृणु सूत महाबुद्धे यथा स्कंदेन भाषितम् ।।\nभविष्यं मम तस्याग्रे कुंभयोने महामते ।। १ ।।\n।। स्कंद उवाच ।। ।।\nनिशामय महाभाग त्वं मैत्रावरुणे मुने ।।\nपाराशर्यो मुनिवरो यथा मोहमुपैष्यति ।। २ ।।\nव्यस्य वेदान्महाबुद्धिर्नाना शाखा प्रभेदतः ।।\nअष्टादशपुराणानि सूतादीन्परिपाठ्य च ।। ३ ।।\nश्रुतिस्मृतिपुराणानां रहस्यं यस्त्वचीकरत् ।।\nमहाभारतसंज्ञं च सर्वलोकमनोहरम् ।।४।।\nसर्वपापप्रशमनं सर्वशांतिकरं परम् ।।\nयस्य श्रवणमात्रेण ब्रह्महत्या विनश्यति ।।५।।\nएकदा स मुनिः श्रीमान्पर्यटन्पृथिवीतले ।।\nसंप्राप्तो नैमिषारण्यं यत्र संति मुनीश्वराः ।। ६ ।।\nअष्टाशीतिसहस्राणि शौनकाद्यास्तपोधनाः ।।.\nत्रिपुंड्रितमहाभाला लसद्रुद्राक्षमालिनः ।। ७ ।।\nविभूतिधारिणो भक्त्या रुद्रसूक्तजपप्रियान् ।।\nलिंगाराधनसंसक्ताञ्छिवनामकृतादरान् ।। ८ ।।\nएक एव हि विश्वेशो मुक्तिदो नान्य एव हि ।।\nइति ब्रुवाणान्सततं परिनिश्चितमानसान् ।। ९ ।।\nविलोक्य स मुनिर्व्यासस्तासर्वान्गिरिशात्मनः ।।\nउत्क्षिप्य तर्जनीमुच्चैः प्रोवाचेदं वचः पुनः ।। 4.2.95.१० ।।\nपरिनिर्मथ्य वाग्जालं सुनिश्चित्यासकृद्बहु ।।\nइदमेकं परिज्ञातं सेव्यः सर्वेश्वरो हरिः ।। ११ ।।\nवेदे रामायणे चैव पुराणेषु च भारते ।।\nआदिमध्यावसानेषु हरिरेकोऽत्र नापरः ।। १२ ।।\nसत्यं सत्यं त्रिसत्यं पुनः सत्यं न मृषा पुनः ।।\nन वेदादपरं शास्त्रं न देवोच्युततः परः ।। १३ ।।\nलक्ष्मीशः सर्वदो नान्यो लक्ष्मीशोप्यपवर्गदः ।।\nएक एव हि लक्ष्मीशस्ततो ध्येयो न चापरः ।। १४ ।।\nभुक्तेर्मुक्तेरिहान्यत्र नान्यो दाता जनार्दनात्।।\nतस्माच्चतुर्भुजो नित्यं सेवनीयः सुखेप्सुभिः ।। १५ ।।\nविहाय केशवादन्यं ये सेवंतेल्पमेधसः ।।\nसंसारचक्रे गहने ते विशंति पुनःपुनः ।। १६ ।।\nएक एव हि सर्वेशो हृषीकेशः परात्परः ।।\nतं सेवमानः सततं सेव्यस्त्रिजगतां भवेत्।।१७।।\nएको धर्मप्रदो विष्णुस्त्वेको बह्वर्थदो हरिः ।।\nएकः कामप्रदश्चक्री त्वेको मोक्षप्रदोच्युतः ।। १८ ।।\nशार्ङ्गिणं ये परित्यज्य देवमन्यमुपासते ।।\nते सद्भिश्च बहिष्कार्या वेदहीना यथा द्विजाः ।। १९ ।।\nश्रुत्वेति वाक्यं व्यासस्य नैमिषारण्यवासिनः।।\nप्रवेपमानहृदयाः परिप्रोचुरिदं वचः ।। 4.2.95.२० ।।\n।। ऋषय ऊचुः ।। ।।\nपाराशर्य मुने मान्यस्त्वमस्माकं महामते ।।\nयतो वेदास्त्वया व्यस्ताः पुराणान्यपि वेत्ति यत् ।। २१ ।।\nयतश्च कर्ता त्वमसि महतो भारतस्य वै ।।\nधर्मार्थकाममोक्षाणां विनिश्चयकृतो ध्रुवम् ।। २२ ।।\nतत्त्वज्ञः कोपरश्चात्र त्वत्तः सत्यवतीसुत।।\nभवता यत्प्रतिज्ञातं निश्चित्योक्षिप्यतर्जनीम् ।। २३ ।।\nअस्मिन्माणवकास्तत्र परिश्रद्दधते नहि ।।\nप्रतिज्ञा तस्य वचसस्तव श्रद्धा भवेत्तदा ।।२४।।\nयदाऽऽनंदवने शंभोः प्रतिजानासि वै वचः ।।२५।।\nगच्छ वाराणसीं व्यास यत्र विश्वेश्वरः स्वयम् ।।\nन तत्र युगधर्मोस्ति न च लग्ना वसुंधरा ।।२६।।\nइति श्रुत्वा मुनिर्व्यासः किंचित्कुपितवद्धृदि ।।\nजगाम तूर्णं सहितः स्वशिष्यैरयुतोन्मितैः ।। २७ ।।\nप्राप्य वाराणसीं व्यासः स्नात्वा पंचनदे ह्रदे ।।\nश्रीमन्माधवमभ्यर्च्य ययौ पादोदकं ततः ।। २८ ।।\nतत्र स्नानादिकं कृत्वा दृष्ट्वा चैवादिकेशवम् ।।\nपंचरात्रं ततः कृत्वा वैष्णवैरभिनंदितः ।। २९ ।।\nअग्रतः पृष्ठतः शंखैर्वाद्यमानैः प्रमोदितः ।।\nजयविष्णो हृषीकेश गोविंद मधुसूदन ।। 4.2.95.३० ।।\nअच्युतानंतवैकुंठ माधवोपेंद्रकेशव ।।\nत्रिविक्रम गदापाणे शार्ङ्गपाणे जनार्दन ।। ३१ ।।\nश्रीवत्सवक्षः श्रीकांत पीतांबर मुरांतक ।।\nकैटभारे बलिध्वंसिन्कंसारे केशिसूदन ।। ।। ३२ ।।\nनारायणासुररिपो कृष्ण शौरे चतुर्भुज ।।\nदेवकीहृदयानंद यशोदानंदवर्धन ।। ३३ ।।\nपुंडरीकाक्ष दैत्यारे दामोदर बलप्रिय ।।\nबलारातिस्तुत हरे वासुदेव वसुप्रद ।। ३४ ।।\nविष्वक्चमूस्तार्क्ष्य रथवनमालिन्नरोत्तम ।।\nअधोक्षज क्षमाधार पद्मनाभ जलेशय ।।३५।।\nनृसिंह यज्ञवाराह गोपगोपालवल्लभ ।।\nगोपीपते गुणातीत गरुडध्वज गोत्रभृत् ।। ३६ ।।\nजय चाणूरमथन जय त्रैलोक्यरक्षण ।।\nजयानाद्य जयानंद जय नीलोत्पलद्युते ।। ३७ ।।\nकौस्तुभोद्भूषितोरस्क पूतनाधातुशोषण ।।\nरक्षरक्ष जगद्रक्षामणे नरकहारक ।। ३८ ।।\nसहस्रशीर्षपुरुष पुरुहूत सुखप्रद ।।\nयद्भूतं यच्च भाव्यं वै तत्रैकः पुरुषो भवान् ।। ३९ ।।\nइत्यादि नाममालाभिः संस्तुवन्वनमालिनम् ।।\nस्वच्छंदलीलया गायन्नृत्यंश्च परया मुदा ।। 4.2.95.४० ।।\nव्यासो विश्वेशभवनं समायातः सुहृष्टवत् ।।\nज्ञानवापी पुरोभागे महाभागवतैः सह ।। ४१ ।।\nविराजमानसत्कंठस्तुलसीवरदामभिः ।।\nस्वयं तालधरो जातः स्वयं जातः सुनर्तकः ।।४२।।\nवेणुवादनतत्त्वज्ञः स्वयं श्रुतिधरोभवत् ।।\nनृत्यं परिसमाप्येत्थं व्यासः सत्यवतीसुतः ।। ४३ ।।\nपुनरूर्ध्वभुजं कृत्वा दक्षिणं शिष्यमध्यगः ।।\nपुनः पपाठ तानेव श्लोकान्गायन्निवोच्चकैः ।। ४४ ।।\nपरिनिर्मथ्य वाग्जालं सुनिश्चित्यासकृद्बहु ।।\nइदमेकं परिज्ञातं सेव्यः सर्वेश्वरो हरिः ।। ४५ ।।\nइत्यादि श्लोकसंघातं स्वप्रतिज्ञा प्रबोधकम्।।\nयावत्पठति स व्यासः सव्यमुत्क्षिप्य वै भुजम् ।। ४६ ।।\nतस्तंभ तावत्तद्बाहुं स शैलादिः स्वलीलया ।।\nवाक्स्तंभश्चापि तस्यासीन्मुनेर्व्यासस्य सन्मुनेः ।। ४७ ।।\nततो गुप्तं समागम्य विष्णुर्व्यासमभाषत ।।\nअपराद्धं महच्चात्र भवता व्यास निश्चितम् ।। ४८ ।।\nतवैतदपराधेन भीतिर्मेपि महत्तरा ।।\nएक एव हि विश्वेशो द्वितीयो नास्ति कश्चन ।। ४९ ।।\nतत्प्रसादादहं चक्री लक्ष्मीशस्तत्प्रभावतः ।।\nत्रैलोक्यरक्षासामर्थ्यं दत्तं तेनैव शंभुना ।।4.2.95.५०।।\nतद्भक्त्या परमैश्वर्यं मया लब्धं वरात्ततः ।।\nइदानीं स्तुहि तं शंभुं यदि मे शुभमिच्छसि ।।५१।।\nअन्यदापि न वै कार्या भवता शेमुषीदृशी ।।\nपाराशर्य इति श्रुत्वा संज्ञया व्याजहार ह ।।५२।।\nभुजस्तंभः कृतस्तेन नंदिना दृष्टिमात्रतः ।।\nवाक्स्तंभस्तद्भयाज्जातः स्पृश मे कंठकंदलीम्।। ५३ ।।\nयथा स्तोतुं भवानीश प्रभवाभि भवांतकम ।।\nसंस्पृश्य विष्णुस्तत्कंठं गुप्तमेव जगाम ह ।।५४।।\nततः सत्यवतीसूनुस्तथा स्तंभितदोर्लतः।।\nप्रारब्धवान्महेशानं परितुष्टोतुमुदारधीः ।। ।। ५५ ।।\n।। व्यास उवाच ।। ।।\nएको रुद्रो न द्वितीयो यतस्तद्ब्रह्मैवैकं नेह नानास्ति किंचित् ।।\nयद्यप्यन्यः कोपि वा कुत्रचिद्वा व्याचष्टां तद्यस्य शक्तिर्मदग्रे ।। २६ ।।\nयः क्षीराब्धेर्मंदराघातजातो ज्वालामाली कालकूटोति भीमः ।।\nतं सोढुं वा को परोऽभून्महेशाद्यत्कीलाभिः कृष्णतामाप विष्णुः ।। ५७ ।।\nयद्वाणोभूच्छ्रीपतिर्यस्य यंता लोकेशो यत्स्यंदनं भूः समस्ता ।।\nवाहा वेदा यस्य येनेषुपाताद्दग्धा ग्रामास्त्रैपुरास्तत्समः कः ।। ५८ ।।\nयं कदर्पो वीक्षमाणः समानं देवैरन्यैर्भस्मजातः स्वयं हि ।।\nपौष्पैर्बाणैः सर्वविश्वैकजेता को वा स्तुत्यः कामजेतुस्ततोन्यः ।। ५९ ।।\nयं वै वेदो वेद नो नैव विष्णुर्नोवा वेधा नो मनो नैव वाणी ।।\nतं देवेशं मादृशः कोल्पमेधा याथात्म्याद्वै वेत्त्यहो विश्वनाथम् ।। 4.2.95.६० ।।\nयस्मिन्सर्वं यस्तु सर्वत्र सर्वो यो वै कर्ता योऽविता योऽपहर्ता ।।\nनो यस्यादिर्यः समस्तादिरेको नो यस्यांतो योंतकृत्तं नतोस्मि ।। ६१ ।।\nयस्यैकाख्या वाजिमेधेन तुल्या यस्या न त्या चैकयाल्पेंद्रलक्ष्मीः ।।\nयस्य स्तुत्या लभ्यते सत्यलोको यस्यार्चातो मोक्षलक्ष्मीरदूरा ।।६२।।\nनान्यं देवं वेद्म्यहं श्रीमहेशान्नान्यं देवं स्तौमि शंभोर्ऋतेऽहम् ।।\nनान्यं देवं वा नमामि त्रिनेत्रात्सत्यं सत्यं सत्यमेतन्मृषा न ।। ६३ ।।\nइत्थं यावत्स्तौति शंभुं महर्षिस्तावन्नंदी शांभवाद्दृक्प्रसादात् ।।\nतद्दोः स्तंभं त्यक्तवांश्चाबभाषे स्मायंस्मायं ब्राह्मणेभ्यो नमो वः ।। ६४ ।।\nनंदिकेश्वर उवाच ।।\nइदं स्तवं महापुण्यं व्यास ते परिकीर्तितम् ।।\nयः पठिष्यति मेधावी तस्य तुष्यति शंकरः ।।६५।।\nव्यासाष्टकमिदं प्रातः पठितव्यं प्रयत्नतः ।।\nदुःस्वप्नपापशमनं शिवसान्निध्यकारकम् ।। ६६ ।।\nमातृहा पितृहा वापि गोघ्नो बालघ्र एव वा ।।\nसुरापी स्वर्णहृद्वापि निष्पापो स्याः स्तुतेर्जपात् ।। ६७ ।।\nस्कंद उवाच ।। ।।\nपाराशर्यस्तदारभ्य शंभुभक्तिपरोभवत् ।।\nलिंगं व्यासेश्वरं स्थाप्य घंटाकर्ण ह्रदाग्रतः ।।६८।।\nविभूतिभूषणो नित्यं नित्यरुद्राक्षभूषणः ।।\nरुद्रसूक्तपरो नित्यं नित्यं लिंगार्चकोभवत् ।। ६९ ।।\nस कृत्वा क्षेत्रसंन्यासं त्यजेन्नाद्यापि काशिकाम् ।।\nतत्त्वं क्षेत्रस्य विज्ञाय निर्वाणपददायिनः ।। 4.2.95.७० ।।\nघंटाकर्णह्रदे स्नात्वा दृष्ट्वा व्यासेश्वरं नरः ।।\nयत्रकुत्र मृतो वापि वाराणस्यां मृतो भवेत् ।। ७१ ।।\nकाश्यां व्यासेश्वरं लिंगं पूजयित्वा नरोत्तमः ।।\nन ज्ञानाद्भ्रश्यते क्वापि पातकैर्नाभिभूयते ।। ७२ ।।\nव्यासेश्वरस्य ये भक्ता न तेषां कलिकालतः ।।\nन पापतो भयं क्वापि न च क्षेत्रोपसर्गतः ।। ७३ ।।\nव्यासेश्वरः प्रयत्नेन द्रष्टव्यः काशिवासिभिः ।।\nघंटाकर्णकृतस्नानैः क्षेत्रपातकभीरुभिः ।। ७४ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंड उत्तरार्धे व्यासभुजस्तंभोनाम पंचनवतितमोऽध्यायः ।। ९५ ।।"
  }
]
[
  {
    "text": "गणावूचतुः ।। ।।\nइमां गंधवतीं पुण्यां पुरीं वायोर्विलोकय ।।\nवारुण्या उत्तरे भागे महाभाग्यनिधे द्विज ।। १ ।।\nअस्यां प्रभंजनो नाम जगत्प्राणोदिगीश्वरः ।।\nआराध्य श्रीमहादेवं दिक्पालत्वमवाप्तवान् ।। २ ।।\nपुरा कश्यपदायादः पूतात्मेति च विश्रुतः ।।\nधूर्जटे राजधान्यां स चचार विपुलं तपः ।। ३ ।।\nवाराणस्यां महाभागो वर्षाणामयुतं शतम् ।।\nस्थापयित्वा महालिंगं पावनं पवनेश्वरम् ।। ४ ।।\nयस्य दर्शनमात्रेण पूतात्मा जायते नरः ।।\nपापकंचुकमुत्सृज्य स वसेत्पावने पुरे ।। ५ ।।\nततस्तस्योग्रतपसा तपसाफलदः शिवः ।।\nआविरासीत्ततो लिंगाज्ज्योतीरूपो महेश्वरः ।। ५ ।।\nउवाच च प्रसन्नात्मा करुणामृतसागरः ।।\nउत्तिष्ठोत्तिष्ठ पूतात्मन्वरं वरय सुव्रत ।। ७ ।।\nअनेन तपसोग्रेण लिंगस्याराधनेन च ।।\nतवादेयं न पूतात्मंस्त्रैलोक्ये सचराचरे ।।८।।\n।। पूतात्मोवाच ।।\nदेवदेवमहादेव देवानामभयप्रद ।।\nब्रह्मनारायणेंद्रादि सर्वदेवपदप्रद ।। ९ ।।\nवेदास्त्वां न च विंदंति किमात्मक इति प्रभो।।\nप्राप्ताः शतपथत्वं च नेतिनेतीतिवादिनः ।।4.1.13.१०।।\nब्रह्मविष्ण्वोपि गिरां गोचरो न च वाक्पतेः।।\nप्रमथेशं कथं स्तोतुं मादृशः प्रभवेत्प्रभो ।।११।।\nप्रसह्य प्रमिमीतेश भक्तिर्मांस्तुतिकर्मणि ।।\nकरोमि किं जगन्नाथ न वश्यानींद्रियाणि मे ।। १२ ।।\nविश्वं त्वं नास्ति वै भेदस्त्वमेकः सर्वगो यतः ।।\nस्तुत्यं स्तोता स्तुतिस्त्वं च सगुणो निर्गुणो भवान् ।।१३।।\nसर्गात्पुरा भवानेको रूपनाम विवर्जितः ।।\nयोगिनोपि न ते तत्त्वं विंदंति परमार्थतः ।। १४ ।।\nयदैकलो न शक्नोषि रंतुं स्वैरचर प्रभो ।।\nतदिच्छा तवयोत्पन्ना सेव्या शक्तिरभूत्तव ।। १५ ।।\nत्वमेको द्वित्वमापन्नः शिवशक्तिप्रभेदतः ।।\nत्वं ज्ञानरूपो भगवान्स्वेच्छा शक्तिस्वरूपिणी ।। १६ ।।\nउभाभ्यां शिवशक्तिभ्या युवाभ्यां निजलीलया ।।\nउत्पादिता क्रियाशक्तिस्ततः सर्वमिदं जगत् ।। १७ ।।\nज्ञानशक्तिर्भवानीश इच्छाशक्तिरुमा स्मृता ।।\nक्रियाशक्तिरिदं विश्वमस्य त्वं कारणं ततः ।। १८ ।।\nदक्षिणांगं तव विधिर्वामांगं तव चाच्युतः ।।\nचंद्रसूर्याग्निनेत्रस्त्वं त्वन्निःश्वासः श्रुतित्रयम् ।। १९ ।।\nत्वत्स्वेदादंबुनिधयस्तव श्रोत्रं समीरणः ।।\nबाहवस्ते दशदिशो मुखं ते ब्राह्मणाः स्मृताः ।। 4.1.13.२० ।।\nराजन्यवर्यास्ते बाहु वैश्या ऊरुसमुद्भवाः ।।\nपद्भ्यां शूद्रस्तवेशान केशास्ते जलदाः प्रभो ।। २१ ।।\nत्वं पुं प्रकृतिरूपेण ब्रह्मांडमसृजः पुरा।।\nमध्ये ब्रह्मांडमखिलं विश्वमेतच्चराचरम्।। २२ ।।\nअतस्त्वत्तो न मन्येऽहं किंचिद्भिन्नं जगन्मय ।।\nत्वयि सर्वाणि भूतानि सर्वभूतमयो भवान् ।। २३ ।।\nनमस्तुभ्यं नमस्तुभ्यं नमस्तुऽभ्यं नमोनमः ।।\nअयमेव वरो नाथ त्वयि मेऽस्तु स्थिरा मतिः ।। २४ ।।\nइत्युक्तवति देवेश स्तस्मिन्पूतात्मनि प्रभुः ।।\nस्वमूर्तित्वं समारोप्य दिक्पालपदमादधे ।। २५ ।।\nसर्वगो मम रूपेण सर्वतत्त्वावबोधकः ।।\nसर्वेषामायुषोरूपं भवानेव भविष्यति ।। २६ ।।\nतव लिंगमिदं दिव्यं ये द्रक्ष्यंतीह मानवाः ।।\nसर्वभोगसमृद्धास्ते त्वल्लोकसुखभागिनः ।। २७ ।।\nपवमानेश्वरं लिंगं मध्ये जन्मसकृन्नरः ।।\nयथोक्तविधिना पूज्य सुगंधस्नपनादिभिः ।। २८ ।।\nसुगंधचंदनैः पुष्पैर्मम लोके महीयते ।।\nज्येष्ठेशात्पश्चिमेभागे वायुकुंडोत्तरेण तु ।। २९ ।।\nपावमानं समाराध्य पूतो भवति तत्क्षणात् ।।\nइति दत्त्वा वरान्देवस्तस्मिँल्लिंगे लयं ययौ ।।4.1.13.३०।।\nगणावूचतुः ।।\nइति गंधवती पुर्याः स्वरूपं ते निरूपितम् ।।\nतस्याः प्राच्यां कुबेरस्य श्रीमत्येषालकापुरी ।। ३१ ।।\nशंभोः सखित्वमापेदे नाथोस्या भक्तियोगतः ।।\nनिधीनां पद्ममुख्यानां दाता भोक्ता हरार्चनात् ।। ३२ ।।\n।। शिवशर्मोवाच ।। ।।\nकोसौ कस्य पुनः कीदृग्भक्तिरस्य सदाशिवे ।।\nयया सखित्वमापन्नो देवदेवस्यधूर्जटेः ।। ३३ ।।\nइति श्रोतुं मम मनः श्रुतिगोचरतां गतम् ।।\nयुवयोर्वाक्सुधास्वाद मेदुरोदरमंथरम् ।। ३४ ।।\nगणावूचतुः ।। ।।\nशिवशर्मन्महाप्राज्ञ परिशुद्धेंद्रियेश्वर ।।\nसुतीर्थक्षालिताशेषजन्मजातमहामल ।। ३५ ।।\nसुहृदि प्रेमसंपन्ने त्वय्यनुद्यं न किंचन ।।\nसाधुभिः सह संवादः सर्वश्रेयोऽभिवृद्धये ।। ३६ ।।\nआसीत्कांपिल्यनगरे सोमयाजिकुलोद्भवः ।।\nदीक्षितो यज्ञदत्ताख्यो यज्ञविद्याविशारदः ।। ३७ ।।\nवेदवेदांगवेदार्थान्वेदोक्ताचारचंचुरः ।।\nराजमान्यो बहुधनो वदान्यः कीर्तिभाजनम् ।। ३८ ।।\nअग्निशुश्रूषणरतो वेदाध्ययनतत्परः ।।\nतस्य पुत्रो गुणनिधिश्चंद्रबिंबसमाकृतिः ।। ३९ ।।\nकृतोपनयनः सोथ विद्यां जग्राह भूरिशः ।।\nअथ पित्रानभिज्ञातो द्यूतकर्मरतोऽभवत् ।। 4.1.13.४० ।।\nआदायादाय बहुशो धनं मातुः सकाशतः ।।\nददाति द्यूतकारेभ्यो मैत्री तैश्च चकार सः ।। ४१ ।।\nसंत्यक्त ब्राह्मणाचारः संध्यास्नानपराङ्मुखः ।।\nनिंदको वेदशास्त्राणां देवब्राह्मणनिंदकः ।।।४२।।।\nस्मृत्याचारविहीनस्तु गीतवाद्यविनोदभाक् ।।\nनटपाखंडिभंडैश्च बद्धप्रेमपरंपरः ।। ४३ ।।\nप्रेरितोपि जनन्या स न याति पितुरंतिकम् ।।\nगृहकार्यांतरव्यग्रो दीक्षितो दीक्षितायिनीम् ।। ४४ ।।\nयदा यदैव तां पृच्छेदयेगुणनिधिः सुतः ।।\nन दृश्यते मया गेहे क्व याति विदधाति किम् ।। ४५ ।।\nतदा तदेति सा ब्रूयादिदानीं स बहिर्गतः ।।\nस्नात्वा समर्च्य वै देवानेतावंतमनेहसम् ।। ४६ ।।\nअधीत्याध्ययनार्थं स द्वित्रैर्मित्रैः समं ययौ ।।\nएकपुत्रेति तन्माता प्रतारयति दीक्षितम् ।। ४७ ।।\nन तत्कर्म च तद्वृत्तं किंचिद्वेत्ति स दीक्षितः ।।\nस च केशांतकर्मास्य कृत्वा वर्षेऽथ षोडशे ।। ४८ ।।\nगृह्योक्तेन विधानेन पाणिग्राहमकारयत् ।।\nप्रत्यहं तस्य जननी सुतं गुणनिधिं मृदु ।। ४९ ।।\nशास्ति स्नेहार्द्रहृदया क्रोधनस्ते पितेत्यलम् ।।\nयदि ज्ञास्यति ते वृत्तं त्वां च मां ताडयिष्यति ।।4.1.13.५०।।\nआच्छादयामि ते नित्यं पितुरग्रे कुचेष्टितम् ।।\nलोकमान्योस्ति ते तातः सदाचारैर्न वै धनैः ।। ५१ ।।\nब्राह्मणानां धनं पुत्र सद्विद्या साधुसंगमः ।।\nसच्छ्रोत्रियास्त्वनूचाना दीक्षिताः सोमयाजिनः ।। ।। ५२ ।।\nइति रूढिमिह प्राप्तास्तव पूर्वपितामहाः ।।\nत्यक्त्वा दुर्वृत्तसंसर्गं साधुसंगरतो भव ।। ५३ ।।\nसद्विद्या सुमनो धेहि ब्राह्मणाचारमाचर ।।\nतवानुरूपारूपेण वयसाकुलशीलतः ।। ५४ ।।\nऊनविंशतिकोऽसि त्वमेषा षोडशवार्षिकी ।।\nतव पत्नी गुणनिधे साध्वी मधुरभाषिणी ।। ५५ ।।\nएतां संवृणु सद्वृत्तां पितृभक्तियुता भव ।।\nश्वशुरोपि हि ते मान्यः सर्वत्र गुणशीलतः ।। ५६ ।।\nततोऽपत्रपसे किं न त्यज दुर्वृत्ततां शिशो ।।\nमातुलास्तेऽतुलाः पुत्र विद्याशीलकुलादिभिः।। ।। ५७ ।।\nतेभ्योपि न बिभेषि त्वं शुद्धोस्युभय वंशतः ।।\nपश्यैतान्प्रतिवेश्मस्थान्ब्राह्मणानां कुमारकान् ।। ५८ ।।\nगृहेपि शिष्यान्पश्यैतान्पितुस्ते विनयोचितान् ।।\nराजापि श्रोष्यति यदा तव दुश्चेष्टितं सुत ।। ५९ ।।\nश्रद्धां विहाय ते ताते वृत्तिलोपं करिष्यति ।।\nबालचेष्टितमेवैतद्वदंत्यद्यापि ते जनाः ।। 4.1.13.६० ।।\nअनंतरं हसिष्यंति युक्तं दीक्षिततास्त्विति ।।\nसर्वेप्याक्षारयिष्यंति तव विप्रं च मां च वै ।।६१।।\nमातुश्चरित्रं तनयो धत्ते दुर्भाषणैरिति ।।\nपिता पितेन पापीयाञ्च्छ्रुतिस्मृतिपथीनकिम् ।। ६२ ।।\nतदंघ्रिलीनमनसो मम साक्षी महेश्वरः ।।\nन चर्तुस्नातयापीह मुखं दुष्टस्य वीक्षितम् ।।६३।।\nअहो बलीयान्सविधिर्येन जाता भवानिति ।।\nप्रतिक्षणं जनन्येति शिक्ष्यमाणोतिदुर्मदः ।। ६४ ।।\nन तत्याज च तद्धर्मं दुर्बोधो व्यसनी यतः ।।\nमृगया मद्य पैशुन्य वेश्याचौर्यदुरोदरैः ।। ६५ ।।\nसपारदारैर्व्यसनैरेभिः कोत्र न खंडितः ।।\nयद्यन्मध्ये गृहे पश्येत्तत्तन्नीत्वा सुदुर्मतिः ।। ६६ ।।\nअर्पयेद्द्यूतकाराणां सकुप्यं वसनादिकम् ।।\nनवरत्नमयीं मातुः करतः पितुरूर्मिकाम ।। ६७ ।।\nस्वपंत्यास्त्वेकदाऽऽदाय दुरोदरिकरेऽर्पयत् ।।\nएकदा गच्छता राजभवनान्निजमुद्रिका ।। ६८ ।।\nदीक्षितेन परिज्ञाता दैवाद्द्यूतकृतः करे ।।\nउवाच दीक्षितस्तं च कुतो लब्धा त्वयोर्मिका ।।\nपृष्टस्तेनाथ निर्बंधादसकृत्प्रत्युवाच किम् ।। ६९ ।।\nममाक्षिपसि विप्रोच्चैः किं मया चौर्य कर्मणा ।।\nलब्धा मुद्रा त्वदीयेन पुत्रेणैषा ममार्पिता ।। 4.1.13.७० ।।\nमम मातुर्हि पूर्वे द्युर्जित्वानीतो हि शाटकः ।।\nन केवलं ममाप्येतदंगुलीयं समर्पितम् ।। ७१ ।।\nअन्येषां द्यूतकर्तृणां भूरि तेनार्पितं वसु ।।\nरत्नकुप्यदुकूलानि भृंगारुप्रभृतीनि च ।। ७२ ।।\nभाजनानि विचित्राणि कांस्य ताम्रमयानि च ।।\nनग्नीकृत्यप्रति दिनं बद्ध्यंते द्यूतकारिभिः ।। ७३ ।।\nन तेन सदृशः कश्चिदाक्षिको भूमिमंडले ।।\nअद्य यावत्त्वया विप्र दुरोदरशिरोमणिः ।। ७४ ।।\nकथं नाज्ञायि तनयो ऽविनयानयकोविदः ।।\nइति श्रुत्वा त्रपाभार विनम्रतरकंधरः ।। ७५ ।।\nप्रावृत्य वाससा मौलिं प्राविशन्निजमंदिरम् ।।\nमहापतिव्रतामास्य पत्नीं प्रोवाच तामथ ।। ७६ ।।\nदीक्षितायिनि कुत्रासि क्व ते गुणनिधिः सुतः ।।\nअथ तिष्ठतु किं तेन क्व सा मम शुभोर्मिका ।। ७७ ।।\nअंगोद्वर्तन काले या त्वया मेंऽगुलितो हृता ।।\nनवरत्नमयीं शीघ्रं तामानीय प्रयच्छ मे ।। ७८ ।।\nइति श्रुत्वाथ तद्वाक्यं भीता सा दीक्षितायिनी ।।\nप्रोवाच सा तु माध्याह्नीं क्रियां निष्पादयत्वथ ।। ७९ ।।\nव्यग्रास्मि देवपूजार्थमुपहारादि कर्मणि ।।\nसमयोयमतिक्रामेदतिथीनां प्रियातिथे ।। 4.1.13.८० ।।\nइदानीमेव पक्वान्नकरणव्यग्रया मया ।।\nस्थापिता भाजने क्वापि विस्मृतेति न वेद्म्यहम् ।। ८१ ।।\nदीक्षित उवाच ।। ।।\nहंहो सत्पुत्रजननि नित्यं सत्यप्रभाषिणि ।।\nयदायदा त्वां संपृच्छे तनयः क्व गतस्त्विति ।। ८२ ।।\nतदातदेति त्वं ब्रूया नाथेदानीं स निर्गतः ।।\nअधीत्याध्ययनार्थं च द्वित्रैर्मित्रैः सयुग्बहिः ।। ८३ ।।\nकुतस्त्वच्छाटकः पत्नि मांजिष्ठो यो मयाऽर्पितः ।।\nलंबते वस्त्रधान्यांयस्तथ्यं ब्रूहि भयं त्यज ।। ८४ ।।\nसांप्रतं नेक्ष्यते सोपि भृंगारुर्मणिमंडितः ।।\nपट्टसूत्रमयीसापि त्रिपटी क्व नृपार्पिता ।। ८५ ।।\nक्व दाक्षिणात्यं तत्कांस्यं गौडी ताम्रघटी क्व सा ।।\nनागदंतमयी सा क्व सुखकौतुकमंचिका ।। ८६ ।।\nक्व सा पर्वतदेशीया चंद्रकांतशिलोद्भवा ।।\nदीपिका व्यग्रहस्ताग्रा सालंकृच्छालभंजिका ।। ८७ ।।\nकिं बहूक्तेन कुलजे तुभ्यं कुप्याम्यहं वृथा ।।\nतदाभ्यवहरिष्येहमुपयंस्याम्यहं यदा ।। ८८ ।।\nअनपत्योस्मि तेनाहं दुष्टेन कुलदूषिणा ।।\nउत्तिष्ठानय दर्भांबु तस्मै दद्यां तिलांजलिम् ।। ८९ ।।\nअपुत्रत्वं वरं नृणां कुपुत्रात्कुलपांसनात् ।।\nत्यजेदेकं कुलस्यार्थे नीतिरेषा सनातनी ।। 4.1.13.९० ।।\nस्नात्वा नित्यविधिं कृत्वा तस्मिन्नेवाह्निकस्यचित् ।।\nश्रोत्रियस्य सुतां प्राप्य पाणिं जग्राह दीक्षितः ।। ९१ ।।\nश्रुत्वा तथा स वृत्तांतं प्राक्तनं स्वं विनिंद्य च ।।\nकांचिद्दिशं समालोच्य निर्ययौ दीक्षितांगजः ।।९२।।\nचिंतामवाप महतीं क्व यामि करवाणि किम् ।।\nनाहमभ्यस्तविद्योस्मि न चैवास्ति धनोस्म्यहम् ।। ९३ ।।\nदेशांतरे ह्यस्ति धनः सद्विद्यः सुखमेधते ।।\nभयमस्ति धने चौरात्सविद्यः सर्वतोऽभयः ।। ९४ ।।\nयायजूके कुले जन्म क्वक्व मे व्यसनं तथा ।।\nअहो बलीयान्स विधिर्भाविकर्मानुसंधयेत् ।।९५।।\nभिक्षितुं नाधिगच्छामि न मे परिचितः क्वचित् ।।\nन च पार्श्वे धनं किंचित्किमत्र शरणं भवेत् ।। ९६ ।।\nसदाभ्युदिते भानौ प्रसूर्मे मृष्टभोजनम्।।\nदद्यादद्यात्र कं याचे याचेह जननी न मे ।।९७।।\nइति चिंतयतस्तस्य भानुरस्ताचलं गतः ।।\nएतस्मिन्नेव समये कश्चिन्माहेश्वरो नरः।।९८।।\nमहोपहारानादाय नगराद्बहिरभ्यगात् ।।\nसमभ्यर्चितुमीशानं शिवरात्रावुपोषितः ।। ९९ ।।\nपक्वान्नगंधमाघ्राय क्षुधितः स तमन्वगात् ।।\nइदमन्नं मया ग्राह्यं शिवायोपस्कृतं निशि ।। 4.1.13.१०० ।।\nइत्याशामवलंब्याथ द्वारि शंभोरुपाविशत् ।।\nददर्श च महापूजां तेन भक्तेन निर्मिताम् ।। १ ।।\nविधाय नृत्यगीतादि भक्ताः सुप्ताः क्षणं यदा ।।\nनैवेद्यं स तदाऽऽदातुं गर्भागारं विवेश ह ।। २ ।।\nदीपं मंदप्रभं दृष्ट्वा पक्वान्नावेक्षणाय सः ।।\nनिजचैलांचलाद्वर्तिं दत्त्वा समुददीपयत् ।। ३ ।।\nततः पक्कान्नमादाय त्वरितं गच्छतो बहिः ।।\nतस्य पादतलाघातात्प्रसुप्तः कोप्यबुध्यत ।। ४ ।।\nकोयंकोयं त्वरापन्नश्चोरोयं गृह्यतामिति ।।\nयावद्भूयात्समागत्य तावत्स पुररक्षकैः ।। ५ ।।\nपलायमानो निहतः क्षणात्पंचत्वमागतः ।।\nअभक्षयच्च नैवेद्यं भाविपुण्यबलान्न सः ।। ६ ।।\nअथ बद्धः समागत्य पाशमुद्गरपाणिभिः ।।\nनिनीषुभिः सयमिनीं यामैः स विकटैर्भटैः ।। ७ ।।\nतावत्पारिषदाः प्राप्ताः किंकिणीजालमालितम् ।।\nदिव्यंविमानमादाय तं नेतुं शूलपाणयः ।। ८ ।।\nशंभोर्गणान्समालोक्य भीतैस्तैर्यमकिंकरैः ।।\nअवादिप्रणतैरित्थं दुर्वृत्तोयं गणा द्विजः ।। ९ ।।\nकुलाचारप्रतीपोयं पित्रोर्वाक्यपराङ्मुखः ।।\nसत्यशौचपरिभ्रष्टःसंध्यास्नानविवर्जितः ।। 4.1.13.११० ।।\nआस्तां दूरेऽस्य कर्माणि शिवनिर्माल्यहारकः ।।\nप्रत्यक्षतोऽत्र वीक्षध्वमस्पृश्योयं भवादृशाम् ।। ११ ।।\nशिवनिर्माल्यभोक्तारः शिवनिर्माल्यलंघकाः(?) ।।\nशिवनिर्माल्यदातारः स्पर्शस्तेषां ह्यपुण्यकृत् ।।१२।।\nविषमालोड्य वापे यं श्रेयोवाऽनशनं परम् ।।\nसेवितव्यं शिवस्वं न प्राणः कंठगतैरपि ।। १३ ।।\nयूयं प्रमाणं धर्मेषु  यथा न च तथा वयम् ।।\nअस्ति चेद्धर्मलेशोस्य गणास्तच्छृणुमो वयम् ।। १४ ।।\nइत्थं तद्वाक्यमाकर्ण्य प्रोचुः पारिषदास्ततः ।।\nकिंकराः शिवधर्मा ये सूक्ष्मास्ते वै भवादृशैः ।। १५ ।।\nस्थूललक्ष्यैः कथं लक्ष्या लक्ष्या ये सूक्ष्मदृष्टिभिः ।।\nअनेनानेन सा कर्म यत्कृतं शृणुतेह तत् ।। १६ ।।\nपतंती लिंगशिरसि दीपच्छाया निवारिता ।।\nस्वचैलांचलतोऽनेन दत्त्वादीपे दशां निशि ।।१७।।\nअपरोपि परो धर्मो जातस्तत्रास्य किंकराः ।।\nशृण्वता शिवनामानि प्रसंगादपिगृह्णतः ।। १८ ।।\nभक्तेन विधिना पूजा क्रियमाणा निरीक्षिता ।।\nउपोषिते न भूतायामनेन स्थिरचेतसा ।। १९ ।।\nकलिंगराजोभविताऽधुनाविधुतकल्मषः ।।\nएष द्विजवरो दूता यूयं यात यथागताः ।। 4.1.13.१२० ।।\nपार्षदैर्यमदूतेभ्यो मोचितस्त्विति स द्विजः ।।\nअरिंदमस्य तनयः कलिंगाधितेर्दमः ।। २१ ।।\nक्रमाद्राज्यमवाप्याथ पितर्युपरते युवा ।।\nनान्यं धर्मं विजानाति दुर्दमो भूपतिर्दमः ।।२२।।\nशिवालयेषु सर्वेषु दीपदानादृते द्विज।।\nग्रामाधीशान्समाहूय सर्वान्त्स्वविषयस्थितान् ।।२३।।\nइत्थमाज्ञापयामास स मे दंड्यो भविष्यति ।।\nयस्य यस्याभितो ग्रामं यावंतश्च शिवालयाः ।। २४ ।।\nतत्र तत्र सदा दीपो द्योतनीयोऽविचारितम् ।।\nममाज्ञाभंगदोषेण शिरश्छेत्स्याम्यसंशयम् ।। २५ ।।\nइति तद्भयतो दीप्ता दीपाः प्रति शिवालयम् ।।\nअनेनैव स धर्मेण यावज्जीवं दमो नृपः ।। २६ ।।\nधर्मर्द्धि महतीं प्राप्य कालधर्मवशं गतः ।।\nसदीपवासनायागोद्बहून्दीपान्प्रदीप्य वै ।। २७ ।।\nअलकायाः पतिरभूद्रत्नदीपशिखाश्रयः ।।\nएवं फलति कालेन शिवेऽल्पमपि यत्कृतम् ।। २८ ।।\nइति ज्ञात्वा शिवे कार्यं भजनं स्वसुखार्थिभिः ।।\nक्व स दीक्षितदायादः सर्वधर्म पराङ्मुखः ।। २९ ।।\nस्वार्थदीपदशोद्योत लिंगमौलि तमोहरः ।।\nकलिंगविषये राज्यं प्राप्तो धर्मरतिः सदा ।। 4.1.13.१३० ।।\nशिवालये समुद्दीप्य दीपान्प्राग्वासनोदयात् ।।\nक्वैषा दिक्पालपदवी शिवशर्मन्विलोकय ।।\nमनुष्यधर्मणानेन सांप्रतं येह भुज्यते ।। ३१ ।।\nगणावूचतुः ।। ।।\nसर्वदैव शिवेनासौ सखित्वं च यथेयिवान् ।।\nतदप्येकमना विप्र संशृणुष्व ब्रवावहै ।। ३२ ।।\nपाद्मे कल्पे पुरा विप्र ब्रह्मणो मानसात्सुतात् ।।\nपुलस्त्याद्विश्रवा जज्ञे तस्य वैश्रवणः सुतः।।३३।।\nतेनेयमलका भुक्ता पुरी विश्वकृता कृता ।।\nआराध्यं त्र्यंबकं देवमत्युग्रतपसा पुरा ।। ३४ ।।\nव्यतीते तत्र कल्पे वै प्रवृत्ते मेघवाहने ।।\nयाज्ञदत्तिरसौश्रीदस्तपस्तेपे सुदुःसहम् ।। ३५ ।।\nभक्तिप्रभावं विज्ञाय शंभोस्तद्दीपमात्रतः ।।\nपुरीं पुरारेः संप्राप्य काशिकां चित्प्रकाशिकाम् ।। ३६ ।।\nशिवैकदशमुद्बोध्य चित्ररत्नप्रदीपकम् ।।\nअनन्यभक्तिस्नेहाढ्यं तन्महोध्याननिश्चलम् ।। ३७ ।।\nशिवैक्यसुमहापात्रं तपोग्निपरिबृंहितम् ।।\nकामक्रोधमहाविघ्नपतंगाघातवर्जितम् ।। ३८ ।।\nप्राणसंरोधनिर्वातं निर्मलं निर्मलेक्षणात्।।\nसंस्थाप्य शांभवं लिंगं सद्भावकुसुमार्चितम् ।।३९।।\nतावत्तताप स तपस्त्वगस्थिपरिशेषितम्।।\nयावद्बभूव तद्वर्ष्म वर्षाणामयुतं शतम्।।4.1.13.१४०।।\nततः सह विशालाक्ष्या देवो विश्वेश्वरः स्वयम् ।।\nअलकापतिमालोक्य प्रसन्नेनांतरात्मना ।। ४१ ।।\nलिंगे मनः समाधाय स्थितं स्थाणुस्वरूपिणम् ।।\nउवाच वरदोस्मीति तप्त्वालमलकापते ।। ४२ ।।\nउन्मील्य नयने यावत्स पश्यति तपोधनः ।।\nतावदुद्यत्सहस्रांशु सहस्राधिक तेजसम् ।। ४३ ।।\nपुरो ददर्श श्रीकंठं चंद्रचूडमुमाधवम् ।।\nतत्तेजः परिभूताक्षितेजाः संमील्य लोचने ।। ४४ ।।\nउवाच देवदेवेशं मनोरथपथातिगम् ।।\nनिजांघ्रिदर्शनेनाथ दृक्सामर्थ्यं प्रयच्छ मे ।।४५।।\nअयमेव वरो नाथ यत्त्वं साक्षान्निरीक्ष्यसे ।।\nकिमन्येन वरेणेश नमस्ते शशिशेखर ।। ४६ ।।\nइति तद्वचनं श्रुत्वा देवदेव उमापतिः ।।\nददौ दर्शनसामर्थ्यं स्पृष्ट्वा पाणितलेन तम् ।। ४७ ।।\nप्रसार्य नयने पूर्वमुमामेव व्यलोकयत् ।।\nशंभोः समीपे कायोषिदेषा सर्वांगसुंदरी ।। ४८ ।।\nअनया किंतपस्तप्तं ममापि तपसोधिकम् ।।\nअहो रूपमहो प्रेम सौभाग्यश्रीरहो भृशम् ।। ४९ ।।\nक्रूरदृग्वीक्षते यावत्पुनःपुनरिदं वदन् ।।\nतावत्पुस्फोट तन्नेत्रं वामं वामा विलोकनात ।। 4.1.13.१५० ।।\nअथ देव्यब्रवीद्देवं किमसौ दुष्टतापसः ।।\nअसकृद्वीक्ष्य मां वक्ति न्यक्कुर्वन्मे तपःप्रभाम् ।। ५१ ।।\nअसकृद्दक्षिणेनाक्ष्णा पुनर्मामेवपश्यति ।।\nअसूयमानो मे रूपं प्रेमसौभाग्यसंपदः ।। ५२ ।।\nइति देवीगिरं श्रुत्वा प्रहस्य प्राह तां प्रभुः ।।\nउमे त्वदीयः पुत्रोयं न च क्रूरेण चक्षुषा ।। ५३ ।।\nसंपश्यते तपो लक्ष्मीं तव किं त्वधिवर्णयेत् ।।\nइति देवीं समाभाष्य तमीशः पुनरब्रवीत् ।। ५४ ।।\nवरान्ददामि ते वत्स तपसानेन तोषितः ।।\nनिधीनामधिनाथस्त्वं गुह्यकानां भवेश्वरः ।। ५५ ।।\nयक्षाणां किन्नराणां च राजा राज्ञां च सुव्रत ।।\nपतिः पुण्यजनानां च सर्वेषां धनदो भव ।। ५६ ।।\nमया सख्यं च ते नित्यं वत्स्यामि च तवांतिके ।।\nअलकां निकषामित्र तव प्रीतिविवृद्धये ।। ५७ ।।\nआगच्छ पादयोरस्याः पत ते जननी त्वियम् ।।\nइति दत्त्वा वरान्देवः पुनराह शिवां शिवः ।।\nप्रसादं कुरु देवेशि तपस्विन्यंगजेऽत्र वै ।। ५८ ।।\nदेव्युवाच ।। ।।\nवत्स ते निश्चला भक्तिर्भवे भवतु सर्वदा ।।\nभवैकांषेंगो(?)गोनेत्रेण वामेन स्फुटितेन ह ।। ५९ ।।\nदेवेन दत्ता ये तुभ्यं वराः संतु तथैव ते ।।\nकुबेरो भव नाम्ना त्वं मम रूपेर्ष्यया सुत ।। 4.1.13.१६० ।।\nत्वयेदं स्थापितं लिंगं तव नाम्ना भविष्यति ।।\nसिद्धिदं साधकानां च सर्वपापहरं परम् ।। ६१ ।।\nन धनेन वियुज्येत न सख्या न च बांधवैः ।।\nकुबेरेश्वरलिंगस्य कुर्याद्यो दर्शनं नरः ।। ६२ ।।\nविश्वेशाद्दक्षिणेभागे कुबेरेशं समर्चयेत् ।।\nनरो लिप्येत नो पापैर्न दारिद्र्येण नोऽसुखैः ।। ६३ ।।\nइति दत्त्वा वरान्देवो देव्या सह महेश्वरः ।।\nधनदाया विवेशाथ धाम वैश्वेश्वरं परम् ।। ६४ ।।\n।। गणावूचतुः ।।\nइत्थं सखित्वं श्रीशंभोः प्रापैष धनदः परम् ।।\nअलकां निकषाचैष कैलासः शंकरालयः ।। ६५ ।।\nपुर्यां यक्षेश्वराणां ते स्वरूपमिति वर्णितम् ।।\nयच्छ्रुत्वा सर्वपापेभ्यो नरो मुच्येदसंशयम् ।।१६६।। ।।\nइति श्रीस्कांदे महापुराणे एकाशीतिसाहस्र्यां संहितायां चतुर्थे काशीखंडे पूर्वार्द्धे गंधवत्यलकावर्णनं नाम त्रयोदशोध्यायः ।। १३ ।।"
  }
]
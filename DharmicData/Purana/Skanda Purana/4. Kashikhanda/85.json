[
  {
    "text": "।। स्कंद उवाच ।। ।।\nजगज्जनन्याः पार्वत्याः पुरोगस्ते पुरारिणा ।।\nयथाख्यायि कथा पुण्या तथा ते कथयाम्यहम् ।। १ ।।\nपुरा महीमिमां सर्वां ससमुद्राद्रिकाननाम् ।।\nससरित्कां सार्णवां च सग्रामपुरपत्तनाम् ।। २ ।।\nपरिभ्रम्य महातेजा महामर्षो महातपाः ।।\nदुर्वासाः संपरिप्राप्तः शंभोरानंदकाननम् ।। ३ ।।\nविलोक्याक्रीडमखिलं बहुप्रासादमंडितम्।।\nबहुकुंडतडागं च शंभोस्तोषमुपागमत्।।।\nपदेपदे मुनीनां च जितकाल महाभियाम् ।।\nदृष्टोटजानि रम्याणि दुर्वासा विस्मितोभवत्।। ।। ५ ।।\nसर्वर्तुकुसुमान्वृक्षान्सुच्छायस्निग्धपल्लवान् ।।\nसफलान्सुलताश्लिष्टान्दृष्ट्वा प्रीतिमगान्मुनिः ।। ६ ।।\nदुर्वासाश्चातिहृष्टोभू्द्दृष्ट्वा पाशुपतोत्तमान् ।।\nभूतिभूषितसर्वांगाञ्जटाजटितमौलिकान् ।। ७ ।।\nकौपीनमात्र वसनान्स्मरारि ध्यान तत्परान् ।।\nकक्षीकृतमहालाबून्हुडुत्कारजितांबुदान् ।। ८ ।।\nकरंडदंडपानीय पात्रमात्रपरिग्रहान् ।।\nक्वचित्त्रिदंडिनो दृष्ट्वा निःसंगा निष्परिग्रहान् ।। ९ ।।\nकालादपि निरातंकान्विश्वेशशरणं गतान् ।।\nक्वचिद्वेदरहस्यज्ञानाबाल्यब्रह्मचारिणः ।। 4.2.85.१० ।।\nनित्यं भागीरथीस्नानपरिपिंगलमूर्धजान् ।। ५।।\nविलोक्य काश्यां दुर्वासा ब्राह्मणान्मुमुदेतराम् ।। ११ ।।\nपशुष्वपि च या तुष्टिर्मृगेष्वपि च या द्युतिः ।।\nतिर्यक्ष्वपि च या हृष्टिः काश्यां नान्यत्र सा स्फुटम् ।। १२ ।।\nइदं सुश्रेयसो व्युष्टिः क्वामरेषु त्रिविष्टपे ।।\nयत्रत्येष्वपि तिर्यक्षु परमानंदवर्धिनी।। १३ ।।\nवरमेतेपि पशव आनंदवनचारिणः ।।\nसदानंदाः पुनर्देवाननंदनवनाश्रिताः ।। १४ ।।\nवरं काशीपुरीवासी म्लेच्छोपि हि शुभायतिः ।।\nनान्यत्रत्यो दीक्षितोपि स हि मुक्तेरभाजनम्।। १५ ।।\nवैश्वेश्वरी पुरी चैषा यथा मे चित्तहारिणी ।।\nसर्वापि न तथा क्षोणी न स्वर्गो नैव नागभूः।।१६।।\nस्थैर्यं बबंध न क्वापि भ्रमतो मे मनोगतिः ।।\nसर्वस्मिन्नपि भूभागे यथा स्थैर्यमगादिह ।। १७ ।।\nरम्या पुरी भवेदेषा ब्रह्मांडादखिलादपि ।।\nपरिष्टुत्येति दुर्वासाश्चेतोवृत्तिमवाप ह ।। १८ ।।\nतप्यमानोपि हि तपः सुचिरं स महातपाः।।\nयदा नाप फलं किंचिच्चुकोप च तदा भृशम् ।। १९ ।।\nधिक्च मां तापसं दुष्टं धिक्च मे दुश्चरं तपः ।।\nधिक्च क्षेत्रमिदं शंभोः सर्वेषां च प्रतारकम् ।। 4.2.85.२० ।।\nयथा न मुक्तिरत्र स्यात्कस्यापि करवै तथा ।।\nइति शप्तुं यदोद्युक्तः संजहास तदा शिवः ।।२१।।\nतत्र लिंगमभूदेकं ख्यातं प्रहसितेश्वरम् ।।\nतल्लिंगदर्शनात्पुंसामानंदः स्यात्पदेपदे ।। २२ ।।\nउवाच विस्मयाविष्टो मनस्येव महेशिता ।।\nईदृशेभ्यस्तपस्विभ्यो नमोस्त्विति पुनःपुनः ।।२३।।\nयत्रैव हि तपस्यंति यत्रैव विहिताश्रमाः ।।\nलब्धप्रतिष्ठा यत्रैव तत्रैवामर्षिणो द्विजाः।।२४।।\nमनाक्चिंतितमात्रं तु चेल्लभंते न तापसाः ।।\nक्रुधा तदैव जीयंते हारिण्या तपसां श्रियः ।। २५ ।।\nतथापि तापसा मान्याः स्वश्रेयोवृद्धिकांक्षिभिः ।।\nअक्रोधनाः क्रोधना वा का चिंता हि तपस्विनाम् ।। २६ ।।\nइति यावन्महेशानो मनस्येव विचिंतयेत् ।।\nतावत्तत्क्रोधजो वह्निर्व्यानशे व्योममंडलम् ।। २७ ।।\nतत्कोधानलधूमोघैर्व्यापितं यन्नभोंगणम् ।।\nतद्दधाति नभोद्यापि नीलिमानं महत्तरम् ।। २८ ।।\nततो गणाः परिक्षुब्धाः प्रलयार्णव नीरवत् ।।\nआः किमेतत्किमेतद्वै भाषमाणाः परस्परम् ।। २९ ।।\nगर्जंतस्तर्जयंतश्च प्रोद्यता युधपाणयः ।।\nप्रमथाः परितस्थुस्ते परितो धाम शांभवम् ।।4.2.85.३०।।\nको यमः कोथवा कालः को मृत्युः कस्तथांतकः।।\nको वा विधाता के लेखाः कुद्धेष्वस्मासु कः परः ।। ३१ ।।\nअग्निं पिबामो जलवच्चूर्णीकुर्मोखिलान्गिरीन् ।।\nसप्तापि चार्णवांस्तूर्णं करवाम मरुस्थलीम् ।। ३२ ।।\nपातालं चानयामोर्ध्वमधो दध्मोथवा दिवम् ।।\nएकमेव हि वा ग्रासं गगनं करवामहे ।। ३३ ।।\nब्रह्मांडभांडमथवा स्फोटयामः क्षणेन हि ।।\nआस्फालयामो वान्योन्यं कालं मृत्युं च तालवत्।। ३४ ।।\nग्रसामो वाथ भुवनं मुक्त्वा वाराणसीं पुरीम् ।।\nयत्र मुक्ता भवंत्येव मृतमात्रेण जंतवः ।। ३५ ।।\nकुतोऽयं धूमसंभारो ज्वालावल्यः कुतस्त्वमूः ।।\nको वा मृत्युंजयं रुद्रं नो विद्यान्मदमोहितः ।। ३६ ।।\nइति पारिषदाः शंभोर्महाभय भयप्रदाः ।। जल्पंतः कल्पयामासुः प्राकारं गगनस्पृशम्।।३७।।\nशकलीकृत्य बहुशः शिलावत्प्रलयानलम् ।।\nनंदी च नंदिषेणश्च सोमनंदी महोदरः ।। ।। ३८ ।।\nमहाहनुर्महाग्रीवो महाकालो जितांतकः ।।\nमृत्युप्रकंपनो भीमो घंटाकर्णो महाबलः ।।३९।।\nक्षोभणो द्रावणो जृंभी पचास्यः पंचलोचनः ।।\nद्विशिरास्त्रिशिराः सोमः पंचहस्तो दशाननः ।। 4.2.85.४० ।।\nचंडो भृंगिरिटिस्तुंडी प्रचंडस्तांडवप्रियः ।।\nपिचिंडिलः  स्थूलशिराः स्थूलकेशो गभस्तिमान् ।। ४१ ।।\nक्षेमकः क्षेमधन्वा च वीरभद्रो रणप्रियः ।।\nचंडपाणिः शूलपाणिः पाशपाणिः करोदरः ।। ४२ ।।\nदीर्घग्रीवोथ पिंगाक्षः पिंगलः पिंगमूर्धजः ।।\nबहुनेत्रो लंबकर्णः खर्वः पर्वतविग्रहः ।।४३।।\nगोकर्णो गजकर्णश्च कोकिलाख्यो गजाननः ।।\nअहं वै नैगमेयश्च विकटास्योट्टहासकः ।।४४।।\nसीरपाणिः शिवारावो वैणिको वेणुवादनः ।।\nदुराधर्षो दुःसहश्च गर्जनो रिपुतर्जनः ।। ४५ ।।\nइत्यादयो गणेशानाः शतकोटि दुरासदाः ।।\nकाश्यां निवारयामासुरपि प्राभंजनीं गतिम् ।। ४६ ।।\nक्षुब्धेषु तेषु वीरेषु चकंपे भुवनत्रयम् ।।\nदुर्वाससश्च कोपाग्नि ज्वालाभिर्व्याकुलीकृतम् ।। ४७ ।।\nतदा विविशतुः काश्यां सूर्याचंद्रमसावपि ।।\nन गणैरकृतानुज्ञौ तत्तेजः शमितप्रभौ ।। ४८ ।।\nनिवार्य प्रमथानीकमतिक्षुब्धमुमाधवः ।।\nमदंश एव हि मुनीरानसूये य एष वै ।। ४९ ।।\nअथो दुर्वाससे लिंगादाविरासीत्कृपानिधिः ।।\nमहातेजोमयः शंभुर्मुनिशापात्पुरीमवन् ।।4.2.85.५०।।\nमाभूच्छापो मुनेः काश्यां निर्वाणप्रतिबंधकः ।।\nइत्यनुक्रोशतो देवस्तस्य प्रत्यक्षतां गतः।। ५१ ।।\nउवाच च प्रसन्नोस्मि महाक्रोधन तापस ।।\nवरयस्व वरः कस्ते मया देयो विशंकितः ।। ५२।।\nततो विलज्जितोगस्त्य शापोद्यतकरो मुनिः ।।\nअपराद्धं बहु मया क्रोधांधेनेति दुर्धिया ।। ५३ ।।\nउवाच चेति बहुशो धिङ्मां क्रोधवशंगतम् ।।\nत्रैलोक्याभयदां काशीं शप्तुमुद्यतचेतसम् ।। ५४ ।।\nदुःखार्णव निमग्नानां यातायातेति खेदिनाम् ।।\nकर्मपाशितकंठानां काश्येका मुक्तिसाधनम्।। ५५।।\nसर्वेषां जंतुजातानां जनन्येकैक्काशिका।\nमहामृतस्तन्यदात्री नेत्री च परमं पदम् ।। ५६ ।।\nजनन्या सह नो काशी लभेदुपमितिं क्वचित्।।\nधारयेज्जननी गर्भे काशी  गर्भाद्विमोचयेत् ।।५७ ।।\nएवंभूतां तु यः काशीमन्योपि हि शपिष्यति ।।\nतस्यैव शापो भविता न तु काश्याः कथंचन ।। ५८ ।।\nइति दुर्वाससो वाक्यं श्रुत्वा देवस्त्रिलोचनः ।।\nअतीव तुषितो जातः काशीस्तवन लब्धमुत् ।।५९।।\nयः काशीं स्तौति मेधावी यः काशीं हृदि धारयेत् ।।\nतेन तप्तं तपस्तीव्रं तेनेष्टं क्रतुकोटिभिः ।।4.2.85.६०।।\nजिह्वाग्रे वर्तते यस्य काशीत्यक्षरयुग्मकम् ।।\nन तस्य गर्भवासः स्यात्क्वचिदेव सुमेधसः ।। ६१ ।।\nयो मंत्रं जपति प्रातः काशी वर्णद्वयात्मकम्।।\nस तु लोकद्वयं जित्वा लोकातीतं व्रजेत्पदम् ।।६२।।\nआनुसूयेय ते ज्ञानं काशीस्तवन पुण्यतः ।।\nयथेदानीं समुत्पन्नं तथा न तपसः पुरा ।। ६३ ।।\nमुने न मे प्रियस्तद्वद्दीक्षितो मम पूजकः ।।\nयादृक्प्रियतरः सत्यं काशीस्तवन लालसः ।।६४।।\nतादृक्तुष्टिर्न मे दानैस्तादृक्तुष्टिर्न मे मखैः ।।\nन तुष्टिस्तपसा तादृग्यादृशी काशिसंस्तवैः ।। ६५ ।।\nआनंदकाननं येन स्तुतमेतत्सुचेतसा ।।\nतेनाहं संस्तुतः सम्यक्सर्वैः सूक्तैः श्रुतीरितैः ।। ६६ ।।\nतव कामाः समृद्धाः स्युरानुसूयेय तापस ।।\nज्ञानं ते परमं भावि महामोहविनाशनम् ।। ६७ ।।\nअपरं च वरं ब्रूहि किं दातव्यं तवानघ ।।\nत्वादृशा एव मुनयः श्लाघनीया यतः सताम्।। ६८ ।।\nयस्यास्त्वेव हि सामर्थ्यं तपसः क्रुद्ध्यतीहसः ।।\nकुपितोप्यसमर्थस्तु किं कर्ता क्षीणवृत्तिवत्।।६९।।\nइति श्रुत्वा परिष्टुत्य दुर्वासाः कृत्तिवाससम् ।।\nवरं च प्रार्थयामास परिहृष्ट तनूरुहः ।। 4.2.85.७० ।।\n।।दुर्वासा उवाच ।। ।।\nदेवदेव जगन्नाथ करुणाकर शंकर ।।\nमहापराधविध्वंसिन्नंधकारे स्मरांतक ।। ७१ ।।\nमृत्युंजयोग्रभूतेश मृडानीश त्रिलोचन ।।\nयदि प्रसन्नो मे नाथ यदि देयो वरो मम ।। ७२ ।।\nतदिदं कामदं नाम लिगमस्त्विह धूर्जटे ।।\nइदं च पल्वलं मेत्र कामकुंडाख्यमस्तु वै ।। ७३ ।।\n।। देवदेव उवाच ।। ।।\nएवमस्तु महातेजो मुने परमकोपन ।।\nयत्त्वया स्थापितं लिंगं दुर्वासेश्वरसंज्ञितम्।। ७४ ।।\nतदेव कामकृन्नृणां कामेश्वरमिहास्त्विति ।।\nयः प्रदोषे त्रयोदश्यां शनिवासरसंयुजि ।। ७५ ।।\nसंस्नास्यति नरो धीमान्कामकुंडे त्वदास्पदे ।।\nत्वत्स्थापितं च कामेशं लिंगं द्रक्ष्यति मानवः ।। ७६ ।।\nस वै कामकृताद्दोषाद्यामीं नाप्स्यति यातनाम् ।।\nबहवोपि हि पाप्मानो बहुभिर्जन्मभिः कृताः ।। ७७ ।।\nकामतीर्थांबु संस्नानाद्यास्यंति विलयं क्षणात् ।।\nकामाः समृद्धिमाप्स्यंति कामेश्वर निषेवणात् ।। ७८ ।।\nइति दत्त्वा वराञ्शंभुस्तल्लिंगे लयमाययौ।। ।।\nस्कंद उवाच ।।\nतल्लिंगाराधनात्कामाः प्राप्ता दुर्वाससा भृशम् ।। ७९ ।।\nतस्मात्सर्वप्रयत्नेन काश्यां कामेश्वरः सदा ।।\nपूजनीयः प्रयत्नेन महाकामाभिलाषुकैः ।।4.2.85.८० ।।\nकामकुंडकृतस्नानैर्महापातकशांतये ।।\nइदं कामेश्वराख्यानं यः पठिष्यति पुण्यवान् ।।\nयः श्रोष्यति च मेधावी तौ निष्पापौ भविष्यतः ।। ८१ ।।\nइति श्रीस्कांदे महापुराण एकाशीतिसाहस्र्यां सहितायां चतुर्थे काशीखंड उत्तरार्धे दुर्वाससो वरप्रदानं नाम पंचाशीतितमोऽध्यायः ।। ८५ ।।"
  }
]
[
  {
    "text": "स्कंद उवाच ।। ।।\nगभस्तिमालिनिगते काशीं त्रैलोक्यमोहिनीम् ।।\nपुनश्चिंतामवापोच्चैर्मंदरस्थो मुने हरः ।। १ ।।\nनाद्याप्यायांति योगिन्यो नाद्याप्यायाति तिग्मगुः ।।\nप्रवृत्तिरपि मे काश्याश्चित्रमत्यंत दुर्लभा ।।२।।\nकिमत्र चित्रं यत्काशी मदीयमपिमानसम् ।।\nनिश्चलं चंचलयति गणना केतरेसुरे ।।३।।\nअधाक्षिपमहं कामं त्रिजगज्जित्त्वरंदृशा ।।\nअहो काश्यभिलाषोत्र मामेव दुनुयात्तराम्।।४।।\nकाशीप्रवृत्तिमन्वेष्टुं कं वा प्रहिणुयामितः ।।\nज्ञातुं क एव निपुणो यतः स चतुराननः ।। ५ ।।\nइत्याहूय विधातारं बहुमानपुरःसरम् ।।\nतत्रोपवेश्य श्रीकंठः प्रोवाच चतुराननम् ।। ६ ।।\nयोगिन्यः प्रेषिताः पूर्वं प्रेषितोथ सहस्रगुः ।।\nनाद्यापि ते निवर्तंते काश्याः कलशसंभव ।। ७ ।।\nसा समुत्सुकयेत्काशी लोकेश मम मानसम् ।।\nप्राकृतस्य जनस्येव चंचलाक्षीव काचन ।। ८ ।।\nमंदरेत्र रतिर्मे न भृशं सुंदरकंदरे ।।\nअनच्छतुच्छपानीये नक्रस्येवाल्पपल्वले ।। ९ ।।\nना बाधिष्ट तथा मां स तापो हालाहलोद्भवः ।।\nकाशीविरहजन्मात्र यथा मामतिबाधते ।। 4.2.52.१० ।।\nशीतरश्मिः शिरःस्थोपि वर्षन्पीयूषसीकरैः ।।\nकाशीविश्लेषजं तापं नाहो गमयितुं प्रभुः ।। ११ ।।\nविधे विधेहि मे कार्यमार्य धुर्य महामते ।।\nयाहि काशीमितस्तूर्णं यतस्व च ममेहिते ।। १२ ।।\nब्रह्मंस्त्वमेव तद्वेत्सि काशी त्यजनकारणम् ।।\nमंदोपि न त्यजेत्काशीं किमु यो वेत्ति किंचन ।।१३।।\nअद्यैव किं न गच्छेयं काशीं ब्रह्मन्स्वमायया ।।\nदिवोदासं स्वधर्मस्थं न तूल्लंघितुमुत्सहे ।। १४।।\nविधे सर्वविधेयानि त्वमेव विदधासि यत् ।।\nइति चेति च वक्तव्यं त्वय्यपार्थमतोखिलम् ।।१५।।\nअरिष्टं गच्छ पंथास्ते शुभोदर्को भवत्वलम्।।\nआदायाज्ञां विधि मूर्ध्नि ययौ वाराणसीं मुदा ।।१६।।\nसितहंसरथस्तूर्णं प्राप्य वाराणसीं पुरीम् ।।\nकृतकृत्यमिवात्मानममन्यत तदात्मभूः ।। ।। १७ ।।\nहंसयानफलं मेद्य जातं काशीसमागमे ।।\nकाशी प्राप्तौ यतः प्रोक्ता अंतरायाः पदेपदे ।। १८ ।।\nदृशि धातुरभूद्य मदृशो प्राप्य सान्वयः ।।\nस्पष्टं दृष्टिपथं प्राप्ता यदेषाऽऽनंदवाटिका ।। १९ ।।\nस्वयं सिंचति या मद्भिः स्वाभिः स्वर्गतरंगिणी ।।\nयत्रानंदमया वृक्षा यत्रानंदमया जनाः।। 4.2.52.२० ।।\nनिर्विशंति सदा काश्यां फलान्यानंदवंत्यपि।।\nसदैवानंदभूः काशी सदैवानंददः शिवः ।। २१ ।।\nआनंदरूपा जायंते तेन काश्यां हि जंतवः ।।\nचरणौ चरितुं वित्तस्तावेव कृतिनामिह ।। ।। २२ ।।\nचरणौ विचरेतांयौ विश्वभर्तृ पुरी भुवि ।।\nतावेव श्रवणौ श्रोतुं संविदा ते बहुश्रुतौ ।। २३ ।।\nइह श्रुतिमतां पुंसां याभ्यां काशी श्रुता सकृत् ।।\nतदेव मनुते सर्वं मनस्त्विह मनस्विनाम ।। २४ ।।\nयेनानुमन्यते चैषा काशी सर्वप्रमाणभूः ।।\nबुद्धिर्बुध्यति सा सर्वमिह बुद्धिमतां सताम् ।।\nययैतद्धूर्जटेर्धाम  धृतं स्व विषयीकृतम् ।। २५ ।।\nवरं तृणानि धान्यानि तानि वात्याहतान्यपि ।।\nकाश्यां यान्या पतंतीह न जनाः काश्यदर्शनाः ।। २६ ।। ।\nअद्य मे सफलं चायुः परार्धद्वय संमितम् ।।\nयस्मिन्सति मया प्रापि दुष्प्रापा काशिका पुरी ।। २७ ।।\nअहो मे धर्मसंपत्तिरहोमे भाग्यगौरवम् ।।\nयदद्राक्षिषमद्याहं काशीं सुचिर चिंतिताम् ।। २८ ।।\nअद्य मे स्वतपो वृक्षो मनोरथफलैरलम् ।।\nशिवभक्त्यंबुना सिक्तः फलितोति बृहत्तरैः ।। २९ ।।\nमया व्यधायि बहुधा सृष्टिः सृष्टिं वितन्वता ।।\nपरमन्यादृशी काशी स्वयं विश्वेश निर्मितिः।। 4.2.52.३० ।।\nइति हृष्टमना वेधा दृष्ट्वा वाराणसीं पुरीम् ।।\nवृद्धब्राह्मणरूपेण राजानं च ददर्श ह ।। ३१ ।।\nजलार्द्राक्षतपाणिश्च स्वस्त्युक्त्वा पृथिवीभुजे ।।\nकृतप्रणामो राज्ञाथ भेजे तद्दत्तमासनम् ।।३२।।\nकृतमानो नृपतिना सोभ्युत्थानासनादिभिः ।।\nविप्रो व्यजिज्ञपद्भूपं पृष्टागमनकारणम् ।। ३३ ।।\n।। ब्राह्मण उवाच ।। ।।\nभूपाल बहुकालीनोस्म्यहमत्र चिरंतनः ।।\nत्वं तु मां नैव जानासि जाने त्वां हि रिपुंजयम् ।। ।। ३४ ।।\nपरःशता मया दृष्टा राजानो भूरिदक्षिणाः ।।\nविजितानेकसंग्रामा यायजूका जितेंद्रियाः ।। ३५ ।।\nविनिष्कृतारिषड्वर्गाः सुशीलाः सत्त्वशालिनः ।।\nश्रुतस्यपारदृश्वानो राजनीतिविचक्षणाः ।। ३६ ।।\nदयादाक्षिण्यनिपुणाः सत्यव्रतपरायणाः ।।\nक्षमया क्षमयातुल्या गांभीर्यजितसागराः ।। ३७ ।।\nजितरोषरयाः शूराः सौम्यसौंदर्यभूमयः ।।\nइत्यादि गुणसंपन्नाः सुसंचितयशोधनाः ।।३८।।\nपरं द्वित्राः पवित्रा ये राजर्षे तव सद्गुणाः ।।\nतेष्वेषु राजसु मम प्रायशो न दृशं गताः ।। ३९ ।।\nप्रजानिजकुटुंबस्त्वं त्वं तु भूदेवदैवतः ।।\nमहातपः सहायस्त्वं पथानान्ये तथा नृपाः ।। 4.2.52.४० ।।\nधन्यो मान्योसि च सतां पूजनीयोसि सद्गुणैः ।।\nदेवा अपि दिवोदास त्वत्त्रासान्न विमार्गगाः ।। ४१ ।।\nकिं नः स्तुत्या तव नृप द्विजानामस्पृहावताम् ।।\nकिं कुर्मस्त्वद्गुणग्रामाः स्तावकान्नः प्रकुर्वते ।।४२।।\nगोष्ठी तिष्ठत्वियं तावत्प्रस्तुतं स्तौमि सांप्रतम् ।।\nयष्टुकामोस्म्यहं राजंस्त्वां सहायमतो वृणे ।।४३।।\nत्वया राजन्वती चैषाऽवनिः सर्वर्धिभाजनम् ।।\nअहं चास्तिधनो राजन्न्यायोपात्तमहाधनः ।।४४।।\nइयं च राजधानी ते कर्मभूमावनुत्तमा ।।\nयस्यां कृतानां कार्याणां संवर्तेपि न संक्षयः ।।४९।।\nसंचितं यद्धनं पुंभिर्नयसन्मार्गगामिभिः ।।\nतत्काश्यां विनियुज्येत क्लेशायेतरथा भवेत् ।।४६।।\nमहिमानं परं काश्याः कोपि वेद न भूपते ।।\nऋते त्रिनयनाच्छंभोः सर्वज्ञानप्रदायिनः ।।४७।।\nमन्ये धन्यतरोसि त्वं बहुजन्मशतार्जितैः ।।\nसुकृतैः पासि यत्काशीं विश्वभर्तुः परां तनुम् ।। ४८।।\nकाशी त्रिजगतीसारस्त्रिवेदी सार एव वै ।।\nत्रिवर्गोत्तरसारश्च निर्णीतेति महर्षिभिः ।। ४९।।\nविश्वेशानुग्रहेणैव त्वयैषा पाल्यते पुरी ।।\nएकस्याप्यवनात्काश्यां त्रैलोक्यमवितं भवेत् ।।4.2.52.५०।।\nअन्यच्च ते हितं वच्मि यदि ते रोचतेऽनघ ।।\nप्रीणनीयः सदैवैको विश्वेशः सर्वकर्मभिः ।। ५१ ।।\nअन्यदेवधिया राजन्विश्वेशं पश्य मा क्वचित् ।।\nब्रह्मविष्ण्विंद्र चंद्रार्का क्रीडेयं तस्य धूर्जटेः ।। ।। ५२ ।।\nविप्रैरुदर्कमिच्छद्भिः शिक्षणीया यतो नृपाः ।।\nअतस्तव हितं ख्यातं किं वा मे चिंतयानया ।। ५३ ।।\nइति जोषं स्थितं विप्रं प्रत्युवाच नृपोत्तमः ।।\nसर्वं मया हृदि धृतं यत्त्वयोक्तं द्विजोत्तम ।। ५४ ।।\n।। राजोवाच ।। ।।\nअहं यियक्षमाणस्य तव साहाय्यकर्मणि ।।\nदासोस्मि यज्ञसंभारान्नयमेको शतोऽखिलान् ।। ५५ ।।\nयदस्ति मेखिलं तत्र सप्तांगेपि भवान्प्रभुः ।।\nयजस्वैकमनाब्रह्मन्सिद्धं मन्यस्व वांछितम् ।। ५६ ।।\nराज्यं करोमि यद्ब्रह्मन्स्वार्थं तन्न मनागपि ।।\nपुत्रैः कलत्रैर्देहेनपरोपकृतये यते ।। ५७।।\nराज्ञां क्रतुक्रियाभ्योपि तीर्थेभ्योपि समंततः ।।\nप्रजापालनमेवैको धर्मः प्रोक्तो मनीषिभिः ।। ५८ ।।\nप्रजासंतापजोवह्निर्वज्राग्नेरपि दारुणः ।।\nद्वित्रान्दहति वज्राग्निः पूर्वो राज्यं कुलं तनुम् ।। ५९ ।।\nयदावभृथसिस्रासुर्भवेयं द्विजसत्तम ।।\nतदा विप्रपदांभोभिरभिषेकं करोम्यहम् ।। 4.2.52.६० ।।\nहवनं ब्राह्मणमुखे यत्करोमि द्विजोत्तम ।।\nमन्ये क्रतुक्रियाभ्योपि तद्विशिष्टं महामते ।।६१।।\nअभिलाषेषु सर्वेषु जागर्त्येको हृदीह मे ।।\nअद्यापि मार्गणः कोपि द्रष्टव्यः स्वतनोरपि ।। ६२ ।।\nअहो अहोभिर्बहुभिः फलितो मे मनोरथः ।।\nयत्त्वं मेद्य गृहे प्राप्तः किंचित्प्रार्थयितुं द्विज ।। ६३ ।।\nएकाग्रमानसो विप्र यज्ञान्विपुलदक्षिणान् ।।\nबहून्यजकृतं विद्धि साहाय्यं सर्ववस्तुषु ।। ६४ ।।\nइति राज्ञो महाबुद्धेर्धर्मशीलस्य भाषितम् ।।\nश्रुत्वा तुष्टमनाः स्रष्टा क्रतुसंभारमाहरत् ।। ६५ ।।\nसाहाय्यं प्राप्य राजर्षेर्दिवोदासस्य पद्मभूः ।।\nइयाज दशभिः काश्यामश्वमेधैर्महामखैः ।।६६ ।।\nअद्यापि होमधूमोघैर्यद्व्याप्तं गगनांतरम् ।।\nतदा प्रभृति न व्योम नीलिमानं जहात्यदः ।। ६७ ।।\nतीर्थं दशाश्वमेधाख्यं प्रथितं जगतीतले ।।\nतदा प्रभृति तत्रासीद्वाराणस्यां शुभप्रदम् ।। ६८ ।।\nपुरा रुद्रसरो नाम तत्तीर्थं कलशोद्भव ।।\nदशाश्वमेधिकं पश्चाज्जातं विधिपरिग्रहात् ।। ६९ ।।\nस्वर्धुन्यथ ततः प्राप्ता भगीरथसमागमात् ।।\nअतीव पुण्यवज्जातमतस्तत्तीर्थमुत्तमम् ।।4.2.52.७०।।\nविधिर्दशाश्वमेधेशं लिंगं संस्थाप्य तत्र वै।।\nस्थितवान्न गतोद्यापि क्वापि काशीं विहाय तु ।। ७१ ।।\nराज्ञो धर्मरतेस्तस्य च्छिद्रं नावाप किंचन ।।\nअतः पुरारेः पुरतो व्रजित्वा किं वदेद्विधिः ।। ७२ ।।\nक्षेत्रप्रभावं विज्ञाय ध्यायन्विश्वेश्वरं शिवम् ।।\nब्रह्मेश्वरं च संस्थाप्य विधिस्तत्रैव संस्थितः ।। ७३ ।।\nपरातनुरियं काशी विश्वेशस्येति निश्चितम् ।।\nअस्याः संसेवनाच्छंभुर्न कुप्यति पुरो मयि ।। ७४ ।।\nकः प्राप्य काशीं दुर्मेधाः पुनस्त्यक्तुमिहेह ते ।।\nअनेकजन्मजनितकर्मनिर्मूलनक्षमाम् ।। ७५ ।।\nविश्वसंतापसंहर्तुः स्थाने विश्वपतेस्तनुः ।।\nसंताप्यतेतरां काश्या विश्लेषज महाग्निना ।। ७६ ।।\nप्राप्य काशीं त्यजेद्यस्तु समस्ताघौघनाशिनीम्।।\nनृपशुः स परिज्ञेयो महासौख्यपराङमुखः ।। ७७ ।।\nनिर्वाणलक्ष्मीं यः कांक्षेत्त्यक्त्वा संसारदुर्गतिम् ।।\nतेन काशी न संत्याज्या यद्याप्तैशादनुग्रहात् ।। ७८ ।।\nयः काशीं संपरित्यज्य गच्छेदन्यत्र दुर्मतिः ।।\nतस्य हस्ततलाद्गच्छेच्चतुर्वर्गफलोदयः ।। ७९ ।।\nनिबर्हणी मधौघस्य सुपुण्य परिबृंहिणीम् ।।\nकः प्राप्य काशीं दुर्मेधास्त्यजेन्मोक्षसुखप्रदाम्।। 4.2.52.८० ।।\nसत्यलोके क्व तत्सौख्यं क्व सौख्यं वैष्णवे पदे ।।\nयत्सौख्यं लभ्यते काश्यां निमेषार्धनिषेवणात् ।। ८१ ।।\nवाराणसीगुणगणान्निर्णीय द्रुहिणस्त्विति ।।\nव्यावृत्य मंदरगिरिं न पुनः प्रत्यगान्मुने ।।८२।।\n।। स्कंद उवाच ।। ।।\nमित्रावरुणयोः पुत्र महिमानं ब्रवीमि ते ।। ।।\nकाश्यां दशाश्वमेधस्य सर्वतीर्थशिरोमणेः ।। ८३ ।।\nदशाश्वमेधिकं प्राप्य सर्वतीर्थोत्तमोत्तमम् ।।\nयत्किंचित्क्रियते कर्म तदक्षयमिहेरितम् ।। ८४ ।।\nस्नानं दानं जपो होमः स्वाध्यायो दे वतार्चनम् ।।\nसंध्योपास्तिस्तर्पणं च श्राद्धं पितृसमर्चनम्।।८५।।\nदशाश्वमेधिके तीर्थे सकृत्स्नात्वा नरोत्तमः ।९।\nदृष्ट्वा दशाश्वमेधेशं सर्वपापैः प्रमुच्यते ।।८६।।\nज्येष्ठे मासि सिते पक्षे प्राप्य प्रतिपदं तिथिम् ।।\nदशाश्वमेधिके स्नात्वा मुच्यते जन्मपातकैः ।। ८७ ।।\nज्येष्ठे शुक्ल द्वितीयायां स्नात्वा रुद्रसरोवरे ।।\nजन्मद्वयकृतं पापं तत्क्षणादेव नश्यति ।। ८८ ।।\nएवं सर्वासु तिथिषु क्रमस्नायी नरोत्तमः ।।\nआशुक्लपक्षदशमि प्रतिजन्माघमुत्सृजेत् ।। ८९ ।।\nतिथिं दशहरां प्राप्य दशजन्माघहारिणीम् ।।\nदशाश्वमेधिके स्नातो यामीं पश्येन्न यातनाम् ।।4.2.52.९०।।\nलिंगं दशाश्वमेधेशं दृष्ट्वा दशहरा तिथौ ।।\nदशजन्मार्जितैः पापैस्त्यज्यते नात्र संशयः ।। ९१ ।।\nस्नातो दशहरायां यः पूजयेल्लिंगमुत्तमम् ।।\nभक्त्या दशाश्वमेधेशं न तं गर्भदशा स्पृशेत् ।।९२।।\nज्येष्ठे मासि सिते पक्षे पक्षं रुद्रसरे नरः ।।\nकुर्वन्वै वार्षिकीं यात्रां न विघ्नैरभिभूयते।।९३।।\nदशाश्वमेधावभृथैर्यत्फलं सम्यगाप्यते ।।\nदशाश्वमेधे तन्नूनं स्नात्वा दशहरा तिथौ ।। ९४ ।।\nस्वर्धुन्याः पश्चिमे तीरे नत्वा दशहरेश्वरम् ।।\nन दुर्दशामवाप्नोति पुमान्पुण्यतमः क्वचित् ।। ९५ ।।\nयत्काश्यां दक्षिणद्वारमंतर्गेहस्य कीर्त्यते ।।\nतत्र ब्रह्मेश्वरं दृष्ट्वा ब्रह्मलोके महीयते ।। ९६ ।।\nइति ब्राह्मणवेषेण वाराणस्यां महाधिया ।।\nद्रुहिणेन स्थितं तावद्यावद्विश्वेश्वरागमः ।। ९७ ।।\nदिवोदासोपि राजेंद्रो वृद्धब्राह्मणरूपिणे ।।\nब्रह्मणे कृतयज्ञाय ब्रह्मशालामकल्पयत्।। ९८ ।।\nब्रह्मेश्वरसमीपे तु ब्रह्मशाला मनोहरा ।।\nब्रह्मा तत्रावसद्व्योम ब्रह्मघोषैर्निनादयन् ।। ९९ ।।\nइति ते कथितो ब्रह्मन्महिमातिमहत्तरः ।।\nदशाश्वमेधतीर्थस्य सर्वाघौघविनाशनः ।। 4.2.52.१०० ।।\nश्रुत्वाध्यायमिमं पुण्यं श्रावयित्वा तथैव च ।।\nब्रह्मलोकमवाप्नोति श्रद्धया मानवोत्तमः ।। १०१ ।। ।।\nइति श्रीस्कांदे महापुराण एकाशीतिसाहस्र्यां संहितायामुत्तरार्द्धे चतुर्थे काशीखंडे दशाश्वमेधवर्णनंनाम द्विपंचाशत्तमोऽध्यायः ।। ५२ ।।"
  }
]
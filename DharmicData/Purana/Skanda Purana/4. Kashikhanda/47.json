[
  {
    "text": "।। स्कंद उवाच ।। ।।\nअथोत्तरस्यामाशायां कुंडमर्काख्यमुत्तमम् ।।\nतत्र नाम्नोत्तरार्केण रश्मिमाली व्यवस्थितः ।। १ ।।\nतापयन्दुःखसंघातं साधूनाप्याययन्रविः ।।\nउत्तरार्को महातेजाः काशीं रक्षति सर्वदा ।। २ ।।\nतत्रेतिहासो यो वृत्तस्तं निशामय सुव्रत ।।\nविप्रः प्रियव्रतो नाम कश्चिदात्रेय वंशजः ।। ३ ।।\nआसीत्काश्यां शुभाचारः सदातिथिजनप्रियः ।।\nभार्या शुभव्रता तस्य बभूवातिमनोहरा ।। ४ ।।\nभर्तृशुश्रूषणरता गृहकर्मसुपेशला ।।\nतस्यां स जनयामास कन्यामेकां सुलक्षणाम् ।। ५ ।।\nमूलर्क्षप्रथमेपादे तथा केंद्रे बृहस्पतौ ।।\nववृधे सा गृहे पित्रोः शुक्ले पक्षे यथा शशी ।। ६ ।।\nसुरूपा विनयाचारा पित्रोश्च प्रियकारिणी ।।\nअतीव निपुणा जाता गृहोपस्करमार्जने ।। ७ ।।\nयथायथा समैधिष्ट सा कन्या पितृमंदिरे ।।\nतथातथा पितुस्तस्याश्चिंता संववृधेतराम् ।। ८ ।।\nकस्मै देया वरा कन्या सुरम्येयं सुलक्षणा ।।\nअस्या अनुगुणो लभ्यः क्व मया वर उत्तमः ।। ९ ।।\nकुलेन वयसा चापि शीलेनापि श्रुतेन च ।।\nरूपेणार्थेनसंयुक्तः कस्मै दत्ता सुखं लभेत् ।। 4.1.47.१० ।।\nइति चिंतयतस्तस्य ज्वरोभूदतिदारुणः ।।\nयश्चिंताख्यो ज्वरः पुंसामौषधैर्नापि शाम्यति ।। ११ ।।\nतन्मूलर्क्षविपाकेन चिंताख्येन ज्वरेण च ।।\nस विप्रः पंचतां प्राप्तस्त्यक्त्वा सर्वं गृहादिकम् ।। १२ ।।\nपितर्युपरते तस्याः कन्यायाः सा जनन्यपि ।।\nशुभव्रता परित्यज्य तां कन्यां पतिमन्वगात् ।। १३ ।।\nधर्मोयं सहचारिण्या जीवताजीवतापि वा ।।\nपत्या सहैव स्थातव्यं पतिव्रतयुजा सदा ।। १४ ।।\nनापत्यं पाति नो माता न पिता नैव बांधवाः ।।\nपत्युश्चरणशुश्रूषा पायाद्वै केवलं स्त्रियम् ।।१५।।\nसुलक्षणापि दुःखार्ता पित्रोः पंचत्वमाप्तयोः ।।\nऔर्ध्वदैहिकमापाद्य दशाहं विनिवर्त्य च ।। ।। १६ ।।\nचिंतामवाप महतीमनाथा दैन्यमागता ।।\nकथमेकाकिनी पित्रा मात्राहीना भवांबुधेः ।। १७ ।।\nदुस्तरं पारमाप्स्यामि स्त्रीत्वं सर्वाभिभावि यत् ।।\nन कस्मैचिद्वरायाहं पितृभ्यां प्रतिपादिता ।। १८ ।।\nतददत्ता कथं स्वैरमहमन्यं वरं वृणे ।।\nवृतोपि न कुलीनश्चेद्गुणवान्न च शीलवान् ।। १९ ।।\nस्वाधीनोपि न तत्तेन वृतेनापि हि किं भवेत् ।।\nइति संचिंतयंती सा रूपौदार्यगुणान्विता ।। 4.1.47.२० ।।\nयुवभिर्बहुभिर्नित्यं प्रार्थितापि मुहुर्मुहुः ।।\nन कस्यापि ददौ बाला प्रवेशं निज मानसे ।। २१ ।।\nपित्रोरुपरतिं दृष्ट्वा वात्सल्यं च तथाविधम् ।।\nनिनिंद बहुधात्मानं संसारं च निनिंद ह ।। २२ ।।\nयाभ्यामुत्पादिता चाहं याभ्यां च परिपालिता ।।\nपितरौ कुत्र तौ यातौ देहिनो धिगनित्यताम् ।। २३ ।।\nअहो देहोप्यहोंगत्वं यथा पित्रोः पुरो मम ।।\nइति निश्चित्य सा बाला विजितेंद्रिय मानसा ।। २४ ।।\nब्रह्मचर्यं दृढं कृत्वा तप उग्रं चचार ह ।।\nउत्तरार्कस्य देवस्य समीपे स्थिरमानसा ।।२५।।\nतस्यां तपस्यमानायामेकाच्छागी लघीयसी ।।\nतत्र प्रत्यहमागत्य तिष्ठेत्तत्पुरतोऽचला ।।२६।।\nतृणपर्णादिकं किंचित्सायमभ्यवहृत्य सा ।।\nतत्कुंडपीतपानीया स्वस्वामिसदनं व्रजेत् ।। २७ ।।\nतत इत्थं व्यतीतासु पंचषा सुसमासु च ।।\nलीलया विचरन्देवस्तत्र देव्या सहागतः ।। २८ ।।\nसन्निधावुत्तरार्कस्य तपस्यतीं सुलक्षणाम् ।।\nस्थाणुवन्निश्चलां स्थाणुरद्राक्षीत्तपसा कृशाम् ।।२९।।\nततो गिरिजया शंभुर्विज्ञप्तः करुणात्मना ।।\nवरेणानुगृहाणेमां बंधुहीनां सुमध्यमाम् ।। 4.1.47.३० ।।\nशर्वाणीगिरमाकर्ण्य ततः शर्वः कृपानिधिः ।।\nसमाधिमीलिताक्षीं तामुवाच वरदो हरः ।। ३१ ।।\nसुलक्षणे प्रसन्नोस्मि वरं वरय सुव्रते ।।\nचिरं खिन्नासि तपसा कस्तेऽस्तीह मनोरथः ।।३२।।\nसापि शंभोर्गिरं श्रुत्वा मुखपीयूषवर्षिणीम् ।।\nमहासंतापशमनीं लोचने उदमीलयत्।।३३।।\nत्र्यक्षं प्रत्यक्षमावीक्ष्य वरदानोन्मुखं पुरः ।।\nदेवीं च वामभागस्थां प्रणनाम कृतांजलिः ।। ३४ ।।\nकिं वृणे यावदित्थं सा चिंतयेच्चारुमध्यमा ।।\nतावत्तयानिरैक्षिष्ट वराकी बर्करी पुरः ।। ३५ ।।\nआत्मार्थं जीवलोकेस्मिन्को न जीवति मानवः ।।\nपरं परोपकारार्थं यो जीवति स जीवति ।। ३६ ।।\nअनया मत्तपोवृत्ति साक्षिण्या बह्वनेहसम् ।।\nअसेव्यहं तदेतस्यै वरयामि जगत्पतिम् ।। ३७ ।।\nपरामृश्य मनस्येतत्प्राह त्र्यक्षं सुलक्षणा ।।\nकृपानिधे महादेव यदि देयो वरो मम ।। ।। ३८ ।।\nअजशावी वराक्येषा तर्हि प्रागनुगृह्यताम् ।।\nवक्तुं पशुत्वान्नोवेत्ति किंचिन्मद्भक्तिपेशला ।। ३९ ।।\nइति वाचं निशम्येशः परोपकृतिशालिनीम्।।\nसुलक्षणाया नितरां तुतोष प्रणतार्तिहा ।। 4.1.47.४० ।।\nदेवदवस्ततः प्राह देवि पश्य गिरींद्रजे ।।\nसाधूनामीदृशी बुद्धिः परोपकरणोर्जिता ।। ४१ ।।\nते धन्याः सर्वलोकेषु सर्वधर्माश्रयाश्च ते ।।\nयतंते सर्वभावेन परोपकरणाय ये ।।४२।।\nसंचयाः सर्ववस्तूनां चिरं तिष्ठति नो क्वचित् ।।\nसुचिरं तिष्ठते चैकं परोपकरणं प्रिये ।।४३।।\nधन्या सुलक्षणा चैषा योग्याऽनुग्रहकर्मणि ।।\nब्रूहि देवि वरो देयः कोऽस्यैच्छाग्यै च कः प्रिये ।। ४४ ।।\n।। श्रीदेव्युवाच ।। ।।\nसर्वसृष्टिकृतां कर्तः सर्वज्ञप्रणतार्तिहन् ।।\nसुलक्षणा शुभाचारा सखी मेस्तु शुभोद्यमा ।। ४५ ।।\nयथा जया च विजया यथा चैव जयंतिका ।।\nशुभानंदा सुनंदा च कौमुदी च यथोर्मिला ।। ४६ ।।\nयथा चंपकमाला च यथा मलयवासिनी ।।\nकर्पूरलतिका यद्वद्गंधधारा यथा शुभा ।। ४७ ।।\nअशोका च विशोका च यथा मलयगंधिनी ।।\nयथा चंदननिःश्वासा यथा मृगमदोत्तमा ।। ४८ ।।\nयथा च कोकिलालापा यथा मधुरभाषिणी ।।\nगद्यपद्यनिधिर्यद्वदनुक्तज्ञा यथा च सा ।। ४९ ।।\nदृगंचलेंगितज्ञा च यथा कृतमनोरथा ।।\nगानचित्तहरा यद्वत्तथास्त्वेषा सुलक्षणा ।। 4.1.47.५० ।।\nअतिप्रिया भवित्री मे यद्बाल ब्रह्मचारिणी ।।\nअनेनैव शरीरेण दिव्यावयवभूषणा ।। ।। ५१ ।।\nदिव्यांबरा दिव्यगंधा दिव्यज्ञानसमन्विता ।।\nसमया मां सदैवास्तां चंचच्चामरधारिणी ।। ५२ ।।\nएषापि काशिराजस्य कुमार्यस्त्विह बर्करी ।।\nअत्रैव भोगान्संप्राप्य मुक्तिं प्राप्स्यत्यनुत्तमाम् ।। ५३ ।।\nअनया त्वर्ककुंडेस्मिन्पुष्ये मासि रवेर्दिने ।।\nस्नातं त्वनुदिते सूर्ये शीतादक्षुब्धचित्तया ।। ५४ ।।\nराजपुत्री ततः पुण्यादस्त्वेषा शुभलोचना ।।\nवरदानप्रभावेण तव विश्वेश्वर प्रभो ।। ५५ ।।\nबर्करीकुंडमित्याख्या त्वर्ककुंडस्य जायताम् ।।\nएतस्याः प्रतिमा पूज्या भविष्यत्यत्र मानवैः ।। ९६ ।।\nउत्तरार्कस्य देवस्य पुष्ये मासि रवेर्दिने ।।\nकार्या सा वत्सरीयात्रा न तैः काशीफलेप्सुभिः ।।५७।।\nमृडान्याभिहि तं सर्वं कृत्वैतद्विश्वगो विभुः ।।\nविश्वनाथो विवेशाथ प्रासादं स्वमतर्कितः ।। ५८ ।।\n।। स्कंद उवाच ।। ।।\nलोलार्कस्य च माहात्म्यमुत्तरार्कस्य च द्विज ।।\nकथितं ते महाभाग सांबादित्यं निशामय ।। ५९ ।।\nश्रुत्वैतत्पुण्यमाख्यानं शुभं लोलोत्तरार्कयोः ।।\nव्याधिभिर्नाभिभूयेत न दारिद्र्येण बाध्यते ।। 4.1.47.६० ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे उत्तरार्कवर्णनं नाम सप्तचत्वारिंशोध्यायः ।। ४७ ।।"
  }
]
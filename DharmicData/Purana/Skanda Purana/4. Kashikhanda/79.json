[
  {
    "text": "।। स्कंद उवाच ।।\nआनंदबाष्पसलिलरुद्धकंठं विलोक्य तम्।।\nमृडः पस्पर्श पाणिभ्यां सौधाभ्यां तु सुधांबुधिः ।। १ ।।\nअथ तत्स्पर्शसौख्येन धर्मराजो महातपाः ।।\nपुनरंकुरयामास तपोग्नि ज्वलितां तनुम् ।। २ ।।\nततः प्रोवाच स ब्राध्निर्देव देवमुमापतिम् ।।\nप्रसन्नवदनं शांतं शांतपारिषदावृतम् ।। ३ ।।\nप्रसन्नोसि यदीशान सर्वज्ञ करुणानिधे ।।\nकिमन्येन वरेणात्र यत्त्वं साक्षात्कृतो मया ।। ४ ।।\nयं न वेदा विदुः सम्यङ्न च तौ वेदपूरुषौ ।।\nततोपि वरयोग्योस्मि तन्नाथ प्रार्थयाम्यहम् ।। ५ ।।\nश्रीकंठांडज डिंभानाममीषां मधुरब्रुवाम् ।।\nमत्तपश्चिरसाक्षीणां मत्पुरः प्राप्तजन्मनाम् ।। ६ ।।\nपितृभ्यां परिहीनानामितिहास कथाविदाम् ।।\nत्यक्ताहारविहाराणां कीराणां वरदो भव ।।७।।\nएतत्प्रसूतिसमये आमयेन प्रपीडिता ।।\nशुकी पंचत्वमापन्ना शुकः श्येनेन भक्षितः ।। ८ ।।\nरक्षितानामनाथानां सदा मन्मुखदर्शिनाम् ।।\nअनाथनाथ भवता ह्यायुःशेषस्वरूपिणा ।। ९ ।।\nइति धर्मवचः श्रुत्वा परोपकृतिनिर्मलम् ।।\nतानाहूय मुने शंभुर्विनयावनताननान् ।।4.2.79.१ ०।।\nउवाच धर्मेति प्रीतः शुकशावानिदं वचः ।।\nअयि पत्त्ररथा ब्रूत साधवो धर्मसंगताः ।। ११ ।।\nको वरो भवता देयो धर्मेश परिचारिणाम् ।।\nसाधुसंसर्गसंक्षीण जन्मांतरमहैनसाम् ।। १२ ।।\nइति श्रुत्वा महेशस्य वचनं ते पतत्त्रिणः ।।\nप्रोचुः प्रणम्य देवेशं नमस्ते भवनाशन ।। १३ ।।\n।। पक्षिण ऊचुः ।। ।।\nअनाथनाथ सर्वज्ञ को वरो नः समीहितः ।।\nइतोपि त्र्यक्ष यत्साक्षात्तिर्यक्त्वेपि समीक्षिताः ।। १४ ।।\nलाभाः संतूद्यमवतां गिरीशेह परः शताः ।।\nपरं परोयं लाभोत्र यत्त्वं दृग्गोचरी भवेः ।। १५ ।।\nयदेतद्दृश्यते नाथ तत्सर्वं क्षणभंगुरम् ।।\nअभंगुरो भवानेकस्त्वत्सपर्याप्यभंगुरा ।। १६ ।।\nविचित्रजन्मकोटीनां स्मृतिर्नोत्र परिस्फुरेत् ।।\nएतत्तपस्विरचितलिंगपूजा विलोकनात् ।। १७ ।।\nदेवयोनिरपि प्राप्ता चिरमस्माभिरीशितः ।।\nदिव्यांगना सहस्राणि तत्र भुक्त्वा स्वलीलया।। १८ ।।\nआसुरी दानवी नागी नैर्ऋती चापि कैन्नरी ।।\nविद्याधरी च गांधर्वी योनिरस्माभिरर्जिता ।। ।। १९ ।।\nनरत्वे भूपतित्वं च परिप्राप्तमनेकशः ।।\nजले जलचरत्वं च स्थले च स्थलचारिता ।। 4.2.79.२० ।।\nवने वनौकसो जाता ग्रामेषु ग्रामवासिनः ।।\nदातारो याचितारश्च रक्षितारश्च घातुकाः ।। २१ ।।\nसुखिनोपि वयं जाता दुःखिनो वयमास्म च ।।\nजेतारश्च वयं जाताः पराजेतार एव च ।। २२ ।।\nअधीतिनोपि मूर्खाश्च स्वामिनः सेवका अपि ।।\nचतुर्षु भूतग्रामेषु उत्तमाधममध्यमाः ।। २३ ।।\nअभूम भूरिशः शंभो न क्वापि स्थैर्यमागताः ।।\nइतोयोनेस्ततो योनौ ततो योनेस्ततोन्यतः ।। २४ ।।\nपिनाकिन्क्वापि न प्रापि सुखलेशो मनागपि ।।\nइदानीं पुण्यसंभारैर्धर्मेश्वरविलोकनात् ।।२५।।\nतापनेःसुतपो वह्निज्वालाप्रज्वलितैनसः ।।\nसंवीक्ष्य त्र्यक्ष साक्षात्त्वां कृतकृत्या बभूविम ।। २६ ।।\nतथापि चेद्वरो देयस्तिर्यक्ष्वस्मासु धूर्जटे ।।\nकृपणेष्वपि शोच्येषु ज्ञानं सर्वज्ञ देहि तत् ।। २७ ।।\nयेन ज्ञानेन मुक्ताः स्मोऽमुष्मात्संसारबंधनात् ।।\nयंत्रिताः प्राकृतैः पाशैरदुर्भेद्यैश्च मादृशैः ।। २८ ।।\nऐंद्रं पदं न वांछामो न चांद्रं नान्यदेव हि ।।\nवाञ्छामः केवलं मृत्युं काश्यां शंभोऽपुनर्भवम् ।। २९ ।।\nत्वत्सान्निध्याद्विजानीमः सर्वज्ञ सकलं वयम् ।।\nयथा चंदनसंसर्गात्सर्वे सुरभयो द्रुमाः ।। 4.2.79.३० ।।\nएतदेव परं ज्ञानं संसारोच्छित्तिकारणम् ।।\nवपुर्विसर्जनं काले यत्तवानंदकानने ।। ३१ ।।\nनिर्मथ्य विष्वग्वाग्जालं सारभूतमिदं परम् ।।\nब्रह्मणोदीरितं पूर्वं काश्यां मुक्तिस्तनुत्यजाम् ।।३२।।\nयद्वाच्यं बहुभिर्ग्रंथैस्तदष्टाभिरिहाक्षरैः ।।\nहरिणोक्तं रविपुरः कैवल्यं काशिसंस्थितौ ।। ३३ ।।\nयाज्ञवल्क्यो मुनिवरः प्रोक्तवान्मुनिसंसदि ।।\nरवेरधीत्य निगमान्काश्यामंते परं पदम् ।। ३४ ।।\nस्वामिनापि जगद्धात्री पुरतो मंदराचले ।।\nइदमेव पुरा प्रोक्तं काशीनिर्वाणजन्मभूः ।। ३५ ।।\nकृष्णद्वैपायनोप्येवं शंभो वक्ष्यति नान्यथा।।\nयत्रविश्वेश्वरः साक्षान्मुक्तिस्तत्र पदेपदे ।।३६।।\nवदंत्यन्येपि मुनयस्तीर्थसंन्यासकारिणः।।\nचिरंतना लोमशाद्याः काशिका मुक्तिकाशिका ।। ३७ ।।\nवयमप्येवं जानीमो यत्र स्वर्गतरंगिणी।।\nआनंदकानने शंर्भोमोक्षस्तत्रैव निश्चितम् ।। ३८ ।।\nभूतं भावि भविष्यं यत्स्वर्गे मर्त्ये रसातले ।।\nतत्सर्वमेव जानीमो धर्मेशानुग्रहात्परात् ।।३९।।\nअतो हिरण्यगर्भोक्तं हरिप्रोक्तं मुनीरितम् ।।\nभवतोक्तं च निखिलं शंभो जानीमहे वयम्।।4.2.79.४०।।\nकरामलकवत्सर्वमेतद्ब्रह्मांडगोलकम् ।।\nअस्मद्वाग्गोचरेऽस्त्येव धर्मपीठनिषेवणात् ।। ४१ ।।\nधर्मराजस्य तपसा तिर्यञ्चोपि वयं विभो ।।\nजाताः स्म निर्विकल्पं हि सर्वज्ञानस्य भाजनम् ।। ४२ ।।\nमधुरं मृदुलं सत्यं स्वप्रमाणं सुसंस्कृतम् ।।\nहितं मितं सदृष्टांतं श्रुत्वा पक्षिसुभाषितम् ।। ४३ ।।\nदेवोतिविस्मयापन्नो ऽवर्णयत्पीठगौरवम् ।।\nत्रैलोक्यनगरे चात्र काशीराजगृहं मम ।। ४४ ।।\nतत्रापि भोगभवनमनर्घ्यमणिनिर्मितम् ।।\nमोक्षलक्ष्मीविलासाख्यः प्रासादो मेति शर्मभूः ।। ४५ ।।\nपतत्त्रिणो पिमुच्यंते यं कुर्वाणाः प्रदक्षिणम् ।।\nस्वेच्छया विचरंतः खे खेचरा अपि देवताः ।।४६।।\nमोक्षलक्ष्मीविलासाख्य प्रासादस्य विलोकनात् ।।\nशरीराद्दूरतो याति ब्रह्महत्यापि नान्यथा ।। ४७ ।।\nमोक्षलक्ष्मीविलासस्य कलशो यैर्निरीक्षतः ।।\nनिधानकलशास्तांस्तु न मुंचंति पदेपदे ।। ४८ ।।\nदूरतोपि पताकापि मम प्रासादमूर्धगा ।।\nनेत्रातिथी कृता यैस्तु नित्यं तेऽतिथयो मम ।। ४९ ।।\nभूमिं भित्त्वा स्वयं जातस्तत्प्रासादमिषेण हि ।।\nआनंदाख्यस्य कंदस्य कोप्येष परमोंकुरः ।।4.2.79.५०।।\nब्रह्मादिस्थावरांतानि यत्र रूपण्यनेकशः ।।\nमामेवोपासते नित्यं चित्रं चित्रगतान्यपि ।।५१।।\nससौधो मेखिले लोके स्थानं परमनिर्वृतेः ।।\nरतिशाला स मे रम्या स मे विश्वासभूमिका ।।५२।।\nमम सर्वगतस्यापि प्रासादोयं परास्पदम् ।।\nपरं ब्रह्म यदाम्नातं परमोपनिषद्गिरा ।।\nअमूर्तं तदहं मूर्तो भूयां भक्तकृपावशात् ।। ५३ ।।\nनैःश्रेयस्याः श्रियो धाम तद्याम्यां मंडपोस्ति मे ।।\nतत्राहं सततं तिष्ठे तत्सदोमंडपं मम ।। ५४ ।।\nनिमेषार्धप्रमाणं च कालं तिष्ठति निश्चलः ।।\nतत्र यस्तेन वै योगः समभ्यस्तः समाः शतम् ।। ५५ ।।\nनिर्वाणमंडपं नाम तत्स्थानं जगतीतले ।।\nतत्रर्चं संजपन्नेकां लभेत्सर्वश्रुतेः फलम् ।। ।। ५६ ।।\nप्राणायामं तु यः कुर्यादप्येकं मुक्तिमंडपे ।।\nतेनाष्टांगः समभ्यस्तो योगोऽन्यत्रायुतं समाः ।। ५७ ।।\nनिर्वाणमंडपे यस्तु जपेदेकं षडक्षरम् ।।\nकोटिरुद्रेण जप्तेन यत्फलं तस्य तद्भवेत् ।।५८।।\nशुचिर्गंगांभसि स्नातो यो जपेच्छतरुद्रियम् ।।\nनिर्वाणमंडपे ज्ञेयः स रुद्रो द्विजवेषभृत् ।। ५९ ।।\nब्रह्मयज्ञसकृत्कृत्वा मम दक्षिणमंडपे ।।\nब्रह्मलोकमवाप्याथ परं ब्रह्माधिगच्छति ।। 4.2.79.६० ।।\nधर्मशास्त्रं पुराणानि सेतिहासानि तत्र यः ।।\nपठेन्निरभिलाषुः सन्स वसेन्मम वेश्मनि ।। ६१ ।।\nतिष्ठेदिंद्रियचापल्यं यो निवार्य क्षणं कृती ।।\nनिर्वाणमंडपेन्यत्र तेन तप्तं महत्तपः ।। ६२ ।।\nवायुभक्षणतोन्यत्र यत्पुण्यं शरदां शतम् ।।\nतत्पुण्यं घटिकार्धेन मौनं दक्षिणमंडपे ।। ६३ ।।\nमितं कृष्णलकेनापि योदद्यान्मुक्तिमंडपे ।।\nस्वर्णं सौवर्णयानेन स तु संचरते दिवि ।। ६४ ।।\nतत्रैकं जागरं कुर्याद्यस्मिन्कस्मिन्दिनेपि यः ।।\nउपोषितोर्चयेल्लिंगं स सर्वव्रतपुण्यभाक् ।। ६५ ।।\nतत्र दत्त्वा महादानं तत्र कृत्वा महाव्रतम् ।।\nतत्राधीत्याखिलं वेदं च्यवते न नरो दिवः ।। ६६ ।।\nप्रयाणं कुर्वते यस्य प्राणा मे मुक्तिमंडपे ।।\nसमामनुप्रविष्टोत्र तिष्ठेद्यावदहं खलु ।। ६७ ।।\nजलक्रीडां सदा कुर्यां ज्ञानवाप्यां सहोमया ।।\nयदंबुपानमात्रेण ज्ञानं जायेत निमर्लम् ।। ६८ ।।\nतज्जलक्रीडनस्थानं मम प्रीतिकरं महत् ।।\nअमुष्मिन्राजसदने जाड्यहृज्जलपूरितम् ।। ६९ ।।\nतत्प्रासादपुरोभागे मम शृंगारमंडपः ।। श्री\nपीठं तद्धि विज्ञेयं निःश्रीकश्रीसमर्पणम् ।।4.2.79.७०।।\nमदर्थं तत्र यो दद्याद्दुकूलानि शुचीन्यहो ।।\nमाल्यानि सुविचित्राणि यक्षकर्दमवंति च ।। ७१ ।।\nनाना नेपथ्यवस्तूनि पूजोपकरणाऽन्यपि ।।\nस श्रियालंकृतस्तिष्ठेद्यत्र कुत्रापि सत्तमः ।।७२।।\nनिर्वाणलक्ष्मीर्वृणुते तं निर्वाणपदाप्तये ।।\nयत्र कुत्रापि निधनं प्राप्नुयादपि स ध्रुवम् ।। ७३ ।।\nमोक्षलक्ष्मीविलासाख्य प्रासादस्योत्तरे मम ।।\nऐश्वर्यमडपं रम्यं तत्रैश्वर्यं ददाम्यहम् ।। ७४ ।।\nमत्प्रासादैंद्रदिग्भागे ज्ञानमंडपमस्ति यत् ।।\nज्ञानं दिशामि सततं तत्र मां ध्यायतां सताम् ।। ७५ ।।\nभवानि राजसदने ममास्ति हि महानसम् ।।\nयत्तत्रोपहृतं पुण्यं निर्विशामि मुदैव तत् ।। ७६ ।।\nविशालाक्ष्या महासौधे मम विश्रामभूमिका ।।\nतत्र संसृतिखिन्नानां विश्रामं श्राणयाम्यहम् ।। ।। ७७ ।।\nनियमस्नानतीर्थं च चक्रपुष्करिणी मम ।।\nतत्र स्नानवतां पुंसां तन्नैर्मल्यं दिशाम्यहम् ।। ७८ ।।\nयदाहुः परमं तत्त्वं यदाहुर्ब्रह्मसत्तमम् ।।\nस्वसंवेद्यं यदाहुश्च तत्तत्रांते दिशाम्यहम् ।।७९।।\nयदाहुस्तारकं ज्ञानं यदाहुरतिनिर्मलम् ।।\nस्वात्मारामं यदाहुश्च तत्तत्रांते दिशाम्यहम् ।। 4.2.79.८० ।।\nजगन्मंगलभूर्यात्र परमा मणिकर्णिका ।।\nविपाशयामि तत्राहं कर्मभिः पाशितान्पशून् ।। ८१ ।।\nनिर्वाणश्राणने यत्र पात्रापात्रं न चिंतये ।।\nआनंदकानने तन्मे दानस्थानं दिवानिशम् ।। ८२ ।।\nभवांबुधौ महागाधे प्राणिनः परिमज्जतः ।।\nभूत्वैव कर्णधारोंते यत्र संतारयाम्यहम् ।। ८३ ।।\nसौभाग्यभाग्यभूर्या वै विख्याता मणिकर्णिका ।।\nददामि तस्यां सर्वस्वमग्रजायांत्यजाय वा ।।८४।।\nमहासमाधिसंपन्नैर्वेदांतार्थ निषेविभिः ।।\nदुष्प्रापोन्यत्र यो मोक्षः शोच्यैरपि स लभ्यते ।। ८५ ।।\nदीक्षितो वा दिवाकीर्तिः पंडितो वाप्यपंडितः ।।\nतुल्यो मे मोक्षदीक्षायां संप्राप्य मणिकर्णिकाम् ।। ८६ ।।\nयत्त्यागेन्यत्र कृपणस्तत्प्राप्य मणिकर्णिकाम् ।।\nददामि जंतुमात्राय सर्वस्वं चिरसंचितम् ।। ८७ ।।\nयदि दैवादिह प्राप्तस्त्रिसंयोगोऽतिदुर्घटः ।।\nअविचारं तदा देयं सर्वस्वं चिरसंचितम् ।। ८८ ।।\nशरीरमथ संपत्तिरथ सा मणिकर्णिका ।।\nत्रिसंयोगोयमप्राप्यो देवैरिंद्रादिकैरपि ।। ८९ ।।\nपुनः पुनर्विचार्येति जंतुमात्रेभ्य एव च ।।\nनिर्वाणलक्ष्मीं यच्छामि सदोपमणिकर्णिकम् ।। 4.2.79.९० ।।\nमुक्तिदा न मही सा मे वाराणस्यां महीयसी ।।\nतन्मही रजसा साम्यं त्रिलोक्यपि न चोद्वहेत् ।। ९१ ।।\nपरं लिंगार्चनस्थानमविमुक्तेश्वरेश्वरम् ।।\nतत्र पूजां सकृत्कृत्वा कृतकृत्यो नरो भवेत् ।। ९२ ।।\nसायं पाशुपतीं संध्यां कुर्यां पशुपतीश्वरे ।।\nविभूतिधारणात्तत्र पशुपाशैर्न बध्यते ।। ९३ ।।\nप्रातःसध्याकरोम्येव सदोंकारनिकेतने ।।\nतत्रैकापि कृता संध्या सर्वपातककृंतनी ।। ९४ ।।\nवसामि कृत्तिवासेहं सदा प्रति चतुर्दशि ।।\nअत्र जागरणं कृत्वा चतुर्दश्यां न गर्भभाक् ।। ९९ ।।\nरत्नेश्वरोर्चितो दद्यान्महारत्नानि भक्तितः ।।\nरत्नैः समर्च्य तल्लिंगं स्त्रीरत्नादि लभेन्नरः ।। ९६ ।।\nविष्टपत्रितयांतःस्थोप्यहं लिंगे त्रिविष्टपे ।।\nतिष्ठामि सततं भक्तमनोरथसमृद्धये ।। ९७ ।।\nविरजस्कं महापीठं तत्र संसेव्य मानवः ।।\nविरजा जायते नूनं चतुर्नद कृतोदकः ।। ९८ ।।\nमहादेवे महापीठं मम साधकसिद्धिदम् ।।\nतत्पीठदर्शनादेव महापापैः प्रमुच्यते ।। ९९ ।।\nपितृप्रीतिप्रदं पीठं वृषभध्वजसंज्ञकम् ।।\nपितृतर्पणकृत्तत्र पितॄंस्तारयति क्षणात् ।। 4.2.79.१०० ।।\nआदिकेशवपीठेहमादिकेशवरूपधृक् ।।\nश्वेतद्वीपं नये भक्तान्वैष्णवानतिवल्लभान् ।। १ ।।\nतत्रैव मंगलापीठे सर्वमंगलदायिनि ।।\nउप पंचनदे तीर्थे भक्तान्संतारयाम्यहम् ।। २ ।।\nबिंदुमाधवरूपेण यत्राहं वैष्णवाञ्जनान् ।।\nनये पंचनदस्नातांस्तद्विष्णोः परमं पदम् ।। ३ ।।\nपंचमुद्रे महापीठे ये वीरेश्वरसेवकाः ।।\nतेषां परमनिर्वाणं कालेनाल्पेन जायते ।।।। ४ ।।\nतत्र सिद्धेश्वरीपीठे चंद्रेश्वर समीपतः ।।\nतत्र संनिधिकर्तॄणां सिद्धिः षण्मासतो भवेत् ।। ५ ।।\nकाश्यां च योगिनीपीठे योगसिद्धिविधायिनि ।।\nसिद्धीरुच्चाटनाद्याश्च कैर्न लब्धाः सुसाधकैः ।। ६ ।।\nअनेकानीह पीठानि संति काश्यां पदेपदे ।।\nपरं धर्मेशपीठस्य काचिच्छक्तिरनुत्तमा ।। ७ ।।\nयत्रामी बालकीराश्च निर्मलज्ञानभाजनम् ।।\nआसुः सदुपदेशान्मे त्रातत्रातेति भाषिणः ।। ८ ।।\nएतद्धर्मेश्वरं पीठं त्यजाम्यद्यदिनावधि ।।\nन कदाचित्तरणिजत्वत्तपोवनमुत्तमम् ।। ९ ।।\nममानुग्रहतः कीरानेतान्पश्य रवेः सुत ।।\nदिव्यविमानमारुह्य गंतारो मत्पुरं महत् ।। 4.2.79.११० ।।\nतत्र भुक्त्वा चिरं भोगाञ्ज्ञानं प्राप्य मयेरितम् ।।\nइह मुक्तिमवाप्स्यंति त्वत्संसर्गातिनिर्मलाः ।। ११ ।।\nइत्युक्तवति देवेशे कैलासशिखरोपमम् ।।\nदिव्यं विमानमापन्नं रुद्रकन्यापरिष्कृतम् ।। १२ ।।\nआरुह्यते न यानेन दिव्यरूपवराः खगाः ।।\nकैलासमभिसंजग्मुर्धर्ममापृच्छ्यतेऽमलाः ।।११३।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे धर्मेशाख्याननामैकोनाशीतितमोऽध्यायः ।। ७९ ।।"
  }
]
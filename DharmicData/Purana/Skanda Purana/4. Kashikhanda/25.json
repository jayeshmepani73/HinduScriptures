[
  {
    "text": "।। व्यास उवाच ।। ।।\nशृणु सूत प्रवक्ष्यामि कथां कलशजन्मनः ।।\nयामाकर्ण्य नरो भूयाद्विरजा ज्ञानभाजनम् ।। १ ।।\nगिरिं प्रदक्षिणीकृत्य श्रीसंज्ञं कलशोद्भवः ।।\nसपत्नीको ददर्शाथ रम्यं स्कंदवनं महत् ।। २ ।।\nसर्वर्तं कुसुमाढ्यं च रसवत्फलपादपम् ।।\nसुसेव्य कंदमूलाढ्यं सुवल्कलमहीरुहम्।। ३ ।।\nनिवीतश्वापदगणं ससरित्पल्वलावृतम् ।।\nस्वच्छ गंभीरकासारं सारं सर्वभुवः परम् ।। ४ ।।\nनानापतत्रिसंघुष्टं नानामुनिजनोषितम् ।।\nतपःसंकेतनिलयमिवैकं संपदां पदम् ।। ५ ।।\nलोहितो नाम तत्रास्ति गिरिः स्वर्णगिरिप्रभः ।।\nसुकंदरप्रस्रवणः स्वसानु शिखरप्रभः ।।६।।\nकैलासस्यैकशकलं कर्मभूमाविहागतम् ।।\nतपस्तप्तुमिव प्रोच्चैर्नानाश्चर्यसमन्वितम्।। ७ ।।\nतत्राद्राक्षीन्मुनिश्रेष्ठोऽगस्त्यः साक्षात्षडाननम् ।।\nप्रणम्य दंडवद्भूमौ सपत्नीको महातपाः ।। ८ ।।\nतुष्टाव गिरिजासूनुं सूक्तैः श्रुतिसमुद्भवैः ।।\nतथा स्वकृतया स्तुत्या प्रबद्ध करसंपुटः ।। ९ ।।\nअगस्तिरुवाच ।। ।।\nनमोस्तु वृंदारकवृंदवंद्य पादारविंदाय सुधाकराय ।।\nषडाननायामितविक्रमाय गौरीहृदानंदसमुद्भवाय ।।4.1.25.१०।।\nनमोस्तु तुभ्यं प्रणतार्तिहंत्रे कर्त्रे समस्तस्य मनोरथानाम् ।।\nदात्रे रथानां परतारकस्य हंत्रे प्रचंडासुर तारकस्य ।। ११ ।।\nअमूर्तमूर्ताय सहस्रमूर्तये गुणाय गुण्याय परात्पराय ।।\nअपारपाराय परापराय नमोस्तु तुभ्यं शिखिवाहनाय ।। १२ ।।\nनमोस्तु ते ब्रह्मविदांवराय दिगंबरायांबर संस्थिताय ।।\nहिरण्यवर्णाय हिरण्यबाहवे नमो हिरण्याय हिरण्यरेतसे ।। १३ ।।\nतपःस्वरूपाय तपोधनाय तपःफलानां प्रतिपादकाय ।।\nसदा कुमाराय हिमारमारिणे तणीकृतैश्वर्य विरागिणे नमः ।। १४ ।।\nनमोस्तु तुभ्यं शरजन्मने विभो प्रभातसूर्यारुणदंतपंक्तये ।।\nबालाय चाबालपराक्रमाय षाण्मातुरायालमनातुराय ।। १५ ।।\nमीढुष्टमायोत्तरमीढुषे नमो नमो गणानां पतये गणाय ।।\nनमोस्तु ते जन्मजरातिगाय नमो विशाखाय सुशक्तिपाणये ।। १६ ।।\nसर्वस्य नाथस्य कुमारकाय क्रौंचारये तारकमारकाय ।।\nस्वाहेय गांगेय च कार्तिकेय शैवेय तुभ्यं सततं नमोऽस्तु ।। १७ ।।\nइत्थं परिष्टुत्य स कार्तिकेयं नमो नमस्त्वित्यभिभाषमाणः ।।\nद्विस्त्रिःपरिक्रम्य पुरो विवेश स्थितो मुनीशोपविशेति चोक्तः ।। १८ ।।\n।। कार्तिकेय उवाच ।। ।।\nक्षेमोस्ति कुंभज मुने त्रिदशैकसहायकृत् ।।\nजाने त्वामिह संप्राप्तं तथा विंध्याचलोन्नतिम् ।। १९ ।।\nअविमुक्ते महाक्षेत्रे क्षेमं त्र्यक्षेण रक्षिते ।।\nयत्र क्षीणायुषां साक्षाद्विरूपाक्षोऽस्ति मोक्षदः ।। 4.1.25.२० ।।\nभूर्भुवः स्वस्तले वापि न पातालतले मलम् ।।\nनोर्ध्वलोके मया दृष्टं तादृक्क्षेत्रं क्वचिन्मुने ।। २१ ।।\nअहमेकचरोप्यत्र तत्क्षेत्रप्राप्तये मुने ।।\nतप्ये तपांसिनाद्यापि फलेयुर्मे मनोरथाः ।। २२ ।।\nन तत्पुण्यैर्न तद्दानैर्न तपोभिर्न तज्जपैः ।।\nन लभ्यं विविधैर्यज्ञैर्लभ्यमैशादनुग्रहात् ।। २३ ।।\nईश्वरानुग्रहादेव काशीवासः सुदुर्लभः ।।\nसुलभः स्यान्मुने नूनं न वै सुकृतकोटिभिः ।। २४ ।।\nअन्यैव काचित्सा सृष्टिर्विधातुर्याऽतिरेकिणी ।।\nन तत्क्षेत्रगुणान्वक्तुमीश्वरोऽपीश्वरो यतः ।। २५ ।।\nअहो मतेः सुदौर्बल्यमहोभाग्यस्य दौर्विधम् ।।\nअहो मोहस्य माहात्म्यं यत्काशीह न सेव्यते ।।२६।।\nशरीरं जीर्यते नित्यं संजीर्यंतींद्रियाण्यपि ।।\nआयुर्मृगो मृगयुना कृतलक्ष्यो हि मृत्युना ।। २७ ।।\nसापदं संपदं ज्ञात्वा सापायं कायमुच्चकैः ।।\nचपला चपलं चायुर्मत्वा काशीं समाश्रयेत् ।। २८ ।।\nयावन्नैत्यायुषश्चांतस्तावत्काशी न मुच्यते ।।\nकालः कलालवस्यापि संख्यातुं नैव विस्मरेत् ।। २९ ।।\nजरानिकटनिक्षिप्ता बाधंते व्याधयो भृशम् ।।\nतथापि देहो नानेहो नाहो काशीं समीहते ।। 4.1.25.३० ।।\nतीर्थस्नानेन जप्येन परोपकरणोक्तिभिः ।।\nविनार्थं लभ्यते धर्मो धर्मादर्थः स्वयं भवेत् ।। ३१ ।।\nविनैवार्थार्जनोपायं धर्मादर्थो भवेद्ध्रुवम् ।।\nअतोऽर्थचिंतामुत्सृज्य धर्ममेकं समाश्रयेत् ।। ३२ ।।\nधर्मादर्थोऽर्थतः कामः कामात्सर्वसुखोदयः ।।\nस्वर्गोपि सुलभो धर्मात्काश्ये का दुर्लभा परम् ।। ३३ ।।\nउपायत्रयमेवात्र स्थाणुर्निर्वाणकारणम्।।\nशर्वाण्यग्रेव भाणाद्धा परिनिर्णीय सर्वतः ।। ३४ ।।\nपूर्वं पाशुपतो योगस्ततस्तीर्थं सितासितम् ।।\nततोप्येकमनायासमविमुक्तं विमुक्तिदम् ।। ३५ ।।\nश्रीशैल हिमशैलाद्या नानान्यायतनानि च ।।\nत्रिदंडधारणंचापि संन्यासः सर्वकर्मणाम् ।। ३६ ।।\nतपांसि नानारूपाणि व्रतानि नियमा यमाः ।।\nसिंधूनामपि संभेदा अरण्यानि बहून्यपि ।। ३७ ।।\nमानसान्यपि भौमानि धारातीर्थादिकानि च ।।\nऊषराश्चापि पीठानि ह्यच्छिन्नाम्नायपाठनम्।। ३८ ।।\nजपश्चापि मनूनां च तथाऽग्निहवनानि च ।।\nदानानि नानाक्रतवो देवतोपासनानि च ।। ३९ ।।\nत्रिरात्रं पंचरात्राणि सांख्ययोगादयस्तथा ।।\nविष्णोराराधनं श्रेष्ठं मुक्तयेऽभिहितं किल ।। 4.1.25.४० ।।\nपुर्यश्चापि समाख्यातानृतजंतु विमुक्तिदा ।।\nकैवल्यसाधनानीह भवंत्येव विनिश्चितम् ।। ४१ ।।\nएतानि यानि प्रोक्तानि काशीप्राप्तिकराणि च ।।\nप्राप्य काशीं भवेन्मुक्तो जंतुर्नान्यत्रकुत्रचित् ।। ४२ ।।\nअतएव हि तत्क्षेत्रं पवित्रमतिचित्रकृत् ।।\nविश्वेशितुः प्रियनित्यं विष्वग्ब्रह्माण्डमंडले ।। ४३ ।।\nइदमेव हि तत्क्षेत्रं कुशलप्रश्नकारणम् ।।\nएह्येहि देहि मे स्पर्शं निजगात्रस्य सुव्रत ।। ४४ ।।\nअपि काश्याः समागच्छत्स्पर्शवत्स्पर्श इष्यते ।।\nमयात्र तिष्ठता नित्यं किंतु त्वं तत आगतः ।। ४५८ ।।\nत्रिरात्रमपिये काश्यां वसंति नियतेंद्रियाः ।।\nतेषां पुनंति नियतं स्पृष्टाश्चरणरेणवः ।। ४६ ।।\nत्वं तु तत्र कृतावासः कृतपुण्यमहोच्चयः ।।\nउत्तरप्रवहा स्नान जातपिंगलमूर्धजः ।। ४७ ।।\nतव तत्र तु यत्कुंडमगस्तीश्वरसन्निधौ ।।\nतत्र स्नात्वा च पीत्वा च कृतसर्वोदकक्रियः ।। ४८ ।।\nपितॄन्पिंडैः समभ्यर्च्य श्रद्धाश्राद्धविधानतः ।।\nकृत्यकृत्यो भवेज्जंतुर्वाराणस्याः फलं लभेत् ।। ४९ ।।\nइत्युक्त्वा सर्वगात्राणि स्पष्ट्वा कुंभोद्भवस्य च ।।\nस्कंदोऽमृतसरोवारि विगाह्य सुखमाप्तवान् ।।4.1.25.५०।।\nजय विश्वेश नेत्राणि विनिमील्य वदन्नपि ।।\nततः किंचित्क्षणं दध्यौ गुहः स्थाणुसुनिश्चलः ।। ५१ ।।\nस्कंदे विसर्जितध्याने सुप्रसन्नमनोमुखे ।।\nप्रतीक्ष्य वागवसरं पप्रच्छाथ मुनिर्गुहम् ।। ५२ ।।\n।। अगस्तिरुवाच ।। ।।\nस्वामिन्यथा भगवता भगवत्यै पुराऽकथि ।।\nवाराणस्यास्तु महिमा हिमशैलभुवे मुदा ।। ५३ ।।\nत्वया यथा समाकर्णि तदुत्संगनिवासिना ।।\nतथा कथय षड्वक्त्र तत्क्षेत्रं मेऽतिरोचते ।। ५४ ।।\n।। स्कंद उवाच ।। ।।\nशृणुष्व मैत्रावरुणे यथा भगवताऽकथि ।।\nतत्क्षेत्रस्याविमुक्तस्य मम मातुः पुरः पुरा ।। ५५ ।।\nश्रुतं च यत्तदुत्संगे स्थितेन स्थिरचेतसा ।।\nमाहात्म्यं तच्छृणु मुने कथ्यमानं मयाऽनघ ।। ५६ ।।\nगुह्यानां परमं गुह्यमविमुक्तमिहेरितम् ।।\nतत्र संनिहिता सिद्धिस्तत्र नित्यं स्थितो विभुः ।। ५७ ।।\nभूर्लोके नैव संलग्नं तत्क्षेत्रं त्वंतरिक्षगम् ।।\nअयोगिनो न वीक्षंते पश्यंत्येव च योगिनः ।। ।। ५८ ।।\nयस्तत्र निवसेद्विप्र संयतात्मा समाहितः ।।\nत्रिकालमपि भुंजानो वायुभक्षसमो भवेत् ।। ५९ ।।\nनिमेषमात्रमपि यो ह्यविमुक्तेऽतिभक्तिभाक् ।।\nब्रह्मचर्यसमायुक्तं तेन तप्तं महत्तपः ।। 4.1.25.६० ।।\nयस्तु मासं वसेद्धीरो लघ्वाहारो जितेंद्रियः ।।\nसर्वं तेन व्रतं चीर्णं दिव्यं पाशुपतं भवेत् ।। ६१ ।।\nसंवत्सरं वसंस्तत्र जितक्रोधो जितेंद्रियः ।।\nअपरस्वविपुष्टांगः परान्नपरिवर्जकः ।। ६२ ।।\nपरापवादरहितः किंचिद्दानपरायणः ।।\nसमाः सहस्रमन्यत्र तेन तप्तं महत्तपः ।। ६३ ।।\nयावज्जीवं वसेद्यस्तु क्षेत्रमाहात्म्यविन्नरः ।।\nजन्ममृत्यु भयं हित्वा स याति परमां गतिम् ।। ६४ ।।\nन योगैर्या गतिर्लभ्या जन्मांतरशतैरपि ।।\nअन्यत्रहेलया साऽत्र लभ्येशस्य प्रसादतः ।।६५।।\nब्रह्महा योऽभिगच्छेद्वै दैवाद्वाराणसीं पुरीम् ।।\nतस्य क्षेत्रस्य माहात्म्याद्ब्रह्महत्या निवर्तते ।। ६६ ।।\nआदेहपतनं यावद्योविमुक्तं न मुंचति ।।\nन केवलं ब्रह्महत्या प्रकृतिश्च निवर्तते ।। ६७ ।।\nअनन्यमानसो भूत्वा तत्क्षेत्रं यो न मुंचति ।।\nस मुंचति जरामृत्युं गर्भवासं सुदुःसहम् ।। ६८ ।।\nअविमुक्तं निषेवेत देवर्षिगणसेवितम् ।।\nयदीच्छेन्मानवो धीमान्न पुनर्जननं भुवि ।। ६९ ।।\nअविमुक्तं न मुंचेत संसारभयमोचनम् ।।\nप्राप्य विश्वेश्वरं देवं न स भूयोऽभिजायते ।। 4.1.25.७० ।।\nकृत्वा पापसह्स्राणि पिशाचत्वं वरंत्विह ।।\nन तु क्रतुशतप्राप्यः स्वर्गः काशीपुरीं विना ।। ७१ ।।\nअंतकाले मनुष्याणां भिद्यमानेषु मर्मसु ।।\nवातेनातुद्यमानानां स्मृतिर्नैवोपजायते ।। ७२ ।।\nतत्रोत्क्रमणकाले तु साक्षाद्विश्वेश्वरः स्वयम् ।।\nव्याचष्टे तारकं ब्रह्म येनासौ तन्मयो भवेत् ।। ७३ ।।\nअशाश्वतमिदं ज्ञात्वा मानुष्यं बहुकिल्बिषम् ।।\nअविमुक्तं निषेवेत संसारभयनाशनम् ।। ७४ ।\nविघ्रैरालोड्यमानोपि योऽविमुक्तं न मुंचति ।।\nनैःश्रेयसी श्रियं प्राप्य दुःखांतं सोधिगच्छति ।। ७५ ।।\nमहापापौघशमनीं पुण्योपचयकारिणीम् ।।\nभुक्तिमुक्तिप्रदामंते को न काशीं सुधीः श्रयेत् ।। ७६ ।।\nएवं ज्ञात्वा तु मेधावी नाविमुक्तं त्यजेन्नरः ।।\nअविमुक्तप्रसादेन विमुक्तो जायते यतः ।। ७७ ।।\nअविमुक्तस्य माहात्म्यं षड्भिर्वक्त्रैः कथं मया ।।\nवक्तुं शक्यं न शक्नोति सहस्रास्योपि यत्परम् ।। ७८ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे स्कंदागस्त्यदर्शनं नाम पंचविशतितमोऽध्यायः ।। २५ ।। ।।"
  }
]
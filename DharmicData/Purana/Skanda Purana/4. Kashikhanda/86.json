[
  {
    "text": "।। पार्वत्युवाच ।। ।।\nविश्वकर्मेश्वरं लिंगं यत्काश्यां प्रथितं परम् ।।\nतस्य लिंगस्य कथय देवदेव समुद्भवम् ।। १ ।।\n।। देवदेव उवाच ।। ।।\nशृणु देवि प्रवक्ष्यामि कथां पातकनाशिनीम् ।।\nविश्वकर्मेश लिंगस्य प्रादुर्भावं मनोहरम्।।२।।\nविश्वकर्माभवत्पूर्वं ब्रह्मणस्त्वपरा तनुः ।।\nत्वष्टुः प्रजापतेः पुत्रो निपुणः सर्वकर्मसु ।।३।।\nकृतोपनयनः सोथ बालो गुरुकुले वसन् ।।\nचकार गुरुशुश्रूषां भिक्षान्नकृतभोजनः।।४ ।।\nएकदा तद्गुरुः प्राह प्रावृट्काले समागते ।।\nकुरूटजं मदर्थं त्वं यथा प्रावृण्न बाधते ।। ५ ।।\nयत्कदाचिन्न भज्येत न पुरातनतां व्रजेत्।।\nगुरुपत्न्यात्वभिहितो रे त्वाष्ट्र कुरु कंचुकम् ।।६।।\nममांगयोग्यं नो गाढं न श्लथं च प्रयत्नतः ।।\nविनैव वाससा चारु वाल्कलं च सदोज्ज्वलम् ।।७।।\nगुरुपुत्रेण चाज्ञप्तो ममार्थं पादुके कुरु ।।\nयदारूढस्य मे पादौ न पंकः संस्पृशेत्क्वचित् ।। ८ ।।\nचर्मादिबंधनिर्मुक्ते धावतो मे सुखप्रदे ।।\nयाभ्यां च संचरे वारि स्थल भूमाविव द्रुतम्।। ।। ९ ।।\nगुरुकन्यापि तं प्राह त्वाष्ट्र मे श्रवणोचिते ।।\nभूषणे स्वेन हस्तेन कुरु कांचननिर्मिते ।।4.2.86.१०।।\nकुमारी क्रीडनीयानि कौतुकानि च देहि मे ।।\nदंतिदंतमयान्येव स्वहस्तरचितानि च ।। ११ ।।\nगृहोपकरणं द्रव्यं मुसलोलूखलादिकम् ।।\nतथा घटय मेधाविन्यथा त्रुट्यति न क्वचित् ।। १२ ।।\nअक्षालितान्यपि यथा नित्यं पीठानि सत्तम ।।\nउज्ज्वलानि भवंत्येव स्थालिकाश्च तथा कुरु ।। १३ ।।\nसूपकर्मण्यपि च मां प्रशाधि त्वष्ट्रनंदन ।।\nयथांगुल्यो न दह्यंते पाकः स्याच्च यथा शुभः ।। ।। १४ ।।\nएकस्तंभमयं गेहमेकदारुविनिर्मितम् ।।\nतथा कुरु वरं त्वाष्ट्र यत्रेच्छा तत्र धारये ।। १५ ।।\nये सहाध्यायिनोप्यस्य वयोज्येष्ठाश्च तेपि हि ।।\nसर्वेसर्वे समीहंते कर्म तत्कृतमेव हि।।१६।।\nतथेति स प्रतिज्ञाय सर्वेषां पुरतोद्रिजे ।।\nमध्ये वनं प्राविशच्च महाचिंताभयार्दितः ।।१७।।\nकिंचित्कर्तुं न जानाति प्रतिज्ञातं च तेन वै।।\nसर्वेषां पुरतः सर्वं करिष्यामीति निश्चितम्।। १८।।\nकिं करोमि क्व गच्छामि को मे साहाय्यमर्पयेत् ।।\nबुद्धेरपि वनस्थस्य शरणं कं व्रजामि च ।। १९ ।।\nअंगीकृत्य गुरोर्वाक्यं गुरुपत्न्या गुरोः शिशोः ।।\nयो न निष्पादयेन्मूढः स भवेन्निरयी नरः ।। 4.2.86.२० ।।\nगुरुशुश्रूषणं धर्म एको हि ब्रह्मचारिणाम् ।।\nअनिष्पाद्य तु तद्वाक्यं कथं मे निष्कृतिर्भवेत् ।। २१ ।।\nगुरूणां वाक्यकरणात्सर्व एव मनोरथाः ।।\nसिद्ध्यंतीतरथा नैव तस्मात्कार्यं हि तद्वचः ।।२२।।\nकथं तद्वचसः सिद्धिं प्राप्स्याम्यत्र वने स्थितः ।।\nकश्च मेत्र सहायी स्याद्धिषणादुर्बलस्य वै ।। २३ ।।\nआस्तां गुरुकथा दूरं योऽन्यस्यापि लघोरपि ।।\nओमित्युक्त्वा न कुरुते कार्यं सोथ व्रजत्यधः ।। २४ ।।\nकथमेतानि कर्माणि करिष्येऽज्ञोऽसहायवान् ।।\nअंगीकृतानि तद्भीत्या नमस्ते भवितव्यते ।। २५ ।।\nयावदित्थं चिंतयति स त्वाष्ट्रो वनमध्यगः ।।\nतावत्तदेव संप्राप्तस्तेनैकोऽदर्शि तापसः ।। २६ ।।\nअथ नत्वा स तं प्राह वने दृष्टं तपस्विनम् ।।\nको भवान्मानसं मे यो नितरां सुखयत्यहो ।।२७।।\nत्वद्दर्शनेन मे गात्रं चिंतासंतापतापितम् ।।\nहिमानी गाहनेनेव शीतलं भवति क्षणम् ।। २८ ।।\nकिं त्वं मे प्राक्तनं कर्म प्राप्तं तापसरूपधृक् ।।\nअथवा करुणावार्धिराविर्भूतः शिवो भवान् ।। २९ ।।\nयोसि सोसि नमस्तुभ्यमुपदेशेन युंक्ष्व माम् ।।\nगुरूक्तं गुरुपत्न्युक्तं गुर्वपत्योक्तमेव च ।। 4.2.86.३० ।।\nकथं कर्तुमहं शक्तः कर्म तत्र दिशाद्भुतम् ।।\nकुरु मे बुद्धिसाहाय्यं निर्जने बंधुतां गतः ।। ।। ३१ ।।\nइत्युक्तस्तेन स वने तापसो ब्रह्मचारिणा ।।\nकारुण्यपूर्णहृदयो यथोक्तमुपदिष्टवान् ।। ३२ ।।\nय आप्तत्वेन संपृष्टो दुर्बुद्धिं संप्रयच्छति ।।\nस याति नरकं घोरं यावदाभूतसंप्लवम् ।। ३३ ।।\nतापस उवाच ।। ।।\nब्रह्मचारिञ्शृणु ब्रूयां किमद्भुततरं त्विदम्।।\nविश्वेशानुग्रहाद्ब्रह्माप्यभवत्सृष्टिकोविदः ।। ३४ ।।\nयदि त्वं त्वाष्ट्र सर्वज्ञं काश्यामाराधयिष्यसि ।।\nततस्ते विश्वकर्मेति नाम सत्यं भविष्यति ।। ३५ ।।\nविश्वेशानुग्रहात्काश्यामभिलाषा न दुर्लभाः ।।\nसुलभो दुर्लभो वै यद्यत्र मोक्षस्तनुत्यजाम् ।। ३६ ।।\nसृष्टेःकरण सामर्थ्यं सृष्टिरक्षाप्रवीणता ।।\nविधिना विष्णुना प्रापि विश्वेशानुग्रहात्परात् ।। ३७ ।।\nयाहि वैश्वेश्वरं सद्म पद्मया समधिष्ठितम् ।।\nनिर्वाणसंज्ञया बाला यदीच्छेः स्वान्मनोरथान् ।। ३८ ।।\nस हि सर्वप्रदः शंभुर्याचितश्चोपमन्युना ।।\nपयोमात्रं ददौ तस्मै सर्वं क्षीराब्धिमेव च ।। ३९ ।।\nआनंदकानने शंभोः किं किं केन न लभ्यते ।।\nयत्र वासकृतां पुंसां धर्मराशिः पदेपदे ।। 4.2.86.४० ।।\nस्वर्धुनी स्पर्शमात्रेण महापातकसंततिः ।।\nयत्र संक्षयति क्षिप्रं तां काशीं को न संश्रयेत् ।। ४१ ।।\nन तादृग्धर्मसंभारो लभ्यते क्रतुकोटिभिः ।।\nयादृग्वाराणसी वीथी संचारेण पदेपदे ।। ४२ ।।\nधर्मार्थकाममोक्षाणां यद्यत्रास्ति मनोरथः ।।\nतदा वाराणसीं याहि याहि त्रैलोक्यपावनीम् ।। ४३ ।।\nसर्वकामफलप्राप्तिस्तदैव स्याद्ध्रुवं नृणाम् ।।\nयदैव सर्वदः सर्वः काश्यां विश्वेश्वरः श्रितः ।। ४४ ।।\nस तापसोक्तमाकर्ण्य त्वाष्ट्र इत्थं सुहृष्टवान् ।।\nकाशीसंप्रात्युपायं च तमेव समपृच्छत ।।४५।।\n।। त्वाष्ट्र उवाच ।। ।।\nतदानंदवनं शंभोः क्वास्ति तापससत्तम ।।\nयत्र नो दुर्लभं किंचित्साधकानां त्रयीस्थितम् ।। ४६ ।।\nस्वर्गे वा मर्त्यलोके वा बलिसद्मनि वा मुने ।।\nक्व तदानंदगहनं यत्रानंदपयोब्धिजा ।। ४७ ।।\nयत्र विश्वेश्वरो देवो विश्वेषां कर्णधारकः ।।\nव्याचष्टे तारकं ज्ञानं येन तन्मयतां ययुः ।। ४८ ।।\nसुलभा यत्र नियतमानंदवनचारिणः ।।\nअपि नैःश्रेयसी लक्ष्मीः किमन्येल्प मनोरथाः।।४९।।\nकस्तां मां प्रापयेच्छंभोः कथं यामि तथा वद ।।\nस तपस्वीति तद्वाक्यमाकर्ण्य श्रद्धयान्वितम् ।।4.2.86.५०।।\nप्राहागच्छ नयामि त्वां यियासुरहमप्यहो।।\nदुर्लभं प्राप्य मानुष्यं यदि काशी न सेविता ।। ५१ ।।\nपुनःक्व नृत्वं श्रेयोभूः क्व काशीकर्मबंधहृत् ।।\nवृथागते हि मानुष्ये काशीप्राप्तिविवर्जनात् ।। ५२ ।।\nआयुष्यं च भविष्यं च सर्वमेव वृथागतम्।।\nअतोहं सफलीकर्तुं मानुष्यं चातिचंचलम् ।। ५३ ।।\nयास्यामि काशीमायाहि मायां हित्वा त्वमप्यहो ।।\nइति तेन सह त्वाष्ट्रो मुनिनातिकृपालुना ।। ५४ ।।\nपुरीं वैश्वेश्वरीं प्राप्तो मनःस्वास्थ्यमवाप च ।।\nततः प्रापय्य तां काशीं तापसः क्वाप्यतर्कितम् ।। ५५ ।।\nजगाम कुंभसंभूत स त्वाष्ट्रोपीत्यमन्यत ।।\nअवश्यं स हि विश्वेशः सर्वेषां चिंतितप्रदः।। ५६।।\nसत्पथस्थिरवृतीनां दूरस्थोपि समीपगः ।।\nयस्मिन्प्रसन्नदृक्त्र्यक्षस्तं दविष्ठमपि ध्रुवम् ।।५७।।।\nसुनेदिष्ठं करोत्येव स्वयंवर्त्मोपदेशयन् ।।\nक्वाहं तत्र वने बालश्चिंताकुलितमानसः ।।\nक्व तापसः स यो मां वै सूदिश्येह चानयत् ।। ५८ ।।\nखेलोयमस्य त्र्यक्षस्य यस्य भक्तस्य कुत्रचित् ।।\nन दुर्लभतरं किंचिदहो क्वाहं क्व काशिका ।। ५९ ।।\nनाराधितो मया शंभुः प्राक्तने जन्मनि क्वचित् ।।\nशरीरित्वानुमानेन ज्ञातमेतदसंशयम्।। 4.2.86.६० ।।\nअस्मिञ्जन्मनि बालत्वान्न चैवाराधितः स्फुटम् ।।\nप्रत्यक्षमेव मे वैतत्कुतोनुग्रहधीर्मयि ।। ६१ ।।\nआज्ञातं गुरुभक्तिर्मे हेतुः शंभुप्रसादने ।।\nययेहानुगृहीतोस्मि विश्वेशेन कृपालुना ।। ६२ ।।\nअथवा कारणापेक्षस्त्र्यक्षस्त्वितरदेववत् ।।\nरंकमप्यनुगृह्णाति केवलं कारणं कृपा।। ६३ ।।\nयदि नो मय्यनुक्रोशः कथं तापससंगतिः ।।\nतद्रूपेण स्वयं शंभुरानिनायेह मां ध्रुवम् ।।६४।।\nन दानानि न वै यज्ञा न तपांसि व्रतानि च ।।।\nशंभोः प्रसादहेतूनि कारणं  तत्कृपैव हि ।। ।। ६५ ।।\nदयामपि तदा कुर्यादसौ विश्वेश्वरः पराम् ।।\nयदाश्रुत्युक्तमध्वानं सद्भिः क्षुण्णं न संत्यजेत् ।। ६६ ।।\nअनुक्रोशं समर्थ्येति स त्वाष्ट्रः र्शाभवं शुचिः।।\nसंस्थाप्य लिंगमीशस्याराधयत्स्वस्थमानसः ।। ६७ ।।\nआनीय पुष्पसंभारमार्तवं काननाद्बहु ।।\nस्नात्वाभ्यर्चयतीशानं कंदमूलफलाशनः ।। ६८ ।।\nइत्थं त्वष्टृतनूजस्य लिंगाराधनचेतसः ।।\nत्रिहायनात्प्रसन्नोभूत्तस्येशः करुणानिधिः ।। ६९ ।।\nतस्मादेव हि लिंगाच्च प्रादुर्भूय भवोऽब्रवीत् ।।\nवरं वरय रे त्वाष्ट्र दृढभक्त्यानया तव ।। ।। 4.2.86.७० ।।\nप्रसन्नोस्मि भृशं बाल गुर्वर्थकृतचेतसः ।।\nगुरुणा गुरुपत्न्या च गुर्वपत्यद्वयेन च ।। ७१ ।।\nयथार्थितं तथा कर्तुं ते सामर्थ्यं भविष्यति ।। ७२ ।।\nअन्यान्वरांश्च ते दद्यां त्वाष्ट्र तुष्टस्त्वदर्चया ।।\nताञ्शृणुष्व महाभाग लिंगस्यास्याद्भुतश्रियः  ।। ७३ ।।\nत्वं सुवर्णादिधातूनां दारूणां दृषदामपि ।।\nमणीनामपिरत्नानां पुष्पाणामपि वाससाम् ।। ७४ ।।\nकर्पूरादिसुगंधीनां द्रव्याणामप्यपामपि ।।\nकंदमूलफलानां च द्रव्याणामपि च त्वचाम्।। ।। ७५ ।।\nसर्वेषां वस्तुजातानां कर्तुं कर्म प्रवेत्स्यसि ।।\nयस्य यस्य रुचिर्यत्र सद्म देवालयादिषु ।। ७६ ।।\nतस्य तस्येह तुष्ट्यै त्वं तथा कर्तुं प्रवेत्स्यसि ।।\nसर्वनेपथ्यरचनाः सर्वाः सूपस्य संस्कृतीः ।।७७।।\nसर्वाणि शिल्पकार्याणि तौर्यत्रिकमथापि च ।।\nसर्वं ज्ञास्यसि कर्तुं त्वं द्वितीय इव पद्मभूः ।।७८।।\nनानाविधानि यंत्राणि नानायुधविधानकम् ।।\nजलाशयानां रचनाः सुदुर्गरचनास्तथा ।। ७९ ।।\nतादृक्कर्तुं पुरा वेत्सि यादृङ्नान्योऽधियास्यति ।।\nकलाजातं हि सर्वं त्वमवयास्यसि मे वरात् ।। 4.2.86.८० ।।\nसर्वेंद्रजालिकी विद्या त्वदधीना भविष्यति ।।\nसर्वकर्मसु कौशल्यं सर्वबुद्धिवरिष्ठताम् ।।८१ ।।\nसर्वेषां च मनोवृत्तिं त्वं ज्ञास्यसि वरान्मम ।।\nकिं बहूक्तेन यत्स्वर्गे यत्पाताले यदत्र च।। ८२।।\nअतिलोकोत्तरं कर्म तत्सर्वं वेत्स्यसि स्वयम् ।। ८३ ।।\nविश्वेषां विश्वकर्माणि विश्वेषु भुवनेषु च ।।\nयतो ज्ञास्यसि तन्नाम विश्वकर्मेति तेऽनघ ।। ८४ ।।\nअपरः को वरो देयस्तव तं प्रार्थयाश्वहो ।।\nतवादेयं न मे किंचिल्लिंगार्चनरतस्य हि ।। ८५ ।।\nअन्यत्रापि हि यो लिंगं समर्चयति सन्मतिः ।।\nतस्यापि वांछितं देयं किंपुनर्योविकाशिकम् ।। ८६ ।।\nयेन काश्यां समभ्यर्चि येन काश्यां प्रतिष्ठितम् ।।\nयेन काश्यां स्तुतं लिंगं स मे रूपाय दर्पणः।। ८७ ।।\nतत्त्वं स्वच्छोसि मुकुरो मम नेत्रत्रयस्य हि ।।\nकाश्यां लिंगार्चनात्त्वाष्ट्र वरं वरय सुव्रत ।। ८८ ।।\nकाश्यां यो राजधान्यां मे हित्वा मामन्यमर्चयेत् ।।\nस वराकोल्पधीर्मुष्टोऽल्पतुष्टिर्मुक्तिवर्जितः ।। ८९ ।।\nतदानंदवनेह्यत्र समर्च्योहं  मुमुक्षुभिः ।।\nद्रुहिणोपेंद्रचंद्रेंद्रैरिहान्यो न समर्च्यते ।। 4.2.86.९० ।।\nयथानंदवनं प्राप्य त्वं मामर्चितवानसि ।।\nतथान्ये पुण्यकर्माणो मामभ्यर्च्यैव  मामिताः ।। ९१ ।।\nअनुग्राह्योऽसि नितरां ततो वरय दुर्लभम् ।।\nश्राणितं तदवैहि त्वं वद मा चिरयस्व भोः ।। ९२ ।।\n।। विश्वकर्मोवाच ।। ।।\nइदं यत्स्थापितं लिंगं मयाज्ञेनापि शंकर ।।\nतल्लिंगमन्येप्याराध्य संतु समृद्धिभाजनम् ।। ९३ ।।\nअन्यच्च नाथ प्रार्थ्योसि तच्च विश्राणयिष्यसि ।।\nमया विनिर्मापयिता स्वं प्रासादं कदा भवान् ।। ९४ ।।\nदेवदेव उवाच ।। ।।\nएवमस्तु यदुक्तं ते तव लिंगसमर्चकाः ।।\nसमृद्धिभाजनं वै स्युः स्युश्च निर्वाणदीक्षिताः ।। ९५ ।।\nयदा च राजा भविता दिवोदासो विधेर्वरात्।।\nतदा मे वचनात्तात प्रासादं मे विधास्यति ।। ९६ ।।\nनवीकृत्य पुनः काशी निर्विष्टा तेन भूभुजा ।।\nगणेशमायया राज्यात्परिनिर्विण्णचेतसा ।। ९७ ।।\nविष्णोः सदुपदेशाच्च मामेव शरणं गतः ।।\nनिर्वाणलक्ष्मीः प्राप्तेह हित्वा राज्यश्रियं चलाम्।। ९८ ।।\nविश्वकर्मन्व्रज गुरोः शासनाय यतस्व च ।।\nगुरुभक्तिकृतो यस्मान्मद्भक्ता नात्र संशयः ।। ९९ ।।\nये गुरुं चावमन्यंते तेवमान्या मयाप्यहो ।।\nतस्माद्गुरूपदिष्टं हि कुरु शिष्यसमीहितम् ।। 4.2.86.१०० ।।\nतत आगत्य मे पार्श्वं यावन्निर्वाणमेष्यसि ।।\nतावत्स्थास्यसि शुद्धात्मा देवानां हितमाचरन् ।। १ ।।\nतवात्र लिंगे सततं स्थास्याम्यहमभीष्टदः ।।\nअस्य लिंगस्य भक्तानां निर्वाणश्रीरदूरतः ।।२ ।।\nअंगारेशादुदीच्यां ये त्वल्लिंगस्यसमर्चकाः ।।\nतेषां मनोरथावाप्तिर्भविष्यति पदेपदे ।। ३ ।।\nइत्युक्त्वांतर्दधे देवस्त्वाष्ट्रोपि गुरुमाप्तवान् ।।\nगुरोः समीहितं भूरि विधाय स गृहान्ययौ ।।४।।\nगृहेपि मातापितरौ संतोष्य निजकर्मणा ।।\nतदुक्ताज्ञां समाधाय पुनः काशीं समाययौ ।। ५ ।।\nस्वलिंगाराधनासक्तो नाद्यापि  त्वष्टृनंदनः ।।\nकाशीं त्यजति मेधावी सर्वदेव प्रियं चरन् ।। ६ ।।\n।। ईश्वर उवाच ।। ।।\nपृष्टानि यानि र्लिगानि त्वया देवि गिरींद्रजे ।।\nकाशी मुक्तौ समर्थानि तान्युक्तानि मया तव।। ७ ।।\nलिंगमोंकारसंज्ञं च तथा देवं त्रिविष्टपम् ।।\nमहादेवः कृत्तिवासा रत्नेशश्चंद्रसंज्ञकः ।। ८ ।।\nकेदारश्चापि धर्मेशस्तथा वीरेश्वराभिधः ।।\nकामेशविश्वकर्मेशौ मणिकर्णीश्वरस्तथा ।। ९ ।।\nममार्च्यमविमुक्ताख्यं ततो देवि ममा ख्यकम् ।।\nविश्वनाथेति विश्वस्मिन्प्रथितं विश्वसौख्यदम्।। 4.2.86.११० ।।\nअविमुक्तं समासाद्य येन विश्वेश्वरोर्चितः ।।\nन तस्यास्ति पुनर्जन्म कल्पकोटिशतेष्वपि ।। ११ ।।\nअष्टौ मासान्विहारः स्याद्यतीनां संयतात्मनाम् ।।\nएकत्र चतुरोमासानब्दं नावास इष्यते ।। १२ ।।\nअविमुक्ते प्रविष्टानां विहारो नैव युज्यते ।।\nमोक्षोप्यसंशयश्चात्र तस्मात्त्याज्या न काशिका ।। १३ ।।\nआनंदकाननं हित्वा नान्यद्गच्छेत्तपोवनम् ।।\nतपोयोगश्च मोक्षश्च यतोत्रैव मदाश्रयात् ।। १४ ।।\nकृपया सर्वजंतूनां क्षेत्रमेतन्मया कृतम् ।।\nअवश्यमेव सिद्ध्यंति क्षेत्रेस्मिन्सिद्धिकांक्षिणः ।। २५ ।।\nअतीतं वर्तमानं च जानतोऽज्ञानतः कृतम् ।।\nयदेनस्तल्लयं यायादानंदवनवीक्षणात् ।। १६ ।।\nअत्युग्रैश्च तपोभिर्यन्महादानैर्महाव्रतैः ।।\nनियमैश्च यमैः सम्यक्त्वयोगेन महामखैः ।। १७ ।।\nवेदांतशास्त्राभ्यसनैः सर्वोपनिषदाश्रयात् ।।\nएभिर्वै यदवाप्येत तत्काश्यां हेलयाप्यते ।।१८।।\nकर्मसूत्रेण बद्धा वै भ्राम्यंते तावदेव हि ।।\nयावद्वैश्वेश्वरे धाम्नि मम नैव तनुत्यजः ।।१९।।\nकाश्यां स्वलीलया देवि तिर्यग्योनिजुषामपि।।\nददामि चांते तत्स्थानं यत्र यांति न याज्ञिकाः ।। 4.2.86.१२० ।।\nभूतग्रामोऽखिलोप्यत्र मुक्तिक्षेत्रे कृतालयः ।।\nकालेन निधनं यातो यात्येव परमां गतिम् ।। २१ ।।\nविषयासक्तचित्तोपि त्यक्तधर्मरतिस्त्वपि ।।\nकालेनोज्झितदेहोऽत्र न संसारं पुनर्विशेत् ।। २२ ।।\nप्रयागे यत्फलं देवि माघे चोपनिमज्जनात् ।।\nतत्फलं कोटिगुणितं वाराणस्यां क्षणेक्षणे ।। २३ ।।\nअस्य क्षेत्रस्य महिमा कोपि वाचामगोचरः ।।\nउद्देशमात्रमाख्यायि मया ते प्रीतिकाम्यया ।। २४ ।।\nचतुर्दशानां लिंगानां श्रुत्वाख्यानानि सत्तमः ।।\nचतुर्दश सुलोकेषु पूजां प्राप्स्यत्यनुत्तमाम् ।। १२५।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे विश्वकर्मेश प्रादुर्भावो नाम षडशीतितमोऽध्यायः ।। ८६ ।।"
  }
]
[
  {
    "text": "शिवशर्मोवाच ।। ।।\nसत्यलोकेश्वर विधे सर्वेषां प्रपितामह ।।\nकिंचिद्विज्ञप्तुकामोस्मि न भयाद्वक्तुमुत्सहे ।। १ ।।\n।। ब्रह्मोवाच ।। ।।\nयत्त्वं प्रष्टुमना विप्र ज्ञातं ते तन्मनोगतम् ।।\nपिपृच्छिषुस्त्वं निर्वाणं गणौ तत्कथयिष्यतः ।।२।।\nनेतयोर्विष्णुगणयोरगोचरमिहास्ति हि ।।\nसर्वमेतौ विजानीतो यत्किंचिद्ब्रह्मगो लके ।। ३ ।।\nइत्युक्त्वा सत्कृतास्ते वै ब्रह्मणा भगवद्गणाः ।।\nप्रणम्य लोककर्तारं तेऽपि हृष्टाः प्रतस्थिरे ।। ४ ।।\nपुनः स्वयानमारुह्य वैकुंठमभितो ययुः ।।\nगच्छतापि पुनस्तत्र द्विजेनापृच्छितौ गणौ ।। ५ ।।\n।। शिवशर्मोवाच ।। ।।\nकियद्दूरे वयं प्राप्ता गंतव्यं च कियत्पुनः ।।\nपृच्छाम्यन्यच्च वां भद्रौ ब्रूतं प्रीत्या तदप्यहो ।। ।। ६ ।।\nकांच्यवंती द्वारवती काश्ययोध्या च पंचमी ।।\nमायापुरी च मथुरा पुर्यः सप्त विमुक्तिदाः ।। ७ ।।\nविहाय षट्पुरीश्चान्याः काश्यामेवप्रतिष्ठिता ।।\nमुक्तिर्विश्वसृजा तत्किं मम मुक्तिर्न संप्रति ।। ८ ।।\nइति सर्वं मम पुरः प्रसादाद्वक्तुमर्हतम् ।।\nइति तद्वाक्यमाकर्ण्य गणावूचतुरादरात् ।। ९ ।।\n।। गणावूचतुः ।।\nयथार्थं कथयावस्ते यत्पृष्टं भवतानघ ।।\nविष्णुप्रसादाज्जानीवो भूतंभाविभवत्तथा ।। 4.1.23.१० ।।\nविप्रावभासते यावत्किरणैः पुष्पवंतयोः ।।\nतावतीभूः समुद्दिष्टा ससमुद्राद्रि कानना ।। ११ ।।\nवियच्च तावदुपरि विस्तारपरिमंडलम् ।।\nयोजनानां च नियुते भूमेर्भानुर्व्यवस्थितः ।। १२ ।।\nभानोः सकाशादुपरि लक्षे लक्ष्यः क्षपाकरः ।।\nनक्षत्रधं(मं?)डलं सोमाल्लक्षयोजनमुच्छ्रितम् ।। १३।।\nउडुमंडलतः सौम्य उपरिष्टाद्द्विलक्षतः ।।\nद्विलक्षे तु बुधाच्छुक्रः शुक्राद्भौमो द्विलक्षके ।। १४ ।।\nमाहेयादुपरिष्टाच्च सुरेज्यो नियुतद्वये ।।\nद्विलक्षयोजनोत्सेधः सौरिर्देवपुरोहितात् ।। १५ ।।\nदशायुतसमुच्छ्रायं सौरेः सप्तर्षिमंडलम् ।।\nसप्तर्षिभ्यः सहस्राणां शतादूर्ध्वं ध्रुवस्थितः ।। ।। १६ ।।\nपादगम्यं हि यत्किंचिद्वस्त्वस्ति धरणीतले ।।\nतद्भूर्लोक इति ख्यातः साब्धिद्वीपाद्रिकाननम् ।। १७ ।।\nभूर्लोकाच्च भुवर्लोको ब्रध्नावधिरुदाहृतः ।।\nआदित्यादाध्रुवं विप्र स्वर्लोक इति गीयते ।। ।१८ ।।\nमहर्लोकः क्षितेरूर्ध्वमेककोटिप्रमाणतः ।।\nकोटिद्वये तु संख्यातो जनो भूर्लोकतो जनैः ।। १९ ।।\nचतुष्कोटिप्रमाणस्तु तपोलोकोऽस्ति भूतलात् ।।\nउपरिष्टात्क्षितेरष्टौ कोटयः सत्यमीरितम् ।। 4.1.23.२० ।।\nसत्यादुपरि वैकुंठो योजनानां प्रमाणतः ।।\nभूर्लोकात्परिसंख्यातः कोटिषोडशसंमितः ।। २१ ।।\nयत्रास्ते श्रीपतिः साक्षात्सर्वेषामभयप्रदः ।।\nततस्तु षोडशगुणः कैलासोऽस्ति शिवालयः ।। २२ ।।\nपार्वत्या सहितः शंभुर्गजास्य स्कंद नंदिभिः ।।\nयत्र तिष्ठति विश्वेशः सकलः स परः स्मूतः ।। २३ ।।\nतस्य देवस्य खेलोऽयं स्वलीला मूर्तिधारिणः ।।\nस विश्वेश इति ख्यात स्तस्याज्ञाकृदिदं जगत् ।। २४ ।।\nसर्वेषां शासकश्चासौ तस्य शास्ता न चापरः ।।\nस्वयं सृजति भूतानि स्वयं पाति तथात्ति च ।। २५ ।।\nसर्वज्ञ एकः स प्रोक्तः स्वेच्छाधीन विचेष्टितः ।।\nतस्य प्रवतर्कः कोपि नहि नैव निवर्तकः ।। २६ ।।\nअमूर्तं यत्परं ब्रह्म समूर्तं श्रुतिचोदितम् ।।\nसर्वव्यापि सदा नित्यं सत्यं द्वैतविवर्जितम् ।। २७ ।।\nसर्वेभ्यः कारणेभ्यश्च परात्परतरं परम् ।।\nआनंदं ब्रह्मणो रूपं श्रुतयो यत्प्रचक्षते ।। २८ ।।\nसंविदं तेन यं वेदा विष्णुर्वेद न वै विधिः ।।\nयतो वाचो निवर्तंते ह्यप्राप्य मनसा सह ।। २९ ।।\nस्वयंवेद्यः परं ज्योतिः सर्वस्य हृदि संस्थितः ।।\nयोगिगम्यस्त्वनाख्येयो यः प्रमाणैकगोचरः ।। 4.1.23.३० ।।\nनानारूपोप्यरूपो यः सर्वगोपि न गोचरः ।।\nअनंतोप्यंतक वपुः सर्ववित्कर्मवर्जितः ।।३१।।\nतस्येदमैश्वरं रूपं खंडचंद्रावतंसकम् ।।\nतमालश्यामलगलं स्फुरद्भालविलोचनम् ।। ३२ ।।\nलसद्वामार्धनारीकं कृतशेषशुभांगदम् ।।\nगंगातरंगसत्संग सदाधौतजटातटम् ।। ३३ ।।\nस्मरांगरजःपुंज पूजितावयवोज्ज्वलम् ।।\nविचित्रगात्रविधृतमहाव्यालविभूषणम् ।। ३४ ।।\nमहोक्षस्यंदनगमं विरुताजगवायुधम्।।\nगजाजिनोत्तरासंगं दशार्धवदनं शुभम् ।। ३५ ।।\nउत्त्रासित महामृत्यु महाबलगणावृतम् ।।\nशरणार्थिकृतत्राणं नत निर्वाणकारणम् ।।\nमनोरथपथातीतं वरदानपरायणम् ।। ३६ ।।\nतस्य तत्त्वस्वरूपस्य रूपातीतस्य भो द्विज ।।\nपरावरे रुद्ररूपे सर्वेव्याप्यावतिष्ठत ।। ३७ ।।\nनिराकारोपि साकारः शिव एव हि कारणम ।।\nमुक्तये भुक्तये वापि न शिवान्मोक्षदो परः ।। ३८ ।।\nयथा तेनाखिलं ह्येतत्पार्वतीपतिसात्कृतम ।।\nइदं चराचरं सर्वं दृश्यादृश्यमरूपिणा ।। ३९ ।।\nतथा मृडानीकांतेन विष्णुसादखिलंजगत ।।\nविधाय क्रीड्यते विप्र नित्यं स्वच्छंद लीलया ।। 4.1.23.४० ।।\nयथाशिवस्तथा विष्णुर्यथाविष्णुस्तथा शिवः ।।\nअंतरं शिवविष्ण्वोश्च मनागपि न विद्यते ।। ४१ ।।\nआहूय पूर्वं ब्रह्मादीन्समस्तान्देवतागणान् ।।\nविद्याधरोरगादींश्च सिद्धगंधर्वचारणान् ।। ४२ ।।\nनिजसिंहासनसमं कृत्वा सिंहासनं शुभम् ।।\nउपवेश्य हरिं तत्र च्छत्रं कृत्वा मनोहरम् ।।४३।।\nश्लक्ष्णं कोटिशलाकं च विश्वकर्मविनिर्मितम् ।।\nपांडुरं रत्नदंडं च स्थूलमुक्तावलंबितम् ।। ४४ ।।\nकलशेन विचित्रेण ह्युपरिष्टाद्विराजितम् ।।\nसहस्रयोजनायामं सर्वरत्नमयं शुभम् ।।४५।।\nपट्टसूत्रमयैरम्यैश्चामरैश्च परिष्कृतम् ।।\nराजाभिषेकयोग्यैश्च द्रव्यैः सर्वौषधादिभिः ।। ४६ ।।\nप्रत्यक्षतीर्थपाथोभिः पंचकुंभैर्मनोहरैः ।।\nसिद्धार्थाक्षतदूर्वाभिर्मंत्रैः स्वयमुपस्थितैः ।। ४७ ।।\nदेवानां च तथर्षीणां सिद्धानां फणिनामपि ।।\nआनीय मंगलकराः कन्याः षोडशषोडश ।। ४८ ।।\nवीणामृदंगाब्जभेरी मरु डिंडिमझर्झरैः ।।\nआनकैः कांस्यतालाद्यै र्वाद्यैर्ललितगायनैः ।।४९।।\nब्रह्मघोषमहारावैरापूरितनभोंगणे ।।\nशुभे तिथौ शुभे लग्ने ताराचंद्रबलान्विते ।।4.1.23.५० ।।\nआबद्धमुकुटं रम्यं कृतकौतुकमंगलम् ।।\nमृडानीकृतशृंगारं सुश्रिया सुश्रियायुतम् ।।५१।।\nअभिषिच्य महेशेन स्वयं ब्रह्मांडमंडपे ।।\nदत्तं समस्तमैश्वर्यं यन्निजं नान्यगामि च ।। ५२ ।।\nततस्तुष्टाव देवेशः प्रमथैः सह शार्ङ्गिणम् ।।\nब्रह्माणं लोककर्तारमुवाच च वचस्त्विदम् ।। ५३ ।।\nमम वंद्यस्त्वयं विष्णुः प्रणमत्वममुं हरिम् ।।\nइत्युक्त्वाथ स्वयं रुद्रो ननाम गरुडध्वजम् ।। ५४ ।।\nततो गणेश्वरैः सर्वैंर्ब्रह्मणा च मरुद्गणैः ।।\nयोगिभिः सनकाद्यैश्च सिद्धैर्देवर्षिभिस्तथा ।। ५५ ।।\nविद्याधरैः सगंधर्वैर्यक्षरक्षोप्सरोगणैः ।।\nगुह्यकैश्चारणैर्भूतैः शेष वासुकि तक्षकैः ।। ५६ ।।\nपतत्रिभिः किंनरैश्च सर्वैः स्थावरजंगमैः ।।\nततो जयजयेत्युक्त्वा नमोस्त्विति नमोस्त्विति ।। ५७ ।।\nततोहरिर्महेशेन संसदि द्युसदां तदा ।।\nएतैर्महारवै रम्यैश्चानर्चि परमार्चिषा ।। ५८ ।।\nत्वं कर्ता सर्वभूतानां पाता हर्ता त्वमेव च ।।\nत्वमेव जगतां पूज्यस्त्वमेव जगदीश्वरः ।। ५९ ।।\nदाता धर्मार्थकामानां शास्ता दुर्नयकारिणाम् ।।\nअजेयस्त्वं च संग्रामे ममापि हि भविष्यसि ।। 4.1.23.६० ।।\nइच्छाशक्तिः क्रियाशक्तिर्ज्ञानशक्तिस्तथोत्तमा ।।\nशक्तित्रयमिदं विष्णो गृहाण प्रापितं मया ।। ६१ ।।\nत्वद्द्वेष्टारो हरे नूनं मया शास्याः प्रयत्नतः ।।\nत्वद्भक्तानां मया विष्णो देयं निर्वाणमुत्तमम् ।। ६२ ।।\nमायां चापि गृहाणेमां दुष्प्रणोद्यां सुरासुरैः ।।\nयया संमोहितं विश्वमकिंचिज्ज्ञं भविष्यति ।। ६३ ।।\nवामबाहुर्मदीयस्त्वं दक्षिणोसौ पितामहः ।।\nअस्यापि हि विधेः पाता जनितापि भविष्यसि ।। ६४ ।।\nवैकुंठैश्वर्यमासाद्य हरेरित्थं हरः स्वयम् ।।\nकैलासे प्रमथैः सार्धं स्वैरं क्रीडत्युमापतिः ।। ६५ ।।\nतदा प्रभृति देवोसौ शार्ङ्गधन्वा गदाधरः ।।\nत्रैलोक्यमखिलं शास्ति दानवांतकरो हरिः ।।६६।।\nइति ते कथिता विप्र लोकानां च परिस्थितिः ।।\nइदानीं कथयिष्यावस्तवनिर्वाण कारणम् ।। ६७ ।।\nइदं तु परमाख्यानं शृणुयाद्यः समाहितः ।।\nस्वर्लोकमभिगम्याथ काश्यां निर्वाणमाप्नुयात् ।। ६८ ।।\nयज्ञोत्सवे विवाहे च मंगलेष्वखिलेष्वपि ।।\nराज्याभिषेक समये देवस्थापनकर्मणि ।। ६९ ।।\nसर्वाधिकारदानेषु नववेश्मप्रवेशने ।।\nपठितव्यं प्रयत्नेन तत्कार्य परिसिद्धये ।।4.1.23.७०।।\nअपुत्रो लभते पुत्रमधनो धनवान्भवेत् ।।\nव्याधितो मुच्यते रोगाद्बद्धो मुच्येत बंधनात्।।७१।।\nजप्यमेतत्प्रयत्नेन सततं मंगलार्थिना ।।\nअमंगलानां शमनं हरनारायणप्रियम ।।७२।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे चतुर्भुजाभिषेको नाम त्रयोविंशतितमोऽध्यायः ।। २३ ।।"
  }
]
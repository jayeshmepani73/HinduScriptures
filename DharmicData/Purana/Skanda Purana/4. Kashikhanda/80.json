[
  {
    "text": "।। स्कंद उवाच ।। ।।\nकुंभोद्भूत तदाश्चर्यं विलोक्य जगदंबिका ।।\nउवाच शंभुं प्रणता प्रणतार्तिहरं परम् ।।१।।\n।। अंबिकोवाच।। ।।\nअस्य पीठस्य माहात्म्यं महादेव महेश्वर ।।\nतिरश्चामपि यज्जातं ज्ञानं संसारमोचनम् ।। २ ।।\nअतः प्रभावं विज्ञाय धर्मपीठस्य धूर्जटे ।।\nधर्मेश्वरसमीपेहं स्थास्याम्यद्य दिनावधि ।। ३ ।।\nअत्र लिंगे तु ये भक्ताः स्त्रियो वा पुरुषास्तु वा ।।\nतेषामभीष्टां संसिद्धिं साधयिष्याम्यहं सदा ।। ४ ।।\n।। ईश्वर उवाच ।। ।।\nसाधुकृतं त्वया देवि कृतवत्या परिग्रहम् ।।\nअस्येह धर्मपीठस्य मनोरथकृतः सताम् ।। ५ ।।\nत एव विश्वभोक्तारो विश्वमान्यास्त एव हि ।।\nये त्वां विश्वभुजामत्र पूजयिष्यंति मानवाः ।। ६ ।।\nविश्वे विश्वभुजे विश्वस्थित्युत्पत्तिलयप्रदे ।।\nनरास्त्वदर्चकाश्चात्र भविष्यंत्यमलात्मकाः ।।७।।\nमनोरथतृतीयायां यस्ते भक्तिं विधास्यति ।।\nतन्मनोरथसंसिद्धिर्भवित्री मदनुग्रहात् ।। ८ ।।\nनारी वा पुरुषो वाथ त्वद्व्रताचरणात्प्रिये ।।\nमनोरथानिह प्राप्य ज्ञानमंते च लप्स्यते ।। ९ ।।\n।। देव्युवाच ।। ।।\nमनोरथतृतीयायां व्रतं कीदृक्कथा कथम् ।।\nकिं फलं कैः कृतं नाथ कथयैतत्कृपां कुरु ।। 4.2.80.१० ।।\n।। ईश्वर उवाच ।। ।।\nशृणु देवि यथा पृष्टं भवत्या भवतारिणि ।।\nमनोरथव्रतं चैतद्गुह्याद्गुह्यतरं परम् ।। ११ ।।\nपुलोमतनया पूर्वं तताप परमं तपः ।।\nकिंचिन्मनोरथं प्राप्तुं न चाप तपसः फलम् ।। १२ ।।\nअपूपुजत्ततो मां सा भक्त्या परमया मुदा ।।\nगीतेन सरहस्येन कलकंठीकलेन हि ।। १३ ।।\nतद्गानेनातिसंतुष्टो मृदुना मधुरेण च ।।\nसुतालेन सुरंगेण धातुमात्राकलावता ।। १४ ।।\nप्रोवाच तां वरं ब्रूहि प्रसन्नोस्मि पुलोमजे ।।\nअनेन च सुगीतेन त्वनया लिंगपूजया ।। १५ ।।\n।।पुलोमजोवाच ।। ।।\nयदि प्रसन्नो देवेश तदा यो मे मनोरथः ।।\nतं पूरय महादेव महादेवी महाप्रिय ।। १६ ।।\nसर्वदेवेषु यो मान्यः सर्वदेवेषु सुंदरः ।।\nयायजूकेषु सर्वेषु यः श्रेष्ठः सोस्तु मे पतिः ।। १७ ।।\nयथाभिलषितं रूपं यथाभिलषितं सुखम् ।।\nयथाभिलषितं चायुः प्रसन्नो देहि मे भव ।। १८ ।।\nयदायदा च पत्या मे संगः स्याद्धृत्सुखेच्छया ।।\nतदातदा च तं देहं त्यक्त्वान्यं देहमाप्नुयाम्।। ।। १९ ।।\nसदा च लिंगपूजायां मम भक्तिरनुत्तमा ।।\nभव भूयाद्भवहर जरामरणहारिणी ।। 4.2.80.२० ।।\nभर्तुर्व्ययेपि वैधव्यं क्षणमात्रमपीह न ।।\nमम भावि महादेव पातिव्रत्यं च यातु मा ।। २१ ।।\n।। स्कंद उवाच ।। ।।\nइमं मनोरथं तस्याः पौलोम्याः पुरसूदनः ।।\nसमाकर्ण्य क्षणं स्मित्वा प्राहेशो विस्मयान्वितः ।। २६ ।।\nईश्वर उवाच ।। ।।\nपुलोमकन्ये यश्चैष त्वयाकारि मनोरथः ।।\nलप्स्यसे व्रतचर्यातस्तत्कुरुष्व जितेंद्रिये ।। २३ ।।\nमनोरथतृतीयायाश्चरणेन भविष्यति ।।\nतत्प्राप्तये व्रतं वक्ष्ये तद्विधेहि यथोदितम्।। २४ ।।\nतेन व्रतेन चीर्णेन महासौभाग्यदेन तु ।।\nअवश्यं भविता बाले तव चैवं मनोरथः ।। २५ ।।\n।। पुलोमकन्यावोच ।। ।।\nकारुण्यवारिधे शंभो प्रणतप्राणि सर्वद ।।\nकिमात्मिकाथ का शक्तिः का पूज्या तत्र देवता ।। २६ ।।\nकदा च तद्विधातव्यमिति कर्तव्यता च का ।।\nइत्याकर्ण्य शिवो वाक्यं तां तु प्रणिजगाद ह ।। २७।।\n।। ईश्वर उवाच ।। ।।\nमनोरथतृतीयायां व्रतं पौलोमि तच्छुभम्।।\nपूज्या विश्वभुजा गौरी भुजविंशतिशालिनी ।। २८ ।।\nवरदोऽभयहस्तश्च साक्षसूत्रः समोदकः ।।\nदेव्याः पुरस्ताद्व्रतिना पूज्य आशाविनायकः।।२९।।\nचैत्रशुक्ल तृतीयायां कृत्वा वै दंतधावनम् ।।\nसायंतनीं च निर्वर्त्य नातितृप्त्या भुजिक्रियाम् ।।4.2.80.३०।।\nनियमं चेति गृह्णीयाज्जितक्रोधो जितेंद्रियः ।।\nसंत्यक्तास्पृश्य संस्पर्शः शुचिस्तद्गतमानसः ।। ३१ ।।\nप्रातर्व्रतं चरिष्यामि मातर्विश्वभुजेनघे ।।\nविधेहि तत्र सांनिध्यं मन्मनोरथसिद्धये ।। ३२ ।।\nनियमं चेति संगृह्य स्वपेद्रात्रौ शुभं स्मरन्।।\nप्रातरुत्थाय मेधावी विधायावश्यकं विधिम् ।। ३३ ।।\nशौचमाचमनं कृत्वा दंतकाष्ठं समाददेत् ।।\nअशोकवृक्षस्य शुभं सर्वशोकनिशातनम् ।।३४।।\nनित्यंतनं च निष्पाद्य विधिं विधिविदांवरः ।।\nस्नात्वा शुद्धांबरः सायं गौरीपूजां समाचरेत् ।। ३५ ।।\nआदौ विनायकं पूज्य घृतपूरान्निवेद्य च ।।\nततोर्चयेद्विश्वभुजामशोककुसुमैः शुभैः ।। ३६ ।।\nअशोकवर्तिनैवेद्यैर्धूपैश्चागुरुसंभवैः ।।\nकुंकुमेनानुलिप्यादावेकभक्तं ततश्चरेत् ।। ३७ ।।\nअशोकवर्तिसहितैर्घृतपूरैर्मनोहरैः ।।\nएवं चैत्रतृतीयायां व्यतीतायां पुलोमजे ।।३८।।\nराधादिफाल्गुनांतासु तृतीयासु व्रतं चरेत् ।।\nक्रमेण दंतकाष्ठानि कथयामि तवानघे ।।३९।।\nअनुलेपनवस्तूनि कुसुमानि तथैव च ।।\nनैवेद्यानि गजास्यस्य देव्याश्चापि शुभव्रते ।। 4.2.80.४० ।।\nअन्नानि चैकभक्तस्य शृणुतानि फलाप्तये ।।\nजंब्वपामार्ग खदिर जाती चूतकदंबकम्।।४१।।\nप्लक्षोदुंबरखर्जूरी बीजपूरी सदाडिमी ।।\nदंतकाष्ठ द्रुमा एते व्रतिनः समुदाहृताः ।।४२।।\nसिंदूरागुरु कस्तूरी चंदनं रक्तचंदनम् ।।\nगोरोचना देवदारु पद्माक्षं च निशाद्वयम् ।।४३।।\nप्रीत्यानुलेपनं बाले यक्षकर्दमसंभवम् ।।\nसर्वेषामप्यलाभे च प्रशस्तो यक्षकर्दमः ।।४४।।\nकस्तूरिकाया द्वौ भागौ द्वौ भागौ कुंकुमस्य च ।।\nचंदनस्य त्रयो भागाः शशिनस्त्वेक एव हि ।। ४५ ।।\nयक्षकर्दम इत्येष समस्तसुरवल्लभः ।।\nअनुलिप्याथ कुसुमैरर्चयेद्वच्मि तान्यपि ।। ४६ ।।\nपाटला मल्लिका पद्म केतकी करवीरकः ।।\nउत्पलै राजचंपैश्च नंद्यावर्तैश्च जातिभिः ।। ४७ ।।\nकुमारीभिः कर्णिकारैरलाभेतच्छदैः सह ।।\nसुगंधिभिः प्रसूनोघैः सर्वालाभेपि पूजयेत् ।। ४८ ।।\nकरंभो दधिभक्तं च सचूतरसमंडकाः ।।\nफेणिका वटकाश्चैव पायसं च सशर्करम् ।। ४९ ।।\nसमुद्गं सघृतं भक्तं कार्त्तिके विनिवेदयेत् ।।\nइंडेरिकाश्च लड्डूका  माघे लंपसिका शुभा ।। 4.2.80.५० ।।\nमुष्टिकाः शर्करागर्भाः सर्पिषा परिसाधिताः ।।\nनिवेद्याः फाल्गुने देव्यै सार्धं विघ्नजिता मुदा ।। ५१ ।।\nनिवेदयेद्यदन्नं हि एकभक्तपि तत्स्मृतम् ।।\nअन्यन्निवेद्य संमूढो भुंजानोऽन्यत्पतेदधः ।। ५२ ।।\nप्रतिमासं तृतीयायामेवमाराध्य वत्सरम् ।।\nव्रतसंपूर्तये कुर्यात्स्थंडिलेऽग्निसमर्चनम् ।। ५३ ।।\nजातवेदसमंत्रेण तिलाज्यद्रविणेन च ।।\nशतमष्टाधिकं होमं कारयेद्विधिना व्रती ।।५४।।\nसदैव नक्ते पूजोक्ता सदा नक्ते तु भोजनम् ।।\nनक्त एव हि होमोऽयं नक्त एव क्षमापनम् ।। ५५ ।।\nगृहाण पूजां मे भक्त्या मातर्विघ्नजिता सह ।।\nनमोस्तु ते विश्वभुजे पूरयाशु मनोरथम् ।। ५६ ।।\nनमो  विघ्नकृते तुभ्यं नम आशाविनायक ।।\nत्वं विश्वभुजया सार्धं मम देहि मनोरथम् ।।५७।।\nएतौ मंत्रौ समुच्चार्य पूज्या गौरीविनायकौ ।।\nव्रतक्षमापने देयः पर्यंकस्तूलिकान्वितः ।। ५८ ।।\nउपधान्या समायुक्तो दीपीदपर्णसंयुतः ।।\nआचार्यं च सपत्नीकं पर्यंक उपवेश्य च ।। ५९ ।।\nव्रती समर्चयेद्वस्त्रैः करकर्णविभूषणैः ।।\nसुगंधचंदनैर्माल्यैर्दक्षिणाभिर्मुदान्वितः ।। 4.2.80.६० ।।\nदद्यात्पयस्विनीं गां च व्रतस्यपरिपूर्तये ।।\nतथोपभोगवस्तूनिच्छत्रोपानत्कमंडलुम् ।। ६१ ।।\nमनोरथतृतीयाया व्रतमेतन्मया कृतम् ।।\nन्यूनातिरिक्तं संपूर्णमेतदस्तु भवद्गिरा ।।६२।।\nइत्याचार्यं समापृच्छ्य तथेत्युक्तश्च तेन वै ।।\nआसीमांतमनुव्रज्य दत्त्वान्येभ्योपि शक्तितः ।। ६३ ।।\nनक्तं समाचरेत्पोष्यैः सार्धं सुप्रीतमानसः ।।\nप्रातश्चतुर्थ्यां संभोज्य चतुरश्च कुमारकान् ।। ६४ ।।\nअभ्यर्च्य गंधमाल्याद्यैर्द्वादशापि कुमारिकाः ।।\nएवं संपूर्णतां याति व्रतमेतत्सुनिर्मलम् ।।६५।।\nकार्यं मनोरथावाप्त्यै सर्वैरेतद्व्रतं शुभम् ।।\nपत्नीं मनोरमां कुल्यां मनोवृत्त्यनुसारिणीम् ।।६६।।\nतारिणीं दुःखसंसारसागरस्य पतिव्रताम् ।।\nकुर्वन्नेतद्व्रतं वर्षं कुमारः प्राप्नुयात्स्फुटम् ।। ६७ ।।\nकुमारी पतिमाप्नोति स्वाढ्यं सर्वगुणाधिकम् ।।\nसुवासिनी लभेत्पुत्रान्पत्युः सौख्यमखंडितम् ।। ६८ ।।\nदुर्भगा सुभगास्याच्च धनाढ्या स्याद्दरिद्रिणी ।।\nविधवापि न वैधव्यं पुनराप्नोति कुत्रचित् ।। ६९ ।।\nगुर्विणी च शुभं पुत्रं लभते सुचिरायुषम् ।।\nब्राह्मणो लभते विद्यां सर्वसौभाग्यदायिनीम् ।। 4.2.80.७० ।।\nराज्यभ्रष्टो लभेद्राज्यं वैश्यो लाभं च विंदति ।।\nचिंतितं लभते शूद्रो व्रतस्यास्य निषेवणात् ।। ७ ।।।\nधर्मार्थी धर्ममाप्नोति धनार्थी धनमाप्नुयात् ।।\nकामी कामानवाप्नोति मोक्षार्थी मोक्षमाप्नुयात् ।। ७२ ।।\nयो यो मनोरथो यस्य स तं तं विंदते ध्रुवम् ।।\nमनोरथतृतीयाया व्रतस्य चरणाद्व्रती ।। ७३ ।।\n।। स्कंद उवाच ।। ।।\nइत्थं निशम्य शिवतः शिवा संतुष्टमानसा ।।\nपुनः पप्रच्छ विश्वेशं प्रबद्धकरसंपुटा ।। ७४ ।।\nअन्यत्र ये व्रतं चैतत्करिष्यंति सदाशिव ।।\nते कथं पूजयिष्यंति मां च आशाविनायकम् ।। ७५ ।। ।।\nशिव उवाच ।। ।।\nसाधु पृष्टं त्वया देवि सर्वसंदेहभेदिनि ।।\nवाराणस्यां समर्च्या त्वं विश्वे प्रत्यक्षरूपिणी ।।७६।।\nआशा विघ्नजिता सार्धं  सर्वाशापूर्तिकारिणा ।।\nहारिणानंतविघ्नानां मम क्षेत्र शुभार्थिना ।। ७७ ।।\nक्षिप्रमागमयित्वा च नत्वा दूरंगतानपि ।।\nकृतकृत्यान्विधायाथ  चिंतितैः समनोरथैः ।। ७८ ।।\nअन्यत्र व्रतिभिर्विश्वे कांचनीप्रतिमा तव ।।\nपंचकृष्णलकादूर्ध्वं कार्या विघ्नहृतोपि च ।। ७९ ।।\nआचार्याय व्रती दद्याद् व्रतांते प्रतिमा द्वयम् ।।\nसकृत्कृते व्रती चास्मिन्कृतकृत्यो व्रती भवेत् ।। 4.2.80.८० ।।\nततः पुलोमजा देवि श्रुत्वैतद्व्रतमुत्तमम् ।।\nकृत्वा मनोरथं प्राप यथाभिवांछितं हृदि   ।।८१।।\nअरुंधत्या वसिष्ठोपि लब्धोऽत्रिऽनसूयया ।।\nसुनीत्योत्तानपादाच्च ध्रुवः प्राप्तोंऽगजोत्तमः ।। ८२ ।।\nसुनीतेदुर्भर्गत्वं च पुनरस्माद्व्रताद्गतम् ।।\nचतुर्भुजः पतिः प्राप्तः क्षीरनीरधिजन्मना ।। ८३ ।।\nकिं बहूक्तेन सुश्रोणि कृतंयेन व्रतं त्विदम् ।।\nव्रतानि तेन सर्वाणि कृतानि व्रतिना ध्रुवम् ।। ८४ ।।\nश्रुत्वा धीमान्कथां पुण्यां पुनस्तद्गतमानसः ।।\nशुभबुद्धिमवाप्नोति पापैरपि विमुच्यते ।। ८५ ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे उत्तरार्धे धर्मेश्वराख्याने विश्वभुजाशाविनायकप्रशंसने मनोरथतृतीयाव्रताख्यानं नामाशीतितमोध्यायः ।। ८० ।।"
  }
]
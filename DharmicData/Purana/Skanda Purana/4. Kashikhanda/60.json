[
  {
    "text": "स्कंद उवाच ।।\nउक्ता पंचनदोत्पत्तिर्मित्रावरुणनंदन ।।\nइदानीं कथयिष्यामि माधवाविष्कृतिं पराम् ।। १ ।।\nयां श्रुत्वा श्रद्धया धीमान्पापेभ्यो मुच्यते क्षणात् ।।\nन च श्रिया वियुज्येत संयुज्येत वृषेण च ।। २ ।।\nआगत्य मंदरादद्रेरुपेंद्रश्चंद्रशेखरम् ।।\nआपृच्छ्य तार्क्ष्यरथगः क्षणाद्वाराणसीं पुरीम्।। ३ ।।\nदिवो दासं महीपालं समुच्चाट्य स्वमायया ।।\nस्थित्वा पादोदके तीर्थे केशवाख्य स्वरूपतः ।। ४ ।।\nमहिमानं परं काश्यां विचार्य सुविचार्य च ।।\nदृष्ट्वा पंचनदं तीर्थं परां मुदमवाप ह ।। ५ ।।\nउवाच च प्रसन्नात्मा पुंडरीकविलोचनः ।।\nअगण्या अपि वैकुंठ गुणा विगणिता मया ।। ६ ।।\nक्व क्षीरनीरधौ संति तावंतो निर्मला गुणाः ।।\nयावंतो विजयं तेत्र काश्यां पंचनदे ह्रदे ।। ७ ।।\nश्वेतद्वीपेपि सामग्री क्व गुणानां गरीयसी ।।\nईदृशी यादृशी काश्यां धूतपापेस्ति पावनी ।। ८ ।।\nमुदे कौमोदकी स्पर्शस्तथा न मम जायते ।। धूतपापांबु संपर्को यथा भवति सर्वथा ।। ९ ।।\nन क्षीरनीरधिजया सुखं मे श्लिष्टगात्रया ।।\nतथा भवेद्यथात्र स्यात्स्पृष्टया धूतपापया ।। 4.2.60.१० ।।\nइत्थं पंचनदे तीर्थे क्षीरनीरधिजाधवः ।।\nसंप्रेष्य तार्क्ष्यं त्र्यक्षाग्रे वृत्तांतविनिवेदितुम् ।। ११ ।।\nआनंदकाननभवं दिवोदास क्षमापतेः ।।\nसंवर्णयन्गुणग्रामं पुण्यं पांचनदोद्भवम् ।। १२ ।।\nसुखोपविष्टः संहृष्टः सुदृष्टिर्विष्टरश्रवाः ।।\nदृष्टवांस्तपसा जुष्टमपुष्टांगं तपोधनम् ।। १३ ।।\nस ऋषिस्तं समभ्येत्य पुंडरीकाक्षमच्युतम् ।।\nउपोपविष्टकमलं वनमालाविराजितम् ।। १४ ।।\nशंखपद्मगदाचक्र चंचत्करचतुष्टयम् ।।\nकौस्तुभोद्भासितोरस्कं पीतकौशेयवाससम् ।। १५ ।।\nसुनीलेंदीवररुचिं सुस्निग्ध मधुराकृतिम् ।।\nनाभीह्रदलसत्पद्म सुपाटलरदच्छदम् ।। १६ ।।\nदाडिमीबीजदशनं किरीटद्योतितांबरम् ।।\nदेवेंद्रवंदितपदं सनकादिपरिष्टुतम् ।। १७ ।।\nदिव्यर्षिभिर्नारदाद्यैः परिगीतमहोदयम् ।।\nप्रह्लादाद्यैर्भागवतैः परिनंदितमानसम् ।। १८ ।।\nधृतशार्ङ्गधनुर्दंडं दंडिताखिलदानवम्।।\nमधुकैटभहंतारं कंसविध्वंससूचकम्।। १९ ।।\nकैवल्यं यत्परं ब्रह्म निराकारमगोचरम् ।।\nतं पुं मूर्त्या परिणतं भक्तानां भक्तिहेतुतः ।।4.2.60.२०।।\nवेदाविदुर्यदाकारं नैवोपनिषदोदितम्।।\nब्रह्माद्या न च गीर्वाणाश्चक्रे नेत्रातिथिं सतम् ।।२१।।\nप्रणनाम मुदायुक्तः क्षितिविन्यस्तमस्तकः ।।\nस ऋषिस्तं हृषीकेशमग्निबिंदुर्महातपाः ।। २२ ।।\nतुष्टाव परया भक्त्या मौलिबद्धकरांजलिः ।।\nअध्यस्तविस्तीर्णशिलं बलिध्वंसिनमच्युतम् ।। २३ ।।\nतत्र पंचनदाभ्याशे मार्कंडेयादि सेविते ।।\nगोविंदमग्निबिंदुः स स्तुतवांस्तुष्टमानसः ।। २४ ।।\n।। अग्निबिंदुरुवाच ।। ।।\nओं नमः पुंडरीकाक्ष बाह्यांतः शौचदायिने ।।\nसहस्रशीर्षा पुरुषः सहस्राक्षः सहस्रपात् ।। २५ ।।\nनमामि ते पदद्वंद्वं सर्वद्वंद्वनिवारकम् ।।\nनिर्द्वंद्वया धिया विष्णो जिष्ण्वादि सुरवंदित ।। २६ ।।\nयं स्तोतुं नाधिगच्छंति वाचो वाचस्पतेरपि ।।\nतमीष्टे क इह स्तोतुं भक्तिरत्र बलीयसी ।। २७ ।।\nअपि यो भगवानीशो मनःप्राचामगोचरः ।।\nसमादृशैरल्पधीभिः कथं स्तुत्यो वचः परः ।। २८ ।।\nयं वाचो न विशंतीशं मनतीह मनो न यम् ।।\nमनो गिरामतीतं तं कः स्तोतुं शक्तिमान्भवेत् ।। २९ ।।\nयस्य निःश्वसितं वेदाः स षडंगपदक्रमाः ।।\nतस्य देवस्य महिमा महान्कैरवगम्यते ।। 4.2.60.३० ।।\nअतंद्रितमनोबुद्धींद्रिया यं सनकादयः ।।\nध्यायंतोपि हृदाकाशे न विंदंति यथार्थतः ।। ३१ ।।\nनारदाद्यैर्मुनिवरैराबाल ब्रह्मचारिभिः ।।\nगीयमानचरित्रोपि न सम्यग्योधिगम्यते ।। ३२ ।।\nतंसूक्ष्मरूपमजमव्ययमेकमाद्यं बह्माद्यगोचरमजेयमनंतशक्तिम् ।।\nनित्यं निरामयममूर्तमचिंत्यमूर्तिं कस्त्वां चराचर चराचरभिन्न वेत्ति ।। ३३ ।।\nएकैकमेव तव नामहरेन्मुरारे जन्मार्जिताघमघिनां च महापदाढ्यम् ।।\nदद्यात्फलं च महितं महतो मखस्य जप्तं मुकुंदमधुसूदनमाधवेति ।। ३४ ।।\nनारायणेति नरकार्णव तारणेति दामोदरेति मधुहेति चतुर्भुजेति ।।\nविश्वंभरेति विरजेति जनार्दनेति क्वास्तीह जन्म जपतां क्व कृतांतभीतिः ।। ३५ ।।\nये त्वां त्रिविक्रम सदा हृदि शीलयंति कादंबिनी रुचिर रोचिषमंबुजाक्षम् ।।\nसौदामनीविलसितांशुकवीतमूर्ते तेपि स्पृशंति तव कांतिमचिंत्यरूपाम् ।। ३६ ।।\nश्रीवत्सलांछनहरेच्युतकैटभारे गोविंदतार्क्ष्य रथकेशवचक्रपाणे ।।\nलक्ष्मीपते दनुजसूदन शार्ङ्गपाणे त्वद्भक्तिभाजि न भयंक्वचिदस्ति पुंसि ।।३७।।\nयैरर्चितोसि भगवंस्तुलसीप्रसूनैर्दूरीकृतैणमदसौरभदिव्यगंधैः ।।\nतानर्चयंति दिवि देवगणाःसमस्ता मंदारदामभिरलं विमलस्वभावान् ।। ३८ ।।\nयद्वाचि नाम तव कामदमब्जनेत्र यच्छ्रोत्रयोस्तव कथा मधुराक्षराणि ।।\nयच्चित्तभित्तिलिखितं भवतोस्ति रूपं नीरूपभूपपदवी नहि तैर्दुरापा ।। ३९ ।।\nये त्वां भजंति सततं भुविशेषशायिंस्ताञ्छ्रीपते पितृपतींद्र कुबेरमुख्याः ।।\nवृंदारका दिवि सदैव सभाजयंति स्वर्गापवर्गसुखसंततिदानदक्ष ।। 4.2.60.४० ।।\nये त्वां स्तुवंति सततं दिवितान्स्तुवंति सिद्धाप्सरोमरगणा लसदब्जपाणे ।।\nविश्राणयत्यखिलसिद्धिदकोविना त्वां निर्वाणचारुकमलां कमलायताक्ष ।। ४१ ।।\nत्वं हंसि पासि सृजसि क्षणतः स्वलीला लीलावपुर्धर विरिंचिनतांघ्रियुग्म।।\nविश्वं त्वमेव परविश्वपतिस्त्वमेव विश्वस्यबीजमसि तत्प्रणतोस्मि नित्यम् ।। ४२ ।।\nस्तोता त्वमेव दनुजेंद्ररिपो स्तुतिस्त्वं स्तुत्यस्त्वमेव सकलं हि भवानिहैकः ।।\nत्वत्तो न किंचिदपि भिन्नमवैमि विष्णो तृष्णां सदा कृणुहि मे भवजांभवारे ।। ४३ ।।\nइति स्तुत्वा हृषीकेशमग्निबिंदुर्महातपाः ।।\nतस्थौ तूष्णीं ततो विष्णुरुवाच वरदो मुनिम् ।। ४४\n।। श्रीविष्णुरुवाच ।।\nअग्निबिंदो महाप्राज्ञ महता तपसांनिधे ।।\nवरं वरय सुप्रीतस्तवादेयं न किंचन ।।४५।।\nअग्निबिंदुरुवाच ।। ।।\nयदि प्रीतोसि भगवन्वैकुंठेश जगत्पते ।।\nकमलाकांत तद्देहि यदिह प्रार्थयाम्यहम्।। ।। ४६ ।।\nकृतानुज्ञोथ हरिणा भ्रूभंगेन स तापसः ।।\nकृतप्रणामो हृष्टात्मा वरयामास केशवम् ।। ४७ ।।\nभगवन्सर्वगोपीह तिष्ठ पंचनदे ह्रदे ।।\nहिताय सर्व जंतूनां मुमुक्षूणां विशेषतः ।। ४८ ।।\nलक्ष्मीशे न वरो मह्यमेष देयोऽविचारतः ।।\nनान्यं वरं समीहेहं भक्तिं च त्वपदांबुजे ।। ४९ ।।\nइति श्रुत्वा वरं तस्याग्निबिंदोर्मधुसूदनः ।।\nप्रीतः परोपकारार्थं तथेत्याहाब्धिजापतिः ।। 4.2.60.५० ।।\n।। श्रीविष्णुरुवाच ।। ।।\nअग्निबिंदो मुनिश्रेष्ठ स्थास्याम्यहमिह ध्रुवम् ।।\nकाशीभक्तिमतां पुंसां मुक्तिमार्गं समादिशन् ।। ५१ ।।\nमुने पुनः प्रसन्नोस्मि वरं ब्रूहि ददामि ते ।।\nअतीव मम भक्तोसि भक्तिस्तेस्तु दृढा मयि ।। ५२ ।।\nआदावेव हि तिष्ठासुरहमत्र तपोनिधे ।।\nततस्त्वया समभ्यर्थि स्थास्याम्यत्र सदैव हि ।। ५३ ।।\nप्राप्य काशीं सुदुर्मेधाः कस्त्यजेज्ज्ञानवान्यदि ।।\nअनर्घ्यं प्राप्य माणिक्यं हित्वा काचं क ईहते ।। ५४ ।।\nअल्पीयसा श्रमेणेह वपुषो व्ययमात्रतः ।।\nअवश्यं गत्वरस्याशु यथामुक्तिस्तथा क्व हि ।। ५५ ।।\nविनिमय्य जराजीर्णं देहं पार्थिवमत्र वै ।।\nप्राज्ञाः किमु न गृह्णीयुरमृतं नैर्जरं वपुः ।। ५६ ।।\nन तपोभिर्न वा दानैर्न यज्ञैर्बहुदक्षिणैः ।।\nअन्यत्र लभ्यते मोक्षो यथा काश्यां तनु व्ययात् ।। ५७ ।।\nअपि योगं हि युंजाना योगिनो यतमानसाः ।।\nनैकेनजन्मना मुक्ताः काश्यां मुक्ता वपुर्व्ययात् ।। ५८ ।।\nइदमेव महादानमिदमेव महत्तपः ।।\nइदमेव व्रतं श्रेष्ठं यत्काश्यां म्रियते तनुः ।। ५९ ।।\nस एव विद्वाञ्जगति स एव विजितेंद्रियः ।।\nस एव पुण्यवान्धन्यो लब्ध्वा काशीं न यस्त्यजेत् ।। 4.2.60.६० ।।\nतावत्स्थास्याम्यहं चात्र यावत्काशी मुने त्विह ।।\nप्रलयेपि न नाशोस्याः शिवशूलाग्र सुस्थितेः ।। ६१ ।।\nइत्याकर्ण्य गिरं विष्णोरग्निबिंदुर्महामुनिः ।।\nप्रहृष्टरोमा प्रोवाच पुनरन्यं वरं वृणे ।। ६२ ।।\nमापते मम नाम्नात्र तीर्थे पंचनदे शुभे ।।\nअभक्तेभ्योपि भक्तेभ्यः स्थितो मुक्तिं सदादिश ।। ६३ ।।\nयेत्र पंचनदे स्नात्वा गत्वा देशांतरेष्वपि ।।\nनरा पंचत्वमापन्ना मुक्तिं तेभ्योपि वै दिश ।। ६४ ।।\nयेतु पंचनदे स्नात्वा त्वां भजिष्यंति मानवाः ।।\nचलाचलापि द्वैरूपा मा त्याक्षीच्छ्रीश्च तान्नरान् ।। ६५ ।।\n।। श्रीविष्णुरुवाच ।। ।।\nएवमस्त्वग्निबिंदोत्र भवता यद्वृतंमुने।।\nत्वन्नाम्नोऽर्धेन मे नाम मया सह भविष्यति ।।६६।।\nबिंदुमाधव इत्याख्या मम त्रैलोक्यविश्रुता ।।\nकाश्यां भविष्यति मुने महापापौघ घातिनी ।। ६७ ।।\nये मामत्र नराः पुण्याः पुण्ये पंचनदे ह्रदे ।।\nसदा सपर्ययिष्यंति तेषां संसारभीः कुतः ।। ६८ ।।\nवसुस्वरूपिणी लक्ष्मीर्लक्ष्मीर्निर्वाणसंज्ञिका ।।\nतत्पार्श्वगा सदा येषां हृदि पंचनदे ह्यहम् ।। ६९ ।।\nयैर्न पंचनदं प्राप्य वसुभिः प्रीणिता द्विजाः ।।\nआशुलभ्यविपत्तीनां तेषां तद्वसुरोदिति ।। 4.2.60.७० ।।\nत एव धन्या लोकेस्मिन्कृतकृत्यास्त एव हि ।।\nप्राप्य यैर्मम सांनिध्यं वसवो मम सात्कृताः ।।७१ ।।\nबिंदुतीर्थमिदं नाम तव नाम्ना भविष्यति ।।\nअग्निबिंदो मुनिश्रेष्ठ सर्वपातकनाशनम् ।। ७२ ।।\nकार्तिके बिंदुतीर्थे यो ब्रह्मचर्यपरायणः ।।\nस्नास्यत्यनुदिते भानौ भानुजात्तस्य भीः कुतः।।७३।।\nअपि पापसहस्राणि कृत्वा मोहेन मानवः ।।\nऊर्जे धर्मनदे स्नातो निष्पापो जायते क्षणात् ।। '७४ ।।\nयावत्स्वस्थोस्ति देहोयं यावन्नेंद्रियविक्लवः ।।\nतावद्व्रतानि कुर्वीत यतो देहफलं व्रतम् ।। ७५ ।।\nएकभक्तेन नक्तेन तथैवायाचितेन च ।।\nउपवासेन देहोयं संशोध्यो शुचिभाजनम् ।। ७६ ।।\nकृच्छ्रचांद्रायणादीनि कर्तव्यानि प्रयत्नतः ।।\nअशुचिः शुचितामेति कायो यद्व्रतधारणात् ।। ७७ ।।\nव्रतैः संशोधिते देहे धर्मो वसति निश्चलः ।।\nअर्थकामौ सनिर्वाणौ तत्र यत्र वृष स्थितिः ।। ७८ ।।\nतस्माद्व्रतानि सततं चरितव्यानि मानवैः ।।\nधर्मसान्निध्य कर्तृणि चतुर्वर्गफलेप्सुभिः ।। ७९ ।।\nसदा कर्तुं न शक्नोति व्रतानि यदि मानवः ।।\nचातुर्मास्यमनुप्राप्य तदा कुर्यात्प्रयत्नतः ।। 4.2.60.८० ।।\nभूशय्या ब्रह्मचर्यं च किंचिद्भक्ष्यनिषेधनम् ।।\nएकभक्तादि नियमो नित्यदानं स्वशक्तितः ।। ८१ ।।\nपुराणश्रवणं चैव तदर्थाचरणं पुनः ।।\nअखंडदीपोद्बोधश्च महापूजेष्टदैवते ।। ८२ ।।\nप्रभूतांकुरबीजाढ्ये देशे चापि गतागतम् ।।\nयत्नेन वर्जयेद्धीमान्महाधर्मविवृद्धये ।। ८३ ।।\nअसंभाष्या न संभाष्याश्चातुर्मास्य व्रतस्थितैः ।।\nमौनं चापि सदा कार्यं तथ्यं वक्तव्यमेव वा ।।८४।।\nनिष्पावांश्च मसूरांश्च कोद्रवान्वर्जयेद्व्रती ।।\nसदा शुचिभिरास्थेयं स्प्रष्टव्यो नाव्रती जनः ।। ८५ ।।\nदंतकेशांबरादीनि नित्यं शोध्यानि यत्नतः ।।\nअनिष्टचिंता नो कार्या व्रतिना हृद्यपि क्वचित् ।। ८६ ।।\nद्वादशस्वपि मासेषु व्रतिनो यत्फलं भवेत् ।।\nचातुर्मास्यव्रतभृतां तत्फलं स्यादखंडितम् ।। ८७ ।।\nचतुर्ष्वपि च मासेषु न सामर्थ्यं व्रते यदि ।।\nतदोर्जे व्रतिना भाव्यमप्यब्दफलमिच्छता ।। ८८ ।।\nअव्रतः कार्तिको येषां गतो मूढधियामिह ।।\nतेषां पुण्यस्य लेशोपि न भवेत्सूकरात्मनाम् ।। ८९ ।।\nकृच्छ्रं वा चातिकृच्छ्रं वा प्राजापत्यमथापि वा ।।\nसंप्राप्ते कार्तिके मासि कुर्याच्छक्त्याति पुण्यवान् ।। 4.2.60.९० ।।\nएकांतरं व्रतं कुर्यात्त्रिरात्र व्रतमेव वा ।।\nपंचरात्रं सप्तरात्रं संप्राप्ते कार्तिके व्रती ।। ९१ ।।\nपक्षव्रतं वा कुर्वीत मासोपोषणमेव वा ।।\nनोर्जो वंध्यो विधातव्यो व्रतिना केनचित्क्वचित् ।। ९२।।\nशाकाहारं पयोहारं फलाहारमथापि वा ।।\nचरेद्यवान्नाहारं वा संप्राप्ते कार्तिके व्रती ।।९३।।\nनित्यनैमित्तिकं स्नानं कुर्यादूर्जे व्रती नरः ।।\nब्रह्मचर्यं चरेदूर्जे महाव्रतफलार्थवान् ।। ९४ ।।\nबाहुलं ब्रह्मचर्येण यः क्षिपेच्छुचिमानसः ।।\nसमस्तं हायनं तेन ब्रह्मचर्यकृतं भवेत् ।।९५।।\nयस्तु कार्तिकिकं मासमुपवासैः समापयेत् ।।\nअप्यब्दमपि तेनेह भवेत्सम्यगुपोषितम् ।। ९६ ।\nशाकाहारपयोहारैरूर्जों यैरतिवाहितः ।।\nअखंडिता शरत्तेन तदाहारेण यापिता ।। ९७ ।।\nपत्रभोजी भवेदूर्जे कांस्यं त्याज्यं प्रयत्नतः ।।\nयो व्रती कांस्यभोजी स्यान्न तद्व्रतफलं लभेत् ।।९८।।\nकांस्यस्य नियमे दद्यात्कांस्यं सर्पिः प्रपूरितम् ।।\nऊर्जे न भक्षयेत्क्षौद्रमतिक्षुद्रगतिप्रदम् ।। ९९ ।।\nमधुत्यागे घृतं दद्यात्पायसं च सशर्करम् ।।\nअभ्यंगेऽभ्यवहारे च तैलमूर्जे विवर्जयेत् ।।4.2.60.१००।।\nभूयात्स नारकी देही तत्राभ्यंगाद्यतोनघ ।।\nतैलत्यागे तिलान्दद्याद्द्रोणमात्रान्स कांचनान् ।। १ ।।\nकार्तिके मत्स्यभोजी यः स तैमीं योनिमृच्छति ।।\nबाहुले मांसभोजी यः स कृमिःपूयशोणिते ।। २ ।।\nमांसाशिनोपि ये भूपास्त्यजेयुस्तेपि कार्तिके ।।\nमत्स्यमांसानि संत्यज्य कार्त्तिके व्रततत्परः ।। ३ ।।\nमत्स्यमांसादनाद्दोषाद्बहिर्भवति निश्चितम् ।।\nनियमे मत्स्यमांसानां दद्यात्कार्तिकिके व्रती ।।\nकूश्मांडानि समाषाणि दशस्वर्णयुतान्यपि ।। ४ ।।\nकार्तिके मीनभोजी यः सोश्नात्यमृतमेवहि ।।\nसुघंटां सतिलां मौनी सहिरण्यां प्रदापयेत् ।। ५ ।।\nकार्तिके लवणं त्यक्तं येन व्रतभृता सता ।।\nत्यक्ताः सर्वे रसास्तेन तत्त्यागी गां प्रदापयेत् ।। ६ ।।\nभूशय्यां कार्तिके कुर्वन्न भुवं संस्पृशेद्व्रती ।।\nपर्यंकं भूशयो दद्यात्सतूलं सोपधानकम् ।। ७ ।।\nदीपं यः कार्तिके दद्यादखंडं घृतवर्तिकम् ।।\nमोहांध तमसं प्राप्य स न गच्छति दुर्गतिम् ।।८।।\nयः कुर्यात्कार्तिके मासे रजन्यां दीपकौमुदीम् ।।\nतामिस्रं चांधतामिस्रं न स पश्येत्कदाचन ।।९।।\nपापांधकारसंक्रुद्धः कार्तिके दीपदानतः ।।\nक्रोधांधकारितमुखं भास्करिं स न वीक्षते ।। 4.2.60.११० ।।\nस उद्द्योतमयं पश्येत्त्रैलोक्यं सचराचरम् ।।\nप्रबोधयेन्ममाग्रे यो दीपं सोज्वलवर्तिकम् ।। ११ ।।\nपंचामृतानां कलशैरूर्जे मां स्नापयेन्नरः ।।\nक्षीराब्धितटमासाद्य वसेत्कल्पं स पुण्यवान् ।। १२ ।।\nप्रतिक्षपं कार्तिकिके कुर्वञ्ज्योत्स्नां प्रदीपजाम् ।।\nममाग्रे भक्तिसंयुक्तो गर्भध्वांतं न संविशेत् ।। १३ ।।\nआज्यवर्तिकमूर्जे यो दीपं मेग्रे प्रबोधयेत् ।।\nबुद्धिभ्रंशं न चाप्नोति महामृत्युभये सति ।। १४ ।।\nकार्तिके मासि मे यात्रा यैः कृता भक्तितत्परैः ।।\nबिंदुतीर्थे कृतस्नानैस्तेषां मुक्तिर्न दूरतः ।। १५ ।।\nव्रतिनः कार्तिके मासि स्नातस्य विधिवन्मम ।।\nदामोदरगृहाणार्घ्यं दनुजेंद्रनिषूदन ।। १६ ।।\nस्नाने नैमित्तिके कृष्ण कार्तिके पापशोषणे ।।\nगृह्णात्वर्घ्यं मया दत्तं राधया सहितो भवान् ।। १७ ।।\nइमौ मंत्रौ समुच्चार्य योर्घ्यं मह्यं प्रयच्छति ।।\nसुवर्णरत्न पुष्पांबु युजा शंखेन पुण्यवान् ।। १८ ।।\nसुवर्णपूर्णपृथिवी संकल्पोदकपूर्वकम् ।।\nतेन दत्ता भवेत्सम्यक्सुपात्राय सुपर्वणि ।। १९ ।।\nएकादशीं समासाद्य प्रबोधकरणीं मम ।।\nबिंदुतीर्थकृतस्नानो रात्रौ जागरणान्वितः ।। 4.2.60.१२० ।।\nदीपान्प्रोबोध्य बहुशो ममालंकृत्य शक्तितः ।।\nतौर्यत्रिकविनोदेन पुराणश्रवणादिभिः ।। २१ ।।\nमहामहोत्सवं कृत्वा यावत्पूर्णा तिथिर्भवेत् ।।\nतत्रान्नदानं बहुशः कृत्वामत्प्रीतये नरः ।। २२ ।।\nमहापातकयुक्तोपि न विशेत्प्रमदोदरम् ।।\nबिंदुमाधवनामानं यो मामत्र समर्चयेत् ।। २३ ।।\nबिंदुतीर्थकृतस्नानो निर्वाणं स हि विंदति ।।\nआदिमाधवनामाहं पूज्यः सत्ययुगे मुने ।। २४ ।।\nअनंतमाधवो ज्ञेयस्त्रेतायां सर्वसिद्धिदः ।।\nश्रीदमाधवसंज्ञोहं द्वापरे परमार्थकृत्।।२५।।\nकलौ कलिमलध्वंसी ज्ञेयोहं बिंदुमाधवः ।।\nकलौ कल्मषसंपन्ना न मां विंदंति मानवाः ।।२६।।\nममैव मायया मूढा भेदवादपरायणाः।।\nमम भक्तिं प्रकुर्वाणा ये विश्वेशं द्विषंति वै ।। २७ ।।\nविद्विषो मम ते ज्ञेयाः पिशाचपदगामिनः ।।\nपैशाचीं योनिमाप्यापि कालभैरवशासनात् ।। २८ ।।\nत्रिंशद्वर्ष सहस्राणि उषित्वा दुःखसागरे ।।\nविश्वेशानुग्रहादेव ततो मोक्षमवाप्नुयुः ।। २९ ।।\nतस्माद्द्वेषो न कर्तव्यो विश्वेशे परमात्मनि ।।\nविश्वेश द्वेषिणां पुंसां प्रायश्चित्तं यतो नहि ।। 4.2.60.१३० ।।\nमनसापि हि विश्वेशं विद्विषंतीह येऽधमाः ।।\nअध्यासतेंधतामिस्रं मृतास्तेन्यत्र संततम् ।।३१।।\nशिवनिंदापरा ये च ये पाशुपतनिंदकाः।।\nविद्विषो मम ते ज्ञेया पततो नरकेऽशुचौ ।। ३२ ।।\nअष्टाविंशति कोटीषु नरकेषु क्रमेण हि ।।\nकल्पं कल्पं वसेयुस्ते ये विश्वेश्वरनिंदकाः ।। ३३ ।।\nविश्वेशानुग्रहं प्राप्य मुनेहमपि मुक्तिदः ।।\nमद्भक्तैस्तद्विशेषेण सेव्यो विश्वेश्वरोऽनिशम्।। ३४ ।।\nइयं वाराणसी ज्ञेया मुने पाशुपतस्थली ।।\nतस्मात्पशुपतिः सेव्यः काश्यां निश्रेयसार्थिभिः ।। ३५ ।।\nअत्र पंचनदे तीर्थे स्नाति विश्वेश्वरः स्वयम् ।।\nऊर्जे सदैव सगणः सस्कंदः सपरिच्छदः ।। ३६ ।।\nब्रह्मा सवेदः समखो ब्रह्माण्याद्याश्च मातरः ।।\nसप्ताब्धयः ससरितः स्नांत्यूर्जे धूतपापके ।।३७।।\nसचेतना हि यावंतस्त्रैलोक्ये देहधारिणः ।।\nतावंतः स्नातुमायांति कार्तिके धूतपापके ।।३८ ।।\nयैर्न पंचनदे स्नातं प्राप्य कार्तिकिकं शुभम्।।\nजलबुदुदवत्तेषां वृथाजन्म शरीरिणाम्।।३९।।\nआनंदकाननं पुण्यं पुण्यं पांचनदं ततः ।।\nततोपि मम सान्निध्यमग्निबिंदो महामुने ।। 4.2.60.१४० ।।\nअनेनैवानुमानेन विद्धि पंचनदस्य वै ।।\nमहिमानं महाप्राज्ञ सर्वतीर्थोत्तमोत्तमम् ।। ४१ ।।\nश्रुत्वापि यं महाप्राज्ञो महापापैः प्रमुच्यते ।।\nविष्णोर्मुखादिति श्रुत्वा सोग्निबिंदुर्महामुनिः ।। ४२ ।।\nपुनः प्रणम्य पप्रच्छ बिंदुमाधवमच्युतम् ।।४३।।\nअग्निबिंदुरुवाच ।।\nभगवञ्छ्रोतुमिच्छामि बिंदुमाधव तद्वद ।।\nकतिधा तव रूपाणि काश्यां संति जनार्दन ।। ४४ ।।\nभविष्याण्यपि कानीह तानि मे कथयाच्युत ।।\nयानि संपूज्यते भक्ताः प्राप्स्यंति कृतकृत्यताम् ।। १४५ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे बिंदुमाधवाविर्भावोनाम षष्टितमोऽध्यायः ।। ६० ।।"
  }
]
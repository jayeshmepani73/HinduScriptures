[
  {
    "text": "।। स्कंद उवाच ।। ।।\nशृणु वातापि संहर्तः काश्यां पातकतंकिनी ।।\nपद्मकल्पे तु या वृत्ता दमनस्य द्विजन्मनः ।।१।।\nभारद्वाजस्य तनयो दमनो नाम नामतः ।।\nकृतमौंजीविधिः सोथ विद्याजातं प्रगृह्य च ।। २ ।।\nसंसारदुःखबहुलं जीवितं चापि चंचलम् ।।\nविज्ञाय दमनो विद्वान्निर्जगाम गृहान्निजात् ।। ३ ।।\nकांचिद्दिशं समालंब्य निर्वेदं परमं गतः ।।\nप्रत्याश्रमं प्रतिनगं प्रत्यब्धि प्रतिकाननम् ।। ४ ।।\nप्रतितीर्थं प्रतिनदि स बभ्राम तपोयुतः ।।\nयावंत्यायतनानीह तिष्ठंति परितो भुवम् ।।५।।\nअध्युवास स तावंति संयतेंद्रियमानसः ।।\nपरं न मनसः स्थैर्यं क्वापि प्रापि च तेन वै ।। ६ ।।\nमनोरथोपदेष्टा च कुत्रचित्क्वापि नेक्षितः ।।\nकदाचिद्दैवयोगात्स दमनो नाम तापसः ।।७।।\nरेवातटे निरैक्षिष्ट तीर्थं चामरकंटकम् ।।\nमहदायतनं पुण्यमोंकारस्यापि तत्र वै ।।८।।\nदृष्ट्वा हृष्टमना आसीच्चेतः स्थैर्यमवाप ह ।।\nअथ पाशुपतांस्तत्र स निरीक्ष्य तपोधनान् ।। ९ ।।\nविभूतिभूषिततनून्कृतलिंगसमर्चनान् ।।\nविहितप्राणयात्रांश्च कृतागमविचारणान् ।। 4.2.74.१० ।।\nस्वस्थोपविष्टान्स्वपुरोरग्रतोऽचलमानसान् ।।\nप्रणम्योपाविशत्तत्र तदाचार्यस्य सन्निधौ ।। ११ ।।\nप्रबद्धहस्तयुगलः प्रणमतरकंधरः ।।\nअथ पाशुपताचार्यो गर्गो नाम महामुनिः ।। १२ ।।\nवार्धकेन समाक्रांतस्तपसा कृशविग्रहः ।।\nशंभोराराधनेनिष्ठः श्रेष्ठः सर्वतपस्विषु ।।१३।।\nपप्रच्छ दमनं चेति कस्त्वं कस्मादिहागतः ।।\nतरुणोपि विरक्तोसि कुतस्तद्वद सत्तम ।।।१४।।।\nइति प्रणयपूर्वं स निशम्य दमनोऽब्रवीत् ।।\nभगोः पाशुपताचार्य सर्वज्ञाराधनप्रिय ।। १५ ।।\nकथयामि यथार्थं ते निजचेतोविचेष्टितम् ।।\nअहं ब्राह्मणदायादो वेदशास्त्रकृतश्रमः ।। १६ ।।\nसंसारासारतां ज्ञात्वा वानप्रस्थमशिश्रियम् ।।\nअनेनैव शरीरेण महासिद्धिमभीप्सता ।।१७।।\nस्नातं बहुषु तीर्थेषु मंत्रा जप्तास्तु कोटिशः ।।\nदेवताः सेविता बह्व्यो हवनं च कृतं बहु ।। १८ ।।\nशुश्रूषिताश्च गुरवो बहवो बह्वनेहसम् ।।\nमहाश्मशानेषु निशा भूयस्योप्यतिवाहिताः ।। १९ ।।\nशिखराणि गिरींद्राणां मया चाध्युषितान्यहो ।।\nदिव्यौषधि सहस्राणि मया संसाधितान्यपि ।।4.2.74.२०।।\nरसायनानि बहुशः सेवितानि मया पुनः ।।\nमहासाहसमालंब्य सिद्धाध्युषितकंदराः ।। २१ ।।\nमया प्रविष्टा बहुशः कृतांतवदनोपमाः ।।\nतपश्चापि महत्तप्तं बहुभिर्नियमैर्यमैः ।। २२ ।।\nपरं किंचित्क्वचिन्नैक्षि सिद्ध्यंकुरमपि प्रभो ।।\nइदानीं त्वामनुप्राप्य महीं पर्यटता मया ।। २३ ।।\nमनसः स्थैर्यमापन्नमिव संप्राप्तसिद्धिना ।।\nअवश्यं त्वन्मुखांभोजाद्यद्वचो निःसरिष्यति ।। ।। २४ ।।\nतेनैव महती सिद्धिर्भवित्री मम नान्यथा ।।\nतद्ब्रूहि सूपदेशं च कथं सिद्धिर्भवेन्मम ।। २५ ।।\nअनेनैव शरीरेण पार्थिवेन प्रथीयसी ।।\nदमनस्य निशम्येति गर्गाचार्यो वचस्तदा ।। २६ ।।\nप्रत्यक्षदृष्टं प्रोवाच महदाश्चर्यमुत्तमम् ।।\nसर्वेषां शृण्वतां तत्र शिष्याणां स्थिरचेतसाम् ।।\nमुमुक्षूणां धृतवतां महापाशुपतं व्रतम् ।।२७।।\n।। गर्ग उवाच ।। ।।\nअनेनैवेह देहेन यदि त्वं सिद्धिकामुकः ।।\nशृणुष्वावहितो भूत्वा तदा ते कथयाम्यहम् ।।२८।।\nअविमुक्ते महाक्षेत्रे सर्वसिद्धिप्रदे सताम् ।।\nधर्मार्थकाममोक्षाख्य रत्नानां परमाकरे ।। २९ ।।\nसमाश्रितानां जंतूनां सर्वेषां सर्वकर्मणाम् ।।\nशलभानां प्रदीपाभे तमःस्तोम महाद्विपि ।। 4.2.74.३० ।।\nकर्मभूरुह दावाग्नौ संसाराब्ध्यौर्वशोचिपि ।।\nनिर्वाणलक्ष्मी क्षीराब्धौ सुखसंकेतसद्मनि ।। ३१ ।।\nदीर्घनिद्रा प्रसुप्तानां परमोद्बोधदायिनि ।।\nयातायातश्रमापन्नप्राणिमार्गमहीरुहि ।। ३२ ।।\nअनेकजन्मजनित महापापाद्रिवज्रिणि ।।\nनामोच्चारकृतां पुंसां महाश्रेयो विधायिनि ।। ३३ ।।\nविश्वेशितुः परेधाम्नि सीम्नि स्वर्गापवर्गयोः ।।\nस्वर्धुनी लोलकल्लोला नित्यक्षालित भूतले ।। ३४ ।।\nएवंविधे महाक्षेत्रे सर्वदुःखौघहारिणि ।।\nप्रत्यक्षं मम यद्वृत्तं तद्ब्रवीमि महामते ।। ३५ ।।\nयत्र कालभयं नास्ति यत्र नास्त्येनसो भयम् ।।\nतत्क्षेत्रमहिमानं कः सम्यग्वर्णयितुं क्षमः ।। ३६ ।।\nतीर्थानि यानि लोकेस्मिञ्जंतूनामघहान्यहो ।।\nतानि सर्वाणि शुद्ध्यर्थं काशीमायांति नित्यशः ।। ३७ ।।\nअपि काश्यां वसेद्यस्तु सर्वाशी सर्वविक्रयी ।।\nस यां गतिं लभेन्मर्त्यो यज्ञैर्दानैर्न सान्यतः ।। ३८ ।।\nरागबीजसमुद्भूतः संसारविटपो महान् ।।\nदीर्घस्वाप कुठारेण च्छिन्नः काश्यां न वर्धते ।। ३९ ।।\nसर्वेषामूषराणां तु काशी परम ऊषरः ।।\nवप्तुर्बीजमिदं तस्मिन्नुप्तं नैव प्ररोहति ।। 4.2.74.४० ।।\nस्मरिष्यंतीह ये काशीमवश्यं तेपि साधवः ।।\nतेप्यघौघ विनिर्मुक्ता यास्यंति गतिमुत्तमाम् ।। ४१ ।।\nविभूतिः सर्वलोकानां सत्यादीनां सुभंगुरा ।।\nअभंगुरा विमुक्तस्य सा तु लभ्या शिवाज्ञया ।। ४२ ।।\nकृमिकीटपतंगानामविमुक्ते तनुत्यजाम् ।।\nविभूतिर्दृश्यते या सा क्वास्ति ब्रह्मांडमंडले ।। ४३ ।।\nवाराणसी यदा प्राप्ता कदाचित्कालपर्ययात् ।।\nस उपायो विधातव्यो येन नो निष्क्रमो बहिः ।। ४४ ।।\nपूर्वतो मणिकर्णीशो ब्रह्मेशो दक्षिणे स्थितः ।।\nपश्चिमे चैव गोकर्णो भारभूतस्तथोत्तरे ।।४५।।\nइत्येतदुत्तमं क्षेत्रमविमुक्ते महाफलम् ।।\nमणिकर्णी ह्रदे स्नात्वा दृष्ट्वा विश्वेश्वरंविभुम् ।।४६।।\nक्षेत्रं प्रदक्षिणीकृत्य राजसूयफलं लभेत् ।।\nतत्र श्राद्धप्रदातुश्च मुच्यंते प्रपितामहाः ।। ४७ ।।\nअविमुक्त समं क्षेत्रमपि ब्रह्मांडगोलके ।।\nन विद्यते क्वचित्सत्यं सत्यं साधकसिद्धिदम् ।।४८।।\nरक्षंति सततं क्षेत्रं यत्र पाशासिपाणयः ।।\nमहापारिषदा उग्राः क्रूरेभ्योऽक्रूरबुद्धयः ।। ४९ ।।\nप्राग्द्वारमट्टहासश्च गणकोटिपरीवृतः ।।\nरक्षेदहर्निशं क्षेत्रं दुर्वृत्तेभ्यो विभीषणः ।। 4.2.74.५० ।।\nतथैव भूतधात्रीशः क्षेत्रदक्षिणरक्षकः ।।\nगोकर्णः पश्चिमद्वारं पाति कोटिगणावृतः ।। ५१ ।।\nउदग्द्वारं तथा रक्षेद्घंटाकर्णो महागणः ।।\nऐशंकोणं छागवक्त्रो भीषणो वह्निदिग्दलम् ।।५२ ।।\nरक्षः काष्ठां शंकुकर्णो दृमिचंडो मरुद्दिशम् ।।\nइत्थं क्षेत्रं सदा पांति गणा एतेऽति भास्वराः ।।८५३।।\nकालाक्षोरण भद्रस्तु कौलेयः कालकंपनः ।।\nएते पूर्वेण रक्षंति गंगापारे स्थिता गणाः ।। ५४ ।।\nवीरभद्रो नभश्चैव कर्दमालिप्तविग्रहः ।।\nस्थूलकर्णो महाबाहुरसिपारे व्यवस्थिताः ।। ५५ ।।\nविशालाक्षो महाभीमः कुंडोदरमहोदरौ ।।\nरक्षंति पश्चिमद्वारं देहलीदेशसंस्थिताः ।।५६।।\nनंदिसेनश्च पंचालः खरपादकरंटकः ।।\nआनंदोगोपको बभ्रू रक्षंति वरणातटे ।।।। ५७ ।।\nतस्मिन्क्षेत्रे महापुण्ये लिंगमोंकारसंज्ञकम्।।\nतत्र सिद्धिं परां प्राप्ता देहेनानेन साधकाः ।। ५८ ।।\nकपिलश्चैव सावर्णिः श्रीकंठः पिगलोंशुमान् ।।\nएते पाशुपताः सिद्धास्तल्लिंगाराधनेन हि ।। ५९ ।।\nएकदा तस्य लिंगस्य कृत्वा पंचापिपूजनम् ।।\nनृत्यतः सहुडुत्कारं तस्मिँल्लिंगे लयं ययुः ।। 4.2.74.६० ।।\nअन्यच्च ते प्रवक्ष्यामि तत्र यद्वृत्तमद्भुतम् ।।\nनिशामय महाबुद्धे दमन द्विजसत्तम ।। ६१ ।।\nएका भेकी मुने तत्र चरंती लिंग सन्निधौ ।।\nप्रदक्षिणं सदा कुर्यान्निर्माल्याक्षतभक्षिणी ।। ६२ ।।\nसा तत्र मृत्युं न प्राप शिवनिर्माल्यभक्षणात् ।।\nक्षेत्रादन्यत्र मरणं जातं तस्यास्तदेनसः ।। ६३ ।।\nवरं विषमपिप्राश्यं शिवस्वं नैव भक्षयेत् ।।\nविषमेकाकिनं हंति थिवस्वं पुत्रपौवकम् ।। ६४।।\nशिवस्य परिपुष्टांगाः स्पर्शनीया न साधुभिः ।।\nतेन कर्मविपाकेन ततस्ते रौरवौकसः ।।६५।।\nकश्चित्काकः समालोक्य मंडूकीं तामितस्ततः ।।\nपोप्लूयमानामादाय चंच्वा क्षेत्राद्बहिर्गतः ।।६६ ।।\nवर्षाभ्वी तेन सा क्षिप्ता काकेन क्षेत्रबाह्यतः ।।\nअथ सा कालतो भेकी तत्रैव क्षेत्रसत्तमे ।। ६७ ।।\nप्रदक्षिणीकरणतो लिंगस्यस्पर्शनादपि।।\nपुण्यापुण्यवतीजाता कन्यापुष्पबटोर्गृहे ।। ६८ ।।\nशुभावयवसंस्थाना शुभलक्षणलक्षिता ।।\nपरं गृध्रमुखी जाता निर्माल्याक्षतभक्षणात् ।। ६९ ।।\nसम्यग्गीतरहस्यज्ञा नितरां मधुरस्वरा ।।\nसप्तस्वरास्त्रयो ग्रामा मूर्च्छनास्त्वैकविंशतिः ।।4.2.74.७० ।।\nताना एकोनपंचाश ताला एकोत्तरंशतम् ।।\nरागाः षडेव तेषां तु पंचपंचापि चांगनाः।।७१ ।।\nषड्विंशद्रागरागिण्य इति रागि मुदावहाः ।।\nदेशकाल विभेदेन पंचषष्टिस्तथा पराः ।। ७२ ।।\nयावंत एव तालाः स्यु रागास्तावंत एव हि ।।\nइति गीतोपनिषदा प्रत्यहं सा शुभव्रता ।। ७३ ।।\nमाधवी मधुरालापा सदोंकारं समर्चयेत् ।।\nप्राप्याप्यनर्घ्यतारुण्यं सा तु पुष्पबटोः सुता ।। ७४ ।।\nप्राग्जन्मवासनायोगादोंकारं बह्वमंस्त वै ।।\nस्वभाव चंचलं चेतस्तस्यास्तल्लिंग सेवनात् ।। ७५ ।।\nदमनस्थैर्यमगमद्योगेनेव महात्मनः ।।\nन दिवा बाधयांचक्रे क्षुत्तृण्निद्रा क्षपा सुताम् ।। ७६ ।।\nअतंद्रितमना आसीत्सा तल्लिंग निरीक्षणे ।।\nअक्ष्णोर्निमेषा यावंतस्तस्या आसन्दिवानिशम् ।। ७७ ।।\nतावत्कालस्तया साध्व्या महान्विघ्नोऽनुमीयते ।।\nनिमेषांतरितः कालो यो यो व्यथोंगतो मम ।।\nलिंगानवेक्षणात्तत्र प्रायश्चित्तं कथं भवेत ।। ७८ ।।\nइति संचितयंत्येव सेवां तत्याज नोंकृतेः ।।\nजलाभिलाषिणी सा तु लिंगनामामृतं पिबेत् ।। ७९ ।।\nनान्य द्दिदृक्षिणी तस्या अक्षिणी श्रुतिगे अपि ।।\nविहाय लिंगमोंकारं हृद्विहायः स्थितं सताम् ।। 4.2.74.८० ।।\nतस्याः शब्दग्रहौ नान्य शब्दग्रहणतत्परौ ।।\nअतीव निपुणौ जातौ तत्सन्माल्यकरौकरौ ।। ८१ ।।\nनान्यत्र चरणौ तस्याश्चरतः सुखवांछया ।।\nत्यक्त्वोंकाराजिरक्षोणीं क्षुण्णां निर्वाणपद्मया ।। ८२ ।।\nओंकारं प्रणवं सारं परब्रह्मप्रकाशकम् ।।\nशब्दब्रह्मत्रयीरूपं नादबिंदुकलालयम् ।। ८३ ।।\nसदक्षरं चादिरूपं विश्वरूपं परावरम् ।।\nवरं वरेण्यं वरदं शाश्वतं शांतमीश्वरम् ।। ८४ ।।\nसर्वलोकैकजनकं सर्वलोकैकरक्षकम् ।।\nसर्वलोकैकसंहर्तृ सर्वलोकैकवंदितम् ।। ८५ ।।\nआद्यंतरहितं नित्यं र्शिवं शंकरमव्ययम् ।।\nएकगुणत्रयातीतं भक्तस्वांतकृतास्पदम् ।। ८६ ।।\nनिरुपाधिं निराकारं निर्विकारं निरंजनम् ।।\nनिर्मलं निरहंकारं निष्प्रपंचं निजोदयम् ।। ८७ ।।\nस्वात्माराममनंतं च सर्वगं सर्वदर्शिनम् ।।\nसर्वदं सर्वभोक्तारं सर्वं सर्वसुखास्पदम् ।।८८।।\nवागिंद्रियं तदीयं च प्रोच्चरत्तदहर्निशम् ।।\nनामांतरं न गृह्णाति क्वचिदन्यस्यकस्यचित्।।८९।।\nएतन्नामाक्षररसं रसयंती दिवानिशम् ।।\nरसना नैव जानाति तस्या अन्यद्रसांतरम् ।। 4.2.74.९० ।।\nसंमार्जनं रंगमालाः प्रासादं परितः सदा ।।\nविदध्यान्माधवी तत्र तथार्चा पात्रशोधनम् ।। ९१ ।।\nतत्र पाशुपता ये वै प्रणवेशार्चने रताः ।।\nतांश्च शुश्रूषयेन्नित्यं पितृबुद्ध्याति भक्तितः ।। ९२ ।।\nवैशाखस्य चतुर्दश्यामेकदा सा तु माधवी ।।\nरात्रौ जागरणं कृत्वा दिवोपवसान्विता ।। ९३ ।।\nयात्रामिलितभक्तेषु प्रातर्यातेषु सर्वतः ।।\nसंमार्जनादिकं कृत्वा लिंगमभ्यर्च्य हर्षतः ।। ९४ ।।\nगायंती मधुरं गीतं नृत्यंती निजलीलया।।\nध्यायंती लिंगमोंकारं तत्र लिंगे लयं ययौ ।। ९५ ।।\nअनेनैव शरीरेण पार्थिवेन महामतिः ।।\nअस्मदाचार्यमुख्यानां पश्यतां च तपस्विनाम् ।। ९६ ।।\nप्रादुर्बभूव यल्लिंगाज्ज्योतिर्जटिलितांबरम् ।।\nतत्र ज्योतिषि सा बाला ज्योतिर्मय्यपि साप्यभूत् ।। ९७ ।।\nराधशुक्लचतुर्दश्यामद्यापि क्षेत्रवासिनः ।।\nतत्र यात्रां प्रकुर्वंति महोत्सवपुरःसराः ।। ९८ ।।\nतत्र जागरणं कृत्वा चतुर्दश्यामुपोषिताः ।।\nप्राप्नुवंति परं ज्ञानं यत्रकुत्रापि वै मृताः ।। ९९ ।।\nब्रह्मांडोदर मध्ये तु यानि तीर्थानि सर्वतः ।।\nतानि वैशाखभूतायामायांत्योंकृति दर्शने ।।4.2.74.१००।।\nलिंगाग्रे श्रीमुखी नाम्नी गुहास्ति परमोत्तमा ।।\nपातालस्य च तद्द्वारं तत्र सिद्धा वसंति हि ।। १ ।।\nतिष्ठेयुः  पंचरात्रं ये गुहायां तत्र सुव्रताः ।।\nते नागकन्याः पश्यंति ब्रूयुस्ताश्च शुभाशुभम् ।। २ ।।\nकंदरोत्तरदिग्भागे तत्र कूपो रसोदकः ।।\nआषण्मासं च तत्पीत्वा पिबेद्ब्रह्मरसायनम् ।। ३ ।।\nतत्र नादेश्वरं लिंगं दृष्ट्वा नादनिदानभूः ।।\nसर्वनादात्मकं विश्वं तच्छ्रवो गोचरी भवेत् ।। ४ ।।\nतत्र मत्स्योदरीं स्नात्वा स्वर्धुनीं वरुणाप्लुताम् ।।\nकृतकृत्यो भवेज्जंतुर्नैव शोचति कुत्रचित् ।। ५ ।।\nअसंख्याता गताः सिद्धिमोंकारेश्वरसेवकाः ।।\nपार्थिवेनैव देहेन दिव्यभूतेन तत्क्षणात् ।। ६ ।।\nअविमुक्तं परं क्षेत्रं ब्रह्मांडादपि सर्वतः ।।\nततोपि पर ओंकार उक्तो मत्स्योदरी तटे ।। ७ ।।\nप्रणवेशोंऽग यैः काश्यां न नतो नापि चार्चितः ।।\nकिमर्थं ते समुत्पन्ना मातृतारुण्यहारिणः ।। ८ ।।\nयदा प्रभृति विश्वेशो मंदरादागतोऽभवत् ।।\nतस्मिन्नानंद गहने तदाप्रभृति सत्तम ।। ९ ।।\nसर्वाण्यायतनान्याशु साब्धीनि स गिरीण्यपि ।।\nस नदीनि स तीर्थानि स द्वीपानि ययुस्ततः ।। ।। 4.2.74.११० ।।\nइदानीं मम भाग्येन स्मारितोहं त्वया मुने ।।\nअहमप्यागमिष्यामि यामः काशीं शनैः शनैः ।। ११ ।।\nएतेपि मम शिष्या ये महापाशुपतव्रताः ।।\nकाशीं यियासवस्तेपि यतः सर्वे मुमुक्षवः ।। १२ ।।\nअपि वार्धकमासाद्य यैः काशी नैव शीलिता ।।\nमानुषे दुर्लभे नष्टे कुतस्तेषां महासुखम् ।। १३ ।।\nयावन्नेंद्रिय वैकल्यं यावन्नैवायुषः क्षयः ।।\nतावत्सेव्यं प्रयत्नेन शंभोरानंदकाननम्।। १४ ।।\nय आनंदवनं शंभोः शिश्रियुः श्रीनिकेतनम् ।।\nअचलाश्रीर्न मुंचेत्तान्महासौख्यैकशेवधीन् ।। १५ ।।\nइत्याख्याय कथां रम्यां गर्गः पाशुपतोत्तमः ।।\nभारद्वाजेन सहितः प्राप वाराणसीं पुरीम् ।। १६ ।।\nदमनोपि हि धर्मात्मा गर्गाचार्येण संयुतः ।।\nआराध्य श्रीमदोंकारं तस्मिँल्लिंगे लयं गतः ।। १७ ।।\n।। स्कंद उवाच ।। ।।\nइल्वलारे परं स्थानमोंकारमविमुक्तके ।।\nतत्र सिद्धिपरां जग्मुः साधका बहुशो मुने ।। १८ ।।\nकलौ कलुषचित्तानां पुरो नाख्येयमेव हि ।।\nप्रणवेश्वरमाहात्म्यं नास्तिकानां विशेषतः ।। १९ ।।\nये निंदंति महादेवं क्षेत्रं निंदंति येऽधियः ।।\nपुराणं ये च निंदंति ते संभाष्या न कुत्रचित् ।। 4.2.74.१२० ।।\nओंकारसदृशं लिंगं न क्वचिज्जगतीतले ।।\nइति गौर्यै समाख्यातं देवदेवेन निश्चितम् ।। १२१ ।।\nइममध्यायमाकर्ण्य नरस्तद्गतमानसः ।।\nविमुक्तः सर्वपापेभ्यः शिवलोकमवाप्नुयात् ।। १२२ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थेकाशीखंड उत्तरार्ध ओंकारमाहात्म्यं नाम चतुःसप्ततितमोऽध्यायः ।। ७४ ।।"
  }
]
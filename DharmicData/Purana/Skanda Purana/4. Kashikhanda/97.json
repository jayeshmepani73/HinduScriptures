[
  {
    "text": "।। अगस्त्य उवाच ।। ।।\nएतद्भविष्यं श्रुत्वाहं व्यासस्य शिवनंदन ।।\nआश्चर्यभाजनं जातस्तीर्थानि कथयाधुना ।। १ ।।\nआनंदकानने यानि यत्र संति षडानन ।।\nतानि लिंगस्वरूपाणि समाचक्ष्व ममाग्रतः ।। २ ।।\n।। स्कंद उवाच ।। ।।\nअयमेव हि वै प्रश्नो देव्यै देवेन भोस्तदा ।।\nयादृशः कथितो वच्मि तादृशं शृणु कुंभज ।। ३ ।।\n।। देव्युवाच ।। ।।\nयानि यानि हि तीर्थानि यत्रयत्र महेश्वर ।।\nतानि तानीह मे काश्यां तत्रतत्र वद प्रभो ।। ४ ।।\n।। देवदेव उवाच ।। ।।\nशृणु देवि विशालाक्षि तीर्थं लिंगमुदाहृतम् ।।\nजलाशयेपि तीर्थाख्या जाता मूर्ति परिग्रहात् ।। ।। ५ ।।\nमूर्तयो ब्रह्मविष्ण्वर्कशिवविघ्नेश्वरादिकाः ।।\nलिंगं शैवमिति ख्यातं यत्रैतत्तीर्थमेव तत् ।।६।।\nवाराणस्यां महादेवः प्रथमं तीर्थमुच्यते ।।\nतदुत्तरे महाकूपः सारस्वतपदप्रदः ।। ७ ।।\nक्षेत्रपूर्वोत्तरेभागे तद्दृष्टं पशुपाशहृत् ।।\nतत्पश्चाद्विग्रहवती पूज्या वाराणसी नरैः ।। ८ ।।\nसा पूजिता प्रयत्नेन सुखवस्तिप्रदा सदा ।।\nमहादेवस्य पूर्वेण गोप्रेक्षं लिंगमुत्तमम् ।। ९ ।।\nतद्दर्शनाद्भवेत्सम्यग्गोदानजनितं फलम् ।।\nगोलोकात्प्रेषिता गावः पूर्वं यच्छंभुना स्वयम् ।। 4.2.97.१० ।।\nवाराणसीं समायाता गोप्रेक्षं तत्ततः स्नृतम् ।।\nगोप्रेक्षाद्दक्षिणेभागे दधीचीश्वरसंज्ञितम् ।।१ १।।\nतद्दर्शनाद्भवेत्पुंसां फलं यज्ञसमुद्भवम् ।।\nअत्रीश्वरं तु तत्प्राच्यां मधुकैटभपूजितम् ।। १२ ।।\nलिंगं दृष्ट्वा प्रयत्नेन वैष्णवं पदमृच्छति ।।\nगोप्रेक्षात्पूर्वदिग्भागे लिंगं वै विज्वरं स्मृतम् ।।१३।।\nतस्य संपूजनान्मर्त्यो विज्वरो जायते क्षणात् ।।\nप्राच्यां वेदेश्वरस्तस्य चतुर्वेदफलप्रदः ।। १४ ।।\nवेदेश्वरादुदीच्यां तु क्षेत्रज्ञश्चादिकेशवः ।।\nदृष्टं त्रिभुवनं सर्वं तस्य संदर्शनाद्ध्रुवम् ।। १५ ।।\nसंगमेश्वरमालोक्य तत्प्राच्याम जायतेनघः ।।\nचतुर्मुखेन विधिना तत्पूर्वेण चतुर्मुखम् ।। १६ ।।\nप्रयागसंज्ञकम लिंगमर्चितम ब्रह्मलोकदम् ।।\nतत्र शांतिकरी गौरी पूजिता शांतिकृद्भवेत् ।। १७ ।।\nवरणायास्तटे पूर्वे पूज्यं कुंतीश्वरं नृभिः ।।\nतत्पूजनात्प्रजायंते पुत्रा निजकुलोज्ज्वलाः ।। १८।।\nकुंतीश्वरादुत्तरतस्तीर्थं वै कापिलो ह्रदः ।।\nतत्र वै स्नानमात्रेण वृषभध्वजपूजनात् ।। १९ ।\nराजसूयस्य यज्ञस्य फलं त्वविकलं भवेत् ।।\nरोरवादिषु ये केचित्पितरः कोटिसंमिताः ।।4.2.97.२०।।\nतत्र श्राद्धे कृते पुत्रैः पितृलोकं प्रयांति ते ।।\nआनुसूयेश्वरं लिंगं गोप्रेक्षादुत्तरे मुने।। २१ ।।\nतद्दर्शनाद्भवेत्स्त्रीणां पातिव्रत्य फलं स्फुटम् ।।\nतल्लिंगपूर्वदिग्भागे पूज्यः सिद्धिविनायकः ।।२२।।\nयां सिद्धिं यः समीहेत स तामाप्नोति तन्नतेः ।।\nहिरण्यकशिपोर्लिंगं गणेशात्पश्चिमे ततः ।।२३।।\nहिरण्यकूपस्तत्रास्ति हिरण्याश्वसमृद्धिकृत् ।। २४ ।।\nमुंडासुरेश्वरं लिंगं तत्प्रतीच्यां च सिद्धिदम्।।\nअभीष्टदं तु नैर्ऋत्यां गोप्रेक्षाद्वृषभेश्वरम् ।। २५ ।।\nमुने स्कंदेश्वरं लिंगं महादेवस्य पश्चिमे ।।\nतल्लिंगपूजनान्नृणां भवेन्मम सलोकता ।। २६ ।।\nतत्पार्श्वतो हि शाखेशो विशाखेशश्च तत्र वै ।।\nनैगमेयेश्वरस्तत्र येन्ये नंद्यादयो गणाः ।। २७ ।।\nतेषामपि हि लिंगानि तत्र संति सहस्रशः ।।\nतद्दर्शनाद्भवेत्पुंसां तत्तद्गणसलोकता ।। २८।।\nनंदीश्वरात्प्रतीच्यां च शिलादेशः कुधीहरः ।।\nमहाबलप्रदस्तत्र हिरण्याक्षेश्वरः शुभः ।। २९ ।।\nतद्दक्षिणेट्टहासाख्यं लिंगं सर्वसुखप्रदम् ।।\nप्रसन्नवदनेशाख्यं लिंगं तस्योत्तरे शुभम् ।।4.2.97.३० ।।\nप्रसन्नवदनस्तिष्ठेद्भक्तस्तद्दर्शनाच्छुभात् ।।\nतदुत्तरे प्रसन्नोदं कुंडं नैर्मल्यदं नृणाम् ।। ३१ ।।\nप्रतीच्यामट्टहासस्य मित्रावरुणनामनी ।।\nलिंगे तल्लोकदे पूज्ये महापातकहारिणी ।। ३२ ।।\nनैर्ऋत्यां चाट्टहासस्य वृद्धवासिष्ठसंज्ञकम् ।।\nलिंगं तत्पूजनात्पुंसां ज्ञानमुत्पद्यते महत् ।। ३३ ।।\nवसिष्ठेश समीपस्थः कृष्णेशो विष्णुलोकदः ।।\nतद्याम्यां याज्ञवल्क्येशो ब्रह्मतेजोविवधर्नः ।। ३४ ।।\nप्रह्लादेश्वरमभ्यर्च्य तत्पश्चाद्भक्तिवर्धनम् ।।\nस्वयंलीनः शिवो यत्र भक्तानुग्रहकाम्यया ।। ३५ ।।\nअतः स्वलीनं तत्पूर्वे लिंगं पूज्यं प्रयत्नतः ।।\nसदैव ज्ञाननिष्ठानां परमानंदमिच्छताम् ।।\nया गतिर्विहिता तेषां स्वलीने सा तनुत्यजाम् ।। ३६ ।।\nवैरोचनेश्वरं लिंगं स्वलीनात्पुरतः स्थितम्।।\nतदुत्तरे बलीशं च महाबलविवर्धनम् ।। ३७ ।।\nतत्रैव लिंगं बाणेशं पूजितं सर्वकामदम् ।।\nचंद्रेश्वरस्य पूर्वेण लिंगं विद्येश्वराभिधम् ।। ३८ ।।\nसर्वाविद्याः प्रसन्नाः स्युस्तस्य लिंगस्य सेवनात् ।।\nतद्दक्षिणे तु वीरेशो महासिद्धि विधायकः ।।३९।।\nतत्रैव विकटा देवी सर्वदुःखौघमोचनी ।।\nपंचमुद्रं महापीठं तज्ज्ञेयं सर्वसिद्धिदम् ।। 4.2.97.४० ।।\nतत्र जप्ता महामंत्राः क्षिप्रं सिध्यंति नान्यथा ।।\nतत्पीठे वायुकोणे तु संपूज्यः सगरेश्वरः ।।४१ ।।\nतदर्चनादश्वमेधफलं त्वविकलं भवेत् ।।\nतदीशाने च वालीशस्तिर्यग्योनि निवारकः ।। ४२ ।।\nमहापापौघविध्वंसी सुग्रीवेशस्तदुत्तरे ।।\nहनूमदीश्वरस्तत्र ब्रह्मचर्यफलप्रदः ।। ४३ ।।\nमहाबुद्धिप्रदस्तत्र पूज्यो जांबवतीश्वरः ।।\nआश्विने येश्वरौ पूज्यौ गंगायाः पश्चिमे तटे ।। ४४ ।।\nतदुत्तरे भद्रह्रदो गवां क्षीरेण पूरितः ।।\nकपिलानां सहस्रेण सम्यग्दत्तेन यत्फलम् ।। ४५ ।।\nतत्फलं लभते मर्त्यः स्नातो भद्रह्रदे ध्रुवम् ।।\nपूर्वाभाद्रपदा युक्ता पौर्णमासी यदा भवेत् ।। ४६ ।।\nतदा पुण्यतमः कालो वाजिमेधफलप्रदः ।।\nह्रद पश्चिम तीरे तु भद्रेश्वर विलोकनात् ।। ४७ ।।\nगोलोकं प्राप्नुयात्तस्मात्पुण्यान्नैवात्र संशयः ।।\nभद्रेश्वराद्यातुधान्यामुपशांत शिवो मुने ।। ४८ ।।\nतस्य लिंगस्य संस्पर्शात्परा शांतिं समृच्छति ।।\nउपशांत शिवं लिंगं दृष्ट्वा जन्मशतार्जितम् ।।४९।।\nत्यजेदश्रेयसो राशिं श्रेयोराशिं च विंदति ।।\nतदुत्तरे च चक्रेशो योनिचक्र निवारकः ।। 4.2.97.५० ।।\nतदुत्तरे चक्रह्रदो महापुण्यविवर्धनः ।।\nस्नात्वा चक्रह्रदे मर्त्यश्चक्रेशं परिपूज्य च ।। ५१ ।।\nशिवलोकमवाप्नोति भावितेनांतरात्मना ।।\nतन्नैर्ऋते च शूलेशो द्रष्टव्यश्च प्रयत्नतः ।। ५२ ।।\nशूलं तत्र पुरा न्यस्तं स्नानार्थं वरवर्णिनि ।।\nह्रदस्तत्र समुत्पन्नः शूलेशस्याग्रतो महान् ।। ५३ ।।\nस्नानं कृत्वा ह्रदे तत्र दृष्ट्वा शूलेश्वरं विभुम् ।।\nरुद्रलोकं नरा यांति त्यक्त्वा संसारगह्वरम् ।।५४।।\nतत्पूर्वतो नारदेन तपस्तप्तं महत्तरम्।।\nलिंगं च स्थापितं श्रेष्ठं कुंडं चापि शुभं कृतम् ।। ५५ ।।\nतत्र कुंडे नरः स्नात्वा दृष्ट्वा वै नारदेश्वरम् ।।\nसंसाराब्धिमहाघोरं संतरेन्नात्र संजयः ।। ५६ ।।\nनारदेश्वर पूर्वेण दृष्ट्वाऽवभ्रातकेश्वरम् ।।\nनिर्मलां गतिमाप्नोति पापौघं च विमुंचति ।। ५७ ।।\nतदग्रे ताम्रकुंडं च तत्र स्नातो न गर्भभाक् ।।\nविघ्नहर्ता गणाध्यक्षस्तद्वायव्ये सुविघ्नहृत् ।। ५८ ।।\nतत्र विघ्नहरं कुंडं तत्र स्नातो न विघ्नभाक् ।।\nअनारकेश्वरं लिंगं तदुदग्दिशि चोत्तमम् ।। ५९ ।।\nकुंडं चानारकाख्यं वै तत्र स्नातो न नारकी ।।\nवरणायास्तटे रम्ये वरणेशस्तदुत्तरे ।। 4.2.97.६० ।।\nतत्र पाशुपतः सिद्धस्त्वक्षपादो महामुने ।।\nअनेनैव शरीरेण शाश्वतीं सिद्धिमागतः ।। ६१ ।।\nतत्पश्चिमे च शैलेशः परनिर्वाणकामदः ।।\nकोटीश्वरं तु तद्याम्यां लिंगं शाश्वतसिद्धिदम् ।। ६२ ।।\nकोटितीर्थे ह्रदे स्नात्वा कोटीशं परिपूज्य च ।।\nगवां कोटिप्रदानस्य फलमाप्नोति मानवः ।। ६३ ।।\nमहाश्मशानस्तंभोस्ति कोटीशाद्वह्निदिक्स्थितः ।।\nतस्मिन्स्तंभे महारुद्रस्तिष्ठते चोमया सह ।। ६४ ।।\nतं स्तंभं समलंकृत्य नरस्तत्पदमाप्नुयात् ।।\nतत्रैव तीर्थं परमं कपालेश समीपतः ।।६५।।\nकपालमोचनं नाम तत्र स्नातोऽश्वमेधभाक् ।।\nऋणमोचनतीर्थं तु तदुदग्दिशि शोभनम् ।। ६६ ।।\nतत्र तीर्थे नरः स्नात्वा मुक्तो भवति चर्णतः ।।\nतत्रैवांगारकं तीर्थं कुंडं चांगारनिर्मलम् ।। ६७ ।।\nस्नात्वांगारक तीर्थे तु भवेद्भूयो न गर्भभाक् ।।\nअंगारवारयुक्तायां चतुर्थ्यां स्नाति यो नरः ।।\nव्याधिभिर्नाभि भूयेत न च दुःखी कदाचन ।। ६८ ।।\nविश्वकर्मेश्वरं लिंगं ज्ञानदं च तदुत्तरे ।।\nमहामुंडेश्वरं लिंगं तस्य दक्षिणतः शुभम्।। ६९ ।।\nकूपः शुभोद नामापि स्नातव्यं तत्र निश्चितम् ।।\nतत्र मुंडमयी माला मया क्षिप्तातिशोभना ।। 4.2.97.७० ।।\nमहामुंडा ततो देवी समुत्पन्नाघहारिणी ।।\nखट्वांगं च धृतं तत्र खट्वांगेशस्ततोभवत् ।। ७१ ।।\nनिष्पापो जायते मर्त्यः खट्वांगेश विलोकनात् ।।\nभुवनेशस्ततो याम्यां कुंडं च भुवनेश्वरम् ।। ७२ ।।\nतत्र कुंडे नरः स्नातो भुवने शोभवेन्नरः ।।\nतद्याम्यां विमलेशश्च कुंडं च विमलोदकम् ।। ७३ ।।\nतत्र स्नात्वा विलोक्येशं विमलो जायते नरः ।।\nतत्र पाशुपतः सिद्धस्त्र्यंबको नाम नामतः ।। ७४ ।।\nअनेनैव शरीरेण रुद्रलोकमवाप्तवान् ।।\nभृगोरायतनं तस्य पश्चिमेऽतीव पुण्यदम् ।। ७२ ।।\nविधिपूर्वं तदभ्यर्च्य प्राप्नुयाच्छिवमंदिरम् ।।\nशुभेश्वरश्च तद्याम्यां महाशुभफलप्रदः ।। ७६ ।।\nतत्र सिद्धः पाशुपतः कपिलर्षिर्महातपाः ।।\nतत्रास्ति हि गुहा रम्या कपिलेश्वर संनिधौ ।। ७७ ।।\nतां गुहां प्रविशेद्यो वै न स गर्भे विशेत्क्वचित् ।।\nतत्र यज्ञोदकूपोस्ति वाजिमेधफलप्रदः ।। ७८ ।।\nओंकार एष एवासावादिवर्णमयात्मकः ।।\nमत्स्योदर्युत्तरे कूले नादेशस्त्वहमेव च ।। ७९ ।।\nनादेशः परमं ब्रह्म नादेशः परमा गतिः ।।\nनादेशः परमं स्थानं दुःखसंसारमोचनम् ।। 4.2.97.८० ।।\nकदाचित्तस्य देवस्य दर्शने याति जाह्नवी ।।\nमत्स्योदरी सा कथिता स्नानं पुण्यैरवाप्यते ।। ८१ ।।\nमत्स्योदरी यदा गंगा पश्चिमे कपिलेश्वरम् ।।\nसमायाति महादेवि तदा योगः सुदुर्लभः ।। ८२ ।।\nउद्दालकेश्वरं लिंगमुदीच्यां कपिलेश्वरात् ।।\nतद्दर्शनेन संसिद्धिः परा सर्वैरवाप्यते ।। ८३ ।।\nतदुत्तरे बाष्कुलीशं लिंगं सर्वार्थसिद्धिदम् ।।\nबाष्कुलीशाद्दक्षिणतो लिंगं वै कौस्तुभेश्वरम् ।। ८४ ।।\nतस्यार्चनेन रत्नौघैर्न वियुज्येत कर्हिचित् ।।\nशंकुकर्णेश्वरं लिंगं कौस्तुभेश्वरदक्षिणे ।। ।। ८५ ।।\nसंसेव्य परमं ज्ञानं लभेदद्यापि साधकः ।।\nअघोरेशो गुहाद्वारि कूपस्तस्योत्तरे शुभः ।। ८६ ।।\nअघोरोद इति ख्यातो वाजिमेधफलप्रदः ।।\nगर्गेशो दमनेशश्च तत्र लिंगद्वयं शुभम् ।। ८७ ।।\nअनेनैवेह देहेन यत्र तौ सिद्धिमापतुः ।।\nतल्लिंगयोः समर्चातः सिद्धिर्भवति वांछिता ।। ८८ ।।\nतद्दक्षिणे महाकुंडं रुद्रावास इति स्मृतम् ।।\nतत्र रुद्रेशमभ्यर्च्य कोटिरुद्रफलं लभेत् ।। ८९ ।।\nचतुर्दशी यदापर्णे रुद्रनक्षत्र संयुता ।।\nतदा पुण्यतमः कालस्तस्मिन्कुंडे महाफलः ।। 4.2.97.९० ।।\nरुद्रकुंडे नरः स्नात्वा दृष्ट्वा रुद्रेश्वरं विभुम् ।।\nयत्रतत्र मृतो वापि रुद्रलोकमवाप्नुयात् ।। ९१ ।।\nरुद्रस्य नैर्ऋते भागे लिंगं तत्र महालयम् ।।\nतदग्रे पितृकूपोस्ति पितॄणामालयः परः ।।९२।।\nतत्र श्राद्धं नरः कृत्वा पिंडान्कूपे परिक्षिपेत् ।।\nएकविंशकुलोपेतः श्राद्धकृद्रुद्रलोकभाक् ।। ९३ ।।\nतत्र वैतरणी नाम दीर्घिका पश्चिमानना ।।\nतस्यां स्नातो नरो देवि नरकं नैव गच्छति ।। ९४ ।।\nबृहस्पतीश्वरं लिंगं रुद्रकुंडाच्च पश्चिमे ।।\nगुरुपुष्यसमायोगे दृष्ट्वा दिव्यां लभेद्गिरम् ।। ९५ ।।\nरुद्रावासाद्दक्षिणतः कामेशं लिंगमुत्तमम् ।।\nतद्दक्षिणे महाकुंडं स्नानाच्चिंतित कामदम् ।। ९६ ।।\nचैत्रशुक्ल त्रयोदश्यां तत्र यात्रा च कामदा ।।\nनलकूबर लिंगं च प्राच्यां कामेश्वराच्छुभम् ।।९७।।\nतदग्रे पावनः कूपो धनधान्य समृद्धिदः ।।\nनलकूबरपूर्वेण सूर्याचंद्रमसेश्वरौ ।। ९६ ।।\nअज्ञानध्वांतपटलीं हरतस्तौ समर्चितौ ।।\nतद्दक्षिणेध्वकेशश्च दृष्टो मोहविनाशनः ।। ।।९९।।\nतत्र सिद्धीश्वरं लिंगं महासिद्धिसमर्पकम् ।।\nतत्रैव मंडलेशश्च मंडलेशपदप्रदः ।। 4.2.97.१०० ।।\nकामकुंडस्य पूर्वेण च्यवनेशः समृद्धिदः ।।\nतत्रैव सनकेशश्च राजसूयफलप्रदः ।। १ ।।\nसनत्कुमार लिंगं च तत्पश्चाद्योगसिद्धिकृत् ।।\nतदुत्तरे सनंदेशो महाज्ञान समर्थकः ।।२।।\nतद्याम्यामाहुतीशश्च दृष्टो होमफलप्रदः ।।\nतद्याम्यां पुण्यजनकं लिंगं पंचशिखेश्वरम् ।। ३ ।।\nमार्कंडेय ह्रदस्तस्य पश्चिमे पुण्यवर्धनः ।।\nतस्मिन्ह्रदे नरः स्नात्वा किं भूयः परिशोचति ।। ४।।\nतत्र स्नानं च दानं च भवेदक्षय पुण्यदम् ।।\nतदुत्तरे च कुंडेशः सर्वसिद्धैर्नमस्कृतः ।।५।।\nदीक्षां पाशुपतीं लब्ध्वा द्वादशाब्देन यत्फलम् ।।\nतत्फलं लभते विप्र मर्त्यः कुंडेश दर्शनात् ।। ।। ६ ।।\nमार्कंडेय ह्रदात्पूर्वं शांडिल्येशः सुपुण्यदः ।।\nतत्पश्चिमे च चंडेशश्चंडांशु ग्रहणाघहृत् ।। ७ ।।\nदक्षिणे च कपालेशात्कुंडं श्रीकंठसंज्ञितम् ।।\nतत्र कुंडे नरः स्नात्वा दाता स्याच्छ्रीप्रभावतः ।। ८ ।।\nमहालक्ष्मीश्वरं लिंगं तस्य कुंडस्य सन्निधौ ।।\nमहालक्ष्मीं समभ्यर्च्य स्नातस्तत्कुंडवारिषु ।।९।।\nचामरासक्तहस्ताभिर्दिव्यस्त्रीभिश्च वीज्यते ।।\nयदा मत्स्योदरीं यांति स्वर्गलोकाद्दिवौकसः ।।\nतदा तेनैव मार्गेण यांति स्त्रीभिर्वृताः सुखम् ।।4.2.97.११०।।\nस्वर्गद्वारमतः ख्यातं तत्स्थानं मुनिसत्तम ।।\nतत्कुंड दक्षिणेभागे लिंगं ब्रह्मपदप्रदम् ।। ११ ।।\nगायत्रीश्वर सावित्रीश्वरौ पूज्यौ प्रयत्नतः ।।\nमत्स्योदर्यास्तटे रम्ये लिंगं सत्यवतीश्वरम् ।।१२।।\nतयोः पूर्वेण संपूज्य तपःश्री परिवर्धनम् ।।\nउग्रेश्वरं महालिंगं लक्ष्मीशात्पूर्वदिक्स्थितम् ।।१३।।\nजातिस्मरो भवेन्मर्त्यस्तल्लिंगस्य समर्चनात् ।।\nतद्दक्षिणे चोग्रकुंडं स्नानात्कनखलाधिकम् ।। १४ ।।\nकरवीरेश्वरं लिंगंतस्य कुंडंस्य पश्चिमे ।।\nतस्य दर्शनतः पुंसां जायते रोगसंक्षयः ।। १५ ।।\nतद्वाव्ये मरीचीशं कुंडं चाघौघनाशनम् ।।\nतत्पश्चाच्चेंद्रकुंडं लिंगं चेंद्रेश्वरं मुने ।। १६ ।।\nइंद्रेशाद्दक्षिणेभागे शुभा कर्कोटवापिका ।।\nतत्र वापीजले स्नात्वा दृष्ट्वा कर्कोटकेश्वरम् ।। ।। १७ ।।\nनागानामाधिपत्यं तु जायते नात्र संशयः ।।\nतत्पश्चाद्दृमिचंडेशो ब्रह्महत्याहरो हरः ।। १८।।\nतद्दक्षिणे महाकुंडं रुद्रलोकफलप्रदम् ।।\nतत्पश्चिमे महालिंगमग्नीश इति विश्रुतम् ।। १९ ।।\nआग्नेयं नाम कुंडं च तत्पूर्वेग्निसलोकदम् ।।\nआग्नेयेश्वरतः प्राच्यां कुंडं तद्दक्षिणे शुभम्।। 4.2.97.१२० ।।\nतत्र कुंडे नरः स्नात्वा स्वर्गे वसति पूर्वजैः ।।\nतत्प्राच्यां बालचंद्रेशश्चंद्रलोकगतिप्रदः ।। २१ ।।\nपरितो बालचंद्रेशं गणलिंगान्यनेकशः ।।\nविलोक्य तानि लिंगानि गाणपत्यं पदं लभेत् ।।२२ ।।\nबालचंद्र समीपे तु कूपः पितृगणप्रियः ।।\nतत्र श्राद्धप्रदः स्नात्वा पितॄन्सप्ताऽत्र तारयेत् ।। २३ ।।\nतदंधोः पूर्वतो लिंगं पुण्यं विश्वेश्वराह्वयम्।।\nविश्वेश्वरस्य पूर्वेण वृद्धकालेश्वरो हरः ।। २४ ।।\nकालोदो नाम कूपोस्ति तदग्रे सर्वरोगहृत् ।।\nयैस्तु तत्रोदकं पीतं स्त्रीभिः पुंभिः स्वकर्मभिः ।। २५ ।।\nन तेषां परिवर्तोत्र कल्पकोटिशतैरपि ।।\nतत्पीत्वा जन्मबंधोत्थाद्भयान्मुच्येत मानवः ।। २६ ।।\nतत्र कूपे तु यद्दत्तं दानं शिवरतात्मनाम् ।।\nसंवर्तेपि न तस्यास्ति नाशः कलशसंभव ।।२७।।\nखंडस्फुटितसंस्कारं तत्र कुर्वंति ये नराः ।।\nते रुद्रलोकमासाद्य मोदंते सुखिनः सदा ।। २८ ।।\nकालेशाद्दक्षिणे भागे मृत्य्वीशस्त्वपमृत्युहृत् ।।\nलिंगं दक्षेश्वराह्वं च ततः कूपादुदग्दिशि ।। २९ ।।\nअपराधसहस्रं तु नश्येत्तस्य समर्चनात् ।। 4.2.97.१३० ।।\nमहाकालेश लिंगं च दक्षेशात्पूर्वतो महत् ।।\nमहाकुंडे नरः स्नात्वा महाकालं तु योर्चयेत् ।।३१।।\nअर्चितं तेन वै तत्र जगदेतच्चराचरम् ।।\nअंतकेश्वरमालोक्य तद्याम्यां नांतकस्य भीः ।। ३२ ।।\nहस्तिपालेश्वरं लिंगं तस्य दक्षिणतो मुने।।\nतस्य पूजनतो याति पुण्यं वै हस्तिदानजम् ।। ३३ ।।\nतत्रैरावतकुंडं च लिंगमैरावतेश्वरम् ।।\nतल्लिंगमर्चयन्मर्त्यो धनधान्यसमृद्धिभाक् ।। ३४ ।।\nतद्दक्षिणे श्रेयसे च लिंगं स्यान्मालतीश्वरम् ।।\nहस्तीश्वरादुत्तरे तु जयंतेशो जयप्रदः ।। ३५ ।।\nबंदीश्वरो महाकाल कुंडादुत्तरतः शुभः ।।\nबंदिकुंडं च विख्यातं वाराणस्यां महाघहृत्।। ३६।।\nतत्र स्नानेन दानेन श्राद्धेनाक्षयमश्नुते ।।\nधन्वंतरीश्वरं लिंगं कुंडं तन्नाम चैव हि ।। ३७ ।।\nतस्य लिंगस्य नामान्यत्कुंडनामान्यदेव हि ।।\nतुंगेश्वरं लिंग नाम कुंडं वैद्येश्वराभिधम् ।। ३८ ।।\nसुधामय्यो महौषध्यः क्षिप्तास्तत्र महाधियः ।।\nतत्कुंडस्नानतस्तस्मात्तल्लिंग परिवीक्षणात् ।।\nनश्यंति व्याधयः सर्वे सह पापैः सुदारुणैः ।। ३९ ।।\nतदुत्तरे हलीशेशः सर्वव्याधिनिपूदनः ।।\nशिवेश्वरः शिवकरस्तुंगनाम्नश्च दक्षिणे ।। 4.2.97.१४० ।।\nजमदग्नीश्वरं लिंगं शिवेशाद्दक्षिणे शुभम् ।।\nतत्पश्चिमे भैरवेशः कूपस्तस्योत्तरे शुभः ।।४१ ।।\nतदुदस्पर्शमात्रेण सर्वयज्ञफलं लभेत् ।।\nतत्कूपपश्चिमे भागे सुकेशो योगसिद्धिदः ।। ४२ ।।\nतन्नैर्ऋत्यां च व्यासेशः कूपश्च विमलोदकः ।।\nव्यासकूपे नरः स्नात्वा तर्पयित्वा सुरान्पितॄन् ।। ४३ ।।\nअक्षयं लभते लोकं यत्रकुत्राभिकांक्षितम् ।।\nव्यासतीर्थात्पश्चिमतो घंटाकर्णो ह्रदो महान् ।। ४४ ।।\nघंटाकर्णह्रदे स्नात्वा व्यासंश परिदर्शनात् ।।\nयत्रतत्र मृतो वापि वाराणस्यां मृतो भवेत् ।। ४५ ।।\nघंटाकर्ण समीपे तु पंचचूडाप्सरः सरः ।।\nपंचचूडाजले स्नात्वा दृष्ट्वा देवं तमीश्वरम् ।। ४६।।\nस्वर्गलोकं नरो याति पंचचूडाप्रियो भवेत् ।।\nगौरीकूपस्ततोवाच्यां सर्वजाड्यविनाशनः ।। ४७ ।।\nपंचचूडोत्तरे भागे तीर्थं चाशोकसंज्ञितम्।।\nमंदाकिनी महातीर्थं तदुदीच्यां महाघहृत् ।। ४८ ।।\nस्वर्गलोकेपि सा पुण्या किं पुनर्मानवे मुने ।।\nतदुत्तरे मध्यमेशो मध्ये क्षेत्रं स्वपित्यहो ।।४९।।\nतत्र जागरणं कृत्वाऽशोकाष्टम्यां मधौ नरः ।।\nन जातु शोकं लभते सदानंदमयो भवेत्।।4.2.97.१५०।।\nमुक्तिक्षेत्रप्रमाणं च क्रोशं क्रोशं च सर्वतः।।\nआरभ्य लिंगादस्माच्च पुण्यदान्मध्यमेश्वरात् ।।५१।।\nएतदेव सदा प्राहुः सर्वे वै प्रपितामहाः ।।\nकश्चिदस्मत्कुले जातो मंदाकिन्या जलाप्लुतः ।।५२।।\nभोजयेत्प्रयतो विप्रान्यतीन्पाशुपतानपि ।।\nमदाकिन्यां नरः स्नात्वा दृष्ट्वा वै मध्यमेश्वरम् ।। ५३ ।।\nएकविंशत्कुलोपेतो रुद्रलोके वसेच्चिरम् ।।\nमध्यमेशादवाच्यां च विश्वेदेवेश्वरः शुभः ।।५४।।\nतदर्चनादर्चिताः स्युर्विश्वेदेवास्त्रयोदश ।।\nतत्पूर्वे वीरभद्रेशो महावीरपदप्रदः ।।५५।।\nभद्रदा भद्र्काली च तस्य दक्षिणतः शुभा ।।\nभद्राकाल ह्रदो नाम तत्रातीव शुभप्रदः ।।५६।।\nआपस्तंबेश्वरं लिंगं तत्प्राच्यां ज्ञानदं परम् ।।\nतदुत्तरे पुण्यकूपस्तत्पश्चाच्छौनको ह्रदः ।। ५७ ।।\nह्रदपश्चिमतो लिंगं शौनकेशं सुधीप्रदम् ।।\nह्रदे तत्र नरः स्नात्वा दृष्ट्वा वै शौनकेश्वरम् ।। ५८ ।।\nज्ञानं तत्संलभेद्दिव्यं येन मृत्युं तरत्यसौ ।।\nतद्दक्षिणे जंबुकेशस्तिर्यग्योनि निवारकः ।।५९।।\nतदुत्तरे मतंगेशो गानविद्याप्रबोधकः ।।\nमतंगेशस्य वायव्ये नानालिंगानि सर्वतः ।।4.2.97.१६०।।\nमुनिभिः स्थापितानीह सर्वसिद्धिप्रदानि च ।।\nब्रह्मरातेश्वरं लिंगं मतंगेशाच्च दक्षिणे ।।६१।।\nतल्लिंगदर्शनादायुर्नांतराच्छिद्यते क्वचित् ।।\nतत्राज्यपेश्वरं लिंगं पितृलिंगान्यनेकशः ।।\nतल्लिंगसेवया सर्वे तुष्यंति प्रपितामहाः ।। ६२ ।।\nतद्दक्षिणे सिद्धकूपः सिद्धाः संति सहस्रशः।।\nवायुरूपास्तु ये सिद्धा ये सिद्धा भानुरश्मिगाः   ।। ६३ ।।\nतैः स्थापितं तु यल्लिंगं तत्सिद्धेश्वरमीरितम् ।।\nतस्य संदर्शनादेव सर्वाः स्युः सिद्धयोऽमलाः ।। ६४ ।।\nतत्पश्चिमे सिद्धवापी पीता स्नाता च सिद्धिदा ।।\nप्राच्यां च सिद्धकूपाद्वै लिंगं व्याघ्रेश्वराभिधम् ।। ६५ ।।\nतल्लिंगदर्शनान्नृणां न भयं व्याघ्रचोरजम् ।।\nज्येष्ठेश्वरं च तद्याम्यां ज्येष्ठस्थानेति सिद्धिदम् ।।६६।।\nतद्दक्षिणे मुदां धाम लिंगं प्रहसितेश्वरम् ।।\nतदुत्तरे निवासेश काशीवासफलप्रदः ।। ६७ ।।\nचतुःसमुद्रकूपोस्ति तत्राब्धिस्नान पुण्यदः ।।\nज्येष्ठा देवी तु तत्रास्ति नता ज्येष्ठपदप्रदा ।। ६८ ।।\nअवाच्यां व्याघ्रलिंगाच्च लिंगं चंडीश्वराभिधम् ।।\nतदुत्तरे दंडखातं सरः पितृमुदावहम् ।। ६९ ।।\nग्रहणानंतरे स्नानं दंडखातेति पुण्यदम् ।।\nजैगीषव्य गुहा तत्र तत्र लिंगं तदाह्वयम्।।4.2.97.१७०।।\nत्रिरात्रोपोषितस्तत्र ज्ञानं लभ्येत निर्मलम् ।।\nमहापुण्यप्रदं लिंगं तत्पश्चाद्देवलेश्वरम् ।। ७१ ।।\nशतकालस्तत्समीपे शतं कालानुमापतिः ।।\nतल्लिंगाविर्भवे काश्यां कालयामास कुंभज ।। ७२ ।।\nतल्लिंगदशर्नादायुः शतवर्षाण्यखंडितम् ।।\nशातातपेशस्तद्याम्यां महाजपफलप्रदः ।। ७३ ।।\nतत्पश्चिमे हेतुकेशो हेतुभूतो महाफले ।।\nतद्दक्षिणेक्षपादेशो महाज्ञानप्रर्वतकः ।। ७४ ।।\nतदग्रे च कणादेशस्तत्र पुण्योदकः प्रहिः ।।\nस्नात्वा काणादकूपे यः कणादेशं समर्चयेत् ।। ७५।।\nन धनेन न धान्येन त्यज्यते स कदाचन ।।\nतस्य दक्षिणतो दृश्यो भूतीशो भूतिकृत्सताम् ।।७६।।\nतत्पश्चिमेऽघसंहर्तृ आषाढीश्वर संज्ञितम् ।।\nदुर्वासेशश्च तत्पूर्वे सर्वकामसमृद्धिकृत् ।।७७ ।।\nतद्याम्यां भारभूतेशः पापभारापहारकः ।।\nव्यासेश्वरस्य पूर्वेण द्वौ शंखलिखितेश्वरौ ।।\nतौ दृश्यौ यत्नतः काश्यां महाज्ञान प्रवर्तकौ ।। ७८।।\nयत्समाप्याप्यते पुण्यं निष्ठा पाशुपतव्रतम् ।।\nतदाप्यतेत्र विश्वेश सकृदीक्षणतः क्षणात् ।।७९।।\nतदीशानेवधूतेशो योगज्ञानप्रवर्तकः ।।\nतीर्थं चैवावधूतेशं सर्वकल्मषनाशकृत् ।।4.2.97.१८०।।\nअवधूतेश्वरात्पूर्वे लिंगं पशुपतीश्वरम् ।।\nतल्लिंगसेवया पुंसां पशुपाशविमोक्षणम् ।।८१।।\nतद्दक्षिणे गोभिलेशो महाभिलषितप्रदः।\nजीमूतवाहनेशश्च तत्पश्चाल्लिंगमुत्तमम् ।। ८२ ।।\nविद्याधरपदप्राप्तिस्तल्लिंगपरिसेवनात्।।\nमयूखार्कः पंचनदे गभस्तीशश्च तत्र वै ।। ८३ ।।\nदधिकल्पह्रदो नाम तदुदीच्यां महाप्रहिः ।।\nदुर्लभं तत्प्रहिस्नानं दुर्लभं च तदीक्षणम् ।। ८४ ।।\nगभस्तीशोत्तरे भागे दधिकल्पेश्वरो हरः ।।\nनरस्तमाशु संवीक्ष्य कल्पं त्र्यक्षपुरे वसेत् ।। ८५ ।।\nगभस्तीशाद्दक्षिणे तु मंगलां मंगलालयाम् ।।\nउद्दिश्य मंगलां गौरीं भोजयेद्द्विजदंपती ।। ८६ ।।\nअलंकृत्य यथाशक्ति तत्पुण्यांतो न कर्हिचित् ।।\nक्षितिप्रदक्षिणफला मंगलैका प्रदक्षिणा ।। ८७ ।।\nवदनप्रेक्षणादेवी मुखप्रेक्षेश्वरोत्तरे ।।\nमंगलायाः समीपे तु सर्वसिद्धिकरी शिवा ।। ८८ ।।\nलिंगे त्वष्ट्रीशवृत्तेशौ मुखप्रेक्षोत्तरे शुभे ।।\nसहेमभूमिदानस्य फलं दर्शनतस्तयोः ।।८९।।\nतदुत्तरे चर्चिकाया देव्याः संदर्शनं शुभम् ।।\nरेवतेश्वर लिंगं च चर्चिकाग्रेण शांतिकृत् ।। 4.2.97.१९० ।।\nमहाशुभायतस्याग्रे लिंगं पंचनदेश्वरम् ।।\nमंगलोदो महाकूपो मंगला पश्चिमे शुभः ।। ९१ ।।\nउपमन्योर्महालिंगं मंगला पश्चिमे शुभम् ।।\nव्याघ्रपादेश्वरं लिंगं तत्पश्चाद्व्याघ्रभीतिहृत् ।। ९२ ।।\nनैर्ऋत्यां च गभस्तीशाच्छशांकेशोघसंघहृत् ।।\nतत्पश्चिमे चैत्ररथं लिंगं दिव्यगतिप्रदम् ।। ९३ ।।\nरेवतेशात्पश्चिमतो जैमिनीशो महाघहृत् ।।\nतत्र लिंगान्यनेकानि ऋषीणामृषिसत्तम ।। ९४ ।।\nजैमिनीशाच्च वायव्ये लिंगं वै रावणेश्वरम् ।।\nन तद्दशर्नतः पुंसां राक्षसानां महाभयम् ।। ९५ ।।\nतद्दक्षिणे वराहेशो मांडव्येशस्ततो यमे ।।\nतद्दक्षिणे प्रचंडेशो योगेशो दक्षिणे ततः ।। ९६ ।।\nतद्दक्षिणे च धातेशः सोमेशश्च तदग्रतः ।।\nतन्नैर्ऋत्यां कनकेशो महाकनकदः सताम् ।। ९७ ।।\nतदुत्तरे पांडवानां पंचलिंगानि सन्मुदे ।।\nसंवर्तेशस्तदग्रे च श्वेतेशस्तस्य पश्चिमे ।। ९८ ।।\nतत्पश्चात्कलशेशश्च लिंगं कालाभयप्रदम् ।।\nकालेन पाशिते श्वेते मुने कुंभात्समुत्थितम् ।।९९।।\nचित्रगुप्तेश्वरं लिंगं तदुदीच्यामघापहम् ।।\nचित्रगुप्तेश्वरात्पश्चाद्यो दृढेशो महाफलः ।। 4.2.97.२०० ।।\nकलशेशादवाच्यां च ग्रहेशो लिंगमुत्तमम् ।।\nग्रहबाधां शमयति तल्लिंग परिलोकनम् ।। १ ।।\nचित्रगुप्तेश्वरात्पश्चाद्यदृच्छेशो महाफलः ।।\nउतथ्यवामदेवेशं लिंगं याम्यां ग्रहेश्वरात् ।।२।।\nकंबलाश्वतरेशौ च तस्य दक्षिणतः शुभे ।।\nतत्रैव निर्मलं लिंगं नलकूबरपूजितम् ।। ३ ।।\nतद्याम्यां मणिकर्णीशं तदुदक्पलितेश्वरम् ।।\nजराहरं च तत्रैव तत्पश्चात्पापनाशनम् ।।४।।\nतत्पश्चिमे निर्जरेशस्तन्नैर्ऋत्यां पितामहः ।।\nपितामहस्रोतिका च तत्र श्राद्धं महाफलम् ।।५।।\nतद्याम्यां वरुणेशश्च बाणेशस्तस्य दक्षिणे।\nपितामहस्रोतिकायां कूश्मांडेशस्तु सिद्धिकृत् ।। ६ ।।\nतत्पूर्वतो राक्षसेशो गंगेशस्तस्य दक्षिणे ।।\nतदुत्तरे निम्नगेशाः संति लिंगान्यनेकशः ।। ७ ।।\nवैवस्वतेश्वरस्तत्र यमलोकनिवारकः ।।\nतत्पश्चाददितीशश्च चक्रेशस्तस्य चाग्रतः ।। ८ ।।\nतदग्रे कालकेशाख्यो दृष्टप्रत्ययकृत्परः ।।\nछाया संदृश्यते तत्र निष्पापस्तदवेक्षणात् ।। ९ ।।\nतदग्रे तारकेशश्च तदग्रे स्वर्णभारदः।।\nतदुत्तरे मरुत्तेशः शक्रेशश्च तदग्रतः ।। 4.2.97.२१० ।।\nतद्दक्षिणे च रंभेशस्तत्रैव च शशीश्वरः ।।\nतदुत्तरे लोकपेशास्तत्र लिंगान्यनेकशः ।। ११ ।।\nनागगंधर्वयक्षाणां किन्नराप्सरसामपि ।।\nदेवर्षिगणवृदानां नानासिद्धिकराण्यपि ।। १२ ।।\nशक्रेशाद्दक्षिणे भागे फाल्गुनेशो महाघहृत् ।।\nमहापाशुपतेशश्च तद्याम्यां शुभकृत्परः ।। १३ ।।\nतत्पश्चिमे समुद्रेश ईशानेशस्तदुत्तरे।।\nतत्पूर्वे लांगलीशश्च सर्वसिद्धिसमर्पकः ।। १४ ।।\nरागद्वेषविनिर्मुक्ताः सिद्धिं यांति च पूजकाः ।।\nतेषां मोक्षो मया ख्यातो न तु ते देवि मानवाः ।। १५ ।।\nमधुपिंगश्वेतकेतू लांगलीशे तपस्विनौ ।।\nअनेनैव शरीरेण जग्मतुः सिद्धिमुत्तमाम् ।। १६ ।।\nतत्रैव नकुलीशश्च कपिलेशश्च तत्र वै।।\nरहस्यं परमं चोभौ मम व्रत निषेविणौ।। १७ ।।\nतत्सन्निधौ प्रीतिकेशस्तत्र प्रीतिर्मम प्रिये ।।\nतत्रोपवासादेकस्मात्फलमब्दशताधिकम् ।। १८ ।।\nएकं जागरणं कृत्वा प्रीतिकेश उपोषितः ।।\nगणत्वपदवी तस्य निश्चिता मम पर्वणि ।। १९ ।।\nदेवस्य दक्षिणे भागे तत्र वापी शुभोदका ।।\nतदंबुप्राशनं नृणामपुनर्भवहेतवे ।। 4.2.97.२२० ।।\nतज्जलात्पश्चिमे भागे दंडपाणिः सदावति ।।\nतत्प्राच्यवाच्युत्तरस्यां तारः कालः शिलादजः।।२१।।\nलिंगत्रयं हृदब्जेयच्छ्रद्धयापी तमर्पयेत् ।।\nयैस्तत्र तज्जलं पीतं कृतार्थास्ते नरोत्तमाः ।।२२।।\nअविमुक्तसमीपेच्यों मोक्षेशो मोक्षबुद्धिदः ।।\nकरुणेशो दयाधाम तदुदीच्यां समर्चयेत् ।।२३।।\nस्वर्णाक्षेशस्तु तत्प्राच्यां ज्ञानदस्तस्य चोत्तरे ।।\nसौभाग्यगौरी संपूज्या बहुसौभाग्यसंपदे ।।२४।।\nविश्वेशाद्दक्षिणेभागे निकुंभेशः प्रयत्नतः ।।\nक्षेत्रक्षेमकरः पूज्यस्तत्पश्चाद्विघ्ननायकः ।। २५ ।।\nसर्वविघ्नच्छिदभ्यर्च्यश्चतुर्थ्यां तु विशेषतः ।।\nविरूपाक्षो निकुंभेशाद्वह्नौ पूज्यः सुसिद्धिदः ।। २६ ।।\nतद्दक्षिणे च शुक्रेशः पुत्रपौत्रप्रवर्धनः ।।\nतदुदीच्यां महालिंगं देवयानीश्वराभिधम्।। २७ ।।\nशुक्रेशादग्रतः पूज्यः कचेश इति संज्ञितः ।।\nशुक्रकूपमुपस्पृश्य हयमेधफलं लभेत् ।। २८ ।।\nभवानीशौ नमस्यौ च शुक्रेशात्पश्चिमे शुभौ ।।\nभक्तपोतप्रदौ तौ तु निजभक्तस्य सर्वदा ।। २९ ।।\nअलर्केशः समभ्यर्च्यः शुक्रेशात्पूर्वदिक्स्थितः ।।\nमदालसेश्वरस्तत्र तत्पूर्वे सर्वविघ्नहृत् ।। 4.2.97.२३० ।।\nगणेश्वरेश्वरं लिंगं सर्वसिद्धिकरं परम् ।।\nहत्वा लंकेश्वरं विप्र रघुणाथ प्रतिष्ठितम् ।।३१।।\nतल्लिंगस्पर्शनादाशु ब्रह्महापि विशुध्यति ।।\nमहापुण्यप्रदं चान्यत्तत्रार्च्यं त्रिपुरांतकम् ।। ३२ ।।\nदत्तात्रेयेश्वरं लिंगं तस्य पश्चिमतः शुभम् ।।\nतद्याम्यां हरिकेशेशो गोकर्णेशस्ततः परम् ।। ३३ ।।\nसरस्तदग्रे पापघ्नं तत्पश्चाच्च ध्रुवेश्वरः ।।\nतदग्रे धुवकुंडं च पितृप्रीतिकरं परम् ।। ३४ ।।\nतदुत्तरपिशाचेशः पैशाच्य पदहारकः ।।\nपित्रीशस्तद्यमदिशि पितृकुंडं तदग्रतः ।। ३५ ।।\nतत्र श्राद्धकृतां पुंसां तुष्येयुः प्रपितामहाः।।\nअग्रे ध्रुवेशात्तारेशो वैद्यनाथः स एव हि ।। ३६ ।।\nतन्नैर्ऋत्यां मनोलिंगं वंशवृद्धिकरं परम् ।।\nप्रियव्रतेश्वरं लिंगं वैद्यनाथपुरोगतम्।। ३७ ।।\nतद्याम्यां मुचुकुंदेशस्तत्पार्श्वे गौतमेश्वरः ।।\nतत्पश्चिमेन भद्रेश्तद्याम्यामृष्यशृंगिणः ।। ३८ ।।\nब्रह्मेशस्तत्पुरस्ताच्च पर्जन्येशस्तदीशगः ।।\nतत्प्राच्यां नहुषेशश्च विशालाक्षी च तत्पुरः ।। ३९ ।।\nविशालाक्षीश्वरं लिंगं तत्रैव क्षेत्रवस्तिदम् ।।\nजरासंधेश्वरं लिंगं तद्याम्यां ज्वरनाशनम् ।। 4.2.97.२४० ।।\nतत्पुरस्ताद्धिरण्याक्षलिंगं पूज्यं हिरण्यदम् ।।\nतत्पश्चिमे गयाधीशस्तत्प्रतीच्यां भगीरथः ।। ४१ ।।\nतदग्रे च दिलीपेशो ब्रह्मेशात्पश्चिमे मुने ।।\nतत्र लिंगं सकुंडं च स्नातुरिष्टफलप्रदम् ।। ४२ ।।\nतत्र विश्वावसोर्लिंगं मुंडेशस्तत्र पूर्वतः ।।\nतद्दक्षिणे विधीशश्च तद्याम्यां वाजिमेधकः ।।४३ ।।\nदशाश्वमेधिके स्नात्वा दृष्ट्वा तल्लिंगमुत्तमम् ।।\nदशानामश्वमेधानां फलं प्राप्नोति मानवः ।। ४४ ।।\nतदुत्तरे मातृतीर्थं स्नातुर्जन्मभयापहृत् ।।\nतत्र स्नानं तु यकुर्यान्नारी वा पुरुषोपि वा ।। ४५ ।।\nईप्सितं फलमाप्नोति मातृणां च प्रसादतः ।।\nदक्षिणे तव कुंडाच्च पुष्पदंतेश्वरः परः ।। ४६ ।।\nतदग्निदिशि देवर्षि गण लिंगान्यनेकशः ।।\nपुष्पदंताद्दक्षिणतः सिद्धीशः परसिद्धिदः ।। ४७ ।।\nपंचोपचारपूजातः स्वप्ने सिद्धिं परां दिशेत् ।।\nराज्यप्राप्तिर्भवेत्पुंसां हरिश्चंद्रेशसेवया ।। ४८ ।।\nतत्पश्चिमे नैर्ऋतेशोंगिरसेशस्ततो यमे ।।\nतद्दक्षिणे च क्षेमेशश्चित्रांगेशस्ततो यमे ।। ४९ ।।\nतद्दक्षिणे च केदारो रुद्रानुचरताप्रदः ।।\nचंद्रसूर्यान्वयैर्भूपैः केदाराद्दक्षिणापथे ।। 4.2.97.२५० ।।\nप्रतिष्ठितानि लिंगानि शतशोथ सहस्रशः ।।\nलोलार्काद्दक्षिणाशायां सर्वाशापूरकोर्चितः ।। ५१ ।।\nकरंधमेश्वरं लिंगं तत्प्रतीच्यां महाफलम् ।।\nतत्पश्चिमे महादुर्गा महादुर्गप्रभंजनी ।। ५२ ।।\nशुष्केश्वरं च तद्याम्यां शुष्कया सरितार्चितम् ।।\nजनकेशस्तत्प्रतीच्यां शंकुकर्णस्तदुत्तरे ।। ५३ ।।\nमहासिद्धीश्वरं लिंगं तत्प्राच्यां सर्वसिद्धिदम् ।।\nसिद्धकुंडे नरः स्नात्वा दृष्ट्वा सिद्धेश्वरं महत् ।। ५४ ।।\nसर्वासामेव सिद्धीनां पारं गच्छति मानवः ।।\nशंकुकर्णेश वायव्ये लिंगं वाडव्यसंज्ञितम् ।। ५५ ।।\nतदग्रे च विभांडेशः कहोलेशस्तदुत्तरे ।।\nतत्र द्वारेश्वरं लिंगं देवी द्वारेश्वरी शुभा ।। ५६ ।।\nतत्पूजनाद्भवेत्सिद्धिरानंदारण्य वस्तिदा ।।\nरक्षकाश्च गणास्तत्र नानारूपायुधा मुने ।। ५७ ।।\nतत्रैव हरिदीशं च लिंगं कात्यायनं ततः ।।\nतत्पार्श्वे जांगलेशश्च तत्पश्चान्मुकुटेश्वरः ।। ५८ ।।\nतत्रैव कुंडं विमलं सर्वयात्राफलप्रदम् ।।\nस्नात्वा मुकुटकुंडे च दृष्ट्वा वै मुकुटेश्वरम् ।। ५९ ।।\nयात्रया सर्व लिंगानां यत्फलं तदवाप्यते ।।\nतपसश्चापि योगस्य सिद्धिदा साऽवनीपरा ।।4.2.97.२६०।।\nमुने शतं सहस्राणि तत्र लिंगानि सिद्धये ।।\nएका दिगुत्तरा देवि वाराणस्यां प्रिया मम ।। ६१ ।।\nतत्रापि पंचायतने रतिर्मे नितरां प्रिये ।।\nउत्पत्तिस्थिति कालेपि तत्राहं सर्वदा स्थितः ।। ६२ ।।\nएवं यस्तु विजानाति न स पापैः प्रलिप्यते ।।\nसत्यं सत्यं पुनः सत्यं त्रिसत्यं नान्यतः प्रिये ।। ६३ ।।\nशीघ्रं तत्रैव गंतव्यं यदीच्छेन्मामकं पदम् ।।\nउद्देशमात्रं लिगानि कथितानि मया मुने ।। ६४ ।।\nद्विस्त्रिः कृत्वः स्थापितानि भक्त्या लिंगानि कानिचित् ।।\nन तानि पुनरुक्तानि श्रद्धयार्च्यानि सर्वतः ।। ६५ ।।\nएतानि यानि लिंगानि यानि कुंडानि येंऽधवः ।।\nया वाप्यस्तानि सर्वाणि श्रद्धेयानि मनीषिभिः ।।६६।।\nएतेषां दर्शनात्स्नानात्फलमत्रोत्तरोत्तरम्।।\nअत्रत्यानां च लिंगानां कूपानां सरसामपि ।।६७।।\nवापीनां चापि मूर्तीनां कः संख्यातुं प्रभुर्भवेत् ।।\nआनंदकाननस्थानि तृणान्यपि परं वरम् ।।६८।।\nदिवौकसोपि नान्यत्र यत्पुनर्जन्मभाजनम्।।\nसर्वलिंगमयी काशी सर्वतीर्थेकजन्मभूः ।।६९।।\nस्वर्गापवर्गयोर्दात्री दृष्टा देहांतसेविता ।।\nमम प्रियतमा देवि त्वमेव तपसो बलात् ।। 4.2.97.२७० ।।\nस्वभावतस्त्वियं काशी सुखविश्रामभूर्मम ।।\nये काश्यानाम गृह्णंति येनुमोदंत एव हि ।। ७१ ।।\nते मे शाखविशाखाभाः स्कंदनंदिगजास्यवत् ।।\nत एव भक्ता मे देवि त एव मम सेवकाः ।।७२।।\nमुमुक्षवस्त एवात्र येचानंदवनौकसः ।।\nतपस्तप्तं महत्तैस्तु कृतं तैस्तु महाव्रतम्।। ७३ ।।\nतैश्च दत्तं महादानं ये चानंदवनौकसः ।।\nते स्नातसर्वतीर्था वै तेखिलाध्वरदीक्षिताः ।। ७४ ।।\nते चीर्णसर्वधर्माहि ये चानंदवनौकसः ।।\nसुरासुरोरगनरा भूमिभारायतेऽखिलाः ।।\nवयस्यपीह चरमे येनानंदवनौकसः ।। ७५ ।।\nअंत्यजोपि वरः काश्यां नान्यत्र श्रुतिपारगः ।।\nसंसारपारगः पूर्वस्त्वंत्यश्चांत्यजतोप्यधः ।। ७६ ।।\nस एव नूनं सर्वज्ञः स एव ह्यधिकेक्षणः ।।\nयः पार्थिवीं तनुं हित्वा काश्यां धत्ते सुधामयीम् ।।७७।।\nश्रुत्वाध्यायमिदं पुण्यं सर्वतीर्थरहस्यवत् ।।\nकाशीदर्शनजं पुण्यं प्राप्नोति नियतं नरः।।७८।।\nयः पठेदिममध्यायं प्रातः प्रातर्दिनेदिने ।।\nदृष्टानि तेन सर्वाणि तीर्थान्येतानि नान्यथा ।। ७९ ।।\nसर्वलिंगमयाध्यायं योऽमुं नित्यं जपेत्सुधीः ।।\nन तं यमो न तं दूता नैनमंहोपि बाधते ।। 4.2.97.२८० ।।\nब्रह्मयज्ञफलं तस्य जायते सुकृतात्मनः ।।\nयो जपेदमुमध्यायं शुचिस्तद्गतमानसः ।। ८१ ।।\nस स्नातः सर्वकुंडेषु सर्ववाप्यंबुपः स च ।।\nसर्वलिंगार्चकः सोत्र योऽमुमध्यायमाजपेत्।।८२।।\nकिमन्यैर्बहुभिः स्तोत्रैरतिस्तोकफलप्रदैः ।।\nमत्प्रेमवद्भिरध्यायो जप्तव्योयं महाफल।।८३।।\nमहादानेषु दत्तेषु यत्फलं प्राप्यतेऽत्र वै ।।\nसकृज्जपान्महाध्यायादमुष्मात्तत्समाप्यते ।। ८४ ।।\nस्नात्वा सर्वाणि तीर्थानि दृष्ट्वा लिंगान्यनेकशः ।।\nयत्फलं लभ्यते मर्त्यैस्तदेतज्जपनाद्ध्रुवम् ।। ८५ ।।\nइदमेव तपोत्युग्रमयमेव जपो महान् ।।\nकाशीलिंगावली नामाध्यायो जप्येत यन्मुने ।। ८६ ।।\nमम द्रुहे नास्तिकाय वेदनिंदारताय च।।\nन दातव्यो न दातव्यो न दातव्यो जपस्त्वयम् ।। ८७ ।।\nअध्यायस्यास्य जपनात्पापं ब्रह्मवधोद्भवम् ।।\nअगम्यागमनं चापि तथाभक्षस्यभक्षणम् ।। ८८ ।।\nगुरुदाराभिचारोत्थं हेमस्तेयसमुद्भवम् ।।\nमातापितृवधाज्जातं गोभ्रूणहननोद्भवम् ।। ८९ ।।\nमहापापानि पापानि ज्ञाताज्ञातानि भूरिशः ।।\nउपपापानि पापानि मनोवाक्कायजान्यपि ।। 4.2.97.२९० ।।\nविलयं यांत्यशेषाणि निःसंदेहं ममाज्ञया ।।\nपुत्रान्पौत्रान्धनं धान्यं कलत्रं क्षेत्रमेव च।।९१।।\nमनःसमीहितं सर्वं स्वर्गं मोक्षसुखान्यपि ।।\nजप्त्वाध्यायमिमं विद्वान्प्राप्स्यत्येव न संशयः।।९२।।\nइति यावत्समाख्याति देवो देवीपुरः कथाम् ।।\nतावन्नंदीसमागत्य प्रणम्येति व्यजिज्ञपत्।। ९३ ।।\nजाता परिसमाप्तिश्च महाप्रासादनिर्मितेः ।।\nसज्जीकृतो रथश्चायं ब्रह्माद्या मिलिताः सुराः ।। ९४ ।।\nतार्क्ष्यगः पुंडरीकाक्षो द्वारि तिष्ठति सानुगः ।।\nप्रतीक्षमाणोऽवसरं पुरस्कृत्य मुनीश्वरान्।। ९५ ।।\nचतुर्दशसु लोकेषु ये ये तिष्ठंति सुव्रताः ।।\nते निशम्याद्यमिलिताः प्रावेशिक महोत्सवम् ।। ९६ ।।\n।। स्कंद उवाच ।। ।।\nइति नंदिवचः श्रुत्वा देवो देवी समायुतः ।।\nदिव्यं रथं समारुह्य निर्जगाम त्रिविष्टपात् ।। २९७ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंड उत्तरार्धे क्षेत्रतीर्थवर्णनं नाम सप्तनवतितमोऽध्यायः ।। ९७।।"
  }
]
[
  {
    "text": "स्कंद उवाच ।। ।।\nकुंभसंभव वक्ष्यामि शृणोत्ववहितो भवान् ।।\nकपर्दीशस्य लिंगस्य महामाहात्म्यमुत्तमम् ।। १ ।।\nकपर्दी नाम गणपः शंभोरत्यंतवल्लभः ।।\nपित्रीशादुत्तरे भागे लिंगं संस्थाप्य शांभवम् ।।२।।\nकुंडं चखान तस्याग्रे विमलोदक संज्ञकम् ।।\nयस्य तोयस्य संस्पर्शाद्विमलो जायते नरः ।। ३ ।।\nइतिहासं प्रवक्ष्यामि तत्र त्रेतायुगे पुरा ।।\nयथावृत्तं कुंभयोने श्रवणात्पातकापहम् ।। ४ ।।\nएकः पाशुपत श्रेष्ठो वाल्मीकिरिति संज्ञितः ।।\nतपश्चचार स मुनिः कपर्दीशं समर्चयन् ।। ५ ।।\nएकदा स हि हेमंते मार्गे मासि तपोधनः ।।\nस्नात्वा तत्र महातीर्थे मध्याह्ने विमलोदके ।। ६ ।।\nचकार भस्मना स्नानमापादतलमस्तकम् ।।\nलिंगस्य दक्षिणेभागे कृतमाध्याह्निकक्रियः ।। ७ ।।\nन्यस्तमस्तकपांसुश्च संध्यामाध्यात्मिकीं स्मरन् ।।\nजपन्पंचाक्षरीं विद्यां ध्यायन्देवं कपर्दिनम् ।। ८ ।।\nकृत्वा संहारमार्गेण सप्रमाणं प्रदक्षिणाम् ।।\nहुडुंकृत्य हुडुंकृत्य हुडुंकृत्य त्रिरुच्चकैः ।। ९ ।।\nप्रणवं पुरतः कृत्वा षड्जादिस्वरभेदतः ।।\nगीतं विधाय सानंदं सनृत्यं हस्तकान्वितम् ।। 4.2.54.१० ।।\nअंगहारैर्मनोहारि चारी मंडलसंयुतम् ।।\nक्षणं तत्र सरस्तीरे उपविष्टो महातपाः ।। ११ ।।\nअद्राक्षीद्राक्षसं घोरमतीव विकृताकृतिम् ।।\nशुष्कशंखकपोलास्यं निमग्ना पिंगलोचनम् ।।१२।।\nरूक्षस्फुटितकेशाग्रं महालंब शिरोधरम् ।।\nअतीव चिपिट घ्राणं शुष्कौष्ठमतिदंतुरम् ।। १३ ।।\nमहाविशालमौलिं च प्रोर्ध्वीभूतशिरोरुहम् ।।\nप्रलंबकर्णपालीकं पिंगलश्मश्रुभीषणम् ।। ।। १४ ।।\nप्रलंबित ललज्जिह्वमत्युत्कट कृकाटिकम् ।।\nस्थूलास्थि जत्रु संस्थानं दीर्घस्कंधद्वयोत्कटम् ।। १५ ।।\nनिमग्नकक्षाकुहरं शुष्कह्रस्व भुजद्वयम् ।।\nविरलांगुलिहस्ताग्रं नतपीन नखावलिम् ।। १६ ।।\nविशुष्क पांसुलोत्क्रोडं पृष्ठलग्नोदरत्वचम् ।।\nकटीतटेन विकटं निर्मांसत्रिकबंधनम् ।। १७ ।।\nप्रलंब  स्फिग्युगयुतं शुष्कमुष्काल्पमेहनम् ।।\nदीर्घनिर्मांसलोरूकं स्थूलजान्वस्थिपंजरम् ।। १८ ।।\nअस्थिचर्मावशेषं च शिराजालितविग्रहम् ।।\nशिरालं दीर्घजंघं च स्थूलगुल्फास्थिभीषणम् ।। १९ ।।\nअतिविस्तृत पादं च दीर्घवक्रकृशांगुलिम् ।।\nअस्थिचर्मावशेषेण शिराताडितविग्रहम् ।। 4.2.54.२० ।।\nविकटं भीषणाकारं क्षुत्क्षाममतिलोमशम् ।।\nदावदग्धद्रुमाकारमति चंचललोचनम्।। २१ ।।\nमूर्तं भयानकमिव सर्वप्राणिभयप्रदम् ।।\nहृदयाकंपनं दृष्ट्वा तं प्रेतं वृद्धतापसः ।।\nअतिदीनाननं कस्त्वमिति धैर्येण पृष्टवान्।। २२ ।।\nकुतस्त्वमिह संप्राप्तः कस्मात्ते गतिरीदृशी ।।\nअनुक्रोशधियारक्षः पृच्छामि वद निर्भयम् ।। २३ ।।\nअस्माकं तापसानां च न भयं त्वद्विधान्मनाक् ।।\nशिवनामसहस्राणां विभूतिकृतवर्मणाम् ।। २४ ।।\nतापसोदीरितमिति तद्रक्षः प्रीतिपूवर्कम् ।।\nनिशम्य प्रांजलिः प्राह तं कृपालुं तपोधनम् ।। २५ ।।\n।। राक्षस उवाच ।।\nअनुक्रोशोस्ति यदि ते भगवंस्तापसोत्तम ।।\nस्ववृत्तांतं तदा वच्मि शृणुष्वावहितः क्षणम् ।। २६ ।।\nप्रतिष्ठानाभिधानोस्ति देशो गोदावरी तटे ।।\nतीर्थप्रतिग्रहरुचिस्तत्रासं ब्राह्मणस्त्वहम् ।। २७ ।।\nतेन कर्मविपाकेन प्राप्तोस्मि गतिमीदृशीम् ।।\nमरुस्थले महाघोरे तरुतोयविवर्जिते ।। २८ ।।\nगतो बहुतरः कालस्तत्र मे वसतो मुने ।।\nक्षुधितस्य तृषार्तस्य शीततापसहस्य च ।। २९ ।।\nवर्षत्यपि महामेघे धारासारैर्दिवानिशम् ।।\nप्रावृट्कालेऽनिले वाति किंचित्प्रावरणं न मे ।। 4.2.54.३० ।।\nपर्वण्यदत्तदाना ये कृततीर्थप्रतिग्रहाः ।।\nत इमां योनिमृच्छंति महादुःख निबंधनीम् ।। ३१ ।।\nगते बहुतिथे काले मरुभूमौ मुने मया ।।\nदृष्टो ब्राह्मणदायाद एकदा कश्चिदागतः ।। ३२ ।।\nसूर्योदयमनुप्राप्य संध्याविधिविवर्जितः ।।\nकृत्वा मूत्रपुरीषे तु शौचाचमनवर्जितः ।। ३३ ।।\nमुक्तकच्छमशौचं च संध्याकर्मविवर्जितम् ।।\nतं दृष्ट्वा तच्छरीरेहं संक्रांतो भोगलिप्सया ।। ३४ ।।\nस द्विजो मंदभाग्यान्मे केनचिद्वणिजा सह ।।\nअर्थलोभेन संप्राप्तः पुरीं पुण्यामिमां मुने ।।३५।।\nअंतःपुरि प्रविष्टोभूत्स द्विजो मुनिसत्तम ।।\nतच्छरीराद्बहिर्भूतस्त्वहं पापैः समं क्षणात् ।।३६।।\nप्रवेशो नास्ति चास्माकं प्रेतानां तपसां निधे ।।\nमहतां पातकानां च वाराणस्यां शिवाज्ञया ।।३७।।\nअद्यापि तानि पापानि तद्बहिर्निर्गमेच्छया ।।\nबहिरेव हि तिष्ठंति सीम्नि प्रमथसाध्वसात् ।।३८।।\nअद्य श्वो वा परश्वो वा स बहिर्निर्गमिष्यति ।।\nइत्याशया स्थिताः स्मो वै यावदद्य तपोधन ।। ३९ ।।\nनाद्यापि स बहिर्गच्छेन्नाद्याप्याशा प्रयाति नः ।।\nइत्यास्महे निराधारा आशापाश नियंत्रिताः ।। 4.2.54.४० ।।\nचित्रमद्यतनं वच्मि तपस्विंस्तन्निशामय ।।\nअतीव भावि कल्याणमिति मन्येऽधुनैव हि ।। ४१ ।।\nआप्रयागं प्रतिदिनं प्रयामः क्षुधिता वयम्।।\nआहारकाम्यया क्वापि परं नो किंचिदाप्नुमः ।। ४२ ।।\nसंति सर्वत्र फलिनः पादपाः प्रतिकाननम् ।।\nजलाशयाश्च स्वच्छापाः संति भूम्यां पदेपदे ।। ४३ ।।\nअन्यान्यपि च भक्ष्याणि सर्वेषां सुलभान्यहो ।।\nपानान्यपि विचित्राणि संति भूयांसि सर्वतः ।। ४४ ।।\nपरं नो दृग्गतान्येव दूरे दूरे व्रजंत्यहो ।।\nदैवादद्यैकमायांतं दृष्ट्वा कार्पटिकं मुने ।।४५।।\nतस्यांतिकमहं प्राप्तः क्षुधया परिपीडितः ।।\nप्रसह्य भक्षयाम्येनमिति मत्वा त्वरान्वितः ।। ४६ ।।\nयावत्तं तु जिघृक्षामि तावत्तद्वदनांबुजात् ।।\nशिवनामपवित्रा वाङ्निरगाद्विघ्नहारिणी ।। ४७ ।।\nशिवनामस्मरणतो मदीयमपि पातकम् ।।\nमंदीभूतं ततस्तेन प्रवेशं लब्धवानहम् ।। ४८ ।।\nसीमस्थैः प्रमथैर्नाहं सद्यो दृग्गोचरीकृतः ।।\nशिवनामश्रुतौ येषां तान्न पश्येद्यमोपि यत् ।। ४९ ।।\nअंतर्गेहस्य सीमानं प्राप्तस्तेन सहाधुना ।।\nस तु कार्पटिको मध्यं प्रविष्टोहमिहस्थितः ।। 4.2.54.५० ।।\nआत्मानं बहुमन्येहं त्वां विलोक्याधुना मुने ।।\nमामुद्धर कृपालो त्वं योनेरस्मात्सदारुणात् ।। ५१ ।।\nइति प्रेतवचः श्रुत्वा स कृपालुस्तपोधनः ।।\nमनसा चिंतयामास धिङ्निजार्थोद्यमान्नरान् ।। ५२ ।।\nस्वोदरं भर यः सर्वे पशुपक्षिमृगादयः ।।\nस एव धन्यः संसारे यः परार्थोद्यतः सदा ।।५३।।\nतपसाद्य निजेनाहं प्रेतमेतमघातुरम्।।\nमामेव शरणं प्राप्तमुद्धरिष्याम्यसंशयम् ।। ५४ ।।\nविमृश्येति स वै चित्ते पिशाचं प्राह सत्तमः ।।\nविमलोदे सरस्यस्मिन्स्नाहि रे पापनुत्तये ।। ५५ ।।\nपिशाच ते पिशाचत्वं तीर्थस्यास्य प्रभावतः ।।\nकपर्दीशेक्षणादद्य क्षणात्क्षीणं विनंक्ष्यति ।। ५६ ।।\nश्रुत्वेति स मुनेर्वाक्यं प्रेतः प्राह प्रणम्य तम्।।\nप्रीतात्मा प्रीतमनसं प्रबद्धकरसंपुटः ।।५७।।\nपानीयं पातुमपि नो लभेयं मुनिसत्तम ।\nस्नानस्य का कथा नाथ रक्षेयुर्जलदेवताः ।।५८।।\nपानस्याप्यत्र का वार्ता जलस्पर्शोपि दुर्लभः ।।\nइति प्रेतोक्तमाकर्ण्य स भृशं प्रीतिमानभूत् ।। ५९ ।।\nउवाच च तपस्वी तं जगदुद्धरणक्षमः ।।\nगृहाणेमां विभूतिं त्वं ललाटफलके कुरु ।। 4.2.54.६० ।।\nअस्माद्विभूतिमाहात्म्यात्प्रेत कोपि न कुत्रचित् ।।\nबाधा करोति कस्यापि महापातकिनोप्यहो ।।६१ ।।\nभालं विभूतिधवलं विलोक्य यमकिंकराः ।।\nपापिनोपि पलायंते भीताः पाशुपतास्त्रतः ।। ६२ ।।\nअस्थिध्वजांकितं दृष्ट्वा यथा पांथा जलाशयम् ।।\nदूरं यंति तथा भस्म भालांकं यमकिंकराः ।। ६३ ।।\nकृतभूति तनुत्राणं शिवमंत्रैर्नरोत्तमम् ।।\nनोपसर्पंति नियतमपि हिंस्राः समंततः ।। ६४ ।।\nभक्त्या  बिभर्ति यो भस्म शिवमंत्रपवित्रितम् ।।\nभाले वक्षसि दोर्मूले न तं हिंसंति हिंसकाः ५५ ।।\nसर्वेभ्यो दुष्टसत्त्वेभ्यो यतो रक्षेदहर्निशम् ।।\nरक्षत्येषा ततः प्रोक्ता विभूतिर्भूतिकृद्यतः ।। ६६ ।।\nभासनाद्भर्त्सनाद्भस्म पांसुः पांसुत्वदायतः ।।\nपापानां क्षारणात्क्षारो बुधेरेवं निरुच्यते ।। ६७ ।।\nगृहीत्वा धारमध्यात्स भस्म प्रेतकरेऽर्पयत् ।।\nसोप्यादरात्समादाय भालदेशे न्यवेशयत् ।। ६८ ।।\nविभूतिधारिणं वीक्ष्य पिशाचं जलदेवताः ।।\nजलावगाहनपरं वारयांचक्रिरे न तम् ।। ६९ ।।\nस्नात्वा पीत्वा स निर्गच्छेद्यावत्तस्माज्जलाशयात् ।।.\nतावत्पैशाच्यमगमद्दिव्यदेहमवाप च ।। 4.2.54.७ ०।।\nदिव्यमालांबरधरो दिव्यगंधानुलेपनः ।।\nदिव्ययानं समारुह्य वर्त्म प्राप्तोथ पावनम् ।। ७१ । ।\nगच्छता तेन गगने स तपस्वी नमस्कृतः ।।\nप्रोच्चैः प्रोवाच भगवन्मोचितोस्मि त्वयानघ ।। ७२ ।।\nतस्मात्कदर्ययोनित्वादतीव परिनिंदितात् ।।\nअस्य तीर्थस्य माहात्म्याद्दिव्यदेहमवाप्तवान् ।।७३।।\nपिशाचमोचनं तीर्थमद्यारभ्य समाख्यया ।।\nअन्येषामपि पैशाच्यमिदं स्नानाद्धरिष्यति ।।७४।।\nअस्मिंस्तीर्थे महापुण्ये ये स्नास्यंतीह मानवाः ।।\nपिंडांश्च निर्वपिष्यंति संध्यातर्पणपूर्वकम् ।। ७५ ।।\nदैवात्पैशाच्यमापन्नास्तेषां पितृपितामहाः ।।\nतेपि पैशाच्यमुत्सृज्य यास्यंति परमां गतिम् ।। ७६।।\nअद्यशुक्लचतुर्दश्यां मार्गेमासि तपोनिधे ।।\nअत्र स्नानादिकं कार्यं पैशाच्यपरिमोचनम ।।७७ ।।\nइमां सांवत्सरीं यात्रां ये करिष्यंति मानवाः ।।\nतीर्थप्रतिग्रहात्पापान्निःसरिष्यंति ते नराः।।७८।।\nपिशाचमोचने स्नात्वा कपर्दीशं समर्च्य च ।।\nकृत्वा तत्रान्नदानं च नरोन्यत्रापि निर्भयाः ।। ७९ ।।\nमार्गशुक्लचतुर्दश्यां कपर्दीश्वर संनिधौ ।।\nस्नात्वान्यत्रापि मरणान्न पैशाच्यमवाप्नुयुः ।। 4.2.54.८० ।।\nइत्युक्त्वा दिव्यपुरुषो भूयोभूयो नमस्य तम् ।।\nतपोधनं महाभागो दिव्यां गतिमवाप्तवान् ।।८१।।\nतपोधनोपि तं दृष्ट्वा महाश्चर्यं घटोद्भव ।।\nकपर्दीश्वरमाराध्य कालान्निर्वाणमाप्तवान् ।। ८२ ।।\nपिशाचमोचनं तीर्थं तदारभ्य महामुने ।।\nवाराणस्यां परां ख्यातिमगमत्सर्वपापहृत् ।। ।। ८३ ।।\nपैशाचमोचने तीर्थे संभोज्य शिवयोगिनम् ।।\nकोटिभोज्यफलं सम्यगेकैक परिसंख्यया ।। ८ ४ ।।\nश्रुत्वाध्यायमिमं पुण्यं नरो नियतमानसः ।।\nभूतैः प्रेतैः पिशाचैश्च कदाचिन्नाभिभूयते ।। ८५ ।।\nबालग्रहाभिभूतानां बालानां शांतिकारकम् ।।\nपठनीयं प्रयत्नेन महाख्यानमिदं परम् ।। ८६ ।।\nइदमाख्यानमाकर्ण्य गच्छन्देशांतरं नरः ।।\nचोरव्याघ्रपिशाचाद्यैर्नाभिभूयेत कुत्रचित् ।। ८७ ।। ।।\nइति श्रीस्कांदे महापुराण एकाशातिसाहस्र्यां संहितायां चतुर्थे काशीखंड उत्तरार्द्धे पिशाचमोचनमहिमाकथनं नाम चतुष्पंचाशत्तमोऽध्यायः ।।५४।।"
  }
]
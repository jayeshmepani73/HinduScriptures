[
  {
    "text": "शिवशर्मोवाच ।।\nनैर्ऋतादीन् क्रमाल्लोकानाख्यातं पुरुषोत्तमौ ।।\nपुरुषोत्तमपादाब्जपरागोद्धूसरालकौ ।। १ ।।\nगणावूचतुः ।।\nआकर्णय महाभाग संयमिन्याः पुरीं पराम् ।।\nदिक्पतेर्निर्ऋतस्यासौ पुण्यापुण्यजनोषिता ।। २ ।।\nराक्षसानिवसंत्यस्यामपरद्रोहिणः सदा ।।\nजातिमात्रेण रक्षांसि वृत्तैः पुण्यजना इमे ।। ३ ।।\nस्मृत्युक्तश्रुतिवर्त्मानो जातवर्णावरेष्वपि ।।\nनाद्रियंतेऽन्नपानानामस्मृत्युक्तं कदाचन ।। ४ ।।\nपरदार परद्रव्य परद्रोहपराङ्मुखाः ।।\nजाताजातौ निकृष्टायामपिपुण्यानुसारिणः ।। ५ ।।\nद्विजातिभक्त्युत्पन्नार्थैरात्मानं पोषयंति ये ।।\nसदा संकुचितांगाश्च द्विजसंभाषणादिषु ।। ६ ।।\nआहूता वस्त्रवदना वदंति द्विजसंनिधौ ।।\nजयजीवभगोनाथ स्वामिन्निति हि वादिनः ।। ७ ।।\nतीर्थस्नानपरानित्यं नित्यं देवपरायणाः ।।\nद्विजेषु नित्यं प्रणताः स्वनामाख्यानपूर्वकम् ।। ८ ।।\nदम दान दया क्षांति शौचेंद्रिय विनिग्रहाः ।।\nअस्तेय सत्याहिंसाश्च सर्वेषां धर्महेतवः ।। ९ ।।\nआवश्येषु सदोद्युक्ता ये जाता यत्रकुत्रचित् ।।\nसर्वभोगसमृद्धास्ते वसंत्यत्र पुरोत्तमे ।।4.1.12.१०।।\nम्लेच्छा अपि सुतीर्थेषु ये मृतानात्मघातकाः ।।\nविहाय काशीं निर्वाण विश्राणांतेऽत्र भोगिनः ।। ।। ११ ।।\nअंधं तमो विशेयुस्ते ये चैवात्महनो जनाः ।।\nभुक्त्वा निरयसाहस्रं ते च स्युर्ग्रामसूकराः ।। १२ ।।\nआत्मघातो न कर्तव्यस्तस्मात्क्वापि विपश्चिता ।।\nइहापि च परत्रापि न शुभान्यात्मघातिनाम् ।। १३ ।।\nयथेष्टमरणं केचिदाहुस्तत्त्वावबोधकाः ।।\nप्रयागे सर्वतीर्थानां राज्ञिसर्वाभिलाषदे ।। १४ ।।\nअंत्यजा अपि ये केचिद्दयाधर्मानुसारिणः ।।\nपरोपकृतिनिष्ठास्ते वसंत्यत्र तु सत्तमाः ।। १५ ।।\nअस्य स्वरूपं वक्ष्यावो दिक्पतेः क्षणतः शृणु ।।\nमध्ये विंध्याटवि पुरा पक्कणस्थजनाग्रणीः ।। १५ ।।\nपल्लीपतिरभूदुग्रः पिंगाक्ष इति विश्रुतः ।।\nनिर्विंध्यायास्तटे शूरः क्रूरकर्मपराङ्मुखः ।। १७ ।।\nघातयेद्दूरसंस्थोपि यः पांथपरिपंथिनः ।।\nव्याघ्रादीन् दुष्टसत्त्वांश्च स हिनस्ति प्रयत्नतः ।। १८ ।।\nजीवेन्मृगयु धर्मेण तत्रापि करुणापरः ।।\nन विश्वस्तान्पक्षिमृगान्न सुप्तान्न व्यवायिनः ।। १९ ।।\nन तोयगृध्नून्न शिशून्नांतर्वर्त्नित्वलक्षणान्  ।।\nस घातयति धर्मज्ञो जातिधर्मपराङ्मुखः ।। 4.1.12.२० ।।\nश्रमातुरेभ्यः पांथेभ्यः स विश्रामं प्रयच्छति ।।\nहरेत्क्षुधा क्षुधार्तानामुपानद्दोऽनुपानहे ।। २१ ।।\nमृगत्त्वचोतिमृदुला विवस्त्रेभ्यातिसर्जति ।।\nअनुव्रजति कांतारे प्रांतरे पथिकान्पथि ।। २२ ।।\nन जिघृक्षति तेभ्योर्थमभयं चेति यच्छति ।।\nआविंध्याटवि मे नाम ग्राह्यं दुष्टभयापहम् ।। २३ ।।\nनित्यं कार्पटिकान्सर्वान् स पुत्रेण प्रपश्यति ।।\nतेपि च प्रतितीर्थं हि तमाशीर्वादयं ति वै ।।२४।।\nइति तिष्ठति पिंगाक्षे साटवी नगरायिता ।।\nअध्वनीने ऽध्वगान्कोपि न रुणद्धि ससाध्वसः ।।२५।।\nकदाचित्तत्पितृव्येण समीप ग्रामवासिना ।।\nश्रुतः कार्पटिकानां हि सार्थः सार्थो महास्वनः ।। २०५ ।।\nलुब्धकस्तद्धने लुब्धः क्षुद्रस्तन्निधनोद्यतः ।।\nस रुरोध तमध्वानमग्रे गत्वाऽतिगूढवत् ।। २७ ।।\nतदा युप्यस्यशेषेण पिंगाक्षो मृगयां गतः ।।\nतस्मिन्नरण्ये तन्मार्गं निकषाध्युषितो निशि ।। २८ ।।\nपरप्राणद्रुहां पुंसां न सिद्ध्येयुर्मनोरथाः ।।\nविश्वं कुशलितेनैतद्विश्वेशपरिरक्षितम् ।। २९ ।।\nन चिंतयेदनिष्टानि तस्मात्कृष्टिः कदाचन ।।\nविधिदृष्टं यतो भावि कलुषंभावि केवलम् ।।4.1.12.३०।।\nतस्मादात्मसुखंप्रेप्सु रिष्टानिष्टं न चिंतयेत् ।।\nचिंतयेच्चेत्तदाचिंत्यो मोक्षोपायो न चेतरः ।।३१।।\nव्युष्टायामथयामिन्यामभूत्कोलाहलो महान् ।।\nघातयध्वं पातयध्वं नग्नयध्वं द्रुतं भटाः ।।३२।।\nमा मारयध्वं त्रायध्वं भटाः कार्पटिका वयम् ।।\nअनायासं लुंठयध्वं नयध्वं च यदस्ति नः ।। ३३ ।।\nवयं पांथा अनाथाः स्मो विश्वनाथपरायणाः ।।\nसनाथास्ते न दूरं सनाथतां पथिकोऽपरः ।। ३४ ।।\nवयं पिंगाक्षविश्वासादस्मिन्मार्गेऽकुतोभयाः ।।\nयातायातं सदा कुर्मः स च दूर इतो वनात् ।।३५।।\nइति श्रुत्वाऽथ पिंगाक्षो भटः कार्पटिकेरितम ।।\nदूरान्मा भैष्ट माभैष्ट ब्रुवन्निति समागतः ।। ३६ ।।\nतत्कर्मसूत्रैराकृष्टो भिल्लःकार्पटिकप्रियः ।।\nतूर्णं तदायुष्यमिव तत्रोपस्थितवान् क्षणात् ।। ३७ ।।\nकोयंकोयं दुराचारः  पिंगाक्षे मयि जीवति ।।\nउल्लुलुंठयिषुः पांथान्प्राणलिंगसमान्मम ।। ३८ ।।\nइति तद्वाक्यमाकर्ण्य ताराक्षस्तत्पितृव्यकः ।।\nधनलोभेन पिंगाक्षे पापं पापो व्यचिंतयत् ।।३९।।\nकुलधर्मं व्यपास्यैष वर्तते कुलपांसनः ।।\nचिरं चिंतितमद्यामुं घातयिष्याम्यसंशयम् ।। 4.1.12.४० ।।\nविचार्येति स दुष्टात्मा भृत्यानाज्ञापयत्क्रुधा ।।\nआदावेनं घातयंतु ततः कार्पटिकानिमान् ।। ४१ ।।\nततो ऽयुध्यन्दुराचारास्तेनैकेन च तेऽखिलाः ।।\nयथाकथंचित्ताननयत्स च स्वावसथांतिकम् ।। ४२ ।।\nआच्छिन्नं हि धनुर्वाणं छिन्नं सन्नहनं शरैः ।।\nअसूदयिष्यमेतांस्तदभविष्यं यदीश्वरः ।। ४३ ।।\nअभिलप्यन्निति प्राणानत्याक्षीत्स परार्थतः ।।\nतेपि कार्पटिकाः प्राप्तास्तत्पल्लीं गतसाध्वसाः ।। ४४ ।।\nया मतिस्त्वंतकाले स्याद्गतिस्तदनुरूपतः ।।\nदिगीशत्वमतः प्राप्तो निर्ऋत्यां नैर्ऋतेश्वरः ।। ४५ ।।\nइत्थमस्य स्वरूपं ते आवाभ्यां समुदीरितम् ।।\nएतस्योत्तरतो लोको वरुणस्यायमद्भुतः ।।४६।।\nकूपवापीतडागानां कर्तारो निर्मलैर्धनैः ।।\nइह लोके महीयंते वारुणे वरुणप्रभाः ।।४७।।\nनिर्जले जलदातारः परसंतापहारिणः ।।\nअर्थिभ्यो ये प्रयच्छंति चित्रच्छत्रकमंडलून् ।।४८।।\nपानीयशालिकाः कुर्युर्नानोपस्करसंयुताः ।।\nदद्युर्धर्मघटांश्चापि सुगंधोदकपूरितान् ।।४९।।\nअश्वत्थसेकं ये कुर्युः पथि पादपरोपकाः ।।\nविश्रामशालाकर्तारः श्रांतसंतापनोदकाः ।।4.1.12.५०।।\nग्रीष्मोष्प्रहंति मायूरपिच्छादि रचितान्यपि ।।\nचित्राणि तालवृंतानि वितरंति तपागमे ।।५१।।\nरसवंति सुगंधीनि हिमवंति तपर्तुषु ।।\nविश्राणयंति वा तृप्ति पानकानि प्रयत्नतः ।। ५२ ।।\nइक्षुक्षेत्राणि संकल्प्य ब्राह्मणेभ्यो ददत्यपि ।।\nतथा नानाप्रकारांश्च विकारानैक्षवान्बहून् ।। ५३ ।।\nगोरसानां प्रदातारस्तथा गोमहिषीप्रदाः ।।\nधारामंडपकर्तारश्छायामंडपकारिणः ।।५४।।\nदेवालयेषु ये दद्युर्बहुधारागलंतिकाः ।।\nतीर्थे वा करहर्तारस्तीर्थमार्गावनेजका. ।। ५५ ।।\nअभयं ये प्रयच्छंति भयार्तोद्यत पाणयः ।।\nनिर्भया वारुणे लोके ते वसंति लसंति च ।। ५६ ।।\nविपाशयंति ये पुण्या दुर्वृतैः कंठपाशितान् ।।\nते पाशपाणे लोकेस्मिन्निवसंत्यकुतोभयाः ।। ५७ ।।\nनौकाद्युपायैर्न द्यादौ पांथान्ये तारयंत्यपि ।।\nतारयंत्यपि दुःखाब्धेस्तत्र नागरिका द्विज ।।५८ ।।\nघट्टान्पुण्यतटिन्यादेर्बंधयंति शिलादिभिः ।।\nतोयार्थिसुखसिद्ध्यर्थं ये नरास्तेत्र भोगिनः ।। ५९ ।।\nवितर्पयंति ये पुण्यास्तृषिताञ्शीतलैर्जलैः ।।\nतेऽत्र वै वारुणे लोके सुखसंततिभागिनः ।। 4.1.12.६० ।।\nजलाशयानां सर्वेषामयमेकतमः पतिः ।।\nप्रचेता यादसांनाथः साक्षी सर्वेषुकर्मसु ।। ६१ ।।\nअस्योत्पत्तिं शृणु पतेर्वरुणस्यमहात्मनः ।।\nआसीन्मुनिरमेयात्मा कर्दमस्य प्रजापतेः ।। ६२।।\nशुचिष्मानिति विख्यातस्तनयो विनयोचितः ।।\nस्थैर्य माधुर्य धैर्याद्यैर्गुणैरुपचितोहितः ।। ६३ ।।\nअच्छोदे सरसि स्नातुं स गतो बालकैः सह ।।\nजलक्रीडनसंसक्तं शिशुमारो हरच्च तम् ।।६४।।\nततस्तस्मिन्मुनिसुते हृतेऽत्याहितशंसिभिः ।।\nतैः समागत्य शिशुभिः कथितं तत्पितुः पुरः ।। ६५ ।।\nहरार्चनोपविष्टस्य समाधौ निश्चलात्मनः ।।\nश्रुतबालविपत्तेश्च चचाल न मनोहरात् ।। ६६ ।।\nअधिकं शीलयामास स सर्वज्ञं त्रिलोचनम् ।।\nपश्यञ्शंभोः समीपे स भुवनानि चतुर्दश ।। ६७ ।।\nनाना भूतानि भूतानि ब्रह्मांडांतर्गतानि च ।।\nचंद्रसूर्यर्क्षताराश्च पर्वतान्सरितो द्रुमान् ।। ६८ ।।\nसमुद्रानंतरीयाणि ह्यरण्यानीस्सरांसि च ।।\nनाना देवनिकायांश्च बह्वीर्दिविषदां पुरीः ।। ६९ ।।\nवापीकूपतडागानि कुल्याः पुष्करिणीर्बहु ।।\nएकस्मिन्क्वापि सरसि जलक्रीडापरायणान् ।। 4.1.12.७० ।।\nबहून्मुनिकुमारांश्च मज्जनोन्मज्जनादिभिः ।।\nकरयंत्रविनिर्मुक्ततोयधाराभिषेचनैः ।। ७१ ।।\nकरताडितपानीयशब्ददिङ्मुखनादिभिः ।।\nजलखेलनकैरित्थं संसक्तान्बहुबालकान् ।।७२।।\nतेषां मध्ये ददर्शाथ समाधिस्थः स कर्दमः ।।\nस्वं शिशुं शिशुमारेण नीयमानं सुविह्वलम् ।। ७३ ।।\nकयाचिज्जलदेव्याथ तस्माच्चक्रूरयादसः ।।\nप्रसह्य नीत्वोदधये दृष्टवांस्तं समर्पितम् ।। ७४ ।।\nनिर्भर्त्स्य सरितांनाथं केनचिद्रुद्ररूपिणा ।।\nत्रिशूलपाणिनेत्युक्तं क्रोधताम्राननेनच ।। ७५ ।।\nकुतो जलानामधिप शिवभक्तस्य बालकः ।।\nप्रजापतेः कर्दमस्य महाभागस्य धीमतः ।। ७६।।\nअज्ञात्वा शिवसामर्थ्यं भवताचिरमासितः ।।\nभयत्रस्तेन तद्वाक्यश्रवणात्तमुदन्वता ।।७७।।\nबालं रत्नैरलंकृत्य बद्ध्वा तं शिशुमारकम् ।।\nसमर्पितं समानीय शंभुपादाब्जसंनिधौ ।। ।। ७८ ।।\nनत्वा विज्ञापयत्तं च नापराध्याम्यहं विभो ।।\nअनाथनाथविश्वेश भक्तापत्तिविनाशन ।। ७९ ।।\nभक्तकल्पतरो शंभोऽनेनायं दुष्टयादसा ।।\nअनायिन मया नाथ भवद्भक्तजनार्भकः ।। 4.1.12.८० ।।\nगणेन तेन विज्ञाय शंभोरथ मनोगतम् ।।\nपाशेन बद्ध्वा तद्यादः शिशुहस्ते समर्पितम् ।। ८१ ।।\nगृहाणेमं स्वतनयं पार्षदे शंकराज्ञया ।।\nयाहि स्वभवनं वत्स ब्रुवतीति स कर्दमः ।। ८२।।\nसमाधिसमये सर्वमिति शृण्वन्नुदारधीः।।\nउन्मील्य नयने यावत्प्रणिधानं विसृज्य च।।८३।।\nसंपश्यते शिशुं तावत्पुरतः समवैक्षत ।।\nगृहीतशिशुमारं च पार्श्वेऽलंकृतकर्णिकम् ।। ८४ ।।\nतोयार्द्रकाकपक्षाग्रं कषायनयनांचलम् ।।\nकिंचिद्विरूक्षं त्वक्क्षोभं संभ्रमापन्नमानसम् ।। ८५ ।।\nकृतप्रणाममालिंग्य जिघ्रंस्तन्मुखपंकजम् ।।\nपुनर्जातमिवामंस्त पश्यंश्चापि मुहुर्मुहुः ।। ८६ ।।\nशतानिपंचवर्षाणि प्रणिधानस्थितस्य हि ।।\nकर्दमस्य व्यतीतानि शंभुमर्चयतस्तदा ।। ८७ ।।\nकर्दमोपि च तत्कालमज्ञासीत्क्षणसंगतम् ।।\nयतो न प्रभवेत्कालो महाकालस्य संनिधौ ।। ८८ ।।\nततस्तं तनयः पृष्ट्वा पितरं प्रणिपत्य च ।।\nजगाम तूर्णं तपसे श्रीमद्वाराणसीं पुरीम् ।। ८९ ।।\nतत्र तप्त्वा तपो घोरं लिंगं संस्थाप्य शांभवम् ।।\nपंचवर्षसहस्राणि स्थितः पाषाणनिश्चलः ।। 4.1.12.९० ।।\nआविरासीन्महादेवस्तुष्टस्तत्तपसा ततः ।।\nउवाच कार्दमे ब्रूहि कं ददामि वरोत्तमम् ।। ९१ ।।\nकार्दमिरुवाच ।। ।।\nयदि नाथ प्रसन्नोसि भक्तानामनुकंपक ।।\nसर्वासामाधिपत्यं मे देह्यपां यादसामपि ।। ९२ ।।\nइति श्रुत्वा महेशानः सर्वचिंतितदः प्रभुः ।।\nअभ्यषिंचत तं तत्र वारुणे परमे पदे ।। ९३ ।।\nरत्नानामब्धिजातानामब्धीनां सरितामपि ।।\nसरसां पल्वलानां च वाप्यंबु स्रोतसा पुनः ।। ९४ ।।\nजलाशयानां सर्वेषां प्रतीच्याश्चापि वैदिशः ।।\nअधीश्वरः पाशपाणिर्भव सर्वामरप्रियः ।। ९५ ।।\nददामि वरमन्यं च सर्वेषां हितकारकम् ।।\nत्वयैतत्स्थापितं लिंगं तव नाम्ना भविष्यति ।। ९६ ।।\nवरुणेशमिति ख्यातं वाराणस्यां सुसिद्धिदम् ।।\nमणिकर्णेश लिंगस्य नैर्ऋत्यां दिशि संस्थितम् ।। ९७ ।।\nआराधितं सदा पुंसां सर्वजाड्यविनाशकृत् ।।\nवरुणेशस्य ये भक्ता न तेषामब्भयं क्वचित् ।। ९८ ।।\nन संतापभयं तेषां नापायमरणं क्वचित् ।।\nजलोदरभयं नैव न भयं वै तृषः क्वचित् ।। ९९ ।।\nनीरसान्यन्नपानानि वरुणेश्वर संस्मृतेः ।।\nसरसानि भविष्यंति नात्र कार्या विचारणा ।। 4.1.12.१०० ।।\nइत्युक्त्वांतर्दधे शंभुर्वरुणोपि स्वबंधुभिः ।।\nइमं लोकमलंकुर्वंस्तदारभ्य स्थितो द्विजः ।। १ ।।\nइदं वरुणलोकस्य स्वरूपं ते निरूपितम् ।।\nयच्छ्रुत्वा न नरः क्वापि दुरपायैः प्रबाध्यते ।। १०२ ।। ।।\nइति श्रीस्कांदे महापुराण एकाशीति साहस्र्यां संहितायां चतुर्थे काशीखंडे पूर्वाद्धे निर्ऋतिवरुणलोकवर्णनंनाम द्वादशोऽध्यायः ।। १२ ।।"
  }
]
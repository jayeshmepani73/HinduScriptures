[
  {
    "text": "स्कंद उवाच ।। ।।\nशृणुष्व मैत्रावरुणे द्वारवत्यां यदूद्वहः ।।\nदानवानां वधार्थाय भुवोभारापनुत्तये ।। १ ।।\nआविरासीत्स्वयं कृष्णः कृष्णवर्त्मप्रतापवान् ।।\nवासुदेवो जगद्धाम देवक्या वसुदेवतः।।२।।\nसाशीतिलक्षं तस्यासन्कुमारा अर्कवर्चसः ।।\nस्वर्गे पितादृशा बालाः सुशीला न हि कुंभज ।। ३ ।।\nअतीवरूपसंपन्ना अतीव सुमहाबलाः ।।\nअतीव शस्त्रशास्त्रज्ञा अतीव शुभलक्षणाः ।। ४ ।।\nतांद्रष्टुं मानसः पुत्रो ब्रह्मणस्तपसांनिधिः ।।\nकृतवल्कलकौपीनो धृत कृष्णाजिनांबरः ।।।।।\nगृहीतब्रह्मदंडश्च त्रिवृन्मौंजी सुमेखलः ।।\nउरस्थलस्थ तुलसी मालया समलंकृतः ।। ६ ।।\nगोपीचंदननिर्यास लसदंगविलेपनः ।।\nतपसा कृशसर्वांगो मूर्तो ज्वलनवज्ज्वलन् ।।७।।\nआजगामांबरचरो नारदो द्वारकापुरीम् ।।\nविश्वकर्मविनिर्माणां जितस्वर्गपुरीश्रियम् ।।८।।\nतंदृष्ट्वा नारदं सर्वे विनम्रतरकंधराः ।।\nप्रबद्ध मूर्धांजलयः प्रणेमुर्वृष्णिनंदनाः ।। ९ ।।\nसांबः स्वरूपसौंदर्य गर्वसर्वस्वमोहितः ।।\nन ननाम मुनिं तत्र हसंस्तद्रूपसंपदम् ।। 4.1.48.१० ।।\nसांबस्य तमभिप्रायं विज्ञाय स महामुनिः ।।\nविवेश सुमहारम्यं नारदः कृष्णमंदिरम् ।। ११ ।।\nकृष्णोथ दृष्ट्वाऽऽगच्छंतं प्रत्युद्गम्य च नारदम् ।।\nमधुपर्केण संपूज्य स्वासने चोपवेशयत् ।। १२ ।।\nकृत्वा कथा विचित्रार्थास्तत एकांतवर्तिनः ।।\nकृष्णस्य कर्णेऽकथयन्नारदः सांबचेष्टितम् ।। १३ ।।\nअवश्यं किंचिदत्राऽस्ति यशोदानंदवर्धन ।।\nप्रायशस्तन्न घटतेऽसंभाव्यं नाथ वास्त्रियाम् ।। १४ ।।\nयूनां त्रिभुवनस्थानां सांबोऽतीव सुरूपवान् ।।\nस्वभावचंचलाक्षीणां चेतोवृत्तिः सुचंचला ।। १५ ।।\nअपेक्षंते न मुग्धाक्ष्यः कुलं शीलं श्रुतं धनम् ।।\nरूपमेव समीक्षंते विषमेषु विमोहिताः ।।१६।।\nअथवा विदितं नो ते वल्लवीनां विचेष्टितम् ।।\nविनाष्टौनायिकाः कृष्ण कामयंतेऽबलाह्यमुम् ।। ४३ ।।\nवामभ्रुवां स्वभावाच्च नारदस्य च वाक्यतः ।।\nविज्ञाताऽऽखिलवृत्तांतस्तथ्यं कृष्णोप्यमन्यत ।। १८ ।।\nतावद्धैर्यंचलाक्षीणां तावच्चेतोविवेकिता ।।\nयावन्नार्थी विविक्तस्थो विविक्तेर्थिनि नान्यथा ।। १९।।\nइत्थं विवेचयंश्चित्ते कृष्णः क्रोधनदीरयम् ।।\nविवेकसेतुनाऽऽस्तभ्य नारदं प्राहिणोत्सुधीः ।।4.1.48.२०।।\nसांबस्य वैकृतं किंचित्क्वचित्कृष्णोनवैक्षत।।\nगते देवमुनौ तस्मिन्वीक्षमाणोप्यहर्निशम् ।।२१।।\nकियत्यपि गते काले पुनरप्याययौ मुनिः ।।\nमध्ये लीलावतीनां च ज्ञात्वा कृष्णमवस्थितम् ।। २२ ।।\nबहिः क्रीडंतमाहूय सांबमित्याह नारदः ।।\nयाहि कृष्णांतिकं तूर्णं कथयागमनं मम ।।२३ ।।\nसांबोपि यामि नोयामि क्षणमित्थमचिंतयत् ।।\nकथं रहःस्थ पितरं यामि स्त्रैणसखंप्रति ।। २४ ।।\nन यामि च कथं वाक्यादस्याहं ब्रह्मचारिणः ।।\nज्वलदंगारसंकाश स्फुरत्सर्वांगतेजसः ।। २५।।\nप्रणमत्सुकुमारेषु व्रीडितोयं मयैकदा ।।\nइदानीमपि नो यायामस्य वाक्यान्महामुनेः ।। २६ ।।\nअत्याहितं तदस्तीह तदागोद्वयदर्शनात् ।।\nपितुः कोपोपि सुश्लाघ्यो मयि नो ब्राह्मणस्य तु ।। २७।।\nब्रह्मकोपाग्निनिर्दग्धाः प्ररोहंति न जातुचित् ।।\nअपराग्निविनिर्दग्धारो हंते दावदग्धवत् ।। २८।।\nइति ध्यात्वा क्षणं सांबोऽविशदंतःपुरंपितुः ।।\nमध्ये स्त्रैणसभंकृष्णं यावज्जांबवतीसुतः ।। २९ ।।\nदूरात्प्रणम्य विज्ञप्तिं स चकार सशंकितः ।।\nतावत्तमन्वगच्छच्च नारदः कार्यसिद्धये ।। 4.1.48.३० ।।\nससंभ्रमोथ कृष्णोपि दृष्ट्वा सांबं च नारदम् ।।\nसमुत्तस्थौ परिदधत्पीतकौशेयमंबरम् ।। ३१ ।।\nउत्थिते देवकीसूनौ ताः सर्वा अपि गोपिकाः ।।\nविलज्जिताः समुत्तस्धुर्गृह्णंत्यः स्वंस्वमंबरम् ।। ३२ ।।\nमहार्हशयनीये तं हस्ते धृत्वा महामुनिम् ।।\nसमुपावेशयत्कृष्णः सांबश्च क्रीडितुं ययौ ।। ३३ ।।\nतासां स्खलितमालोक्य तिष्ठंतीनां पुरो मुनिः ।।\nकृष्णलीलाद्रवीभूतवरांगानां जगौ हरिम् ।। ३४ ।।\nपश्यपश्य महाबुद्धे दृष्ट्वा जांबवतीसुतम् ।।\nइमाः स्खलितमापन्नास्तद्रूपक्षुब्धचेतसः ।। ३५ ।।\nकृष्णोपि सांबमाहूय सहसैवाशपत्सुतम् ।।\nसर्वा जांबवतीतुल्याः पश्यंतमपि दुर्विधेः ।। ३६ ।।\nयस्मात्त्वद्रूपमालोक्य गोपाल्यः स्खलिता इमाः ।।\nतस्मात्कुष्ठी भव क्षिप्रमकांडागमनेन च ।। ३७ ।।\nवेपमानो महाव्याधिभयात्सांबोपि दारुणात् ।।\nकृष्णं प्रसादयामास बहुशः पापशांतये।। ३८ ।।\nकृष्णोप्यनेन संजानन्सांबं स्वसुतमौरसम् ।।\nअब्रवीत्कुष्ठमोक्षाय व्रज वैश्वेश्वरीं पुरीम् ।। ३९ ।।\nतत्र ब्रध्नं समाराध्य प्रकृतिं स्वामवाप्स्यसि ।।\nमहैनसां क्षयो यत्र नास्ति वाराणसीं विना ।। 4.1.48.४० ।।\nयत्र विश्वेश्वरः साक्षाद्यत्र स्वर्गापगा च सा ।।\nयेषां महैनसां दृष्टा मुनिभिर्नैव निष्कृतिः ।।\nतेषां विशुद्धिरस्त्येव प्राप्य वाराणसीं पुरीम् ।। ४१ ।।\nन केवलं हि पापेभ्यो वाराणस्यां विमुच्यते ।।\nप्राकृतेभ्योपि पापेभ्यो मुच्यते शंकराज्ञया ।। ४२ ।।\nपुरा पुरारिणा सृष्टमविमुक्तं विमुक्तये ।।\nसर्वेषामेव जंतूनां कृपयांते तनुत्यजाम् ।। ४३ ।।\nतत्रानंदवने शंभोस्तवशाप निराकृतिः ।।\nसांब तत्त्वेरितं याहि नान्यथा शापनिर्वृतिः ।। ४४ ।।\nततः कृष्णं समापृच्छ्य कर्मनिर्मुक्तचेष्टितः ।।\nनारदः कृतकृत्यः सन्ययावाकाशवर्त्मना ।। ४५ ।।\nसांबो वाराणसीं प्राप्य समाराध्यांशुमालिनम् ।।\nकुंडं तत्पृष्ठतः कृत्वा निजां प्रकृतिमाप्तवान् ।।४६ ।।\nसांबादित्यस्तदारभ्य सर्वव्याधिहरो रविः ।।\nददाति सर्वभक्तेभ्योऽनामयाः सर्वसंपदः ।। ४७ ।।\nसांबकुंडे नरः स्नात्वा रविवारेऽरुणोदये।।\nसांबादित्यं च संपूज्य व्याधिभिर्नाभिभूयते ।। ४८ ।।\nन स्त्री वैधव्यमाप्नोति सांबादित्यस्य सेवनात् ।।\nवंध्या पुत्रं प्रसूयेत शुद्धरूपसमन्वितम् ।। ४९ ।।\nशुक्लायां द्विज सप्तम्यां माघे मासि रवेर्दिने ।।\nमहापर्व समाख्यातं रविपर्व समं शुभम् ।। 4.1.48.५० ।।\nमहारोगात्प्रमुच्येत तत्र स्नात्वारुणोदये ।।\nसांबादित्यं प्रपूज्यापि धर्ममक्षयमाप्नुयात् ।। ५१ ।।\nसन्निहत्यां कुरुक्षेत्रे यत्पुण्यं राहुदर्शने ।।\nतत्पुण्यं रविसप्तम्यां माघे काश्यां न संशयः ।। ५२ ।।\nमधौमासि रवेर्वारे यात्रा सांवत्सरी भवेत् ।।\nअशोकैस्तत्र संपूज्य कुंडे स्नात्वा विधानतः ।। ५३ ।।\nसांबादित्यं नरो जातु न शोकैरभिभूयते ।।\nसंवत्सरकृतात्पापाद्बहिर्भवति तत्क्षणात् ।। ५४ ।।\nविश्वेशात्पश्चिमाशायां सांबेनात्र महात्मना ।।\nसम्यगाराधिता मूर्तिरादित्यस्य शुभप्रदा ।। ५५ ।।\nइयं भविष्या तन्मूर्तिरगस्ते त्वत्पुरोऽकथि ।।\nतामभ्यर्च्य नमस्कृत्य कृत्वाष्टौ च प्रदक्षिणाः ।।\nनरो भवति निष्पापः काशीवास फलं लभेत् ।। ५६ ।।\nसांबादित्यस्य माहात्म्यं कथितं ते महामते ।।\nयच्छ्रुत्वापि नरो जातु यमलोकं न पश्यति ।। ५७ ।।\nइदानीं द्रौपदादित्यं कथयिष्यामि तेनघ ।।\nतथा द्रौपदआदित्यः संसेव्यो भक्तसिद्धिदः ।। ५८ ।। ।।\nइति श्रीस्कांदे महापुराण एकाशीतिसाहस्र्यां संहितायां चतुर्थे काशीखंडे पूर्वार्द्धे सांबादित्यमाहात्म्यकथनं नामाष्टचत्वारिंशोध्यायः ।।४८।।"
  }
]
[
  {
    "text": "।। स्कन्द उवाच ।।\nवैनतेयशिलायास्तु माहात्म्यं वद मे पितः ।।\nकिं पुण्यं किं फलं चास्य अनुभावं च किं भवेत् ।। १ ।।\n।। शिव उवाच ।। ।।\nकश्यपाद्विनतागर्भे महाबलपराक्रमौ ।।\nगरुडारुणौ प्रजातौ द्वावरुणः सूर्यसारथिः ।। २ ।।\nबदर्य्या दक्षिणे भागे गन्धमादनशृङ्गके ।।\nगरुडस्तप आतेपे हरिवाहनकाम्यया ।। ३ ।।\nफलमूलजलाहारो निर्द्वंद्वो जपतां वरः ।।\nपदैकेनोपसंक्रम्य भुवि जेपे निरामयः ।। ४ ।।\nत्रिंशद्वर्षसहस्राणि हरिदर्शन लालसः ।।\nततस्तु भगवान्साक्षात्पीतवासा निजायुधः ।। ५ ।।\nआविरासीद्यथा प्राच्यां दिशींदुरिव पुष्कलः ।।\nउवाच वचनं सम्यङ्मेघगंभीरनिस्वनः ।। ६ ।।\nतथापि न बहिर्वृत्तिर्दध्मौ दरवरं ततः ।।\nतथापि न बहिर्वृत्तिर्गरुडस्य महात्मनः ।। ७ ।।\nततः प्रविश्य भगवानंतरं पवनक्रमात् ।।\nबहिरुन्मुखतां चैव रचयन्बहिराबभौ ।। ८ ।।\nभगवंतं हरिं दृष्ट्वा गरुडो गतसाध्वसः ।।\nपुलकांकित सर्वांगस्तुष्टाव विहितांजलिः ।। ९ ।।\n।। गरुड उवाच ।। ।।\nजयजय त्रिभुवनजनमनोभवन विदलिताघगुण सकलगीर्वाणवंदित चरणकमलयुगलपरिमलबहलरिपुवनविभंजन विद्योतमान सकलसुरासुरमुकुटकोटिविलसित निजपीठकमलनिरसित निजजनहृदयतिमिरपटलबहल हिमकर इव त्रिविधसंतापसंदोहहरणचरण\nजगदुदयस्थितिलयविलासविलसित त्रिविधमूर्तिकीर्तिविस्फूर्जित जगदुदयसंदोह दिनकर इव निजजनमानससरोजषट्पदविदित सकलवेदविद्योतमान मानस निजजनमुनिजनवन्दित पदनखनीरपवित्रीकृत गीर्वाणमुनिमानसवंदित चरणरजःप्रसादसारभूत जगतामधीश नमस्ते नमस्ते ।। ।। 2.3.4.१० ।।\nअपि च ।।\nअष्टशक्तिसहितो वनमाली पीतचैलकुसुमावलिशोभः ।।\nपंकजाकरविराजितपादः पातु मामवहितेन्द्रियवर्गः ।। ११ ।।\nभक्तहृत्कमलराजितमूर्तिर्दुष्टदैत्यदलनोत्थितकीर्तिः ।।\nबद्धसेतुरविताश्रितलोकः पातु मामनुदिनं भुवनेशः ।। १२ ।।\nस्थिरचलत्रिविधतापहिमांशुर्भासमानतरणिप्रतिभासः ।।\nएक एव बहुधा कृतवेषो माययावतु महामतिरीशः ।। १३ ।।\nभक्तचिंतनकृते कृतरूपः शैशवेन बहुशासितभूपः ।।\nवेदमार्ग उरुधा हितकारी रीतिरीशितुरियं गुणशाली ।। १४ ।।\nयज्ञभुग्घृदयबंधनधारी विश्वमूर्तिरबलांशुकहारी।।\nपालनेऽपि महतां बहुदेहो रास एष तनुमानवतान्नः ।।१५।।\nप्रेमभक्तिपुरुषैरुपलभ्यः पूरुषः कृतसमस्तनिवासः ।।\nदास्यवृंदहृषितो निजदासः प्रेक्षणैककरुणोवतु विश्वम् ।। १६ ।।\nकंठलंबिततरक्षुनखाग्रक्रुष्टगोपरमणीकुचभारः।।\nलीलया युवतिभिः कृतवेषः शेष एष भवतादुपशांत्यै।।१७।।\nदंडपाणिरयमेव जनानां शासितात्मनियमोक्तहितानाम्।।\nपावनाय महतामनुशाली विश्वदुःखशमनो भवतान्नः ।।१८।।\nएवं स्तुतस्ततः साक्षाद्गरुडेन महात्मना ।।\nपूजार्थमाजुहावैनां गंगां त्रिपथगामिनीम् ।।१९।।\nततः पंचमुखी साक्षादाविरासीन्नगोपरि।।\nतेनोदकेन पादार्घं चकार विनतासुतः ।।2.3.4.२०।।\nव्रियतां वर इत्युक्तो गरुडो हरिणा ततः ।।\nतवैकवाहनः श्रीमान्बलवीर्यपराक्रमः ।।\nअजेयो देवदैत्यानां स्यामहं ते प्रसादतः ।। २१ ।।\nइयं मन्नामविख्याता सर्वपापहरा शिला ।।\nएतस्याः स्मरणात्पुंसां विषव्याधिर्न जायताम्।।२२।।\nएवमुक्त्वा ततस्तूष्णीं बभूव विनतासुतः ।।\nओमित्युक्त्वा ततो विष्णुरुवाचेदं वचो हितम् ।।२३।।\nबदरीं त्वं प्रयाहीति नारदेन निषेविताम् ।।\nस्नानं नारदतीर्थादावुपवासत्रयं शुचिः ।।\nकृत्वा मद्दर्शनं तत्र सुलभं ते भविष्यति ।। २४ ।।\nइत्युक्त्वांतर्द्दधे विष्णुस्तडित्सौदामनी यथा ।।\nगरुडस्तु ततः शीघ्रमागत्य बदरीं मुदा ।। २५ ।।\nवह्नितीर्थं समासाद्य शिलामाश्रित्य तत्परः ।।\nस्नात्वा नारदतीर्थेषु व्रतचर्यामथाकरोत् ।। २६ ।।\nततस्तु नारदे तीर्थे दृष्ट्वा भगवतः स्थितिम् ।।\nनमस्कृत्य विधानेन तदाज्ञातः पुरं ययौ ।। २७ ।।\nततः प्रभृति त्रैलोक्ये गारुडीति शिलोच्यते ।। २८ ।।\n।। स्कंद उवाच ।। ।।\nवाराह्या वद माहात्म्यं कीदृशं हीश्वरेश्वर ।।\nकिं पुण्यं किं फलं तस्या अभिधानं तथा कथम् ।। २९ ।।\n।। शिव उवाच ।। ।।\nरसातलात्समुद्धृत्य महीं दैवतवैरिणम् ।।\nहिरण्याक्षं रणे हत्वा बदरीं समुपागतः ।। 2.3.4.३० ।।\nआकल्पांतं महादेवो योगधारणया स्थितः ।।\nबदर्याः सौष्ठवादेव विदधे स्थितिमात्मनः ।। ३१ ।।\nशिलारूपेण भगवान्स्थितिं तत्र चकार ह ।।\nतत्र गत्वा तु मनुजः स्नात्वा गंगाजलेऽमले ।। ३२ ।।\nदानं दत्त्वा स्वशक्त्या वै गंगांभः शांतमानसः ।।\nअहोरात्रे स्थितो भूत्वा जपेदेकाग्रमानसः ।। ३३ ।।\nशिलायां देवदृष्टिश्च तस्य पुंसः प्रजायते ।।\nबहुना किमिहोक्तेन यद्वदिष्यति साधकः ।। ३४ ।।\nतत्तस्य सिध्यति क्षिप्रं यद्यपि स्यात्सुदुष्करम् ।। ३५ ।। ।।\n।। स्कंद उवाच ।। ।।\nनारसिंहीशिलायास्तु माहात्म्यं वद मे प्रभो ।।\nत्वत्प्रसादान्महादेव दुर्ल्लभं श्रुतवानहम् ।।३६।।\n।। शिव उवाच ।। ।।\nहिरण्यकशिपुं हत्वा नखाग्रेणैव लीलया ।।\nक्रोधाग्निना प्रदीप्तांगः प्रलयानलसन्निभः ।। ३७ ।।\nतदा देवैः समागत्य स्थित्वा दूरे दयालुभिः ।।\nस्तुतोऽसौ भगवान्देवो लीलया धृतविग्रहः ।। ३८ ।।\nतदा प्रसन्नो हरिरुग्रविक्रमः स्वतेजसा व्याप्तसुरासुरोत्तमः ।।\nउवाच मत्तो वरमावृणीध्वं गीर्वाणनिर्वाण सुखैकहेतुम् ।। ३९ ।।\nतदासुराणामधिपः स्वयंभूरुवाच वाक्यं स्मितशोभिताननः ।।\nरूपं तवात्युग्रमशेषदेहिनां भयावहं संहर नारसिंह ।। 2.3.4.४० ।।\nअनेकधैतद्विधिवद्विधाय निधाय शैलादिषु दिव्यमूर्तिम् ।।\nउवाच किं वः प्रकरोमि कृत्यमहं प्रसन्नस्त्रिदशाः परंतपाः ।। ४१ ।।\nततोमरा ऊचुरनेन चैव रूपेण संक्षोभितविश्वमूर्ते ।।\nप्रशांतमंतःसुखहेतुबंधि चतुर्भुजत्वं वरमीप्सितं नः ।। ४२ ।।\nततो हरिर्वीक्ष्य निरीक्षणेन दिव्येन विश्वं प्रययौ विशालाम्।।\nगंगाजले क्रीडति विष्टचेताः सुरासुरेभ्यो भगवानुवाच ।। ४३ ।।\nततोऽमराः शांतभया अथैनं निरीक्ष्य देवं जलमध्यसंस्थम् ।। ।।\nनत्वा परिक्रम्य तदा समाययुर्निरूढभावाः स्वपुरं ततः क्रमात् ।। ४४ ।।\nततः समस्ता ऋषयस्तपोधनाः समाययुर्भक्तिभरावनम्राः ।।\nनृसिंहमत्यद्भुतविकमं हरिं समीडिरे बद्धकरा वचोभिः ।। ४५ ।।\n।। ऋषय ऊचुः ।। ।।\nनमोनमस्ते जगतामधीश विश्वेश विश्वाभय विश्वमूर्ते ।।\nकृपांबुराशे भजनीयतीर्थ पादांबुज श्रीश दयां विधेहि ।। ४६ ।।\nएकोऽसि नाना निजमायया स्वया घटे पयो यद्वदुपाधिभिन्नम् ।।\nभक्तेच्छयोपात्तविचित्रविग्रह प्रसीद विश्वानन विश्वभावन ।। ४७ ।।\nततः प्रसन्नो भगवान्नृसिंहः सिंहविक्रमः ।।\nउवाच वचनं चारु वरं मे व्रियतामिति ।। ४८ ।।\n।। ऋषय ऊचुः ।। ।।\nयदि प्रसन्नो भगवन्कृपया जगतां पते ।।\nविशाला न परित्याज्या वरोऽस्माकमभीप्सितः ।। ४९ ।।\nएवमस्तु ततः सर्वे स्वाश्रमं ह्यृषयो ययुः ।।\nनृसिंहोऽपि शिलारूपी जलक्रीडापरोऽभवत् ।। 2.3.4.५० ।।\nउपवासत्रयं कृत्वा जपध्यानपरायणः ।।\nनृसिंहरूपिणं साक्षात्पश्यत्येव न संशयः ।। ५१ ।।\nय एतच्छ्रद्धया मर्त्यः शृणोति श्रावयञ्छुचिः ।।\nसर्वपापविनिर्मुक्तो वैकुंठे वसतिं लभेत्।।५२।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे गरुडशिला वाराहीशिला नारसिंहीशिलामाहात्म्यवर्णनंनाम चतुर्थोऽध्यायः ।।४ ।।"
  }
]
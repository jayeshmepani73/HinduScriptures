[
  {
    "text": "।। शिव उवाच ।। ।।\nततो नैर्ऋत्यदिग्भागे पंचधाराः पतंत्यधः ।।\nप्रभासं पुष्करं चैव गयां नैमिषमेव च ।।\nकुरुक्षेत्रं विजानीहि द्रवरूपं षडानन ।। १ ।।\nपुरा ते ब्रह्मणः स्थानं गता मलिनरूपिणः ।।\nपापिनां पापदोषेण विकृताः कृतबुद्धयः ।। २ ।।\nतत्र गत्वा नमस्कृत्य ब्रह्माणं लोकभावनम् ।।\nऊचुः प्रांजलयः सर्वे निजागमनकारणम् ।। ३ ।।\nतच्छ्रुत्वा ध्यानमालंब्य प्रहस्य जगदीश्वरः ।।\nउवाच वचनं चारु स्मृत्वा बदरीकाश्रमम् ।। ४ ।।\nमा भैष्ट गच्छत क्षिप्रं हरेर्बदरिकाश्रमम् ।।\nयस्य निर्देशमात्रेण सद्यः पुण्यं भविष्यति ।।५।।\nततस्ते हर्षवेगेन नमस्कृत्य पितामहम् ।।\nजग्मुरुत्फुल्लनयना विशालाममितप्रभाम् ।। ६ ।।\nयस्य निर्वेशमात्रेण तत्क्षणाद्विगतेनसः ।।\nततो द्विरूपमास्थाय स्वस्थानं ययुरुत्सुकाः ।। ७ ।।\nद्रवरूपेण चान्येन पंच तिष्ठंति निर्मलाः ।।\nतेषु स्नात्वा विधानेन कृत्वा नित्यक्रियां शुचिः ।। ८ ।।\nतत्तत्तीर्थफलं लब्ध्वा यात्यंते परमं पदम् ।।\nपंचोपवास निरतः पूजयित्वा जनार्दनम् ।। ९ ।।\nइह भोगान्बहून्भुक्त्वा हरेः सालोक्यमाप्नुयात् ।। 2.3.7.१० ।।\nततस्तु विमलं तीर्थं सोमकुंडाभिधं परम् ।।\nतपश्चकार भगवान्सोमो यत्र कलानिधिः ।। ११ ।।\n।। स्कन्द उवाच ।। ।।\nसोमकुण्डस्य माहात्म्यं वद मे वदतां वर ।।\nत्वत्प्रसादादहं श्रोतुमिच्छामि परमेश्वर ।। १२ ।।\n।। शिव उवाच ।। ।।\nपुरात्रितनयः श्रीमान्सोमः संप्राप्य यौवनम्।।\nश्रुत्वा स्वर्वासिनां सौख्यं गंधर्वेभ्यो मुहुर्मुहुः ।।\nतदा स्वपितरं प्रायात्प्रष्टुं तल्लभते कथम् ।। १३ ।।\n।। सोम उवाच ।। ।।\nभगवन्सर्वधर्मज्ञ करुणामृतसागर ।।\nकथं वा लभ्यते स्वर्गः सर्वेषामुत्तमोत्तमः ।। १४ ।।\nग्रहनक्षत्रताराणामोषधीनां पतिः प्रभो ।।\nस्यामहं येन तं यत्नं कृपया वद मे पितः ।। १५ ।।\n।। अत्रिरुवाच ।। ।।\nतपसाराध्य गोविंदं यमैर्वा नियमैः सुत ।।\nकिं दुर्ल्लभं तु साधूनामिह लोके परत्र च ।। १६ ।।\nततस्तु नारदाच्छ्रुत्वा क्षेत्रं परमनिर्मलम् ।।\nजगाम बदरीं नत्वा पितरं दिशमुत्तराम् ।। १७ ।।\nतत्र गत्वा फलैर्मेध्यैर्विष्णोः पूजामकल्पयत् ।।\nजजाप परमं जाप्यमष्टाक्षरं मनोहरम् ।। १८ ।।\nअष्टाशीतिसहस्राणि वर्षाणि भगवत्परम् ।।\nतपस्तेपेऽतिपरमं सर्वलोकभयावहम् ।। १९ ।।\nततस्तुष्टः समागत्य भगवान्भक्तवत्सलः ।।\nउवाच सोमं विधिवद्वरं वरय सुव्रत ।।2.3.7.२०।।\nततः सोमः समुत्थाय नमस्कृत्य पुनःपुनः ।।\nग्रहनक्षत्रताराणामोषधीनामहं पतिः ।।\nद्विजानामपि सर्वेषां भूयासं ते प्रसादतः ।। २१ ।।\n।। हरिरुवाच ।। ।।\nवरमन्यं वृणुष्वातो दुर्ल्लभं त्वं भवादृशाम् ।।\nवरान्नो वरयामास तदा तं हिमजात्मज ।। २२ ।।\nततोऽतिविमनाः सोमः पुनस्तेपे तपो महत् ।।\nत्रिंशद्वर्षसहस्राणि देवमानेन पुत्रक ।।२३।।\nतदासौ करुणापूर्णहृदयो भगवानगात् ।।\nवरं वरय भद्रं ते वरदोऽहं तवाग्रतः ।।\nसोमस्तु तादृशं वव्रे तच्छ्रुत्वान्तर्द्दधे हरिः।।२४।।\nततोऽतिविमनाः सोमः पुनस्तेपे तपो महत्।।\nचत्वारिंशत्सहस्राणि तपस्तप्तं सुदुष्करम् ।।२५।।\nततस्तुष्टो हरिः साक्षाच्छंखचक्रगदाधरः ।।\nउवाच वचनं चारु सोमं श्रांतं तपोनिधिम् ।।२६।।\nउत्तिष्ठोत्तिष्ठ भद्रं ते वरं वरय सुव्रत ।।\nतपसाराधितो नूनं त्वयाहं तपसां निधिः ।। २७ ।।\n।। सोम उवाच ।। ।।\nयदि तुष्टो भवान्मह्यं भगवान्वरदर्षभः ।।\nग्रहनक्षत्रताराणामाधिपत्यं प्रयच्छ मे ।।\nतथौषधीनां विप्राणां यामिन्याश्च जगत्पते ।। २८ ।।\n।। श्रीभगवानुवाच ।। ।।\nदुर्ल्लभं प्रार्थितं वत्स वितरामि तथाप्यहम् ।।\nएवमस्तु ततः सर्वे समागत्य दिवौ कसः ।।\nअभिषिक्तवंतो विधिवत्सोमं राजानमादृताः ।। २९ ।।\nततो विमानमारूढो रथेन शुभ्रवाससा ।।\nअभिष्टुतः सुरैरभूद्दिवं गतो निशाकरः ।। ।। 2.3.7.३० ।।\nततः प्रभृति तीर्थं तत्सोमकुंडेति दुर्ल्लभम् ।।\nयद्दृष्टिमात्रान्मनुजा गतदोषा भवंति हि ।। ३१ ।।\nयदुपस्पर्शनाद्यांति सोमलोकं विनिंदिताः ।।\nयत्र स्नात्वा विधानेन संतर्प्य पितृदेवताः ।।३२।।\nसोमलोकं विनिर्भिद्य विष्णुलोकं प्रपद्यते ।।\nउपवासत्रयं कृत्वा पूजयित्वा जनार्द्दनम् ।। ।। ३३ ।।\nन तेषां पुनरावृत्तिः कल्पकोटिशतैरपि ।।\nत्रिरात्रेण स्थितो भूत्वा पूजयित्वा जनार्द्दनम् ।।\nजपं कुर्वन्विशेषेण मंत्रसिद्धिः प्रजायते ।। ।। ३४ ।।\nकर्मणा मनसा वाचा यत्कृतं पातकं नृभिः ।।\nतत्सर्वं क्षयमायाति सोमकुंडेक्षणादिह ।। ३५ ।।\nततस्तु द्वादशादित्यतीर्थं पापहरं परम् ।।\nयत्र तप्त्वा पुनः कृच्छ्रं काश्यपः सूर्यतां ययौ ।। ३६ ।।\nदुर्ल्लभं त्रिषु लोकेषु तपःसिद्ध्येककारणम् ।।\nरविवारेषु सप्तम्यां संक्रात्यां विधिवन्नरः ।।\nसप्तजन्मकृतात्पापात्स्नानमात्रेण शुद्ध्यति ।। ३७ ।।\nपाराकं विधिवत्कृत्वा पूजनीयो जनार्द्दनः ।।\nसूर्यलोके सुखं भुक्त्वा विष्णुलोके महीयते ।। ।। ३८ ।।\nमहारोगाभिभूतस्तु स्नात्वा पीत्वा जलं शुचिः ।।\nरोगमुक्तोऽचिरादेव नात्र कार्या विचारणा ।। ३९ ।।\nचतुःस्रोतं परं तीर्थं विलोचनमनोहरम् ।।\nधर्मार्थकाममोक्षास्ते तिष्ठंति द्रवरूपिणः ।। 2.3.7.४० ।।\nहरेराज्ञानुसारेण क्षेत्रेऽस्मिन्वैष्णवे स्वयम् ।।\nपुरुषार्था द्रवीभूता भूतानां मुक्तिहेतवः ।। ।। ४१ ।।\nपूर्वादिदिक्षु क्रमसन्निविष्टा धर्मप्रधाना इव रूपभाजः ।।\nभजंति ये तान्क्रमसन्निविष्टान्प्रसन्नतैषां सततं भवेद्धि ।। ४२ ।।\nनान्यत्र क्षेत्रे मिलिताः कथंचिच्चत्वार एते त्रिदशैरलभ्याः ।।\nतानग्रिमं जन्म जवेन लब्ध्वा पश्यंति पूर्वार्जितपुण्यपुंजाः ।। ४३ ।।\nये दुर्जना दुर्जनसंगभाजः क्षमार्जवप्राणजयप्रधानाः ।।\nक्रीडामृगा ग्राम्यवधूजनानां न ते प्रपश्यंत्यचिरात्पुमर्थान्।।४४।।\nतथैव पश्यंत्यचिरेण तत्त्वज्ञानैकहेतूनपि तान्पुमर्थान् ।। ४५ ।।\nअत्र ब्रह्मादयो देवा ऋषयश्च तपोधनाः ।।\nपर्वणि प्रयताः स्नातुं समायांति षडानन ।। ४६ ।।\nततः सत्यपदंनाम तीर्थं सर्वमनोहरम् ।।\nत्रिकोणाकारमेवैतत्कुंडं कल्मषनाशनम् ।।\nएकादश्यां हरिस्तत्र स्वयमायाति पावने ।।४७।।\nतत्पश्चादृषयः सर्वे मुनयश्च तपोधनाः ।।\nस्नातुमायांति विधिवत्कुंडे सत्यपदाभिधे ।।४८।।\nगंधर्वाप्सरसां यत्र मध्याह्ने हरिवासरे ।।\nगानं शृण्वंति विरलाः सत्यव्रतपरायणाः ।। ४९ ।।\nदर्शनाद्यस्य तीर्थस्य पातकानि महांत्यपि ।।\nपलायंते भयेनैव सिंहं दृष्ट्वा मृगा इव ।।2.3.7.५०।।\nस्वशाखोक्तविधानेन स्नानं कृत्वा विचक्षणः ।।\nसत्यलोकमवाप्नोति ततो नैःश्रेयसं पदम् ।। ५१ ।।\nअहोरात्रं शुचिर्भूत्वा उपोष्य च जनार्द्दनम् ।।\nपूजयित्वा यथाशक्त्या स जीवन्मुक्तिभाजनः ।। ५२ ।।\nब्रह्मा विष्णुश्च रुद्रश्च त्रिकोणस्थाः समाहिताः ।।\nतपः कुर्वंत्यनुदिनं सर्वलोकादितोषणम् ।। ५३ ।।\nत्रिकोणमंडितं तीर्थं नाम्ना सत्यपदप्रदम् ।।\nदर्शनीयं प्रयत्नेन सर्वपापमुमुक्षुभिः ।। ५४ ।।\nजपं तपो हरिस्तोत्रं पूजां स्तुत्यभिवंदनम् ।।\nमाहात्म्यं कुर्वतां वक्तुं ब्रह्मणापि न शक्यते ।। ५५ ।।\nततोऽतिविमलं नाम नरनारायणाश्रमम् ।।\nद्विविधं दृश्यते तत्र पाथः परमनिर्मलम् ।। ५६ ।।\nउभाभ्यामुभयोः प्रीतिर्भवतीति विनिश्चितम् ।।\nतत्र स्नात्वा प्रयत्नेन पूजयित्वा जनार्द्दनम् ।।\nसर्वपापविनिर्मुक्तस्तत्क्षणान्नात्र संशयः ।। ५७ ।।\nततो नारायणावासशिखरे विमलाकृति ।।\nतीर्थं पवित्रमुर्वश्या अभिव्यक्तिकरं भवेत् ।। ५८ ।।\n।। स्कन्द उवाच ।। ।।\nअभिव्यक्तिः कथं तस्या उर्वश्याः शिखरे पितः ।।\nकिं पुण्यं किं फलं तत्र परं कौतूहलं वद ।।५९।।\n।। शिव उवाच ।। ।।\nधर्मस्यपत्नी मूर्त्यासीत्तस्यां जातौ षडानन ।।\nनरनारायणौ साक्षाद्भगवानेव केवलम् ।। 2.3.7.६० ।।\nपित्रोराज्ञामनुप्राप्य तपोऽर्धं कृतमानसौ ।।\nउभयोर्नगयोस्तौ तु तपोमूर्ती इव स्थितौ ।। ६१ ।।\nतौ दृष्ट्वा विस्मितः शक्रः प्रेषयामास मन्मथम् ।।\nसगणं तपसो ध्वंसो यथा स्याद्गन्धमादनम् ।। ६२ ।।\nविक्रम्य विधिवत्ते तु नारायणबलोदयम् ।।\nज्ञात्वा हतमनस्कास्तानुवाच जगतीपतिः ।। ६३ ।।\n।। हरिरुवाच ।। ।।\nकिमर्थमागता यूयमातिथ्यं गृह्यतामिति ।। ६४ ।।\nइत्युक्त्वा फलमूलानि तेभ्यो दत्त्वोर्वशीं तथा ।।\nदत्त्वान्तर्धिमगादेव पश्यतां विघ्नकारिणीम् ।। ६५ ।।\nते तु गत्वा दिवं भीते शक्रायोचुर्बलं हरेः ।।\nशक्रस्तामुर्वशीं प्राप्य हर्षणैकयुतोऽभवत् ।। ६६ ।।\nततः प्रभृति तत्तीर्थमुर्वशी नामतः पृथक् ।।\nप्रसिद्धं यत्र भगवान्स्वयमास्ते तपोमयः ।। ६७ ।।\nतत्र स्नात्वा विधानेन उपोष्य रजनिद्वयम् ।।\nपूजयित्वा हरिस्तत्र नरो नारायणो भवेत् ।। ६८ ।।\nउर्वशीकुण्डमासाद्य कामनावशतो नरः ।।\nउर्वशीलोकमाप्नोति स्नानमात्रेण पुत्रक ।। ६९ ।।\nसदैव भगवांस्तत्र उर्वशीकुंड सन्निधौ ।।\nभूतानां भावयन्भव्यं तपोमूर्तिर्व्यवस्थितः ।। 2.3.7.७० ।।\nआमोदं तदुपरि वै प्रभञ्जनोऽपि श्रीभर्तुर्वहति पदांबुजैकलब्धम् ।।\nयत्संगात्कलियुगकल्मषातुराणामुत्संगे न भवति पापभारपाकः ।। ७१ ।।\nयत्संगाद्धर्षमुपावहत्पदश्रीनिर्विण्णो गिरिविवरेच्युतैकसेवी ।।\nश्रीभर्तुश्चरणयुगं वहन्समन्तादभ्येति प्रशममहस्तपःसमीरे ।।७२।।\nगीर्वाणानुपहसति स्वघेन पूर्णः कीटोऽपिप्रशमितदुर्नयो निरीहः।।\nयत्रस्थः कुसुमनिवेदमात्मयोगपर्युष्टं जहदुपयास्यते पदं तत् ।। ७३ ।।\nयत्रेत्वा मुनिमतयो  बहिःपदार्थान्नापश्यन्निहितपदांबुजैकभाजः ।।\nयत्रस्थः स्वयमपि गोपतिर्जनानामाधत्ते स्वपदमनुक्रमागतानाम् ।। ७४ ।।\nबहूनि संति तीर्थानि गिरौ नारायणाश्रिते ।।\nसर्वपापहराण्याशु तान्यहं वेद नो जनः ।। ७५ ।।\nसंसारकुहरे घोरे यत्र स्थगितमात्मनः ।।\nउर्वशीकुण्डमासाद्य दिनमेकं वसेन्नरः ।। ७६ ।।\nउर्वशीदक्षिणे भागे आयुधानि जगत्पतेः ।।\nविद्यंते दर्शनात्तेषां न शस्त्रभयभाग्भवेत् ।। ७७ ।।\nय इदं शृणुयाद्भक्त्या श्रावयेद्वा समाहितः ।।\nसर्वपापविनिर्मुक्तः सालोक्यं लभते हरेः ।।७८।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे पञ्चधारादितीर्थमाहात्म्यवर्णनंनाम सप्तमोध्यायः ।। ७ ।। ।। ।।"
  }
]
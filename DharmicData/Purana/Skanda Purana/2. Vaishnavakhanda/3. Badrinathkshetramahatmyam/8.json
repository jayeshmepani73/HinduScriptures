[
  {
    "text": "।। शिव उवाच ।। ।।\nब्रह्मकुण्डाद्दक्षिणतो नरावासगिरिर्महान् ।।\nयत्र भगवता मेरुः स्थापितो लोकसुन्दरः ।। १ ।।\n।। स्कन्द उवाच ।। ।।\nकथं भगवता मेरुः स्थापितो नरसन्निधौ ।।\nमहत्कौतूहलं तात कथ्यतां यदि रोचते ।। २ ।।\n।। महादेव उवाच ।। ।।\nयदा भगवतो वासो विशालायां समागतः ।।\nदेवा महर्षयः सिद्धाः सविद्याधरचारणाः ।।३।।\nविहाय मेरुशृंगाणि भगवद्दर्शनोत्सुकाः ।।\nभगवद्दर्शनाह्लादतिरस्कृतसुरालयाः ।। ४ ।।\nतदा तु भगवांस्तेषां सुखहेतोः षडानन ।।\nउत्पाद्य मेरुशृंगाणि करेणैकेन लीलया ।।\nस्थापयामास सर्वेषां भगवान्प्रीतिवर्द्धनः ।।५।।\nततः सर्वे समालोक्य गिरिं कांचननिर्मितम् ।।\nप्रसन्नास्तुष्टुवुः सर्वे नारायणमनामयम्।।६।।\n।।देवा ऊचुः।। ।।\nयोस्मत्सुखाय भवविश्रमणाय बिभ्रल्लीलातनूः कनकशैलमिहानिनाय ।।\nजेता सुरार्द्दनशतं त्रिदशैकपक्षस्तस्मै विधेम नम उग्रतपःश्रियाय।।७।।\nयद्यत्करोति कृपया कृपणार्तितूलशैलाग्निराश्रितकृदेकविदां वरिष्ठः।।\nस्वेनैव तेन करणेन स तुष्यतां नो यस्यान्वकारि पुरुषेण न केनचिद्वै ।।८।।\nअस्माकमुन्नतधियां विदधाति सम्यक्छिक्षां पितेव करुणो निजलाभपूर्णः।।\nत्रैलोक्यरक्षणविचक्षणदृष्टिपातपूर्णामृतांबुधिरसौ विपदः प्रपायात् ।। ९ ।।\n।। ऋषय ऊचुः ।। ।।\nयेनाध्यस्तं भाति समस्तं जगदेकं क्रीडाभांडं सत्यतयाऽजस्य विभूम्नः ।।\nभानां वृदं यद्वदनेप्याश्रितमूर्तिस्तस्मै नित्यं शाश्वत तुभ्यं प्रणमाम ।। 2.3.8.१० ।।\n।। सिद्धा ऊचुः ।। ।।\nयत्कृपालवत एव महांतः सिद्धिमीयुरितरे भवभाजः ।।\nतेऽचिरेण भवभीमपयोधिं तीर्णवंत इति नः सुमनीषा ।।११।।\n।। विद्याधरा ऊचुः।। ।।\nविभो सद्गुणग्राम कल्याणमूर्ते परेशान संमानसंतानहेतो ।।\nभवत्पादपद्मासवस्वादमत्ताः कृतार्था न चित्रं भवत्यत्र किंचित् ।।१२।।\nततस्तुष्टोऽथ भगवांस्तेषामासीद्दिवौकसाम् ।।\nवरं वृणुध्वमित्युक्तास्ते प्रोचुर्वरदर्षभम्।।१३।।\nपरितुष्टो भवान्साक्षाद्देवदेवो रमापतिः।।\nबदरी न त्वया त्याज्या न च मेरुः कदाचन।।१४।।\nमेरुशृंगं प्रपश्यंति ये जनाः पुण्यभागिनः ।।\nतेषां वै त्वत्प्रसादेन मेरौ वासः प्रजायताम्।।१५।।\nतत्र भुक्त्वा चिराद्भोगान्भूयादन्ते लयस्त्वयि।।\nएवमस्त्विति चाभाष्य तत्रैवांतर्हितो हरिः ।। १६ ।।\nततः प्रभृति ते सर्वे मेरुशृंगविहारिणः ।।\nनरनारायणस्यांते पाल्यमाना मुहुर्मुहुः।।१७।।\nकदाचिद्दिवि तिष्ठंति कदाचिन्मेरुमध्यतः।।\nनिर्विशंका निरुद्वेगा ऋषयश्च तपोधनाः।।१८।।\nभगवानपि तत्रैव नररूपेण तिष्ठति।।\nधनुर्बाणधरः श्रीमांस्तपसा पावकोपमः।।\nआनंदमृषिवृंदस्य जनयंस्तप आस्थितः ।। १९ ।।\nततस्तु परमं तीर्थं लोकपालाभिवंदितम् ।।\nयत्र संस्थापयामास लोकपालान्हरिः स्वयम् ।।2.3.8.२०।।\n।। स्कंद उवाच ।। ।।\nकथं भगवता तत्र लोकपालाश्च स्थापिताः ।।\nमहत्कौतूहलं तात कथयस्व महामते ।। २१ ।।\n।। शिव उवाच ।। ।।\nएकदा मेरुमध्यस्थाश्रयानिह हरन्हरिः।।\nदेवानामृषिमुख्यानां चरितं द्रष्टुमुद्यतः ।।२१।।\nतं दृष्ट्वा सहसोत्थाय नमस्कृत्य दिवौकसः ।।\nऊचुस्ते विनयात्सर्वे प्रसीद भगवन्विभो ।। २३ ।।\nक्षणं विश्राम्य विधिवद्दृष्ट्वा तां विरलां भुवम् ।।\nसान्निध्यमृषिदेवानामयुक्तं भावयन्मिथः ।। २४ ।।\nततः प्रहस्य भगवानुवाच मधुसूदनः ।।\nलोकपालान्समाहूय नात्र स्थेयं भवद्विधैः ।। २५ ।।\nऋषयस्तापसाः सिद्धाः सस्त्रीका निवसंति हि ।।\nभवद्विधानामास्थानं पुरेव कल्पितं मया ।।२६।।\nततः स त्वरितो गत्वा रम्ये गिरिवरे हरिः ।।\nलोकपालान्समाहूय स्थापयामास तान्गुह ।। २७ ।।\nतत्रैव शैलदंडेन हत्वाग्निं जलकांक्षया ।।\nक्रीडापुष्करणीं तेषां निर्ममे सुमनोहराम ।। २८ ।।\nसस्त्रीका यत्र गीर्वाणा विचरंति निजेच्छया ।।\nगायंति स्वनुमोदंति गंधर्वास्त्रिदिवौकसाम् ।। २९ ।।\nवनानि कुसुमामोदरम्याणि परितोषतः ।।\nदिनानि यत्र गच्छंति क्षणप्रायाणि देहिनाम् ।। 2.3.8.३० ।।\nभगवानपि तत्रैव तेषामानंदमावहन्।।\nद्वादश्यां पौर्णमास्यां च स्वयमायाति मज्जने ।। ३१ ।।\nतत्पश्चादृषयः सर्वे मुनयश्च तपोधनाः ।।\nयत्र स्नात्वा विधानेन गुह मध्याह्नकालतः ।।\nअसंगं परमं ज्योतिर्जले पश्यंति चक्षुषा ।। ३२ ।।\nसर्वतीर्थावगाहेन यत्फलं परिकीर्तितम् ।।\nतत्फलं तत्क्षणादेव दण्डपुष्करिणीक्षणात् ।। ।। ३३ ।।\nयत्र काम्यानि कर्माणि सफलानि मनीषिणाम् ।।\nयत्र पिंडप्रदानेन गयातोऽष्टगुणं फलम् ।।३४।।\nयज्ञो दानं तपः कर्म सर्वमक्षयमुच्यते।।\nद्वादश्यां शुक्लपक्षस्य ज्येष्ठे मासि षडानन ।। ३५ ।।\nतत्र स्नात्वा विधानेन कृतकृत्यो भवेद्यतः ।।\nबदरीतीर्थमध्ये तु गुप्तमेतत्सुरोत्तमैः ।।\nन वाच्यं यत्र कुत्रापि तव प्रीत्या मयोदितम् ।।३६।।\nवक्तव्यं किमिह बहु प्रभूतपुण्याः पश्यंति प्रथितमिदं सुरैकगुप्तम् ।।\nनान्येषां कथमपि चेतसि प्रसंगाद्देवैः स्यादनुदिनचिंतितं गुहैतत् ।। ३७ ।।\nयेषां वै भगवति चेत्समग्रकर्म स्वाध्यायाभ्यसनविधिक्रमेण जातम् ।।\nपश्यंति त्रिभुवनदुर्ल्लभं सुतीर्थं दंडोदं न भवति चान्यथा सुदृष्टम् ।।३८।।\nदंडोदकात्परं तीर्थं न विष्णोः सदृशोऽमरः ।।\nविशालासदृशं क्षेत्रं न भूतं न भविष्यति ।।३९।।\nसेवनीया प्रयत्नेन विशाला च विचक्षणैः ।।\nय इच्छेत्सततं धाम भगवत्पार्श्ववर्ति वै ।। 2.3.8.४० ।।\n।। स्कंद उवाच ।। ।।\nगंगामाश्रित्य तीर्थानि कानि संतीह सत्पदे ।।\nश्रेयस्कराणि भूरीणि संक्षेपात्तानि मे वद ।। ४१ ।।\n।। महादेव उवाच ।। ।।\nगंगायां यत्र संयोगो मानसोद्भेदसन्निधौ ।।\nतत्तीर्थं विमलं पुण्यं प्रयागादधिकं महत् ।। ४२ ।।\nत्रिंशद्वर्षसहस्राणि वायुभोजनतो भवेत् ।।\nतत्फलं स्नानमात्रेण गंगायाः संगमे नृणाम् ।। ४३ ।।\nसंगमाद्दक्षिणे भागे धर्मक्षेत्रं प्रकीर्तितम् ।।\nयत्र मूर्त्या श्रुतौ जातौ नरनारायणावृषी ।।४४।।\nतत्क्षेत्रं पावनं मर्त्ये सर्वेषामुत्तमोत्तमम् ।।\nधर्मस्तत्रैव भगवांश्चतुष्पादवतिष्ठति ।। ४५ ।।\nयत्र यज्ञास्तपो दानं यत्किंचित्क्रियते नृभिः ।।\nतत्पुण्यस्य क्षयो नास्ति कल्पकोटिशतैरपि ।। ४६ ।।\nततो दक्षिणदिग्भाग उर्वशी संगमाभिधम् ।।\nसर्वपापहरं पुंसां स्नानमात्रेण देहिनाम् ।। ४७ ।।\nकूर्मोद्धारस्ततः साक्षाद्धरिभक्त्येकसाधनम् ।।\nस्नानमात्रेण भूतानां सत्त्वशुद्धिः प्रजायते ।। ४८ ।।\nब्रह्मावर्त्तस्ततः साक्षाद्ब्रह्मलोकैककारणम् ।।\nदर्शनादेव तीर्थस्य सर्वपापक्षयो भवेत् ।। ४९ ।।\nबहूनि संति तीर्थानि दुर्गम्यानीह देहिनाम् ।।\nसंक्षेपात्कथितं वत्स तवादरवशादिदम् ।। 2.3.8.५० ।।\nय इदं शृणुयान्नित्यं श्रावयेद्वा समाहितः ।।\nसर्वपापविनिर्मुक्तः पदं विष्णोः प्रपद्यते ।।।। ५१ ।।\nराजा विजयमाप्नोति सुतार्थी लभते सुतम् ।।\nकन्यार्थी लभते कन्यां कन्या विंदति सत्पतिम् ।। ५२ ।।\nधनार्थी धनमाप्नोति सर्वकामैकसाधनम् ।। ५३ ।।\nमासमात्रं नरो भक्त्या शृणुयाद्यः समाहितः ।।\nतस्याभीष्टसमावाप्तिर्दुर्लभोपि न संशयः ।। ५४ ।।\nआधिव्याधिभयं घोरं दारिद्र्य कलहं तथा ।।\nयस्य गेहेषु माहात्म्यं तत्रैतानि न कर्हिचित् ।। ५५ ।।\nनापमृत्युर्न सर्पादि दौर्भाग्यं चापि वर्तते ।।\nदुःस्वप्नग्रहपीडा च परराष्ट्रभयं तथा ।। ५६ ।।\nयुद्धे यात्राप्रयाणे च पठनीयं प्रयत्नतः ।।\nविवाहे च विवादे च शुभकर्मणि यत्नतः ।। ५७ ।।\nपूर्णं वाऽध्यायमात्रं वा तदर्धं वा विचक्षणैः ।।\nसर्वकार्यप्रसिद्धिः स्यान्नात्र कार्या विचारणा ।। ५८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे बदरिकाश्रमे मेरुसंस्थापनतीर्थलोकपालतीर्थदंडपुष्करिणीतीर्थधर्मक्षेत्रादिविविधतीर्थक्षेत्रमाहात्म्य वर्णनंनामाष्टमोऽध्यायः ।। ८ ।। ।। छ ।।"
  },
  {
    "text": "इति श्रीस्कांदे द्वितीये वैष्णवखण्डे तृतीयं बदरिकाश्रममाहात्म्यं समाप्तम् ।। २-३) ।। ।।"
  }
]
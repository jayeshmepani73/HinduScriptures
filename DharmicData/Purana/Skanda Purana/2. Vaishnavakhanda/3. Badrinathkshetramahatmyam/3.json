[
  {
    "text": "।। स्कन्द उवाच ।। ।।\nभगवन्सर्वभूतेषु सर्वधर्मविशारद ।।\nअग्नितीर्थस्य माहात्म्यं कृपया वद मे पितः ।। १ ।।\n।। शिव उवाच ।। ।।\nअतिगुह्यतमं तीर्थं सर्वतीर्थनिषेवितम् ।।\nसंक्षेपात्कथयाम्येतत्तवादरवशादहम्।। २ ।।\nमहापातकिनो ये च अतिपातकिनस्तथा ।।\nस्नानमात्रेण शुद्ध्यंति विनायासेन पुत्रक ।। ३ ।।\nप्रायश्चित्तेन यत्पापं न गच्छेन्मरणांतिकम्।।\nस्नानमात्रेण तीर्थस्य पावकस्य विशुद्ध्यति ।। ४ ।।\nअत्यंतमलसंबद्धं यथा शुद्ध्यति हाटकम् ।।\nतथाग्नितीर्थमासाद्य देही पापैर्विशुद्ध्यति ।। ५ ।।\nकुशाग्रेणोदबिंदुं च पीत्वा वर्षत्रयं नरः ।।\nअन्यक्षेत्रे तपः कृत्वा तदत्र स्नानमात्रतः ।। ६ ।।\nब्राह्मणान्भोजयित्वास्मिन्यथाविभवसंभवैः ।।\nदरिद्रता कुले तेषां न कदाचित्प्रजायते ।।७ ।।\nउपवासेन यः प्राणान्वह्नितीर्थे त्यजेन्नरः ।।\nस भित्त्वा सूर्यलोकादीन्विष्णुलोकं प्रपद्यते ।।८।।\nचांद्रायणसहस्रैस्तु कृच्छ्रैः कोटिभिरेव च ।।\nयत्फलं लभते मर्त्यस्तत्स्नानाद्वह्नितीर्थतः ।। ९ ।।\nपंचधा ये प्रकुर्वंति पापमस्मिन्षडानन ।।\nजपेन पवनायामैर्विशुद्धिरिति मे मतिः ।। 2.3.3.१० ।।\nज्ञानेन मोहवशतः पापं कुर्वन्ति येऽधमाः ।।\nपैशाचीं योनिमायामति यावदिंद्राश्चतुर्दश ।। ११ ।।\nअनाश्रमी चाश्रमी वा यावद्देहस्यधारणम् ।।\nन तीर्थे पावके कुर्यात्पातकं बुद्धिपूर्वकम् ।। १२ ।।\nस्नानं दानं जपो होमः संध्या देवार्चनं तथा ।।\nअत्रानंतगुणं प्रोक्तमन्यतीर्थात्षडानन ।। १३ ।।\nबहूनि संति तीर्थानि पावनानि महांत्यपि ।।\nवह्नितीर्थसमं तीर्थं न भूतं न भविष्यति ।। १४ ।।\nन ब्रह्मा न शिवः शेषो न देवा न च तापसाः ।।\nशक्नुवंति फलं नालं वक्तुं पावकतीर्थजम् ।।१५।।\nकिं तेषां बहुभिर्यज्ञैः किं दानैर्नियमैर्यमैः।।\nयेषां पावकतीर्थेऽस्मिन्स्नानं दशदिनं भवेत् ।। १६ ।।\nउपवासेन यः प्राणान्वह्नितीर्थे जयेन्नरः ।।\nउपवासत्रयं कृत्वा पूजयित्वा जनार्द्दनम्।।\nनरः पावकतीर्थेऽस्मिन्स भवेत्पावकोपमः ।। १७ ।।\nशिलापंचकमध्यस्थं सान्निध्यं नित्यदा हरेः ।।\nतत्रैव पावकं तीर्थं सर्वपापप्रणाशनम् ।।१८ ।।\n।। स्कंद उवाच ।। ।।\nकथं तत्र शिलाः पंच केन वा तत्र निर्मिताः ।।\nकिं पुण्यं किं फलं तासां वक्तुमर्हस्यशेषतः ।। १९ ।।\n।। शिव उवाच ।। ।।\nनारदी नारसिंही च वाराही गारुडी तथा ।।\nमार्कंडेयीति विख्याताः शिलाः सर्वार्थसिद्धिदाः ।। 2.3.3.२० ।।\nनारदो भगवांस्तेपे तपः परमदारुणम्।।\nदर्शनार्थं महाविष्णोः शिलायां वायुभोजनः ।। २१ ।।\nषष्टिवर्षसहस्राणि शिलायां वृक्षवृत्तिमान्।।\nतदासौ भगवान्विष्णुस्तत्र ब्राह्मणरूपधृक् ।। २२ ।।\nजगाम पुरतस्तस्य कृपया मुनिसत्तमम् ।।\nउवाच वचनं चारु किमिति क्लिश्यते ह्यृषे ।।\nकिं वा तवेप्सितं ब्रूहि तपसा क्षीणकल्मष ।। २३ ।।\n।। नारद उवाच ।। ।।\nको भवान्विजनेऽरण्ये ममानुग्रहतत्परः ।।\nमनः प्रसन्नतामेति दर्शनात्ते द्विजोत्तम ।। २४ ।।\nइत्युक्तो नारदेनासौ शंखचक्रगदाधरः ।।\nपीतांबरलसत्पद्मवनमालाविभूषणः ।। २५ ।।\nश्रीवत्सकौस्तुभभ्राजत्कमलाविमलालयः ।।\nसुनंदनप्रमुख्यैः स स्तूयमानो जनार्द्दनः ।। २६ ।।\nदर्शयामास रूपं स्वं नारदाय कृपार्दितः ।।\nतं दृष्ट्वा सहसोत्थाय तनुं प्राण इवागतः ।। २७ ।।\nकृतांजलिपुटो भूत्वा नमस्कृत्य पुनः पुनः ।।\nतुष्टाव प्रणतो भूत्वा जगतामीश्वरेश्वरम् ।। २८ ।।\n।। नारद उवाच ।। ।।\nयः सर्वसाक्षी जगतामधीश्वरो भक्तेच्छया जातशरीरसंपदः ।।\nकृपामहांभोनिधिराश्रितानां प्रसीदतां पावनदिव्यमूर्तिः ।। २९ ।।\nहिताय लोकस्य सतां पुनर्मनः सुतोषणायाचिरमुत्कलादिभिः ।।\nप्रसन्नलीलाहसितावलोकनः प्रसीदतां सत्त्वनिकायमूर्तिमान् ।। 2.3.3.३० ।।\nकंदर्प्पलावण्यविलाससुंदरः प्रसन्नगंभीरगिरेंदिरोत्सवः ।।\nस्वमाश्रितानां वरकल्पपादपः प्रसीदतां दीनदयार्द्रमानसः ।। ३१ ।।\nयदंघ्रिपद्मार्चननिर्मलांतरा ज्ञानासिना शातितबंधहेतवः ।।\nविदंति यद्ब्रह्मसुखं गतक्लमाः प्रसीदतां दीनदयार्द्रमानसः ।।३२।।\nसंसारवारांनिधिबद्धसेतुर्यः सृष्टिपालांतविधानहेतुः ।।\nउपांतनामा गुणलब्धमूर्तिः प्रसीदतां ब्रह्मसुखानुभूतिः ।। ३३ ।।\nय इंद्रियाधिष्ठितभूतसूक्ष्माद्विकासहेतुर्द्युतिमद्वरिष्ठः ।।\nजीवात्मतां गच्छति मायया स्वया स एक ईशो भगवान्प्रसीदताम् ।। ३४ ।।\nस्वदृग्गुणैर्येन विलिप्यते महान्गुणाश्रयं येन च पाञ्चभौतिकम्।।\nएकोऽपि नानागुणसंप्रयुक्तः प्रसीदतां दीनदयालुवर्यः ।। ३५ ।।\nयस्यानुवर्तिनो देवा विपदां पदमंबुधिम् ।।\nकृत्वा वत्सपदं स्वर्गे निरातंका वसंति हि ।।३६।।\nनमस्ते वासुदेवाय नमः संकर्षणाय च ।।\nप्रद्युम्नायानिरुद्धाय सर्वभूतात्मने नमः ।। ३७ ।।\nअद्य मे जीवितं धन्यमद्य मे सफलं तपः ।।\nअद्य मे सफलं ज्ञानं दर्शनात्ते जनार्दन ।। ३८ ।।\n।। श्रीभगवानुवाच ।। ।।\nतुष्टोऽहं तपसानेन स्तोत्रेण तव नारद ।।\nत्वत्तो भक्तो न मे कश्चित्त्रिषु लोकेषु विद्यते ।। ३९ ।।\nवरं वरय भद्रं ते वरदोऽहं तवाग्रतः ।।\nमद्दर्शनात्ते कामः स्यात्संसिद्धो विद्धि नारद।। 2.3.3.४० ।।\n।। नारद उवाच ।। ।।\nवरदो यदि मे देव वरार्हो यदि वाप्यहम् ।।\nभक्तिं तव पदांभोजे निश्चलां देहि मे विभो ।। ४१ ।।\nपच्छिलासन्निधानं च न त्याज्यं ते कदाचन ।।\nमत्तीर्थदर्शनात्स्पर्शात्स्नानादाचमनात्तथा ।।\nदेहैर्न युज्यते देयस्ततीयस्तु वरो मम ।। ४२ ।।\n।। श्रीभगवानुवाच।। ।।\nएवमस्तु तव स्नेहात्तव तीर्थे वसाम्यहम् ।।\nचराचराणां जंतूनां विदेहाय न संशयः ।। ४३।।\nएवमुक्त्वा हरिः साक्षात्तत्रैवांतरधीयत ।।\nनारदोऽपि महातेजा दिनानि कतिचित्सह ।।\nबदरीमावसन्हृष्टो ययौ मधुपुरीं ततः ।। ४४ ।।\n।। स्कंद उवाच ।। ।।\nमार्कंडेयशिलायास्तु महिमानं वदस्व मे ।।\nकिं पुण्यं किं फलं तस्याः संज्ञा च तादृशी कथम् ।।४५।।\n।।शिव उवाच ।। ।।\nपुरा त्रेतायुगस्यांते मृकंडुतनयो महान् ।।\nस्वल्पायुषं निजं ज्ञात्वा जजाप परमं जपम् ।। ४६ ।।\nद्वादशाक्षरमंत्रेण पूजितो हरिरव्ययः ।।\nसप्तकल्पायुषं ज्ञात्वा तत्रैवांतरतो ययौ ।। ४७ ।।\nमार्कंडेयस्ततः श्रुत्वा तीर्थाटनपरिश्रमम् ।।\nदर्शनं नारदस्यासीन्मथुरायां षडानन ।। ४८ ।।\nपूजितो वंदितस्तेन नारदो मुनिसत्तमः ।।\nकथयामास माहात्म्यं बदर्या यत्र केशवः ।। ४९ ।।\n।। नारद उवाच ।। ।।\nकिमिति क्लिश्यते साधो तीर्थाटनपरिश्रमैः ।।\nबदर्याख्यं महाक्षेत्रं सान्निध्यं नित्यदा हरेः ।। 2.3.3.५० ।।\nतत्र याहि यत्र साक्षाद्धरिं पश्यसि चक्षुषा ।।\nतच्छ्रुत्वा विस्मयोपेतो विशालामाययावृषिः ।। ५१ ।।\nस्नात्वा शिलामुपविशञ्जजापाष्टाक्षरं परम् ।।\nततःप्रसन्नो भगवाँस्त्रिरात्र्यंते जनार्दनः ।। ५२ ।।\nशंखचक्रगदापद्मवनमालाविभूषणम् ।।\nतं दृष्ट्वा सहसोत्थाय प्रेमगद्गदया गिरा ।।\nतुष्टाव प्रणतो भूत्वा मार्कंडेयो जनार्दनम् ।। ५३ ।।\n।। मार्कंडेय उवाच ।। ।।\nअशाश्वते च संसारे सारे ते चरणांबुजे ।।\nसमुद्धारः कथं नृणां त्राहि मां परमेश्वर ।।५४।।\nतापत्रयपरिश्रांतमनेकाज्ञानजृंभितम् ।।\nसंसारकुहरे भ्रांतं त्राहि मां कृपयाऽच्युत ।। ५५ ।।\nअनेकयोनियंत्रेषु निःसृतेस्तनुवेदनाम् ।।\nगर्भवासकृतां प्राप्तं त्राहि मां करुणांबुधे ।।५६।।\nकृमिभक्षितसर्वांगं क्षुत्पिपासाकुलं च हि ।।\nआंत्रमालाकुलेगर्भे त्राहि मां मधुसूदन ।। ५७।।\nअमेध्यादिभिरालिप्तं निश्चेष्टश्रममाकुलम्।।\nस्मरंतं निजकर्मोत्थं त्राहि मां मधुसूदन ।। ५८ ।।\nवचनादाननिःश्वासाशक्तं भयमुपागतम्।।\nगर्भवासमहादुःखं त्राहि मां मधुसूदन ।। ५९ ।।\nजरामरणबाल्यादिदुःखसंसारपीडितम् ।।\nदुःखाब्धौ सुखबुद्धिं मां कृपासिंधो प्रपालय ।। 2.3.3.६० ।।\nकदाचित्कृमितां प्राप्तं कदाचित्स्वेदजन्मिताम्।।\nकदाचिदुद्भिज्जत्वं च कदाचिन्नरतां गतम् ।।६१।।\nसर्वयोनिसमापन्नं विपन्नं विगतप्रभम्।।\nअनाथं त्वां समापन्नं त्राहि मां कृपयाऽच्युत।।६२।।\nएवं स्तुतस्ततः कृष्णो मार्कण्डेयेन धीमता ।।\nप्रीतस्तमाह विप्रर्षे वरं मे व्रियतामिति ।।६३।।\n।। श्रीमार्कंडेय उवाच ।। ।।\nयदि तुष्टो भवान्मह्यं भगवन्दीनवत्सल ।।\nनिश्चलां देहि मे भक्तिं पूजायां दर्शने तव ।।\nशिलायां तव सान्निध्यमेष एव वरो मम ।।।। ६४ ।।\n।। सूत उवाच ।। ।।\nतथेत्युक्त्वा महाविष्णुर्ययावंतर्हितं द्विज ।।\nमार्कंडेयस्ततस्तुष्टो जगाम पितुराश्रमम् ।। ६५ ।।\nउपस्थानमिदं पुण्यं सर्वपापप्रणाशनम् ।।\nशृणुयाच्छ्रावयेन्मर्त्यो गोविन्दे लभते गतिम् ।। ६६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे शिवकार्तिकेयसंवादे अग्नितीर्थनारदशिलामार्कण्डेयशिलामाहात्म्यवर्णनंनाम तृतीयोऽध्यायः ।। ३ ।।"
  }
]
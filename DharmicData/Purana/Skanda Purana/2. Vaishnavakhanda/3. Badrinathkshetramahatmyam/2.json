[
  {
    "text": "।। स्कंद उवाच ।। ।।\nकथमेतत्समुत्पन्नं कैर्वा क्षेत्रं निषेवितम् ।।\nको वा तस्याप्यधीशः स्यादेतद्विस्तरतो वद ।। १ ।।\n।। शिव उवाच ।। ।।\nअनादिसिद्धमेतत्तु यथा वेदा हरेस्तनूः ।।\nअधिष्ठाता हरिः साक्षान्नारदाद्यैर्निषेवितम् ।। २ ।।\nपुरा कृतयुगस्यादौ स्वीयां दुहितरं विधिः ।।\nरूपयौवनसंपन्नां स तां यभितुमुद्यतः ।। ३ ।।\nतं दृष्ट्वा तादृशं रोषाच्छिरः खड्गेन पञ्चधा ।।\nचिच्छेदाऽहं कपालं तद्ब्रह्महत्यासमुद्यते ।। ४ ।।\nहस्ते कृत्वा जगामाशु तत्र तीर्थानि सेवितुम् ।।\nदिवि भूमौ च पाताले तपश्चरणपूर्वकम् ।। ५ ।।\nन गता ब्रह्महत्या मे कपालं तादृशं करे ।।\nतदा वैकुण्ठमगमं द्रष्टुं लक्ष्मीपतिं हरिम् ।। ६ ।।\nविनयावनतो भूत्वा नमस्कृत्य पुनः पुनः ।।\nसर्वमाख्यातवांस्तस्मै व्यसनं करुणात्मने ।। ७ ।।\nतस्योपदिष्टमादाय बदरीं समुपागतः ।।\nतत्क्षणाद्ब्रह्महत्या मे वेपमाना मुहुर्मुहुः ।। ८ ।।\nअंतर्हितं कपालं तत्कराद्विगलितं मम ।।\nततःप्रभृति तत्क्षेत्रं पार्वत्या सह सादरम् ।।९।।\nतिष्ठामि तप आस्थाय ऋषीणां प्रीतिमावहन् ।।\nवाराणस्यां यथा प्रीतिः श्रीशैलशिखरे तथा ।। 2.3.2.१० ।।\nकैलासे शिवया सार्द्धं ततोनंतगुणाधिका ।।\nअन्यत्र भरणान्मुक्तिः स्वधर्मविधिपूर्वकात ।। ११ ।।\nबदरी दर्शनादेव मुक्तिः पुंसां करे स्थिता ।।\nहरेश्चरणसान्निध्यं यत्र वैश्वानरः स्वयम् ।। १२।।\nतत्र केदाररूपेण मम लिंगं प्रतिष्ठितम् ।।\nकेदारदर्शनात्स्पर्शादर्च्चनाद्भक्तिभावतः।। १ ३।।\nकोटिजन्मकृतं पापं भस्मीभवति तत्क्षणात् ।।\nकलामात्रेण तिष्ठामि तत्र क्षेत्रे विशेषतः ।। १ ४।।\nकला पंचदशैवात्र मूर्तिमध्ये ह्यवस्थितम् ।। १५।।\nजितकृतांतभयाः शिवयोगिनः कृतमृगाजिनकृत्तिसुवाससः ।।\nवरविभूतिजटान्वितभूषणाः स्वयमुपासत एव जटाधरम् ।। १ ६।।\nफलदलांबुसमीरणतोषिताः शिवमनोजितमृत्युपरिश्रमाः ।।\nगिरिवरस्थितनिर्जितमानसाः प्रसरनिर्म्मलबुद्धिमहोदयाः ।। १७ ।।\nकमलकोमलकांतिमुखांबुजाः शिवकृपाजितनिर्भरवैरिणः ।।\nकरधृतांजलिमौलिशिवेक्षणाः शिवमुपासत एव निशामुखे ।। १८ ।।\nकरधृतजपमालाः शांतिसंतोषभाजः कृतनतिपरनित्यप्रार्थनाश्चन्द्रमौलौ ।।\nहरचरणसरोजध्यानविज्ञानमूर्तिव्यथितजनमनोजाः सर्वभावान्नितांतम् ।। १९ ।।\nवाराणस्यां मृतानां च तारकं ब्रह्मसंज्ञकम् ।।\nजनानां पूजनात्तत्र मम लिंगस्य जायते ।। 2.3.2.२० ।।\nवह्नितीर्थं परिभ्राजद्भगवच्चरणांतिके ।।\nकेदाराख्यं महालिंगं दृष्ट्वा नो जन्मभाग्भवेत् ।। २१ ।।\n।। स्कन्द उवाच ।। ।।\nकथं वैश्वानरः श्रीमान्सर्वलोकैककारणम् ।।\nबदरीमनुसंतस्थौ तन्मे वद महामते ।। २२ ।। ।।\n।। शिव उवाच ।। ।।\nपुरा समाजः समभूदृषीणामूर्ध्वरेतसाम् ।।\nगंगा भगवती यत्र कालिंद्या सह संगता ।।२३।।\nदशाश्वमेधिकं नाम तीर्थं त्रैलोक्यविश्रुतम् ।।\nबभूव तत्र भगवान्हुतभुक्प्रश्रयानतः ।।\nऋषीणामग्रतः स्थित्वा प्रष्टुं समुपचक्रमे ।। २४ ।।\n।। वैश्वानर उवाच ।। ।।\nदृष्ट्वा इहैकदृग्ज्ञाना भवन्तो ब्रह्मवित्तमाः ।।\nदीनार्थे करुणापूर्णा हृदयार्द्रा दयालवः ।। २५ ।।\nसर्वदुर्लक्षणोद्भूतपातकालिप्तचेतसः ।।\nकथं स्यान्निरयान्मुक्तिर्मम ब्रह्मविदुत्तमाः ।। २६ ।।\nसर्वेषामृषिवर्य्याणामाजगाम मुनीश्वरः ।।\nगंगांभसि समाप्लुत्य वाक्यं चेदमुवाच ह ।। २७ ।।\n।। व्यास उवाच ।। ।।\nअस्त्येकः परमोपायो भवतः पापनिष्कृतौ ।।\nसर्वभक्षाख्यदोषस्य बदरीं शरणं श्रय ।। २८ ।।\nयत्रास्ते भगवान्साक्षाद्देवदेवो जनार्द्दनः ।।\nभक्तानामप्यभक्तानामघहा मधुसूदनः ।। २९ ।।\nतत्र गंगांभसि स्नात्वा कृत्वा प्रदक्षिणां हरेः ।।\nदंडवत्प्रणिपातेन सर्वपापक्षयो भवेत् ।। 2.3.2.३० ।।\nततो व्यासमुखाच्छ्रुत्वा ऋषीणामनुवादतः ।।\nउत्तराभिमुखो वह्निर्गंधमादनमाययौ ।। ३१ ।।\nततो बदरिकां प्राप्य स्नात्वा गंगांभसि स्वयम्।।\nनारायणाश्रमं गत्वा नत्वा प्रोवाच भक्तिमान् ।। ३२ ।।\n।। अग्निरुवाच ।। ।।\nविशुदविज्ञानघनं पुराणं सनातनं विश्वसृजां पतिं गुरुम् ।।\nअनेकमेकं जगदेकनाथं नमाम्यनंताश्रितशुद्धबुद्धिम् ।। ३३ ।।\nमायामयीं शक्तिमुपेत्य विश्वकर्त्तारमुद्दिश्य रजोपयुक्तम् ।।\nसत्त्वेन चास्य स्थितिहेतुमुग्रमथो तमोभिग्रसितारमीडे ।।३४।।\nअविद्यया विश्वविमोहितात्मा विद्यैकरूपं विततं त्रिलोक्याम् ।।\nविद्याश्रितत्वात्सकलज्ञमीशं त्वविद्यया जीवमहं प्रपद्ये ।। ३५ ।।\nभक्तेच्छयाविष्कृतदेहयोगमाभोगभोगार्पितयोगयोगम् ।।\nकौशेयपीताम्बरजुष्टशक्तिं विचित्रशक्त्यष्टमयेष्टमीडे ।। ३६ ।।\nअथ प्रसन्नो भगवान्स्तुतः सर्वैर्हृदि स्थितः ।।\nप्रोवाच मधुरं वाक्यं पावकं पावनार्थिनम् ।। ३७ ।।\n।। श्रीनारायण उवाच ।।\nवरं वरय भद्रं ते वरदोऽहमुपागतः ।।\nस्तवेनानेन तुष्टोऽस्मि विनयेन तवानध ।। ३८ ।।\n।। अग्निरुवाच ।। ।।\nज्ञातं भगवता सर्वं यदर्थमहमागतः ।।\nतथापि कथयाम्येतदीश्वराज्ञानुपालनम् ।। ३९ ।।\nसर्वभक्षो भवाम्येव निष्कृतिस्तु कथं भवेत् ।।\nअत्यन्तभयसंपत्तिरेतस्माज्जायते मम ।। 2.3.2.४० ।।\n।। श्रीनारायण उवाच ।। ।।\nक्षेत्रदर्शनमात्रेण प्राणिनां नास्ति पातकम् ।।\nमत्प्रसादात्पातकं तु त्वयि मास्तु कदाचन ।। ४१ ।।\nततः प्रभृति भूतात्मा पावकः सर्वतो भृशम् ।।\nकलयावस्थितश्चात्र सर्वदोषविवर्जितः ।। ४२ ।।\nय एतत्प्रातरुत्थाय शृणोति श्रावयेच्छुचिः ।।\nअग्नितीर्थकृतस्नानं फलं प्राप्नोत्यसंशयम् ।। ४३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीबदरिकाश्रममाहात्म्येऽग्निकृतभगवत्स्तुतिवर्णनंनाम द्वितीयोऽध्यायः ।। २ ।।"
  }
]
[
  {
    "text": "।। शौनक उवाच ।। ।।\nसूतसूत महाभाग सर्वधर्मविदां वर ।।\nसर्वशास्त्रार्थतत्त्वज्ञ पुराणे परिनिष्ठित ।। १ ।।\nव्यासः सत्यवतीपुत्रो भगवान्विष्णुरव्ययः ।।\nतस्य यत्प्रियशिष्यस्त्वं त्वत्तो वेत्ता न कश्चन ।। २ ।।\nप्राप्ते कलियुगे घोरे सर्वधर्मबहिष्कृते ।।\nजना वै दुष्टकर्माणः सर्वधर्मविवर्जिताः ।।३।।\nक्षुद्रायुषः क्षुद्रप्राणबलवीर्यतपःक्रियाः ।।\nअधर्मनिरताः सर्वे वेदशास्त्रविवर्जिताः ।। ४ ।।\nतीर्थाटनतपोदानहरिभक्तिविवर्जिताः ।।\nकथमेषामल्पकानामुद्धारोऽल्पप्रयत्नतः ।। ५ ।।\nतीर्थानामुत्तमं तीर्थं क्षेत्राणामुत्तमं तथा ।।\nमुमुक्षूणां कुतः सिद्धिः कुत्र वा ऋषिसंचयः ।।६ ।।\nकुत्र वाल्पप्रयत्नेन तपो मन्त्राश्च सिद्धिदाः ।।\nकुत्र वा वसति श्रीमाञ्जगतामीश्वरेश्वरः।।\nभक्तानामनुरक्तानामनुग्रहकृपालयः।। ७ ।।\nएतदन्यच्च सर्वं मे परार्थैकप्रयोजनम् ।।\nब्रूहि भद्राय लोकानामनुग्रहविचक्षण ।। ८ ।।\n।। सूत उवाच ।। ।।\nसाधु साधु महाभाग भवान्परहिते रतः ।।\nहरिभक्तिकृतासक्तिप्रक्षालितमनोमलः ।। ९ ।।\nअथ मे देवकीपुत्रो हृत्पद्ममधिरोहति ।।\nप्रसंगात्तव विप्रर्षे दुर्ल्लभः साधुसंगमः ।। 2.3.1.१० ।।\nहरति दुष्कृतसंचयमुत्तमां गतिमलं तनुते तनुमानिनाम् ।।\nअधिकपुण्यवशादवशात्मनां जगति दुर्लभः साधुसमागमः ।। ११ ।।\nहरति हृदयबन्धं कर्मपाशार्दितानां वितरति पदमुच्चैरल्पजल्पैकभाजाम ।।\nजननमरणकर्मश्रांतविश्रांतिहेतुस्त्रिजगति मनुजानां दुर्ल्लभः सत्प्रसंगः ।। १२ ।।\n।। सूत उवाच ।। ।।\nअयं प्रश्नः पुरा साधो स्कन्देनाकारि सर्वतः ।।\nकैलासशिखरे रम्य ऋषीणां परिशृण्वताम् ।।\nपुरतो गिरिजाभर्तुः कर्तुं निःश्रेयसं सताम्।।१३।।\n।। स्कंद उवाच।। ।।\nभगवन्सर्वलोकानां कर्त्ता हर्त्ता पिता गुरुः ।।\nक्षेमाय सर्वजंतूनां तपसे कृतनिश्चयः ।। १४ ।।\nकलिकाले ह्यनुप्राप्ते वेदशास्त्रविवर्जिते ।।\nकुत्र वा वसति श्रीमान्भगवान्सात्वतां पतिः ।। १५ ।।\nक्षेत्राणि कानि पुण्यानि तीर्थानि सरितस्तथा ।।\nकेन वा प्राप्यते साक्षाद्भगवान्मधुसूदनः ।।\nश्रद्दधानाय भगवन्कृपया वद मे पितः ।। १६ ।।\n।। श्रीमहादेव उवाच ।। ।।\nबहूनि संति तीर्थानि क्षेत्राणि च षडानन ।।\nहरिवासनिवासैकपराणि परमार्थिनाम् ।। १७ ।।\nकाम्यानि कानिचित्संति कानिचिन्मुक्तिदान्यपि ।।\nइहामुत्रार्थदान्येव बहुपुण्यप्रदानि वै ।। १६ ।।\nगंगा गोदावरी रेवा तपती यमुना सरित् ।।\nक्षिप्रा सरस्वती पुण्या गौतमी कौशिकी तथा ।। १९ ।।\nकावेरी ताम्रपर्णी च चंद्रभागा महेंद्रजा ।।\nचित्रोत्पला वेत्रवती सरयूः पुण्यवाहिनी ।। 2.3.1.२० ।।\nचर्मण्वती शतद्रूश्च पयस्विन्यत्रिसंभवा ।।\nगंडिका बाहुदा सर्वाः पुण्याः सिंधुः सरस्वती ।। २१ ।।\nभुक्तिमुक्तिप्रदाश्चैताः सेव्यमाना मुहुर्मुहुः ।।\nअयोध्या द्वारका काशी मधुरावंतिका तथा ।। ।।२२।।\nकुरुक्षेत्रं रामतीर्थं कांची च पुरुषोत्तमम् ।।\nपुष्करं दर्दुरं क्षेत्रं वाराहं विधिनिर्मितम् ।।\nबदर्य्याख्यं महापुण्यं क्षेत्रं सर्वार्थसाधनम् ।। २३ ।।\nअयोध्यां विधिवद्दृष्ट्वा पुरीं मुक्त्येकसाधनीम् ।।\nसर्वपापविनिर्मुक्ताः प्रयांति हरिमंदिरम् ।। २४ ।।\nविविधविष्णुनिषेवणपूर्वकाचरितपूजननर्तनकीर्तनाः ।।\nगृहमपास्य हरेरनुचिंतनाज्जितगृहार्जितमृत्युपराक्रमाः ।। २५ ।।\nस्वर्गद्वारे नरः स्नात्वा दृष्ट्वा रामालयं शुचिः ।।\nन तस्य कृत्यं पश्यामि कृतकृत्यो भवेद्यतः ।। २६ ।।\nद्वारिकायां हरिः साक्षात्स्वालयं नैव मुंचति ।।\nअद्यापि भवनं कैश्चित्पुण्यवद्भिः प्रदृश्यते ।। २७ ।।\nगोमत्यां तु नरः स्नात्वा दृष्ट्वा कृष्णमुखांबुजम् ।।\nमुक्तिः प्रजायते शेषो विना सांख्यं षडानन ।। २८ ।।\nअसीवरुणयोर्मध्ये पंचक्रोश्यां महाफलम् ।।\nअमरा मृत्युमिच्छंति का कथा इतरे जनाः ।। २९ ।।\nमणिकर्ण्यां ज्ञानवाप्यां विष्णुपादोदके तथा ।।\nह्रदे पंचनदे स्नात्वा न मातुः स्तनपो भवेत् ।। 2.3.1.३० ।।\nप्रसंगेनापि विश्वेशं दृष्ट्वा काश्यां षडानन ।।\nमुक्तिः प्रजायते पुंसां जन्ममृत्युविवर्जिता ।। ३१ ।।\nबहुना किमिहोक्तेन नैतत्क्षेत्रसमं क्वचित् ।।\nतपोपवासनिरतो मथुरायां षडानन ।।\nजन्मस्थानं समासाद्य सर्वपापैः प्रमुच्यते ।। ३२ ।।\nविश्रांतितीर्थे विधिवत्स्नात्वा कृत्वा तिलोदकम् ।।\nपितॄनुद्धृत्य नरकाद्विष्णुलोकं प्रगच्छति ।। ३३ ।।\nयदि कुर्यात्प्रमादेन पातकं तत्र मानवः ।।\nविश्रांते    स्नानमासाद्य भस्मीभवति तत्क्षणात् ।। ३४ ।।\nअवंत्यां विधिवत्स्नात्वा शिप्रायां माधवे नराः ।।\nपिशाचत्वं न पश्यंति जन्मांतरशतैरपि ।। ३५ ।।\nकोटितीर्थे नरः स्नात्वा भोजयित्वा द्विजोत्तमान्।।\nमहाकालं हरं दृष्ट्वा सर्वपापैः प्रमुच्यते ।। ३६ ।।\nमुक्तिक्षेत्रमिदं साक्षान्मम लोकैकसाधनम् ।।\nदानाद्दरिद्रताहानिरिह लोके परत्र च ।। ३७ ।।\nकुरुक्षेत्रे रामतीर्थे स्वर्णं दत्त्वा स्वशक्तितः ।।\nसूर्योपरागे विधिवत्स नरो मुक्तिभाग्भवेत् ।। ३८ ।।\nये तत्र प्रतिगृह्णंति नरा लोभवशंगताः ।।\nपुरुषत्वं न तेषां वै कल्पकोटिशतैरपि ।। ३९ ।।\nहरिक्षेत्रे हरिं दृष्ट्वा स्नात्वा पादोदके जनः ।।\nसर्वपापविनिर्मुक्तो हरिणा सह मोदते ।। 2.3.1.४० ।।\nखगगणा विविधा निवसंत्यहो ऋषिगणाः फलमूलदलाशनाः ।।\nपवनसंयमनक्रमनिर्जितेंद्रियपराक्रमणा मुनयस्त्विह ।। ४१ ।।\nविष्णुकांच्यां हरिः साक्षाच्छिवकांच्यां शिवः स्वयम् ।।\nअभेदादुभयोर्भक्त्या मुक्तिः करतले स्थिता ।।\nविभेदजननात्पुंसां जायते कुत्सिता गतिः ।। ४२ ।।\nसकृद्दृष्ट्वा जगन्नाथं मार्कंडेयह्रदे प्लुतः ।।\nविना ज्ञानेन योगेन न मातुः स्तनपो भवेत् ।। ४३ ।।\nरोहिण्यामुदधौ स्नात्वा इंद्रद्युम्नह्रदे तथा ।।\nभुक्त्वा निेवेदितं विष्णोर्वैकुंठे वसतिं लभेत्।। ४४।।\nदशयोजनविस्तीर्णं क्षेत्रं शंखोपरि स्थितम्।।\nचतु्र्भुजत्वमायांति कीटा अपि न संशयः।। ४५।।\nकार्त्तिक्यां पुष्करे स्नात्वा श्राद्धं कृत्वा सदक्षिणम्।।\nभोजयित्वा द्विजान्भक्त्या ब्रह्मलोके महीयते।।४६।।\nसकृत्स्नात्वा ह्रदे तस्मिन्यूपं दृष्ट्वा समाहितः ।।\nसर्वपापविनिर्मुक्तो जायते द्विजसत्तमः ।। ४७ ।।\nषष्टिवर्षसहस्राणि योगाभ्यासेन यत्फलम् ।।\nसौकरे विधिवत्स्नात्वा पूजयित्वा हरिं शुचिः ।।४८ ।।\nसप्तजन्मकृतं पापं तत्क्षणादेव नश्यति ।।\nतीर्थराजं महापुण्यं सर्वतीर्थनिषेवितम् ।। ४९ ।।\nकामिनां सर्वजंतूनामीप्सितं कर्मभिर्भवेत् ।।\nवेण्यां स्नात्वा शुचिर्भूत्वा कृत्वा माधवदर्शनम् ।।\nभुक्त्वा पुण्यवतां भोगानन्ते माधवतां व्रजेत् ।। ।। 2.3.1.५० ।।\nमाघे मासि नरः स्नात्वा त्रिवेण्यां भक्तिभावितः ।।\nबदरीकीर्तनात्पुण्यं तत्समाप्नोति मानवः ।। ५१ ।।\nदशाश्वमेधिकं तीर्थं दशयज्ञफलप्रदम् ।।\nसंक्षेपात्कथितं पुत्र किं भूयः श्रोतुमिच्छसि ।। ५२ ।।\n।। स्कंद उवाच ।। ।।\nबदर्य्याख्यं हरेः क्षेत्रं त्रिषु लोकेषु दुर्लभम् ।।\nक्षेत्रस्य स्मरणादेव महापातकिनो नराः ।।\nविमुक्तकिल्विषाः सद्यो मरणान्मुक्तिभागिनः ।। ५३ ।।\nअन्यतीर्थे कृतं येन तपः परमदारुणम् ।।\nतत्समा बदरीयात्रा मनसापि प्रजायते ।। ५४ ।।\nबहूनि संति तीर्थानि दिवि भूमौ रसातले ।।\nबदरीसदृशं तीर्थं न भूतं न भविष्यति ।। ५५ ।।\nअश्वमेध सहस्राणि वायुभोज्ये च यत्फलम् ।।\nक्षेत्रांतरे विशालायां तत्फलं क्षणमात्रतः ।। ५६ ।।\nकृते मुक्तिप्रदा प्रोक्ता त्रेतायां योगसिद्धिदा ।।\nविशाला द्वापरे प्रोक्ता कलौ बदरिकाश्रमः ।। ५७ ।।\nस्थूलसूक्ष्मशरीरं तु जीवस्य वसतिस्थलम् ।।\nतद्विनाशयति ज्ञानाद्विशाला तेन कथ्यते ।। ५८ ।।\nअमृतं स्रवते या हि बदरीतरुयोगतः ।।\nबदरी कथ्यते प्राज्ञैर्ऋषीणां यत्र संचयः ।। ५९ ।।\nत्यजेत्सर्वाणि तीर्थानि कालेकाले युगेयुगे ।।\nबदरीं भगवान्विष्णुर्न मुञ्चति कदाचन ।। 2.3.1.६० ।।\nसर्वतीर्थावगाहेन तपोयोगसमाधितः ।।\nतत्फलं प्राप्यते सम्यग्बदरीदर्शनाद्गुह ।। ६१ ।।\nषष्टिवर्षसहस्राणि योगाभ्यासेन यत्फलम् ।।\nवाराणस्यां दिनैकेन तत्फलं बदरीं गतौ ।। ६२ ।।\nतीर्थानां वसतिर्यत्र देवानां वसतिस्तथा ।।\nऋषीणां वसतिर्यत्र विशाला तेनकथ्यते ।। ६३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे बदरिकाश्रममाहात्म्ये शिवकार्त्तिकेयसंवादे बदरिकाश्रमस्य सर्वतीर्थाधिकत्ववर्णनंनाम प्रथमोऽध्यायः ।। १ ।।"
  }
]
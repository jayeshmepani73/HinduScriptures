[
  {
    "text": "।। स्कंद उवाच ।। ।।\nकराद्विगलितं यत्र कपालं ते महेश्वर ।।\nतस्य तीर्थस्य माहात्म्यं कृपया वद मे पितः ।। १ ।।\n।। ।। शिव उवाच ।। ।।\nअतिगुह्यमिदं तीर्थं सुरासुरनमस्कृतम् ।।\nब्रह्महाऽपि नरो यत्र स्नानमात्रेण शुद्ध्यति ।। २ ।।\nपंच तीर्थानि तिष्ठंति कपाले पापमोचने ।।\nतत्र स्नानं तपो दानं सर्वमक्षयमिष्यते ।। ३ ।।\nपिंडं विधाय विधिवन्नरकात्तारयेत्पितॄन् ।।\nपितृतीर्थमिदं प्रोक्तं गयातोऽष्टगुणाधिकम् ।। ४ ।।\nतिलतर्प्पणतो यांति पितरः स्वर्गमुत्तमम् ।। ५ ।।\nअहोरात्रं स्थिरो भूत्वा जपनिष्ठः समाहितः ।।\nतस्येष्टसिद्धिर्महती तत्क्षणादेव जायते ।। ६ ।।\nपारलौकिककर्माणि सर्वाण्यव्याहतानि च ।।\nकपालमोचने तीर्थे नाधिकं पितृकर्मणि ।। ७ ।।\n।। स्कंद उवाच ।। ।।\nकुत्र वा ब्रह्मतीर्थं वै फलं वा कीदृशं भवेत् ।।\nके वा तत्र वसंतीह कृपया वद मे पितः ।। ८ ।।\nशिव उवाच ।। ।।\nएकदा विष्णुनाभ्यम्भोरुहस्थस्य प्रजापतेः ।।\nवेदान्मुखांबुजाद्धृत्वा जग्मतुर्मधुकैटभौ ।। ९ ।।\nततो ह्युत्थाय शयनात्सिसृक्षुरब्जसंभवः ।।\nस्रष्टुं विनाऽगमं लोके न शशाक हृतस्मृतिः ।। 2.3.6.१० ।।\nतदा बदरिकामेत्य हरिणा प्रतिपालिताम् ।।\nतुष्टाव प्रणतो भूत्वा भगवंतं सनातनम् ।। ११ ।।\nततः कुंडात्समुद्भूतो हयशीर्षो निजायुधः ।।\nपीतांबरधरः शुक्लश्चतुर्बाहुः सुदृप्तदृक् ।। १२ ।।\nअत्यद्भुतः प्रकटकठोरलोचनश्चलच्छटाविच्छुरितमेघडंबरः ।।\nस्वतेजसा हतनिखिलप्रभाकुलः कृपान्वितो द्रुहिणपुरःसरोऽभवत् ।। १३ ।।\nनिरीक्ष्य तं विधिरपि विस्मयाकुलः प्रणम्य च स्तुतिमकरोत्प्रसन्नदृक् ।। १४ ।। ।।\n।। ब्रह्मोवाच ।। ।।\nनमः कमलनाभाय नमस्ते कमलाश्रय ।।\nनमस्ते कमलावासविशालवनमालिने ।। १५ ।।\nनमो विज्ञानभात्राय गुहावास निवासिने ।।\nहृषीकेशाय शांताय तुभ्यं भगवते नमः ।। १६ ।।\nस्वभक्तरक्षणकृते धृतदेहाय शार्ङ्गिणे ।।\nअनंतक्लेशनाशाय गदिने ब्रह्मणे नमः ।।।। १७ ।।\nसंसारविविधासारनिवृत्तिकृतकर्मणे ।।\nरक्षित्रे सर्वजंतूनां विष्णवे जिष्णवे नमः ।। १८ ।।\nनमो विश्वंभराशेषनिवृत्तगुणवृत्तये ।।\nसुरासुरवरस्तंभनिवृत्तिस्थितिकीर्तये ।।१९।।\nइतीरितः सुरपतिना महेश्वरो हृदिस्थितोऽखिलविदशेषकर्मभिः ।।\nततोऽन्तरं सपदि गतो निबध्य तौ सुरद्रुहौ किल निजघान लीलया ।। 2.3.6.२० ।।\nततो निगममादाय ब्रह्मणोंऽतिकमाययौ।।\nदत्त्वा स्वनिगमं तस्मै स्वस्थोऽभूत्स समीडितः ।। २१ ।।\nततः प्रभृति तत्तीर्थं ब्रह्मणा प्रकटीकृतम् ।।\nब्रह्मकुंडमिति ख्यातं त्रिषु लोकेषु विश्रुतम् ।। २२ ।।\nयस्य दर्शनमात्रेण महापातकिनो जनाः ।।\nविमुक्तकिल्बिषाः सद्यो ब्रह्मलोकं व्रजंति ते ।। २३ ।।\nस्नानं कुर्वंति ये लोका व्रतचर्यामथापि वा ।।\nब्रह्मलोकमतिक्रम्य विष्णुलोकं व्रजंति ते ।। २४ ।।\n।। स्कंद उवाच ।। ।।\nततः किमकरोद्धाता लब्ध्वा वेदाञ्जनार्द्दनात् ।।\nएतदन्यच्च सर्वं मे कृपया वद सांप्रतम् ।। २५ ।।\n।। महादेव उवाच ।। ।।\nचतुर्णामपि वेदानां दृष्ट्वा बदरिकाश्रमम् ।।\nमतिर्न जायते गंतुं ब्रह्मणा सह पुत्रक ।। २६ ।।\nततस्तु विकलं दृष्ट्वा ब्रह्माणं जनवासिनः ।।\nसिद्धास्तु विधिवत्स्तुत्वा प्रणिपत्येदमब्रुवन् ।। २७ ।।\n।। सिद्धा ऊचुः ।। ।।\nआज्ञा भगवतः कार्या सर्वैः स्थावरजंगमैः ।।\nभगवान्सर्वजंतूनां कर्त्ता हर्ता पिता गुरुः ।। २८ ।।\nस्थितिर्ब्रह्मांतिके वश्च हरिणैवानुकल्पिता ।।\nनिवृत्तिर्वर्तते चैषा तथाप्येतन्निरामयम् ।।२९।।\nएकांते द्रवरूपेण मूर्तिर्वोऽत्रावतिष्ठताम् ।।\nद्वितीया ब्रह्मणा सार्द्धं ब्रह्मलोकं व्रजेत्पुनः ।। 2.3.6.३० ।।\nततः सहृदया वेदा द्वैधीकृतात्मरूपकाः ।।\nब्रह्मणा ब्रह्मलोकं ते ययुः सार्द्धं प्रहर्षिताः ।। ३१ ।।\nततस्त्रिलोकं विधिवत्ससर्ज चतुराननः ।।\nद्रवरूपेषु वेदेषु स्नानदानतपःक्रियाः ।।\nकृता विच्छेदिता न स्युर्यावदाभूतसंप्लवम् ।। ३२ ।।\nफलमुद्दिश्य कुर्वंति उपवासत्रयं नराः ।।\nचतुर्णामपि वेदानां व्याख्यातारो न संशयः ।। ३३ ।।\nअनुक्रमेण तिष्ठंति वेदाश्चत्वार एव च ।।\nऋग्यजुःसामाथर्वाख्या भगवत्पार्श्ववर्तिनः ।। ३४ ।।\nये पुण्यवंतोऽकलुषा वेदवेदांगपारगाः ।।\nते वेदघोषं विरलाः शृण्वंत्यपि कलौ युगे ।। ३५ ।।\nचतुर्णामपि वेदानामुदगस्ति सरस्वती ।।\nजप्ताथ सा नृणां हंति जडतां जलरूपिणी ।। ३६ ।।\nसरस्वत्या जले स्थित्वा जपं कृत्वा समाहितः ।।\nमनोस्तस्य न विच्छेदः कदाचिदपि जायते ।। ३७ ।।\nवेदव्यासोऽपि भगवान्यत्प्रसादादुदारधीः ।।\nपुराणसंहितार्थज्ञोऽभवदत्र न संशयः ।। ३८ ।।\nत्रयाणामपि लोकानां हिताय जगतां पतिः ।।\nस्थापयामास विधिना वाणीं वाग्विभवप्रदाम् ।। ३९ ।।\nदर्शनस्पर्शनस्नानपूजास्तुत्यभिवन्दनैः ।।\nसरस्वत्या न विच्छेदः कुले तस्य कदाचन ।। 2.3.6.४० ।।\nमन्त्रसिद्धिर्विशेषेण सरस्वत्यास्तटे नृणाम् ।।\nजपतामचिरणैव जायते नात्र संशयः ।।४१।।\nबहुना किमिहोक्तेन वाणी वाग्विभवप्रदा ।।\nद्रवरूपधरा नृणां दर्शनात्पूतिरुज्ज्वला ।। ४२ ।।\nततोऽर्वाग्दक्षिणे भागे द्रवधारेति विश्रुतम् ।।\nतीर्थमिंद्रपदं यत्र तपश्चक्रे पुरंदरः ।। ४३ ।।\nसुदारुणं तपः कृत्वा परितोष्य जनार्द्दनम् ।।\nपदमैंद्रं समालेभे सुरासुरनमस्कृतम् ।। ४४ ।।\nतपो दानं जपो होमो व्रतानि नियमा यमाः ।।\nतत्रानन्तगुणं प्रोक्तं तत्तीर्थमतिदुर्लभम् ।। ४५ ।।\nप्रतिमासे त्रयोदश्यां शुक्लायां हरितोषणे ।।\nस्नात्वा सुतीर्थे सुत्रामाच्छन्दं चोपेत्य संगतः ।। ४६ ।।\nउपवासद्वयं कृत्वा पूजयित्वा जनार्द्दनम् ।।\nसर्वपापविनिर्मुक्तः शक्रलोके महीयते ।। ४७ ।।\nतत्रैव मानसोद्भेदः सर्वपापप्रणाशनः ।।\nदुर्लभः सर्वजंतूनां यत्र ते स्युर्महर्षयः ।। ४८ ।।\nमानसं चिदचिद्ग्रन्थिमुद्ग्रथ्नंति च सर्वतः ।।\nमानसोद्भेव इत्याख्या ऋषिभिः परिगीयते ।। ४९ ।।\nभिंदंति हृदयग्रंथीश्छिंदन्ति बहुसंशयम् ।।\nकर्माणि क्षपयन्त्यस्मान्मानसोद्भेद इत्यभूत् ।। 2.3.6.५० ।।\nयदि भाग्यवशादत्र बिंदुमात्रं लभेन्नरः ।।\nतत्क्षणान्मुक्तिमाप्नोति किमतस्त्वधिकं भवेत् ।। ५१ ।।\nगिरिदरीनिलये निवसत्यमी ऋषिगणाः फलमूलजलाशनाः ।।\nजितमनोविषयाः शितबुद्धयः कलिभयादिव पापभयाकुलाः ।। ५२ ।।\nफलसमीरणगह्वरनिर्झराश्रमभरादुपलब्धपटोत्तमाः ।।\nत्रिषवणक्रमनिर्जितदुर्जयेन्द्रियपराक्रमणा मुनयस्त्वमी ।। ५३ ।।\nसाधनानि बहून्येव कायक्लेशकराण्यहो ।।\nसुलभं साधनं लोके मानसोद्भेददर्शनम् ।। ५४ ।।\nयस्मिन्दिने जलं चैतल्लभते पुण्यवाञ्जनः ।।\nभवति व्याससदृशो यमपितृसमः क्रमात् ।। ५५ ।।\nकाम्यतीर्थमिदं नॄणां कामनावशकृत्पुनः ।।\nअकामतस्तु मुक्तिः स्यादुभयोरेष निश्चयः ।। ५६ ।।\nयदि कश्चित्प्रमादेन कामनां कुरुते नरः ।।\nफलं भुक्त्वा पुनर्मुक्तिर्भवत्येव न संशयः ।।५७।।\nमहरादिषु लोकेषु भुक्त्वा भोगान्यथेप्सितान् ।।\nभोगे भुक्ते पुनर्याति कामनावशतो जनः ।।५८।।\nपुरुषार्थसमावाप्त्यै यतनीयं मनीषिभिः ।।\nमानसोद्भेदने तीर्थे नापेत्यत्रेति मे मतिः ।। ५९ ।।"
  }
]
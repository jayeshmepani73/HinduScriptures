[
  {
    "text": "।। देवशर्मोवाच ।। ।। ।।\nतवेदृशी मतिर्जाता सहसा केशवोपरि ।।\nएतस्मान्मे गतं पापं पूर्वजन्मशतोद्भवम् ।। १ ।।\nविना व्रतैर्विना तीर्थैर्मुक्तस्त्वं पापकोटिभिः ।।\nममातिथ्येन भक्त्या च जातं तव हरेः पदम् ।। २ ।।\nतेन पुण्यप्रभावेण मतिर्जाता तवेदृशी ।।\nध्यात्वा संचिंत्य मनसा ज्ञातं पूर्वविचेष्टितम् ।। ३।।\nपूर्वजन्मनि विप्रस्त्वमवंत्यां धर्मतत्परः ।।\nसदाऽध्ययनशीलश्च सुशीलश्च सदा व्रती ।। ४ ।।\nएका तु द्वादशी विष्णोः कृता च दशमीयुता ।।\nतत्पापस्य प्रभावेण समस्तं सुकृतं गतम् ।। ५ ।।\nसर्वं तद्विफलं जातं यथा शूद्रापतिर्द्विजः ।।\nबहुवर्षसहस्राणि प्राप्ता नरकयातनाः।। ६ ।।\nतस्मादेवं त्वया पूर्वं कृतं दुष्टं चिरं बहु ।।\nकृता तु दशमीमिश्रा तिथिर्विष्णोर्महात्मनः ।। ७ ।।\nतेन शूद्रो भवाञ्जातः पापे तव मतिस्तथा ।।\nधर्मे न रमते चित्तं दशमीवेधदूषितम्।। ८ ।।\nविदर्भनगरे वत्स अस्ति ते पुत्रिकासुतः ।।\nकृतं तेन विधानोक्तं हरेरेकादशीव्रतम् ।। ९ ।।\nप्रदत्तं तेन तत्पुण्यमखण्डैकाशीव्रतम्।।\nधर्मोपरि मतिर्जाता जातः पापस्य संक्षयः ।। 2.5.12.१० ।।\nतेन पुण्यप्रभावेण एकादश्या व्रतेन च ।।\nदशमीवेधजं पापं यमेन परिमार्जितम् ।। ११ ।।\nइह जन्मनि यत्पापं जन्मायुतकृतानि च ।।\nमार्जितानि यमेनैव पापानि तव सांप्रतम् ।। १२ ।।\nतयोर्विवदतोरेवं विष्वक्सेनः समागतः ।।\nवर्णावर स्वागतं ते तुष्टस्तेहं जनार्दनः ।। १३ ।।\nविप्रस्याऽऽतिथ्यहेतुत्वाज्जातः पापस्य संक्षयः ।।\nपरदत्तेन पुण्येन एकादश्या व्रतेन च ।। १४ ।।\nदशमीवेधजं पापं तव शूद्र लयं गतम् ।।\nव्रतं कृत्वा ददौ पुण्यं दौहित्रस्तेन तारितः ।। १५ ।।\nपत्न्या सह महाभाग वैनतेयं समारुह ।।\nइत्युक्त्वा देवदेवेन विमाने स्थापितस्तदा ।। १६ ।।\nस्वर्गं ततः सपत्नीकः शूद्रत्वेन नृपोत्तम ।।\nदेवशर्मा तु विप्रो वै तीर्थराजं ययौ पुनः ।। १७।।\nएतत्ते सर्वमाख्यातं यत्त्वया परिपृच्छितम् ।।\nअखण्डैकादशीपुण्यात्प्राप्तस्याऽऽतिथ्यकारणात् ।।\nविष्णुभक्तिमती भार्या राज्यं निहतकण्टकम् ।। ।। १८ ।।\n।। राजोवाच ।। ।।\nब्रह्मन्नखण्डैकादश्या विधिं सम्यक्समादिश ।।\nविष्णोः सम्प्रीणनार्थाय प्रसादं कर्तुमर्हसि ।। १९ ।।\n।। ऋषिरुवाच ।। ।।\nशृणुष्व नृपशार्दूल एकादश्या विधिं शुभम् ।।\nपुराऽऽसीद्भगवान्विष्णुर्नारदाय यदुक्तवान् ।। 2.5.12.२० ।।\nतत्तेऽहं संप्रवक्ष्यामि उद्यापनविधिं शुभम् ।।\nमार्गशीर्षादिमासेषु द्वादशीषु नरोत्तम ।। २१ ।।\nव्रतं शुभमिदं कार्यमखण्डैकादशीव्रतम् ।।\nदशम्यां चैव नक्तं च एकादश्यामुपोषणम् ।। ।। २२ ।।\nद्वादश्यामेकभुक्तं च अखंडा इति कथ्यते ।।\nदिवसस्याष्टमे भागे मन्दीभूते दिवाकरे ।। २३ ।।\nतद्धि नक्तं विजानीयान्न नक्तं निशि भोजनम् ।।\nकांस्यं मांसं मसूरांश्च चणकान्कोद्रवांस्तथा ।। २४ ।।\nशाकं मधु परान्नं च पुनर्भोजनमैथुने ।।\nविष्णुभक्तो नरो वाऽपि दशम्यां दश वर्जयेत् ।। २५ ।।\nदशम्या विधिरुक्तोऽयमेकादश्यास्तथा शृणु ।।\nअसकृज्जलपानं च हिंसा शौचमसत्यता ।। २६ ।।\nतांबूलं दन्तकाष्ठं च दिवाशयनमैथुने ।।\nद्यूतं  क्रीडा निशि स्वापः पतितैः सह भाषणम् ।।\nएकादश्यां दशैतानि विष्णुभक्तस्तु वर्जयेत् ।। २७ ।।\nअद्य मे स्त्रीसुखं नास्ति भोजनं नास्ति केशव ।।\nप्रीत्यर्थं तव देवेश नियमस्तु दिवानिशि ।। २८ ।।\nसुप्तेन्द्रियैस्तु वैक्लव्यं भोजनं यच्च मैथुनम् ।।\nदन्तांतरविलग्नान्नं  क्षमस्व पुरुषोत्तम ।। २९ ।।\nउपावृत्तस्तु पापेभ्यो यस्तु वासो गुणैः सह ।।\nउपवासः स विज्ञेयो न शरीरस्य शोषणम् ।। 2.5.12.३० ।।\nपूर्वोक्तानि दशैतानि परान्नं च तथा मधु ।।\nद्वादश्यां विष्णुभक्तो वै वर्जयेन्मर्दनादिकम् ।।३१।।\nअद्य मे द्वादशी पुण्या पवित्रा पापनाशिनी ।।\nपारणं च करिष्यामि प्रसीद गरुडध्वज ।। ३२ ।।\nविष्णोः संतोषणार्थाय यो मया नियमः कृतः ।।\nअद्याहं भोजयिष्यामि त्वत्प्रसादाद्द्विजोत्तमम् ।। ३३ ।।\nअनेन विधिना कुर्याद्यावद्वर्षं समाप्यते ।।\nसंपूर्णे तु ततो वर्षे कुर्यादुद्यापनं बुधः ।। ३४ ।।\nआदौ मध्ये तथा चांते व्रतस्योद्यापनं स्मृतम् ।।\nउद्यापनं न कुर्याद्यः कुष्ठी चांधश्च जायते ।। ३५ ।।\nतस्मादुद्यापनं कुर्याद्यथाविभवसारतः ।।\nक्रियते शुक्लपक्षे च मासे मार्गशिरे शुभे ।। ३६ ।।\nआमंत्र्य द्वादशमितान्ब्राह्मणान्विधिकोविदान् ।।\nत्रयोदशं सपत्नीकमाचार्यं विधिकोविदम् ।। ३७।।\nयजमानः शुचिः स्नात्वा श्रद्धायुक्तो जितेन्द्रियः ।।\nपादशौचार्धवस्त्राद्यैराचार्यादींस्ततोऽर्चयेत् ।। ३८ ।।\nआचार्यस्तु ततः कृत्वा मण्डलं वर्णकैः शुभैः ।।\nचक्राब्जं सर्वतोभद्रं श्वेतवस्त्रेण वेष्टितम् ।। ३९ ।।\nजलपूर्णं च कुम्भं तु पञ्चरत्नसमन्वितम् ।।\nपञ्चपल्लवसंयुक्तं कर्पूरागुरुवासितम् ।। 2.5.12.४० ।।\nवेष्टितं रक्तवस्त्रेण ताम्रपात्रेण संयुतम् ।।\nवेष्टितं पुष्पमालाभिर्मंडलोपरि विन्यसेत् ।। ४१ ।।\nतस्योपरि न्यसेद्देवं लक्ष्मीनारायणं नृप ।।\nसौवर्णी प्रतिमा कार्या एककर्षप्रमाणतः ।। ४२ ।।\nवाहनाऽऽयुधसंयुक्ता प्रमाणं चतुरंगुलम् ।।\nकिंवा शक्त्या प्रकुर्वीत वित्तशाठ्यं विवर्जयेत् ।। ४३ ।।\nततः संस्थापयेन्मूर्तिं मंडले द्वादशैव हि ।।\nमासानामधिपः पूज्यश्चाखंडव्रतहेतवे ।।४४।।\nमंडलात्पूर्वदिग्भागे शंखं संस्थापयेच्छुभम् ।।\nत्वं पुरा सागरोत्पन्नो विष्णुना विधृतः करे ।।\nनिर्मितः सर्वदेवैस्त्वं पांचजन्य नमोऽस्तु ते ।। ४५ ।।\nततस्तु स्थंडिलं कार्यं मंडलादुत्तरां दिशम् ।।\nसंकल्प्य हवनं कार्यं मन्त्रैर्वेदोक्तवैष्णवैः ।। ४६ ।।\nस्वस्थाने स्थापयेद्विष्णुं स्थापयेच्च हरिं प्रति ।।\nपूजयेत्पुरुषसूक्तेन मन्त्रैः पौराणिकैः शुभैः ।। ४७ ।।\nनैवेद्यार्थं च वै कार्या मोदका बहवोऽपि च ।।\nधूपदीपोपहाराणि कृत्वा नीराजनं ततः ।। ४८ ।।\nयक्षकर्दमेन संपूज्य ततः कुर्यात्प्रदक्षिणाम् ।।\nस्वस्तिवाचनकैर्विप्रैर्नमस्कारं ततो नृप ।। ४९ ।।\nततस्तु ब्राह्मणैः कार्य आचार्यक्रमशो जपः ।।\nजपश्च पावमानीयो मंडलब्राह्मणं मधु ।। 2.5.12.५०।।\nतेजोऽसि शुक्रजं वाचं ब्रह्मसामादनंतरम् ।।\nपवित्रवंतं सूर्यस्य विष्णोर्महसि संहिताम् ।। ५१ ।।\nजपांते कलशे विष्णुं सोपांगमुपरि न्यसेत् ।।\nदिवसस्योदये चैव होमं कुर्यादनुक्रमम् ।। ५२ ।।\nसंस्थाप्य प्रथमं पात्रं पूजयित्वा विधानतः ।।\nस्तवनं च ततो होमः कर्तव्यश्चरुपूर्वकः ।। ५३ ।।\nस्वगृह्योक्तविधानेन यजनाग्निक्रियापरः ।।\nचरुद्वयं च कुर्वीत पायसं वैष्णवं चरुम् ।। ५४ ।।\nजुहुयात्पुरुषसूक्तेन चरोः षोडश चाहुतीः ।।\nतथा चतुर्गृहीतेन घृतयुक्तावराहुतिम् ।। ५५ ।।\nप्रादेशमात्राः पालाशसमिधश्च घृतप्लुताः।।\nइदं विष्ण्विति मंत्रेण होतव्याः कर्मसिद्धये ।।५६।।\nशतमेकं तु जुहुयाद्द्विगुणाश्च तिलाऽऽहुतीः ।।\nकृते च वैष्णवे होमे ग्रहयज्ञं समारभेत् ।। ५७ ।।\nसमिद्भिश्चरुहोमं च तिलहोमं क्रमेण तु ।।\nउभयोः स्वस्तिकं वाच्यं ततः पूजां समाचरेत् ।। ५८ ।।\nऋत्विजां च ततो दद्याद्धेन्वादिग्रहदक्षिणाः ।।\nदेवस्य तृप्त्यै दद्याच्च ब्राह्मणाय यथाविधि ।। ५९ ।।\nगां वै पयस्विनीं दद्याद्वृषभं च सुशोभनम् ।।\nब्राह्मणानां ततो दद्यात्त्रयोदश पदानि च ।।2.5.12.६०।।\nआचार्यं तु सपत्नीकं वस्त्रैश्च परितोषयेत् ।।\nतोषयित्वा महादानैस्तं सार्थं च समर्पयेत् ।। ६१ ।।\nपञ्चविंशतिकुम्भांश्च सोदकान्वस्त्रवेष्टितान् ।।\nब्राह्मणांश्च ततो दद्यात्कृते पारणके निशि ।। ६२ ।।\nभूरिदानं च दातव्यं बंधूनामिष्टभोजनम् ।।\nपूर्णपात्रं ततो दद्यादाचार्याय सदक्षिणम् ।। ६३ ।।\nपूर्णपात्रप्रदानेन कार्यं संपूरितं भवेत् ।।\nउपवासव्रतं चैव स्नानं तीर्थफलं भवेत् ।। ६४ ।।\nविप्रैः संभाषितं तस्य संपूर्णं तद्भवेत्फलम् ।।\nवित्त शक्तिर्गृहे नास्ति कृतं चैकादशीव्रतम् ।। ६५ ।।\nस्वशक्त्या चैव कर्तव्यं तथा चोद्यापनादिकम् ।।\nएतत्ते सर्वमाख्यातमखण्डैकादशीव्रतम् ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्येऽखण्डैकादशीव्रतकथनं नाम द्वादशोऽध्यायः ।। १२ ।। ।। छ ।।"
  }
]
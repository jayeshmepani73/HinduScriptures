[
  {
    "text": "।। श्रीभगवानुवाच ।। ।।\nशृणु पुत्र प्रवक्ष्यामि जागरस्य च लक्षणम् ।।\nयेन विज्ञातमात्रेण सुलभोऽहं सदा कलौ ।। १ ।।\nगीतं वाद्यं च नृत्यं च पुराणपठनं तथा ।।\nधूपं दीपं च नैवेद्यं पुष्पं गन्धानुलेपनम् ।। २ ।।\nफलार्पणं च श्रद्धां च दानमिंद्रियसंयमम् ।।\nसत्यान्वितं विनिद्रं च मुदा मद्यजनान्वितम् ।। ३ ।।\nसाश्चर्यं चैव सोत्साहं पापालस्यादिवर्जनम् ।।\nप्रदक्षिणासमायुक्तं नमस्कारपुरःसरम् ।। ४ ।।\nनीराजनसमायुक्तमतिहृष्टेन चेतसा ।।\nयामेयामे महाभाग कुर्यादारार्तिकं मम ।। ५ ।।\nषड्विंशद्गुणसंयुक्तमेकादश्यां च जागरम् ।।\nयः करोति नरो भक्त्या न पुनर्जायते भुवि ।। ६ ।।\nय एवं कुरुते भक्त्या वित्तशाठ्यविवर्जितः ।।\nजागरं परया भक्त्या स लीनो जायते मयि ।। ७ ।।\nदष्टाः कलिभुजंगेन स्वपन्ते ये दिने मम ।।\nकुर्वंति जागरं नैव मायापाशविमोहिताः ।। ८ ।।\nप्राप्ताप्येकादशी येषां कलौ जागरणं विना ।।\nते विनष्टा न संदेहो यस्माज्जीवितमध्रुवम् ।। ९ ।।\nउद्धृतं नेत्रयुग्मं च दत्त्वा वै हृदये पदम् ।।\nकृतं ये नैव पश्यंति पापिनो मम जागरम् ।। 2.5.13.१० ।।\nअभावे वाचकस्याऽथ गीतं नृत्यं च कारयेत् ।।\nवाचके सति देवेश पुराणं प्रथमं पठेत् ।। ११ ।।\nअश्वमेधसहस्रस्य वाजपेयशतस्य च ।।\nपुण्यं कोटिगुणं पुत्र मम जागरणे कृते ।। १२ ।।\nपितृपक्षे मातृपक्षे भार्यापक्षे च मानद ।।\nकुलान्युद्धरते चैतन्मम जागरणे कृते ।। ।। १३ ।।\nउपोषणदिने विघ्ने प्रारब्धे जागरे सति ।।\nविहाय स्थानं तत्राहं शापं दत्त्वा व्रजाम्यहम् ।। १४ ।।\nअविद्धवासरे ये मे प्रकुर्वंति हि जागरम् ।।\nतेषां मध्ये प्रहृष्टः सन्नृत्यं वै प्रकरोम्यहम् ।। १५ ।।\nयावद्दिनानि कुरुते जागरं मम सन्निधौ ।।\nयुगाऽयुतानि तावंति वसते मम वेश्मनि ।।।। १६ ।।\nन गयापिंडदानेन न तीर्थैर्बहुभिर्मखैः ।।\nपूर्वजा मुक्तिमायांति विनैकादशिजागरात् ।। १७ ।।\nयः कुर्याज्जागरे पूजां कुसुमैर्मम वासरे ।\nपुष्पेपुष्पेऽश्वमेधस्य फलमाप्नोति मानवः ।।१-।।\nयः कुर्याद्दीपदानं च रात्रौ जागरणे मम ।।\nनिमिषे निमिषे पुत्र लभते गोऽयुतं फलम् ।। १९ ।।\nयो दद्याज्जागरे पुत्र हविष्यान्नसमुद्भवम् ।।\nनैवेद्यं लभते पुण्यं शालिशैलसमुद्भवम् ।। 2.5.13.२० ।।\nपक्वान्नानि च यो दद्यात्फलानि विविधनि च ।।\nजागरे मे चतुर्वक्त्र लभते गोशतं फलम् ।। २१ ।।\nकर्पूरेण च तांबूलं ददाति मम जागरे ।।\nमद्भक्तो मत्प्रसादेन सप्तद्वीपाऽधिपो भवेत्।। २२ ।।\nजागरे मम देवेश यः कुर्यात्पुष्पमण्डपम् ।।\nस पुष्पकविमानेन क्रीडते मम सद्मनि ।। २३ ।।\nजागरे मे तु यो धूपं सकर्पूरं सगुग्गुलम्।।\nददाति दहते पापं जन्मलक्षसमुद्भवम् ।। २४ ।।\nस्नापयेज्जागरे यो मां दधिक्षीरघृतांबुकैः ।।\nभोगानिह लभेद्वै स ह्यन्ते च परमां गतिम् ।। २५ ।।\nदिव्यांऽबराणि यो दद्यात्फलानि विविधानि च ।।\nस चिरं वसते स्वर्गे तं तु संख्यासमानि वै ।। २६ ।।\nदद्यादाभरणं यो मे हेमजं रत्नसंभवम् ।।\nसप्तकल्पानि वसते सोत्संगे मत्प्रियो मम ।। २७ ।।\nघृतेन दीपकं यो मे गव्येन च विशेषतः ।।\nज्वालयेज्जागरे रात्रौ निमिषे गोयुतं फलम् ।। २८ ।।\nजागरे मे चतुर्वक्त्र कर्पूरेण च दीपकम् ।।\nयो ज्वालयेत नीराजं कपिलादानजं फलम्।। २९ ।।\nयः पुनः कुरुते दीपं गीतं नृत्यं च पूजनम् ।।\nशतक्रतुसमं पुण्यं व्रतैर्दानशतैरपि ।। 2.5.13.३० ।।\nस्वयं यः कुरुते गीतं विलज्जो नृत्यते यदि ।।\nस लभेन्निमिषार्धेन कोटियज्ञकृतं फलम् ।। ३१ ।।\nनिवारयति यो गीतं नृत्यं जागरणे मम ।।\nषष्टियुगसहस्राणि पच्यते रौरवादिषु ।। ३२ ।।\nनृत्यमानस्य मर्त्यस्य ये केचिन्निकटे गताः ।।\nविमुक्ता धर्मराजेन मुक्ता यांति च मत्पदम् ।।३३।।\nनृत्यमानस्य मर्त्यस्य उपहासं करोति यः ।।\nजागरे यांति निरयं यावदिंद्राश्चतुर्दश ।। ।। ३४ ।।\nजागरे मम यः कुर्याद्भक्त्या पुस्तकवाचनम् ।।\nश्लोकसंख्यायुगान्येव स वसेन्मम सन्निधौ ।। ३५ ।।\nप्रदक्षिणाप्रदानेन यत्फलं कथितं बुधैः ।।\nन तत्कोटिमखैः पुण्यं युगसंख्यैरवाप्यते ।। ३६ ।।\nदीपमाला ममाग्रे वै यः कुर्याज्जागरे सुत ।।\nविमानकोटिसंयुक्त आकल्पं वसते दिवि ।।।। ३७ ।।।\nमम बालचरित्राणि जागरे पठते हि यः।।\nयुगकोटिसहस्राणि श्वेतद्वीपे वसेन्नरः।।३८।।\nतस्माज्जागरणं कार्यं पक्षयोः शुक्लकृष्णयोः ।। ३९।।\nयो गीतां पठते रात्रौ मम नामसहस्रकम्।।\nवेदोक्तानां पुराणानां जागरात्पुण्यमाप्नुयात्।। 2.5.13.४०।।\nधेनुदानं तु यः कुर्याज्जागरे मम पु्त्रक।।\nलभते नात्र संदेहः सप्तद्वीपवतीफलम् ।। ४१ ।।\nसर्वेषामेव पुण्यानां महत्पुण्यं महीतले ।।\nद्वादशीजागरं पुत्र प्रसिद्धं भुवनत्रये ।। ४२ ।।\nजागरं ये च कुर्वंति कर्मणा मनसा गिरा ।।\nन तेषां पुनरावृत्तिर्मम लोकात्कथंचन ।। ४३ ।।\nप्रोत्साहयित्वा लोकान्यः कुरुते जागरं निशि ।।\nप्राप्नोति चक्रवर्तित्वं सत्यं मे व्याहृतं सुत ।।४४ ।।\nसंमानिताः ककुत्स्थेन रात्रौ जागरकारिणः।।\nस्वशक्त्या चैव दानेन प्राप्तं राज्यं सुदुर्लभम्।। ४५।।\nये केचिद्गायका विप्रा वादका नर्तकाश्च ये ।।\nनर्तकीसहिता यांति मम लोके सनातने।।४६।।\nदुर्योनिषु गतैः सर्वैः कृत्वा जागरणं मम।।\nसंप्राप्तं पृथिवीशत्वं कामुकैर्मुनिसत्तम।।४७।।\nनिष्कामा मुक्तिमापन्नाः श्वपचाद्याश्च जागरात्।।\nविवेको नास्ति वर्णानां मम जागरकारिणाम्।। ।। ४८ ।।\nन कलौ पावनं ध्यानं न कलौ जाह्नवीजलम् ।।\nन कलौ पावनं जाप्यं मुक्त्वैकं जागरं मम ।। ४९ ।।\nद्वादशीदिवसे प्राप्ते ये कुर्वंति हि जागरम् ।।\nते धन्यास्ते कृतार्था वै कलिकाले न संशयः ।। 2.5.13.५० ।।\nन भूयान्मानुषे लोके द्वादशीविमुखो नरः ।।\nअतीतानागतान्वाऽपि पातयेन्नरके हि सः ।। ५१ ।।\nवरमेको गुणैर्युक्तः किं जातैर्बहुभिः सुतैः ।।\nद्वादशीजागरात्सर्वांस्तारयेद्यो हि पूर्वजान् ।। ५२ ।।\nमाहात्म्यं पठते भक्त्या मयोक्तं जागरोद्भवम् ।।\nद्वादशीसंभवः पुत्रः कुलानां तारयेच्छतम् ।। ५३ ।।\nअगम्यागमने पापमभक्ष्यस्यापि भक्षणे ।।\nपापं विलयमायाति कृते जागरणे सुत ।। ५४ ।।\nअज्ञानाद्यत्कृतं पापं ज्ञात्वा यत्पातकं कृतम् ।।\nपूर्वजन्मार्जितं पापमिह जन्मनि यत्कृतम् ।। ।। ५५ ।।\nसिद्ध्यंति सर्वकार्याणि मनसा चिंतितान्यपि ।।\nद्वादश्यां वै चतुर्वक्त्र रात्रौ जागरणे कृते ।। ५६ ।।\nद्वादशीजागरेणैव मुक्तिं गच्छंति मानवाः ।। ५७ ।।\nन तत्पुण्यं कुरुक्षेत्रे प्रयागे वसतां कलौ ।।\nमाहात्म्यं वसतां पुंसां यत्फलं द्वादशीषु च ।। ५८ ।।\nनाऽश्वमेधसहस्रैस्तु तीर्थकोट्यवगाहनात् ।।\nतत्फलं प्राप्यते पुत्र द्वादशीजागरे कृते ।। ५९ ।।\nपठेद्वा शृणुयाद्वाऽपि माहात्म्यं द्वादशीभवम् ।।\nसर्वपापविशुद्धात्मा स लभेच्छाश्वतीं गतिम् ।। 2.5.13.६० ।।\nसर्वे दुष्टाः समस्ताश्च सौम्यास्तस्य सदा ग्रहाः ।।\nसंततेर्न वियोगस्तु द्वादशी यस्य कारणम् ।। ६१ ।।\nमम कीर्तिरुचिर्नित्यं न विपद्येत कर्हिचित् ।।\nरणे राजकुले चैव सर्वदा विजयी भवेत् ।। ६२ ।।\nधर्मोपरि मतिर्नित्यं भक्तिर्मयि सुनिर्मला ।।\nपातकं नैव लिप्येत द्वादशीभक्तितो नरम् ।। ६३ ।।\nप्रेतत्वं नैव तस्याऽस्ति कृते जागरणे मम ।।\nएकादश्या विहीनस्य परलोकगतिर्नहि ।।\nतस्मात्सर्वप्रयत्नेन कलौ कार्यं हि तद्दिनम् ।। ६४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णु संवादे मार्गशीर्षमासमाहात्म्य एकादशीव्रतजागरणफलकथनंनाम त्रयोदशोऽध्यायः ।। १३ ।।"
  }
]
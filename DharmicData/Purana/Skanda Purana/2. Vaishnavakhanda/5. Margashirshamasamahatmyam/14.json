[
  {
    "text": "।। श्रीभगवानुवाच ।। ।।\nततः प्रभाते द्वादश्यां कार्यो मत्स्योत्सवो बुधैः ।।\nमार्गशीर्षे शुक्लपक्षे यथाविध्युपचारतः ।। १ ।।\nअथ मार्गशिरे मासे दशम्यां नियतात्मवान् ।।\nकृत्वा देवार्चनं धीमानग्निकार्यं यथाविधि ।। २ ।।\nशुचिवासाः प्रसन्नात्मा हव्यमन्नं सुसंस्कृतम् ।।\nपक्त्वा पंचपदे गत्वा पुनः शौचं तु पादयोः ।। ३ ।।\nकृत्वाऽष्टांगुलमानं तु क्षीरवृक्षे समुद्भवम् ।।\nभक्षयेद्दंतकाष्ठं तु ततश्चाचम्य यत्नतः ।। ४ ।।\nदृष्ट्वाऽऽकाशानि सर्वाणि ध्यात्वा वै मां गदाधरम् ।।\nशंखचक्रगदापाणिकिरीटं पीतवाससम् ।। ५ ।।\nप्रसन्नवदनांऽभोजं सर्वलक्षणलक्षितम् ।।\nध्यात्वा पुनर्जलं हस्ते गृहीत्वा भानुमध्यगम् ।। ६ ।।\nध्यात्वाऽर्घ्यं दापयेत्तत्र करतोयेन मानवः ।।\nएवमुच्चारयेद्वाचं तस्मिन्काले चतुर्मुख।।७।।\nएकादश्यां निराहारः स्थित्वाऽहनि परे ह्यहम् ।।\nभोक्ष्यामि पुंडरीकाक्ष शरणं मे भवाऽच्युत ।। ८ ।।\nएवमुक्त्वा ततो रात्रौ मम मूर्तेश्च सन्निधौ ।।\nजपेन्नारायणायेति स्वयं तत्र विधानतः ।। ९ ।।\nततः प्रभाते विमलां नदीं गत्वा समुद्रगाम् ।।\nइतरां वा तडागं वा गृहे वा नियतात्मवान् ।।2.5.14.१०।।\nआनीय मृत्तिकां शुद्धां मंत्रेणाऽनेन मानवः।।\nवंदयेद्देवदेवेशं तदा शुद्धो भवेन्नरः ।। ११ ।।\nधारणं पोषणं त्वत्तो भूतानां देवि सर्वदा ।।\nतेन सत्येन मे पापं यावन्मोचय सुव्रते ।।१२।।\nब्रह्मांडोदरतीर्थानि करैः स्पृष्टानि दैवतैः ।।\nतेनेमां मृत्तिकां स्पृष्टा माऽऽलभामि त्वयोद्धृताम् ।। १३ ।।\nत्वयि नित्यं रसाः सर्वे स्थिता वरुण सर्वदा ।।\nतेनेमां मृत्तिकां प्लाव्य पूतां कुरुष्व माचिरम् ।।१४।।\nएवं मृदं तथा तोयं प्रसाद्याऽऽत्मानमालभेत् ।।\nत्रिःकृत्वाऽशेषमृदया पिंडमालिप्य वै जले ।। १५ ।।\nतस्मिन्नरः सदा सम्यङ्नक्रकच्छपदूरतः ।।\nस्नात्वा चावश्यकं कृत्वा पुनर्मम गृहं व्रजेत् ।। १६ ।।\nतत्राऽऽराध्य महायोगिन्देवं नारायणं हरिम् ।।\nकेशवाय नमः पादौ कटिं दामोदराय च ।।१७।।\nजानुयुग्मं नृसिंहाय उरः श्रीवत्सधारिणे ।।\nकंठे कौस्तुभनाभाय वक्षः श्रीपतये तथा ।। १८ ।।\nत्रैलोक्यविजयायेति बाहुं सर्वात्मने शिरः ।।\nरथांगधारिणे वक्त्रं श्रीकरायेति वारिजम् ।। १९।।\nगंभीरायेति च गदामंभोजं शांतमूर्तये ।।\nएवमभ्यर्च्य देवेशं देवं नारायणं प्रभुम् ।। 2.5.14.२० ।।\nपुनस्तस्याऽग्रतः कुंभांश्चतुरः स्थापयेद्बुधः ।।\nजलपूर्णान्समाल्यांश्च सितचंदनलेपितान् ।। २१ ।।\nचूतपल्लवसंयुक्तान्सितवस्त्रावगुंठितान् ।।\nछादितांस्ताम्रपात्रैश्च तिलपूर्णैः सकांचनैः ।।२२।।\nचत्वारस्तु समुद्राश्च कलशाः संप्रकीर्तिताः ।।\nतेषां मध्ये शुभं पीठं स्थापयेद्वस्त्रगर्भितम् ।।२३।।\nतस्मिन्सुवर्णं रौप्यं वा ताम्रं वा दारवं तथा ।।\nअलाभे सर्वपात्राणां पालाशं पात्रमिष्यते ।। २४ ।।\nतोयपूर्णं च तत्कृत्वा तस्मिन्पात्रे ततो न्यसेत् ।।\nसौवर्णं मत्स्यरूपं च कृत्वा देवं जनार्दनम् ।।२५।।\nदेवदेवांगसंयुक्तं श्रुतिस्मृतिविभूषितम् ।।\nतत्राऽनेकविधैर्भक्ष्यैः फलैः पुष्पैश्च शोभितम् ।।२६।।\nगन्धैर्धूपैश्च वस्त्रैश्च अर्चयित्वा यथाविधि ।।\nरसातलगता वेदा यथादेव त्वयोद्धृताः ।। २७ ।।\nमत्स्यरूपेण तद्वन्मां भवादुद्धर केशव ।।\nएवमुच्चार्य तस्याग्रे जागरं तत्र कारयेत् ।। ।। २८ ।।\nयथाविभवसारेण प्रभाते विमले तथा ।।\nचतुर्णां ब्राह्मणानां च चतुरो दापयेद्घटान् ।। २९ ।।\nपूर्वं च बह्वृचे दद्याच्छांदोग्ये दक्षिणं तथा ।।\nयजुःशाखान्विते दद्यात्पश्चिमं घटमुत्तमम् ।। 2.5.14.३० ।।\nउत्तरं कामतो दद्यादेष एव विधिः स्मृतः ।।\nऋग्वेदः प्रीयतां पूर्वं सामवेदस्तुदक्षिणे ।। ३१ ।।\nयजुर्वेदः पश्चिमतो ह्यथर्वश्चोत्तरेण तु ।।\nअनेन क्रमयोगेन प्रीयतामिति वाचयेत् ।। ३२ ।।\nमत्स्यरूपं तु सौवर्णमाचार्याय निवेदयेत् ।।\nगन्धधूपादि वस्त्रैस्तु संपूज्य विधिवत्क्रमात् ।। ३३ ।।\nयस्त्विमं सरहस्यं च मन्त्रेणैवोपपादयेत् ।।\nविधानं विधिवद्दत्त्वा दाता कोटिगुणोत्तरम् ।। ३४ ।।\nप्रतिपद्य गुरुं यस्तु मोहाद्विप्रतिपद्यते ।।\nस जन्मकोटिं नरके पच्यते पुरुषाधमः ।। ३५ ।।\nविधानस्य प्रदाता यो गुरुरित्युच्यते बुधैः ।।\nएवं दत्वा विधानेन द्वादश्यां मां समर्चयेत् ।। ३६ ।।\nविप्राणां भोजनं दद्याद्यथाशक्त्या च दक्षिणाम् ।।\nभूरिणा परमान्नेन ततः पश्चात्स्वयं नरः ।। ३७ ।।\nभुञ्जीत सहितो विप्रैर्वाग्यतः संयतेन्द्रियः ।।\nअनेन विधिना यस्तु कुर्यान्मत्स्योत्सवं नरः ।। ३८ ।।\nतस्य पुण्यफलं चाग्रे शृणु सत्यवतां वर ।।\nयदि वक्त्र सहस्राणां सहस्राणि भवंति हि ।। ३९ ।।\nआयुश्च ब्रह्मणा तुल्यं लभेद्यदि महाव्रत ।।\nतदा वै ह्यस्य धर्मस्य फलं कथयितुं भवेत् ।। 2.5.14.४० ।।\nय इमं श्रावयेद्भक्त्या द्वादशीकल्पमुत्तमम् ।।\nशृणोति वा स पापैस्तु सर्वैरेव विमुच्यते ।। ४१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये मत्स्योत्सवकथनंनाम चतुर्दशोऽध्यायः ।। १४ ।।"
  }
]
[
  {
    "text": "।। ब्रह्मोवाच ।। ।।\nएकादश्याश्च माहात्म्यं मूर्तीनां च विधानकम् ।।\nसर्वं ब्रूहि मम स्वामिन्कृपया भूतभावन ।। १ ।।\n।। श्रीभगवानुवाच ।। ।।\nशृणुष्व द्विजशार्दूल कथां पापप्रणाशिनीम् ।।\nयां श्रुत्वा याति विलयं पापं ब्रह्मवधादिकम् ।। २ ।।\nकांपिल्ये नगरे राजा वीरबाहुरिति स्मृतः ।।\nसत्यवादी जितक्रोधो ब्रह्मज्ञो मम तत्परः ।। ३ ।।\nभाववान्स दयाशीलोरूपवान्बलवान्नरः ।।\nभक्तो भागवतानां च सदा मम कथारुचिः ।। ४ ।।\nसदा मम कथाऽऽसक्तः सदा जागरणप्रियः ।।\nदाता विद्वान्क्षमाशीलो विक्रमी विजितेंद्रियः ।। ५ ।।\nविजयी रणशीलश्च ऋद्ध्या च धनदोपमः।।\nपुत्रवान्पशुमांश्चैव स्वदारनिरतस्तथा ।।६।।\nतस्य भार्या कांतिमती रूपेणाऽप्रतिमा भुवि ।।\nपतिव्रता महासाध्वी मम भक्तिरता सदा ।। ७ ।।\nतया सह विशालाक्षो बुभुजे मेदिनीं युवा ।।\nमुक्त्वैकं मां महाबाहो नान्यज्जानाति दैवतम् ।। ।।। ८ ।।\nएकस्मिन्दिवसे पुत्र भारद्वाजो महामुनिः ।।\nसमागतो गृहे तस्य वीरबाहोर्महात्मनः ।। ९ ।।\nदृष्ट्वा समागतं दूराद्भारद्वाजं महामुनिम् ।।\nस्वागतं कारयामास दत्त्वार्घ्यं विधिवत्तदा ।। 2.5.11.१० ।।\nआसनं कल्पयामास स्वयमेव महीपतिः ।।\nप्रणम्य परया भक्त्या तस्थौ मुनिवराग्रतः ।।।।। ११ ।।\n।। राजोवाच ।। ।।\nअद्य मे सफलं जन्म अद्य मे सफलं दिनम् ।।\nअद्य मे सफलं राज्यमद्य मे सफलं गृहम् ।। १२ ।।\nप्रसन्नो मम विप्रर्षे परमात्मा जनार्दनः ।।\nयत्त्वं समागतो ह्यद्य गृहे योगिवरस्तथा ।। १३ ।।\nमुक्तोऽहं पापकोट्याद्य यत्त्वयाऽहं निरीक्षितः ।।\nराज्यं लक्ष्मीर्गजाऽश्वाश्च मया तुभ्यं निवेदिताः ।। १४ ।।\nवैष्णवोऽसि मुनिश्रेष्ठ नास्त्यदेयं मया तव ।।\nमेरुतुल्यं भवेत्सर्वं वैष्णवस्य वराटिका ।। ।। १५ ।।\nनाऽऽयाति हि गृहे यस्य वैष्णवो वै द्विजोत्तमः ।।\nतद्दिनं विफलं तस्य कथितं ब्राह्मणैर्मम ।।१६।।\nविष्णुभक्ताश्च ये केचित्सर्वे वर्णा द्विजातयः ।।\nकथितं मम गार्ग्येण गौतमेन सुमंतुना ।। १७ ।।\nये त्वभक्ता हृषीकेशे पिशाचास्ते हि मानवाः ।।\nमहापातकलिप्तास्ते ये भुंजंति हरेर्दिने ।। ।। १८ ।।\nशिवव्रतसहस्रैस्तु सौरैर्ब्राह्मैश्च कोटिभिः ।।\nयत्फलं कविभिः प्रोक्तं वासरैकेन तद्धरेः ।। १९ ।।\nगर्वमुद्वहते तावत्तिथिर्ब्राह्मी च शांकरी ।।\nयावन्नायाति विप्रेंद्र द्वादशी च मम प्रिया ।। 2.5.11.२० ।।\nतावत्प्रभावस्ताराणां यावन्नोदयते शशी ।।\nतिथिस्तथा च विप्रेंद्र यावन्नायाति द्वादशी ।। २१ ।।\nनारदेन पुरा प्रोक्तं वसिष्ठेन ममाग्रतः ।।\nत्वं वेत्ता सर्वधर्माणां वैष्णवानां महामुने ।। २२ ।।\n।। भारद्वाज उवाच ।। ।।\nसाधु पृष्टं महाभाग यत्त्वं भक्तोऽसि वैष्णवः ।।\nसा सुप्रजा मही धन्या यत्त्वं रक्षसि भूमिप ।। २३ ।।\nतस्मिन्राष्ट्रे न वस्तव्यं यत्र राजा न वैष्णवः ।।\nवरं वासो वने तीर्थे न तु राष्ट्रे त्ववैष्णवे ।। २४ ।।\nयत्र भागवतो राजा संप्रशास्ति च मेदिनीम् ।।\nवैकुण्ठमिति मंतव्यं तद्राष्ट्रं पापवर्जितम् ।। २५ ।।\nचक्षुर्हीनं यथा देहं पतिहीना यथा स्त्रियः ।।\nद्वादशी दशमीयुक्ता तथा राष्ट्रमवैष्णवम् ।। २६ ।।\nयथा पुत्रो महीपाल मातापित्रोरपोषकः ।।\nद्वादशी दशमीयुक्ता तथा राष्ट्रमवैष्णवम् ।। २७ ।।\nदानहीनो यथा राजा ब्राह्मणो रसविक्रयी ।।\nद्वादशी दशमीयुक्ता तथा राष्ट्रमवैष्णवम् ।। २८ ।।\nदंतहीनो यथा हस्ती पक्षहीनो यथा खगः ।।\nद्वादशी दशमीयुक्ता तथा राष्ट्रमवैष्णवम् ।। २९ ।।\nप्रतिग्रहार्थं वेदादि द्रव्यार्थं सुकृतं यथा ।।\nद्वादशी दशमीयुक्ता तथा राष्ट्रमवैष्णवम् ।। 2.5.11.३० ।।\nदर्भहीना यथा संध्या यथा श्राद्धमदक्षिणम् ।।\nद्वादशी दशमीयुक्ता तथा राष्ट्रमवैष्णवम् ।। ३१ ।।\nसशिखश्च यथा शूद्रा कपिलाक्षीरपायकः ।।\nद्वादशी दशमीयुक्ता तथा राष्ट्रमवैष्णवम् ।। ३२ ।।\nशूद्रश्च ब्राह्मणीगामी हेमघ्नो धर्मदूषकः ।।\nद्वादशी दशमीयुक्ता तथा राष्ट्रमवैष्णवम् ।। ३३ ।।\nहरिसूर्यादिवृक्षाणां यथा छेदो नरोत्तम ।।\nद्वादशी दशमी युक्ता तथा राष्ट्रमवैष्णवम् ।। ३४ ।।\nयथाऽऽहुतिर्मंत्रहीना मृतवत्सापयो यथा ।।\nद्वादशी दशमीयुक्ता तथा राष्ट्रमवैष्णवम् ।। ३५ ।।\nसकेशा विधवा यद्वद्व्रतं स्नानविवर्जितम् ।।\nद्वादशी दशमीयुक्ता तथा राष्ट्रमवैष्णवम् ।। ३६ ।।\nस राजा प्रोच्यते सद्भिर्यो भक्तो मधुसूदने ।।\nतद्राष्ट्रं वर्धते नित्यं सुखी भवति सप्रजः ।। ३७ ।।\nदृष्टिर्मे सफला राजन्यन्मया त्वं निरीक्षितः ।।\nअद्य मे सफला वाणी जल्पते या त्वया सह ।। ३८ ।।\nदूरमेव हि गंतव्यं श्रूयते यत्र वैष्णवः ।।\nदर्शनात्तु भवेत्पुण्यं तीर्थस्नानसमुद्भवम् ।। ३९ ।।\nस त्वं राजन्मया दृष्टो विष्णुभक्तिरतः शुचिः ।।\nस्वस्ति तेऽस्तु गमिष्यामि सुखी भव नराधिप ।। 2.5.11.४० ।।\nएतस्मिन्नंतरे राज्ञ्या कांतिमत्या नमस्कृतः ।।\nभारद्वाजो मुनिश्रेष्ठः प्रवरः सर्वयोगिनाम् ।। ४१ ।।\nअवैधव्यं वरारोहे भक्ता भव स्वभर्त्तरि ।।\nनिश्चला केशवे भक्तिः सदा भवतु ते शुभे ।। ४२ ।।\nएतस्मिन्नंतरे राजा भारद्वाजं महामुनिम् ।।\nउवाच  प्रीणयन्वाचा मेघनादगभीरया ।। ४३ ।।\n।। राजोवाच ।। ।।\nविपुला मे कथं लक्ष्मीः किं कृतं पूर्वजन्मनि ।।\nसर्वं ब्रूहि मुनिश्रेष्ठ कृपा यदि ममोपरि ।। ४४ ।।\nएतन्मया कथं प्राप्तं राज्यं निहतकण्टकम् ।।\nपुत्रो वै गुणवाञ्च्छ्रेष्ठः प्रिया च सुमनोहरा ।। ४५ ।।\nमच्चित्ता मद्गतप्राणा चिंतयन्ती जनार्दनम् ।।\nकोऽहं मुने कथं चैषा कश्च धर्मो मया कृतः ।। ४६ ।।\nकिं चाऽनयाऽपि चार्वंग्या मम पत्न्या कृतं मुने ।।\nकेन पुण्येन मे लक्ष्मीर्मृत्युलोके सुदुर्लभा ।। ४७ ।।\nअशेषा भूमिपाला वै वर्तंते यस्य मे वशे ।।\nविक्रमं चाऽप्रतिहतं शरीरारोग्यता तथा ।। ४८ ।।\nममाऽपि विपुलं तेजो न कश्चित्सहते मुने ।।\nइच्छाम्यद्य प्रतिज्ञातुं यथा चेयमनिंदिता ।। ४९ ।।\nमयाऽपि सुकृतं विप्र किं कृतं पूर्वजन्मनि ।।\nइति पृष्टो नरेंद्रेण पूर्वजन्मविचेष्टितम् ।। 2.5.11.५० ।।\nस्वपत्न्याश्चेष्टितं चैव संपदां चैव कारणम् ।।\nयोगोत्थं सुचिरं कालं तथाविंदत मानसे ।। ५१ ।।\nविज्ञातमेतन्नृपते पूर्वजन्मविचेष्टितम् ।।\nतव पत्न्याश्च राजर्षे शृणुष्व कथयाम्यहम् ।। ५२ ।।\n।।भारद्वाज उवाच ।। ।।\nशृणु भूपाल सकलं यस्येदं कर्मणः फलम् ।।\nत्वमासीः शूद्रजातीयो जीवहिंसापरायणः ।। ५३ ।।\nनास्तिको दुष्टचारित्रः परदारप्रधर्षकः ।।\nकृतघ्नो दुर्विनीतश्च सुष्ठ्वाचारविवर्जितः ।। ५४ ।।\nइयं या भवतो भार्या पूर्वमप्यायतेक्षणा ।।\nकर्मणा मनसा वाचा नान्यदस्यास्त्वया विना ।। ।। ५५ ।।\nपतिव्रता महाभागा भजमाना निरन्तरम् ।।\nभावं न कुरुते दुष्टं तवोपरि तथा सति ।। ५६ ।।\nसखिभिस्त्वं परित्यक्तो बन्धुभिः पापकर्मकृत् ।।\nक्षयं जगाम चाऽर्थो यः सञ्चितस्तव पूर्वजैः ।। ५७ ।।\nनष्टे द्रव्ये फलाऽऽकांक्षी त्वमासीर्जगतीपते ।।\nपूर्वकर्मविपाकेन कृषिश्च विफला गता ।। ।। ५८ ।।\nततो वित्ते परिक्षीणे परित्यक्तश्च बांधवैः ।।\nक्षीयमाणाऽपि साध्वीयमत्यजत्त्वां न भामिनी ।। ५९ ।।\nत्वं भग्नः सर्वकामेभ्यो गतवान्निर्जने वने ।।\nहत्वा जीवाननेकांश्च चकारात्मविपोषणम् ।।2.5.11.६० ।।\nएवं प्रवृत्तस्य तव सह पत्न्या तदा नृप ।।\nगतानि बहुवर्षाणि पापवृत्त्या महीतले।।६१।।\nअन्यस्मिन्वासरे राजन्मार्गभ्रष्टो महामुनिः ।।\nन दिशं विदिशं वेत्ति देवशर्मा द्विजोत्तमः ।। ६२ ।।\nक्षुत्तृषापीडितोऽत्यर्थं मध्याह्नगदिवाकरे ।।\nपतितो वनमध्ये तु मार्गभ्रष्टो महीपते ।। ६३ ।।\nदया जाता च ते भूप दृष्ट्वा दुःखेन पीडितम् ।।\nब्राह्मणं वृद्धमज्ञातं गृहीत्वा तु करेण वै ।। ६४ ।।\nउत्थाप्य पतितं भूमौ त्वयोक्तं हि तदा नृप ।।\nप्रसादं कुरु विप्रर्ष आगच्छ त्वं ममाऽऽश्रमम् ।। ६५ ।।\nजलपूर्णं तडागं च पद्मिनीखण्डमण्डितम् ।।\nवृक्षैर्मनोहरैर्युक्तं फलैः पुष्पैर्मनोरमैः ।। ६६ ।।\nस्नात्वा सुशीतले तोये कृत्वा कर्म च नैत्यकम् ।।\nकुरु विप्र फलाहारं पिब वारि सुशीतलम् ।। ६७ ।।\nसुखेन कुरु विश्रामं मया संरक्षितः स्वयम् ।।\nविप्रेन्द्र तृप्तिपर्यंतं वस त्वं च ममाश्रमे ।। ६८ ।।\nउत्तिष्ठ त्वं द्विजश्रेष्ठ प्रसादं कर्तुमर्हसि ।।\nलब्धसंज्ञस्तदा विप्रः श्रुत्वा शूद्रस्य भाषितम् ।। ६९ ।।\nकरे जग्राह तं शूद्रं गतो यत्र जलाशयः ।।\nउपविष्टो महाबाहो छायामाश्रित्य तत्तटे ।। 2.5.11.७० ।।\nस्नानं चकार विधिवत्पूजयामास केशवम् ।।\nतर्पयित्वा पितॄन्देवान्पपौ नीरं सुशीतलम् ।। ७१ ।।\nविश्रांतो वृक्षूमूलेऽभूद्देवशर्मा द्विजोत्तमः ।।\nसाष्टांगं मुनये कृत्वा नमस्कारं सह स्त्रिया ।। ७२ ।।\nशूद्रस्तु परया भक्त्या प्रोवाच मुनिसन्निधौ ।।\nआवयोस्तरणार्थाय अतिथिस्त्वं समागतः ।। ७३ ।।\nदर्शनात्तव विप्रर्षे जातः पापस्य संक्षयः ।।\nप्रिये फलानि स्वादूनि प्रयच्छास्मै द्विजातये ।।\nमृदूनि रसयुक्तानि सुपक्वानि प्रियाणि च ।। ७४ ।।\n।। ।। ब्राह्मण उवाच ।। ।।\nत्वामहं नैव जानामि स्वज्ञातिं कथयस्व मे ।।\nनाज्ञातस्य हि भोक्तव्यं ब्राह्मणस्याऽपि पुत्रक ।। ७५ ।।\n।। शूद्र उवाच ।। ।।\nशूद्रोऽहं द्विजशार्दूल न कार्यः संशयस्त्वया ।।\nआत्मजैर्दुर्जनैर्विप्र परित्यक्तः स्वबन्धुभिः ।। ७६ ।।\nतयोः संवदतोरेवं शूद्रपत्न्या फलानि च ।।\nदत्तानि तस्मै विप्राय तेन भुक्तानि तानि वै ।। ७७ ।।\nअभूत्प्रीतमना विप्रः पीत्वा नीरं सुशीतलम् ।।\nसुखं संप्राप्य स मुनिर्विश्रांतस्तरुमूलके ।। ७८ ।।\nस च शूद्रः सपत्नीको भुक्त्वा च पुनरागतः ।।\nस्वागतं ते मुनिश्रेष्ठ कुतस्त्वमिह चाऽऽगतः ।। ७९ ।।\nशून्याटवीं द्विजश्रेष्ठ दुष्टसत्त्वभयाकुलाम् ।।\nनिर्मनुष्यां दुःखयुक्तां दिवारात्रं भयानकाम् ।। 2.5.11.८० ।।\n।। ब्राह्मण उवाच ।। ।।\nब्राह्मणोऽहं महाभाग प्रयागगमनं प्रति ।।\nअहमज्ञातमार्गेण प्रविष्टो दारुणे वने ।। ८१ ।।\nमम पुण्यप्रभावेण जातोसि वरबांधवः ।।\nजीवितं मे त्वया दत्तं ब्रूहि किं करवाणि ते ।। ६२ ।।\nभवानपि कुतः प्राप्तो निर्मनुष्ये वने खलु ।।\nको भवान्कारणं किंस्वित्कथयस्व ममाऽग्रतः ।। ८३ ।।\n।। शूद्र उवाच ।। ।।\nविदर्भनगरी राज्ञा भीमसेनेन रक्षिता ।।\nवासो मम महाराष्ट्रे शूद्रोऽहं पापलंपटः ।। ८४ ।।\nस्वकर्मविहितो धर्मो मया त्यक्तो द्विजोत्तम ।।\nत्यक्तोऽहं बन्धुवर्गेण ततोऽहं वनमागतः ।। ८५ ।।\nकृत्वा जीववधं नित्यं जीवेऽहं भार्यया सह ।।\nसांप्रतं पातकात्सम्यङ् निर्विण्णोस्मि महामुने ।। ८६ ।।\nकुरुष्वाऽनुग्रहं किञ्चित्पापयुक्तस्य मे प्रभो ।।\nमम पुण्यप्रभावेण आगतस्त्वं द्विजोत्तम ।। ८७ ।।\nन पश्यामि यथा सौरिं पत्न्या सह महामुने ।।\nउपदेशप्रभावेण प्रसादं कर्तुमर्हसि ।। ८८ ।।\nनान्यदिच्छाम्यहं किञ्चिन्मुक्त्वा देवं जनार्दनम् ।।\nकुरुष्वाऽनुग्रहं मेऽद्य प्रसादमृषिसत्तम ।। ८९ ।।\n।। भारद्वाज उवाच ।। ।।\nइति तेन समापृष्टो देवशर्मा द्विजाग्रणीः ।।\nशूद्रेण परया भक्त्या प्रहसन्वाक्यमब्रवीत् ।। 2.5.11.९० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्य एकादश्याख्यानंनामैकादशोऽध्यायः ।। ११ ।। ।। छ ।।"
  }
]
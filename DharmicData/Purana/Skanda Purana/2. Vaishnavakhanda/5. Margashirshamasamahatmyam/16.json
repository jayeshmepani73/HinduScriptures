[
  {
    "text": "।।श्रीभगवानुवाच।। ।।\nशृणु ध्यानं चतुर्वक्त्र वक्ष्यामि प्रीतमानसः ।।\nश्रुतेनैव च सौभाग्यं लभते मानवो भुवि ।।१।।\nअथ श्रीमदुद्यानसंवीतहैमस्थलोद्भासिरत्नस्फुरन्मंडपांतः ।।\nलसत्कल्पवृक्षोदितोद्दीप्तरत्नस्थलाधिष्ठितांभोजपीठाऽधिरूढम् ।। २ ।।\nमहानीलनीलाभमत्यंतबालं गुडस्निग्धवक्त्रांतविस्रस्तकेशम् ।।\nअलिव्रातपर्याकुलोत्फुल्लपद्मप्रमुग्धाननं श्रीमदिंदीवराक्षम् ।। ३ ।।\nचलत्कुंडलोल्लासितोत्फुल्लगल्लं सुघोणं सुशोणाधरं सुस्मितास्यम् ।।\nअनेकोल्लसत्कंठभूषालसंतं वहंतं नखं पौंडरीकं सुनेत्रम् ।। ४ ।।\nसमुद्धूसरोरःस्थलं धेनुधूल्या सुपुष्टांगमष्टापदाकल्पदीप्तम् ।।\nकटीरस्थले चारुजंघोरुयुग्मे पिनद्धं क्वणत्किंकिणीजालदाम्ना ।। ५ ।।\nहसंतं लसद्बंधुजीवप्रसूनप्रभापाणिपादांबुजोदारकांत्या ।।\nकरे दक्षिणे पायसं वामहस्ते दधानं नवं शुद्धहैयंगवीनम् ।। ६ ।।\nमहीभारभूताऽमरारातियूथाऽनलं पूतनादीन्निहंतुं प्रवृत्तम् ।।\nप्रभुं गोपिकागोपवृंदेन वीतं सुरेन्द्रादिभिर्वंदितं देवदेवम् ।। ७ ।।\nप्रगे पूजयित्वा त्वनुस्मृत्य कृष्णं भुजंगेंद्रवज्रादिभिर्भक्तिनम्रः ।।\nसितांभोजहैयंगवीनैश्च दध्ना विमिश्रेण दुग्धेन संप्रीणयेत्तम् ।। ८ ।।\nइति प्रातरेवाऽर्चयेदत्युतं यो नरः प्रत्यहं शश्वदास्तिक्ययुक्तः ।।\nलभेत्सोऽचिरेणैव लक्ष्मीं समग्रामिह प्रेत्य शुद्धं परं धाम भूयात् ।। ९ ।।\nमन्त्रश्चोक्तः पुरा पुत्र आदौ लोकमनोहरः ।।\nश्रीमद्दामोदराख्यो हि शृणु तस्याधिकारिणः ।। 2.5.16.१० ।।\nअयोग्याय न दातव्यो मंत्रराजस्त्वया सुत ।।\nयत्नेन गोपनीयं च रहस्यं शीघ्रसिद्धिदम् ।। ११ ।।\nअलसं मलिनं क्लिष्टं दंभमोहसमन्वितम् ।।\nदरिद्रं रोगिणं क्रुद्धं रागिणं भोगलालसम् ।। १२ ।।\nअसूयामत्सरग्रस्तं शठं परुषवादिनम् ।।\nअन्यायेनाऽर्जितधनं परदाररतं सदा ।। १३ ।।\nविदुषां वैरिणं नित्यमज्ञं पंडितमानिनम् ।।\nभ्रष्टव्रतं क्लिष्टवृत्तिं पिशुनं दुष्टमानसम् ।। १४ ।।\nबह्वाशिनं क्रूरचेष्टमग्रगण्यं दुरात्मनाम् ।।\nकृपणं पापिनं रौद्रमाश्रितानां भयंकरम् ।। १५ ।।\nएवमादिगुणैर्युक्तं शिष्यं नैव परिग्रहेत् ।।\nगृह्णीयाद्यदि तद्दोषः प्रायो गुरुमुपस्पृशेत् ।। १६ ।।\nअमात्यदोषो राजानं जायादोषः पतिं यथा ।।\nतथा शिष्यकृतो दोषो गुरुं प्राप्नोत्यसंशयम् ।। १७ ।।\nतस्माच्छिष्यं गुरुर्नित्यं परीक्ष्यैव परिग्रहेत् ।।\nकायेन मनसा वाचा गुरुशुश्रूषणे रतम् ।। १८ ।।\nअस्तेयवृत्तिमास्तिक्ययुक्तं मोक्षकृतोद्यमम् ।।\nब्रह्मचर्यरतं नित्यं दृढव्रतमकल्मषम् ।। १९ ।।\nप्रसन्नहृदयं शुद्धमशठं विमलाशयम् ।।\nपरोपकारनिरतं स्वार्थे च विगतस्पृहम् ।। 2.5.16.२० ।।\nस्वचित्तवित्तदेहैस्तु परितोषकरं गुरोः ।।\nआश्रितानां तथा पुत्र परितोषकरं शुचिम् ।। २१ ।।\nईदृग्विधाय शिष्याय मंत्रं दद्याच्च नान्यथा ।।\nयद्यन्यथा वदेत्तस्मिन्देवताशाप आपतेत् ।। २२ ।।\nशृणु पुत्र प्रवक्ष्यामि गुरोरपि च लक्षणम् ।।\nएभिस्तु लक्षणैर्युक्तो गुरुरेव भवेन्नृणाम् ।। २३ ।।\nसमचेताः प्रशांतात्मा विमन्युश्च सुहृन्नृणाम् ।।\nसाधुर्महान्समो लोके स गुरुः परिकीर्तितः ।। २४ ।।\nमम व्रतधरो नित्यं वैष्णवानां सुसंमतः ।।\nमदाश्रयकथासक्तो ममोत्सवरतः सदा ।। २५ ।।\nकृपासिन्धुः सुपूर्णार्थः सर्वसत्त्वोपकारकः ।।\nनिःस्पृहः सर्वतः सिद्धः सर्वविद्याविशारदः ।। २६ ।।\nसर्वसंशयसंछेत्ताऽनलसो गुरुरादृतः ।।\nब्राह्मणः सर्वकालज्ञः कुर्यात्सर्वेष्वनुग्रहम् ।। २७ ।।\nपूर्वोक्तलक्षणैर्युक्तः शिष्य ईदृग्विधाद्गुरोः ।।\nगृह्णीयात्पुत्र तन्मंत्रं मार्गशीर्षे मदायने ।। २८ ।।\nवैष्णवानां व्रतानां च कुर्यात्स्वीकरणं बुधः ।।\nमत्प्रियं शृणुयाच्छश्वच्छ्रीमद्भागवतं परम् ।।२९।।\nश्रीमद्भागवतंनाम पुराणं लोकविश्रुतम् ।।\nशृणुयाच्छ्रद्धया युक्तो मम सन्तोषकारणम् ।। 2.5.16.३० ।।\nनित्यं भागवतं यस्तु पुराणं पठते नरः ।।\nप्रत्यक्षरं भवेत्तस्य कपिलादानजं फलम् ।। ३१ ।।\nश्लोकार्धं श्लोकपादं वा नित्यं भागवतोद्भवम् ।।\nपठते शृणुयाद्यस्तु गोसहस्रफलं लभेत् ।। ३२ ।।\nयः पठेत्प्रयतो नित्यं श्लोकं भागवतं सुत ।।\nअष्टादशपुराणानां फलमाप्नोति मानवः ।। ३३ ।।\nनित्यं मम कथा यत्र तत्र तिष्ठन्ति वैष्णवाः ।।\nकलिबाह्या नरास्ते वै येऽर्चयन्ति सदा मम ।। ३४ ।।\nवैष्णवानां तु शास्त्राणि येऽर्चयन्ति गृहे नराः ।।\nसर्वपापविनिर्मुक्ता भवंति सुरवन्दिताः ।। ३५ ।।\nयेऽर्चयन्ति गृहे नित्यं शास्त्रं भागवतं कलौ ।।\nआस्फोटयंति वल्गन्ति तेषां प्रीतो भवाम्यहम् ।। ३६ ।।\nयावद्दिनानि हे पुत्र शास्त्रं भागवतं गृहे ।।\nतावत्पिबंति पितरः क्षीरं सर्पिर्मधूदकम् ।। ३७ ।।\nयच्छंति वैष्णवे भक्त्या शास्त्रं भागवतं हि ये ।।\nकल्पकोटिसहस्राणि मम लोके वसंति ते ।। ३८ ।।\nयेऽर्चयन्ति सदा गेहे शास्त्रं भागवतं नराः ।।\nप्रीणितास्तैश्च विबुधा यावदाऽऽभूतसंप्लवम् ।। ३९ ।।\nश्लोकार्धं श्लोकपादं वा वरं भागवतं गृहे ।।\nशतशोऽथ सहस्रैश्च किमन्यैः शास्त्रसंग्रहैः ।। 2.5.16.४० ।।\nन यस्य तिष्ठते शास्त्रं गृहे भागवतं कलौ ।।\nन तस्य पुनरावृत्तिर्याम्यपाशात्कदाचन ।।४१ ।।\nकथं स वैष्णवो ज्ञेयः शास्त्रं भागवतं कलौ ।।\nगृहे न तिष्ठते यस्य श्वपचादधिको हि सः ।। ४२ ।।\nसर्वस्वेनाऽपि लोकेश कर्तव्यः शास्त्रसंग्रहः ।।\nवैष्णवस्तु सदा भक्त्या तुष्ट्यर्थं मम पुत्रक ।। ४३ ।।\nयत्र यत्र भवेत्पुण्यं शास्त्रं भागवतं कलौ ।।\nतत्र तत्र सदैवाऽहं भवामि त्रिदशैः सह ।। ४४ ।।\nतत्र सर्वाणि तीर्थानि नदीनदसरांसि च ।।\nयज्ञाः सप्तपुरी नित्यं पुण्याः सर्वे शिलोच्चयाः ।। ४५ ।।\nश्रोतव्यं मम शास्त्रं हि यशोधर्मजयार्थिना ।।\nपापक्षयार्थं लोकेश मोक्षार्थं धर्मबुद्धिना ।। ४६ ।।\nश्रीमद्भागवतं पुण्यमायुरारोग्यपुष्टिदम् ।।\nपठनाच्छ्रवणाद्वाऽपि सर्वपापैः प्रमुच्यते ।। ४७ ।।\nन शृण्वंति न हृष्यंति श्रीमद्भागवतं परम् ।।\nसत्यंसत्यं हि लोकेश तेषां स्वामी सदा यमः ।। ४८ ।।\nन गच्छति यदा मर्त्यः श्रोतुं भागवतं सुत ।।\nएकादश्यां विशेषेण नाऽस्ति पापरतस्ततः ।। ४९ ।।\nश्लोकं भागवतं चाऽपि श्लोकार्धं पादमेव वा ।।\nलिखितं तिष्ठते यस्य गृहे तस्य वसाम्यहम् ।। 2.5.16.५० ।।\nसर्वाऽऽश्रमाऽभिगमनं सर्वतीर्थाऽवगाहनम् ।।\nन तथा पावनं नॄणां श्रीमद्भागवतं यथा ।। ५१ ।।\nयत्र यत्र चतुर्वक्त्र श्रीमद्भागवतं भवेत् ।।\nगच्छामि तत्रतत्राऽहं गौर्यथा सुतवत्सला ।। ५२ ।।\nमत्कथावाचकं नित्यं मत्कथाश्रवणे रतम् ।।\nमत्कथाप्रीतमनसं नाऽहं त्यक्ष्यामि तं नरम् ।। ५३ ।।\nश्रीमद्भागवतं पुण्यं दृष्ट्वा नोत्तिष्ठते हि यः ।।\nसांवत्सरं तस्य पुण्यं विलयं याति पुत्रक ।। ५४ ।।\nश्रीमद्भागवतं दृष्ट्वा प्रत्युत्थानाभिवादनैः ।।\nसन्मानयेत तं दृष्ट्वा भवेत्प्रीतिर्ममाऽतुला ।। ५५ ।।\nदृष्ट्वा भागवतं दूरात्प्रक्रमेत्संमुखं हि यः ।।\nपदेपदेऽश्वमेधस्य फलं प्राप्नोत्यसंशयम् ।। ५६ ।।\nउत्थाय प्रणमेद्यो वै श्रीमद्भागवतं नरः ।।\nधनं पुत्रांस्तथा दारान्भक्तिं च प्रददाम्यहम् ।। ५७ ।।\nमहाराजोपचारैस्तु श्रीमद्भागवतं सुत ।।\nशृण्वंति ये नरा भक्त्या तेषां वश्यो भवाम्यहम्।। ५८ ।।\nममोत्सवेषु सर्वेपु श्रीमद्भागवतं परम् ।।\nशृण्वंति ये नरा भक्त्या मम प्रीत्यै च सुव्रत ।। ५९ ।।\nवस्त्रालंकरणैः पुष्पैर्धूपदीपोपहारकैः ।।\nवशीकृतो ह्यहं तैश्च सत्स्त्रिया सत्पतिर्यथा ।। 2.5.16.६० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये भागवतश्रैष्ठ्यमाहात्म्यवर्णनंनाम पोडशोऽध्यायः ।। १६ ।।"
  }
]
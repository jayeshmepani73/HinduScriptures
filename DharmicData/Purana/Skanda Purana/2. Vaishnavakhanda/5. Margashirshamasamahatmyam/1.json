[
  {
    "text": "।। सूत उवाच ।। ।।\nदेवकीनन्दनं कृष्णं जगदानन्दकारकम् ।।\nभु्क्तिमुक्तिप्रदं वन्दे माधवं भक्तवत्सलम् ।। १ ।।\nश्वेतद्वीपे सुखासीनं देवदेवं रमापतिम् ।।\nचतुर्वक्त्रो नमस्कृत्य पप्रच्छ पितरं तदा ।। २ ।।\n।। ब्रह्मोवाच ।। ।।\nहृषीकेश जगद्धातः पुण्यश्रवणकीर्तन ।।\nपृष्टं यद्ब्रूहि देवेश सर्वज्ञ सकलेश्वर ।। ३ ।।\nमासानां मार्गशीर्षोऽहमित्युक्तं भवता पुरा ।।\nतस्य मासस्य माहात्म्यं ज्ञातुमिच्छामि तत्त्वतः ।। ४ ।।\nको देवस्तस्य किं दानं कथं स्नानं विधिश्च कः ।।\nपुरुषैस्तत्र किं कार्यं भोक्तव्यं किं रमापते ।। ५ ।।\nवक्तव्यं किं तथा पूजाध्यानमंत्रादिकं च यत् ।।\nतत्र यत्क्रियते कर्म तत्सर्वं ब्रूहि मेऽच्युत ।। ६ ।।\n।। श्रीभगवानुवाच ।। ।।\nसाधु पृष्टं त्वया ब्रह्मन्सर्वलोकोपकारिणा ।।\nयस्मिन्कृते कृतं सर्वमिष्टापूर्तादिकं भवेत ।। ७ ।।\nसर्वयज्ञेषु यत्पुण्यं सर्वतीर्थेषु यत्फलम् ।।\nतत्फलं समवाप्नोति मार्गशीर्षे कृते सुत ।। ८ ।।\nतुलापुरुषदानाद्यैर्यत्फलं लभते नरः ।।\nतत्फलं प्राप्यते पुत्र माहात्म्यश्रवणात्किल ।। ९ ।।\nयज्ञाध्ययनदानाद्यैः सर्वतीर्थावगाहनैः ।।\nसंन्यासेन च योगेन नाऽहं वश्योऽभवं नृणाम् ।। 2.5.1.१० ।।\nस्नानेन दानेन च पूजनेन ध्यानेन मौनेन जपादिभिश्च ।।\nवश्यो यथा मार्गशिरे च मासि तथा न चान्येषु च गुह्यमुक्तम् ।। ११ ।।\nअन्यैर्धर्मादिभिः कृत्वा गोपितं मार्गशीर्षकम् ।।\nमत्प्राप्तेः कारणं मत्वा देवैः स्वर्गनिवासिभिः ।। १२ ।।\nये केचित्पुण्यकर्माणो मम भक्तिपरायणाः ।।\nतेषामवश्यं कर्तव्यो मार्गशीर्षो मदापनः ।। १३ ।।\nमार्गशीर्षं न कुर्वंति ये नरा भारताऽजिरे ।।\nपापरूपाश्च ते ज्ञेयाः कलिकालविमोहिताः ।। १४ ।।\nअष्टस्वपि च मासेषु यत्फलं लभते नरः ।।\nतत्फलं प्राप्यते वत्स माघे मकरगे रवौ ।। १५ ।।\nमाघाच्छतगुणं पुण्यं वैशाखे मासि लभ्यते ।।\nतस्मात्सहस्रगुणितं तुलासंस्थे दिवाकरे ।। १६ ।।\nतस्मात्कोटिगुणं पुण्यं वृश्चिकस्थे दिवाकरे ।।\nमार्गशीर्षोऽधिकस्तस्मात्सर्वदा च मम प्रियः ।। १७ ।।\nउषस्युत्थाय यो मर्त्यः स्नानं विधिवदाचरेत् ।।\nतुष्टोऽहं तस्य यच्छामि स्वात्मानमपि पुत्रक ।। १८ ।।\nअत्राप्युदाहरन्तीदं शृणु पुत्र कथानकम् ।।\nनन्दगोपो महात्मा वै ख्यातो यो भूतलेऽभवत् ।। १९।।\nतस्य वै गोकुले रम्ये गोपकन्याः सहस्रशः ।।\nतासां चित्तं च मद्रूपे लग्नमासीत्पुराऽनघ ।। 2.5.1.२० ।।\nतासां बुद्धिर्मया दत्ता मागशीर्षाऽवगाहने ।।\nततस्ताभिः कृतं स्नानं प्रातःकाले यथाविधि ।। २१ ।।\nपूजा कृता हविष्यान्नं भुक्तं ताभिः कृता नतिः ।।\nएवं कृतेन विधिना प्रसन्नोऽहं ततोऽनघ ।। २२ ।।\nवरो दत्तो मयाऽऽत्मा हि तासां तुष्टेन वै किल ।।\nतस्मान्नरैस्तु कर्तव्यो मार्गशीर्षो यथाविधि ।। २३ ।।\nइति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये गोपीकृतमार्गशीर्षस्नानफलकथनंनाम प्रथमोऽध्यायः ।।।। १ ।।"
  }
]
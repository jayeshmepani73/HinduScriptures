[
  {
    "text": "।। ब्रह्मोवाच ।। ।।\nनैवेद्यानंतरं तात किं कर्तव्यं नृभिः प्रभो ।।\nयत्कर्तव्यं सहोमासे तत्सर्वं ब्रूहि तत्त्वतः ।। १ ।।\nश्रीभगवानुवाच ।। ।।\nअथ भुक्तवते दत्त्वा जलैः कर्पूरवासितैः ।।\nआचमनं च तांबूलं चंदनं करमार्जनम् ।। २ ।।\nपुष्पांजलिं ततः कुर्याद्भक्त्याऽऽदर्शं प्रदर्शयेत् ।।\nनीराजनं ततः कार्यं कार्पूरं विभवे सति ।। ३ ।।\nसमर्प्य मुकुटादीनि भूषणानि विचक्षणः ।।\nततः पश्चान्महाभाग प्रकल्प्य च्छत्रचामरे ।।४।।\nप्रसादसुमुखं ध्यात्वा श्यामसुंदरविग्रहम् ।।\nजपेदष्टोत्तरशतं स्तुवीत स्तुतिभिः प्रभुम् ।।५।।\nशंखरौप्यमयी माला कांचनी च विशेषतः ।।\nपद्माक्षैश्चैव सुभगैर्विद्रुमैर्मणिमौक्तिकैः ।। ६ ।।\nरचितेंद्राक्षकैर्माला तथैवांगुलिपर्वभिः ।।\nपुत्रजीवमयी माला शस्ता वै जपकर्मणि ।। ७ ।।\nन च क्रमन्न च हसन्न पार्श्वमवलोकयन् ।।\nन पदा पदमाक्राम्य करप्राप्तशिरास्तथा ।।८।।\nनोत्तिष्ठन्मन्मनुं विद्वान्न जपेद्व्यग्रमानसः ।।\nजपकाले न भाषेत व्रतहोमार्चनादिषु ।।९।।\nगृहेष्वेकगुणंजाप्यं गोष्ठे दशगुणं भवेत् ।।\nनदीतीरे शतं विद्यादग्न्यगारे दशाऽधिकम् ।। 2.5.10.१० ।।\nतीर्थादिषु सहस्रं स्यादनंतं मम सन्निधौ ।।\nएवं कृत्वा सहोमासे यः कुर्याच्च प्रदक्षिणाम् ।। ११ ।।\nसप्तद्वीपवतीपुण्यं लभते स पदेपदे ।।\nपठन्नामसहस्रं तु अथवा नाम केवलम् ।। १२ ।।\nएका प्रदक्षिणा भक्त्या दहेत्पापं सदाऽऽह्निकम् ।।\nप्रदक्षिणीकृता तेन सप्तद्वीपा वसुन्धरा ।। १३ ।।\nदिनसप्तोद्भवं पापं मम तिस्रः प्रदक्षिणाः ।।\nतत्क्षणान्नाशयंत्येव पापं देहे दशाऽऽह्निकम् ।। १४ ।।\nकृताः प्रदक्षिणा येन एकविंशति भक्तितः ।।\nभ्रूणहत्यादिपापानि नाशमायांति तत्क्षणात् ।। १५ ।।\nअष्टोत्तरशतं येन कृता भक्त्या प्रदक्षिणाः ।।\nतेनेष्टं क्रतुभिः सर्वैः समाप्तवरदक्षिणैः ।। १६ ।।\nप्रदक्षिणीकृता तेन तावद्वारं वसुन्धरा ।।\nमातुः प्रदक्षिणास्तद्वद्भूतधात्रीप्रदक्षिणाः ।। १७ ।।\nशालिग्रामशिलायाश्च सममेतत्त्रयं स्मृतम् ।।\nएको दंडप्रपातश्च सहे सप्तप्रदक्षिणाः ।। १८ ।।\nसममेतद्द्वयं नो वा दंडपातो विशिष्यते ।।\nप्रदक्षिणे दंडपातं यः करोति सदा मम ।। १९ ।।\nसहोमासे विशेषेण आकल्पं स वसेद्दिवि ।।\nकल्पादनंतरं तात चक्रवर्ती प्रजायते ।। 2.5.10.२० ।।\nचिरायुर्धनवान्भोगी दानवान्धर्मवत्सलः ।।\nसहस्रनामपठनात्पापं नश्येत्त्रिधा कृतम् ।। २१ ।।\nअथ किं बहुनोक्तेन शृणु गुह्यं च मे सुत ।।\nदामोदरेति नाम्ना वै भवेत्प्रीतिर्ममाऽतुला ।। २२ ।।\nगुणसंबंधि मन्नाम कृतं मात्रा यशोदया ।।\nयदा मे दधिभांडस्य स्फोटनं गोकुले कृतम्।। २३ ।।\nतदा यशोदया गाढं बद्धो दाम्ना ह्युलूखले ।।\nततः प्रभृति मे नाम ख्यातं दामोदरेति च।।२४।।\nनमो दामोदरायेति जपेद्यः सुसमाहितः ।।\nसूर्योदये शुचिर्भूत्वा त्रिसहस्रं दिनेदिने ।। २५ ।।\nसार्द्धलक्षत्रयं यावत्तत उद्यापयेद्बुधः ।।\nतर्पणं हवनं चैव ब्रह्मभोज्यं दशांशतः ।। २६ ।।\nएवं यः कुरुते भक्त्या तस्य यच्छामि वांछितम् ।।\nधनं धान्यं तथा दारान्पुत्रांश्चान्यच्च वांछितम् ।। २७ ।।\nत्रिसत्येन मया चोक्तं श्रद्धत्स्व त्वं महामते ।।\nमंत्रराजमिमं पुत्र कृपया मे प्रकाशितम् ।। २८ ।।\nदामोदरायेति पठन्नित्यं कुर्यात्प्रदक्षिणम्।।\nदंडपातं तथा पुत्र अष्टांगेन समन्वितम् ।। २९ ।।\nपद्भ्यां कराभ्यां जानुभ्यामुरसा शिरसा तथा ।।\nमनसा वचसा दृष्टवा प्रणामोष्टांग उच्यते ।। 2.5.10.३० ।।\nशिरो मत्पादयोः कृत्वा बाहुभ्यां च परस्परम्।।\nप्रपन्नं पाहि मामीश भीतं मृत्युग्रहाऽर्णवात् ।। ३१ ।।\nपश्चाच्छेषां मया दत्तां शिरस्याधाय सादरम् ।।\nएवं ब्रूयात्ततो वत्स मम पूजाप्रपूर्त्तये ।। ३२ ।।\nमंत्रहीनं क्रियाहीनं भक्तिहीनं जनार्दन ।।\nयत्पूजितं मया देव परिपूर्णं तदस्तु मे ।। ३३ ।।\nमृदंगवाद्येन समं प्रणवेन सुसंयुतम् ।।\nएवं कार्यं सहोमासे नृत्यं पुण्यप्रदं नृणाम् ।। ३४ ।।\nगीतं वाद्यं च नृत्यं च तथा पुस्तकवाचनम् ।।\nपूजाकाले चतुर्वक्त्र सर्वदा मम च प्रियम् ।।३५।।\nगीतवाद्याद्यभावे च मम नामसहस्रकम् ।।\nस्तवराजं तथा पुत्र गजेंद्रस्य च मोक्षणम् ।।३६।।\nअनुस्मृतिश्च गीता च स्तवनं पंचधा मतम् ।।\nपंचस्तवं महाभाग मम प्रीतिकरं परम्।।३७।।\nपादोदकं पिबेद्यो वै शालिग्रामसमुद्भवम् ।।\nपंचगव्यसहस्रैस्तु प्राशितैः किं प्रयोजनम्।।३८।।\nशालिग्रामशिलातोयं यः पिबेद्बिंदुना समम् ।।\nमातुः स्तन्यं पुनर्नैव स पिबेन्मुक्तिभाग्नरः।। ३९ ।।\nआशौचं नैव विद्येत सूतके मृतकेऽपि च ।।\nयेषां पादोदकं मूर्ध्नि प्राशनं ये प्रकुर्वते ।। 2.5.10.४० ।।\nअंतकालेऽपि यस्येदं दीयते पादयोर्जलम् ।।\nसोऽपि सद्गतिमाप्नोति सदाचारबहिष्कृतः ।। ४१ ।।\nअपेयं पिबते यस्तु भुंक्ते यद्यप्यभोजनम् ।।\nअगम्यागमनो यो वै पापाचारश्च यो नरः ।। ४२ ।।\nसोऽपि पूतो भवत्याशु सद्यः पादांबुधारणात् ।।\nचांद्रायणात्पादकृच्छ्रादधिकं पादयोर्जलम् ।।४३।।\nअगुरुं कुंकुमं वाऽपि कर्पूरं चाऽनुलेपनम् ।।\nमम पादांबुसंस्पृष्टं तद्वै पावनपावनम् ।।४४।।\nदृष्टिपूतं तु यत्तोयं भवेद्वै विप्रसत्तम ।।\nतद्वै पापहरं नृणां किं पुनः पादयोर्जलम् ।। ४५ ।।\nप्रियस्त्वं मेऽग्रजः पुत्रो विशेषेण च मत्प्रियः ।।\nतदर्थं कथितं सर्वं रहस्यं यच्च मे स्थितम् ।।४६।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखंडे ब्रह्मविष्णुसंवादे मार्गशीर्षमाहात्म्ये पूजाविधिसमापनं तदुद्यापनं तत्फलकथनयोगोनाम दशमोऽध्यायः ।। १० ।।"
  }
]
[
  {
    "text": "।। ब्रह्मोवाच ।। ।।\nपंचामृतस्य स्नपनाद्यत्फलं लभते हरेः।।\nशंखोदकेन यत्किंचित्तन्मे ब्रूह्यजिताऽच्युत ।।१।।\n।। ।। श्रीभगवानुवाच।। ।।\nक्षीरस्नानं प्रकुर्वंति ये नरा मम मूर्द्धनि।।\nशताश्वमेधजं पुण्यं बिंदुना बिंदुना स्मृतम्।।२।।\nक्षीराद्दशगुणं दध्ना घृतेनैव दशोत्तरम्।।\nमधुना तद्दशगुणं सितया तु ततोऽधिकम् ।।\nगंधपुष्पोदके मंत्रं सर्वोत्कृष्टं प्रशस्यते ।।३।।\nद्वादश्यां पंचदश्यां वा गव्येन पयसा मम ।।\nस्नापनं देवशार्दूल महापातकनाशनम्।। ४ ।।\nदध्यादीनां विकाराणां क्षीरतः संभवो यथा ।।\nतथैव शेषकामानां क्षीरस्नपनतो मम ।। ५ ।।\nक्षीरस्नानेन सौभाग्यं दध्ना मिष्टान्नभोजनम्।।\nघृतेन स्नापयेद्यो मां नरो मम पुरं व्रजेत् ।। ६ ।।\nमधुना सितया यस्तु कारयेन्मार्गशीर्षके ।।\nस राजा जायते लोके पुनः स्वर्गादिहागतः ।।७।।\nगजाश्वरथसंपूर्णं स राज्यं लभते भुवि ।।\nकारयेन्मार्गशीर्षे वै यः क्षीरस्नापनं मम ।। ८ ।।\nस्वर्गे लोके स जयति चंद्रेंद्ररुद्रमारुतान् ।।\nक्षीरस्नानं परं श्रेष्ठं मार्गशीर्षे च पुत्रक ।। ९ ।।\nक्षीरस्नपनमाहात्म्यं वर्चस्कं पुष्टिवर्धनम् ।।\nदौर्भाग्यं विलयं याति क्षीरस्नानेन मे सुत ।। 2.5.5.१० ।।\nस्नापयेन्मार्गशीर्षे मां यो वै पंचाऽमृतेन तु ।।\nस न शोच्यो भवेज्जंतुर्बंधुना भुवि मानद ।। ११ ।।\nकपिलाक्षीरमादाय यः स्नापयति मां सुत ।।\nकपिलाशतदानस्य फलं प्राप्नोति मानवः ।। १२ ।।\nशंखे तीर्थोदकं कृत्वा यः स्नापयति देशिकः ।।\nबिंदुनाऽपि सहोमासे स्वकुलं तारयेद्धि सः ।।१३।।\nकापिलं क्षीरमादाय शंखे कृत्वा च मानवः ।।\nयः स्नापयति मां भक्त्या सर्वतीर्थफलं लभेत् ।।१४।।\nशंखे कृत्वा तु पानीयं साक्षतं कुशसंयुतम् ।।\nयः स्नापयेत्सहोमासे सर्वतीर्थफलं लभेत् ।। १५ ।।\nशंखाष्टकेन यः स्नानं कारयेन्मार्गशीर्षके ।।\nभक्त्या भगवतः श्रेष्ठो मम लोके महीयते ।। १६ ।।\nशंखषोडशकेनाथ यः स्नापयति मे सुत ।।\nस पापमुक्तः सुचिरं स्वर्गलोके महीयते ।। १७ ।।\nचतुर्विंशतिसंख्याकैः शंखैर्यः स्नापयेच्च माम् ।।\nइंद्रलोके चिरं स्थित्वा स राजा भुवि जायते ।। १८ ।।\nशंखाऽष्टोत्तरशतेनैव स्नापयेन्मार्गशीर्षके ।।\nशंखेशंखे सुवर्णस्य फलं प्राप्नोति मानवः ।। १९ ।।\nमार्गशीर्षे भक्तिमान्यः कृत्वा शंखध्वनिं हि माम् ।।\nस्नापयेत्पितरस्तस्य स्वर्गं तावत्प्रतिष्ठिताः ।। 2.5.5.२० ।।\nअष्टोत्तरसहस्रं तु शंख स्नानं तु यश्चरेत् ।।\nस गणो मुक्तिमाप्नोति यावदाभूतसंप्लवम् ।। २१ ।।\nनित्यं संस्नापयेद्यो मां शंखेन सुरसत्तम ।।\nगंगास्नानफलं प्राप्य नित्यं नंदति देववत् ।। २२ ।।\nशंखेतोयं समादाय यः स्नापयति मां सुत ।।\nनमो नारायणेत्युक्त्वा मुच्यते सर्वकिल्बिषैः ।। २३ ।।\nकृत्वा पादोदकं शंखे वैष्णवानां महात्मनाम् ।।\nयो ददाति तिलोन्मिश्रं चांद्रायणफलं लभेत् ।। २४ ।।\nनाद्यं तडागजं वाऽपि वापीकूपादिकं च यत् ।।\nगांगेयं जायते सर्वं जलं शंखकृतं च यत् ।।२५।।\nगृहीत्वा मम पादांबु शंखे कृत्वा तु वैष्णवः ।।\nयो वहेच्छिरसा नित्यं स मुनिस्तपतां वरः ।।२६।।\nत्रैलोक्ये यानि तीर्थानि मम चैवाज्ञया सुत ।।\nशंखे तानि वसंतीह तस्माच्छंखो वरः स्मृतः ।। २७ ।।\nसांबुं  शंखं करे धृत्वा मंत्रैरेतैस्तु वैष्णवः ।।\nयः स्नापयेन्मार्गशीर्षे तुष्टस्तस्य भवाम्यहम् ।। २८ ।।\nशंखादौ चंद्रदैवत्यं कुक्षौ वरुणदेवता ।।\nपृष्ठे प्रजापतिश्चैव अग्रे गंगा सरस्वती ।। २९ ।।\nतेषामुच्चारपूर्वं तु स्नापयेन्मामतंद्रितः ।।\nतस्य पुण्यस्य संख्यां वै कर्तुं नैव सुराः क्षमाः।। 2.5.5.३० ।।\nपुरतो मम देवेश सपुष्पः सजलाक्षतः।।\nशंखस्त्वभ्यर्चितस्तिष्ठेत्तस्य श्रीः सर्वतोमुखी ।। ३१ ।।\nविलेपनेन संपूर्णं शंखं कृत्वा तु मां भजेत् ।।\nतदा मे परमा प्रीतिर्भवेद्वै शतवार्षिकी ।। ३२ ।।\nशंखे कृत्वा तु पानीयं सपुष्पं सजलाक्षतम् ।।\nअर्घ्यं ददाति यो मां वै  तस्य पुण्यमनंतकम् ।। ३३ ।।\nअर्घ्यं कृत्वा स्वयं शंखे यः करोति प्रदक्षिणाम् ।।\nप्रदक्षिणीकृता तेन सप्तद्वीपा वसुंधरा ।। ३४ ।।\nभ्रामयित्वा च मे मूर्ध्नि मंदिरं शंखवारिणा ।।\nप्रोक्षयेद्वैष्णवो यस्तु नाशुभं तद्ग्रहे भवेत् ।। ३५ ।।\nनाधयो न क्लमस्तस्य नारकं न भयं क्वचित् ।।\nयस्य पादोदकं शंखे कृतं मूर्धानमालभेत् ।। ३६ ।।\nग्रहा रक्षांसि कूष्मांडपिशाचोरगदानवाः ।।\nदृष्ट्वा शंखोदकं मूर्ध्नि विद्रवंति दिशो दश ।। ३७ ।।\nवादित्रनिनदैरुच्चैर्गीतमंगलनिःस्वनैः ।।\nयः स्नापयति मां भक्त्या जीवन्मुक्तो भवेद्धि सः ।। ३८ ।।\nइति श्रीस्कांदे महापुराण एकाशीतिसाहस्र्यां सहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये शंखपूजनफलकथनंनाम पंचमोऽध्यायः ।। ५ ।।"
  }
]
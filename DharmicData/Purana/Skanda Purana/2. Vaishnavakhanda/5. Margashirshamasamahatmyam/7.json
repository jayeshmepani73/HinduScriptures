[
  {
    "text": "।। ब्रह्मोवाच ।। ।।\nमाहात्म्यं वद देवेश पुष्पजातिसमुद्भवम् ।।\nयेनयेन च पुष्पेण यत्फलं लभते नरः ।। १ ।।\n।। श्रीभगवानुवाच ।। ।।\nशृणु पुत्र प्रवक्ष्यामि माहात्म्यं पुष्पसंभवम्।।\nयेन पुष्पेण मे प्रीतिर्भवेत्सम्यङ्न संशयः ।। २ ।।\nमल्लिका मालती चैव यूथिका चातिमुक्तका ।।\nपाटला करवीरं च जयन्ती विजया तथा ।। ३ ।।\nकुब्जकस्तबकश्चैव कर्णिकारं कुरंटकः ।।\nचंपकश्चातकः कुन्दो बाणः कर्चूरमल्लिका ।। ४ ।।\nअशोकस्तिलकश्चैव तथैवाऽपरयूथिकः ।।\nअमी पुष्पप्रकारास्तु शस्ता मे पूजने सुत ।। ५ ।।\nकेतकीपत्रपुष्पं च भृंगराजस्तथैव च ।।\nतुलसीपत्रपुष्पं च सद्यः  प्रीतिकरं मम।। ६ ।।\nपद्मान्यंबुसमुत्थानि रक्तनीलोत्पले तथा ।।\nसितोत्पलं सहोमासे ममाऽत्यन्तं हि वल्लभम् ।। ७ ।।\nतान्येव च प्रशस्तानि कुसुमानि च मे सुत ।।\nयानि स्युर्वर्णयुक्तानि रसगन्धयुतानि च ।। ८ ।।\nनिर्गंधान्यपि शस्तानि कुसुमानि मतानि मे ।।\nसुरभीणि तथाऽन्यानि वर्जयित्वा तु केतकीम् ।। ९ ।।\nबाणं च चंपकाऽशोकं करवीरं च यूथिका ।।\nपारिभद्रं पाटला च बकुलं गिरिशालिनी ।। 2.5.7.१० ।।\nबिल्वपत्रं शमीपत्रं पत्रं भृंगिरजस्य च ।।\nतमालामलकीपत्रं शस्तं मे पूजने सुत ।। ११ ।।\nपुष्पैररण्यसंभूतैः पत्रैर्वा गिरिसंभवैः ।।\nअपर्युषितनिश्छिद्रैः प्रोक्षितैर्जंतुवर्जितैः।। १२ ।।\nअथारामोद्भवैर्वापि पुष्पैः संपूजयेच्च माम् ।।\nपुष्पजातिविशेषेण भवेत्पुण्यं विशेषतः ।।१३।।\nतपःशीलगुणोपेते पात्रे वेदस्य पारगे ।।\nदश दत्त्वा सुवर्णानि यत्फलं लभते नरः ।।\nतत्फलं लभते मर्त्यः सहे कुसुमदानतः ।। १४ ।।\nद्रोणपुष्पे तथैकस्मिन्मह्यं च विनिवेदिते ।।\nदश दत्त्वा सुवर्णानि फलं तदधिकं सुत ।। १५ ।।\nपुष्पात्पुष्पांतरे भेदो यथाऽऽसीत्तन्निबोध मे ।। १६ ।।\nद्रोणपुष्पसहस्रेभ्यः खादिरं तु विशिष्यते ।।\nखादिरात्पुष्पसाहस्राच्छमीपुष्पं विशिष्यते ।। १७ ।।\nशमीपुष्पसहस्रेभ्यो बिल्वपुष्पं विशिष्यते ।।\nबिल्वपुष्पसहस्रेभ्यो बकपुष्पं विशिष्यते ।।१८।।\nबकपुष्पसहस्रेभ्यो नंद्यावर्तं विशिष्यते ।।\nनंद्यावर्तसहस्राद्धि करवीरं विशिष्यते ।। १९ ।।\nकरवीरसहस्रस्य कुसुमं श्वेतमुत्तमम् ।।\nकरवीरश्वेतपुष्पात्पालाशं पुष्पमुत्तमम् ।। 2.5.7.२० ।।\nपालाशपुष्पसाहस्रात्कुशपुष्पं विशिष्यते ।।\nकुशपुष्पसहस्राद्धि वनमाला विशिष्यते ।। २१ ।।\nवनमाला सहस्राद्धि चंपकं च विशिष्यते ।।\nचंपकस्य पुष्पशतादशोकं पुष्पमुत्तमम् ।। २२ ।।\nअशोकपुष्पसाहस्राच्छेवन्तीपुष्पमुत्तमम् ।।\nशेवन्तीपुष्पसाहस्रात्कुजकं पुष्पमुत्तमम् ।। २३ ।।\nकुजपुष्पसहस्राद्धि मालतीपुष्पमुत्तमम् ।।\nमालतीपुष्पसाहस्रात्सन्ध्यापुष्पं विशिष्यते ।। २४ ।।\nसन्ध्या पुष्पसहस्राद्धि त्रिसंध्यापुष्पमुत्तमम् ।। २५ ।।\nत्रिसंध्यारक्तसाहस्रात्त्रिसंध्याश्वेतमुत्तमम् ।।\nत्रिसन्ध्याश्वेतसाहस्रात्कुन्दपुष्पं विशिष्यते ।। ।। २६ ।।\nकुन्दपुष्पसहस्राद्धि जातीपुष्पं विशिष्यते ।।\nसर्वासां पुष्पजातीनां जातीपुष्पमिहोत्तमम् ।। २७ ।।\nजातीपुष्पसहस्रेण यच्छेन्मालां सुशोभनाम् ।।\nमह्यं यो विधिवद्दद्यात्तस्य पुण्यफलं शृणु ।। २८ ।।\nकल्पकोटिसहस्राणि कल्पकोटिशतानि च ।।\nमत्पुरे वसते नित्यं ममतुल्य पराक्रमः ।। २९ ।।\nयेषां संति च पुष्पाणि प्रशस्तानि ममाऽर्चने ।।\nतेषां पत्राणि शस्तानि तदभावे फलानि च ।। 2.5.7.३० ।।\nएतैः पत्रैश्च पुष्पैश्च फलैश्चाऽपि तथाहि माम् ।।\nअर्चन्दशसुवर्णस्य प्रत्येकं फलमाप्नुयात् ।। ३१ ।।\nएताभिः पुष्पजातीभिः सहोमासेऽर्चयंति ये ।।\nभक्तिं ददामि तेषां वै तुष्टः सन्नात्र संशयः ।। ३२ ।।\nधनं पुत्रांस्तथा दारान्यत्किंचिद्वांछते हि सः ।।\nतत्तद्ददामि देवेश पुष्पैरेभिः प्रतोषितः ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये जातीपुष्पश्रैष्ठ्यकथनपूर्वकं विष्णुकण्ठे तत्सहस्रपुष्पांकितमालास्थापनफलयोवर्णनंनाम सप्तमोऽध्यायः ।। ७ ।।"
  }
]
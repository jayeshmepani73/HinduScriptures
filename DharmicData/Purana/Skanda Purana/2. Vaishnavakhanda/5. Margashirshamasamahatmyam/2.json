[
  {
    "text": "।। ब्रह्मोवाच ।। ।।\nत्वयोक्तो विधिसंयुक्तो मार्गशीर्षो मदापनः ।।\nको विधिस्तस्य देवेश सर्वं मे ब्रूहि केशव ।। १ ।।\n।। ।। श्रीभगवानुवाच ।। ।।\nरात्रावन्ते समुत्थाय उपस्पृश्य यथाविधि ।।\nनमस्कृत्या गुरुं स्वीयं संस्मरेन्मामतंद्रितः ।। २।।\nसहस्रनामभिर्भक्त्या कीर्तयेद्वाग्यतः शुचिः ।।\nबहिर्ग्रामात्समुत्सृज्य मलमूत्रं यथाविधि ।। ३ ।।\nशौचं कृत्वा यथान्यायमाचम्य प्रयतः शुचिः ।।\nदंतधावनपूर्वं च स्नानं कृत्वा यथाविधि ।। ४ ।।\nआदाय तुलसीमूलमृदं तत्पत्रसंयुताम् ।।\nमूलमंत्रेणाऽभिमंत्र्य गायत्र्या वा महामते ।। ५ ।।\nमंत्रेणैवाऽनुलिप्तांगः स्नायादप्स्वघमर्षणम् ।।\nअनुद्धृतैरुद्धृतैर्वा जलैः स्नानं विधीयते ।। ६ ।।\nतीर्थं प्रकल्पयेद्विद्वान्मन्त्रेणाऽनेन मन्त्रवित् ।।\nॐनमो नारायणायेति मूलमन्त्र उदाहृतः ।। ७ ।।\nदर्भपाणिस्तु विधिना आचांतः पुरतः शुचिः ।।\nचतुर्हस्तसमायुक्तं चतुरस्रं समंततः ।।\nप्रकल्प्याऽऽवाहयेद्गंगामेभिर्मंत्रैर्विचक्षणः ।। ८ ।।\nविष्णुपादप्रसूताऽसि वैष्णवी विष्णुदेवता ।।\nत्राहि नस्त्वमघादस्मादाजन्ममरणांतिकात् ।। ९ ।।\nतिस्रः कोट्योऽर्धकोटी च तीर्थानां वायुरब्रवीत् ।।\nदिवि भुव्यंतरिक्षे च तानि ते संति जाह्नवि ।। 2.5.2.१० ।।\nनंदिनीत्येव ते नाम देवेषु नलिनीति च ।।\nदक्षपुत्री च विहगा विश्वगा योगिनां मता ।। ११ ।।\nविद्याधरी सुप्रसन्ना तथा लोकप्रसादिनी ।।\nक्षेमा च जाह्नवी चैव शांता शांतिप्रदायिनी ।।१२।।\nएतानि पुण्यनामानि स्नानकाले सदा पठेत् ।।\nसदा संनिहिता तत्र गंगा त्रिपथगामिनी ।। १३ ।।\nसप्तवाराभिजप्तेन करसंपुटयोजितम् ।।\nमूर्ध्ना कृतांजलिर्भूयस्त्रिचतुः पंच सप्त वा ।।\nस्नानं कुर्यान्मृदा तद्वदामंत्र्याऽनुविधानतः ।। १४ ।।\nअश्वक्रांते रथक्रांते विष्णुक्रांते वसुन्धरे ।।\nमृत्तिके हर मे पापं यन्मया दुष्कृतं कृतम् ।। १५ ।।\nउद्धृताऽसि वराहेण कृष्णेन शतबाहुना ।।\nनमस्ते सर्वभूतानां प्रभवाऽरणि सुव्रते ।। १६ ।।\nएवं स्नात्वा ततः पश्चादाचम्य च विधानतः।।\nउत्थाय वाससी शुक्ले कूले वै परिधाय च ।। १७ ।।\nआचम्य तर्पयेद्देवान्पितॄंश्चैव ऋषींस्तथा ।।\nनिष्पीड्य वस्त्रमाचम्य धौतवस्त्रेण वेष्टितः ।। १८ ।।\nविमलां मृत्तिकां रम्यामादाय द्विजसत्तम ।।\nमन्त्रेणैवाऽभिमंत्र्याऽथ ललाटादिषु वैष्णवः ।।\nधारयेदूर्ध्वपुण्ड्राणि यथासंख्यमतंद्रितः ।। १९ ।।\nब्रह्मन्द्वादशपुण्ड्राणि ब्राह्मणः सततं वहेत् ।।\nचत्वारि भूभृतां पुत्र पुण्ड्राणि द्वे विशां स्मृते ।।\nएकं पुंड्रं च नारीणां शूद्राणां च विधीयते ।। 2.5.2.२० ।।\nललाट उदरे चैव वक्षो वै कण्ठकूबरे ।।\nकुक्ष्योर्बाह्वोः कर्णयोश्च पृष्ठे त्रिके च वै शिरः ।।\nतिलका द्वादश प्रोक्ता ब्राह्मणस्य सदाऽनघ ।।२१।।\nललाटे हृदि बाह्वोश्च क्षात्रः पुंड्राणि धारयेत्।।\nललाटे हृदये वैश्यो भाले वै शूद्रयोषिताम्।।२२।।\nललाटे केशवं ध्यायेन्नारायणमथोदरे।।\nवक्षःस्थले माधवं च गोविंदं कण्ठकूबरे।।२३।।\nविष्णुं च दक्षिणे कुक्षौ बाहौ च मधुसूदनम् ।।\nत्रिविक्रमं कर्णमूले वामनं वामपार्श्वके ।।२४।।\nश्रीधरं वामबाहौ च हृषीकेशं च कर्णके ।।\nपृष्ठे तु पद्मनाभः स्यात्त्रिके दामोदरं न्यसेत्।।२५।।\nतत्प्रक्षालनतोयेन वासुदेवं तु मूर्धनि।।\nएवं कार्यं ब्राह्मणस्य क्षत्रियस्योपधारयेत्।।२६।।\nललाटे केशवं ध्यायेद्धृदये माधवं तथा ।।\nबाह्वोश्च उभयोर्वत्स स्मरेद्वै मधुसूदनम् ।।२७।।\nक्षत्रियस्य विधिः प्रोक्तो वैश्यकृत्यं निशामय ।।\nललाटे केशवं ध्यायेद्धृदये माधवं तथा ।। २८ ।।\nयोषिच्छूद्रौ स्मरेतां च केशवं भालदेशके ।।\nअनेन विधिना कुर्यात्पुंड्राणि मम तुष्टये ।। २९ ।।\nश्यामं शांतिकरं प्रोक्तं रक्तं वश्यकरं तथा ।।\nश्रीकरं पीतमित्याहुः श्वेतं मोक्षकरं शुभम्।।2.5.2.३०।।\nएकांतिनो महाभागाः सर्वलोकहिते रताः ।।\nसांऽतरालं प्रकुर्वंति पुण्ड्रं हरिपदाकृतिम् ।।३१।।\nमध्ये छिद्रेण संयुक्तमेतद्धि हरिमंदिरम् ।।\nऊर्ध्वं सौम्यमृजुं सूक्ष्मं सुपार्श्वं सुमनोहरम्।। ३२ ।।\nनिरंतरालं यः कुर्यादूर्ध्वपुंड्रं द्विजाऽधमः ।।\nस हि तत्र स्थितं लक्ष्म्या सह मां च व्यपोहति ।। ३३ ।।\nअच्छिद्रमूर्ध्वपुंड्रं तु ये कुर्वंति द्विजाधमाः ।।\nतैर्ललाटे शुनः पादं निक्षिप्तं वै न संशयः ।। ३४ ।।\nतस्माच्छिद्रान्वितं पुंड्रं महच्छिद्रं शुभान्वितम् ।।\nधारयेद्ब्राह्मणो नित्यं हरिसालोक्यसिद्धये ।। ३५ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये त्रिपुंड्रधारणविधिकथनंनाम द्वितीयोऽध्यायः ।। २ ।।"
  }
]
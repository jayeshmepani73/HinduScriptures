[
  {
    "text": "।। ब्रह्मोवाच।। ।।\nश्रीमत्तुलसिमाहात्म्यं यथावद्वर्णय प्रभो ।।\nयस्याः सन्निधिमात्रेण प्रीतिर्भवति तेऽधिका ।। १ ।।\n।। श्रीभगवानुवाच ।। ।।\nमणिकांचनपुष्पाणि तथा मुक्तामयानि च ।।\nतुलसीपत्रदानस्य कलां नार्हंति षोडशीम् ।। २ ।।\nतुलसीमंजरीभिर्यः कुर्याद्वै मम पूजनम् ।।\nन स गर्भगृहं यायान्मुक्तिभागी भवेन्नरः ।। ३ ।।\nआरोप्य तुलसीं वत्स पूजयेत्तद्दलैश्च माम् ।।\nदिवि संमोदमानः स श्वेतद्वीपे च मे गृहे ।। ४ ।।\nश्रीमत्तुलस्यार्चयते सकृद्धि मां पत्रैः सुगन्धैर्विमलैरखंडितैः ।।\nयस्तस्य पापं पटसंस्थितं तदा निरीक्षयित्वा परिमार्जयेद्यमः ।। ५ ।।\nतुलसी न येषां मम पूजनार्थं संपादितैकादशिपुण्यवासरे ।।\nधिग्यौवनं जीवितमर्थसन्ततिस्तेषां सुखं नेह च दृश्यते परे ।। ६ ।।\nलिंगमभ्यर्चितं दृष्ट्वा सहोमासे च मामकम् ।।\nतुलसीपत्रनिकरैर्मुच्यते ब्रह्महत्यया ।। ७ ।।\nनित्यमभ्यर्चयेद्यो वै तुलस्या मां रमेश्वरम् ।।\nमहापापानि नश्यंति किं पुनश्चोपपातकम् ।।८।।\nवर्ज्यं पर्युषितं पुष्पं वर्ज्यं पर्युषितं जलम् ।।\nन वर्ज्यं तुलसीपत्रं न वर्ज्यं जाह्नवीजलम् ।। ९ ।।\nतावद्गर्जंति पुष्पाणि मालत्यादीनि भोः सुत ।।\nयावन्न प्राप्यते पुण्या तुलसी मम वल्लभा ।। 2.5.8.१० ।।\nसकृदभ्यर्चयेद्यो मां बिल्वपत्रेण मानवः ।।\nमुक्तिभागी निरातंको मम पार्श्वगतो भवेत् ।। ११ ।।\nबिल्वपत्राच्छमीपत्राज्जातीपत्रात्सरोरुहात् ।।\nवल्लभं तुलसीपत्रं कौस्तुभादधिकं मम।।१२।।\nअभिन्नपत्रा तुलसी हृद्या मंजरिसंयुता ।।\nक्षीरोदार्णवसंभूता पद्मेवेयं सदा मम ।।१३।।\nअकृष्णाऽप्यथवा कृष्णा तुलसी मम वल्लभा ।।\nसिता वाऽप्यसिता वापि द्वादशी वल्लभा यथा ।।। १४ ।।\nगृहीत्वा तुलसीपत्रं भक्त्या यो मां समर्चयेत् ।।\nअर्चितं तेन सकलं सदेवासुरमानुषम् ।। ।। १५ ।।\nतावद्गर्जंति रत्नानि कौस्तुभादीन्यनन्तशः ।।\nयावन्न प्राप्यते कृष्ण तुलसीकृष्णमंजरी ।। १६ ।।\nकृष्णं कृष्णतुलस्या हि यो भक्त्या पूजयेन्नरः ।।\nस याति भुवनं शुभ्रं यत्र विष्णुः श्रिया सह ।। १७ ।।\nममाऽर्चनार्थं भिक्षूणां यच्छंति तुलसीदलम् ।।\nअन्येषामपि भक्तानां यांति ते पदमव्ययम्।। १८ ।।\nतुलसी कृष्णगौरा या तया यो मां समर्चयेत् ।।\nनरो याति तनुं त्यक्त्वा वैष्णवीं शाश्वतीं गतिम् ।। १९ ।।\n।। ब्रह्मोवाच ।। ।।\nधूपदानस्य माहात्म्यं दीपस्याऽपि च केशव ।।\nयत्फलं लभते मर्त्यस्तन्मे ब्रूहि यथार्थतः ।। 2.5.8.२० ।।\n।। श्रीभगवानुवाच ।। ।।\nशृणु पुत्र प्रवक्ष्यामि धूपदानस्य यत्फलम् ।।\nदीपदानस्य माहात्म्यं मम प्रीतिकरं परम् ।।२१।।\nअगुरुं च सकर्पूरं दिव्यचंदनसौरभम् ।।\nदत्त्वा मां वै सहोमासे कुलानां तारयेच्छतम् ।। २२ ।।\nकृष्णागुरुसमुत्थेन धूपेन च ममाऽलयम् ।।\nधूपयेद्वैष्णवो यस्तु स मुक्तो नरकाऽर्णवात् ।। २३ ।।\nमाहिषं गुग्गुलं यस्तु आज्ययुक्तं सशर्करम् ।।\nधूपं ददाति यो वै मां तस्येच्छां प्रददाम्यहम् ।। २४ ।।\nगुग्गुलो हंत्यशेषाणि अरिष्टानि च धूपितः ।।\nकामान्नानाविधांश्चैव अगुरुः संप्रयच्छति ।। २५ ।।\nदेहं गेहं पुनात्येव धूपस्त्वगुरुसंभवः ।।\nनाशयेद्यक्षरक्षांसि धूपः सर्जरसोद्भवः ।। २६ ।।\nजातिपुष्पमथैला च गुग्गुलश्च हरीतकी ।।\nकूटः सर्जरसश्चैव गुडःसैलाच्छडस्तथा ।।\nनखयुक्तानि चैतानि दशांगो धूप उच्यते ।। २७ ।।\nधूपं दशांगं यदि चेत्करोति मासे सहे मे अतिवल्लभे च ।।\nददामि कामानतिदुर्लभानपि बलं च पुष्टिं सुतदारभक्तिम् ।। २८ ।।\nमुस्ताधूपे मानुषाणां प्रियत्वं मांगल्यकं वश्यकरं गुडस्य ।।\nकुर्यात्सहोमासि ममाग्रतो यो विहाय पापानि स मां समाप्नुयात् ।। २९ ।।\nन भयं विद्यते तस्य दिव्यभौमांतरिक्षजम् ।।\nमम धूपावशेषेण यस्यांऽगं परिमार्जितम् ।। 2.5.8.३० ।।\nन चापद्विद्यते तस्य भवंति संपदोऽखिलाः ।।\nधूपे कृते सहोमासे ममाग्रे श्रद्धयाऽनिशम् ।।३१ ।।\nधूपः सुरूपतां धत्ते धूपः पावनमुत्तमम् ।।\nवनस्पतिरसो दिव्यः परमः पावनः शुचिः ।। ३२ ।।\nअतः परं प्रवक्ष्यामि दीपमाहात्म्यमुत्तमम् ।।\nयस्मिन्कृते नरो याति वैकुण्ठं नात्र संशयः ।। ३३ ।।\nबहुवर्तिसमायुक्तं घृतपूरसमन्वितम् ।।\nकुर्यादारार्तिकं यो वै कल्पकोटिं दिवं वसेत् ।। ३४ ।।\nनीराजनं तु यः पश्येत्सहोमासे ममाऽग्रतः ।।\nसप्तजन्म भवेद्विप्रो ह्यंते च परमं पदम् ।। ३५ ।।\nकर्पूरेण तु यः कुर्याद्भक्त्या चैव ममाग्रतः ।।\nआरार्तिकं द्विजश्रेष्ठ प्रविशेन्मामनंतकम् ।। ३६ ।।\nमन्त्रहीनं क्रियाहीनं यत्कृतं पूजनं मम ।।\nसर्वं संपूर्णतामेति कृते नीराजने सुत।। ३७ ।।\nयः करोति सहोमासे कर्पूरेण च दीपकम् ।।\nअश्वमेधमवाप्नोति कुलं चैव समुद्धरेत् ।। ३८ ।।\nममाऽग्रे वै द्विजानां च दीपं दद्याच्चतुष्पथे ।।\nमेधावी ज्ञानसंपन्नश्चक्षुष्माञ्जायते नरः ।। ३९ ।।\nघृतेन वाऽथ तैलेन दीपं प्रज्वालयेन्नरः ।।\nसहोमासे ममाऽग्रे च तस्य पुण्यफलं शृणु ।। 2.5.8.४० ।।\nविहाय सकलं पापं सहस्रादित्यसन्निभः ।।\nज्योतिष्मता विमानेन मम लोके महीयते ।। ४१ ।।\nतस्मात्सर्वप्रयत्नेन दीपं दद्याद्विचक्षणः ।।\nतं च दत्त्वा विहिंसेद्यः स पतेन्नरके धुवम् ।। ४२ ।।\nदीपं यो वै हरेत्पापी लोभाद्द्वेषाद्द्विजोत्तम ।।\nतद्दीपहरणात्सोऽपि मूकोंऽधश्च प्रजायते ।। ४३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये दीपमाहात्म्यवर्णनंनाम अष्टमोऽध्यायः ।। ८ ।।"
  }
]
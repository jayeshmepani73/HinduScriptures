[
  {
    "text": "।। ।। ब्रह्मोवाच ।। ।।\nघण्टानादस्य माहात्म्यं चंदनस्य तथाऽच्युत ।।\nयत्फलं लभते स्वामिंस्तत्सर्वं ब्रूहि तत्त्वतः ।। १ ।।\n।। श्रीभगवानुवाच ।। ।।\nस्नानार्चनक्रियाकाले घंटानादं करोति यः ।।\nपुरतो मम देवेश तस्य पुण्यफलं शृणु ।। २ ।।\nवर्षकोटिसहस्राणि वर्षकोटिशतानि च ।।\nवसते मामके लोके अप्सरोगणसेवितः ।। ३ ।।\nसर्ववाद्यमयी घण्टा सर्वदेवमयी यतः ।।\nतस्मात्सर्वप्रयत्नेन घण्टानादं तु कारयेत् ।। ४ ।।\nसर्ववाद्यमयी घण्टा सर्वदा मम वल्लभा ।।\nवादनाल्लभते पुण्यं यज्ञकोटिशतोद्भवम् ।। ५ ।।\nघंटानादः सदा कार्यः पूजाकाले विशेषतः ।।\nमन्वंतरसहस्राणि मन्वतरशतानि च ।। ६ ।।\nप्रीतो भवामि सततं घंटानादेन पुत्रक ।।\nभेरीशंखनिनादेन घंटानादान्वितेन च ।। ७ ।।\nमृदंगशंखेन युतं प्रणवेन समन्वितम् ।।\nअर्चनं मम देवेश सततं मोक्षदं नृणाम् ।। ८ ।।\nयत्र तिष्ठेत पुरतो घंटा नादान्विता मम ।।\nअर्चिता वैष्णवैर्यत्र तत्र मां विद्धि पुत्रक ।। ९ ।।\nवैनतेयांऽकिता घंटा सुदर्शनयुताऽथवा ।।\nममाग्रे स्थापयेद्यस्तु तस्य पापं हराम्यहम् ।। 2.5.6.१० ।।\nमदीयार्चनवेलायां घंटानादं करोति यः ।।\nनश्यंति तस्य पापानि शतजन्मार्जितान्यपि ।। ११ ।।\nस्वापकाले प्रकुर्वीत घण्टानादं स्वभक्तितः ।।\nममैवार्चनवेलायां फलं कोटिगुणोद्भवम् ।। १२ ।।\nये मामर्चंति देवेश सुपर्णोपरिसंस्थितम् ।।\nशंखपद्मगदायुक्तं सचक्रं च श्रिया युतम् ।। १३ ।।\nकिं करिष्यंति ते तीर्थैर्देवतानां च दर्शनैः ।।\nकिं यज्ञैः किं व्रतैर्वापि किं दानैः किमुपोषणैः ।।१४।।\nमूर्तिर्नारायणी यैश्च मामकी गरुडोपरि ।।\nस्थापिता ते कलौ यांति कल्पकोटिं पदं मम ।। १५।।\nममाऽग्रे स्थापयेद्यस्तु प्रासादेऽथ गृहेऽथवा ।।\nतीर्थकोटिसहस्राणि तत्र तिष्ठंति देवताः ।। १६ ।।\nयस्तु पूजयते धन्यो गरुडोपरिसंस्थितम्।।\nएकादश्यां तथा रात्रौ वासनासंयुतो मम ।।\nकृत्वा गीतं च नृत्यं च तारयेन्नरकात्पितॄन् ।। १७ ।।\nपुनश्च कथयिष्यामि शृणु घंटामहं सुत ।। १८ ।।\nमम नामांकिता घण्टा पुरतो या च तिष्ठति ।।\nअर्चिता वैष्णवी यत्र तत्र मां विद्धि पुत्रक ।। १९ ।।\nयस्तु वादयते घंटां वैनतेयविचिह्निताम्।।\nधूपे नीराजने स्नाने पूजाकाले विलेपने ।। 2.5.6.२० ।।\nममाग्रे प्रत्यहं वत्स प्रत्येकं लभते फलम् ।।\nमखायुतं गोऽयुतं च चांद्रायणशतोद्भवम्।। २१ ।।\nविधिबाह्यकृता पृजा सफला जायते नृणाम् ।।\nघण्टानादेन तुष्टोऽहं प्रयच्छामि स्वकं पदम् ।। २२ ।।\nनागाऽरिचिह्निता घंटा रथांगेन समन्विता ।।\nवादनात्कुरुते नाशं जन्मकोटिभयस्य वै ।। २३ ।।\nगरुडेनांऽकितां घंटां दृष्ट्वाहं प्रत्यहं मुदा ।।\nप्रीतिं करोमि देवेश लक्ष्मीं प्राप्य यथाऽधनः ।। २४ ।।\nघंटादण्डस्य शिरसि सुचक्रं स्थापयेत्तु यः ।।\nमत्प्रियं वैनतेयं वा स्थापितं भुवनत्रयम् ।। २५ ।।\nघंटानादं सचक्रं च अंतकाले शृणोति यः ।।\nपापकोटियुतस्याऽपि नश्यंति यमकिंकराः ।। २६ ।।\nसर्वदोषाः प्रणश्यंति घंटानादेन वै सुत ।।\nदेवतानां सरुद्राणां पितॄणामुत्सवो भवेत् ।। २७ ।।\nअभावे वैनतेयस्य चक्रस्याऽपि न संशयः ।।\nघंटानादेन भक्तानां प्रसादं प्रकरोम्यहम् ।। २८ ।।\nगृहे यस्मिन्भवेन्नित्यं घण्टा नागारिसंयुता ।।\nसर्पाणां न भयं तत्र नाग्निविद्युत्समुद्भवम् ।। २९ ।।\nयस्य घंटा गृहे नास्ति शंखो न पुरतो मम ।।\nकथं भागवतो ज्ञेयः कथं भवति वल्लभः ।। 2.5.6.३० ।।\nचंदनस्य प्रवक्ष्याम माहात्म्यं तव पुत्रक ।।\nयस्मिन्कृते भवेत्प्रीतिर्ममात्यंतं न संशयः ।। ।। ३१ ।।\nसचंदनं सकुसुमं कर्पूरागरुमिश्रितम् ।।\nमृगनाभिसमायुक्तं जातीफलसमन्वितम् ।। ३२ ।।\nतुलसीचंदनोपेतं ममात्यंतसुखावहम् ।।\nयो ददाति हि मां नित्यं  तुलसीकाष्ठसंभवम्।। ३३ ।।\nयुगानि वसते स्वर्गे ह्यनंतानि नरोत्तमः ।।\nमहाविष्णोः कलौ भक्त्या दत्त्वा तुलसिचंदनम् ।। ।।३४।।\nअर्चयेन्मालतीपुष्पैर्न भूयः स्तनपो भवेत् ।।\nतुलसीकाष्ठसंभूतं चंदनं यच्छते मम ।।३५।।\nदहामि पातकं सर्वं पूर्वजन्मशतैः कृतम् ।।\nसर्वेषामेव देवानां तुलसीकाष्ठचंदनम्।।३६।।\nपितॄणां च विशेषेण सदाऽभीष्टं यथा मम ।।३७।।\nश्रीखंडं चंदनं तावच्छ्रेष्ठं कृष्णागुरुं तथा ।।\nयावन्न दीयते मह्यं तुलसीकाष्ठचंदनम्।। ३८ ।।\nतावत्कस्तूरिकाऽऽमोदः कर्पूरस्य सुगंधिता ।।\nयावन्न दीयते मह्यं तुलसीकाष्ठचंदनम् ।।३९।।\nकलौ यच्छंति ये मह्यं तुलसीकाष्ठचंदनम्।।\nमार्गशीर्षशुभेमासे ते कृतार्था न संशयः ।। 2.5.6.४० ।।\nयो हि भागवतो भूत्वा कलौ तुलसिचंदनम् ।।\nनार्पयेद्वै सहोमासे नाऽसौ भागवतो नरः ।।४१।।\nकुंकुमागुरुश्रीखण्डकर्दमैर्मम विग्रहम् ।।\nआलिपेद्वै सहोमासे कल्पकोटिं वसेद्दिवि ।।४२।।\nकर्पूरागुरुमिश्रेण चंदनेनाऽनुलिंपयेत् ।।\nमृगदर्पं विशेषेण अभीष्टं च सदा मम।।४३।।\nविलेपयति यो मां वै शंखे कृत्वा तु चंदनम् ।।\nमार्गशीर्षे तदा प्रीतिं करोमि शतवार्षिकीम् ।।४४।।\nसेवते तुलसीपत्रैर्नित्यमामलकैश्च यः ।।\nमार्गशीर्षे सदा भक्त्या स लभेद्वांछितं फलम् ।। ४५ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये भगवते तुलसीकाष्ठचंदनार्पणफलकथनंनाम षष्ठोऽध्यायः ।। ६ ।।"
  }
]
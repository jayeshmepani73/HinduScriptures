[
  {
    "text": "।। श्रीभगवानुवाच ।। ।।\nये त्वया वै कृताः प्रश्नाः पूर्वं प्रश्नविदां वर ।।\nतान्वर्णयिष्ये क्रमशो निशामय सुनिश्चितम् ।।१ ।।\nसहोमासे च देवो वै कीर्तियुक्तो हि केशवः ।।\nतस्य पूजा प्रकर्तव्या यथापूर्वं प्रभाषितम् ।। २ ।।\nब्राह्मणं केशवं स्मृत्वा तत्पत्नीं कीर्तिमेव च ।।\nदंपती विधिवत्पूज्यौ वस्त्राभरणधेनुभिः ।। ३ ।।\nदम्पती पूजितौ वत्स पूजितोऽहं न संशयः।।\nतस्मादवश्यं संपूज्यौ दंपती मम तुष्टिदौ ।।४।।\nदानं च विविधं कार्यं मम तुष्टिकरं परम् ।।\nगोदानं भूमिदानं च स्वर्णदानं विशेषतः ।।५।।\nवस्त्रदानं तथा शय्या तथाऽलंकरणानि च ।।\nसद्मदानं प्रकर्तव्यं मम सन्तोषकारकम् ।। ६ ।।\nसर्वेषामेव दानानां विशेषं च त्रिकं स्मृतम् ।।\nवसुन्धरा तथा धेनुर्विद्यादानं तथैव च ।।७।।\nदत्ते दानत्रिके वत्स भवेत्प्रीतिर्ममाऽतुला ।।\nतस्मान्नरैस्तु कर्तव्यं सहोमासे त्रिकं शुभम् ।। ८ ।।\nस्नानस्य च विधिः सम्यक्पुरैवोक्तो मयाऽनघ ।।\nपूजास्नानं च दानं च विधिरेष न संशयः ।। ९ ।।\nमार्गशीर्षं समग्रं तु एकभक्तेन यः क्षिपेत् ।।\nभोजयेद्यो द्विजान्भक्त्या स मुच्येद्व्याधिकिल्विषैः।।2.5.15.१०।।\nकृषिभागी बहुधनो बहुधान्यश्च जायते ।।\nकिमत्र बहुनोक्तेन शृणु गुह्यं पर मम ।। ११ ।।\nहुतभुग्ब्राह्मणश्चैव वदनं मम मानद ।।\nब्राह्मणाख्यं मुखं श्रेष्ठं न तथा हव्यवाहनः ।। १२ ।।\nब्राह्मणाख्ये मुखे पुत्र हुतं कोटिगुणं भवेत् ।।\nअग्न्याख्यं ब्राह्मणाधीनं स्वतंत्रा ब्राह्मणाः किल ।। १३ ।।\nसशर्करं घृतयुतं पायसं शशिसन्निभम् ।।\nहोतव्यं ब्राह्मणमुखे मम तुष्टिकरं सुत ।। १४ ।।\nशुभमंडलमोदककोकरसं सुत फेनिकया घृतपूरयुतम् ।।\nयज विप्रमुखे मम तुष्टिकरं यदि चेच्छसि दारसुतादिसुखम् ।।१५।।\nकुमुदेन समप्रभसौरभदं शुभभक्तयुतं त्वथ मुद्गयुतम् ।।\nसुरभीकृतपुष्कलसर्पिसमं कुरु विप्रमुखे हवनं हि सहे ।। १६ ।।\nपयसा सह सर्पिषि च क्वथितं बहुखारिकचारफलैः सितया ।।\nसह कर्पुरनारिफलेन समं युतसीकरकं सुत शुभ्रकरम् ।। १७ ।।\nव्यंजनानि च शुभ्राणि मनोज्ञानि प्रियाणि च ।।\nकर्त्तव्यानि सहोमासे ब्राह्मणार्थे चतुर्मुख ।। १८ ।।\nप्रिया शिखरिणी कार्या चान्यत्तेषां प्रियं च यत् ।।\nकृत्वैवं भोजयेद्विप्राञ्छ्रद्धया परया सुत ।। १९ ।।\nरसास्वादनपूर्वं हि भुञ्जते वै यथायथा ।।\nतथातथा मम प्रीतिर्जायते भुवि दुर्लभा ।।2.5.15.२०।।\nतस्मात्तत्तत्तथा कार्यं यथा तुष्यंति ब्राह्मणाः ।।\nतुष्टैस्तैश्चाप्यहं तुष्टो भवामीह न संशयः ।। २१ ।।\nश्रद्धत्स्व त्वं चतुर्वक्त्र न ते मिथ्या ब्रवीम्यहम् ।।\nएतद्गुह्यं मया प्रोक्तं श्रेयोर्थं तव मानद ।। २२ ।।\nआक्रोशयंति यदि ते अथवा प्रहरंति चेत् ।।\nतथापि ते नमस्या वै मम प्रीत्या हि मानद ।। २३ ।।\nएवं कार्यं सदा पुत्र मार्गशीर्षे विशेषतः ।।\nयदुक्तं भवता ब्रह्मन्भोक्तव्यं किं शृणुष्व तत् ।। २४ ।।\nभोक्तव्यं मम चोच्छिष्टं मम भक्तिपरायणैः ।।\nपवित्रकरणं पुत्र पापिनामपि मुक्तिदम् ।।२५।।\nममाशनस्य शेषं च यो भुनक्ति दिनेदिने ।।\nसिक्थेसिक्थे भवेत्पुण्यं चांद्रायणशतोद्भवम् ।। २६ ।।\nअवशिष्टं तथोच्छिष्टं भक्तानां भोजनद्वयम् ।।\nनाऽन्यद्वै भोजनं तेषां भुक्त्वा चांद्रायणं चरेत् ।। २७ ।।\nअनर्पयित्वा यो भुंक्ते अन्नपानादिकं च यत् ।।\nश्वानविष्ठासमं चान्नं पानं च मदिरासमम् ।। ।। २८।।\nतस्मान्मामर्पयेत्पुत्र अन्नपानादि चौषधम् ।।\nभक्षयेत्परया भक्त्या अशुचेः शुचिकारकम् ।। २९ ।।\nतीर्थयज्ञादिकफलं कलिदोषविनाशनम् ।।\nममोच्छिष्टं सुगतिदमपि दुष्कृतकर्मणाम् ।। 2.5.15.३० ।।\nअन्येषां दैवतानां च न गृह्णीयाच्च भक्षितम् ।।\nअभक्तानां च पक्वान्नं भुक्त्वा च नरकं व्रजेत् ।। ३१ ।।\nवक्तव्यमेव यत्प्रोक्तं तच्छृणुष्व समाहितः ।।\nकथयिष्ये तव प्रीत्या अपि गुह्यतरं मम ।। ३२ ।।\nमम नाम प्रवक्तव्यं सहे चैव विशेषतः ।।\nकृष्णकृष्णेति वक्तव्यं मम प्रीतिकरं परम् ।।३३।।\nप्रतिज्ञैषा च मे पुत्र न जानंति सुरासुराः ।।\nमनसा कर्मणा वाचा यो मे शरणमागतः ।। ।। ३४ ।।\nस हि सर्वामवाप्नोति कामनामिह लौकिकीम् ।।\nसर्वोत्कृष्टं च वैकुण्ठं मत्प्रियां कमलामपि ।। ३५ ।।\nकृष्णकृष्णेति कृष्णेति यो मां स्मरति नित्यशः ।।\nजलं भित्त्वा यथा पद्मं नरकादुद्धराम्यहम्।।३६।।\nविनोदेनाऽपि दंभेन मौढ्याल्लोभाच्छलादपि ।।\nयो मां भजत्यसौ वत्स मद्भक्तो नाऽवसीदति ।। ३७ ।।\nये वै पठंति कृष्णेति मरणे पर्युपस्थिते ।।\nयदि पापयुताः पुत्र न पश्यंति यमं क्वचित् ।। ३८ ।।\nपूर्वे वयसि पापानि कृतान्यपि च कृत्स्नशः ।।\nअंतकाले च कृष्णेति स्मृत्वा मामेत्यसंशयम् ।। ३९ ।।\nनमः कृष्णाय महते विवशोऽपि वदेद्यदि ।।\nध्रुवं पदमवाप्नोति मरणे पर्युपस्थिते ।। 2.5.15.४० ।।\nश्रीकृष्णेति कृतोच्चारैः प्राणैर्यदि वियुज्यते ।।\nदूरस्थः पश्यति च तं स्वर्गतं प्रेतनायकः ।। ४१ ।।\nश्मशाने यदि रथ्यायां कृष्णकृष्णेति जल्पति ।।\nम्रियते यदि चेत्पुत्र मामेवैति न संशयः ।। ४२ ।।\nदर्शनात्मम भक्तानां मृत्युमाप्नोति यः क्वचित् ।।\nविना मत्स्मरणात्पुत्र मुक्तिमेति स मानवः ।। ४३ ।।\nपापानलस्य दीप्तस्य भयं मा कुरु पुत्रक ।।\nश्रीकृष्णनाममेघोत्थैः सिच्यते नीरबिंदुभिः ।। ४४ ।।\nकलिकालभुजंगस्य तीक्ष्णदंष्ट्रस्य किं भयम् ।।\nश्रीकृष्णनामदारूत्थवह्निदग्धः स नश्यति ।। ४८ ।।\nपापपावकदग्धानां कर्मचेष्टावियोगिनाम् ।।\nभेषजं नास्ति मर्त्यानां श्रीकृष्णस्मरणं विना ।।४६।।\nप्रयागे वै यथा गंगा शुक्लतीर्थे च नर्मदा ।।\nसरस्वती कुरुक्षेत्रे तद्वच्छ्रीकृष्णकीर्तनम् ।।४७।।\nभवांभोधिनिमग्नानां महापापोर्मिपातिनाम् ।।\nन गतिर्मानवानां च श्रीकृष्णस्मरणं विना ।। ४८ ।।\nमृत्युकालेऽपि मर्त्यानां पापिनां तदनिच्छताम् ।।\nगच्छतां नाऽस्ति पाथेयं श्रीकृष्णस्मरणं विना ।। ४९ ।।\nतत्र पुत्र गया काशी पुष्करं कुरुजांगलम् ।।\nप्रत्यहं मंदिरे यस्य कृष्णकृष्णेति कीर्तनम् ।। 2.5.15.५० ।।\nजीवितं जन्मसाफल्यं सुखं तस्यैव सार्थकम् ।।\nसततं रसना यस्य कृष्णकृष्णेति जल्पति ।। ५१ ।।\nसकृदुच्चरितं येन हरिरित्यक्षरद्वयम् ।।\nबद्धः परिकरस्तेन मोक्षाय गमनं प्रति ।। ५२ ।।\nनाम्नोऽस्य यावती शक्तिः पापनिर्दहने मम ।।\nतावत्कर्तुं न शक्नोति पातकं पातकी जनः ।। ५३ ।।\nनाऽपविद्धं भवेत्तस्य शरीरं नैव मानसम् ।।\nन पापं न च वैक्लव्यं कृष्णकृष्णेति कीर्तनात् ।। ५४ ।।\nश्रीकृष्णेति वचः पथ्यं न त्यजेद्यः कलौ नरः ।।\nपापामयो वै न भवेत्कलौ तस्यैव मानसे ।। ५५ ।।\nश्रीकृष्णेति प्रजल्पंतं दक्षिणाशापतिर्नरम् ।।\nश्रुत्वा मार्जयते पापं तस्य जन्मशतार्जितम् ।। ५६ ।।\nचांद्रायणशतैः पापं पराकाणां सहस्रकैः ।।\nयन्नापयाति तद्याति कृष्णकृष्णेति कीर्तनात् ।। ।। ५७ ।।\nनान्याभिर्नामकोटीभिस्तोषो मम भवेत्क्वचित् ।।\nश्रीकृष्णेति कृतोच्चारे प्रीतिरेवाऽधिकाधिका ।। ५८ ।।\nचंद्रसूर्योपरागैस्तु कोटीभिर्यत्फलं स्मृतम् ।।\nतत्फलं समवाप्नोति कृष्णकृष्णेति कीर्तनात् ।। ५९ ।।\nगुरुदाराभिगमनं हेमस्तेयादि पातकम् ।।\nश्रीकृष्णकीर्तनाद्याति घर्मतप्तं हिमं यथा ।। 2.5.15.६० ।।\nयुक्तो यदि महापापैरगम्यागमनादिभिः ।।\nमुच्यते चांतकालेऽपि सकृच्छ्रीकृष्णकीर्तनात् ।। ।। ६१ ।।\nअविशुद्धमना यस्तु विनाप्याचारवर्तनात् ।।\nप्रेतत्वं सोऽपि नाप्नोति अन्ते श्रीकृष्णकीर्तनात् ।। ६२ ।।\nमुखे भवतु मा जिह्वाऽसती यातु रसातलम् ।।\nन सा चेत्कलिकाले या श्रीकृष्णगुणवादिनी ।। ६३ ।।\nस्ववक्त्रे परवक्त्रे च वंद्या जिह्वा प्रयत्नतः ।।\nकुरुते या कलौ पुत्र श्रीकृष्ण गुणकीर्तनम् ।। ६४ ।।\nपापवल्ली मुखे तस्य जिह्वारूपेण कीर्त्यते ।।\nया न वक्ति दिवारात्रौ श्रीकृष्णगुणकीर्तनम् ।। ६५ ।।\nपततां शतखण्डा तु सा जिह्वा रोगरूपिणी ।।\nश्रीकृष्णकृष्णकृष्णेति श्रीकृष्णेति न जल्पति ।। ६६ ।।\nश्रीकृष्णनाममाहात्म्यं प्रातरुत्थाय यः पठेत् ।।\nतस्याऽहं श्रेयसां दाता भवाम्येव न संशयः ।। ६७ ।।\nश्रीकृष्णनाममाहात्म्यं त्रिसंध्यं हि पठेत्तु यः ।।\nसर्वान्कामानवाप्नोति स मृतः परमां गतिम् ।। ६८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये श्रीकृष्णनाममाहात्म्यवर्णनंनाम पंचदशोऽध्यायः ।।१५।।"
  }
]
[
  {
    "text": "।। ब्रह्मोवाच ।। ।।\nपुंड्रं कतिविधं कार्यं प्रब्रूहि मम केशव ।।\nपुंड्राणां श्रवणेऽतीव कौतुकं मम जायते ।। १ ।।\n।। श्रीभगवानुवाच ।। ।।\nशृणु पुत्र प्रवक्ष्यामि पुंड्रं च त्रिविधं स्मृतम् ।।\nतुलसीमृत्स्नया सार्धं श्रीगोपीचंदनेन च ।। २ ।।\nहरिचंदनतः कार्यं पुंड्रं तत्र विचक्षणैः ।।\nश्रीकृष्णतुलसीमूलमृदमादाय भक्तिमान् ।।\nधारयेदूर्ध्वपुंड्राणि हरिस्तत्र प्रसीदति ।। ३ ।।\nगोपीचंदन माहात्म्यं निबोध गदतो मम ।। ४ ।।\nयो मृत्तिकां द्वारवतीसमुद्भवां करे समादाय ललाटपट्टके ।।\nकरोति नित्यं नर ऊर्ध्वपुंड्रं  क्रियाफलं कोटिगुणं तदा भवेत्।। ५।।\nक्रियाविहीनं यदि मन्त्रहीनं श्रद्धाविहीनं यदि कालवर्जितम्।।\nकृत्वा ललाटे यदि गोपिचंदनं प्राप्नोति तत्कर्मफलं सदाऽव्ययम्।।६।।\nगोपीचंदनसंभवं सुरुचिरं पुंड्रं ललाटे द्विजो नित्यं धारयते यदि प्रतिदिनं रात्रौ दिवा सर्वदा।।\nयत्पुण्यं कुरुजांगले रविग्रहे माघ प्रयागे तथा तत्प्राप्नोति ततोऽधिकं मम गृहे संतिष्ठते देववत् ।। ७ ।।\nयस्मिन्गृहे तिष्ठति गोपिचंदनं भक्त्या ललाटे मनुजो बिभर्ति चेत् ।।\nतस्मिन्गृहेऽहं निवसामि सर्वदा श्रियान्वितः कंसनिहा चतुर्मुख ।। ८ ।।\nयो धारयेद्द्द्वारवतीसमुद्भवां मृत्स्नां पवित्रां कलिकल्मषापहाम् ।।\nनित्यं ललाटे मम मन्त्रसंयुतां यमं न पश्येदपि पापसंयुतः ।। ९ ।।\nयस्यांऽतकाले सुत गोपिचंदनं बाह्वोर्ललाटे हृदि मस्तके च ।।\nप्रयाति लोके कमलापतेर्मम गोबालघाती यदि ब्रह्महा स्यात् ।। 2.5.3.१० ।।\nग्रहा न पीड्यंति न रक्षसां गणा यक्षाः पिशाचोरगभूतनायकाः ।।\nललाटपट्टे सुत गोपिचंदनं संतिष्ठते यस्य मम प्रभावात् ।। ११ ।।\nऊर्ध्वपुंड्रमृजुं सौम्यं ललाटे यस्य दृश्यते ।।\nस चंडालोऽपि शुद्धात्मा पूज्य एव न संशयः ।।१२।।\nअस्नातो यः क्रियाः कुर्यादशुचिः पापसंयुतः ।।\nगोपीचंदनसंपर्कात्पूतो भवति तत्क्षणात् ।। १३ ।।\nअशुचिर्वाप्यनाचारो महापापं समाचरेत् ।।\nशुचिरेव भवेन्नित्यमूर्ध्वपुंड्रांऽकितो नरः ।।१४।।\nमत्प्रियार्थं शुभार्थं वा रक्षार्थं चतुरानन ।।\nमत्पूजाहोमके चैव सायं प्रातः समाहितः।।\nमद्भक्तो धारयेन्नित्यमूर्ध्वपुंड्रं भवापहम्।। १५ ।।\nऊर्ध्वपुंड्रधरो मर्त्यो म्रियते यदि कुत्रचित् ।।\nश्वपाकोऽपि विमानस्थो मम लोके महीयते ।। १६ ।।\nऊर्ध्वपुंड्रधरो मर्त्यो यदा यस्यान्नमश्नुते ।।\nतदा विंशत्कुलं तस्य नरकादुद्धराम्यहम् ।। १७ ।।\nवीक्ष्याऽऽदर्शे जले वाऽपि यो विदध्यात्प्रयत्नतः ।।\nऊर्ध्वपुण्ड्रं महाभाग स याति परमां गतिम् ।। १८ ।।\nअनामिका शांतिदोक्ता मध्यमाऽऽयुष्करी भवेत् ।।\nअंगुष्ठः पुष्टिदः प्रोक्तस्तर्जनी मोक्षदायिनी ।।।। १९ ।।\nगोपीचंदनखंडं तु यो ददाति च वैष्णवे ।।\nकुलमष्टोत्तरं तेन तारितं वै भवेच्छतम् ।। 2.5.3.२० ।।\nयज्ञो दानं तपो होमः स्वाध्यायः पितृतर्पणम् ।।\nव्यर्थं भवति तत्सर्वमूर्ध्वपुण्ड्रविनाकृतम् ।। २१ ।।\nयच्छरीरं मनुष्याणामूर्ध्वपुण्ड्रविनाकृतम् ।।\nतन्मुखं नैव पश्यामि श्मशानसदृशं हि तत्।। २२ ।।\nऊर्ध्वपुण्ड्रं प्रकुर्वीत मत्स्यकूर्मादिधारणम् ।।\nकुर्याद्विष्णुप्रसादार्थं महाविष्णोरतिप्रियम् ।। २३ ।।\nयत्पुनः कलिकाले तु मत्पुरीसंभवां मृदम् ।।\nमत्स्यकूर्मांऽकितं चिह्नं गृहीत्वा कुरुते नरः ।। २४ ।।\nदेहे तस्य प्रविष्टं मां जानीहि त्रिदशोत्तम ।।\nतस्य मे नांतरं किंचित्कर्तव्यं श्रेय इच्छता ।। २५ ।।\nममावतारचिह्नानि दृश्यंते यस्य विग्रहे ।।\nमर्त्यो मर्त्यो न विज्ञेयः स नूनं मामकी तनुः ।। २६ ।।\nपापं सुकृतरूपं तु जायते तस्य देहिनः ।।\nममाऽऽयुधानि दृश्यंते लिखितानि कलौ युगे ।। २७ ।।\nउभाभ्यामपि चिह्नाभ्यां योंऽकितो मत्स्यमुद्रया ।।\nकूर्मया मामकं तेजो विक्षिप्तं तस्य विग्रहे ।। २८ ।।\nशंख च पद्मं च गदां रथांगं मत्स्यं च कूर्मं रचितं स्वदेहे ।।\nकरोति नित्यं सुकृतस्य वृद्धिं पापक्षयं जन्मशतार्जितस्य ।। २९ ।।\nनारायणायुधैर्नित्यं चिह्नितो यस्य विग्रहः ।।\nपापकोटिप्रयुक्तस्य तस्य किं कुरुते यमः ।। 2.5.3.३० ।।\nशंखोद्धारे च यत्प्रोक्तं वसता  कोटिजन्मभिः ।।\nतत्फलं लभते शंखे प्रत्यहं दक्षिणे भुजे ।। ३१ ।।\nयत्फलं पुष्करे प्रोक्तं पुण्डरीकाक्षदर्शनात् ।।\nशंखोपरि कृते पद्मे तत्फलं कोटिसंमितम् ।।३२ ।।\nवामे भुजे गदा यस्य लिखिता दृश्यते कलौ।।\nगदाधरो गयापुण्यं प्रत्यहं तस्य यच्छति।। ३३।।\nयच्चानंदपुरे प्रोक्तं चक्रस्वामिसमीपतः ।।\nगदाचक्रे च लिखिते तत्फलं लिंगदर्शने ।। ३४ ।।\nममायुधांऽकितं देहं गोपीचन्दनमृत्स्नया ।।\nप्रयागादिषु तीर्थेषु स गत्वा किं करिष्यति ।। ३५ ।।\nयदायदा प्रपश्येत देहं शंखादिचिह्नितम् ।।\nतदातदा प्रसन्नोहं पापं तस्य दहामि वै ।। ३६ ।।\nतिष्ठते यस्य देहे तु अहोरात्रं दिने दिने ।।\nशंखचक्रगदापद्मलिखितं स मदात्मकः ।।३७।।\nनारायणायुधैर्युक्तं कृत्वात्मानं कलौ युगे ।।\nयत्पुण्यं कर्म कुरुते मेरुतुल्यं न संशयः।।३८।।\nशंखायुधांऽकितो भक्त्या यः श्राद्धं कुरुते सुत ।।\nविधिहीनं तु संपूर्णं पितॄणां दत्तमक्षयम् ।।३९।।\nयथाऽग्निर्दहते काष्ठं वायुना प्रेषितो भृशम् ।।\nतथा दह्यंति पापानि दृष्ट्वा म आयुधानि वै ।। 2.5.3.४० ।।\nमम नामांकितां मुद्रामष्टाक्षरसमन्विताम् ।।\nशंखादिस्वायुधैर्युक्तां स्वर्णरौप्यमयीमपि ।।४१।।\nधत्ते भगवतो यस्तु कलिकाले विशेषतः ।।\nप्रह्रादस्य समो ज्ञेयो नान्यथा मम वल्लभः ।।४२।।\nयस्य नारायणी मुद्रा देहं शंखादिचिह्नितम् ।।\nधात्रीफलैः कृता माला तुलसीकाष्ठसंभवा ।।४३।।\nद्वादशाक्षरमंत्रस्तु नियुक्तानि कलेवरे ।।\nआयुधानि च विप्रस्य मत्समः स च वैष्णवः ।।४४।।\nशंखांकिततनुर्विप्रो भुंक्ते वै यस्य वेश्मनि ।।\nतदन्नं स्वयमश्नामि पितृभिः सह पुत्रक ।।४५।।\nकृष्णायुधांऽकितं दृष्ट्वा सन्मानं न करोति यः ।।\nद्वादशाब्दार्जितं पुण्यं बाष्कलेयाय गच्छति ।। ४६ ।।\nकृष्णायुधांऽकितो यस्तु श्मशाने म्रियते यदि ।।\nप्रयागे या गतिः प्रोक्ता सा गतिस्तस्य मानद ।।४७।।\nममाऽऽयुधैः कलौ नित्यं मंडितो यस्य विग्रहः ।।\nतत्राऽऽश्रमं प्रकुर्वंति विबुधा वासवादयः ।। ४८ ।।\nयः करोति च मे पूजां मम शस्त्रांकितो नरः ।।\nअपराधसहस्राणि नित्यं तस्य हराम्यहम् ।। ४९ ।।\nकृत्वा काष्ठमयं बिंबं मम शस्त्रैः सुचिह्नितम् ।।\nयो वा अंकयते देहं तत्समो नास्ति वैष्णवः ।। 2.5.3.५० ।।\nअष्टाक्षरांऽकिता मुद्रा यस्य धातुमयी करे ।।\nशंखपद्मादिभिर्युक्ता पूज्यतेऽसौ सुरासुरैः ।।५१।।\nधृता नारायणी मुद्रा प्रह्रादेन पुरा करे ।।\nविभीषणेन बलिना ध्रुवेण च शुकेन च ।।\nमांधात्रा ह्यंबरीषेण मार्कंडेयमुखैर्द्विजैः ।। ५२ ।।\nशंखादिचिह्नितैः शस्त्रैर्देहं कृत्वा च मानद ।।\nएवमाराध्य मां प्राप्तं समीहितफलं महत् ।। ५३ ।।\nगोपीचंदनमृत्स्नया लिखितो यस्य विग्रहः ।।\nशंखचक्रादिपद्मांऽको देहे तस्य वसाम्यहम् ।। ५४ ।।\nसौवर्णं राजतं ताम्रं कांस्यमायसमेव च ।।\nचक्रं कृत्वा तु मेधावी धारयीत विचक्षणः ।।\nद्वादशारं तु षट्कोणं वलित्रयविभूषितम् ।। ५५ ।।\nएवं सुदर्शनं चक्रं कारयीत विचक्षणः ।।\nउपवीतादिवद्धार्याः शंखचक्रगदाः सदा ।। ५६ ।।\nब्राह्मणैश्च विशेषेण वैष्णवैश्च विशेषतः ।।\nउपवीतं शिखा यद्वच्चक्रं लांछन संयुतम् ।। ५७ ।।\nचक्रलांछनहीनस्य विप्रस्य विफलं भवेत् ।।\nमम चक्रांऽकितो देहः पवित्र इति वै श्रुतिः ।। ५८ ।।\nचक्रांऽकिताय दातव्यं हव्यं कव्यं विचक्षणैः ।।\nमम चक्रांऽककवचमभेद्यं देवदानवैः ।।\nअजेयः सर्वभूतानां शत्रूणां रक्षसामपि ।। ५९ ।।\nमम चक्रांऽककवचं शरीरे यस्य तिष्ठति ।।\nनाऽशुभं विद्यते तस्य गृहपुत्रादिकस्य हि ।। 2.5.3.६० ।।\nदक्षिणे च भुजे विप्रो बिभृयाद्वै सुदर्शनम् ।।\nसव्ये च शंखं बिभृयादिति वेदविदो विदुः ।। ६१ ।।\nतत्तन्मंत्रेण मंत्रज्ञः प्रतिष्ठाप्य पृथक्पृथक् ।। ६२ ।।\nललाटे च गदा धार्या मूर्ध्नि चापं शरस्तथा ।।\nनंदकं चैव हृन्मध्ये शंखचक्रे भुजद्वये ।। ६३ ।।\nतस्मात्सर्वप्रयत्नेन चक्रादीन्धारयेत्सदा ।।\nधारणानन्तरं ब्रूयात्तत्र चैवं द्विजोत्तमः ।। ६४ ।।\nपुत्रमित्रकलत्रादिर्यः कश्चिन्मत्परिग्रहः ।।\nसह देहेन सर्वोऽसौ विष्णुप्रीत्यै मयाऽर्पितः ।। ६५ ।।\nपश्चात्स्वधर्ममास्थाय तिष्ठेदाजीवनं मम ।।\nभक्त्या चाव्यभिचारिण्या सर्वदाऽऽप्तमनोरथः ।। ६६ ।।\nशंखचक्रांकितं दृष्ट्वा ये निंदंति नराधमाः ।।\nअवलोक्य मुखं तेषामादित्यमवलोकयेत् ।।\nश्रीकृष्णनाम चोच्चार्य शुद्धो भवति नान्यथा ।। ६७ ।।\nइति श्रीस्कांदे महापुराण एकाशातिसाहस्र्यां संहितायां द्वितीये वैष्णवखण्डे ब्रह्मविष्णुसंवादे गोपीचन्दनादिशंख चक्राद्यायुधधारणतत्तन्मुद्राधारणप्रकारकथनंनाम तृतीयोऽध्यायः ।। ३ ।।"
  }
]
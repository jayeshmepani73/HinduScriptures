[
  {
    "text": "।। ब्रह्मोवाच ।। ।।\nतप्तचकांकितं कृत्वा ह्यात्मानमथ दीक्षितम् ।।\nपद्माक्षतुलसीमालं किं फलं ब्रूहि केशव ।। १ ।।\n।। श्रीभगवानुवाच ।। ।।\nतुलसीकाष्ठसंभूतां यो मालां वहते द्विजः ।।\nअप्यऽशौचोऽप्यनाचारो मामेवैति न संशयः ।। २ ।।\nधात्रीफलकृता माला तुलसीकाष्ठसंभवा ।।\nदृश्यते यस्य देहे तु स वै भागवतो नरः ।। ३ ।।\nतुलसीदलजां मालां कण्ठस्थां वहते तु यः ।।\nममोत्तीर्णां विशेषेण स नमस्यो दिवौकसाम् ।। ४ ।।\nतुलसीदलजां मालां धात्रीफलकृतामपि ।।\nददाति पापिनां मुक्तिं किं पुनर्मम सेविनाम् ।। ५ ।।\nतुलसीदलजां मालां ममोत्तीर्णां वहेत्तु यः ।।\nपत्रेपत्रेऽश्वमेधानां दशानां लभते फलम् ।। ६ ।।\nतुलसीकाष्ठसंभूतां यो मालां वहते नरः।।\nफलं यच्छाम्यहं वत्स प्रत्यहं द्वारकोद्भवम् ।। ७ ।।\nनिवेद्य भक्त्या मां मालां तुलसीकाष्ठसंभवाम् ।।\nवहते यो नरो भक्त्या तस्य वै नास्ति पातकम् ।। ८ ।।\nसदा प्रीतमनास्तस्य अहं प्राणवरो हि सः ।।\nतुलसीकाष्ठसंभूतां यो मालां वहते नरः ।।\nप्रायश्चित्तं न तस्याऽस्ति नाऽशौचं तस्य विग्रहे ।।९।।\nतुलसीकाष्ठसंभूतं शिरसः काष्ठभूषणम् ।।\nबाहौ करे च मर्त्यस्य देहे यस्य स मे प्रियः ।। 2.5.4.१० ।।\nतुलसीकाष्ठमालाभिर्भूषितः पुण्यमाचरेत् ।।\nपितॄणां देवतानां च पुण्यं कोटिगुणं भवेत् ।। ११ ।।\nतुलसीकाष्ठमालां तु प्रेतराजस्य दूतकाः ।।\nदृष्ट्वा नश्यंति दूरेण वातोद्धूतं यथा दलम् ।। १२ ।।\nयद्गृहे तुलसीकाष्ठं पत्रं शुष्कमथाऽऽर्द्रकम् ।।\nभवंति तद्गृहे नैव पापं संक्रमते कलौ ।। १३ ।।\nतुलसी काष्ठमालाभिर्भूषितो र्भ्रमते भुवि ।।\nदुःस्वप्नं दुर्निमित्तं च न भयं शात्रवं क्वचित् ।।१४।।\nधारयंति न ये मालां हैतुकाः पापबुद्धयः ।।\nनरकान्न निवर्तंते दग्धाः कोपाग्निना मम ।। १५ ।।\nतस्माद्धार्या प्रयत्नेन माला तुलसिसंभवा ।।\nपद्माक्षनिर्मिता भक्त्या फलैर्धात्र्या सुपुण्यदा ।। १६ ।।\nतदूर्ध्वपुंड्रशंखाद्यैर्युक्तस्तुलसिमूलके ।।\nसन्ध्योपास्त्यादिकं कुर्यात्कुशपाणिर्हिं मां स्मरन् ।। १७ ।।\nकृतसन्ध्यादिको भक्तस्ततः संपूजयेच्च माम् ।।\nगुरुश्चेत्तत्र वर्तेत आदौ गत्वा नमेद्गुरुम् ।। १८ ।।\nकिंचिद्दत्त्वोपायनं च दण्डवत्प्रणमेन्मुदा ।।\nआचम्यैकाग्रमनसा पूजामण्डपमाविशेत् ।। १९ ।।\nउपविश्याऽऽसने रम्ये कृष्णाजिनकुशोत्तरे ।।\nसम्यक्पद्मासनासीनो भूतशुद्धिं समाचरेत् ।। 2.5.4.२० ।।\nप्राणायामत्रयं कृत्वा मन्त्रेण च जितेंद्रियः ।।\nउदङ्मुखस्ततः कृत्वा हृत्पंकजमनुत्तमम्।।\nविकासं तस्य कुर्वीत विज्ञानरविणा हृदि ।। २१ ।।\nकर्णिकायां न्यसेच्चार्कं शशिनं चाग्निमेव च ।।\nत्रयं  त्रयात्मके तस्मिश्चिंतयेद्वैष्णवो नरः ।।\nनानारत्नमयं पीठं तेषामुपरि विन्यसेत् ।। २२ ।।\nतस्मिन्मृदुश्लक्ष्णतरं बालार्कसदृशद्युति ।।\nअष्टैश्वर्यदलं पद्मं मन्त्राक्षरमयं न्यसेत् ।। २३ ।।\nतस्मिन्देवं समासीनं कोटिशीतांशुसन्निभम् ।।\nचतुर्भुजं महापद्मशंखचक्रगदाधरम् ।। २४ ।।\nपद्मपत्रविशालाक्षं सर्वलक्षणलक्षितम् ।।\nश्रीवत्सकौस्तुभोरस्कं पीतवस्त्रान्वितं च माम् ।। २५ ।।\nविचित्राभरणैर्युक्तं दिव्यमंडनमंडितम् ।।\nदिव्यचन्दनलिप्तांगं दिव्यपुष्पोपशोभितम् ।। २६ ।।\nतुलसीकोमलदलवनमालाविभूषितम् ।।\nकोटिबालार्कसदृशं कान्तं दिव्यश्रिया सह ।। २७ ।।\nसर्वलक्षणलक्षिण्या समाश्लिष्टतनुं शिवम् ।।\nएवं ध्यात्वा जपेन्मंत्रं समाहितमनाः शुचिः ।। २८ ।।\nसहस्रं शतवारं वा यथाशक्ति जपेन्मनुम् ।।\nमनसैवाऽर्चनं कृत्वा ततो विधिवदाचरेत् ।। २९ ।।\nसंप्रदायाऽनुरोधेन शंखं स्थाप्य ममाग्रतः ।।\nदूर्वांकुरैश्च पुष्पैश्च गंधोदेन च पूरितम् ।। 2.5.4.३० ।।\nदक्षिणे गंधपुष्पाणां पात्रं स्थाप्य च देशिकैः ।।\nवामभागे न्यसेत्कुंभं वस्त्रपूतं सुवासितम् ।। ३१ ।।\nपुरतो मम घंटां च दिक्षु दीपान्नियोजयेत् ।।\nअन्यत्सर्वं साधनं च यथास्थानेषु विन्यसेत् ।।३२।।\nअर्घ्यपाद्याऽऽचमनीयमधुपर्कस्य कारणात् ।।\nविन्यसेत्पुरतो मह्यं चत्वार्यमत्रकाणि वै ।। ३३ ।।\nसिद्धार्थाऽक्षतपुष्पाणि कुशाग्रं तिलचंदनम् ।।\nफलं यवाश्चतुर्वक्त्र अर्घ्यपात्रे विनिःक्षिपेत् ।।३४।।\nदूर्वा विष्णुपदी श्यामा पद्मं चैव चतुर्थकम् ।।\nपाद्यपात्रे न्यसेत्पुत्र देशिको मम तुष्टये ।। ३५ ।।\nकंकोलं च लवंगं च फलं मालतिसंभवम् ।।\nकुर्याद्वै श्रद्धया पुत्र पात्र आचमनीयके ।। ३६ ।।\nगव्यं पयो दधि मधु घृतं खंड समन्वितम् ।।\nमधुपर्कस्य पात्रे वै दद्याद्वै श्रद्धयाऽर्चकः ।। ३७ ।।\nउक्तानां द्रव्यजातीनामलाभे पत्रपुष्पयोः ।।\nतत्तद्भावनया कुर्यात्सर्वदा विधिकोविदः ।। ३८ ।।\nकरन्यासं ततः कुर्यादंगन्यासं तथैव च ।।\nपंचांगं वा षडंगं वा विन्यसेत्संप्रदायतः ।। ३९ ।।\nममाऽनुस्मरणं कार्यमात्मानं मत्समं स्मरेत् ।।\nपूजारंभे चतुर्वक्त्रं मंगलं तु पठेन्नरः ।। 2.5.4.४० ।।\nअथ संपूजयेच्छंखं पांचजन्यं मम प्रियम् ।।\nयस्य संपूजनाद्वत्स आनंदः परमो मम ।।\nशंखस्य पूजने वत्स मंत्रानेतानुदीरयेत् ।। ४१ ।।\nत्वं पुरा सागरोत्पन्नो विष्णुना विधृतः करे ।।\nनिर्मितः सर्वदेवैश्च पांचजन्य नमोऽस्तु ते ।। ४२ ।।\nतव नादेन जीमूता वित्रसंति सुराऽसुराः ।।\nशशांकाऽयुतदीप्ताभ पांचजन्य नमोऽस्तु ते ।।४३।।\nगर्भा देवारिनारीणां विलीयंते सहस्रधा ।।\nतव नादेन पाताले पांचजन्य नमोऽस्तु ते ।। ४४ ।।\nदर्शनेनैव शंखस्य किं पुनः स्पर्शने कृते ।।\nविलयं यांति पापानि हिमवद्भास्करोदये ।। ४५ ।।\nनत्वा शंखं करे धृत्वा मंत्रैरेभिस्तु वैष्णवः ।।\nयः स्नापयति मां भक्त्या तस्य पुण्यमनंतकम् ।। ४६ ।।\nसुवासितेन तैलेन कुर्यादभ्यंजनं ततः ।।\nकस्तूर्या चंदनेनैव कुर्यादुद्वर्तनादिकम्।। ४७।।\nसुगंधवासितैस्तोयैः स्नाप्य मंत्रयुतैः शुभैः ।।\nअर्घ्यं  दत्त्वा ततो वत्स पाद्यमाचमनीयकम् ।।\nमधुपर्कं ततो दद्यादथ सर्वोपचारकान् ।। ४८ ।।\nवस्त्रैराभरणैर्दिव्यैरलंकृत्य यथाविधि ।।\nपुष्पैः संपूजयेत्पीठं तत्र देवं निधाय च ।।४९।।\nवस्त्राऽलंकारगंधादीनर्पयेच्छ्रद्धया मम ।।\nनैवेद्यं विविधं दद्यात्पायसाऽपूपमिश्रितम् ।।\nसकर्पूरं च तांबूलं भक्त्या चैव निवेदयेत् ।। 2.5.4.५० ।।\nसुरभीणि च पुष्पाणि भक्त्या सम्यङ्निवेदयेत्।।\nधूपं दशांगमष्टांगं दीपं च सुमनोहरम् ।। ५१ ।।\nपरिणीय प्रणम्याथ स्तुत्वा स्तुतिभिरादरात् ।।\nशाययित्वा तु पर्यंके मगलार्घ्यं निवेदयेत्।। ५२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये शंखपूजाविधिकथनंनाम चतुर्थोऽध्यायः ।। ४ ।।"
  }
]
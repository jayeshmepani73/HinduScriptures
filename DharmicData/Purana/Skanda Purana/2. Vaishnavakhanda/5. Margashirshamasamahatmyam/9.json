[
  {
    "text": "।। ब्रह्मोवाच ।। ।।\nनैवेद्यस्य विधिं ब्रूहि देव मे तत्त्वतः प्रभो ।।\nअन्नं कतिविधं चेष्टं व्यंजनादीन्यशेषतः ।। १ ।।\n।।श्रीभगवानुवाच ।। ।।\nसाधु पृष्टं त्वया वत्स मम प्रीतिकरं परम् ।।\nवक्ष्यामि तेऽन्नपानादिव्यंजनादीन्यशेषतः ।। २ ।।\nआदौ हिरण्मयं पात्रं तदभावे च राजतम् ।।\nतदभावे च पालाशं विस्तीर्णं बहुसुन्दरम् ।। ३ ।।\nकचोलाः शतशः कार्याः पात्रे वै परितोऽनघ ।।\nतन्मध्ये व्यंजना देया नानाफलमयाः शुभाः ।। ४ ।।\nपायसं चन्द्रसंकाशं पात्रे वै शर्करायुतम् ।।\nभक्तं कुमुदसंकाशं मुद्गान्काचप्रभाञ्छुभान् ।। ५ ।।\nनानाव्यंजनसंरुद्धं त्रिभिः पंक्तिभिरेव च ।।\nनिंबूरसेन चंद्रेण फलमूलयुतेन च ।। ६ ।।\nवैकृताश्च तदा कार्याः शतशो भोजने मम ।।\nद्राक्षास्तु मिश्रिताश्चूतकरमर्द कृताः शुभाः ।। ७ ।।\nमरीचपिप्पलीसार्द्रकैलाचंद्रकसंयुताः ।।\nक्वाथिताः कथिकाः कार्याः शतशो भोजने मम ।। ८ ।।\nप्रलेहनास्तथा कार्याः कचोलशतसंकुलाः ।।\nनानाकुसुमसंमोदयुक्ताः सहसि मे प्रियाः ।। ९ ।।\nमंडका वर्तुला रम्याः समाः सर्वत्र बिंदुवत् ।।\nसितया सहितेनाऽथ दुग्धेन क्वथितेन च ।। 2.5.9.१० ।।\nमधुवर्णेन गव्येन युक्ते तस्मिन्सुभोजने ।।\nकचोले सुप्रभे वत्स स्थितं कांचनसुप्रभम् ।। ११ ।।\nघृतं सुवासितं प्रीत्या देयं हि मम भोजने ।।\nतत्र गोधूमपात्रेण चंद्रकेण हि चोज्ज्वलम् ।। १२ ।।\nसौवाह्लिकाः पूरिकास्तु शतच्छिद्राः सवेष्टिकाः ।।\nअपूपाश्च तथा क्षीरं प्रकारांस्तु प्रकारयेत् ।। १३ ।।\nमणयः सूत्रसंज्ञाश्च मालतीकुसुमादयः ।।\nपर्पटा वर्पटा रम्या माषकूष्मांडसंभवाः ।। १४ ।।\nवटकान्नवधा रम्यान्कुर्यान्मासे सहे मम ।।\nद्विधा जातीमरीचैश्च पूरिता द्रोणके शुभाः ।। १५ ।।\nयुक्तेन लवणेनाऽतिशुद्धतैलेन पूरिताः ।।\nकुंकुमाभाः स्नेहहीनाः सक्षता इव दुर्जनाः ।। १६ ।।\nदधिदुग्धयुताः केचिच्चिंचिणीचूतसंभवाः ।।\nद्राक्षारसयुताः केचित्तथैवेक्षुरसैर्युताः ।। १७ ।।\nराजिका जलमध्यस्थास्तथाऽन्ये सितया सह ।।\nरसैश्चतुर्विधैश्चान्यैर्वटका नवधा मताः ।। १८ ।।\nवज्रप्रभाऽनुकणिकाचारबीजसुखारिकैः ।।\nशकलैर्नारिकेलस्य लवंगशतसंयुताः ।। १९ ।।\nघृतक्षीरसिताद्यास्ताः कटाहे सुप्रलोडिताः ।।\nलब्धासितादिकृसररम्याः स्निग्धाश्च फेणिकाः ।। 2.5.9.२० ।।\nपराकिकासु वै पक्वाः कृताश्चंद्रेण पोलिकाः ।।\nमोदकास्तत्र वै कार्याश्चारबीजभवाः परे ।। २१ ।।\nसितया सहिताः कार्या अन्ये दुग्धेन निर्मिताः ।।\nनारिकेलफलैश्चाऽन्ये वृक्षनिर्यासनिर्मिताः ।। २२ ।।\nबदामैश्च शुभाश्चाऽन्ये तिलैश्च कणबीजकैः ।।\nईदृशान्मोदकांश्चान्यांस्तुष्ट्यर्थं मम कारयेत् ।। २३ ।।\nअर्शोघ्नं मोचनीकंदं तथाऽऽर्द्रं करमर्दकम् ।।\nनारिंगं चिंचिणीकं च कंकोलफलमेव च ।। २४ ।।\nदशारं त्रिपुरीजातं शुभं निंबफलं बिसम् ।।\nतिंदूफलं लवंगं च श्रीफलं तिलकं लुति ।। २५ ।।\nवल्कलं वंशकारीरं तथा कायफलं बलम् ।।\nद्राक्षाफलं चूतफलं रम्यं कंटकिनीफलम् ।। २६ ।।\nधात्रीफलं शुक्तिभवं फलमंबाडवं तथा ।।\nरंभाफलं पिप्पली च मरीचाश्च मनोहराः ।। २७ ।।\nशुद्धसर्षपतैलेन लवणेन सुवेधितम् ।।\nतथा राजिकया विद्धं त्रिभिर्वर्षैर्घटे स्थितम् ।। २८ ।।\nएवंविधानि जातानि व्यंजनानि च मानद ।।\nकर्तव्यानि सहोमासे मम प्रीतिकराणि वै ।। २९ ।।\nएतादृशे भोजने चेदसामर्थ्यं भवेद्यदि ।।\nएवं कार्यं तदा तेन संक्षेपेण शृणुष्व मे ।। 2.5.9.३० ।।\nलड्डूकमेकं घृतपूरमेकं फेनद्वयं कोकरसत्रयं च ।।\nघृतप्लुतं मंडकषोडशानां वटाष्टदायी नरकं न पश्येत् ।। ३१ ।।\nआढकं सुचिरपर्युषितं च दुग्धं खंडस्य षोडशपलानि शशिप्रभस्य ।।\nसर्पिष्पलं मधुपलं मरिचं द्विकर्षं शुंठ्याः पलार्धमथवाऽर्धपलं चतुर्णाम् ।। ३२ ।।\nश्लक्ष्णे पटे ललनया मृदुपाणिघृष्टां कर्पूरधूलिधवलीकृतभांडसंस्थाम् ।।\nएतां शुभां रसवतीं प्रकरोति यो वै कामान्ददामि सकलान्मनुजस्य तस्य ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमाहात्म्ये नैवेद्यविधिकथनंनाम नवमोऽध्यायः ।। ९ ।।"
  }
]
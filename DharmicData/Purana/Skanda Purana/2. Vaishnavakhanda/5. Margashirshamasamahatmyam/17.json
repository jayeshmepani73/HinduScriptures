[
  {
    "text": "।। ब्रह्मोवाच ।। ।।\nकस्मिन्क्षेत्रे हि देवेश मार्गशीर्षोऽधिकः स्मृतः ।।\nकिं फलं च भवेत्तस्मिन्नेतत्सर्वं वद प्रभो ।। १ ।।\n।। श्रीभगवानुवाच ।। ।।\nमधुरेति सुविख्यातमस्ति क्षेत्रं परं मम ।।\nसुरम्या च प्रशस्ता च जन्मभूमिः प्रिया मम ।। २ ।।\nपदेपदे तीर्थफलं मधुरायां चतुर्मुख ।।\nयत्रयत्र नरः स्नातो मुच्यते घोरकिल्बिषात् ।। ३ ।।\nसर्वधर्मविहीनानां पुरुषाणां दुरात्मनाम् ।।\nनरकार्तिहरा पुत्र मधुरा पापनाशिनी ।। ४ ।।\nकृतघ्नश्च सुरापश्च चौरो भग्नव्रतस्तथा ।।\nमधुरां प्राप्य मनुजो मुच्यते घोरपातकात् ।। ५ ।।\nसूर्यौदये तमो नश्येद्यथा वज्रभयान्नगाः ।।\nतार्क्ष्यं दृष्ट्वा यथा सर्पा मेघा वातहता यथा ।। ६ ।।\nतत्त्वज्ञानाद्यथा दुःखं हरिं दृष्ट्वा यथा गजाः ।।\nतथा पापानि नश्यंति मथुरादर्शनात्सुत ।। ७ ।।\nश्रद्धया भक्तियुक्तस्तु दृष्ट्वा मधुपुरीं नरः ।।\nब्रह्महाऽपि विशुध्येत किं पुनस्त्वन्यपातकी ।। ८ ।।\nमथुरां स्नातुकामस्य गच्छतस्तु पदेपदे ।।\nनिराशानि व्रजंत्येव पापानि च शरीरतः ।। ९ ।।\nअनुषंगेण गच्छंति वाणिज्येनाऽपि सेवया ।।\nमधुरास्नानमात्रेण दिवं यांति गतांहसः ।। 2.5.17.१० ।।\nनामाऽपि गृह्णतामस्याः सदा मुक्तिर्न संशयः ।।\nसदा कृतयुगं तत्र सदा चैवोत्तरायणम् ।। ११ ।।\nयः शृणोति चतुर्वक्त्र माधुरं मम मंदिरम् ।।\nअन्येनोच्चारिते सद्यः सोऽपि पापात्प्रमुच्यते ।। १२ ।।\nत्रिरात्रमपि ये तत्र वसंति मनुजाः सुत ।।\nतेषां पुनंति सहृष्टाः स्पृष्टाश्चरणरेणवः ।। १३ ।।\nयथा तृणसमूहं तु ज्वलयंति स्फुलिंगकाः ।।\nतथा महांति पापानि दहते मथुरा पुरी ।। १४ ।।\nस्नानेन सर्वतीर्थानां यः स्यात्सुकृतसंचयः ।।\nततोऽधिकतरं प्रोक्ता मथुरा सर्वमंडले ।। १५ ।।\nचतुर्णामपि वेदानां पुण्यमध्ययनाच्च यत् ।।\nतत्पुण्यं जायते तत्र मथुरां स्मरतां नृणाम् ।। १६ ।।\nअन्यत्र हि कृतं पापं तीर्थमासाद्य नश्यति ।।\nतीर्थेषु यत्कृतं पापं वज्रलेपो भविष्यति ।। १७ ।।\nमथुरायां कृतं पापं मथुरायां प्रणश्यति ।।\nधर्मार्थकाममोक्षाख्यं स्थित्वा तत्र लभेन्नरः ।। १८ ।।\nअन्यत्र दशभिर्वर्षैः प्रारब्धं भुज्यते हि यत् ।।\nकिल्विषं च चतुर्वक्त्र माथुरे दशभिर्दिनैः ।।१९।।\nदिवि नैव न पाताले नांतरिक्षे न मानुषे ।।\nसमं तु मथुरायां हि प्रियं मम सदैव हि ।। 2.5.17.२० ।।\nसर्वेषामेव तीर्थानां माथुरं परमं महत् ।।\nबालक्रीडनरूपाणि कृतानि सह गोपकैः ।। २१ ।।\nत्रिंशद्वर्षसहस्राणि त्रिंशद्वर्षशतानि च ।।\nयत्फलं भारते वर्षे तत्फलं मथुरां स्मरन् ।। २२ ।।\nसन्निहत्यां तु यत्पुण्यं राहुग्रस्ते दिवाकरे ।।\nततोधिकं लभेत्पुत्र मथुरायां दिनेदिने ।। २३ ।।\nपूर्णे वर्षसहस्रे तु तीर्थराजे तु यत्फलम् ।।\nतत्फलं लभते पुत्र सहोमासे मधोः पुरे ।। २४ ।।\nपूर्णे वर्षसहस्रे तु वाराणस्यां च यत्फलम् ।।\nतत्फलं लभते पुत्र मथुरायां सहो दिने ।। २५ ।।\nगोदावरीद्वारकयोर्नरो यः क्षेत्रे कुरूणां क्षितिदायको यः ।।\nषण्मासकात्साधयते गयायां समं भवेन्नो दिनमेकमाथुरम् ।। २६ ।।\nन द्वारका काशिकांची न माया गदाधरो यस्य समं न तीर्थम् ।।\nसंतर्पिता यद्यमुनाजलेन वांछंति नो वै पितरः पिंडदानम् ।। २७ ।।\nमथुरायां प्रकुर्वंति पुरीसाधारणीदृशम् ।।\nये नरास्तेऽपि विज्ञेयाः पापराशिभिरन्विताः ।। २८ ।।\nन दृष्टा मथुरा येन दिदृक्षा यस्य जायते ।।\nयत्र तत्र मृतस्याऽपि माथुरे जन्म जायते ।। २९ ।।\nभूमे रजांसि गणयेत्कालेनाऽपि चतुर्मुख ।।\nमाथुरे यानि तीर्थानि तेषां संख्या न विद्यते ।। 2.5.17.३० ।।\nकुरु भोः कुरु भो वासं मथुराख्यां पुरीं प्रति ।।\nवसामि सततं तस्यां गोपकन्याभिरावृतः ।। ३१ ।।\nरेरे संसारमग्नाश्च शिष्या मे शृणुताऽपरे ।।\nयदीच्छथ सुखं सांद्रं वासं कुरुत मत्पुरीम् ।। ३२ ।।\nअहो लोको महानंदो नेत्रयुक्तो न पश्यति ।।\nमाथुरे विद्यमानेऽपि संसृतिं भजते सदा ।। ३३ ।।\nमानुषीं योनिमतुलां लब्ध्वा भाग्यस्य योगतः ।।\nवृथैवायुर्गतं तेषां न दृष्टा मथुरापुरी ।। ३४ ।।\nअहो मतेः सुदौर्बल्यमहो भाग्यस्य दुर्विधिः ।।\nअहो मोहस्य महिमा मथुरा नैव सेव्यते ।। ३५ ।।\nमथुरां तु परित्यज्य योऽन्यत्र कुरुते मतिम् ।।\nमूढो भ्रमति संसारे मोहितो मम मायया ।। ३६ ।।\nमथुरामपि संप्राप्य योऽन्यत्र कुरुते स्पृहाम् ।।\nदुर्बुद्धेस्तस्य किं ज्ञानं सोऽज्ञानेन विजृंभितः ।। ।। ३७ ।।\nमात्रा पित्रा परित्यक्ता ये त्यक्ता निजबंधुभिः ।।\nयेषां क्वापि गतिर्नास्ति तेषां मम पुरी गतिः ।। ३८ ।।\nपापराशिभिराक्रांता ये दारिद्र्य पराजिताः ।।\nयेषां क्वापि गतिर्नास्ति तेषां मम पुरी गतिः ।। ३९ ।।\nसारात्सारतरं स्थानं गुह्याद्गुह्यतरं परम् ।।\nगतिमन्वेषमाणानां मथुरा परमा गतिः ।। 2.5.17.४० ।।\nन तत्पुण्यैर्न तद्दानैर्न तपोभिर्न तु स्तवैः ।।\nन लभ्यं विविधैर्योगैर्लभ्यं मदनुभावतः ।। ४१ ।।\nमयि येषां स्थिरा भक्तिर्भूयसी येषु मत्कृपा ।।\nतेषामेव हि धन्यानां मथुरायां भवेद्गतिः ।। ४२ ।।\nया गतिर्योगयुक्तस्य ब्रह्मज्ञस्य मनीषिणः ।।\nसा गतिस्त्यजतः प्राणान्मथुरायां नरस्य च ।। ४३ ।।\nकाश्यादिपुर्यो यदि संति लोके तासां तु मध्ये मथुरैव धन्या ।।\nया जन्ममौंजीव्रतमुक्तिदानैर्नृणां चतुर्धा विदधाति मुक्तिम् ।। ।। ४४ ।।\nन योगैर्या गतिर्लभ्या मन्वंतरशतैरपि ।।\nअन्यत्र हेलया साऽत्र लभ्यते मत्प्रसादतः ।।४५।।\nन पापेभ्यो भयं यत्र न भयं यत्र वै यमात् ।।\nन गर्भवासभीर्यत्र तत्क्षेत्रं को न संश्रयेत्।। ४६।।\nमथुरायां च यत्पुण्यं तत्पुण्यस्य फलं शृणु ।।\nमथुरायां समासाद्य मथुरायां मृता हि ये ।। ४७ ।।\nअपि कीटपतंगाद्या जायंते ते चतुर्भुजाः ।।\nकूलात्पतंति ये वृक्षास्तेऽपि यांति परां गतिम् ।। ४८ ।।\nमूका जडांधबधिरास्तपोनियमवर्जिताः ।।\nकालेनैव मृता ये च मम लोकं व्रजंति ते ।। ४९ ।।\nसर्पदष्टाः पशुहताः पावकांबुविनाशिताः।।\nलब्धाऽपमृत्यवो ये च माथुरे मम लोकगाः ।। 2.5.17.५० ।।\nसत्यं सत्यं मुनिश्रेष्ठ ब्रुवे शपथपूर्वकम् ।।\nसर्वाऽभीष्टप्रदं नान्यन्मथुरायाः समं क्वचित् ।। ६१ ।।\nत्रिवर्गदा कामिनां या मुमुक्षूणां च मुक्तिदा ।।\nभक्तीच्छोर्भक्तिदा कस्तां मथुरां नाऽऽश्रयेद्बुधः ।। ५२ ।।\nएतादृशी मधुपुरी कर्त्तव्या मार्गशीर्षके ।।\nतदभावे पुष्करं हि कर्तव्यं विधिपूर्वकम् ।। ५३ ।।\nज्येष्ठं हि ब्रह्मणः कुण्डं मध्यं कुण्डं च वैष्णवम् ।।\nकनिष्ठं रुद्रदैवत्यमिति जानीहि बुद्धिमन् ।।५४।।\nएषु स्नानं च दानं च श्राद्धं च विधिपूर्वकम् ।।\nपूजा च महती कार्या मम प्रीतिकरा सुत ।। ५५ ।।\nपूर्णा या तु भवेत्पुत्र सहोमासे मम प्रिया ।।\nतस्यां यत्क्रियते पुण्यं मम प्रीतिकरं भवेत् ।। ५६ ।।\nगोदानमन्नदानं च हेमदानं च पुत्रक ।।\nधरादानं च कर्तव्यं पूर्णायां विधिपूर्वकम् ।। ५७ ।।\nसहोमासे हि पूर्णायां सद्मदानं च कारयेत् ।।\nयत्किंचित्क्रियते पूर्णं तदक्षय्यफलं भवेत् ।। ५८ ।।\nब्रह्मभोज्यं हि कर्तव्यं यथाविभवसारतः ।।\nपूर्णायामेव कर्तव्य उत्सवो व्रतपूर्त्तये ।। ५९ ।।\nयादृशी मथुरा पुत्र सहोमासे मम प्रिया ।।\nन तथा तीर्थराजाद्यास्तदभावे च पुष्करम् ।। 2.5.17.६० ।।\nपुष्करे मथुरायां वै पूर्णा कार्या विचक्षणैः ।।\nयत्र कुत्रापि वा कार्या विधियुक्ता च पूर्णिमा ।। ६१ ।।\nस्नानं दानं तथा पूजां पूर्णायां न करोति यः ।।\nषष्टिवर्षसहस्राणि पच्यते रौरवादिषु ।। ६२ ।।\nतस्मात्सर्वप्रयत्नेन मान्या पूर्णा विचक्षणैः ।।\nमार्गशीर्षेण संयुक्ता अनंतफलदायिनी ।। ६३ ।।\nयथा ते कथितं वत्स मार्गशीर्षं मम प्रियम् ।।\nकरोति यो नरो भक्त्या तस्य पुण्यफलं शृणु ।। ६४ ।।\nतीर्थायुतेषु यत्पुण्यं यत्पुण्यं व्रतकोटिभिः ।।\nसर्वयज्ञेषु यत्पुण्यं तत्पुण्यं समवाप्नुयात् ।। ६५ ।।\nअपुत्रो लभते पुत्रं निर्धनो धनमेव च ।।\nविद्यार्थी च तथा विद्यां रूपार्थी रूपमाप्नुयात् ।। ६६ ।।\nब्राह्मणो ब्रह्मवर्चस्वी क्षत्रियो विजयी भवेत् ।।\nवैश्यो निधिपतित्वं च शूद्रः शुद्ध्येत पातकात् ।। ६७ ।।\nयद्दुर्लभं च दुष्प्राप्यं त्रिषु लोकेषु मानद ।।\nतत्सर्वं प्राप्नुयान्मर्त्यः सहोमासे न संशयः ।। ६८ ।।\nयद्यप्येतेषु कामेषु सक्ता ये मानवाः सुत ।।\nतुष्टा ह्यंते चतुर्वक्त्र न कामार्हा महाभुज ।। ६९ ।।\nसुदुर्लभा हि सद्भक्तिर्मम वश्यकरी शुभा ।।\nसा वै संप्राप्यते पुत्र सहोमासे श्रुते तथा ।। 2.5.17.७० ।।\nमम प्रीतिकरं मासं सर्वदा मम वल्लभम् ।।\nसर्वं संप्राप्यतेऽमुष्मान्मत्प्रसादाच्चतुर्मुख ।। ७१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे ब्रह्मविष्णुसंवादे मार्गशीर्षमासमाहात्म्ये मथुरामाहात्म्यवर्णनंनाम सप्तदशोऽध्यायः ।। १७ ।।"
  }
]
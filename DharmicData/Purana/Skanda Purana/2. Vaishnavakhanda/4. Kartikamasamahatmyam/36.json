[
  {
    "text": "।। ।। ब्रह्मोवाच ।। ।।\nयास्तिस्रस्तिथयः पुण्या अंतिके शुक्लपक्षके ।।\nकार्तिके मासि विप्रेंद्र पूर्णिमांताः शुभवहाः ।। १ ।।\nअंतिपुष्करिणी संज्ञा सर्वपापक्षयावहा ।।\nकार्त्तिके मासि संपूर्णं यो वै स्नानं करोति ह ।। २ ।।\nतिथिष्वेतासु सः स्नानात्पूर्णमेव फलं लभेत् ।।\nसर्वे वेदास्त्रयोदश्यां गत्वा जन्तून्पुनंति हि ।। ३ ।।\nचतुर्दश्यां सयज्ञाश्च देवा जंतून्पुनंति हि ।।\nपूर्णिमायां सुतीर्थानि विष्णुना संस्थितानि हि ।। ४ ।।\nब्रह्मघ्नान्वा सुरापान्वा सर्वाञ्जंतून्पुनंति हि ।।\nउष्णोदकेन यः स्नायात्कार्त्तिक्यादिदिनत्रये ।। ५ ।।\nरौरवं नरकं याति यावदिंद्राश्चतुर्दश ।।\nआमासनियमाशक्तः कुर्यादेतद्दिनत्रये ।। ६ ।।\nतेन पूर्णफलं प्राप्य मोदते विष्णुमंदिरे ।।\nयो वै देवान्पितॄन्विष्णुं गुरुमुद्दिश्य मानवः ।। ७ ।।\nन स्नानादि करोत्यद्धा स याति नरकं ध्रुवम् ।।\nकुटुंबभोजन यस्तु गृहस्थस्तु दिनत्रये ।। ।। ८ ।।\nसर्वान्पितॄन्समुद्धृत्य स याति परमं पदम् ।।\nगीतापाठं तु यः कुर्यादंतिमे च दिनत्रये ।। ९ ।।\nदिनेदिनेऽश्वमेधानां फलमेति न संशयः ।।\nसहस्रनामपठनं यः कुर्यात्तु दिनत्रये ।। 2.4.36.१० ।।\nन पापैर्लिप्यते क्वाऽपि पद्मपत्रमिवांऽभसा ।।\nदेवत्वं मनुजैः कैश्चित्कैश्चित्सिद्धत्वमेव च ।। ११ ।।\nतस्य पुण्यफलं वक्तुं कः शक्तो दिवि वा भुवि ।।\nयो वै भागवतं शास्त्रं शृणोति च दिनत्रयम् ।। १२ ।।\nकैश्चित्प्राप्तो ब्रह्मभावो दिनत्रयनिषेवणात् ।।\nब्रह्मज्ञानेन वा मुक्तिः प्रयागमरणेन वा ।। १३ ।।\nअथ वा कार्त्तिके मासि दिनत्रयनिषेवणात् ।।\nकार्त्तिके हरिपूजां तु यः करोति दिनत्रये ।। १४ ।।\nन तस्य पुनरावृत्तिः कल्पकोटिशतैरपि ।।\nकार्त्तिके मासि विप्रेंद्र सर्वमंत्यदिनत्रये ।। १५ ।।\nपुण्यं तत्राऽपि वैशेष्यं राकायां वर्ततेऽनघ।।\nप्रातःकाले समुत्थाय शौचं स्नानादिकं चरेत् ।। १६ ।।\nसमाप्य सर्वकर्माणि विष्णुपूजां समाचरेत् ।।\nउद्याने वा गृहे वाऽपि कार्त्तिक्यां विष्णुतत्परः ।। १७ ।।\nमंडपं तत्र कुर्वीत कदलीस्तंभमंडितम् ।।\nचूतपल्लवसंवीतमिक्षुदंडैः सुमंडितम्।। १८ ।।\nचित्रवस्त्रैः स्वलंकृत्य तत्र देवं प्रपूजयेत् ।।\nचूतपल्लवपुष्पाढ्यैः फलाद्यैः पूजयेद्धरिम् ।। १९ ।।\nशृणुयादूर्जमाहात्म्यं नियमेन शुचिः पुमान् ।।\nसंपूर्णमथ वाऽध्यायमेकश्लोकमथाऽपि वा ।। 2.4.36.२० ।।\nमुहूर्तं वाऽपि शृणुयात्कथां पुण्यां दिनेदिने ।।\nयदि प्रतिदिनं श्रोतुमशक्तः स्यात्तु मानवः ।। २१ ।।\nपुण्यमासेऽथवा पुण्यतिथौ संशृणुयादपि ।।\nतेन पुण्यप्रभावेन पापान्मुक्तो भवेन्नरः ।। २२ ।।\nपुराणज्ञः शुचिर्दक्षः शांतो विगतमत्सरः ।।\nसाधुः कारुणिको वाग्ग्मी वदेत्पुण्यां कथां सुधीः ।। २३।।\nव्यासासनं समारूढो यदा पौराणिको भवेत् ।।\nआसमाप्तेः प्रसंगस्य नमस्कुर्यान्न कस्यचित् ।। २४ ।।\nन दुर्जनसमाकीर्णे न शूद्रश्वापदावृते ।।\nदेशे न द्यूतसदने वदेत्पुण्यकथां सुधीः ।।२५।।\nश्रद्धाभक्तिसमायुक्ता नाऽन्यकार्येषु लालसा ।।\nवाग्यताः शुचयो दक्षाः श्रोतारः पुण्यभागिनः ।। २६ ।।\nअभक्ता ये कथां पुण्यां शृण्वंति मनुजाऽधमाः ।।\nतेषां पुण्यफलं नाऽस्ति दुःखं स्याजन्मजन्मनि ।। २७ ।।\nपौराणिकं च मासांते पूजयेद्भक्तितत्परः ।।\nगन्धमाल्यैस्तथा वस्त्रैरलंकारैर्धनेन च ।। २८ ।।\nशृण्वंति च कथां भक्त्या न दरिद्रा न पापिनः ।। २९ ।।\nकथायां कीर्त्यमानायां ये गच्छंत्यन्यतो नराः ।।\nभोगांतरे प्रणश्यंति तेषां दाराश्च संपदः ।। 2.4.36.३० ।।\nउच्चासनसमारूढो न नरः प्रणतो भवेत् ।।\nविषवृक्षस्तथा स्वापे वने चाऽजगरो भवेत् ।। ३१ ।।\nकथायां कीर्त्यमानायां विघ्नं कुर्वंति ये नराः ।।\nकोट्यब्दनरकान्भुक्त्वा भवंति ग्रामसूकराः ।। ३२ ।।\nये श्रावयंति मनुजाः कथां पौराणिकीं शुभाम् ।।\nकल्पकोटिशतं साग्रं तिष्ठंति ब्रह्मणः पदे ।। ३३ ।।\nआसनार्थे प्रयच्छति पुराणज्ञस्य ये नराः ।।\nकम्बलाजिनवासांसि मंचं फलकमेव वा ।। ३४ ।।\nपरिधानीयवस्त्राणि प्रयच्छंति च ये नराः ।।\nभूषणादि प्रयच्छंति वसेयुर्ब्रह्मसद्मनि ।। ३५ ।।\nवाचके परितुष्टे तु तुष्टाः स्युः सर्वदेवताः ।।\nअतः संतोषयेद्भक्त्या भक्तिश्रद्धान्वितः पुमान् ।।\nतस्य पुण्यफलं पूर्णं भवत्येव न संशयः ।। ३६ ।।\nयत्फलं सर्वयज्ञेषु सर्वदानेषु यत्फलम् ।।\nसकृत्पुराणश्रवणात्तत्फलं विंदते नरः ।।३७।।\nकलौ युगे विशेषेण पुराणश्रवणादृते ।।\nनास्ति धर्मः परः पुंसां नास्ति मुक्तिपथः परः ।।\nपुराणश्रवणाद्विष्णोर्नास्ति संकीर्तनात्परम् ।। ३८ ।।\nय एतदूर्जमाहात्म्यं शृणुयाच्छ्रावयेदपि ।।\nस तीर्थराज बदरीगमनस्य फलं लभेत् ।। ३९ ।।\nसर्वरोगापहं सर्वपापनाशकरं शुभम् ।। 2.4.36.४० ।।\nश्रुत्वा चैकपदे यो वै अगम्यागमने रतः ।।\nकन्यास्वस्रोर्विक्रयिणमुभयं तु विमोचयेत् ।। ४१ ।।\nमाहात्म्यमेतदाकर्ण्य पूजयेद्यस्तु पाठकम् ।।\nगोभूहिरण्यवस्त्रैश्च विष्णुतुल्यो यतो हि सः ।। ४२ ।।\nधर्मशास्त्रं पुराणं च वेदविद्यादिकं च यत् ।।\nपुस्तकं वाचकायैव दातव्यं धर्ममिच्छता ।।\nपुराणविद्यादातारो ह्यनंतफलभोगिनः ।। ।। ४३ ।।\nइदं यः पठते भक्त्या श्रुत्वा चैवाऽवधारयेत् ।।\nमुच्यते सर्वपापेभ्यो विष्णुलोकं स गच्छति ।। ४४ ।।\nन कस्याऽपीदमाख्येयं श्रद्धाहीनाय दुर्मतेः ।। ४५ ।।\nअपूजयित्वा गुरुमग्रबुद्ध्या धर्मप्रवक्तारमनन्यबुद्धिः ।।\nभुक्त्वा तु भोगान्नरकेषु चैव ततो हि जन्मान्तर दुःखभोगी ।। ४६ ।।\nतस्मात्संपूजयेद्भक्त्या गुरुं तत्त्वावबोधकम् ।।\nमाहात्म्यस्य च लेशोऽयं तव चोक्तो मयाऽनघ ।। ४७ ।।\nन शक्यते हि संपूर्णं वक्तुं वर्षशतैरपि ।।\nपुरा कैलासशिखरे पार्वत्यै प्रोक्तवाञ्च्छिवः ।। ४८ ।।\nकार्तिकस्य तु माहात्म्यं यावद्वर्षशतं वदन् ।।\nतथापि नांतमगमदशक्तो विरराम ह ।। ४९ ।।\nपुत्रार्थी च धनार्थी च राज्यार्थी स्वफलं लभेत् ।।\nकिमत्र बहुनोक्तेन मोक्षार्थी मोक्षमाप्नुयात् ।। 2.4.36.५० ।।\n।। सूत उवाच ।। ।।\nइत्युक्तो ब्रह्मणा चैव नारदः प्रेमनिर्भरः ।।\nभूयोभूयो नमस्कृत्य ययौ यादृच्छिको मुनिः ।। ५१ ।।\nकथितं शंकरेणाऽपि पुत्राय हितकाम्यया ।।\nपितुस्तद्वाक्यमाकर्ण्य षण्मुखो हर्षनिर्भरः ।। ५२ ।।\nकृष्णेन सत्यभामायै कार्तिकस्य च वैभवः ।।\nकथितस्तेन संतुष्टा सत्या व्रतमथाऽकरोत् ।।५३।।\nऋषयो वालखिल्येभ्यः श्रुत्वा माहात्म्यमुत्तमम् ।।\nऊर्जव्रतपरा जातास्तस्मादूर्जोऽतिवल्लभः ।। ५४ ।।\nअधीत्य सर्वशास्त्राणि पयःसारमिवोद्धृतम् ।।\nनाऽनेन सदृशं शास्त्रं विष्णुप्रीतिकरं शुभम् ।। ५५ ।।\n।। व्यास उवाच ।। ।।\nइत्युक्त्वा तानृषीन्सर्वान्सूतो वै धर्मवित्तमः ।।\nविरराम ततस्ते तु पूजां चक्रुस्तदास्य च ।। ५६ ।।\nते पुनः स्वाश्रमं गत्वा हृष्टास्ते परमर्षयः ।।\nयथा सूतेनोपदिष्टं तथा चक्रुर्व्रतं शुभम् ।। ५७ ।।\nअनेन विधिना ये वै कुर्वंति कार्तिकव्रतम् ।।\nते सर्वपापनिर्मुक्ता गच्छंति विष्णुमंदिरम् ।। ५८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये पुष्करिणीसंज्ञिकांतिमतिथित्रयमाहात्म्यकथनपूर्वकपुराण श्रवणमहिमवर्णनंनाम षट्त्रिंशोऽध्यायः ।। ३६ ।।"
  }
]
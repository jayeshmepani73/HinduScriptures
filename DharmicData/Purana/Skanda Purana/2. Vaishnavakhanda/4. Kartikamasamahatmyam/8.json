[
  {
    "text": "।। नारद उवाच ।। ।।\nभूयः कथय तृप्तिर्हि नास्ति मे कमलासन ।।\nत्वद्वागमृतपानेन तृषा भूयः प्रवर्धते ।। १ ।।\n।। ब्रह्मोवाच ।। ।।\nप्रातः स्नात्वा शुचिर्भूत्वा कार्तिके विष्णुतत्परः ।।\nदेवं दामोदरं पूज्य कोमलैस्तुलसीदलैः ।।\nस तु मोक्षमवाप्नोति नाऽत्र कार्या विचारणा ।। २ ।।\nभक्त्या विरहितो यस्तु सुवर्णादिभिरर्चयेत् ।।\nतस्य पूजां न गृह्णाति नाऽत्र कार्या विचारणा ।। ३ ।।\nसर्वेषामपि वर्णानां भक्तिरेषा परा स्मृता ।।\nभक्त्या विरहितं कर्म न विष्णोः प्रियकारणम् ।। ४ ।।\nभक्त्या संपूजितो नित्यं तुलस्यास्तु दलार्धतः ।।\nस्वयं प्रत्यक्षमायाति भगवान्हरिरीश्वरः ।। ५ ।।\nविष्णुदासः पुरा भक्त्या तुलसीपूजनेन च ।।\nविष्णुलोकं गतः शीघ्रं चोलो गौणत्वमागतः ।। ६ ।।\nतुलस्याः शृणु माहात्म्यं पापघ्नं पुण्यवर्द्धनम् ।।\nयत्पुरा विष्णुना प्रोक्तं रमायै तद्वदाम्यहम् ।। ७ ।।\nसंप्राप्ते कार्तिके मासि तुलस्याः पूजनं हरेः।।\nये कुर्वंति नरा भक्त्या ते यांति परमं पदम् ।।८।।\nतस्मात्सर्वप्रयत्नेन तुलस्याः कोमलैर्दलैः ।।\nपूजनीयो महाभक्त्या सर्वक्लेशविनाशनः ।। ९ ।।\nरोपिता तुलसी यावत्कुरुते मूलविस्तरम् ।।\nतावद्युगसहस्राणि ब्रह्मलोके महीयते ।। 2.4.8.१० ।।\nतुलसीपत्रसंयुक्तजले स्नानं चरेद्यदि ।।\nसर्वपापविनिर्मुक्तो मोदते विष्णुमंदिरे ।। ११ ।।\nवृन्दावनं च कुरुते रोपणार्थं महामुने ।।\nतावतैव विमुक्ताऽघो ब्रह्मभूयाय कल्पते ।। १२ ।।\nतुलसीकाननं ब्रह्मन्गृहे यस्याऽवतिष्ठते ।।\nतद्गृहं तीर्थभूतं तु न यांति यमकिंकराः ।। १३ ।।\nसर्वपापहरं पुण्यं कामदं तुलसीवनम् ।।\nरोपयंति नराः श्रेष्ठास्ते न पश्यंति भास्करिम् ।। १४ ।।\nतुलसीकाष्ठसंयुक्तं गन्धं यो धारयेन्नरः ।।\nतद्देहं न स्पृशेत्पापं क्रियमाणं तथैव च ।। ।। १५ ।।\nतुलसीविपिनच्छाया यत्र चैव भवेद्द्विज ।।\nतत्र श्राद्धं प्रकर्तव्यं पितॄणां तृप्तिहेतवे ।। १६ ।।\nयत्कृते तुलसीपत्रं कर्णे शिरसि दृश्यते ।।\nयमस्तं नेक्षितुं शक्तः किमु दूता भयंकराः ।। १७ ।।\nतुलस्या महिमां यस्तु शृणुयान्नित्यमादृतः ।।\nसवपापविमुक्तात्मा ब्रह्मलोकं स गच्छति ।। १८ ।।\nअत्रैवोदाहरंतीममितिहासं पुरातनम् ।।\nतुलस्या विषये ब्रह्मञ्च्छ्रवणात्पापनाशनम् ।। १९ ।।\nपुरा काश्मीरदेशे तु ब्राह्मणौ संबभूवतुः ।।\nहरिमेधःसुमेधाख्यौ विष्णुभक्तिपरायणौ ।।2.4.8.२०।।\nसर्वभूतदयायुक्तौ सर्वतत्त्वार्थवेदिनौ ।।\nकदाचित्तौ द्विजवरौ तीर्थयात्रापरायणौ ।।२१।।\nगच्छतावेकतो विप्रौ कांतारे श्रमविह्वलौ ।।\nतुलसीकाननं तत्र ददर्शतुररिंदमौ ।। २२ ।।\nतयोः सुमेधास्तद्दृष्ट्वा तुलसीकाननं महत् ।।\nप्रदक्षिणीकृत्य तदा ववंदे भक्तिसंयुतः ।। २३ ।।\nदृष्ट्वैतद्धरिमेधास्तु उवाच परया मुदा ।।\nज्ञातुं तुलस्या माहात्म्यं तत्फलं च पुनःपुनः ।। २४ ।। ।।\n।। हरिमेधा उवाच ।। ।।\nकिमर्थं विप्र देवेषु तीर्थेषु च व्रतेषु च ।।\nस्थितेषु विप्रमुख्येषु प्रणामं कृतवानसि ।। २५ ।।\n।। सुमेधा उवाच ।। ।।\nशृणु विप्र महाभाग साधु वाक्यमुदीरितम् ।।\nआतपो बाधते ह्यावां गत्वैतद्वटसन्निधौ ।। २६ ।।\nतस्यच्छायां समाश्रित्य वक्ष्यामि ते यथार्थतः ।।\nएवमुक्तः सुमेधास्तु हरिमेधेन संयुतः ।। २७ ।।\nवटं जगाम धर्मज्ञो महत्कोटरसंयुतम् ।।\nतत्र विश्राम्य विप्रोसौ हरिमेधमुवाच ह ।। २८ ।।\nश्रूयतां विप्रशार्दूल तुलस्यास्तूत्तमां कथाम् ।।\nपरमेशप्रसादेन संजाता या पयोनिधौ ।। २९ ।।\nपुरा दुर्वाससः शापाद्गतैश्वर्ये पुरंदरे ।।\nममंथुः क्षीरजलधिं ब्रह्माद्याः ससुराऽसुराः ।। 2.4.8.३० ।।\nऐरावतः कल्पतरुश्चन्द्रमाः कमला तथा ।।\nउच्चैःश्रवा कौस्तुभश्च तथा धन्वन्तरिर्हरिः ।। ३१ ।।\nहरीतक्यादयश्चाऽपि दिव्या ओषधयस्तथा ।।\nअजायन्त द्विजश्रेष्ठ लोकश्रेयोविधायकाः ।। ३२ ।।\nततः पीयूषकलशमजरामरदायकम् ।।\nकराभ्यां कलशं विष्णुर्धारयन्सुतलं परम् ।।\nअवेक्ष्य मनसा सद्यः परां निर्वृतिमाप ह ।। ३३ ।।\nतस्मिन्पीयूषकलश आनन्दास्रोदबिन्दवः ।।\nव्यपतंस्तुलसी सद्यः समजायत मण्डला ।। ३४ ।।\nसर्व लक्षणसंपन्ना सर्वाभरणभूषिता ।। ३५ ।।\nतत्रोत्पन्नां तथा लक्ष्मीं तुलसीं च ददुर्हरेः ।।\nदेवा ब्रह्मादयस्ते हि जगृहे भगवान्हरिः ।। ३६ ।।\nततोऽतीव प्रियकरा तुलसी जगतां पतेः।।३७।।\nसा तु देवगणैः सर्वैर्विष्णुवत्पूज्यते प्रिया ।।\nनारायणो जगत्त्राता तुलसी तस्य वल्लभा ।।३८।।\nतस्मात्तस्या नमस्कारो मया विप्र कृतस्ततः ।।\nइत्येवं वदतस्तस्य सुमेधस्य महात्मनः ।। ३९ ।।\nआराददृश्यत महद्विमानं सूर्यवर्चसम् ।।\nतदानीं वटवृक्षस्तु पपात पुरतो मुने ।।2.4.8.४०।।\nतथैव तस्माद्वृक्षाच्च पुरुषौ द्वौ विनिर्गतौ ।।\nद्योतयंतौ दिशः सर्वास्तेजसा सूर्यसन्निभौ ।। ४१ ।।\nप्रणामं चक्रतुस्तौ हि हरिमेधसुमेधयोः ।।\nहरिमेधसुमेधौ तौ तौ दृष्ट्वा भयविह्वलौ ।। ४२।।\nऊचतुर्विस्मयाविष्टौ तावुभौ देवसन्निभौ ।।४३।।\nहरिमेधसुमेधसावूचतुः ।।\nयुवां कौ देवसंकाशौ भवंतौ सर्वमंगलौ ।।\nमंदारमालां तरुणां धारयंतौ तथाऽमरौ ।।\nनमस्कार्यौ तथाऽऽवाभ्यां पूज्यौ च सुररूपिणौ ।। ४४ ।।\nइत्युक्तौ ब्राह्मणाभ्यां तावूचतुर्वृक्षनिर्गतौ ।।\nयुवामेव पिता माता आवयोश्च तथा गुरुः ।।४५।।\nबंध्वादयस्तथा चैव युवामेव न संशयः ।।\nज्येष्ठ उवाच ।। ।।\nअहं तु देवलोकस्य आस्तीकोनाम नामतः ।। ४६ ।।\nअप्सरोगणसंवीतः कदाचिन्नंदन वनम् ।।\nक्रीडार्थमगमं चाद्रौ विषयासक्त चेतनः ।। ४७ ।।\nरेमिरे देववनिता यथाकामं मया सह ।।\nमुक्तामल्लिकमाल्यानि निपेतुस्तानि योषिताम् ।। ४८ ।।\nतपतो रोमशस्यैव तद्दृष्ट्वा कुपितो मुनिः ।।\nयोषितां नाऽपराधोयं यासां वै परतंत्रता ।। ४९ ।।\nअयमेव दुराचारः शापार्ह इति चाऽब्रवीत् ।।\nत्वं ब्रह्मराक्षसो भूत्वा वटवृक्षे चरेति माम् ।। 2.4.8.५० ।।\nप्रसादितो मया सोऽथ विशापमपि दत्तवान् ।।\nतुलसीपत्रमाहात्म्यं विष्णोर्नाम तथा द्विजात् ।। ।।५१।।\nयदा शृणोषि सद्यस्त्वं विमुक्तिं यास्यसे पराम्।।\nइति शप्तस्तु मुनिना चिरकालं सुदुःखितः ।। ५२ ।।\nवसाम्यत्र वटे दैवाद्भवद्दर्शनतो ध्रुवम् ।।\nमुक्तिर्जाता विप्रशापाद्द्वितीयस्य कथां शृणु ।। ५३ ।।\nअयं मुनिवरः पूर्वं गुरुशुश्रूषणे रतः ।।\nगुरोराज्ञामनादृत्य ब्रह्मराक्षसतां गतः ।। ।।५४ ।।\nयुष्मत्प्रसादादधुना ब्रह्मशापाद्विमोचितः ।।\nतीर्थयात्राफलं चैव युवाभ्यामिह साधितम् ।।५५।।\nउत्तरोत्तरपुण्यानि वर्धंते च दिनेदिने ।।\nइत्युक्त्वा तौ मुनिवरौ प्रणम्य च पुनःपुनः ।। ५६ ।।\nतावनुज्ञाप्य तौ धाम जग्मतुः परया मुदा ।।\nततस्तौ तीर्थयात्रार्थं परमौ मुनिपुंगवौ ।। ।। ५७ ।।\nशंसंतौ तुलसीं पुण्यां जग्मतुर्मुनिपुंगव ।।\nएवं नारद माहात्म्यं तुलस्याः को नु वर्णयेत् ।। ५८ ।।\nतस्मान्नारद मासेऽस्मिन्कार्तिके हरितुष्टिदे ।।\nकर्तव्या तुलसीपूजा नाऽत्र कार्या विचारणा ।। ५९ ।।\nएवमंग व्रतान्येव प्रोक्तानि मुनिसत्तम ।।\nउपांगानि प्रवक्ष्यामि वालखिल्योदितानि च ।। 2.4.8.६० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये तुलसीमाहात्म्यवर्णनं नामाऽष्टमोऽध्यायः ।।८।।"
  }
]
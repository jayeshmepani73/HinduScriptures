[
  {
    "text": "।। नारद उवाच ।। ।।\nस मां प्रोवाच विधिवत्संपूज्यातीव भक्तिमान् ।।\nसंप्रहस्य तदा वाक्यं स्नेहपूर्वं च वै नृप ।। १ ।।\nकुत आगम्यते ब्रह्मन्किचिद्दृष्टं त्वया प्रभो ।।\nयदर्थमिह चाऽऽयातस्तदाऽऽज्ञापय मां मुने ।।२।।\n।। नारद उवाच ।। ।।\nगतः कैलासशिखरं दैत्येंद्राहं यदृच्छया ।।\nतत्रोमया समासीनं दृष्टवानस्मि शंकरम्।।३।।\nयोजनायुतविस्तीर्णे कल्पवृक्षमहावने ।।\nकामधेनुशताकीर्णे चिंतामणिसुदीपिते ।।४।।\nतद्दृष्ट्वा महदाश्चर्यं विस्मयो मेऽभवत्तदा ।।\nक्वाऽपीदृशी भवेदृद्धिस्त्रैलोक्ये वा न वेति च ।।५।।\nतदा तवाऽपि दैत्येंद्र समृद्धिः संस्मृता मया ।।\nतद्विलोकनकामोऽस्मि त्वत्सान्निध्यमिहाऽऽगतः ।। ६ ।।\nत्वत्समृद्धिमिमां पश्यन्स्त्रीरत्नरहितां धुवम् ।।\nतर्कयामि शिवादन्यस्त्रिलोक्यां न समृद्धिमान् ।। ७ ।।\nअप्सरोनागकन्याद्या यद्यपि त्वद्वशे स्थिताः ।।\nतथाऽपि ता न पार्वत्या रूपेण सदृशा ध्रुवम् ।। ८ ।।\nयस्या लावण्यजलधौ निमग्नश्चतुराननः ।।\nस्वधैर्यममुचत्पूर्वं तया काऽन्योपमीयते ।। ९ ।।\nवीतरागोऽपि हि यथा मदनारिः स्वलीलया ।।\nसौंदर्यगहनेऽभ्रामि शफरीरूपया पुरा ।। 2.4.17.१० ।।\nयस्याः पुनः पुनः पश्यन्रूपं धाताऽपि सर्जने ।।\nससर्जाऽप्सरसस्तासां तत्समैकाऽपि नाभवत् ।। ११ ।।\nअतः स्त्रीरत्नसंभोक्तुः समृद्धिस्तस्य सा वरा ।।\nतथा न तव दैत्येंद्र सर्वरत्नाऽधिपस्य च ।। १२ ।।\nएवमुक्त्वा तमामंत्र्य गते सति स दैत्यराट् ।।\nतद्रूप श्रवणादासीदनंगज्वरपीडितः ।। १३ ।।\nअथ संप्रेषयामास स दूतं सिंहिकासुतम् ।।\nत्र्यंबकायाऽपि च तदा विष्णुमायाविमोहितः ।। १४ ।।\nकैलासमगमद्राहुः कुर्वञ्छुक्लेंदुवर्चसम् ।।\nकार्ष्ण्येन कृष्णपक्षेन्दुवर्चसं स्वांगजेन तम् ।। १५ ।।\nनिवेदितस्तदेशाय नंदिना प्रविवेश सः ।।\nत्र्यंबकभ्रूलतासंज्ञा प्रेरितो वाक्यमब्रवीत् ।। १६ ।।\n।। राहुरुवाच ।। ।।\nदेवपन्नगसेव्यस्य त्रैलोक्याधिपतेः प्रभोः ।।\nसर्वरत्नेश्वरस्य त्वमाज्ञां शृणु वृषध्वज ।। १७ ।।\nस्मशानवासिनो नित्यमस्थिभारवहस्य च ।।\nदिगंबरस्य ते भार्या कथं हैमवती शुभा ।। १८ ।।\nअहं रत्नाधिनाथोऽस्मि सा च स्त्रीरत्नसंज्ञिका ।।\nतस्मान्ममैव सा योग्या नैव भिक्षाशिनस्तव ।। १९ ।।\n।। नारद उवाच ।। ।।\nवदत्येवं तदा राहौ भ्रूमध्याच्छूलपाणिनः ।।\nअभवत्पुरुषो रौद्रस्तीव्राशनिसमस्वनः ।। 2.4.17.२० ।।\nसिंहास्यः प्रललज्जिह्वः स ज्वलन्नयनो महान् ।।\nऊर्ध्वकेशः शुष्कतनुर्नृसिंह इव चाऽपरः ।। २१ ।।\nस तं खादितुमायांतं दृष्ट्वा राहुर्भयातुरः ।।\nअधावत स वेगेन बहिः स च दधार तम् ।। २२ ।।\nस च राहुर्महाबाहो मेघगम्भीरया गिरा ।।\nउवाच देवदेव त्वं पाहि मां शरणागतम् ।।२३।।\nब्राह्मणं मां महादेव खादितुं समुपागतः ।।\nमहादेवो वचः श्रुत्वा ब्राह्मणस्य तदाऽब्रवीत् ।।२४।।\nनैवाऽसौ वध्यतामेति दूतोऽयं परवान्यतः ।।\nमुंचेति पुरुषः श्रुत्वा राहुं तत्याज्य सोंऽबरे ।।२५।।\nराहुं त्यक्त्वाऽथ पुरुषस्तदा रुद्रं व्यजिज्ञपत् ।।\n।। पुरुष उवाच ।। ।।\nक्षुधा मां वाधतेऽत्यंतं क्षुत्क्षामश्चाऽस्मि सर्वथा ।। २६ ।।\nकिं भक्षयामि देवेश तदाज्ञापय मां प्रभो ।।\n।। ईश्वर उवाच ।। ।।\nभक्षयस्वात्मनः शीघ्रं मांसं त्वं हस्तपादयोः ।। २७ ।।\n।। नारद उवाच ।। ।।\nस शिवेनैवमाज्ञप्तश्चखाद पुरुषः स्वकम्।।\nहस्तपादोद्भवं मांसं शिरःशेषो यथाऽभवत् ।। २८ ।।\nदृष्ट्वा शिरोऽवशेषं तं सुप्रसन्नस्तदा शिवः ।।\nउवाच भीमकर्माणं पुरुषं जातविस्मयः ।। २९ ।।\n।। ईश्वर उवाच ।। ।।\nत्वं कीर्तिमुखसंज्ञो हि भव मद्द्वारिगः सदा ।।\nत्वदर्चां ये न कुर्वंति नैव ते मे प्रियंकराः ।। 2.4.17.३० ।। *\n।। नारद उवाच ।। ।।\nतदा प्रभृति देवस्य द्वारि कीर्तिमुखः स्थितः ।।\nनार्चयन्तीह ये पूर्वं तेषामर्चा वृथा भवेत् ।।३१।।\nराहुर्विमुक्तो यस्तेन सोऽपि तद्बर्बरे स्थले ।।\nअतः स बर्बरोद्भूत इति भूमौ प्रथां गतः ।। ३२ ।।\nततः स राहुः पुनरेव जातमात्मानमस्मिन्निति मन्यमानः ।।\nसमेत्य सर्वं कथयांबभूव जलंधरायैव विचेष्टितं तत् ।। ३३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने दूतवाक्यकथनंनाम सप्तदशोऽध्यायः ।। १७ ।।"
  }
]
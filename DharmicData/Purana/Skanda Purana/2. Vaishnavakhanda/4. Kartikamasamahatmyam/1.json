[
  {
    "text": "नारायणं नमस्कृत्य नरं चैव नरोत्तमम् ।।\nदेवीं सरस्वतीं चैव ततो जयमुदीरयेत् ।। १ ।।\n।। ऋषय ऊचुः ।। ।।\nसूत नः कथितं पुण्यं माहात्म्यमाश्विनस्य च ।।\nभूयोऽन्यच्छ्रोतुमिच्छामः कार्तिकस्य च वैभवम् ।। २ ।।\nकलौ कलुषचित्तानां नराणां पापकर्मणाम् ।।\nसंसाराब्धौ निमग्नानामनायासेन का गतिः ।। ३ ।।\nको धर्मः सर्वधर्माणामधिको मोक्षसाधकः ।।\nइहाऽपि मुक्तिदो नृणामेतत्त्वं कथय प्रभो ।। ४ ।।\n।। सूत उवाच ।। ।।\nभवद्भिर्यदहं पृष्टस्तदेतत्पृष्टवान्मुनिः ।।\nनारदो ब्रह्मणः पुत्रो ब्रह्माणं तु जगद्गुरुम् ।। ५ ।।\nतथैव सत्यभामा च श्रीकृष्णं जगदीश्वरम् ।।\nअपृच्छत्कार्तिकस्यैव वैभवं श्रवणोत्सुका ।।६।।\nवालखिल्यैश्च ऋषिभिर्यदुक्तमृषिसंसदि ।।\nश्रीसूर्यारुणसंवादरूपेणाऽतिमनोहरम् ।। ७ ।।\nकैलासे शंकरेणैव कार्तिकस्य च वैभवम् ।।\nवर्णितं षण्मुखस्याग्रे नानाख्यानसमन्वितम् ।। ८ ।।\nपृथुं प्रति नारदेन कथितं च महात्म्यकम् ।।\nकार्तिकस्य च विप्रेंद्रा श्रुत्वा ब्रह्ममुखात्पुरा ।। ९ ।।\nएकदा नारदो योगी सत्यलोकमुपागतः ।।\nपप्रच्छ विनयेनैव सर्वलोकपितामहम् ।। 2.4.1.१० ।।\n।। श्रीनारद उवाच ।। ।।\nपापेंधनस्य घोरस्य शुष्कार्द्रस्य च भूरिशः ।।\nको वह्निर्दहते ब्रह्मंस्तद्भवान्वक्तुमर्हति ।। ११ ।।\nनाज्ञातं त्रिषु लोकेषु ब्रह्मांडांतर्गतस्य यत् ।।\nविद्यते तव देवेश त्रिविधस्य सुनिश्चितम् ।। १२ ।।\nमासानां प्रवरो मासो देवानामुत्तमोत्तमः ।।\nतीर्थानि तद्विशेषेण कथयस्व पितामह ।। १३ ।।\n।। ब्रह्मोवाच ।। ।।\nमासानां कार्तिकः श्रेष्ठो देवानां मधुसूदनः ।।\nतीर्थं नारायणाख्यं हि त्रितयं दुर्लभं कलौ ।। १४ ।।\n।। नारद उवाच ।। ।।\nभगवंस्तव दासोऽस्मि भक्तोऽस्मि हरिवल्लभ ।।\nवैष्णवान्ब्रूहि मे धर्मान्सर्वज्ञोऽसि पितामह ।। १५ ।।\nआदौ कार्तिकमाहात्म्यं वक्तुमर्हसि मे प्रभो ।।\nदीपदानस्य माहात्म्यं व्रतिनां नियमांस्तथा ।। १६ ।।\nगोपीचंदनमाहात्म्यं तुलस्याश्च तथा विभो ।।\nधात्र्याश्चैव च माहात्म्यं विधिं स्नानादिकस्य  च ।।\nव्रतारंभः कदा कार्यं उद्यापनविधिं तथा ।। १७ ।।\nयत्किंचिद्वैष्णवं धर्मं तत्सर्वं वक्तुमर्हसि ।।\nयेनाऽहं त्वत्प्रसादेन पदं यास्याम्यनामयम् ।।।। १८ ।।\n।। सूत उवाच ।। ।।\nइति पुत्रवचः श्रुत्वा ब्रह्मा हर्षसमन्वितः ।।\nराधादामोदरं स्मृत्वा प्रोवाच तनुजं प्रति ।। १९ ।।\n।। ब्रह्मोवाच ।। ।।\nसाधु पृष्टं त्वया पुत्र लोकोद्धरणहेतवे ।।\nकथयामि न संदेहः कार्तिकस्य च वैभवम् ।। 2.4.1.२० ।।\nएकतः सर्वतीर्थानि सर्वे यज्ञाः सदक्षिणाः ।। ।।\nकार्तिकस्य तु मासस्य कलां नार्हंति षोडशीम् ।। २१ ।।\nएकतः पुष्करे वासः कुरुक्षेत्रे हिमालये ।।\nएकतः कार्तिकः पुत्र सर्वपुण्याधिको मतः ।। ।। २२ ।।\nस्वर्णानि मेरुतुल्यानि सर्वदानानि चैकतः ।।\nएकतः कार्तिको वत्स सर्वदा केशवप्रियः ।। २३ ।।\nयत्किंचित्क्रियते पुण्यं विष्णुमुद्दिश्य कार्तिके ।।\nतस्य क्षयं न पश्यामि मयोक्तं तव नारद ।। २४ ।।\nसोपानभूतं स्वर्गस्य मानुष्यं प्राप्य दुर्लभम् ।।\nतथात्मानं समादद्यान्न  भ्रश्येत यथा पुनः ।। २५ ।।\nदुष्प्राप्यं प्राप्य मानुष्यं कार्तिकोक्तं चरेन्न यः ।।\nधर्मं धर्मभृतां श्रेष्ठ स मातापितृघातकः ।। २६ ।।\nकार्तिकः खलु वै मासः सर्वमासेषु चोत्तमः ।।\nपुण्यानां परमं पुण्यं पावनानां च पावनम् ।। २७ ।।\nअस्मिन्मासे त्रयस्त्रिंशद्देवाः सन्निहिता मुने ।।\nअत्र स्नानानिदानानि भोजनानि व्रतानि च ।। २८ ।।\nतिलधेनुं हिरण्यं च रजतं भूमिवाससी ।।\nगोप्रदानानि कुर्वंति सर्वभावेन नारद ।। २९ ।।\nतानि दानानि दत्तानि गृह्णंति विधिवत्सुराः ।।\nयत्किंच दत्तं विप्रेंद्र तपश्चैव तथा कृतम् ।। 2.4.1.३० ।।\nतदक्षय्यफलं प्रोक्तं विष्णुना प्रभविष्णुना ।। ।।\nपापानां मोक्षणं चैव कार्तिके मासि शस्यते ।। ३१ ।।\nतस्माद्यत्नेन विप्रेंद्र कार्तिके मासि दीयते ।।\nयत्किंचित्कार्तिके दत्तं विष्णुमुद्दिश्य मानवैः ।। ३२ ।।\nतदक्षयं हि लभते अन्नदानं विशेषतः ।।\nयथा नदीनां विप्रेंद्र शैलानां चैव नारद ।। ३३ ।।\nउदधीनां च विप्रर्षे क्षयो नैवोपपद्यते ।।\nदानं कार्तिकमासे तु यत्किंचिद्दीयते मुने ।।।। ३४ ।।\nन तस्यास्ति क्षयो विप्र पापं याति सहस्रधा ।।\nसंप्राप्तं कार्तिकं दृष्ट्वा परान्नं यस्तु वर्जयेत् ।।३५।।\nदिनेदिनेऽतिकृच्छ्रस्य फलं प्राप्नोत्ययत्नतः ।।\nन कार्तिकसमो मासो न कृतेन समं युगम् ।।३६।।\nन वेदसदृशं शास्त्रं न तीर्थं गंगया समम् ।।\nन चान्नसदृशं दानं न सुखं भार्यया समम् ।। ३७ ।।\nन्यायेनोपार्जितं द्रव्यं दुर्लभं दानकारिणाम् ।।\nदुर्लभं मर्त्यधर्माणां तीर्थे च प्रतिपादनम् ।। ३८ ।।\nकार्तिके मुनिशार्दूल शालिग्रामशिलार्चनम् ।।\nस्मरणं वासुदेवस्य कर्तव्यं पापभीरुणा ।। ३९ ।।\nएतादृशं कार्तिकं च अकृतेनैव यो नयेत् ।।\nपूर्वं कृतस्य पुण्यस्य क्षयमाप्नोत्यसंशयम् ।। 2.4.1.४० ।।\n।। नारद उवाच ।। ।।\nअशक्तेन कथं कार्यं कार्तिकव्रतमुत्तमम् ।।\nयेन तत्फलमाप्नोति तन्मे वद पितामह ।। ४१ ।।\n।। ब्रह्मोवाच ।। ।।\nअशक्तस्तु यदा मर्त्यस्तदैवं व्रतमाचरेत् ।।\nअन्यस्मै द्रविणं दत्त्वा कारयेत्कार्तिकव्रतम् ।। ४२ ।।\nतस्मात्पुण्यं प्रगृह्णीत दानसंकल्पपूर्वकम् ।।\nद्रव्यदानेऽप्यशक्तश्चेद्यदा देवर्षिसत्तम ।। ४३ ।।\nतदा तेन प्रकर्तव्यं पानं तीर्थजलस्य च ।।\nतत्राप्यशक्तो यो मर्त्यस्तेन नित्यं हरेर्मुदा ।। ४४ ।।\nस्मरणं च प्रकर्तव्यं नाम्ना नियमपूर्वकम् ।।\nअखंडितं तदा तेन कार्तिकव्रतजं फलम् ।। ४५ ।।\nविष्णोः शिवस्य वा कुर्यादालये हरिजागरम् ।।\nशिवविष्ण्वोर्गृहाभावे सर्वदेवालयेष्वपि ।।४६।।\nदुर्गाटव्यां स्थितो वाऽथ यदिवाऽऽपद्गतो भवेत् ।।\nकुर्यादश्वत्थमूले तु तुलसीनां वनेष्वपि ।। ४७ ।।\nविष्णुनामप्रबंधानां गायनं विष्णुसन्निधौ ।।\nगोसहस्रप्रदानस्य फलमाप्नोति मानवः ।। ४८ ।।\nवाद्यकृत्पुरुषश्चापि वाजपेयफलं लभेत्।।\nसर्वतीर्थावगाहोत्थं नर्तकः फलमाप्नुयात् ।। ४९ ।।\nसर्वमेतल्लभेत्पुण्यमेतेषां द्रव्यदः पुमान्।।\nश्रवणाद्दर्शनाद्वापि षडंशं फलमाप्नुयात् ।। 2.4.1.५० ।।\nआपद्गतो यदाप्यंभो न लभेत्कुत्रचिन्नरः ।।\nव्याधितो वाथवा कुर्याद्विष्णोर्नाम्नाऽपि मार्जनम् ।। ५१ ।।\nउद्यापनविधिं कर्तुमशक्तो यो व्रतस्थितः ।।\nब्राह्मणान्भोजयेत्पश्चाद्व्रतसंपूर्तिहेतवे ।। ५२ ।।\nअशक्तो दीपदानाय परदीपं प्रबोधयेत् ।।\nतस्य वा रक्षणं कुर्याद्वातादिभ्यः प्रयत्नतः ।। ५३ ।।\nश्रीविष्णोः पूजनाऽभावे तुलसीधात्रिपूजनम् ।।\nसर्वाऽभावे व्रती कुर्याद्ब्राह्मणानां गवामपि ।।\nतस्याप्यभावे मनसि विष्णोर्नामानुकीर्तनम् ।। ५४ ।।\n।। नारद उवाच ।। ।।\nब्रह्मन्ब्रूहि विशेषेण धर्मान्कार्तिकसंभवान् ।। ५५ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतप्रशंसावर्णनंनाम प्रथमोऽध्यायः ।। १ ।।"
  }
]
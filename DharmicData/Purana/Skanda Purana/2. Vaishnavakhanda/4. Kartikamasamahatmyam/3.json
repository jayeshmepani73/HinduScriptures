[
  {
    "text": "।। ।। ब्रह्मोवाच ।। ।।\nभूयः शृणुष्व विप्रेंद्र कार्तिकस्य च वैभवम् ।।\nदशमीदिनमारभ्य दशम्यां तु समापयेत् ।। १ ।।\nपौर्णमासीं समारभ्य पौर्णमास्यां समापयेत् ।।\nआश्विनस्य हरिदिनीं समारभ्य तु भक्तिमान् ।। २ ।।\nदामोदरं नमस्कृत्य कुर्यात्संकल्पमादितः ।।\nदामोदर नमस्तेऽस्तु सर्वपापविनाशन ।। ३ ।।\nकार्तिकस्य व्रतं कर्तुमनुज्ञां दातुमर्हसि ।।\nनिर्विघ्नं कुरु देवेश आमासं पुरुषोत्तम ।। ४ ।।\nइति संप्रार्थ्य विधिना कार्तिकव्रतमाचरेत् ।।\nअनूरुं वदता प्रोक्तं भास्करेण श्रुतं मया ।।\nकलौ च स्वर्गगमनकारणं श्रूयतां हि तत् ।। ५ ।।\n।। सूर्य उवाच ।। ।।\nद्वादशानां तु मासानां मार्गशीर्षोऽतिपुण्यदः ।। ६ ।।\nतस्मात्पुण्यफलः प्रोक्तो वैशाखो नर्मदातटे ।।\nततो लक्षगुणः प्रोक्तः प्रयागे माघमासकः ।। ।। ७ ।।\nतस्मान्महाफलः प्रोक्तः कार्तिको जलमात्रके ।।\nएकतः सर्वदानानि व्रतानि नियमास्तथा ।। ८ ।।\nएकतः कार्तिकस्नानं ब्रह्मणा तुलया धृतम् ।।\nसंततिश्चैव संपत्तिः कलौ येषां प्रजायते ।। ९ ।।\nअवश्यं तैः कृतं विद्धि कार्तिकस्नानमादरात् ।।\nस्नानं च दीपदानं च तुलसीवनपालनम् ।। 2.4.3.१० ।।\nभूमिशय्या ब्रह्मचर्य्यं तथा द्विदलवर्जनम् ।।\nविष्णुसंकीर्तनं सत्यं पुराणश्रवणं तथा ।। ११ ।।\nकार्तिके मासि कुर्वंति जीवन्मुक्तास्त एव हि ।।\nन कार्तिकसमं धर्म्यमर्थ्यं नो कार्तिकात्परम् ।। १२ ।।\nन कार्तिकसमं काम्यं मोक्षदानं न कार्तिकात् ।।\nयुधिष्ठिरेण धर्मार्थमर्थार्थं च ध्रुवेण च ।।१३ ।।\nश्रीकृष्णेन तु कामार्थं मोक्षार्थं नारदेन च ।।\nकृतमेतद्व्रतं तस्माच्छ्रेष्ठं कृष्णप्रियं च हि ।। १४ ।। ।।\n।। अरुण उवाच ।। ।।\nब्रूहि भास्कर सर्वात्मन्कदाऽऽरभ्य व्रतं कृतम्।।\nसफलं जायते सम्यक्का च पूज्याऽत्र देवता ।।१५।।\n।। भास्कर उवाच ।।\nअहं विष्णुश्च शर्वश्च देवी विघ्नेश्वरस्तथा ।।\nएकोऽहं पंचधा जातो नाट्ये सूत्रधरो यथा ।। १६ ।।\nअस्माकं सर्व एवैते भेदा विद्धि खगेश्वर ।।\nतस्मात्सौरैश्च गाणेशैः शाक्तैः शैवैश्च वैष्णवैः ।। १७ ।।\nकर्तव्यं कार्तिकस्नानं सर्वपापापनुत्तये ।।\nसूर्यस्य प्रीतये कार्यं तुलासंस्थे दिवाकरे।।१८।।\nइषपूर्णां समारभ्य यावत्कार्तिकपूर्णिमा ।।\nतावत्स्नानं विधातव्यं शिवसंतुष्टये नरैः ।। १९।।\nदेवीपक्षं समारभ्य महारात्रिचतुर्दशी ।।\nतावत्स्नानं विधातव्यं देवी संप्रीयतामिति।। 2.4.3.२०।।\nगणपक्षं समारभ्य कृष्णा या कार्तिके भवेत्।।\nचतुर्थी तावदेव स्यात्स्नानं गणपतुष्टये।।२१।।\nएकादशीं समारभ्य आश्विनस्याऽसितेतराम् ।।\nएकादश्यां कार्तिकस्य शुक्लायां परिपूर्यते ।।\nकृतं येन तु तस्य स्यात्परितुष्टो जनार्दनः ।। २२ ।।\nन कार्तिकसमो मासो न काशीसदृशी पुरी ।।\nन प्रयागसमं तीर्थं न देवः केशवात्परः ।। २३ ।।\nप्रसंगाद्वा बलात्कारैर्ज्ञात्वाज्ञात्वा कृतं भवेत् ।।\nस्नानं कार्तिकमासस्य न पश्येद्यमयातनाम् ।। २४ ।।\nस्नानार्थं चेन्न सामर्थ्यं दत्वान्यस्मै धनादिकम् ।।\nस्नातस्य तस्य हस्तस्य ग्रहणा पुण्यभाग्भवेत् ।। २५ ।।\nअथवा कार्तिकस्नानं ये कुर्वंति द्विजातयः ।।\nतेषां प्रावरणं दत्त्वा स्नानजं फलमाप्नुयात् ।।२६।।\nराधादामोदरः पूज्यः कार्तिके तु विशेषतः ।। २७ ।।\nस्वर्णस्य वाथ रौप्यस्याऽप्यभावे शुल्बजामपि ।।\nमृज्जां वा चित्रजातां वाऽथ वा पिष्टविचित्रिताम् ।। २८ ।।\nदामोदरस्य राधायास्तुलस्यधोऽर्चयंति ये ।।\nमूर्तिं ते तु नरा ज्ञेया जीवन्मुक्ता न संशयः ।।२९।।\nअपि पापसहस्राढ्यः कार्तिकस्नानतो नरः ।।\nमुक्तोऽवश्यं स भवति नाऽत्र कार्या विचारणा ।। 2.4.3.३० ।।\nतुलस्यभावे कर्तव्या पूजा धात्रीतले खग ।।\nमुख्यपूजाविधानं तु कर्तव्यं सूर्यमंडले ।। ३१ ।।\nअप्रत्यक्षाः सर्वदेवाः प्रत्यक्षो भगवानयम् ।।\nसर्वे देवाः कालवशाः कालकालो दिवाकरः ।।३२।।\nएतदाराधनेऽशक्तः प्रतिमां पूजयेन्नरः ।।\nप्रतिमातोऽधिकं पुण्यं ब्राह्मणस्य तु पूजने ।। ३३ ।।\nदरिद्रो दानपात्रं स्याद्विद्यावांस्तु विशेषतः ।।\nविप्राभावे पूजनीया गावः कृष्णा मनोहराः ।। ३४ ।।\nविष्णोर्मूर्तिर्जंगमतः स्थावरा तु प्रशस्यते ।।\nशूद्रस्थापितमूर्तीनां नमस्कारं करोति यः ।।\nपितृभिर्निरयं याति दशपूर्वैर्दशापरैः ।। ३५ ।।\nशूद्रार्चितस्य संस्पर्शाद्दहेदासप्तमं कुलम् ।। ३६ ।।\nतस्माद्विचार्य्य विप्रैर्या स्थापिता तां समर्चयेत् ।।\nततोऽपि या देवताभिः कृता सा भुक्तिमुक्तिदा ।। ३७ ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>मूर्त्यभावे पूजनीयोऽश्वत्थो वाऽथ वटोऽथ वा ।।\nअश्वत्थरूपी विष्णुः स्याद्वटरूपी शिवो यतः ।। ३८ ।।\nकार्तिके तुलसीशाकं तांबूलं वा नराधमः ।।\nअज्ञानाज्ज्ञानतो वाऽपि भुञ्जानो निरयं व्रजेत् ।। ३९ ।।\nशालिग्रामशिलाचक्रे नित्यं सन्निहितो हरिः ।।\nतस्मात्सर्वप्रयत्नेन शालिग्रामं प्रपूजयेत् ।। 2.4.3.४० ।।\nरुद्रशापवशाद्गावो विष्ठाभक्षणतत्पराः ।।\nतथाऽपि ताः पूजनीया लोकद्वयफलप्रदाः ।। ४१ ।।\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>ब्रह्मांऽशकसमुद्भूते पालाशे यस्तु भोजनम् ।।\nकुर्यात्कार्तिकमासेऽसौ विष्णुलोकं प्रयास्यति ।। ४२ ।। *\nअश्वत्थरूपी भगवान्वटरूपी सदाशिवः ।।\nतस्मात्सर्वप्रयत्नेन कार्तिकेऽश्वत्थमर्चयेत् ।। ४३ ।।\nया नारी कार्तिके मासि लक्षं कुर्यात्प्रदक्षिणाः ।।\nराधादामोदरं पूज्य मन्दवारे च तत्तले ।। ४४ ।।\nदम्पती भोजयेद्राधादामोदरस्वरूपिणौ ।।\nभोजयित्वा सपत्नीकान्पश्चाद्भुंजीत वाग्यतः ।। ४५ ।।\nवन्ध्याऽपि लभते पुत्रमितरासां तु का कथा ।।\nसदा सन्निहितो विष्णुर्द्विपत्सु ब्राह्मणे यथा ।। ४६ ।।\n<sup class=\"reference\" id=\"cite_ref-3\"><a href=\"#cite_note-3\">[३]</a></sup>बोधिद्रुमे पादपेषु शालिग्रामे शिलासु च ।।\nतस्मादश्वत्थमूले वै कर्तव्यं विष्णुपूजनम् ।। ४७ ।।\n<sup class=\"reference\" id=\"cite_ref-4\"><a href=\"#cite_note-4\">[४]</a></sup>अश्वत्थपूजा स्पर्शेन कर्त्तव्या शनिवासरे ।।\nअन्यवारेऽश्वत्थसंगाद्दरिद्रो जायते नरः ।।४८।।\nस्नानं जागरणं दीपं तुलसीवनपालनम् ।।\nकार्तिके मासि कुर्वंति ते नरा विष्णुमूर्तयः ।। ४९ ।।\nसंमार्जनं विष्णुगृहे स्वस्तिकादिनिवेदनम् ।।\nविष्णोः पूजां च ये कुर्युर्जीवन्मुक्तास्तु ते नराः ।। 2.4.3.५० ।।\nस्नानकालं प्रवक्ष्यामि तीर्थादिषु च यत्फलम् ।।\nस्नानधर्माश्च ये केचित्तान्सर्वान्मे निबोधत ।। ५१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकवैभववर्णनंनाम तृतीयोऽध्यायः ।। ३ ।।."
  }
]
[
  {
    "text": "।। नारद उवाच ।। ।।\nइत्थं तद्वचनं श्रुत्वा धर्मदत्तः सविस्मयः ।।\nप्रणम्य दण्डवद्भूमौ वाक्यमेतदुवाच ह ।। १ ।। ।।\n।। धर्मदत्त उवाच ।। ।।\nआराधयंति सर्वेऽपि विष्णुं भक्ताऽर्तिनाशनम् ।।\nयज्ञैर्दानैर्व्रतैस्तीर्थैस्तपोभिश्च यथाविधि।।२।।\nविष्णुप्रीतिकरं तेषां किंचित्सान्निध्यकारकम् ।।\nयत्कृत्वा तानि चीर्णानि सर्वाण्यपि भवंति हि ।। ३ ।।\n।। गणावूचतुः ।। ।।\nसाधु पृष्टं त्वया विप्र शृणुष्वैकाग्रमानसः ।।\nसेतिहासकथां पुण्यां कथ्यमानां पुराभवाम् ।। ४ ।।\nकांचिपुर्यां पुरा चोलश्चक्रवर्ती नृपोऽभवत् ।।\nयस्याख्ययैव ते देशाश्चोला इति प्रथां गताः ।। ५ ।।\nयस्मिञ्छासति भूचक्रं दरिद्रो वाऽपि दुःखितः।।\nपापबुद्धिः सरुग्वापि नैव कश्चिदभून्नरः ।।६।।\nयस्याप्युन्नतयज्ञस्य ताम्रपर्ण्यास्तटावुभौ ।।\nसुवर्णयूपैः शोभाढ्यावास्तां चैत्ररथोपमौ ।। ७ ।।\nस कदाचिदगाद्राजा ह्यनंतशयनं द्विज ।।\nयत्राऽसौ जगतां नाथो योगनिद्रामुपाश्रितः।। ६ ।।\nतत्र श्रीरमणं देवं संपूज्य विधिवन्नृपः ।।\nमणिमुक्ताफलैर्दिव्यैः स्वर्णपुष्पैश्च शोभनैः ।। ९ ।।\nप्रणम्य दण्डवद्भूमावुपविष्टः स तत्र वै ।।\nतावद्ब्राह्मणमायांतमपश्यद्देवसन्निधौ ।। 2.4.26.१० ।।\nदेवार्चनार्थं पाणौ तु तुलस्युदकधारिणम्।।\nस्वपुरीवासिनं तत्र विष्णुदासाह्वयं द्विजम् ।। ११ ।।\nस तत्राभ्येत्य विप्रर्षिर्देवदेवमपूजयत् ।।\nविष्णुसूक्तेन संस्नाप्य तुलसीमंजरीदलैः ।। १२ ।।\nतुलसीपूजया तस्य रत्नपूजां पुरा कृताम् ।।\nआच्छादितां समालोक्य राजा कुद्धोऽब्रवीदिदम्।। १३ ।।\n।। चोल उवाच ।। ।।\nमाणिक्यस्वर्णपूजाऽत्र शोभाढ्या या कृता मया ।।\nविष्णुदास कथं सेयमाच्छन्ना तुलसीदलैः ।। १४ ।।\nविष्णुभक्तिं न जानासि वराकोऽसि मतो मम ।।\nयस्त्विमामतिशोभाढ्यां पूजामाच्छादयस्यहो ।। ।। १५ ।।\nइति तद्वचनं श्रुत्वा सक्रोधः स द्विजोत्तमः ।।\nराज्ञो गौरवमुल्लंघ्य जगाद वचनं तदा ।। १६ ।।\n।। विष्णुदास उवाच ।। ।।\nराजन्भक्तिं  न जानासि गर्वितोऽसि नृपश्रिया ।।\nकियद्विष्णुव्रतं पूर्वं त्वया चीर्णं वदस्व तत् ।। १७ ।।\n।।गणावूचतुः।।\nतद्ब्राह्मणवचः श्रुत्वा प्रहस्य स नृपोत्तमः।।\nविष्णुदासं तदा गर्वादुवाच वचनं द्विजम्।। १८।।\n।।राजोवाच।।\nइत्थं चेद्वदसे विप्र विष्णुभक्त्याऽतिगर्वितः।।\nभक्तिस्ते कियती विष्णोर्दरिद्रस्याऽधनस्य च ।।१९।।\nयज्ञदानादिकं नैव विष्णोस्तुष्टिकरं कृतम् ।।\nनाऽपि देवालयं पूर्वं कृतं विप्र त्वया क्वचित् ।। 2.4.26.२० ।।\nईदृशस्याऽपि ते गर्व एष तिष्ठति भक्तितः ।।\nतच्छृण्वंतु वचो मेऽद्य सर्वेऽप्येते द्विजातयः ।। २१ ।।\nसाक्षात्कारमहं विष्णोरेष वादो गमिष्यति ।।\nपश्यंतु सर्वेऽपि ततो भक्तिं ज्ञास्यंति चावयोः ।। २२ ।।\n।। गणावूचतुः ।। ।।\nइत्युक्त्वा स नृपोऽगच्छन्निजराजगृहं तदा ।।\nआरभद्वैष्णवं सत्रं कृत्वाऽऽचार्यं तु मुद्गलम् ।। २३ ।।\nऋषिसंघसमाजुष्टं बह्वन्नं बहुदक्षिणम् ।।\nयच्च ब्रह्मकृतं पूर्वं गयाक्षेत्रे समृद्धिमत् ।। २४ ।।\nविष्णुदासोऽपि तत्रैव तस्थौ देवालये व्रती ।।\nयथोक्तनियमान्कुर्वन्विष्णोस्तुष्टिकरान्सदा ।। २५ ।।\nमाघोर्जयोर्व्रतं सम्यक्तुलसीवनपालनम् ।।\nएकादश्यां हरेर्जाप्यं द्वादशाक्षरविद्यया ।। २६ ।।\nउपचारैः षोडशभिर्नृत्यगीतादिमंगलैः ।।\nनित्यं विष्णोस्तथा पूजां व्रतान्येतानि सोऽकरोत् ।। २७ ।।\nनित्यं संस्मरणं विष्णोर्गच्छन्भुवि स्वपन्नपि ।।\nसर्वभूतस्थितं विष्णुमपश्यत्समदर्शनः ।। ।। २८ ।।\nमाघकार्तिकयोर्नित्यं विशेषनियमानपि ।।\nअकरोद्विष्णुतुष्ट्यर्थं सोद्यापनविधिं तथा ।। २९ ।।\nएवं समाराधयतोः श्रियः पतिं तयोश्च चोलेश्वरविष्णुदासयोः ।।\nअगाद्धि कालः सुमहान्व्रतस्थयोस्तन्निष्ठसर्वेंद्रियकर्मणोस्तदा ।। 2.4.26.३० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये चोलराजविष्णुदासब्राह्मणविवादकथनंनाम षड्विंशोऽध्यायः ।। २६ ।।"
  }
]
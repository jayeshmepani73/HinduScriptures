[
  {
    "text": "।। ईश्वर उवाच ।। ।।\nप्रबोधिन्याश्च माहात्म्यं पापघ्नं पुण्यवर्धनम् ।।\nमुक्तिदं तत्त्वबुद्धीनां शृणुष्व सुरसत्तम ।। १ ।।\nतावद्गर्जति सेनानीर्गंगा भागीरथी क्षितौ ।।\nयावत्प्रयाति पापघ्नी कार्तिके हरिबोधिनी ।। २ ।।\nतावद्गर्जंति तीर्थानि आसमुद्रसरांसि वै ।।\nयावत्प्रबोधिनी विष्णोस्तिथिर्नाऽऽयाति कार्तिके ।। ३ ।।\nअश्वमेधसहस्राणि राजसूयशतानि च ।।\nएकेनैवोपवासेन प्रबोधिन्या यथाऽभवत् ।। ४ ।।\nदुर्लभं चैव दुष्प्राप्यं त्रैलोक्ये सचराचरे ।।\nतदपि प्रार्थितं विप्र ददाति प्रतिबोधिनी ।। ५ ।।\nऐश्वर्यं संततिं ज्ञानं राज्यं च सुखसंपदः ।।\nददात्युपोषिता विप्र हेलया हरिबोधिनी ।। ६ ।।\nमेरुमंदरतुल्यानि पापान्युपार्जितानि च ।।\nएकेनैवोपवासेन दहते हरिबोधिनी ।। ७ ।।\nउपवासं प्रबोधिन्यां यः करोति स्वभावतः ।।\nविधिना नरशार्दूल यथोक्तं लभते फलम् ।। ८ ।।\nपूर्वजन्मसहस्रेषु पापं यत्समुपार्जितम् ।।\nजागरेण प्रबोधिन्यां दह्यते तृलराशिवत् ।। ९ ।।\nशृणु षण्मुख वक्ष्यामि जागरस्य च लक्षणम् ।।\nतस्य विज्ञानमात्रेण दुर्लभो न जनार्दनः ।।2.4.33.१०।।\nगीतं वाद्यं च नृत्यं च पुराणपठनं तथा ।।\nधूपं दीपं च नैवेद्यं पुष्पगंधाऽनुलेपनम् ।।१ १।।\nफलमर्घ्यं च श्रद्धा च दानमिंद्रियसंयमम् ।।\nसत्याऽन्वितं विनिंदं च मुदा युक्तं क्रियान्वितम् ।। १२ ।।\nसाश्चर्यं चैव प्रोत्साहमालस्यादिविवर्जितम् ।।\nप्रदक्षिणादिसंयुक्तं नमस्कारपुरःसरम् ।। १३ ।।\nनीराजनसमायुक्तमनिर्विण्णेन चेतसा ।।\nयामेयामे महाभाग कुर्वन्नीराजनं हरेः ।। १४ ।।\nएतैर्गुणैः समायुक्तं कुर्याज्जागरणं विभोः ।।\nएकाग्रमनसा यस्तु न पुनर्जायते भुवि ।। १५ ।।\nय एवं कुरुते भक्त्या वित्तशाठ्यविवर्जितः ।।\nजागरं वासरे विष्णोर्लीयते परमात्मनि ।। १६ ।।\nपुरुषसूक्तेन यो नित्यं कार्तिकेऽथार्चयेद्धरिम् ।।\nवर्षकोटिसहस्राणि पूजितस्तेन केशवः ।। १७ ।।\nयथोक्तेन विधानेन पंचरात्रोदितेन वै ।।\nकार्तिके त्वर्चयेन्नित्यं मुक्तिभागी भवेन्नरः ।। १८ ।।\nनमो नारायणायेति कार्तिके योर्चयेद्धरिम् ।।\nस मुक्तो नारकैर्दुःखैः पदं गच्छत्यनामयम् ।। १९ ।।\nहरेर्नामसहस्रं च गजराजस्य मोक्षणम् ।।\nकार्तिके पठते यस्तु पुनर्जन्म न विंदति ।। 2.4.33.२० ।।\nयुगकोटिसहस्राणि मन्वंतरशतानि च ।।\nद्वादश्यां कार्तिके मासि जागरी वसते दिवि ।। २१ ।।\nकुले तस्य च ये जाताः शतशोथ सहस्रशः ।।\nप्राप्नुवंति पदं विष्णोस्तस्मात्कुर्वीत जागरम् ।। २२ ।।\nकार्तिके पश्चिमे यामे स्तवं गानं करोति यः ।।\nश्वेतद्वीपे तु वसते पितृभिः सह सुव्रत ।। २३ ।।\nनैवेद्यदानं हरये कार्तिके दिनसंक्षये ।।\nयुगानि वसते स्वर्गे तावंति मुनिसत्तमाः ।। २४ ।।\nअक्षयं मुनिशार्दूल मालतीकमलार्चनम् ।।\nअर्चयेद्देवदेवेशं स याति परमं पदम् ।। २५ ।।\nकार्तिके शुक्लपक्षे तु कृत्वा ह्येकादशीं नरः ।।\nप्रातर्दत्त्वा शुभान्कुंभान्स याति मम मंदिरम् ।। २६ ।।\nअत्रैव तु प्रकर्तव्यः प्रबोधस्तु हरेः खग ।।\nहतः शंखासुरो दैत्यो नभसः शुक्लपक्षके ।। २७ ।।\nएकादश्यां ततो विष्णुश्चातुर्मास्ये प्रसुप्तवान् ।।\nक्षीरांभोधौ जागृतोऽसावेकादश्यां तु कार्तिके ।। २८ ।।\nअतः प्रबोधनं कार्यमेकादश्यां तु वैष्णवैः ।।\nउत्तिष्ठोत्तिष्ठ गोविंद उत्तिष्ठ गरुडध्वज ।।\nउत्तिष्ठ कमलाकांत त्रैलोक्यं मंगलं कुरु ।। २९ ।।\nइत्युक्त्वा शंखभेर्यादि प्रातःकाले तु वादयेत् ।।\nवीणावेणुमृदंगादि नृत्यगीतादि कारयेत् ।।2.4.33.३०।।\nउत्थापयित्वा देवेशं पूजां तस्य विधाय च ।।\nसायंकाले प्रकर्तव्यस्तुलस्युद्वाहजो विधिः ।। ३१ ।।\nसर्वदैकादशी पुण्या विशेषात्कार्तिकी स्मृता ।।\nयानि कानि च पापानि ब्रह्महत्यादिकानि च ।। ।।३२।।\nअन्नमाश्रित्य तिष्ठंति संप्राप्ते हरिवासरे।।\nस केवलमघं भुंक्ते यो भुंक्ते हरिवासरे ।।३३।।\nतस्मात्सर्वप्रयत्नेन कुर्यादेकादशीव्रतम् ।।\nन कुर्याद्यदि मोहेन उपवासं नराधमः ।।३४।।\nनरके नियतं वासः पितृभिः सह तस्य वै ।।\nसूतके मृतके वाऽपि नोपवासं त्यजेद्बुधः।।३५।।\nदशमीवेधसंयुक्ता त्याज्या चैकादशी व्रते ।।\nगांधार्याऽपि पुरा तस्यामुपवासः कृतो गुह ।। ३६ ।।\nतस्याः पुत्रशतं नष्टं तस्मात्तां वधजां त्यजेत् ।।\nएकादशीमुपवसेत्स्नानदानपुरःसरम् ।। ३७ ।।\nरुक्मांगदोऽपि राजर्षिर्मोहिन्याः संगमेन च ।।\nइह लोके सुखं भुक्त्वा चांऽते विष्णुपुरं ययौ ।। ३८ ।। ।।\n।। इति प्रबोधोत्सवः ।।\n।। अथ द्वादशीमाहात्म्यम् ।। ।।\nद्वादशी पुण्यदा प्रोक्ता सर्वाऽघौघविनाशिनी ।।\nकिं दानैः कि तपोभिश्च किमु पोष्यैर्व्रतैश्च किम् ।। ३९ ।।\nकिमिष्टैश्चैव पुत्रैश्च द्वादशी येन सेविता ।।\nगंगायां चैव दुर्भिक्षे प्रत्यहं कोटिभोजनात् ।। 2.4.33.४० ।।\nयत्फलं तदवाप्नोति द्वादश्यामेकभोजनात् ।।\nयद्दत्तं चार्हते दानं द्वादश्यां तु सिते शुभे ।। ४१ ।।\nसिक्थेसिक्थे च वैकस्य कतिब्राह्मणभोजनम् ।।\nतदहं नैव जानामि महिमानं हि सुव्रत ।। ४२ ।।\nशालिग्रामशिलादानं यः कुर्याद्द्वादशीदिने ।।\nसप्तद्वीपवतीं भूमिं गंगायां च रविग्रहे ।।\nदत्त्वा यत्फलमाप्नोति तत्फलं लभते नरः ।।।। ४३ ।।\nपंचामृतैस्तु यो विष्णुं भक्त्या संस्नापयेद्द्विज ।।\nस सर्वकुलमुद्धृत्य विष्णुलोके महीयते ।। ४४ ।।\nशुक्ले कार्तिकमासस्य द्वादश्यां परमोत्सवे ।।\nप्रातरारभ्य यः कुर्यात्स्नानदानादिकं तथा ।।\nस तु मोक्षमवाप्नोति नाऽत्र कार्या विचारणा ।। ४५ ।।\nद्वादश्यां कार्तिके मासि स्नानसंध्यादिकर्म च ।।\nकृत्वा दामोदरं पूज्य भक्तिश्रद्धासमन्वितः ।। ४६ ।।\nयस्तस्यां सूपनैवेद्यं न ददाति नराधमः ।।\nनरके नियतं वासो भवतीत्यनुशुश्रुम ।। ४७ ।।\nतस्मात्सूपस्य नैवेद्यं द्वादश्यां कार्तिके शुभे ।।\nदद्याद्भक्तियुतो ब्रह्मंश्चान्यथा नरकं व्रजेत् ।। ४८ ।।\nयस्तस्यां दंपतीनां तु भोजनं कुरुते नरः ।।\nन तस्य फलविश्रांतिर्मया वक्तुं तु शक्यते ।।४९।।\nधात्रीच्छायां गतो यस्तु द्वादश्यां पूजयेद्धरिम् ।।\nतत्रैव भोजनं यस्तु ब्राह्मणानां तु कारयेत् ।। 2.4.33.५० ।।\nस्वयं च तत्र भुंक्ते यः सूपभक्ष्यादिकं तथा ।।\nन तस्य पुनरावृत्तिः कल्पकोटिशतैरपि ।। ।। ५१ ।।\nएवं प्रातर्विधायाऽथ पूजां दामोदरस्य हि ।।\nरात्रौ पुनः प्रकर्तव्यं पूजाकर्म हरेर्द्विज ।। ५२ ।।\nतुलसीसन्निधौ कृत्वा पताकाध्वजशोभितम् ।।\nपुष्पमालासमाकीर्णं नानारत्नोपशोभितम् ।। ५३ ।।\nमुक्तादामभिराच्छन्नं कृत्वा मंडपमुत्तमम् ।।\nपूजयेद्विष्णुमव्यग्रस्तद्गतैकाग्रमानसः ।। ।। ५४ ।।\nपंचरात्रोक्तमार्गेण गन्धपुष्पाक्षतादिभिः ।।\nनवनीतं दधिक्षीरं तथैव च घनं घृतम् ।। ५५ ।।\nविविधैः खाद्यनैवेद्यैर्जलेन च सुगंधिना ।।\nयुक्तं निवेदयेद्विष्णोस्तांबूलं सलवंगकम् ।। ५६ ।।\nपुष्पाणि च विचित्राणि सुगन्धीनि बहूनि च ।।\nप्रोक्षयित्वा च विधिवदर्पयित्वा दलैः शुभैः ।। ५७ ।।\nतुलस्याश्चापि धात्र्याश्च फलैश्चाऽपि प्रपूजयेत् ।।\nनीराजनं ततः कृत्वा मंत्रपुष्पं समर्पयेत् ।। ५८ ।।\nअभिषेकं विना सर्वपूजां कृत्वा विधानतः ।।\nविष्णोः पूजां समाप्याऽथ ब्राह्मणानां प्रपूजनम् ।। ५९ ।।\nकुर्याद्भक्तियुतो विप्र दद्याच्चैव फलादिकम्।।\nतांबूलं च ततो दत्त्वा दक्षिणां शक्तितोऽर्पयेत् ।। 2.4.33.६० ।।\nततो वृद्धान्पितॄन्मातॄन् पूजयित्वा विधानतः ।।\nततः स्वयं स्वभार्याभिर्नैवेद्यं भक्षयेत्सुधीः ।। ६१ ।।\nइत्येवं तु विधानेन यः कुर्याद्द्वादशीव्रतम् ।।\nन तस्य लोकाः क्षीयंते कल्पकोटिशतैरपि ।। ६२ ।।\nपुत्रपौत्रैः परिवृतो भुक्त्वा भोगान्मनोहरान् ।।\nभोगांते च व्रजेन्मोक्षमतीतकुलसप्तकैः ।। ६३ ।।\nतस्मान्नारद माहात्म्यं द्वादश्याः कार्तिकस्य च ।।\nन मया शक्यते वक्तुं किमन्यैर्मनुजैरपि ।। ६४ ।।\nद्वादश्या ह्युत्तमं पुण्यं माहात्म्यं यः पठेन्नरः ।।\nशृणुयाद्वा मुनिश्रेष्ठ स याति परमां गतिम् ।। ६५ ।।\nराजर्षिरम्बरीषोऽपि चकारैतद्व्रतं शुभम् ।।\nयथाविधि तपोनिष्ठस्तेन मोक्षमवाप्तवान् ।। ६६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये प्रबोधोत्सवद्वादशीतिथिकृत्यवर्णनंनाम त्रयस्त्रिंशोऽध्यायः ।। ३३ ।। ।। छ ।।"
  }
]
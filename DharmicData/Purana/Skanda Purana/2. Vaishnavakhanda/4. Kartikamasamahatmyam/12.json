[
  {
    "text": "।। शौनक उवाच ।। ।।\nकार्तिकस्य च माहात्म्यं महत्पुण्यफलप्रदम् ।।\nकदा धात्री समुत्पन्ना कथं सा ख्यातिमागता ।। १ ।।\nकस्मादियं पवित्रा च कस्मात्पापप्रणाशिनी ।।\nआमर्दकी कृता केन कथयस्वात्र विस्तरात् ।। २ ।।\n।। सूत उवाच ।। ।।\nकथयामि द्विजश्रेष्ठ यथा चेयं हि पुण्यदा ।।\nऊर्जशुक्लचतुर्दश्यां धात्रीपूजां समाचरेत् ।। ३ ।।\nआमर्दकीमहावृक्षः सर्वपापप्रणाशनः ।।\nवैकुण्ठाख्यचतुर्दश्यां धात्रीछायां गतो नरः ।। ४ ।।\nपूजयेत्तत्र देवेशं राधया सहितं हरिम् ।।\nप्रदक्षिणां ततः कुर्याच्छतमष्टोत्तरं तथा ।। ५ ।।\nसुवर्णरजतैर्वापि फलैरामलकैस्तथा ।।\nशतमष्टोत्तरं कुर्यादेकैकेन प्रदक्षिणाम् ।। ६ ।।\nसाष्टांगं प्रणतो भूत्वा प्रार्थयेत्परमेश्वरम् ।।\nधात्रीछायां समाश्रित्य शृणुयाच्च कथामिमाम् ।। ७ ।।\nब्राह्मणान्भोजयेत्पश्चाद्यथाशक्त्या च दक्षिणाम् ।।\nब्राह्मणेषु च तुष्टेषु तुष्टो मोक्षप्रदो हरिः ।।  ।।\nअत्र ते कथयिष्यामि कथां पुण्यफलप्रदाम् ।।\nआमर्दकीफलं वक्तुं ब्रह्मा चाऽपि न पार्यते ।। ९ ।।\nएकार्णवे पुरा जाते नष्टे स्थावरजंगमे ।।\nनष्टे देवाऽसुरगणे प्रणष्टोरगराक्षसे ।। 2.4.12.१० ।।\nतत्र देवाधिदेवेशः परमात्मा सनातनः ।।\nजजाप ब्रह्म परममात्मनः परमाव्ययम् ।। ११ ।।\nततोऽस्य ब्रह्म जपतो निरगाच्छ्वसितं पुरः ।।\nतद्दर्शनाऽनुरागेण नेत्राभ्यामगमज्जलम् ।। १२ ।।\nप्रेमाश्रुभरनिर्भिन्नो भूमौ बिंदुः पपात सः ।।\nतस्माद्बिंदो समुत्पन्नः स्वयं धात्री नगो महान् ।। १३ ।।\nशाखाप्रशाखाबहुलः फलभारेण पीडितः ।।\nसर्वेषामेव वृक्षाणामादिरोहः प्रकीर्तितः ।। १४ ।।\nब्रह्मा तमसृजत्पूर्वं तत्पश्चाच्चाऽसृजत्प्रजाः ।।\nदेवदानवगन्धर्वयक्षराक्षसपन्नगान् ।। १५ ।।\nअसृजद्भगवान्देवो मानुषांश्च तथामलान् ।।\nआजग्मुस्तत्र देवास्ते यत्र धात्री हरिप्रिया ।। १६ ।।\nतां दृष्ट्वा ते महाभागाः परमं विस्मयं गताः ।।\nन जानीम इमं वृक्षं चिंतयन्तो मुहुर्मुहुः ।। १७ ।।\nएवं चिंतयतां तेषां वागुवाचाऽशरीरिणी ।।\nआमर्दकी नगो ह्येष प्रवरो वैष्णवो यतः ।। १८ ।।\nअस्य वै स्मरणादेव लभेद्गोदानजं फलम् ।।\nदर्शनाद्द्विगुणं पुण्यं त्रिगुणं भक्षणात्तथा ।। १९ ।।\nतस्मात्सर्वप्रयत्नेन सेव्या आमर्दकी सदा ।।\nसर्वपापहरा प्रोक्ता वैष्णवी पापनाशिनी ।। 2.4.12.२० ।।\nतस्या मूले स्थितो विष्णुस्तदूर्ध्वं च पितामहः ।।\nस्कन्धे च भगवान्रुद्रः संस्थितः परमेश्वरः ।। २१ ।।\nशाखासु सवितारश्च प्रशाखासु च देवताः ।।\nपर्णेषु देवताः संति पुष्पेषु मरुतस्तथा ।। २२ ।।\nप्रजानां पतयः सर्वे फलेष्वेवं व्यवस्थिताः ।।\nसर्वदेवमयी ह्येषा धात्री वै कथिता मया ।। २३ ।।\nअतः सा पूजनीया च सर्वकामार्थसिद्धये ।।\nएकदा नारदो योगी ब्रह्मणः पुरतः स्थितः ।।\nनमस्कृत्वा जगन्नाथं पप्रच्छातीव विस्मितः ।। २४ ।।\n।। श्रीनारद उवाच ।। ।।\nयथा प्रियं सुतुलसीकाननं सर्वदा हरेः ।।\nतथा धात्रीवनं मासे कार्तिके श्रीहरिप्रियम् ।। २५ ।।\n।। ब्रह्मोवाच ।। ।।\nधात्रीवने हरेः पूजा धात्री छायासु भोजनम् ।।\nकार्तिके मासि यः कुर्यात्तस्य पापं विनश्यति ।। २६ ।।\nतीर्थानि मुनयो देवा यज्ञाः सर्वेऽपि कार्तिके ।।\nनित्यं धात्रीं समाश्रित्य तिष्ठंत्यर्के तुलास्थिते ।। २७ ।।\nयत्किंचित्कुरुते पुण्यं धात्रीछायासु मानवः ।।\nतत्कोटिगुणितं भूयान्नाऽत्र कार्या विचारणा ।। २८ ।।\nअत्रैवोदाहरन्तीममितिहासं पुरातनम् ।। ।। २९ ।।\nअयोध्यानगरे कश्चिद्वैश्यश्चासीद्विजोत्तम ।।\nपुत्रदारविहीनश्च दैवाद्दारिद्र्यपीडितः ।। 2.4.12.३० ।।\nभिक्षया चोदराग्निं स शमयामास नारद ।।\nकदाचिद्वणिजो वैश्यो ययाचे क्षुत्प्रपीडितः ।। ३१ ।।\nभिक्षाप्तचणकान्गृह्य धात्रीछायामगात्किल ।।\nतत्र तान्भक्षयामास कार्तिके मासि नारद ।। ३२ ।।\nकेचिदुर्वरितास्तेपु चणकास्तत्र नारद ।।\nवैश्येन तेन दत्ता हि क्षुत्क्षामाय द्विजातये ।। ३३ ।।\nतेन पुण्यप्रभावेन राजाऽऽसीद्धनिकः क्षितौ ।।\nतस्माद्दानं प्रकर्तव्यं कार्तिके मासि सर्वदा ।। ३४ ।।\nधात्रीवने मुनिश्रेष्ठ सर्वकामार्थसिद्धये ।।\nधात्रीछायां समाश्रित्य कार्तिके च हरेः कथाम् ।।\nयः शृणोति स पापेभ्यो मुच्यते द्विजसूनुवत् ।। ३५ ।। ।।\n।। नारद उवाच ।। ।।\nकोऽभूद्द्विजसुतो ब्रह्मन्किं पापं कृतवान्पुरा ।।\nतस्य जाता कथं मुक्तिरेतद्विस्तरतो वद ।। ३६ ।।\n।। ब्रह्मोवाच ।। ।।\nपुरा द्विजवरश्चासीत्कावेर्या उत्तरे तटे ।। ३७ ।।\nदेवशर्मेति विख्यातो वेदवेदांगपारगः ।।\nतस्य पुत्रो दुराचारस्तमाह च पिता हितम् ।। ३८ ।।\nइदानीं कार्तिको मासो वर्तते हरिवल्लभः ।।\nतत्र स्नानं च दानं च व्रतानि नियमान्कुरु ।। ३९ ।।\nतुलसीपुष्पसहितां कुरुपूजां हरेः सुत ।।\nदीपदानं च विविधं नमस्कारं प्रदक्षिणाम् ।। 2.4.12.४० ।।\nएवं पितुर्वचः श्रुत्वा पुत्रः क्रोधसमन्वितः।।\nपितरं प्राह दुष्टात्मा चलदोष्ठो विनिंदयन् ।। ४१ ।।\n।। पुत्र उवाच ।। ।।\nन करिष्याम्यहं तात कार्तिके पुण्यसंग्रहम् ।।\nइति पुत्रवचः श्रुत्वा सक्रोधः प्राह तं सुतम् ।। ४२ ।।\nमूषको भव दुर्बुद्धे वने वृक्षस्य कोटरे ।।\nइति शापभयाद्भीतो नत्वा पितरमब्रवीत् ।। ४३ ।।\nदुर्योनेर्मम मुक्तिः स्यात्कथं तद्वद मे गुरो ।।\nइति प्रसादितो विप्रः प्राह निष्कृतिकारणम् ।। ४४ ।।\nयदोर्ज्जव्रतजं पुण्यं शृणोषि हरिवल्लभम् ।।\nतदा ते भविता मुक्तिस्तत्कथाश्रवणात्सुत ।। ४५ ।।\nस पित्रा चैवमुक्तस्तु तत्क्षणान्मूषकोऽभवत् ।।\nबहुवर्षसहस्राणि गह्वरे विपिने वसन् ।। ४६ ।।\nएकदा कार्तिके मासि विश्वामित्रः सशिष्यकः ।।\nस्नात्वा नद्यां हरिं चार्च्य धात्रीछायां समाश्रितः ।। ४७ ।।\nकथयामास माहात्म्यं शिष्येभ्यश्चोर्ज्जसंभवम् ।।\nतदा कश्चिद्दुराचारो व्याधोऽगान्मृगयां चरन् ।। ४८ ।।\nदृष्ट्वा ऋषिगणान्हंतुं कृतेच्छः प्राणिघातकः ।।\nतेषां दर्शनमात्रेण सुबुद्धिरभवत्तदा ।। ४९ ।।\nअथोवाच द्विजान्नत्वा भवद्भिः क्रियतेऽत्र किम् ।।\nतेनैवमुक्तो विप्रेंद्रो विश्वामित्रस्तमब्रवीत् ।। 2.4.12.५० ।।\n।। ।। विश्वामित्र उवाच ।। ।।\nसर्वेषामेव मासानां कार्तिकः श्रेष्ठ उच्यते ।।\nतस्मिन्यत्क्रियते कर्म वर्धते वटबीजवत् ।। ५१ ।।\nकार्तिके मासि यः कुर्यात्स्नानं दानं च पूजनम् ।।\nविप्राणां भोजनं चैव तदक्षय्यफलं भवेत् ।। ५२ ।।\nव्याधप्रयुक्तमाकर्ण्य धर्मं च ऋषिणा द्विजः ।।\nमौषकं देहमुत्सृज्य दिव्यदेहोऽभवत्तदा ।। ५३ ।।\nविश्वामित्रं प्रणम्याथ स्ववृत्तांतं निवेद्य च ।।\nअनुज्ञातोऽथ ऋषिणा विमानस्थो दिवं ययौ ।। ५४ ।।\nविस्मितो गाधिपुत्रस्तु व्याधश्चैव विशेषतः ।।\nव्याधोऽप्यूर्जव्रतं कृत्वा जगाम हरिमंदिरम् ।। ५५ ।।\nतस्मात्सर्वप्रयत्नेन कार्तिके केशवाऽग्रतः ।।\nधात्रीछायां समाश्रित्य कथाश्रवणमाचरेत् ।। ५६ ।।\nमूषकोऽपि च दुर्योनेर्मुक्त ऊर्जकथाश्रुतेः ।।\nशृणुयाच्छ्रावयेद्यो वा मुक्तिभागी न संशयः ।। ।। ५७ ।।\nधात्रीछायां समाश्रित्य वनभोजनमाचरेत् ।।\nआदौ कृत्वा तथा स्नानमुदके वनसंस्थिते ।।\nकृत्वा कर्माणि नित्यानि माधवं पूजयेत्ततः ।। ५८ ।।\nधात्रीछायां समाश्रित्य हरौ भक्तिसमन्वितः ।।\nशृणुयाच्च कथां दिव्यां मासमाहात्म्यशंसनीम् ।। ५९ ।।\nततस्तु ब्राह्मणान्भक्त्या भोजयेद्ब्रह्मवित्तमान् ।।\nततो भुंजीत विप्रेंद्र स्वयं हरिमनुस्मरन् ।। 2.4.12.६० ।।\nएवंकृते व्रते विप्र कार्तिके हरिवल्लभे ।।\nयत्पापं नश्यते पुत्र सावधानमना शृणु ।। ६१ ।।\nहरेर्नार्पितभोगाच्च भोजने सूर्यदर्शनात् ।।\nरजस्वलावाक्छ्रवणपापाद्भोजनके तथा ।। ६२ ।।\nभोजनावसरे चान्यस्पर्शदोषस्तु यद्भवेत् ।।\nनिषिद्धभोजनात्तस्माद्भोजने चाऽन्नदूषणात् ।। ६३ ।।\nशुद्धस्यापि तथा त्यागात्पुण्यकाले हरिप्रिये ।।\nएतैर्यत्साधितं पापं तत्सर्वं नश्यति धुवम् ।। ६४ ।।\nतस्मात्सर्वप्रयत्नेन धात्र्यां भोजनमाचरेत् ।। ६५ ।।\nकार्तिके मासि वै विप्रो धात्रीमालां तु यो वहेत् ।।\nतथैव तुलसीमालां तस्य पुण्यमनंतकम् ।। ६६ ।।\nधात्रीछायां समाश्रित्य दीपमालार्पणं नरः ।।\nकरिष्यति विशेषेण तस्य पुण्यमनंतकम् ।। ६७ ।।\nराधादामोदरौ पूज्यौ तुलस्यधो विशेषतः ।।\nतुलस्यभावे कर्तव्या पूजा धात्रीतले शुभा ।। ६८ ।।\nधात्रीछायातले येन सकृद्भुक्तं तु कार्तिके ।।\nदंपत्योर्भोजनं दत्तमन्नदोषात्प्रमुच्यते ।। ६९ ।।\nसंपूर्णे कार्तिके यस्तु संपूज्यामलकीं शुभाम् ।।\nराधादामोदरप्रीत्यै भोजयित्वा च दंपती ।।\nपश्चात्स्वयं तु भुंजीत न श्रीस्तस्य क्षयं व्रजेत् ।। 2.4.12.७० ।।\nयः कश्चिद्वैष्णवो लोके धत्ते धात्रीफलं मुने ।।\nप्रियो भवति देवानां मनुष्याणां च का कथा ।। ७१ ।।\nधात्रीफलविलिप्तांगो धात्रीफलसमन्वितः।।\nधात्रीफलकृताहारो नरो नारायणो भवेत् ।। ७२ ।।\nधात्रीफलानि यो नित्यं वहते करसंपुटे ।।\nतस्य नारायणो देवो वरमिष्टं प्रयच्छति ।। ७३ ।।\nश्रीकामः सर्वदा स्नानं कुर्यादामलकैर्नरः ।।\nतुष्यत्यामलकैर्विष्णुरेकादश्यां विशेषतः ।। ७४ ।।\nनवम्यां दर्शे सप्तम्यां संक्रांतौ रविवासरे ।।\nचन्द्रसूर्योपरागे च स्नानमामलकैस्त्यजेत् ।। ७५ ।।\nधात्रीछायां समाश्रित्य कुर्य्यात्पिंडं त यो नरः ।।\nप्रयांति पितरो मुक्तिं प्रसादान्माधवस्य तु ।। ।। ७६ ।।\nमूर्ध्नि पाणौ मुखे चैव बाह्वोः कंठे तु यो नरः ।।\nधत्ते धात्रीफलं वत्स धात्रीफलविभूषितः ।।७७ ।।\nयावल्लुठति कण्ठस्था धात्रीमाला नरस्य हि ।।\nतावत्तस्य शरीरे तु प्रीत्या लुंठति केशवः। ७८ ।।\nधात्रीफलं च तुलसी मृत्तिका द्वारकोद्भवा ।।\nसफलं जीवितं तस्य त्रितयं यस्य वेश्मनि ।। ७९ ।।\nयावद्दिनानि वहते धात्रीमालां कलौ नरः ।।\nतावद्युगसहस्राणि वैकुण्ठे वसतिर्भवेत् ।। 2.4.12.८० ।।\nमालायुग्मं वहेद्यस्तु धात्रीतुलसिसंभवम् ।।\nयो नरः कंठदेशे तु कल्पकोटिं दिवं वसेत् ।। ८१ ।।\nधात्रीछायां गतो यस्तु द्वादश्यां पूजयेद्धरिम् ।।\nतत्रैव भोजनं यस्तु ब्राह्मणानां च कारयेत् ।। ८२ ।।\nस्वयं च तत्र भुंक्ते यः सूपभक्षादिकं तथा ।।\nन तस्य पुनरावृत्तिः कल्पकोटिशतैरपि ।। ८३ ।।\nतुलस्याश्चैव धात्र्याश्च फलैः पत्रैर्हरिं यजेत् ।। ८४ ।।\nतुलसी धात्रीयुक्ता हि सिक्ते सति च कार्तिके ।।\nविलयं यांति पापानि ब्रह्महत्यादिकानि च ।। ८५ ।।\nधर्मदत्तो द्विजः पूर्वं यथा मुक्तिमवाप ह ।। ८६ ।।\n।। नारद उवाच ।। ।।\nकार्तिके मासि सा सेव्या पूजनीया सदा नरैः ।।\nचातुर्मास्ये न सेव्या सा इत्युक्तं भवता पुरा ।।\nतस्मात्सर्वमशेषेण कथयस्व ममाग्रतः ।। ८७ ।।\n।। ब्रह्मोवाच ।। ।।\nकार्तिके मासि विप्रर्षे शुक्ला या दशमी शुभा ।।\nतद्दिनाऽऽरभ्य सा सेव्या दैवे पित्र्ये च कर्मणि ।।\nदशम्यारभ्य तत्पत्रैः फलकैर्मधुसूदनम् ।। ८८ ।।\nपूजयंति नरा ये वै ते वै वैकुण्ठगामिनः ।।\nसमाप्ते कार्तिकव्रते वनभोजनमाचरेत् ।। ८९ ।।\nदशम्यां वाऽथ द्वादश्यां पौर्णमास्यामथाऽपि वा ।।\nपंचम्यां वा महाभाग वनभोजनमाचरेत् ।।।। 2.4.12.९० ।।\nसर्वोपस्करसंयुक्तो वृद्धबालैश्च संयुतः ।।\nवनं प्रवेशयेद्धीमान्धात्रीवृक्षैः सुशोभितम् ।। ९१ ।।\nचूतैर्बकैस्तथाऽश्वत्थैः पिचुमंदैः कदंबकैः ।।\nन्यग्रोधतिंतिणीवृक्षैः समंतात्परिशोभितम्।। ९२।।\nतत्र गत्वा महाप्राज्ञ पुण्याऽहं कारयेत्पुरा।।\nवास्तुपीठं तथा पूज्यं धात्रीमूले तु कारयेत् ।। ९३ ।।\nवेदिकां चतुरस्रां च हस्तमात्रायतां शुभाम् ।।\nतथोपवेदिकां कृत्वा वेदिकाग्रे महामते ।। ९४ ।।\nउपवेशाय देवस्य ह्यलं कार्यं तु धातुभिः ।।\nवेदिकापश्चिमेभागे कारयेत्कुण्डमंडपम् ।। ९५ ।।\nमेखलात्रयसंयुक्तं पिप्पलच्छदसंयुतम् ।।\nहस्तमात्रायतं सौम्य एवं कुण्डं तु कारयेत् ।। ९६ ।।\nपश्चात्स्नात्वा ततो जप्त्वा देवपूजां समाचरेत् ।।\nपश्चादग्निं समाधाय होमं कुर्याद्यथाविधि ।। ९७ ।।\nपायसाऽऽज्यगुडसूपपालाशसमिधा तथा ।।\nग्रहाणां वास्तुदेवेभ्यश्चरुं कृत्वा प्रयत्नतः ।। ९८ ।।\nधात्री शांतिस्तथा कांतिर्माया प्रकृतिरेव च ।।\nविष्णुपत्नी महालक्ष्मी रमा मा कमला तथा ।। ९९ ।।\nइंदिरा लोकमाता च कल्याणी कमला तथा ।।\nसावित्री च जगद्धात्री गायत्री सुधृतिस्तथा ।। 2.4.12.१०० ।।\nअंतज्ञा विश्वरूपा च सुकृपा ह्यब्धिसंभवा ।।\nप्रधानदेवताभिस्तु रक्षाहोमं समारभेत् ।।१।।\nसंसृष्टेति च मंत्रेण ऋषभं मेति मंत्रतः ।।\nअपूपं गुडसूपाभ्यां संयुतं जुहुयाद्धविः ।। २ ।।\nअष्टोत्तरशतं हुत्वा मूलमंत्रेण पायसम् ।।\nततो ग्रहादि  देवांस्तु यथासंख्येन होमयेत् ।। ३ ।।\nधात्रीहोमे महाप्राज्ञ रक्षाहोमे तु पायसम् ।।\nततः स्विष्टकृतं हुत्वा बलिदानं समाचरेत् ।। ४ ।।\nइंद्रादि लोकपालांश्च रक्षा पूज्या प्रयत्नतः ।।\nधात्रीवृक्षस्य सर्वत्र वेदिकासंयुतस्य च ।। ५ ।।\nसूपेन गुडमिश्रेण बलिं पश्चान्निवेदयेत् ।।\nदेवि धात्रि नमस्तुभ्यं गृहाण बलिमुत्तमम्।। ६ ।।\nमिश्रितं गुडसूपाभ्यां सर्वमंगलदायिनि ।।\nपुत्रान्देहि महाप्राज्ञान्यशो देहि शुभप्रदम् ।। ७ ।।\nप्रज्ञां मेधां च सौभाग्यं विष्णुभक्तिं च देहि मे ।।\nनीरोगं कुरु मे नित्यं निष्पापं कुरु सर्वदा ।। ८ ।।\nवर्चस्कं कुरु मां देवि धनवंतं तथा कुरु ।।\nइति तां प्रार्थयेद्देवीं प्रादक्षिण्याद्बलिं न्यसेत् ।। ९ ।।\nबलिप्रदानकाले तु ये कुर्वंति प्रदक्षिणम् ।।\nते यांति विष्णुसालोक्यं पितृभिः सार्द्धमेव च ।।2.4.12.११०।।\nततः पूर्णाहुतिं कृत्वा होमशेषं समापयेत् ।। ११ ।।\nधात्रीवृक्षस्य मूलस्थं मंदस्मितरमापतिम् ।।\nते यांति विष्णुसायुज्यं ये पश्यंतीह चक्षुषा ।। १२ ।।\nवैश्वदेवं ततः कृत्वा पूजयेद्वनदेवताः ।।\nगंधाक्षतांस्ततो दत्त्वा विप्रेभ्यः पद्मसंभव ।। १३ ।।\nब्राह्मणान्भोजयेत्पश्चात्स्वयं भुंजीत बंधुभिः ।।\nगृहं प्रवेशयेत्पश्चाद्वृद्धान्बालादिकैः सह ।। १४ ।।\nब्रह्मचारी भवेद्रात्रौ क्षितिशायी भवेत्ततः ।।\nग्रामस्थैश्च मिलित्वा च स्वयं वा कारयेद्बुधः ।। १५ ।।\nसर्वपापविमुक्त्यर्थं वनभोजनमुत्तमम् ।।\nकृत्वैवं सकलं कर्म कृष्णाय च समर्पयेत् ।। १६ ।।\nअश्वमेधसहस्रस्य राजसूयशतस्य च ।।\nयत्फलं समवाप्नोति तत्फलं वनभोजने ।। १७ ।।\nअतो धात्री महाभाग पवित्रा पापनाशनी ।।\nधात्री चैव नृणां धात्री धात्रीवत्कुरुते क्रियाम् ।। १८ ।।\nददात्यायुः पयःपानात्स्नानाद्वै धर्मसंचयम् ।।\nअलक्ष्मीनाशनं स्नानमात्रैर्निर्वाणमाप्नुयात् ।।\nविघ्नानि नैव जायंते धात्रीस्नानेन वै नृणाम् ।। १९ ।।\nतस्मात्त्वं कुरु विप्रेंद्र धात्रीस्नानं हि यत्नतः ।।\nप्रयास्यसि हरेर्द्धाम देवत्वं प्राप्य नारद ।। 2.4.12.१२० ।।\nयत्रयत्र मुनिश्रेष्ठ धात्रीस्नानं समाचरेत् ।।\nतीर्थे वाऽपि गृहे वाऽपि तत्रतत्र हरिः स्थितः ।। २१ ।।\nधात्रीस्नानेन विप्रर्षे यस्यास्थीनि कलेवरे ।।\nप्रक्षाल्यंते मुनिश्रेष्ठ न स गर्भगृहं वसेत् ।। २२ ।।\nधात्रीजलेन विप्रेंद्र येषां केशाश्च रंजिताः ।।\nते नराः केशवं यांति नाशयित्वा कलेर्मलम् ।। २३ ।।\nधात्रीफलं महापुण्यं स्नानं पुण्यतमं स्मृतम् ।।\nपुण्यात्पुण्यतरं वत्स भक्षणे मुनिसत्तम ।। ।। २४ ।।\nन गंगा न गया काशी न वेणी न च पुष्करम् ।।\nएकैव हि यथा पुण्या धात्री माधववासरे ।। २५ ।।\nधात्रीस्नानं हरेर्नाम तथैवैकादशी सुत ।।\nगयाश्राद्धं तथा वत्स समानि मुनयो विदुः ।। २६ ।।\nसंस्पृशन्यस्तु वै धात्रीमहन्यहनि मानवः ।।\nमुच्यते पातकैः सर्वैर्मनोवाक्कायसंभवैः ।। २७ ।।\nधात्रीफलैरमावास्यासप्तमीनवमीषु च ।।\nरविवारे च संक्रांतौ न स्नायान्मुनिसत्तम ।। २८ ।।\nयस्मिन्गृहेमुनिवर धात्री तिष्ठति सर्वदा ।।\nतस्मिन्गृहे न गच्छंति प्रेतकूष्मांडराक्षसाः ।। २९ ।।\nधात्रीफलकृतां मालां कंठस्थां यो वहेन्नहि ।।\nस वैष्णवो न विज्ञेयो विष्णोर्भक्तिपरो यदि ।। 2.4.12.१३० ।।\nन त्याज्या तुलसीमाला धात्रीमाला विशेषतः ।।\nतथा पद्माक्षमालाऽपि धर्मकामार्थमीप्सुभिः ।। ३१ ।।\nयावद्दिनानि वहते धात्रीमालां कलौ नरः ।।\nतावद्युगसहस्राणि वैकुण्ठे वसतिर्भवेत् ।। ३२ ।।\nसर्वदेवमयी धात्री वासुदेवमनःप्रिया ।।\nआरोपणीया सेव्या च पूजनीया सदा नरैः ।। ३३ ।।\nएतत्ते सर्वमाख्यातं धात्रीमाहात्म्यमुत्तमम् ।।\nश्रोतव्यं च सदा भक्तैश्चतुर्वर्गफलप्रदम् ।। ३४ ।।\nधात्रीछायां समाश्रित्य कार्तिकेऽन्नं भुनक्ति यः ।।\nअन्नसंसर्गजं पापमावर्षं तस्य नश्यति ।। १३५ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धात्रीमाहात्म्यवर्णनंनाम द्वादशोऽध्यायः ।। १२ ।। ।। छ ।।"
  }
]
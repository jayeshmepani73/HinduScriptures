[
  {
    "text": "।। ।। नारद उवाच ।। ।।\nपुनर्दैत्यं समायांतं दृष्ट्वा देवाः सवासवाः ।।\nभयप्रकंपिताः सर्वे विष्णुं स्तोतुं प्रचक्रमुः ।। १ ।।\nनमो मत्स्यकूर्मादिनानास्वरूपैः सदाभक्तकार्योद्यतायाऽर्तिहंत्रे ।।\nविधात्रादिसर्गस्थितिध्वंसकर्त्रे गदाशंखपद्मारिहस्ताय तेस्तु ।। २ ।।\nरमा वल्लभायाऽसुराणां निहंत्रे भुजंगारियानाय पीतांबराय ।।\nमखादिक्रियापाककर्त्रे विकर्त्रे शरण्याय तस्मै नताः स्मो नताः स्मः ।। ३ ।।\nनमो दैत्यसंतापितामर्त्यदुःखाचलध्वंसदंभोलये विष्णवे ते ।।\nभुजंगेशतल्पेशयायार्कचंद्रद्विनेत्राय तस्मै नताः स्मो नताः स्मः ।। ४ ।।\n।। ।। नारद उवाच ।। ।।\nसंकष्टनाशनंनाम स्तोत्रमेतत्पठेन्नरः ।।\nस कदाचिन्न संकष्टैः पीड्यते कृपया हरेः ।। ५ ।।\nइति देवाः स्तुतिं यावत्कुर्वंति दनुजद्विषः ।।\nतावत्सुराणामापत्तिर्विज्ञाता विष्णुना तदा ।। ६ ।।\nसहसोत्थाय दैत्यारिः सक्रोधः खिन्नमानसः ।।\nआरूढो गरुडं वेगाल्लक्ष्मीं वचनमब्रवीत् ।। ७ ।।\n।। श्रीभगवानुवाच ।। ।।\nजलंधरेण ते भ्रात्रा देवानां कदनं कृतम् ।।\nतैराहूतो गमिष्यामि युद्धायाद्य त्वरान्वितः ।। ८ ।।\n।। श्रीरुवाच ।। ।।\nअहं ते वल्लभा नाथ भक्त्या च यदि सर्वदा ।।\nतत्कथं ते मम भ्राता युद्धे वध्यः कृपानिधे ।। ९ ।।\nश्रीभगवानुवाच ।। ।।\nरुद्रांशसंभवत्वाच्च ब्रह्मणो वचनादपि ।।\nप्रीत्या च तव नैवायं मम वध्यो जलंधरः ।। 2.4.16.१० ।।\n।। नारद उवाच ।। ।।\nइत्युक्त्वा गरुडारूढः शंखचक्रगदासिभृत् ।।\nविष्णुर्वेगाद्ययौ योद्धुं यत्र देवाः स्तुवंति ते ।। ११ ।।\nअथाऽरुणानुजात्युग्रपक्षवातप्रपीडिताः ।।\nवात्या विमर्दिता दैत्या बभ्रमुः खे यथा घनाः ।। १२।।\nततो जलंधरो दृष्ट्वा दैत्यान्वात्याप्रपीडितान् ।।\nउद्वृत्तनयनः क्रोधात्ततोविष्णुं समभ्ययात्।। १३ ।।\nततः समभवद्युद्धं विष्णुदैत्येंद्रयोर्महत् ।।\nआकाशं कुर्वतोर्बाणैस्तदा निरवकाशवत् ।।१४।।\nविष्णुर्दैत्यस्य बाणौघैर्ध्वजं छत्रं धनुर्हयान् ।।\nचिच्छेद तं च हृदये बाणेनैकेन ताडयत् ।। १५ ।।\nततो दैत्यः समुत्पत्य गदापाणिस्त्वरान्वितः ।।\nआहत्य गरुडं मूर्ध्नि पातयामास भूतले ।। १६ ।।\nविष्णुर्गदां स्वखङ्गेन चिच्छेद प्रहसन्निव ।।\nतावत्स हृदये विष्णुं जघान दृढमुष्टिना ।। १७ ।।\nततस्तौ बाहुयुद्धेन युयुधाते महाबलौ ।।\nबाहुभिर्मुष्टिभिश्चैव जानुभिर्नादयन्महीम् ।। १८ ।।\nएवं तौ सुचिरं युद्धं कृत्वा विष्णुः प्रतापवान् ।।\nउवाच दैत्यराजानं मेघगंभीरनिस्वनः ।। १९ ।।\n।। विष्णुरुवाच ।। ।।\nवरं वरय दैत्येंद्र प्रीतोऽस्मि तव विक्रमात् ।।\nअदेयमपि ते दद्मि यत्ते मनसि वर्तते ।। 2.4.16.२० ।। ।।\n।। जलंधर उवाच ।। ।।\nयदि भावुक तुष्टोऽसि वरमेनं ददस्व मे ।।\nमद्भगिन्या सहाऽद्य त्वं मद्गृहे सगणो वस ।। २१ ।।\n।। नारद उवाच ।। ।।\nतथेत्युक्ता स भगवान्सर्वदेवगणैः सह ।।\nतदा जलंधरपुरमगमद्रमया सह ।। २२ ।।\nजलंधरस्तु देवानामधिकारेषु दानवान् ।।\nस्थापयित्वा महाबाहुः पुनरागान्महीतलम् ।। २३ ।।\nदेवगंधर्वसिद्धेषु यत्किंचिद्रत्नसंयुतम् ।।\nतदात्मवशगं कृत्वाऽतिष्ठत्सागरनंदनः ।। २४ ।।\nपातालभुवने दैत्यं निशुंभं स महाबलम् ।।\nस्थापयित्वा स शेषादीनानयद्भूतलं बली ।। २५ ।।\nदेवगंधर्वसिद्धाऽऽद्यान्सर्पराक्षसमानुषान्।।\nस्वपुरे नागरान्कृत्वा शशास भुवनत्रयम् ।। २६ ।।\nएवं जलंधरः कृत्वा देवान्स्ववशवर्तिनः ।।\nधर्मेण पालयामास प्रजाः पुत्रानिवौरसान्।।२७।।\nन कश्चिद्व्याधितो नैव दुःखी नैव कृतस्तथा ।।\nन दीनो दृश्यते तस्मिन्धर्माद्राज्यं प्रशासति ।।२८।।\nएवं महीं शासति दानवेंद्रे धर्मेण सम्यक्च दिदृक्षयाऽहम् ।।\nकदाचिदागामथ तस्य लक्ष्मीं विलोकितुं श्रीरमणं च सेवितुम् ।। २९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरसभायां नारदागमनंनाम षोडशोऽध्यायः ।। १६ ।।"
  }
]
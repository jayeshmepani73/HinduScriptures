[
  {
    "text": "।। ब्रह्मोवाच ।। ।।\nवैकुण्ठाख्यचतुर्दश्या माहात्म्यं ते वदाम्यहम् ।।\nवालखिल्यैः पुरा प्रोक्तं संक्षेपेण शृणुष्व तत् ।। १ ।।\n।। वालखिल्या ऊचुः ।। ।।\nकार्तिकस्य सिते पक्षे चतुर्दश्यां समागमत् ।।\nवैकुण्ठेशस्तु वैकुण्ठाद्वाराणस्यां कृते युगे ।। २ ।।\nरात्र्यां तुर्यांशशेषायां स्नात्वाऽसौ मणिकर्णिके ।।\nगृहीत्वा हेमपद्मानां सहस्रं वै ततोऽव्रजत् ।। ३ ।।\nअतिभक्त्या पूजयितुं शिवया सहितं शिवम् ।।\nविधाय पूजां वैश्वेशीं ततः पद्मैरपूजयत् ।। ४ ।।\nसहस्रसंख्यां कृत्वादावेकनाम्ना ततः परम् ।।\nआरब्धं पूजनं तेन शिवस्तद्भक्तिमैक्षत ।। ५ ।।\nएकं पद्मं पद्ममध्यान्निलीयाऽऽत्तं हरेण तु ।।\nततः पूजितवान्विष्णुरेकोनं कमलं त्वभूत् ।। ६ ।।\nइतस्ततस्तेन दृष्टं पद्मं तिष्ठति न क्वचित् ।।\nकमलेषु भ्रमो जातोऽथवा नामसु मे भ्रमः ।। ७ ।।\nक्षणं विचार्य स हरिर्न मे नामभ्रमोऽभवत् ।।\nपद्मे चैव भ्रमो जातो विचार्यैवं पुनःपुनः ।। ८ ।।\nसहस्रपद्मसंकल्पः पूजार्थं तु कृतो मया ।।\nअर्च्यः कथं महादेव एकोनकमलैर्मया ।। ९ ।।\nयद्यानेतुं गमिष्यामि भंगः स्यादासनस्य तु ।।\nअतः परं किं विधेयं चिन्तोद्विग्नो हरिस्तदा ।। 2.4.35.१० ।।\nएकः प्रकार उत्पन्नो हृदयेऽस्य मुनीश्वराः ।।\nपुण्डरीकाक्ष इत्येवं मां वदंति मुनीश्वराः ।। ११ ।।\nनेत्रं मे पद्मसदृशे पद्मार्थे त्वर्पयाम्यहम् ।।\nइति निश्चित्य मनसा दत्त्वा तर्जनिकां स तु ।। १२ ।।\nनेत्रमध्यात्तदुत्पाट्य महादेवस्तु पूजितः ।।\nततो महेश्वरस्तुष्टो वाक्यमेतदुवाच ह ।। १३ ।।\n।। महादेव उवाच ।। ।।\nत्वत्समो नास्ति मद्भक्तस्त्रैलोक्ये सचराचरे ।।\nराज्यं दत्तं त्रिलोक्यास्ते भव त्वं लोकपालकः ।। १४ ।।\nअन्यं वरय भद्रं ते वरं यन्मनसेप्सितम् ।।\nअवश्यमेव दास्यामि नात्र कार्या विचारणा ।। १५ ।।\nमद्भक्तिं तु समालंब्य ये द्विषंति जनार्दनम् ।।\nते मद्द्वेष्या नरा विष्णो व्रजेयुर्नरकं ध्रुवम् ।। १६ ।।\n।। ।। विष्णुरुवाच ।। ।।\nत्रैलोक्यरक्षाकरणं ममादिष्टं महेश्वर ।।\nदुमर्दाश्च महासत्त्वा दैत्या मार्याः कथं मया ।।१७।।।\n।। शिव उवाच ।। ।।\nएतत्सुदर्शनं चक्रं महादैत्यनिकृंतनम् ।।\nगृहाण भगवन्विष्णो मया तुभ्य निवेदितम् ।।१८।।\nअनेन सर्वदैत्यानां भगवन्कदनं कुरु ।।\nएवं चक्रं हरेर्दत्त्वा ततो वचनमब्रवीत् ।। १९ ।।\n।। शिव उवाच ।। ।।\nवर्षे च हेमलंबाख्ये मासे श्रीमति कार्तिके ।।\nशुक्लपक्षे चतुर्दश्यामरुणाभ्युदयं प्रति ।।2.4.35.२०।।\nमहादेवतिथौ ब्राह्मे मुहूर्ते मणिकर्णिके ।।\nस्नात्वा वैश्वेश्वरं लिंगं वैकुण्ठादेत्य पूजितम्।।२१।।\nसहस्रकमलैस्तस्माद्भविष्यति मम प्रिया ।।\nविख्याता सर्वलोकेषु वैकुण्ठाख्या चतुर्दशी ।।२२।।\nअन्यं वरं प्रयच्छामि शृणु विष्णो वचो मम ।।\nपूर्वरात्रेषु ते पूजा कर्तव्या सर्वजातिभिः ।।२३।।\nउपवासं दिवा कुर्यात्सायंकाले तवार्चनम् ।।\nपश्चान्ममार्चनं कार्यमन्यथा निष्फलं भवेत् ।। २४ ।।\nग्राह्या तु हरिपूजायां रात्रिव्याप्ता चतुर्दशी ।।\nअरुणोदयवेलायां शिवपूजां समाचरेत् ।। २५ ।।\nसहस्रकमलैर्विष्णुरादौ यैः पूजितो नरैः।।\nपश्चाच्छिवः पूजितश्चेज्जीवन्मुक्तास्त एव हि ।। २६ ।।\nसायं स्नात्वा पंचनदे बिंदुमाधवमर्चयेत् ।।\nस्नात्वा यो विष्णुकांच्यां वाऽनंतसेनं समर्चयेत् ।। २७ ।।\nरुद्रकांच्यां ततः स्नात्वा प्रणवेशं समर्चयेत् ।।\nआदौ स्नात्वा वह्नितीर्थे यजेन्नारायणं ततः ।। २८ ।।\nरेतोदके ततः स्नात्वा केदारेशं समर्चयेत् ।।\nआदौ स्नात्वा सूर्यपुत्र्यां वेणीमाधवमर्चयेत् ।। २९ ।।\nजाह्नव्यां च ततः स्नात्वा संगमेशं प्रपूजयेत् ।।\nसर्वाः श्रियस्तस्य वश्याः सत्यं विष्णो मयोदितम् ।। 2.4.35.३० ।।\nएवं तस्मै वरान्दत्त्वा ह्यंतर्धानं ययौ शिवः ।।\nतस्मात्सर्वप्रयत्नेन पूज्यौ हरिहरावुभौ ।। ३१ ।।\nकलौ दशसहस्राणि विष्णुस्त्यजति मेदिनीम् ।।\nतदर्द्धं जाह्नवीतोयं तदर्द्धं ग्रामदेवताः ।। ३२ ।।\nकार्तिक्यां पूर्णिमायां तु कुर्यात्त्रैपुरमुत्सवम् ।।\nदीपो देयोऽवश्यमेव सायंकाले शिवालये ।। ३३ ।। *\nत्रिपुरो नाम दैत्येंद्रः प्रयागे तप आस्थितः ।।\nतपसा तस्य संतुष्टो ददौ ब्रह्मा वरं परम्।। ३४ ।।\nदेवासुरमनुष्येभ्यो न ते मृत्युर्भविष्यति ।।\nइति लब्धवरो दैत्यो विश्वकर्मविनिर्मितम् ।। ३५ ।।\nत्रिपुराख्यं विमानं तमारुह्य भुवनत्रयम् ।।\nयदा वै पीडयामास तदा देवैः स्तुतो हरः ।। ३६ ।।\nत्रिपुरं घातयामास बाणेनैकेन शत्रुहा ।।\nकार्तिक्यां पूर्णिमायां तु सर्वे देवाः प्रतुष्टुवुः ।। ३७ ।।\nतस्मिन्दिने सर्वदेवैर्दीपा दत्ता हराय च ।।\nसर्वथैव प्रदेयाश्च दीपास्तु हरतुष्टये ।। ३८ ।।\nविंशतिः सप्तशतकाः सहिता दीपवर्तयः ।।\nददद्दीपं पूर्णिमायां सर्वपापैः प्रमुच्यते ।। ३९ ।।\nपौर्णमास्यां तु संध्यायां कर्तव्यस्त्रिपुरोत्सवः ।।\nदद्यादनेन मन्त्रेण प्रदीपांश्च सुरालये ।। 2.4.35.४० ।।\nकीटाः पतंगा मशकाश्च वृक्षा जले स्थले ये विचरंति जीवाः ।।\nदृष्ट्वा प्रदीपं न च जन्मभागिनो भवंतु नित्यं श्वपचा हि विप्राः ।। ४१ ।।\nकार्यस्तस्मात्पौर्णमास्यां त्रिपुराय महोत्सवः ।।\nकार्तिक्यां कृत्तिकायोगे यः कुर्यात्स्वामिदर्शनम् ।। ।। ४२ ।।\nसप्त जन्म भवेद्विप्रो धनाढ्यो वेदपारगः ।।\nअत्र कृत्वा वृषोत्सर्गं नक्ताच्छैवपुरं व्रजेत् ।। ४३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये वैकुण्ठचतुर्दशी त्रिपुरीपूर्णिमाव्रतविधानकथनंनाम पंचत्रिंशोऽध्यायः ।। ३५ ।।"
  }
]
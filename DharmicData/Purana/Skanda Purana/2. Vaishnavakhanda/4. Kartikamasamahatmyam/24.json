[
  {
    "text": "।। पृथुरुवाच ।। ।।\nयदूर्जव्रतिनः पुंसः फलं महदुदादृतम् ।।\nतत्पुनर्ब्रूहि माहात्म्यं केन चीर्णमिदं शुभम् ।। १ ।।\n।। नारद उवाच ।। ।।\nआसीत्सह्याद्रिविषये करवीरपुरे पुरा ।।\nब्राह्मणो धर्मवित्कश्चिद्धर्मदत्तेति विश्रुतः ।। २ ।।\nविष्णुव्रतकरः सम्यग्विष्णुपूजारतः सदा ।।\nकदाचित्कार्तिके मासि हरिजागरणाय सः ।। ३ ।।\nरात्र्यां तुर्यावशेषायां जगाम हरिमदिरम्।।\nहरिपूजोपकरणान्प्रगृह्य व्रजता तदा ।।४।।\nतेन दृष्टा समायाता राक्षसी भीमदर्शना ।।\nतां दृष्ट्वा भयवित्रस्तः कंपितावयवस्तदा ।। ५ ।।\nपूजोपकरणैः सर्वैः पयोभिश्चाहनद्भयात् ।।\nसंस्मृत्य तद्धरेर्नाम तुलसीयुक्तवारिणा ।।\nतेन वै हतमात्रे तु पापं तस्या ह्यगाल्लयम् ।। ६ ।।\nअथ संस्मृत्य सा पूर्वजन्मकर्मविपाकजाम् ।।\nस्वां दशामब्रवीद्विप्रं दंडवच्च प्रणम्य वै ।। ७ ।।\n।। कलहोवाच ।। ।।\nपूर्वकर्मविपाकेन दशामेतां गतास्म्यहम् ।।\nतत्कथं नु पुनर्विप्र प्रयास्याम्युत्तमां गतिम् ।। ८ ।।\n।। नारद उवाच ।। ।।\nतां दृष्ट्वा प्रणतां सम्यग्वदमानां स्वकर्म तत् ।।\nअतीव विस्मितो विप्रस्तदा वचनमब्रवीत् ।। ९ ।। ।।\n।। धर्मदत्त उवाच ।। ।।\nकेन कर्मविपाकेन त्वं दशामीदृशीं गता ।।\nकुत्रत्या का च किं शीला तत्सर्वं कथयस्व मे ।।2.4.24.१०।।\n।। कलहोवाच ।। ।।\nसौराष्ट्रनगरे ब्रह्मन्भिक्षुर्नामाऽभवद्द्विजः ।।\nतस्याहं गृहिणी पूर्वं कलहाख्याऽतिनिष्ठुरा ।। ११ ।।\nन कदाचिन्मया भर्तुर्वचसाऽपि शुभं कृतम् ।।\nनाऽर्पितं तस्य मिष्टान्नं भर्तुर्वचनशीलया ।।१२।।\nकलहप्रियया नित्यं मयोद्विग्नमना यदा ।।\nपरिणेतुं यदाऽन्यां स मतिं चक्रे पतिर्मम ।। १३ ।।\nततो गरं समादाय प्राणास्त्यक्ता मया द्विज ।।\nअथ बद्ध्वा बध्यमानां मां निन्युर्यमकिंकराः ।। १४ ।।\nयमश्च मां तदा दृष्ट्वा चित्रगुप्तमपृच्छत ।। ।। १५ ।।\n।। यम उवाच ।। ।।\nअनया किं कृतं कर्म चित्रगुप्त विलोकय ।।\nप्राप्नोत्वेषा च तत्कर्म शुभं वा यदि वाऽशुभम् ।। १६ ।।\n।। ।। कलहोवाच ।। ।।\nचित्रगुप्तस्तदा वाक्यं भर्त्सयन्मामुवाच सः ।।\n।। चित्रगुप्त उवाच ।। ।।\nअनया तु कृतं कर्म शुभं किंचिन्न विद्यते ।। १७ ।।\nमिष्टान्नं भुंजमानेयं न भर्तरि तदर्पितम् ।।\nअतश्च वल्गुलीयोन्यां स्वविष्ठादाऽवतिष्ठतु ।। १८ ।।\nभर्तुर्द्वेषात्तदाप्येषा नित्यं कलहकारिणी ।।\nविष्ठादां सूकरीं योनिं तस्मात्तिष्ठत्वियं हरे ।। १९ ।।\nपाकभांडे सदा भुंक्ते भुंक्ते चैका यतस्ततः ।।\nतस्मादेषा बिडाल्यस्तु स्वजाताऽपत्यभक्षिणी ।। 2.4.24.२० ।।\nभर्तारमपि चोद्दिश्य ह्यात्मघातः कृतोऽनया ।।\nतस्मात्प्रेतशरीरेऽपि तिष्ठत्वेकाऽतिनिंदिता ।। २१ ।।\nअतश्चैषा मरुद्देशं प्रापितव्या भटैरियम् ।।\nतत्र प्रेतशरीरस्था चिरं तिष्ठत्वियं ततः ।। २२ ।।\nऊर्ध्वं योनित्रयं चैषा भुनक्त्वशुभकारिणी।।२३।।\n।। कलहोवाच ।। ।।\nसाहं पंचशताब्दानि प्रेतदेहे स्थिता किल।।\nक्षुतृड्भ्यां पीडिताऽऽविश्य शरीरं वणिजस्य च।।\nआयाता दक्षिणं देशं कृष्णावेण्योश्च संगमम् ।। २४ ।।\nतत्तीरं संश्रिता यावत्तावत्तस्य शरीरतः ।।\nशिवविष्णुगणैर्दूरमपकृष्टा बलादहम् ।। २५ ।।\nततः क्षुत्क्षामया दृष्टो मया हि त्वं द्विजोत्तम ।।\nत्वद्धस्ततुलसीवारिसंसर्गगतपापया ।।२६।।\nतत्कृत्यं कुरु विप्रेंद्र कथं मुक्तिमियाम्यहम्।।\nयोनित्रयादग्रभवादस्माच्च प्रेतदेहतः ।।२७।।\nइत्थं विचिंत्य कलहावचनं द्विजाग्र्यस्तत्कर्मपाकभयविस्मयदुःखयुक्तः ।।\nतद्ग्लानिदर्शनकृपाचलचित्तवृत्ति ध्यात्वा चिरं स वचनं निजगाद दुःखात् ।। २८ ।।\nइति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखण्डे कार्तिकमासमाहात्म्ये धर्मदत्तेतिहासकथनंनाम चतुर्विंशोऽध्यायः ।। २४ ।।"
  }
]
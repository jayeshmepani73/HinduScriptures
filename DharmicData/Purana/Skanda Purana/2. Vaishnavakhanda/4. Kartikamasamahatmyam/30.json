[
  {
    "text": "।। नारद उवाच ।। ।।\nअद्भुतोऽयं त्वया प्रोक्तो महिमा कार्तिकस्य तु ।।\nस्वस्य कर्तुमसामर्थ्यं कथमेतत्कृतं भवेत् ।। १ ।।\n।। ब्रह्मोवाच ।। ।।\nनास्ति कर्तुं स्वसामर्थ्यमुपायात्प्राप्यते फलम् ।।\nद्रव्यं दत्त्वा ब्राह्मणाय गृह्णीयात्फलमुत्तमम् ।। २ ।।\nशिष्याद्वा भृत्यवर्गाद्वा स्त्रीभ्यो वाऽऽप्ताच्च कारयेत् ।।\nतस्मादपि फलं गृह्णन्फलभाग्जायते नरः ।। ३ ।।\n।। नारद उवाच ।। ।।\nअदत्तान्यपि पुण्यानि प्राप्यंते केनचित्क्वचित् ।।\nएतदिच्छाम्यहं श्रोतुं कौतुकं मम वर्तते ।। ४ ।।\n।। ब्रह्मोवाच ।। ।।\nअदत्तान्यपि पुण्यानि लभंते पातकान्यपि ।।\nयेनोपायेन तद्वच्मि शृणुष्वैकमना द्विज ।। ५ ।।\nसुकृतं वा दुष्कृतं वा कृतमेकेन यत्कृते ।।\nजायते तस्य तद्राष्ट्रे त्रेतायां तु पुरो भवेत् ।। ६ ।।\nद्वापरे वंशमध्ये तु कलौ कर्तैव केवलम्।।\nआज्ञानाद्यत्कृतं कर्म बाल्ये स्वप्ने तु तत्फलम् ।। ७ ।।\nअज्ञानाद्यच्च तारुण्ये बाल्ये तस्य फलं भवेत् ।।\nज्ञानपूर्वं कृतं कर्म आजन्मांतं च तत्फलम् ।। ८ ।।\nषण्मासं पापिसंगेन नरः पापी प्रजायते ।।\nपापिनां वा धर्मिणां वा संसर्गाद्दशमासिकम् ।। ९ ।।\nभोजनादेकपंक्तौ च विंशांशः पुण्यपापयोः ।।\nएकासने द्वयोर्वासात्सहस्रांशेन लिप्यते ।। 2.4.30.१० ।।\nयो वै यस्यान्नमश्नाति स भुंक्ते तस्य किल्बिषम् ।।\nजपादौ पापिसंसर्गात्षोडशांऽशो विनश्यति ।। ११ ।।\nपरस्य स्तवनाद्यानादेकपात्रस्थभोजनात् ।।\nएकशय्याप्रावरणात्षष्ठांशः पुण्यपापयोः ।। १२ ।।\nपुरुषो हरते सर्वं भार्याया औरसस्य च ।।\nअर्द्धं शिष्याच्चतुर्थांशं पापं पुण्यं तथैव च ।। १३ ।।\nभर्तुराज्ञाकरी नारी भर्तुरर्द्धं वृषं हरेत् ।।\nयद्धस्तपक्वं भुजीयाद्दशांशं तदघं हरेत् ।। १४ ।।\nवर्षाऽशनं तु यो दत्ते तदर्द्धाघस्य भागयम् ।।\nवर्षाशनार्द्धं पुण्यं तु भुंक्ते वर्षाशनी नरः ।। १५ ।।\nपुरोहितस्य षष्ठांशं पापं वा पुण्यमेव वा ।।\nयजमानो भुनक्त्येव तद्दशांशं पुरोहितः ।। १६ ।।\nउद्योगी चानुमन्ता च यश्चोपकरणप्रदः ।।\nषष्ठांशं पुण्यपापानामुपद्रष्टा दशांशकम् ।। १७ ।।\nयद्धस्तात्कार्यते कर्म नान्नमस्मै प्रयच्छति ।।\nविना भृतकशिष्याभ्यां षष्ठांशं पुण्यमाहरेत्।।  १८ ।।\nव्यवहारात्तथा प्रीत्या नित्यं संभाषणादिभिः ।।\nदशांशं पुण्यपापानां लभते नात्र संशयः ।। १९ ।।\nसंसर्गपुण्ययोगेन एकदन्तो द्विजाधमः ।।\nनरकान्विविधान्दृष्ट्वा स्वर्गं प्राप तदैव हि ।। 2.4.30.२० ।।\n।। ।। नारद उवाच ।। ।।\nईदृशं कार्तिकव्रतमल्पायासं महत्फलम् ।।\nन कुर्वंति जनाः केचित्किमर्थं वै पितामह ।। २१ ।।\n।। ब्रह्मोवाच ।। ।।\nस्वसृष्टिवृद्धये वेधा धर्माऽधर्मौ ससर्ज ह ।।\nधर्ममेवाऽनुतिष्ठंतः प्राप्नुवंति शुभां गतिम् ।। २२ ।।\nअधर्ममनुतिष्ठंतो यांति तेऽधोगतिं नराः ।।\nपुण्यकर्मफलं नाको नरकस्तद्विपर्ययः ।। २३ ।।\nतयोः पालनकर्तारौ द्वावेव विधिना कृतौ ।।\nशतक्रतुयमौ तौ च पुण्यपापानुसारिणौ ।। २४ ।।\nगुरुतल्पादयः पुत्राः कामस्य प्रथिता भुवि ।।\nक्रोधस्य पितृघाताद्या लोभस्य तनयाञ्छृणु ।। २५ ।।\nब्रह्मस्वहरणाद्याश्च एते नरकनायकाः ।।\nकृता यमेन तैर्व्याप्ता मनुजा न हि कुर्वते ।। २६ ।।\nव्रतादिधर्मकृत्यं यैस्तैर्मुक्तास्ते हि कुर्वते ।। २७ ।।\nश्रद्धा मेधा विघातिन्यौ वर्तेते भुवि सर्वदा ।।\nताभ्यां व्याप्तस्तु मनुजः श्रीविष्णोः श्रवणादिकम् ।। २८ ।।\nन करोति सुदुर्मेधा येनांधं याति वै तमः ।।\nकृष्णेन सत्यभामायै यदुक्तं तद्वदामि ते ।। २९ ।।\nअध्यापनाद्याजनाद्वाऽप्येकपंक्त्यशनादपि ।।\nतुर्यांश पुण्यपापानां परोक्षं लभते नरः ।। 2.4.30.३० ।।\nएकासनादेकयानान्निश्वासस्यांगसंगतः ।।\nषडंशं फलभागी स्यान्नियतं पुण्यपापयोः ।। ३१ ।।\nस्पर्शनाद्भाषणाद्वाऽपि परस्य स्तवनादपि ।।\nदशांशं पुण्यपापानां नित्यं प्राप्नोति मानवः ।। ३२ ।।\nदर्शनश्रवणाभ्यां च मनोध्यानात्तथैव च ।।\nपरस्य पुण्यपापानां शतांशं प्राप्नुयान्नरः ।। ३३ ।।\nपरस्य निंदां पैशुन्यं धिक्कारं च करोति यः ।।\nतत्कृतं पातकं प्राप्य स्वपुण्यं प्रददाति सः ।। ३४ ।।\nकुर्वतः पुण्यकर्माणि सेवां यः कुरुते नरः ।।\nपत्नीभृतकशिष्येभ्यो यदन्यः कोऽपि मानवः ।। ३५ ।।\nतस्य सेवाऽनुरूपं च द्रव्यं किंचिन्न दीयते ।।\nसोऽपि सेवानुरूपेण तत्पुण्यफलभाग्भवेत् ।। ३६ ।।\nएकपंक्तिस्थितं यस्तु लंघयेत्परिवेषणम् ।।\nतत्पुण्यस्य षडंशं च लभेद्यस्तु विलंघितः ।। ३७ ।।\nस्नानसंध्यादिकं कुर्वन्यः स्पृशेद्वाऽथ भाषते ।।\nस कर्मपुण्यषष्ठांशं दद्यात्तस्मै विनिश्चितम् ।। ३८ ।।\nधर्मोद्देशेन यो द्रव्यमपरं याचते नरः ।।\nतत्पुण्यकर्मजं तस्य धनदस्त्वाप्नुयात्फलम् ।। ३९ ।।\nअपहृत्य परद्रव्यं पुण्यकर्म करोति यः ।।\nकर्मकृत्पापभाक्तत्र धनिनस्तद्भवं फलम् ।। 2.4.30.४० ।।\nनापकृत्य ऋणं यस्तु परस्य म्रियते नरः ।।\nधनी तत्पुण्यमादत्ते तद्धनस्याऽनुरूपतः ।। ४१ ।।\nबुद्धिदाताऽनुमन्ता च यश्चोपकरणप्रदः ।।\nबलकृच्चापि षष्ठांशं प्राप्नुयात्पुण्यपापयोः ।। ४२ ।।\nप्रजाभ्यः पुण्यपापानां राजा षष्ठांशमुद्धरेत् ।।\nशिष्याद्गुरुः स्त्रियो भर्ता पिता पुत्रात्तथैव च ।। ४३ ।।\nस्वपतेरपि पुण्यस्य योषिदर्धमवाप्नुयात् ।।\nचित्तस्याऽनुव्रता शश्वद्वर्तते तुष्टिकारिणी ।। ४४ ।।\nपरहस्तेन दानादि कुर्वतः पुण्यकर्मणः ।।\nविना भृतकपुत्राभ्यां कर्ता षष्ठांशमुद्धरेत् ।।४५।।\nवृत्तिदो वृत्तिसंभोक्तुः पुण्यं षष्ठांशमुद्धरेत् ।।\nआत्मनो वा परस्याऽपि यदि सेवां न कारयेत् ।। ।। ४६ ।।\nइत्थं ह्यदत्तान्यपि पुण्यपापान्यायांति नित्यं परसंचितानि ।।\nकलौ त्वयं वै नियमो न कार्यः कर्तैव भोक्ता खलु पुण्यपापयोः ।। ।। ४७ ।।\nकलौ ज्ञानं दृढं नास्ति कलौ गर्वेण सत्क्रिया ।।\nकलौ दम्भाऽन्वितो योगो नश्यत्येव न संशयः ।।४८।।\nतपोनिष्ठः पुरा दम्भी सती शुद्धप्रभावतः ।।\nपित्रोः पूजादर्शनेन चोर्जसेवी परं गतः ।। ४९ ।।**\n।। ।। नारद उवाच ।। ।।\nभगवञ्छ्रोतुमिच्छामि व्रतानामुत्तमं व्रतम् ।।\nविधिं मासोपवासस्य फलं चास्य यथोचितम् ।।2.4.30.५० ।।\n।। ।। ब्रह्मोवाच ।। ।।\nसाधु नारद सर्वं ते यत्पृष्टं प्रब्रुवेऽनघ ।।\nभक्त्या मतिमतां श्रेष्ठ शृणुष्व गदतो मम ।। ५१ ।।\nसुराणां च यथा विष्णुस्तपतां च यथा रविः ।।\nमेरुः शिखरिणां यद्वद्वैनतेयश्च पक्षिणाम् ।। ५२ ।।\nश्रेष्ठं सर्वव्रतानां तु तद्वन्मासोपवासनम् ।।\nसर्वव्रतेषु यत्पुण्यं सर्वतीर्थेषु चैव हि ।। ५३ ।।\nसर्वदानोद्भवं चैव यज्ञैश्च भूरिदक्षिणैः ।।\nन तत्पुण्यमवाप्नोति यन्मासपरिलंघनात् ।। ५४ ।।\nगुरोराज्ञां ततो लब्ध्वा कुर्यान्मासोपवासनम् ।।\nअतिकृच्छ्रं च पाराकं कृत्वा चांद्रायणं ततः ।। ५५ ।।\nमासोपवासं कुर्वीत ज्ञात्वा देहबलाऽबलम् ।।\nवानप्रस्थो यतिर्वापि नारी वा विधवा मुने ।। ५६ ।।\nमासोपवासं कुर्वीत गुरोर्विप्राज्ञया ततः ।।\nआश्विनस्याऽमले पक्षे एकादश्यामुपोषितः ।। ५७ ।।\nव्रतमेतत्तु गृह्णीयाद्यावत्त्रिंशद्दिनानि तु ।।\nअच्युतस्याऽऽलये भक्त्या त्रिकालं पूजयेद्धरिम् ।। ५८ ।।\nनैवेद्यधूपदीपाद्यैः पुष्पैर्नानाविधैरपि ।।\nमनसा कर्मणा वाचा पूजयेद्गरुडध्वजम् ।। ५९ ।।\nनरः स्वधर्मनिरतः सधवा च जितेन्द्रिया ।।\nनारी वा विधवा साध्वी वासुदेवं समर्चयेत् ।। 2.4.30.६० ।।\nवस्त्वालोकनगन्धादिस्वादितं परिकीर्तितम् ।।\nअन्यस्य वर्जयेद्वासं ग्रासानां संप्रमोक्षणम् ।।६१।।\nगात्राभ्यंगं शिरोभ्यंगं तांबूलं सविलेपनम् ।।\nव्रतस्थो वर्जयेत्सर्वं यच्चाऽन्यच्च निराकृतम् ।। ६२ ।।\nन व्रतस्थः स्पृशेत्कंचिद्विकर्मस्थं न चालपेत्।।\nदेवतायतने तिष्ठन्गृहस्थश्चाऽऽचरेद्व्रतम् ।।६३।।\nकृत्वा मासोपवासं तु यथोक्तविधिना नरः ।।\nअन्यूनाधिकमेवं तु व्रतं त्रिंशद्दिनैरिति ।। ।। ६४ ।।\nततोऽर्चयेदेव पुण्यं द्वादश्यां गरुडध्वजम् ।।\nवस्त्रदानादिभिश्चैव भोजयित्वा द्विजोत्तमान् ।।६५।।\nदद्याच्च दक्षिणां तेभ्यः प्रणिपत्य क्षमापयेत्।।\nविप्रान्क्षमापयित्वा तुविसृज्याऽभ्यर्च्य पूज्य च ।। ६६ ।।\nएवं मासोपवासांते वृत्वा विप्रांस्त्रयोदश ।।\nकारयेद्वैष्णवं यज्ञमेकादश्यामुपोषितः ।। ६७ ।।\nततोऽनुभोजयेद्विप्रान्नमस्कारपुरःसरम् ।।\nतांबूलवस्त्रयुग्मानि भोजनाऽऽच्छादनानि च ।। ६८ ।।\nयोगपट्टानि सूत्राणि शय्यां सोपस्करां तथा ।।\nदत्त्वा चैव द्विजाग्र्येभ्यः पूजयित्वा विसर्जयेत् ।। ६९ ।।\nविधिर्मासोपवासस्य यथावत्परिकीर्तितः ।।\nअतःपरं प्रवक्ष्यामि नवम्यादितिथौ विधि ।। 2.4.30.७० ।।\nऋषिभ्यो वालखिल्यैश्च प्रोक्तं तं शृणु नारद ।। ७१ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये दत्तपुण्यपापफलप्राप्तिवर्णनपूर्वक मासोपवासव्रतविधिकथनंनाम त्रिंशोऽध्यायः ।। ३० ।।"
  }
]
[
  {
    "text": "।। ।। नारद उवाच ।। ।।\nपतितं वीरभद्रं तु दृष्ट्वा रुद्रगणा भयात् ।।\nअगमंस्ते रणं हित्वा क्रोशमाना महेश्वरम् ।। १ ।।\nअथ कोलाहलं श्रुत्वा गणानां चंद्रशेखरः ।।\nअभ्ययाद्वृषभारूढः संग्रामं प्रहसन्निव ।। २ ।।\nरुद्रमायांतमालोक्य सिंहनादैर्गणाः पुनः ।।\nनिवृत्ताः संगरे दैत्यान्निर्जघ्नुः शरवृष्टिभिः ।। ३ ।।\nदैत्याश्च भीषणं दृष्ट्वा सर्वे चैव विदुद्रुवुः ।।\nकार्तिकव्रतिनं दृष्ट्वा पातकानीव तद्भयात् ।।४।।\nजलंधरोथ तान्दैत्यान्निवृत्तान्प्रेक्ष्य संगरे ।।\nरोषादधावच्चंडीशं मुंचन्बाणान्सहस्रशः ।। ५ ।।\nशुंभो निशुंभोऽश्वमुखः कालनेमिर्बलाहकः ।।\nखड्गरोमा प्रचंडश्च घस्मराद्याः शिवं ययुः ।। ६ ।।\nबाणांधकारसंछन्नं दृष्ट्वा गणबलं शिवः ।।\nबाणजालमवाच्छिद्य स्वबाणैरावृणोन्नभः ।। ७ ।।\nदैत्यांश्च बाणवात्याभिः पीडितानकरोत्तदा ।।\nप्रचंडबाणजालौघैरपातयत भूतले ।। ८ ।।\nखड्गरोम्णः शिरः कायात्तदा परशुनाऽच्छिनत् ।।\nबलाहकस्य च शिरः खट्वांगेनाऽकरोद्द्विधा ।। ९ ।।\nबद्ध्वा च घस्मरं दैत्यं पाशेनाभ्यहनद्भुवि ।।\nवृषभेण हताः केचित्केचिद्बाणैर्निपातिताः ।। 2.4.20.१० ।।\nन शेकुरसुराः स्थातुं गजाः सिंहार्दिता इव ।।\nततः क्रोधपरीतात्मा वेगाद्रुद्रं जलंधरः ।।११।।\nआह्वयामास समरे तीव्राशनिसमस्वनः ।।\n।। जलंधर उवाच ।। ।।\nयुध्यस्व च मया सार्द्धं किमेभिर्निहितैस्तव ।। १२ ।।\nयच्च किंचिद्बलं तेऽस्ति तद्दर्शय जटाधर ।।\nइत्युक्त्वा बाणसप्तत्या जघान वृषभध्वजम् ।। १३ ।।\nतान्प्राप्तान्निशितैर्बाणैश्चिच्छेद प्रहसन्निव।।\nततो हयान्ध्वजं छत्रं धनुश्चिच्छेद शक्तिभिः।।१४।।\nस च्छिन्नधन्वा विरथो गदामुद्यम्य वेगवान् ।।\nअभ्यधावच्छिवस्तावद्गदां बाणैर्द्विधाऽच्छिनत् ।।१५।।\nतथाऽपि मुष्टिमुद्यम्य ययौ रुद्रं जिघांसया ।।\nतावच्छिवेन बाणौघैः क्रोशमात्रमपाकृतः।।१६।।\nततो जलंधरो दैत्यो मत्वा रुद्रं बलाधिकम् ।।\nससर्ज मायां गांधर्वीमद्भुतां रुद्रमोहिनीम् ।। १७ ।।\nततो जगुश्च ननृतुर्गंधर्वाप्सरसां गणाः ।।\nतालवेणुमृदंगाद्यान्वादयंति स्म चाऽपरे ।। १८ ।।\nतद्दृष्ट्वा महदाश्चर्यं रुद्रो नादविमोहितः ।।\nपतितान्यपि शस्त्राणि करेभ्यो न विवेद सः ।। ।।१९।।\nएकाग्रीभूतमालोक्य रुद्रं दैत्यो जलंधरः ।।\nकामार्तः स जगामाशु यत्र गौरी स्थिताऽभवत् ।।2.4.20.२०।।\nयुद्धे शुंभनिशुंभाख्यौ स्थापयित्वा महाबली ।।\nदशदोर्दंडपचास्यस्त्रिनेत्रश्च जटाधरः ।।२१।।\nमहावृषभमारूढः स बभूव जलंधरः ।।\nअथो रुद्रं समायांतमालोक्य भववल्लभा।।२२।।\nअभ्याययौ सखीमध्यात्तद्दर्शनपथेऽभवत् ।।\nयावद्ददर्श चार्वंगी पार्वती दनुजेश्वरः ।। २३ ।।\nतावत्स्ववीर्यं मुमुचे जडांगश्चाऽभवत्तदा ।।\nअथ ज्ञात्वा तदा गौरी दानवं भयविह्वला ।। २४ ।।\nजगामाऽन्तर्हिता वेगात्सा तदोत्तरमानसे ।।\nतामदृष्ट्वा ततो दैत्यः क्षणाद्विद्युल्लतामिव ।। २५ ।।\nजवेनाऽऽगात्पुनर्युद्धं यत्र देवो वृषध्वजः ।।\nपार्वत्यपि भयाद्विष्णुं सस्मार मनसा तदा ।। २६ ।।\nतावद्ददर्श तं देवं सूपविष्टं समीपगम् ।।\n।। पार्वत्युवाच।। ।।\nविष्णो जलंधरो दैत्यः कृतवान्परमाद्भुतम् ।।२७।।\nतत्किं न विदितं तेऽस्ति चेष्टितं तस्य दुर्मतेः ।।\n।। विष्णुरुवाच ।। ।।\nतेनैव दर्शितः पंथा वयमप्यन्वयामहे ।। २८ ।।\nनाऽन्यथा स भवेद्वध्यः पातिव्रत्यसुरक्षित्ः ।।\n।। नारद उवाच ।। ।।\nजगाम विष्णुरित्युक्त्वा पुनर्जालंधरं पुरम् ।। २९ ।।\nअथ रुद्रश्च गंधर्वाऽनुगतः संगरे स्थितः ।।\nअंतर्धानं गतां मायां दृष्ट्वा स बुबुधे तदा ।। 2.4.20.३० ।।\nततो भवो विस्मितमानसः पुनर्जगाम युद्धाय जलंधरं रुषा ।।\nस चाऽपि दैत्यः पुनरागतं शिवं दृष्ट्वा शरौघैः समवाकिरद्रणे ।। ३१ ।।\nइति श्रीस्कांदे महापुराण एकाशीतिसाहस्र्यां सहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने शिवजलंधरयुद्धवर्णनंनाम विंशोऽध्यायः ।।२०।।"
  }
]
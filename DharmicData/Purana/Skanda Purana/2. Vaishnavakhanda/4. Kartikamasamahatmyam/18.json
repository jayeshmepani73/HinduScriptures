[
  {
    "text": "।। नारद उवाच ।। ।।\nजलंधरस्तु तच्छुत्वा कोपाकुलितविग्रहः ।।\nनिर्जगामाऽऽशु दैत्यानां कोटिभिः परिवारितः ।। १ ।।\nगच्छतोऽस्याऽग्रतः शुक्रो राहुर्दृष्टिपथेऽभवत् ।।\nमुकुटश्चाऽपतद्भूमौ वेगात्प्रस्खलितस्तदा ।। २।।\nदैत्यसैन्याऽऽवृतैस्तस्य विमानानां शतैस्तदा ।।\nव्यराजत नभःपूर्णं प्रावृषीव यथा घनैः ।। ।। ३ ।।\nतस्योद्योगं तदा दृष्ट्वा देवाः शक्रपुरोगमाः ।।\nअलक्षितास्तदा जग्मुः शूलिनं तं व्यजिज्ञपुः ।। ४ ।।\n।। देवा ऊचुः ।। ।।\nन जानासि कथं स्वामिन्देवापत्तिमिमां विभो ।।\nतदस्मद्रक्षणार्थाय जहि सागरनंदनम् ।। ५ ।।\n।। नारद उवाच ।।\nइति देववचः श्रुत्वा प्रहस्य वृषभध्वजः।।\nमहाविष्णुं समाहूय वचनं चेदमब्रवीत्।। ६ ।।\n।। ईश्वर उवाच ।।\nजलंधरः कथं विष्णो न हतः संगरे त्वया ।।\nतद्गृहं चाऽपि यातोऽसि त्यक्त्वा वैकुंठमात्मनः ।। ७ ।।\n।। विष्णुरुवाच ।। ।।\nतवांशसंभवत्वाच्च भ्रातृत्वाच्च तथा श्रियः ।।\nन मया निहतः संख्ये त्वमेनं जहि दानवम् ।। ८ ।।\n।। ईश्वर उवाच ।।\nनायमेभिर्महातेजाः शस्त्रास्त्रैर्वध्यते मया ।।\nदेवैः सह स्वतेजोंशं शस्त्रार्थं दीयतां मम ।। ९ ।।\n।। नारद उवाच ।। ।।\nअथ विष्णुमुखा देवाः स्वतेजांसि ददुस्तदा ।।\nतान्यैक्यमागतानीशो दृष्ट्वा स्वं चामुचन्महः ।। 2.4.18.१० ।।\nतेनाकरोन्महादेवो महसा शस्त्रमुत्तमम् ।।\nचक्रं सुदर्शनं नाम ज्वालामालातिभीषणम् ।। ११ ।।\nततः शेषेण च तदा वज्रं च कृतवान्हरिः ।।\nतावज्जलंधरो दृष्टः कैलासतलभूमिषु ।। १२ ।।\nहस्त्यश्वरथपत्तीनां कोटिभिः परिवारितः ।।\nतं दृष्ट्वा लक्षिता जग्मुर्देवाः सर्वे यथागताः ।।१३।।\nगणाश्च समसज्जंत युद्धायाऽतित्वरान्विताः ।।\nनन्दीभवक्त्रसेनानीमुखाः सर्वे शिवाज्ञया ।। १४ ।।\nअवतेरुर्गणा वेगात्कैलासाद्युद्धदुर्मदाः ।।\nततः समभवद्युद्धं कैलासोपत्यकाभुवि ।। १५ ।।\nप्रमथाधिपदैत्यानां घोरशस्त्रास्त्रसंकुलम् ।।\nभेरीमृदंगशंखौघ निःस्वनैर्वीरहर्षणैः ।। १६ ।।\nगजाश्वरथशब्दैश्च नादिता भूर्व्यकंपत ।।\nशक्तितोमरबाणौघमुसलप्रासपट्टिशैः ।।१७।।\nव्यराजत नभः पूर्णमुल्काभिरिव संवृतम् ।।\nनिहतैरथनागाश्वपत्तिभिर्भूर्व्यराजत ।। १८ ।।\nवज्राहताचलशिरःशकलैरिव संवृता ।।\nप्रमथाहतदैत्यौघैर्दैत्याहतगणैस्तथा ।। १९ ।।\nवसासृङ्मांसपंकाढ्या भूरगम्याऽभवत्तदा ।।\nप्रमथाहतदैत्यौघान्भार्गवः समजीवयत् ।।2.4.18.२०।।\nयुद्धे पुनः पुनस्तत्र मृतसंजीविनीबलात् ।।\nतं दृष्ट्वा व्याकुलीभूता गणाः सर्वे भयान्विताः ।।\nशशंसुर्देवदेवाय तत्सर्वं शुक्रचेष्टितम् ।। २१ ।।\nअथ रुद्रमुखात्कृत्या बभूवाऽतीवभीषणा ।।\nतालजंघा दरीवक्त्रा स्तनापीडितभूरुहा ।।२२।।\nसा युद्धभूमिमासाद्य भक्षयंती महासुरान् ।।\nभार्गवं स्वभगे धृत्वा जगामांतर्हिता नभः ।।२३।।\nविधृतं भार्गवं दृष्ट्वा दैत्यसैन्यं गणास्तदा ।।\nअम्लानवदना हर्षान्निजघ्नुर्युद्धदुर्मदाः ।। २४ ।।\nअथाभज्यत दैत्यानां सेना गणभयार्दिता ।।\nवायुवेगेनाहतेव प्रकीर्णा तृणसंततिः ।।\nभग्नां गणभयात्सेनां दृष्ट्वामर्षयुता ययुः ।।\nनिशुंभशुंभौ सेनान्यौ कालनेमिश्च वीर्यवान् ।।२६ ।।\nत्रयस्ते वारयामासुर्गणसेनां महाबलाः ।।\nमुञ्चतः शरवर्षाणि प्रावृषीव बलाहकाः ।। २७ ।।\nततो दैत्यशरौघास्ते शलभानामिव व्रजाः ।।\nरुरुधुः खं दिशः सर्वा गणसेनामकंपयन् ।। २८ ।।\nगणाः शरशतैर्भिन्ना रुधिरासारवर्षिणः ।।\nवसंते किंशुकाभासा न प्राज्ञायत किंचन ।। ।। २९ ।।\nपतिताः पात्यमानाश्च भिन्नाश्छिन्नास्तदा गणाः ।।\nत्यक्त्वा संग्रामभूमिं ते सर्वेपि विमुखाऽभवन् ।। 2.4.18.३० ।।\nततः प्रभग्नं स्वबलं विलोक्य शैलादिलंबोदरकार्तिकेयाः ।।\nत्वरान्विता दैत्यवरान्प्रसह्य निवारयामासुरमर्षिणस्ते ।। ३१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने रुद्रसेनापराभवोनामाऽष्टादशोऽध्यायः ।। १८ ।।"
  }
]
[
  {
    "text": "।। नारद उवाच ।। ।।\nभगवन्कृतकृत्योऽस्मि तव पादसमाश्रयात् ।।\nश्रोतव्यं नेह भूयो मे विद्यते देवसत्तम ।। १ ।।\nतथापि भगवन्किंचित्प्रष्टव्यं मे हृदि स्थितम्।।\nत्वद्वाक्यामृतपीतस्य न मे तृप्तिर्हि जायते ।।२।।\nदीपदानस्य माहात्म्यं श्रोतुमिच्छामि ते प्रभो ।।\nयेन चाऽपि पुरा दत्तस्तद्वदस्व चतुर्मुख ।।३।।\n।। ब्रह्मोवाच ।। ।।\nप्रातः स्नात्वा शुचिर्भूत्वा दीपं दद्यात्प्रयत्नतः ।।\nतेन पापानि नश्येयुस्तमांसीव भगोदये ।।४।।\nआजन्म यत्कृतं पापं स्त्रिया वा पुरुषेण च ।।\nतत्सर्वं नाशमायाति कार्तिके दीपदानतः ।। ५ ।।\nअत्र ते वर्णयिष्यामि इतिहासं पुरातनम् ।।\nश्रवणात्सर्वपापघ्नं दीपदानफलप्रदम् ।। ६ ।।\nपुरा द्रविडदेशे तु ब्राह्मणो बुद्धनामकः ।।\nतस्य भार्याऽभवद्दुष्टा अनाचाररता मुने ।। ७ ।।\nतस्याः संसर्गदोषेण क्षीणाऽऽयुर्मृतिमाप्तवान् ।।\nपत्यौ मृतेऽपि सा पत्नी अनाचारे विशेषतः ।। ८ ।।\nरताभून्न हि तस्यास्तु लज्जा लोकापवादतः ।।\nसुतबंधुविहीना सा सदाभिक्षान्नभोजना ।। ९ ।।\nन संस्कारान्नमल्पं वा भुक्त्वा पर्युषिताशिनी ।।\nपरपाकरता नित्यं तीर्थयात्रादिवर्जिता ।। ।। 2.4.7.१० ।।\nकथायाः श्रवणं चैव न श्रुतं तु तया द्विज ।।\nएकदा ब्राह्मणः कश्चित्तीर्थयात्रापरायणः ।। ११ ।।\nतस्या गृहं समागच्छद्विद्वान्वै कुत्सनामकः ।।\nअनाचाररतां तां तु दृष्ट्वा ब्रह्मर्षिसत्तमः ।।\nकोपेन रक्तचक्षुः संस्तामुवाचाऽसतीं स्त्रियम् ।। १२ ।।\n।। कुत्स उवाच ।। ।।\nवक्ष्यामि सांप्रतं मूढे मद्वाक्यमवधारय ।। १३ ।।\nदुःखहेतुमिमं देहं पूयशोणितपूरितम् ।।\nपंचभूतात्मकं चैव किं च पुष्णासि दूतिके ।। १४ ।।\nजलबुद्बुदवद्देहो नाशमायाति निश्चितम् ।।\nअनित्यं देहमाश्रित्य नित्यं त्वं मन्यसे हृदि ।। १५ ।।\nतस्मादंतःस्थितं मोहं त्यज मूढे विचारतः ।।\nस्मर सर्वोत्तमं देवं कुरु श्रवणमादरात् ।। १६ ।।\nकार्तिके मासि संप्राप्ते स्नानदानादिकं कुरु ।।\nदामोदरस्य प्रीत्यर्थं दीपदानं तथा कुरु ।। १७ ।।\nलक्षवर्त्यादिकं चैव लक्षपद्मादिकं तथा ।।\nप्रदक्षिणां तु देवस्य नमस्कारं तथैव च ।। १८ ।।\nधारणं पारणं चैव कुरु भक्त्या हि कार्तिके ।।\nविधवानां व्रतमिदं सधवानां तथैव च ।। १९ ।।\nसर्वपापप्रशमनं सर्वोपद्रवनाशनम् ।।\nतत्राऽपि कार्तिके मासि दीयतां दीप उत्तमः ।। 2.4.7.२० ।।\nदीपो हरेः प्रियकरः कार्तिके मासि निश्चितम् ।।\nमहापातककृद्वापि दीपदानात्प्रमुच्यते ।। २१ ।।\nपुरा कश्चिद्द्विजवरो नाम्ना हरिकरो ह्यभूत् ।।\nअधर्मविषयासक्तः शश्वद्वेश्यारतो द्विजः ।। २२ ।।\nपितृवित्तक्षयकरो वंशच्छेदे कुठारकः ।।\nकदाचित्तेन विधवे द्यूते पितृधनं महत् ।। २३ ।।\nहारितं दुष्टसंसर्गात्ततो दुःखी स चाऽभवत् ।।\nकदाचित्साधुसंसर्गात्तीर्थयात्राप्रसंगतः ।। २४ ।।\nअयोध्यामागतो वत्से महापापकरो द्विजः ।।\nकार्तिके मासि संप्राप्तः श्रीमद्द्विजगृहे सदा ।।२५।।\nद्यूतव्याजेन तेनाऽऽशु दीपो दत्तो हरेः पुरः ।।\nततः कालांतरे विप्रो मृतो मोक्षमवाप्तवान् ।। २६ ।।\nमहापातककृद्वाऽपि गतवानभयं हरिम् ।।\nतस्मात्त्वं कार्तिके मासि दीपदानं तथा कुरु ।। २७ ।।\nतथाऽन्यान्यपि दानानि कुरु भक्तिसमन्विता ।।\nइत्यादिश्याथ तां कुत्सो जगामाऽन्यगृहं द्विजः ।। २८ ।।\nसाऽपि कुत्सवचः श्रुत्वा पश्चात्तापेन संयुता ।।\nव्रतं तु कार्तिके मासि करिष्यामीति निश्चिता ।। २९ ।।\nपतंगोदयवेलायां कार्तिके स्नानमंभसि ।।\nदीपदानं वत चैव मासमेकं चकार सा ।। 2.4.7.३० ।।\nततः कालांतरे चैव गतायुर्मृतिमागता ।।\nदीपदानस्य माहात्म्यान्महापापकृदप्यसौ ।। ३१ ।।\nस्वर्गमार्गं गता सा स्त्री काले मोक्षमवाप ह ।।\nतस्मान्नारद माहात्म्यं दीपदानस्य को वदेत् ।। ३२ ।।\nकार्तिके दीपदानं तु महापुण्यफलप्रदम् ।।\nकार्तिकव्रतनिष्ठो यो दीपदानादिकृन्नरः ।। ३३ ।।\nदीपदानस्येतिहासं शृण्वन्वै मोक्षमाप्नुयात् ।। ३४ ।।\nदीपदानस्य माहात्म्यं वक्तुं केनेह शक्यते ।।\nपरदीपप्रबोधस्य माहात्म्यं शृणु नारद ।। ३५ ।।\nस्वस्याऽपि शक्तिराहित्ये परस्याऽपि प्रबोधनम् ।।\nयः कुर्याल्लभते सोऽपि नाऽत्र कार्या विचारणा ।। ३६ ।।\nदीपार्थं वर्तिकां तैलं पात्रं वा यो ददाति हि ।।\nसहायं वाऽथ कुरुते ददतां दीपमुत्तमम् ।। ३७ ।।\nस तु मोक्षमवाप्नोति नाऽत्र कार्या विचारणा ।।\nकार्तिके दीपदानस्य माहात्म्यं को नु वर्णयेत् ।। ३८ ।।\nस्वस्यापि शक्तिराहित्ये परदीपं प्रबोधयेत् ।।\nसोऽपि तत्फलमाप्नोति नाऽत्र कार्या विचारणा ।। ३९ ।।\nवेश्या चेन्दुमतीनाम तस्या गेहेऽथ मूषिका ।।\nपरदीपप्रबोधेन मोक्षं प्राप सुदुर्लभम् ।। 2.4.7.४० ।।\nतस्मात्सर्वप्रयत्नेन परदीपं प्रबोधयेत् ।।\nतेन मोक्षमवाप्नोति मूषिकावन्न संशयः ।। ४१ ।।\nपरदीपप्रबबोधस्य फलमीदृग्विधं मुने ।।\nसाक्षाद्दीपप्रदानस्य माहात्म्यं केन वर्ण्यते ।। ४२ ।।\n।। नारद उवाच ।। ।।\nकार्तिके दीपदानस्य माहात्म्यं च मया श्रुतम् ।।\nपरदीप प्रबोधस्य माहात्म्यमपि वै श्रुतम् ।।\nइदानीं श्रोतुमिच्छामि व्योमदीपस्य वैभवम् ।। ४३ ।।\n।। ब्रह्मोवाच ।। ।।\nआकाशदीप माहात्म्यं शृणु पुत्र समाहितः ।।\nयस्य श्रवणमात्रेण दीपदाने मतिर्भवेत् ।। ४४ ।।\nसंप्राप्ते कार्तिके मासि प्रातःस्नानपरायणः ।।\nआकाशदीपं यो दद्यात्तस्य पुण्यं वदाम्यहम् ।। ४५ ।।\nसर्वलोकाधिपो भूत्वा सर्वसंपत्समन्वितः ।।\nइह लोके सुखं भुक्त्वा चांते मोक्षमवाप्नुयात् ।। ४६ ।।\nस्नानदानक्रियापूर्वं हरिमंदिरमस्तके ।।\nआकाशदीपो दातव्यो मासमेकं तु कार्तिके ।।\nकार्तिके शुद्धपूर्णायां विधिनोत्सर्जयेच्च तम् ।। ४७ ।।\nयः करोति विधानेन कार्तिके व्योम्नि दीपकम् ।।\nन तस्य पुनरावृत्तिः कल्पकोटिशतैरपि ।। ४८ ।।\nअत्र ते वर्णयिष्यामि इतिहासं पुरातनम् ।।\nयस्य श्रवणमात्रेण व्योमदीपफलं लभेत् ।। ४९ ।।\nपुरा तु निष्ठुरोनाम लुब्धको लोककंटकः ।।\nयमुनातीरवासी च कालमृत्युरिवाऽपरः ।। 2.4.7.५० ।।\nवने चरन्मृगान्सर्वान्हत्वा वृत्तिमकल्पयत् ।।\nपथिकान्बाधते नित्यं चोरवृत्त्या धनुर्धरः ।। ५१ ।।\nकंचिद्ग्रामं जगामाशु चौर्यार्थं कार्तिके मुने ।।\nतस्मिन्विदर्भनगरे राजा सुकृतिनामकः ।। ५२ ।।\nचन्द्रशर्माख्यविप्रस्य वचनात्कार्तिके सुधीः ।।\nचकार व्योमदीपं तु हरिमंदिरमस्तके ।। ५३ ।।\nदीपं दत्त्वा महाभक्त्या अशृणोच्च कथां निशि ।।\nएतस्मिन्नेव काले तु चौर्यार्थं समुपागतः ।।।। ५४ ।।\nराज्ञा दत्तं व्योमदीपं पश्यन्क्षणमतिष्ठत ।।\nतदानीं दैवयोगेन गृध्रो जवसमन्वितः ।। ५५ ।।\nशीघ्रमागत्य जग्राह तैलपात्रं सदीपकम् ।।\nस्वमुखेनैव संगृह्य वृक्षाग्रं च समाश्रयत् ।। ५६ ।।\nतत्र पीत्वा तु तैलं च दीपं स्थाप्य स पक्षिराट् ।।\nवृक्षाग्रं तु समास्थाय क्षणमात्रमतिष्ठत ।। ५७ ।।\nतदानीं दैवयोगेन ग्रहीतुं पक्षिसत्तमम् ।।\nमार्जारोऽप्यारुहद्वृक्षं पक्षिणाऽधिष्ठितं तु तम् ।। ५८ ।।\nतदग्रे मुखदीपं च पश्यन्क्षणमतिष्ठत ।।\nआकाशदीपमाहात्म्यं कथितं चन्द्रशर्मणा ।। ५९ ।।\nराज्ञे सुकृतिनाम्ने च तौ वै शुश्रुवतुः क्षणम् ।।\nखगमार्जारकौ तत्र स्वस्वचामचल्यदोषतः ।। 2.4.7.६० ।।\nमार्जारो जगृहे तत्र शाखामतरगतं खगम् ।।\nदैवेन चोदितौ वृक्षाच्छिलायां पतितौ तदा ।। ६१ ।।\nभग्नगात्रौ मृतौ तत्र पक्षिमार्जारकौ भुवि ।।\nदिव्यदेहसमायुक्तौ यानारूढौ दिवं गतौ ।। ६२ ।।\nतत्सर्वं लुब्धको दृष्ट्वा चौर्यार्थं समुपागतः ।।\nनिवृत्तो दुष्टभावेन कथयंतं कथां मुनिम् ।। ६३ ।।\nचंद्रशर्माणमाभाष्य इदं वचनमब्रवीत् ।।\nचंद्रशर्मन्मया दृष्टं चौर्यार्थं ह्यागतेन च ।।६४।।\nराज्ञा सुकृतिना दत्तं व्योमदीपं मनोहरम् ।।\nतदानीं दैवयोगेन खगः पात्रं प्रगृह्य च ।। ६५ ।।\nतैलं पीत्वा तु तत्पात्रं सदीपं तु मनोहरम् ।।\nवृक्षाग्रे स्थापयित्वा च तत्र क्षणमतिष्ठत ।। ६६ ।।\nमार्जारोऽप्यागतस्तत्र ग्रहीतुं पक्षिपुंगवम् ।।\nदैवेन प्रेरितौ तौ च उभे शाखे समाश्रितौ ।। ।। ६७ ।।\nत्वन्मुखात्कथ्यमानां हि कथां शुश्रुवतुः क्षणम् ।।\nपश्चाच्चांचल्यदोषेण मार्जारो ह्यग्रहीत्खगम् ।। ६८ ।।\nतौ वृक्षात्पतितौ मृत्युं प्राप्तौ च क्षणमात्रतः ।।\nउभौ तौ दिव्यरूपौ च यानारूढौ दिवं गतौ ।। ६९ ।।\nतदाश्चर्यमहं दृष्ट्वा त्वां प्रष्टुं समुपागतः ।।\nतौ कौ पुरा च मार्जारखगौ तद्वद भो द्विज ।। 2.4.7.७० ।।\nतिर्यग्योनिसमापन्नौ मुक्तौ केन च कर्मणा ।।\nइति लुब्धवचः श्रुत्वा चंद्रशर्माऽब्रवीत्तदा ।। ७१ ।।\nशृणु लुब्ध प्रवक्ष्यामि तयोर्वृत्तांतमंजसा ।।\nमार्जारोऽपि पुरा पापी तथा श्रीवत्सगोत्रजः ।। ७२ ।।\nदेवशर्मा इति प्रोक्तो देवद्रव्याऽपहारकः ।।\nअहोबलनृसिंहस्य पूजाकर्तृत्वमाप सः।। ७३ ।।\nतस्मिन्देवालये प्राप्तं तैलं द्रव्यादिकं तथा ।।\nअपहृत्य च तेनैव कुटुंबं पोषयत्यसौ ।। ७४ ।।\nआयुर्नीत्वैवमेवाऽसौ ततः पंचत्वमागतः ।।\nतस्मात्पापात्कालसूत्रं महारौरवरौरवम् ।। ७५ ।।\nनिरुच्छ्वासं तथा प्राप्य असिपत्रवनं क्रमात् ।।\nछिद्यमानो महाकायैर्यमदूतैर्भयंकरैः ।। ७६ ।।\nअनुभूय च तान्सर्वान्ब्रह्मराक्षसतां गतः ।।\nततस्तु श्वानयोनौ च चंडालोऽभूत्कुकर्मतः ।। ७७ ।।\nएवं जन्मशतं प्राप्य भूमौ मार्जारतां गतः ।।\nआकाशदीपमाहात्म्यं श्रुत्वेदानीं तु दैवतः ।।\nनिर्मुक्ताऽखिलपापस्तु अगमद्धरिमंदिरम् ।। ७८ ।।\nगृध्रोऽयं तु पुरा विप्रो मिथिले वेदपारगः ।।\nशर्यातिरिति विख्यातौ नाम्ना लोके महाप्रभुः ।।।। ७९।।\nदासीसंगं चकारासौ वेश्यासंगं तथैव च ।।\nतेन दोषेण महता पंचत्वमगमत्तदा ।। 2.4.7.८० ।।\nकुंभीपाके महाघोरे स्थित्वा युगचतुष्टयम् ।।\nकर्मशेषेण भूमौ च गृध्रत्वमगमत्तदा ।। ८१ ।।\nदैवेन चोदितो गृध्रस्तैलपानार्थमागतः ।।८२।।\nदत्त्वा चाकाशदीपं च श्रुत्वा चैव हरेः कथाम् ।।\nविध्वस्ताऽखिलपापस्तु जगाम हरिमंदिरम् ।। ८३ ।।\nइत्येतत्सर्वमाख्यातं लुब्ध गच्छ यथासुखम् ।।\nव्याधोऽप्यस्य वचः श्रुत्वा गत्वा चैव स्वमंदिरम् ।। ८४ ।।\nव्रतं चाकाशदीपस्य चकार विधिवन्मुने ।।\nआयुःशेषं तदा नीत्वा जगाम हरिमंदिरम् ।। ८५ ।।\nसुनंदोपि महाराज आश्चर्यं समुपागतः ।।\nचकार विधिना मासं चंद्रशर्मोक्तमार्गतः ।। ८६ ।।\nप्रातः स्नात्वा शुचिर्भूत्वा कार्तिके मासि वै नृपः ।।\nकोमलैस्तुलसीपत्रैः समभ्यर्च्य जनार्दनम् ।। ८७ ।।\nरात्रौ दद्याद्व्योमदीपं मंत्रेणानेन वै नृपः।। ८८ ।।\nदामोदराय विश्वाय विश्वरूपधराय च ।।\nनमस्कृत्वा प्रदास्यामि व्योमदीपं हरिप्रियम् ।।\nनिर्विघ्नं कुरु देवेश यावन्मासः समाप्यते ।। ८९ ।।\nव्रतेनाऽनेन देवेश त्वयि भक्तिः प्रवर्द्धताम् ।।\nइति मंत्रेण राजाऽसौ दीपदानं चकार ह ।। 2.4.7.९० ।।\nब्राह्मे मुहूर्ते च पुनर्व्योमदीपं ददाति हि ।।\nविष्णोः पूजा कृता प्रातः प्रातःस्नानं चकार ह ।। ९१ ।।\nउत्सर्गस्य विधिं कृत्वा व्योम्नि दीपं समाप्य च ।।\nब्राह्मणान्भोजयित्वा च व्रतं विष्णोः समार्पयत् ।। ९२ ।।\nतेन पुण्यप्रभावेन स राजा मुनिसत्तम ।।\nशरदां शतसाहस्रमिह भोगान्मनोहरान् ।। ९३ ।।\nसुपुत्रपौत्रस्वजनैर्बुभुजे सह भार्यया ।।\nततश्चांऽते द्विजवर विमानं सुमनोहरम् ।। ९४ ।।\nस्त्रीभिः सह समारुह्य मोक्षमार्गं गतो मुने ।।\nचतुर्भुजः पीतवासाः शंखचक्रगदाधरः ।। ९५ ।।\nविष्णुलोके विष्णुरिव प्रोच्यमानः सदाऽमरैः ।।\nक्रीडयामास राजाऽसौ यथाकामं महामनाः ।। ९६ ।।\nतस्मात्तु कार्तिके मासि मानुष्यं प्राप्य दुर्लभम् ।।\nआकाशदीपो दातव्यो विधानेन हरेः प्रियः ।।९७।।\nदास्यंति ये कार्तिकमासि मर्त्या व्योमप्रदीपं हरितुष्टयेऽत्र ।।\nपश्यंति ते नैव कदाऽपि देवं यमं महाक्रूरमुखं मुनींद्र ।। ९८ ।।\nअथाऽन्यच्च प्रवक्ष्यामि व्योमदीपस्य वैभवम् ।।\nवालखिल्यैः पुरा प्रोक्तं तच्छृणुष्व द्विजोत्तम ।। ९९ ।।\n।। वालखिल्या ऊचुः ।। ।।\nकृष्णादिमासक्रमतः कार्तिकस्यादिमासतः ।।\nआकाशादीपदानं तु कुर्वंतु ऋषिसत्तमाः ।। 2.4.7.१०० ।।\nतुलायां तिलतैलेन सायं संध्यासमागमे ।।\nआकाशदीपं यो दयान्मासमेकं निरंतरम् ।। १ ।।\nसश्रीकाय श्रीपतये श्रिया न स वियुज्यते ।।\nआकाशदीपवंशस्तु विंशद्धस्तोत्तमो भवेत् ।। २ ।।\nमध्यमो नवहस्तः स्यात्कनिष्ठः पंचहस्तकः ।।\nयथा दूरस्थितैर्लोकैर्दृश्यते तत्तथाऽऽचरेत् ।। ३ ।।\nतथाऽभ्रादिकरंडेषु दीपदानं विशिष्यते ।।\nवंशस्य नवमांशेन लंबा कार्या पताकिका ।। ४ ।।\nमयूरपिच्छमुष्टिं वा कलशं चोपरि न्यसेत् ।।\nविष्णुप्रीतिकरो दीपः पित्रुद्धारस्य कारकः ।। ५ ।।\nएकादश्यास्तुलार्काद्वा दीपदानमतोऽपि वा ।।\nदामोदराय नभसि तुलायां लोलया सह ।।६।।\nप्रदीपं ते प्रयच्छामि नमोऽनंताय वेधसे ।।\nआकाशदीपसदृशं पितुरुद्धारकं नहि ।। ७ ।।\nहेलिकस्य च द्वौ पुत्रौ तत्रैकस्तु पिशाचकः ।।\nव्योमदीपपुण्यदानान्मोक्षं प्राप सुदुर्लभम् ।। ८ ।।\nनमः पितृभ्यः प्रेतेभ्यो नमो धर्माय विष्णवे ।।\nनमो यमाय रुद्राय कांतारपतये नमः ।। ९ ।।\nमन्त्रेणाऽनेन ये मर्त्याः पितृभ्यः खे तु दीपकम् ।।\nप्रयच्छंति गता ये स्युर्नरके यांति तेऽपि वै ।।\nउत्तमां गतिमित्थं ते दीपदानं मयेरितम् ।। 2.4.7.११० ।।\nलक्ष्मीसंततिसिद्ध्यर्थमारोग्याय प्रदीपयेत् ।। ११ ।।\nकार्तिके कृष्णपक्षे तु द्वादश्यादिषु पंचसु ।।\nतिथीषूक्तः पूर्वरात्रे नृणां नीराजनाविधिः ।। १२ ।।\nब्रह्मविष्णुशिवादीनां भवनेषु विशेषतः ।।\nकूटागारेषु चैत्येषु सभासु च नदीषु च ।। १३ ।।\nप्राकारोद्यानवापीषु प्रतोलीनिष्कुटेषु च ।।\nमन्दुरासु विविक्तासु हस्तिशालासु चैव हि ।। १४ ।।\nप्रदोषसमये दीपान्दद्यादेवं मनोहरान् ।।\nकृतं यैः कार्तिके मासि दीपदानं विधानतः ।। १५ ।।\nदृश्यंते ये रत्नभाजस्तेऽत एव प्रकीर्तिताः ।।\nदीपदानासमर्थश्चेत्परदीपं तु रक्षयेत् ।। १६ ।।\nयो वेदाभ्यासिने दद्याद्दीपार्थं तैलमादरात् ।।\nको वा तस्य फलं वक्तुं भुवि तिष्ठति मानवः ।। १७ ।।\nदीपान्दद्याद्बहुविधान्कार्तिके विष्णुसंनिधौ ।।\nकार्तिके मासि संप्राप्ते गगने स्वच्छताके ।।१८।।\nरात्रौ लक्ष्मीः समायाति द्रष्टुं भुवनकौतुकम् ।।\nयत्रयत्र च दीपान्सा पश्यत्यब्धिसमुद्भवा ।। १९ ।।\nतत्रतत्र रतिं कुर्यान्नांधकारे कदाचन ।।\nतस्माद्दीपः स्थापनीयः कार्तिके मासि वै सदा ।। 2.4.7.१२० ।।\nलक्ष्मीरूपार्थिनां प्रोक्तं दीपदानं विशेषतः ।।\nदेवाऽऽलये नदीतीरे राजमार्गे विशेषतः ।। २१ ।।\nनिद्रास्थले दीपदाता तस्य श्रीः सर्वतोमुखी ।।\nदुर्बलस्याऽऽलयं वीक्ष्य दीपशून्यं तु यो ददेत् ।। २२ ।।\nविप्रस्य वाऽन्यवर्णस्य विष्णुलोके महीयते।।\nकीटकंटकसंकीर्णे दुर्गमे विषमस्थले ।। २३ ।।\nकुर्याद्यो दीपदानानि नरकं स न गच्छति ।।\nदद्याद्रात्रौ पंचनदे दीपं यो विधिपूर्वकम् ।। २४ ।।\nतस्य वंशे प्रजायन्ते बालकाः कुलदीपकाः ।।\nपितृपक्षेऽन्नदानेन ज्येष्ठाऽऽषाढे च वारिणा ।। २५ ।।\nकार्तिके तत्फलं तेषां परदीपप्रबोधनात् ।।\nबोधनात्परदीपस्य वैष्णवानां च सेवनात् ।।२६।।\nकार्तिके फलमाप्नोति राजसूयाश्वमेधयोः ।।\nपुरा हरिकरोनाम द्विजः पापरतः सदा ।।२७ ।।\nकृतं द्यूतप्रसंगेन दीपदानं हि कार्तिके ।।\nतेन पुण्यप्रभावेन स्वर्गं प्राप द्विजोत्तमः ।। २८ ।।\nआकाशदीपदानेन पुरा वै धर्मनन्दनः ।।\nविमानवरमारुह्य विष्णुलोकं ययौ नृपः ।।२९।।\nयः कुर्यात्कार्तिके विष्णोः पुरः कर्पूरदीपकम् ।।\nप्रबोधिन्यां विशेषेण तस्य पुण्यं वदाम्यहम् ।।2.4.7.१३०।।\nकुले तस्य प्रसूता ये पुरुषास्ते हरिप्रियाः ।।\nक्रीडित्वा सुचिरं कालमन्ते मुक्तिं व्रजंति च ।। ३१ ।।\nदीपको ज्वलते यस्य दिवा रात्रौ हरेर्गृहे ।।\nएकादश्यां विशेषेण स याति हरिमन्दिरम्।।३२।।\nलुब्धकोऽपि चतुर्दश्यां दीपं दत्त्वा शिवालये ।।\nभक्त्या विना परे लिंगे शिवलोकं जगाम सः ।। ३३ ।।\nगोपः कश्चिदमावास्यां दीपं प्रज्वाल्य शार्ङ्गिणः ।।\nमुहुर्जयजयेत्युक्त्वा स च राजेश्वरोऽभवत्।। १३४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये दीपदानमाहात्म्यवर्णनंनाम सप्तमोऽध्यायः ।। ७ ।। ।। छ ।। ।।"
  }
]
[
  {
    "text": "।। वालखिल्या ऊचुः ।। ।।\nकार्तिकस्याऽमले पक्षे स्नात्वा सम्यग्यतव्रतः ।।\nएकादश्यां तु गृह्णीयाद्व्रतं पंचदिनात्मकम् ।। १ ।।\nशरपंजरसुप्तेन भीष्मेण तु महात्मना ।।\nराजधर्मा मोक्षधर्मा दानधर्मास्ततः परम् ।।\nकथिता पांडुदायादैः कृष्णेनाऽपि श्रुतास्तदा ।। २ ।।\nततः प्रीतेन मनसा वासुदेवेन भाषितम् ।।\nधन्यधन्योऽसि भीष्म त्वं धर्माः संश्रावितास्त्वया ।। ३ ।।\nएकादश्यां कार्तिकस्य याचितं च जलं त्वया ।।\nअर्जुनेन समानीतं गांगं बाणस्य वेगतः ।। ४ ।।\nतुष्टानि तव गात्राणि तस्मादद्यदिनावधि ।।\nपूर्णांतं सर्वलोकास्त्वां तर्पयंत्वर्घ्यदानतः ।। ५ ।।\nतस्मात्सर्वप्रयत्नेन मम संतुष्टिकारकम् ।।\nएतद्व्रतं प्रकुर्वंतु भीष्मपंचकसंज्ञितम् ।। ६ ।।\nकार्तिकस्य व्रतं कृत्वा न कुर्याद्भीष्मपंचकम् ।।\nसमग्रं कार्तिकव्रतं वृथा तस्य भविष्यति ।। ७ ।।\nअशक्तश्चेन्नरो भूयादसमर्थश्च कार्तिके ।।\nभीष्मस्य पंचकं कृत्वा कार्तिकस्य फलं लभेत् ।। ८ ।।\nसत्यव्रताय शुचये गांगेयाय महात्मने ।।\nभीष्मायैतद्ददाम्यर्घ्यमाजन्मब्रह्मचारिणे ।। ।। ९ ।।\nसव्येनाऽनेन मंत्रेण तर्पणं सार्ववर्णिकम् ।। 2.4.32.१० ।।\nव्रतांगत्वात्पूर्णिमायां प्रदेयः पापपूरुषः ।।\nअपुत्रेण प्रकर्तव्यं सर्वथा भीष्मपञ्चकम् ।। ११ ।।\nयः पुत्रार्थं व्रतं कुर्यात्सस्त्रीको भीष्मपञ्चकम् ।।\nप्रदत्त्वा पापपुरुषं वर्षमध्ये सुतं लभेत् ।। १२ ।।\nअवश्यमेव कर्तव्यं तस्माद्भीष्मस्य पंचकम् ।।\nविष्णुप्रीतिकरं प्रोक्तं मया भीष्मस्य पञ्चकम् ।। १३ ।।\n।। सूत उवाच ।। ।।\nशृण्वंतु ऋषयः सर्वे विशेषो भीष्मपञ्चके ।।\nकार्तिकेयाय रुद्रेण पुरा प्रोक्तः सविस्तरात् ।। १४ ।।\n।। ईश्वर उवाच ।। ।।\nप्रवक्ष्यामि महापुण्यं व्रतं व्रतवतां वर ।।\nभीष्मेणैतद्यतः प्राप्तं व्रतं पञ्चदिनात्मकम् ।। १५ ।।\nसकाशाद्वासुदेवस्य तेनोक्तं भीष्मपञ्चकम् ।।\nव्रतस्याऽस्य गुणान्वक्तुं कः शक्तः केशवादृते ।। ।। १६ ।।\nकार्तिके शुक्लपक्षे तु शृणु धर्मं पुरातनम् ।।\nवसिष्ठभृगुगर्गाद्यैश्चीर्णं कृतयुगादिषु ।। १७ ।।\nअम्बरीषेण भोगाद्यैश्चीर्णं त्रेतायुगादिषु ।।\nब्राह्मणैर्ब्रह्मचर्येण जपहोमक्रियादिभिः ।। १८ ।।\nक्षत्रियैश्च तथा वैश्यैः सत्यशौचपरायणैः ।।\nदुष्करं सत्यहीनानामशक्यं बालचेतसाम् ।।१९।।\nदुष्करं भीष्ममित्याहुर्न शक्यं प्राकृतैर्नरैः ।।\nयस्मात्करोति विप्रेंद्र तेन सर्वं कृतं भवेत् ।। 2.4.32.२० ।।\nव्रतं चैतन्महापुण्यं महापातकनाशनम् ।।\nअतो नरैः प्रयत्नेन कर्तव्यं भीष्मपञ्चकम् ।। २१ ।।\nकार्तिकस्याऽमले पक्षे स्नात्वा सम्यग्विधानतः ।।\nएकादश्यां तु गृह्णीयाद्व्रतं पंचदिनात्मकम् ।। २२ ।।\nप्रातः स्नात्वा विशेषेण मध्याह्ने च तथा व्रती ।।\nनद्यां निर्झरतोये वा समालभ्य च गोमयम् ।। २३ ।।\nयवव्रीहितिलैः सम्यक्पितॄन्संतर्पयेत्क्रमात् ।।\nस्नात्वा मौनं नरः कृत्वा धौतवासा दृढव्रतः ।। २४ ।।\nभीष्मायोदकदानं च अर्घ्यं चैव प्रयत्नतः ।।\nपूजा भीष्मस्य कर्तव्या दानं दद्यात्प्रयत्नतः ।। २५ ।।\nपंचरत्नं विशेषेण दत्त्वा विप्राय यत्नतः ।।\nवासुदेवोऽपि संपूज्यो लक्ष्मीयुक्तः सदा प्रभुः ।। २६ ।।\nपञ्चके पूजयित्वा तु कोटिजन्मानि तुष्यति ।। २७ ।।\nयत्किंचिद्ददते मर्त्यः पंचधातुप्रकल्पितम् ।।\nसंवत्सरव्रतानां स लभते सकलं फलम् ।। ।। २८ ।।\nकृत्वा तूदकदानं तु तथाऽर्घ्यस्य च दापनम् ।।\nमन्त्रेणानेन यः कुर्यान्मुक्तिभागी भवेन्नरः ।। २९ ।।\nवैयाघ्रपादगोत्राय सांकृत्य प्रवराय च ।।\nअनपत्याय भीष्माय उदकं भीष्मवर्मणे ।। 2.4.32.३० ।।\nवसूनामवताराय शंतनोरात्मजाय च ।।\nअर्घ्यं ददामि भीष्माय आजन्मब्रह्मचारिणे ।। ३१ ।।\n।। इत्यर्घ्यमंत्रः ।। ।।\nअनेन विधिना यस्तु पंचकं तु समापयेत् ।।\nअश्वमेधसमं पुण्यं प्राप्नोत्यत्र न संशयः ।। ३२ ।।\nपंचाऽहमपि कर्तव्यं नियमं च प्रयत्नतः ।।\nनियमेन विना यत्र न भाव्यं वरवर्णिना।। ३३ ।।\nउत्तरायणहीनाय भीष्माय प्रददौ हरिः ।।\nउत्तरायणहीनेऽपि शुद्धलग्नं सुतोषितः ।। ३४ ।।\nततः संपूजयेद्देवं सर्वपापहरं हरिम्।।\nअनंतरं प्रयत्नेन कर्तव्यं भीष्मपंचकम् ।। ३५ ।।\nस्नापयेत जलैर्भक्त्या मधुक्षीरघृतेन च ।।\nतथैव पंचगव्येन गन्धचंदनवारिणा ।। ३६ ।।\nचन्दनेन सुगन्धेन कुमकुमेनाऽथ केशवम्।।\nकर्पूरोशीरमिश्रेण लेपयेद्गरुडध्वजम् ।। ३७ ।।\nअर्चयेद्रुचिरैः पुष्पैर्गंधधूपसमन्वितैः ।।\nगुग्गुलुं घृतसंयुक्तं ददेत्कृष्णाय भक्तिमान् ।। ३८ ।।\nदीपकं तु दिवा रात्रौ दद्यात्पंच दिनानि तु ।।\nनैवेद्यं देवदेवस्य परमान्नं निवेदयेत्।। ३९ ।।\nएवमभ्यर्चयेद्देवं संस्मृत्य च प्रणम्य च ।।\nॐ नमो वासुदेवायेति जपेदष्टोत्तरं शतम् ।। 2.4.32.४० ।।\nजुहुयाच्च घृताभ्यक्तैस्तिलव्रीहियवादिभिः ।।\nषडक्षरेण मन्त्रेण स्वाहाकाराऽन्वितेन च ।। ४१ ।।\nउपास्य पश्चिमां संध्यां प्रणम्य गरुडध्वजम् ।।\nजपित्वा पूर्ववन्मन्त्रं क्षितिशायी भवेत्सदा ।।४२।।\nसर्वमेतद्विधानं तु कार्यं पञ्च दिनानि तु ।।\nविशेषोऽत्र व्रते ह्यस्मिन्यदन्यूनं शृणुष्व तत् ।। ४३ ।।\nप्रथमेऽह्नि हरेः पादौ पूजयेत्कमलैर्व्रती ।।\nद्वितीये बिल्वपत्रेण जानुदेशं समर्चयेत् ।।४४।।\nततोऽनुपूजयेच्छीर्षं मालत्या चक्रपाणिनः ।।\nकार्तिक्यां देवदेवस्य भक्त्या तद्गतमानसः ।। ४५ ।।\nअर्चित्वा तं हृषीकेशमेकादश्यां समासतः ।।\nनिःप्राश्य गोमयं सम्यगेकादश्यामुपावसेत् ।। ४६ ।।\nगोमूत्रं मन्त्रवद्भूमौ द्वादश्यां प्राशयेद्व्रती ।।\nक्षीरं चैव त्रयोदश्यां चतुर्दश्यां तथा दधि ।। ४७ ।।\nसंप्राश्य कायशुद्ध्यर्थं लंघयित्वा चतुर्दिनम् ।।\nपंचमे दिवसे स्नात्वा विधिवत्पूज्य केशवम् ।।\nभोजयेद्ब्राह्मणान्भक्त्या तेभ्यो दद्याच्च दक्षिणाम्।। ४८ ।।\nपापबुद्धिं परित्यज्य ब्रह्मचर्येण धीमता ।।\nमद्यं मांसं परित्याज्यं मैथुनं पापकारणम् ।। ४९ ।।\nशाकाहारेण मुन्यन्नैः कृष्णार्चनपरो नरः ।।\nततो नक्तं समश्नीयात्पंचगव्यपुरःसरम् ।। 2.4.32.५० ।।\nएवं सम्यक्समाप्यं स्याद्यथोक्तं फलमाप्नुयात् ।। ५१ ।।\nमद्यपो यः पिबेन्मद्यं जन्मनो मरणांऽतिकम् ।।\nएतद्भीष्मव्रतं कृत्वा प्राप्नोति परमं पदम् ।। ५२ ।।\nस्त्रीभिर्वा भर्तृवाक्येन कर्तव्यं धर्मवर्धनम् ।।\nविधवाभिश्च कर्तव्यं मोक्षसौख्याऽतिवृद्धये ।। ५३ ।।\nअयोध्यायां पुरा कश्चिदतिथिर्नाम वै नृपः ।।\nवसिष्ठवचनात्कृत्वा व्रतमेतत्सुदुर्लभम् ।।\nभुक्त्वेह निखिलान्भोगानंते विष्णुपुरं ययौ ।। ५४ ।।\nइत्थं कुर्याद्व्रतं नित्यं पञ्चकं भीष्मसंज्ञितम् ।।\nनियमेनोपवासेन पञ्चगव्येन वा पुनः ।।\nपयोमूलफलाऽऽहारैर्हविष्यैर्व्रततत्परः ।। ५५ ।।\nपौर्णमासीदिने प्राप्ते पूजां कृत्वा तु पूर्ववत् ।।\nब्राह्मणान्भोजयेद्भक्त्या गां च दद्यात्सवत्सकाम् ।। ५६ ।।\nयद्भीष्मपञ्चकमिति प्रथितं पृथिव्यामेकादशीप्रभृति पंचदशीनिरुद्धम् ।।\nउक्तं न भोजनपरस्य तदा निषेधस्तस्मिन्व्रते शुभफलं प्रददाति विष्णुः ।। ५७ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये भीष्म पञ्चकव्रतमाहात्म्यवर्णनंनाम द्वात्रिंशोऽध्यायः ।। ३२ ।।"
  }
]
[
  {
    "text": "।। सूत उवाच ।। ।।\nश्रियः पतिमथामंत्र्य गते देवर्षिसत्तमे ।।\nहर्षोत्फुल्लाऽऽनना सत्या वासुदेवमथाऽब्रवीत् ।। १ ।।\n।। सत्यभामोवाच ।। ।।\nधन्यास्मि कृतकृत्याऽस्मि सफलं जीवितं मम ।।\nदानं व्रतं तपो वाऽपि किं नु पूर्वं कृतं मया ।। २।।\nयेनाऽहं मर्त्यजा देव तवांगार्द्धहराऽभवम् ।।\nभवांतरे च किंशीला काचाऽहं कस्य कन्यका ।।\nतवाऽहं वल्लभा जाता तद्वदस्व ममाऽखिलम् ।। ३ ।।\n।। श्रीकृष्ण उवाच ।। ।।\nशृणुष्वैकमना कांते यथा त्वं पूर्वजन्मनि ।। ४ ।।\nपुण्यव्रतं कृतवती तत्सर्वं कथयामि ते ।।\nआसीत्कृतयुगस्यांते मायापुर्यां द्विजोत्तमः ।। ५ ।।\nआत्रेयो देवशर्मेति वेदवेदांगपारगः ।।\nतस्यातिवयसश्चाऽऽसीन्नाम्ना गुणवती सुता ।। ६ ।।\nअपुत्रः स स्वशिष्याय चंद्रनाम्ने ददौ सुताम्।।\nतमेव पुत्रवन्मेने स च तं पितृवद्वशी ।। ७।।\nतौ कदाचिद्वनं यातौ कुशेध्माहरणार्थिनौ ।।\nनिहतौ रक्षसा तौ च कृतांतसमरूपिणा ।। ८ ।।\nस्वस्वपुण्य प्रभावेन विष्णुलोकं गतावुभौ ।।\nततो गुणवती श्रुत्वा रक्षसा निहतावुभौ ।। ९ ।।\nपितृभर्तृजदुःखार्ता कारुण्यं पर्यदेवयत् ।।\nसा गृहोपस्करा न्सर्वान्विक्रीयाशु च कर्मं तत् ।।2.4.13.१० ।।\nतयोश्चक्रे यथाशक्ति पारलौकीं ततः क्रियाम् ।।\nतस्मिन्नेव पुरे चक्रे वासं सा मृतजीविनी ।। ११ ।।\nव्रतद्वयं तया सम्यगाजन्ममरणात्कृतम् ।।\nएकादशीव्रतं सम्यक्सेवनं कार्तिकस्य च ।। १२ ।।\nइत्थं गुणवती सम्यक्प्रत्यब्द व्रतिनी ह्यभूत् ।।\nकदाचित्सरुजा साऽथ कृशांगी ज्वरपीडिता ।। १३ ।।\nस्नातुं गंगां गता कांते कथंचिच्छनकैस्तदा ।।\nयावज्जलांतरगता कंपिता शीतपीडिता ।। ।। १४ ।।\nतावत्सा विह्वलाऽपश्यद्विमानं यातमंबरात् ।।\nअथ सा तद्विमानस्था वैकुण्ठभुवनं ययौ ।। १५ ।।\nकार्तिकव्रतपुण्येन मत्सान्निध्यं गताऽभवत् ।।\nअथ ब्रह्मादिदेवानां यदा प्रार्थनया भुवम् ।। १६ ।।\nआगतोऽहं गणाः सर्वे यातास्तेऽपि मया सह ।।\nएते हि यादवाः सर्वे मद्गणा एव भामिनि ।। १७ ।।\nपिता ते देवशर्माऽभूत्सत्राजिदभिधो ह्ययम् ।।\nयश्चंद्रनामाऽसोऽक्रूरस्त्वं सा गुणवती शुभा ।। १८ ।।\nकार्तिकव्रतपुण्येन बहु मत्प्रीतिदायिनी ।।\nमद्द्वारि यत्त्वया पूर्वं तुलसीवाटिका कृता ।। १९ ।।\nतस्मादयं कल्पवृक्षस्तवांगणगतः शुभे ।।\nआजन्ममरणात्पूर्वं यत्कृतं कार्तिकव्रतम् ।। 2.4.13.२० ।।\nकदाचिदपि तेन त्वं मद्वियोगं न यास्यसि ।।\n।। सत्योवाच ।। ।।\nमासानां तु कथं नाम स मासः कार्तिको वरः ।। २१ ।।\nप्रियस्ते देवदेवेश कारणं तत्र कथ्यताम् ।।\n।। श्रीकृष्ण उवाच ।। ।।\nसाधु पृष्टं त्वया कांते शृणुष्वैकाग्रमानसा ।। २२ ।।\nपृथोर्वैन्यस्य संवादं महर्षेर्नारदस्य च ।।\nएवमेव पुरा पृष्टो नारदः पृथुनाब्रवीत् ।। २३ ।।\n।। नारद उवाच ।। ।।\nशंखनामाऽभवत्पूर्वमसुरः सागरात्मजः ।।\nइन्द्रादिलोकपालानामधिकाराञ्जहार ह ।। २४ ।।\nसुवर्णाद्रिगुहादुर्गसंस्थितास्त्रिदशादयः ।।\nतद्वीक्षयांबभूवुस्ते तदा दैत्यो व्यचारयत् ।। २५ ।।\nहृताधिकारास्त्रिदशा मया यद्यपि निर्जिताः ।।\nलक्ष्यंते बलयुक्तास्ते करणीयं मयाऽत्र किम् ।। २६ ।।\nज्ञातं तत्तु मया देवा वेदमन्त्रबलान्विताः ।।\nतान्हरिष्ये ततः सर्वे बलहीना भवंति वै ।। २७ ।।\nइति मत्वा ततो दैत्यो विष्णुमालक्ष्य निद्रितम्।।\nसत्यलोकाज्जहाराशु वेदानादिस्वयंभुवः ।। २८ ।।\nनीतास्तु तेन ते वेदास्तद्भयात्ते निराक्रमन् ।।\nतोयानि विविशुर्यज्ञमंत्रबीजसमन्विताः ।। २९ ।।\nतान्मार्गमाणः शंखोऽपि समुद्रांतर्गतो भ्रमन् ।।\nन ददर्श तदा दैत्यः क्वचिदेकत्र संस्थितान् ।।\nअथ देवैः स्तुतो विष्णुर्बोधितस्तानुवाच ह ।। ।। 2.4.13.३० ।।\n।। विष्णुरुवाच ।। ।।\nवरदोऽहं सुरगणा गीतवाद्यादिमंगलैः ।। ३१ ।।\nऊर्जस्य शुक्लैकादश्यां भवद्भिः प्रतिबोधितः ।।\nअतश्चैषा तिथिर्मान्या साऽतीव प्रीतिदा मम ।। ३२ ।।\nवेदाः शंखहृताः सर्वे तिष्ठंत्युदकसंस्थिताः ।।\nतानानयाम्यहं देवा हत्वा सागरनंदनम् ।। ३३ ।।\nअद्यप्रभृति वेदास्तु मंत्रबीजसमन्विताः ।।\nप्रत्यब्दं कार्तिके मासि विश्रमंत्वप्सु सर्वदा ।। ३४ ।।\nकालेऽस्मिन्ये प्रकुर्वंति प्रातःस्नानं नरोत्तमाः ।।\nते सर्वे यज्ञाऽवभृथैः सुस्नाताः स्युर्न संशयः ।। ३५ ।।\nअद्यप्रभृत्यहमपि भवामि जलमध्यगः ।।\nभवन्तोऽपि मया सार्द्धमायांतु समुनीश्वराः ।। ३६ ।।\nकातिकव्रतिनां चेंद्र रक्षा कार्या त्वया सदा ।।\nइत्युक्त्वा भगवान्विष्णुः शफरीतुल्यरूपधृक् ।।\nखात्पपात जले विंध्यवासिनः कस्य पश्यतः ।। ३७ ।।\nहत्वा शंखासुरं विष्णुर्बदरीवनमागमत् ।।\nतत्राऽऽहूय ऋषीन्सर्वानिदमाज्ञापयत्प्रभुः ।। ३८ ।।\nविष्णुरुवाच ।। ।।\nजलांतरविशीर्णांस्तान्यूयं वेदान्प्रमार्गथ ।।\nआनयध्वं च त्वरिताः सागरस्य जलांतरात् ।।\nतावत्प्रयागं तिष्ठामि देवतागणसंयुतः।। ।। ३९ ।।\n।। नारद उवाच ।। ।।\nततस्तैस्सर्वमुनिभिस्तपोबलसमन्वितैः ।। 2.4.13.४० ।।\nउद्धृताश्च सबीजास्ते वेदा यज्ञसमन्विताः ।।\nतेषु यावन्मितं येन लब्धं तावद्धि तस्य तत् ।। ४१ ।।\nस स एव ऋषिर्जातस्तत्तत्प्रभृति पार्थिव ।।\nअथ सर्वेऽपि संगम्य प्रयागं मुनयो ययुः ।। ४२ ।।\nविष्णवे सविधात्रे ते लब्धान्वेदान्न्यवेदयन् ।।\nलब्ध्वा वेदान्समग्रांस्तु ब्रह्मा हर्षसमन्वितः ।। ४३ ।।\nअयजद्वाजिमेधेन देवर्षिगणसंयुतः ।।\nयज्ञांऽते देवताः सर्वे विज्ञप्तिं चक्रुरंजसा ।। ४४ ।।\n।। देवा ऊचुः ।। ।।\nदेवदेव जगन्नाथ विज्ञप्तिं शृणु नः प्रभो ।।\nहर्षकालोऽयमस्माकं तस्मात्त्वं वरदो भव ।। ४५ ।।\nस्थानेऽस्मिन्द्रुहिणो वेदान्नष्टान्प्राप पुनस्त्वयम् ।।\nयज्ञभागान्वयं प्राप्तास्त्वत्प्रसादाद्रमापते ।। ४६ ।।\nस्थानमेतद्धि नः श्रेष्ठं पृथिव्यां पुण्यवर्धनम् ।।\nभुक्तिमुक्तिप्रदं चाऽस्तु प्रसादाद्भवतः सदा ।। ४७ ।।\nकालोऽप्ययं महापुण्यो ब्रह्मघ्नाऽऽदिविशुद्धिकृत्।।\nदत्ताऽक्षयकरं चाऽस्तु वरमेवं ददस्व नः ।। ४८ ।।\n।। विष्णुरुवाच ।। ।।\nममाप्येतद्वृतं देवा यद्भवद्भिरुदाहृतम् ।।\nतथास्तु सुलभं त्वेतद्ब्रह्मक्षेत्रमितिप्रथम् ।। ४९ ।।\nसूर्यवंशोद्भवो राजा गंगामत्रानयिष्यति ।।\nसा सूर्यकन्यया चात्र कालिंद्या योगमेष्यति ।। 2.4.13.५० ।।\nयूयं च सर्वे ब्रह्माद्या निवसंतु मया सह ।।\nतीर्थराजेति विख्यातं तीर्थमेतद्भविष्यति ।। ५१ ।।\nसर्वपापानि नश्यंति तीर्थराजस्य दर्शनात् ।।\nसूर्ये मकरगे प्राप्ते स्नायिनां पापनाशनः ।। ५२ ।।\nकालोऽप्येष महापुण्यफलदोऽस्तु सदा नृणाम् ।।\nसालोक्यादिफलं स्नानैर्माघे मकरगे रवौ ।। ५३ ।। ।।\n।। नारद उवाच ।। ।।\nएवं देवान्देवदेवस्तदुक्त्वा तत्रैवांतर्धानमागात्सवेधाः ।।\nदेवाः सर्वेप्यंशकैस्तेऽप्यतिष्ठंश्चांतर्धानं प्रापुरिंद्रादयस्ते ।।५४।।"
  },
  {
    "text": "167a\nकार्तिके तुलसीमूले योऽर्चयेद्धरिमीश्वरम् ।।\nभुक्त्वेह निखिलान्भोगानंते विष्णुपुरं व्रजेत् ।। ५५ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये सत्यभामापूर्वजन्मवृत्तांतकथनपूर्वक प्रयागतीर्थप्रशंसाप्रसंगवर्णनंनाम त्रयोदशोऽध्यायः ।। १३ ।। ।। छ ।।"
  }
]
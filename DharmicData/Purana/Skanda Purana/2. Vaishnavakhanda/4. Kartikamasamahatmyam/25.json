[
  {
    "text": "।। धर्मदत्त उवाच ।। ।।\nविलयं यांति पापानि तीर्थे दानव्रतादिभिः ।।\nप्रेतदेहस्थितायास्ते तेषु नैवाऽधिकारिता ।। १ ।।\nत्वद्ग्लानिदर्शनादस्मात्खिन्नं च मम मानसम् ।।\nन वै निर्वृतिमायाति त्वामनुद्धृत्य दुःखिताम् ।। २ ।।\nतस्मादाजन्मचरितं यन्मया कार्तिकव्रतम् ।।\nतत्पुण्यस्यार्द्धभागेन सद्गतिं त्वमवाप्नुहि ।। ३ ।।\n।। नारद उवाच ।।\nइत्युक्त्वा धर्मदत्तोऽसौ यावत्तामभ्यषेचयत् ।।\nतुलसीमिश्रतोयेन श्रावयन्द्वादशाक्षरम् ।। ४ ।।\nतावत्प्रेतत्वनिर्मुक्ता ज्वलदग्निशिखोपमा ।।\nदिव्यरूपधरा जाता लावण्येन यथेंदिरा ।। ५ ।।\nततः सा दंडवद्भूमौ प्रणनामाथ तं द्विजम् ।।\nउवाच सा तदा वाक्यैर्हर्षगद्गदभाषिणी ।। ६ ।।\n।। ।। कलहोवाच ।। ।।\nत्वत्प्रसादाद्द्विजश्रेष्ठ विमुक्ता निरयादहम् ।।\nपापाब्धौ मज्जमानायास्त्वं नौभूतोऽसि मे ध्रुवम् ।। ७ ।।\n।। नारद उवाच ।। ।।\nइत्थं वदन्ती सा विप्रं ददर्शाऽऽयातमंबरात् ।।\nविमानं भास्वरं युक्तं विष्णुरूपधरैर्गणैः ।। ८ ।।\nअथ सा तद्विमानाऽग्र्यं द्वाःस्थाभ्यामवरोपिता ।।\nपुण्यशीलसुशीलाभ्यामप्सरोगणसेविता ।। ९ ।।\nतद्विमानं तदाऽपश्यद्धर्मदत्तः सविस्मयः।।\nपपात दण्डवद्भूमौ दृष्ट्वा तौ विष्णुरूपिणौ ।। 2.4.25.१० ।।\nपुण्यशीलसुशीलौ च तमुत्थाप्याऽऽनतं द्विजम् ।।\nअभिनन्द्य ततो वाक्यमूचतुर्धर्मसंयुतम् ।। ११ ।।\n।। गणावूचतुः ।। ।।\nसाधुसाधु द्विजश्रेष्ठ यस्त्वं विष्णुरतः सदा ।।\nदीनाऽनुकम्पी सर्वज्ञो विष्णुव्रतपरायणः ।।१२।।\nआ बालत्वाच्छुभं त्वेतद्यत्त्वया कार्तिकव्रतम् ।।\nकृतं तस्याऽर्द्धदानेन पुण्यं द्वैगुण्यमागमत्।।१३।।\nजन्मांतरशतोद्भूतं पापं तद्विलयं गतम्।।\nस्नानैरेव गतं पापं यदस्याः पूर्वकर्मजम् ।।१४।।\nहरिजागरणाद्यैश्च विमानमिदमास्थिता।।\nवैकुण्ठे नीयते साधो नानाभोगयुता त्वियम् ।।१५।।\nदीपदानभवैः पुण्यैस्तेजःसारूप्यमास्थिता ।।\nतुलसीपूजनाद्यैश्च कार्तिकव्रतकैः शुभैः ।।\nविष्णुसान्निध्यगा जाता त्वया दत्तैः कृपानिधे ।।१६।।\nत्वमप्यस्य भवस्यांते भार्याभ्यां सह यास्यसि ।।\nवैकुण्ठ भुवनं विष्णोः सान्निध्यं च सरूपताम् ।। १७ ।।\nते धन्याः कृतकृत्यास्ते तेषां च सफलो भवः।।\nयैर्भक्त्याराधितो विष्णुर्धर्मदत्त यथा त्वया ।। ।। १८ ।।\nसम्यगाराधितो विष्णुः किं न यच्छति देहिनाम् ।।\nऔत्तानचरणिर्येन ध्रुवत्वे स्थापितः पुरा ।। १९।।\nयन्नामस्मरणादेव देहिनो यांति सद्गतिम् ।। 2.4.25.२० ।।\nग्राहग्रस्तो हि नागेंद्रो यन्नामस्मरणात्पुरा ।।\nविमुक्तः संनिधिं प्राप्तो जातोऽयं जयसंज्ञकः ।। २१ ।।\nयतस्त्वयाऽर्चितो विष्णुस्तत्सान्निध्यं प्रयास्यसि ।।\nबहून्यब्दसहस्राणि भार्याद्वययुतः किल ।। २२ ।।\nततः पुण्यक्षयेजाते यदा यास्यसि भूतलम् ।।\nसूर्यवंशोद्भवो राजा विख्यातस्त्वं भविष्यसि ।। २३ ।।\nनाम्ना दशरथस्तत्र भार्याद्वययुतः पुनः ।।\nतृतीययाऽनया चाऽपि या ते पुण्यार्द्धभागिनी ।। २४ ।।\nतत्राऽपि तव सान्निध्यं विष्णुर्यास्यति भूतले ।।\nआत्मानं तव पुत्रत्वे प्रकल्प्याऽमरकार्यकृत् ।। २५ ।।\nतव जन्मव्रतादस्माद्विष्णुसंतुष्टिकारकात् ।।\nन यज्ञा न च दानानि न तीर्थान्यधिकानि वै ।। २६ ।।\nधन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः।।\nयदर्धभागात्सफला मुरारेः प्रणीयतेऽस्माभिरियं सलोकताम्।।२७।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धर्मदत्तोपाख्याने कलहामोक्षकथनंनाम पञ्चविंशोऽध्यायः ।। २५ ।।"
  }
]
[
  {
    "text": "।। नारद उवाच ।। ।।\nकदा स्नानं प्रकर्तव्यं कथं स्थेयं दिनावधि ।।\nआह्निकं तत्समाचक्ष्व विशेषेण पितामह ।।१।। ।।\n।। ब्रह्मोवाच ।। ।।\nरात्र्यां तुर्यांशशेषायामुत्तिष्ठेत्सर्वदा व्रती ।।\nविष्णुं स्तुत्वा बहुस्तोत्रैर्दिनकार्यं विचारयेत् ।। २ ।।\nग्रामनैर्ऋत्यदिग्भागे मलोत्सर्गं यथाविधि ।।\nब्रह्मसूत्रं दक्षकर्णे स्थाप्य तत्र उदङ्मुखः ।। ३ ।।\nअंतर्धाय तृणं भूमौ शिरः प्रावृत्य वाससा।।\nवक्त्रं नियम्य वस्त्रेणाऽसंगः सोदकभाजनः ।। ४ ।।\nकुर्यान्मूत्रपुरीषं तु रात्रौ चेद्दक्षिणामुखः ।।\nतत उत्थाय चाऽऽगच्छेत्समीपं कलशस्य हि ।। ५ ।।\nगंधलेपक्षयकरं मृत्तिकाशौचमाचरेत् ।।\nएका लिंगे करे तिस्र उभयोर्मृद्द्वयं स्मृतम् ।।६।।\nमूत्रशौचे त्विदं ज्ञेयं विष्ठाशौचमतः शृणु ।।\nपंचापानेऽथवा सप्त दश वामकरे तथा ।। ७ ।।\nउभयोः सप्त दातव्याः पादयोर्मृत्तिकात्रयम् ।।\nएतच्छौचं गृहस्थस्य द्विगुणं ब्रह्मचारिणः ।। ८ ।।\nवानप्रस्थस्य त्रिगुणं यतीनां च चतुर्गुणम् ।।\nएतच्छौचं दिवा प्रोक्तं रात्रावर्द्धं समाचरेत् ।। ९ ।।\nमार्गस्थस्य तदर्धं स्यात्स्त्रीशूद्राणां तदर्धकम् ।।\nशौचकर्मविहीनस्य समस्ता निष्फलाः क्रियाः ।। 2.4.5.१० ।।\nदंतजिह्वाविशुद्धिं च ततः कुर्यादतंद्रितः ।।\nआयुर्बलं यशो वर्चः प्रजाः पशुवसूनि च ।। ।। ११ ।।\nब्रह्म प्रज्ञां च मेधां च त्वं नो देहि वनस्पते ।।\nदंतकाष्ठं तु गृह्णीयाद्द्वादशांगुलसंमितम् ।। १२ ।।\nक्षीरवृक्षस्य न ग्राह्यं कार्पासस्य तथैव च ।।\nकंटकस्य च वृक्षस्य दग्धवृक्षस्य चैव हि ।। १३ ।।\nसद्वासनं मृदुतरं दंतधावनमादितः ।। १४ ।।\nउपवासे नवम्यां च षष्ठ्यां श्राद्धदिने रवौ ।।\nग्रहणे प्रतिपद्दर्शे न कुर्याद्दंतधावनम् ।।\nकुर्याद्द्वादशगंडूषाननुक्ते दंतधावने ।। १५ ।।\nदंतान्विशोध्य विधिवन्मुखं संमार्ज्य वारिणा ।।\nललाटे चोर्ध्वपुंड्रं तु धृत्वा चाचम्य वारिणा ।। १६ ।।\nदेवालये नदीतीरे राजमार्गे विशेषतः ।।\nदत्त्वा चाकाशदीपं तु तुलसीसन्निधावथ ।। १७ ।।\nगृहीत्वार्चनसामग्रीमिष्टदेवगृहं व्रजेत् ।।\nततो गायेत नृत्येत पूजां कृत्वा तु बुद्धिमान् ।। १८ ।।\nपठित्वा विष्णुनामानि कुर्य्यान्नीराजनं हरेः ।\nनाडीद्वयावशिष्टायां रात्र्यां गच्छेज्जलाशयम् ।। १९ ।।\nतत्रोक्तविधिना स्नानं कुर्याद्वै कार्तिकव्रती ।।\nवस्त्रनिष्पीडनं कृत्वा कुर्याच्च तिलकं तथा ।। 2.4.5.२० ।।\nततः संध्यामुपासीत स्वसूत्रोक्तेन वर्त्मना ।।\nततः कार्यो जपो देव्या यावदकोंदयो भवेत् ।। २१ ।।\nएतत्प्रोक्तं रात्रिशेषकृत्यं दैनमथोच्यते ।।\nयस्मिन्कृते कार्तिकोऽयं सकलः सफलो भवेत् ।। २२ ।।\nविष्णोः सहस्रनामाऽऽद्यं संध्यांते च पठेत्ततः ।।\nदेवालये समागत्य पुनः पूजनमारभेत् ।। २३ ।।\nनृत्यगानादिकार्येषु प्रहरं दिवसं नयेत् ।।\nततः पुराणश्रवणं यामार्धं सम्यगाचरेत् ।। २४ ।।\nपौराणिकस्य पूजां तु तुलसीपूजनं तथा ।।\nकृत्वा माध्याह्निकं कर्म भुंजीत द्विदलोज्झितम् ।। २५ ।।\nबलिदानं वैश्वदेवमतिथीनां समर्पणम् ।।\nकृत्वा भुंक्ते तु यो मर्त्यः केवलं चाऽमृतं हि तत् ।। २६ ।।\nयथाशक्ति द्विजा भोज्याः प्रत्यहं वाऽथ पर्वणि ।।\nहविष्यभोजनं कुर्यादामिषं परिवर्जयेत् ।। २७ ।।\nभक्षयेत्तुलसीं वक्त्रशुद्ध्यर्थं तीर्थवारिणा ।।\nसंसारव्यवहारेण दिनशेषं समापयेत् ।।२८।।\nसायंकाले पुनर्गच्छेद्विष्णोर्देवालयं प्रति ।।\nसंध्यां कृत्वा प्रयुंजीत तत्र दीपन्यथाबलम्।। २९ ।।\nविष्णुं प्रणम्य हरये कृत्वा नीराजनं शुभम् ।।\nस्तोत्रपाठादिकं कुर्वन्नाद्ययामे तु जागरम् ।। ।। 2.4.5.३० ।।\nयामे तु प्रथमेऽतीते निद्रां कुर्याद्विचक्षणः ।।\nब्रह्मचर्यव्रतं कुर्याद्भार्यामीयादृतौ तथा ।। ३१ ।।\nतया कामयमानो वा भार्यां गच्छेन्न दोषभाक् ।।\nएवं प्रतिदिनं कुर्यादामासं तु यथाविधि ।। ३२ ।।\nएवं तु कार्तिके मासि यः कुर्यात्परमं व्रतम् ।।\nसर्वपापविनिर्मुक्तो याति विष्णोः सलोकताम् ।। ३३ ।।\nरोगापहं पातकनाशकृत्परं सद्बुद्धिदं पुत्रधनादिसाधकम् ।।\nमुक्तेर्निदानं नहि कार्तिकव्रताद्विष्णुप्रियादन्यदिहाऽस्ति भूतले ।। ३४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये नित्यकर्मकथनंनाम पंचमोऽध्यायः ।। ५ ।।"
  }
]
[
  {
    "text": "।। वालखिल्या ऊचुः ।। ।।\nकार्तिके शुक्लनवमी तत्राऽभूद्द्वापरं युगम् ।।\nपूर्वाऽपराह्णगा ग्राह्या क्रमाद्दानोपवासयोः ।। १ ।।\nअत्र कूष्मांडकोनाम हतो दैत्यस्तु विष्णुना ।।\nतद्रोमभिः समुद्भूता वल्ल्यः कूष्मांडसंभवाः ।।२ ।।\nतस्मात्कूष्मांडदानेन फलमाप्नोति निश्चितम् ।।\nअस्यामेव नवम्यां तु कुर्यात्कृष्णोत्सवं नरः ।। ३ ।।\nस्वशाखोक्तेन विधिना तुलस्याः करपीडनम् ।।\nकन्यादानफलं तस्य जायते नात्र संशयः ।। ४ ।।\nकार्तिके शुक्लनवमीमवाप्य विजितेंद्रियः।।\nहरिं विधाय सौवर्णं तुलस्या सहितं शुभम् ।। ५।।\nपूजयेद्विधिवद्भक्त्या व्रती तत्र दिनत्रयम् ।।\nएवं यथोक्तविधिना कुर्याद्वैवाहिकं विधिम् ।। ६ ।।\nग्राह्यं त्रिरात्रमत्रैव नवम्याद्यनुरोधतः ।।\nमध्याह्नव्यापिनी ग्राह्या नवमी पूर्ववेधिता ।। ७ ।।\nधात्र्यश्वत्थौ य एकत्र पालयित्वा समुद्वहेत्।।\nन नश्यते तस्य पुण्यं कल्पकोटिशतैरपि ।।८।।\nकनकस्य सुता पूर्वमेकादश्यां किशोरिका ।।\nचकार भक्तितः सायं तुलस्युद्वाहजं विधिम्।।९।।\nतेन वैधव्यदोषेण निर्मुक्ताऽऽसीत्सुलोचना।।\nतस्मात्सायं प्रकर्तव्यस्तुलस्तुद्वाहजो विधिः ।।2.4.31.१०।।\nअवश्यमेव कर्तव्यः प्रतिवर्षं तु वैष्णवैः।।\nविधिं तस्य प्रवक्ष्यामि यथा सांगा क्रिया भवेत।११।।\nविष्णोस्तु प्रतिमां कुर्यात्पलस्य स्वर्णजां शुभाम्।।\nतदर्द्धार्द्धं तदर्द्धार्द्धं यथाशक्त्या प्रकल्पयेत् ।। १२ ।।\nप्राणप्रतिष्ठां कृत्वैव तुलसीविष्णुरूपयोः ।।\nतत उत्थापयेद्देवं पूर्वोक्तैश्च स्तवादिभिः ।।१३।।\nउपचारैः षोडशभिः पूजयेत्पुरुषोक्तिभिः ।।\nदेशकालौ ततः स्मृत्वा गणेशं तत्र पूजयेत् ।। १४ ।।\nपुण्याहं वाचयित्वाथ नांदीश्राद्धं समाचरेत् ।।\nवेदवाद्यादिनिर्घोषैर्विष्णुमूर्तिं समानयेत् ।। १५ ।।\nतुलसीनिकटे सा तु स्थाप्या चांऽतर्हिता पटैः ।।\nआगच्छ भगवन्देव अर्चयिष्यामि केशव ।। ।।१६।।\nतुभ्यं दास्यामि तुलसीं सर्वकामप्रदो भव।।\nदद्यात्त्रिवारमर्घ्यं च पाद्यं विष्टरमेव च।।१७।।\nतत आचमनीयं च त्रिरुक्त्वा च प्रदापयेत्।।\nततो दधि घृतं क्षीरं कांस्यपात्रपुटीकृतम् ।। १८ ।।\nमधुपर्कं गृहाण त्वं वासुदेव नमोस्तु ते।।\nहरिद्रालेपानाभ्यंगकार्यं सर्वं विधाय च ।। १९ ।।\nगोधूलिसमये पूज्यौ तुलसीकेशवौ पुनः।।\nपृथक्पृथक्तथा कार्यौ संमुखौ मंगलं पठेत् ।। 2.4.31.२० ।।\nईषद्दृश्ये भास्करे तु संकल्पं तु समुच्चरेत् ।।\nस्वगोत्रप्रवरानुक्त्वा तथा त्रिपुरुषादिकम् ।। २१ ।।\nअनादिमध्यनिधन त्रैलोक्यप्रतिपालक ।।\nइमां गृहाण तुलसीं विवाहविधिनेश्वर ।। २२ ।।\nपार्वतीबीजसंभूतां वृंदाभस्मनि संस्थिताम् ।।\nअनादिमध्यनिधनां वल्लभां ते ददाम्यहम् ।।२३।।\nपयोघटैश्च सेवाभिः कन्यावद्वर्धिता मया ।।\nत्वत्प्रियां तुलसीं तुभ्यं ददामि त्वं गृहाण भोः ।। २४ ।।\nएवं दत्त्वा च तुलसीं पश्चात्तौ पूजयेत्ततः।।\nरात्रौ जागरणं कुर्याद्विवाहोत्सवपूर्वकम् ।।२५।।\nततः प्रभातसमये तुलसीं विष्णुमर्चयेत् ।।\nवह्निसंस्थापनं कृत्वा द्वादशाक्षरविद्यया ।। २६ ।।\nपायसाऽऽज्यक्षौद्रतिलैर्जुह्यादष्टोत्तरंशतम् ।।\nततः स्विष्टकृतं हुत्वा दद्यात्पूर्णाहुतिं ततः ।।\nआचार्यं च समभ्यर्च्य होमशेषं समापयेत् ।। २७ ।।\nचतुरो वार्षिकान्मासान्नियमो येन यः कृतः ।।\nकथयित्वा द्विजेभ्यस्तत्तथाऽन्यत्परिपूरयेत् ।। २८ ।।\nइदं व्रतं मया देव कृतं प्रीत्यै तव प्रभो ।।\nन्यूनं संपूर्णतां यातु त्वत्प्रसादाज्जनार्दन ।। २९ ।।\nरेवतीतुर्यचरणे द्वादशीसंयुते नरः ।।\nन कुर्यात्पारणं कुर्वन्व्रतं निष्फलतां नयेत् ।। 2.4.31.३० ।।\nततो येषां पदार्थानां वर्जनं तु कृतं भवेत् ।।\nचातुर्मास्येऽथवा चोर्जे ब्राह्मणेभ्यः समर्पयेत् ।।\nततः सर्वं समश्नीयाद्यद्यत्त्यक्तं व्रते स्थितम् ।। ३१ ।।\nदंपतिभ्यां सहैवाऽत्र भोक्तव्यं च द्विजैः सह ।।३२।।\nततो भुक्त्युत्तरं यानि गलितानि दलानि च ।।\nतानि भुक्त्वा तुलस्याश्च स्वयं पापैः प्रमुच्यते ।। ३३ ।।\nइक्षुदण्डं तथा धात्रीफलं कोलिफलं तथा ।।\nभुक्त्वा तु भोजनस्यांऽते तस्योच्छिष्टं विनश्यति ।। ३४ ।।\nएषु त्रिषु न भुक्तं चेदेकैकमपि येन तु ।।\nज्ञेय उच्छिष्ट आवर्षं नरोऽसौ नाऽत्र संशयः ।। ३५ ।।\nततः सायं पुनः पूज्याविक्षुदण्डैश्च शोभितैः ।।\nतुलसीवासुदेवौ च कृतकृत्यो भवेत्ततः ।। ३६ ।।\nततो विसर्जनं कृत्वा दत्त्वा दायादिकं हरेः ।।\nवैकुण्ठं गच्छ भगवँस्तुलसीसहितः प्रभो ।।\nमत्कृतं पूजनं गृह्य संतुष्टो भव सर्वदा ।। ३७ ।।\nगच्छगच्छ सुरश्रेष्ठ स्वस्थाने परमेश्वर ।।\nयत्र ब्रह्मादयो देवास्तत्र गच्छ जनार्दन ।। ३८ ।।\nएवं विसृज्य देवेशमाचार्याय प्रदापयेत् ।।\nमूर्त्यादिकं सर्वमेव कृतकृत्यो भवेन्नरः ।। ३९ ।।\nप्रतिवर्षं तु यः कुर्यात्तुलसीकरपीडनम् ।।\nभक्तिमान्धनधान्यैः स युक्तो भवति निश्चितम् ।।\nइहलोके परत्राऽपि विपुलं च यशो लभेत् ।। 2.4.31.४० ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कूष्मांडनवमीतुलसीविवाहविधिवर्णनंनामैकत्रिंशोऽध्यायः ।। ३१ ।। ।।"
  }
]
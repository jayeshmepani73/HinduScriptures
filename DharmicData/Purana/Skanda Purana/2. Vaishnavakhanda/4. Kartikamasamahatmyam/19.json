[
  {
    "text": "।। नारद उवाच ।। ।।\nते गणाधिपतीन्दृष्ट्वा नंदीभमुखषण्मुखान् ।।\nअमर्षादभ्यधावंत द्वंद्वयुद्धाय दानवाः ।। १ ।।\nनंदिनं कालनेमिश्च शुम्भो लंबोदरं तथा ।।\nनिशुम्भः षण्मुखं वेगादभ्यधावत दंशितः ।। २ ।।\nनिशुम्भः कार्तिकेयस्य मयूरं पंचभिः शरैः ।।\nहृदि विव्याध वेगेन मूर्च्छितः स पपात च ।। ३ ।।\nततः शक्तिधरः शक्तिं यावज्जग्राह रोषितः ।।\nतावन्निशुंभो वेगेन स्वशक्त्या तमपातयत् ।। ४ ।।\nनंदीश्वरः शरव्रातैः कालनेमिमवध्यत ।।\nसप्तभिश्च हयान्केतुं त्रिभिः सारथिमच्छिनत् ।। ५ ।।\nकालनेमिस्तु संक्रुद्धो धनुश्चिच्छेद नंदिनः ।।\nतदपास्य स शूलेन तं वक्षस्यहनद्बली ।। ६ ।।\nस शूलभिन्नहृदयो हताश्वो हतसारथिः ।।\nअद्रेः शिखरमामुच्य शैलादिं सोऽप्यपातयत् ।।७ ।।\nअथ शुम्भो गणेशश्च रथमूषकवाहनौ ।।\nयुध्यमानौ शरव्रातैः परस्परमविध्यताम् ।। ८ ।।\nगणेशस्तु तदा शुम्भं हृदि विव्याध पत्रिणा ।।\nसारथिं च त्रिभिर्बाणैः पातयामास भूतले ।। ९ ।।\nततोऽतिक्रुद्धः शुम्भोऽपि बाणषष्ट्या गणाधिपम् ।।\nमूषकं च त्रिभिर्विद्ध्वा ननाद जलदस्वनः ।। 2.4.19.१० ।।\nमूषकः शरभिन्नांगश्चचाल दृढवेदनः ।।\nलंबोदरश्च पतितः पदातिरभवन्नृप ।। ११ ।।\nततो लंबोदरः शुम्भं हत्वा परशुना हृदि ।।\nअपातयत्तदा भूमौ मूषकं चारुहत्पुनः ।। १२ ।।\nकालनेमिर्निशुंभश्चाऽप्युभौ लंबोदरं शरैः ।।\nयुगपज्जघ्नतुः क्रोधात्तोत्रैरिव महाद्विपम् ।। १३ ।।\nतं पीडयमानमालोक्य वीरभद्रो महाबलः ।।\nअभ्यधावत वेगेन भूतकोटियुतस्तदा ।। १४ ।।\nकूष्मांडभैरवाश्चाऽपि वेताला योगिनीगणाः ।।\nपिशाचयोगिनीसंघा गणाश्चाऽपि तमन्वयुः ।। १५ ।।\nततः किलकिलाशब्दैः सिंहनादैः सुघर्घरैः ।।\nभेरीतालमृदंगैश्च पृथिवी समकंपत ।। १६ ।।\nततो भूतान्यधावंत भक्षयंतिस्म दानवान्।।\nउत्पतंत्यापतंति स्म ननृतुश्च रणांगणे ।। १७ ।।\nनन्दी च कार्तिकेयश्च समाश्वस्य त्वरत्वितौ ।।\nनिजघ्नतू रणे दैत्यान्निरंतरशरव्रजैः ।। १८ ।।\nछिन्नभिन्ना हतैर्देत्यैः पतितैर्भक्षितैस्तदा ।।\nव्याकुला साऽभवत्सेना विषण्णवदना तदा ।। १९ ।।\nप्रविध्वस्तां तदा सेनां दृष्ट्वा सागरनंदनः ।।\nरथेनाऽतिपताकेन गणानभिययौ बली ।। 2.4.19.२० ।।\nहस्त्यश्वरथसंह्रादाः शंखभेरीस्वनास्तथा ।।\nअभवन्सिंहनादाश्च सेनयोरुभयोस्तदा ।। २१ ।।\nजलंधरशरव्रातैर्नीहारपटलैरिव ।।\nद्यावापृथिव्योराच्छिन्नमंतरं समपद्यत ।। २२ ।।\nगणेशं पंचभिर्विद्ध्वा शैलादिं नवभिः शरैः ।।\nवीरभद्रं च विंशत्या ननाद जलदस्वनः ।। २३ ।।\nकार्तिकेयस्तदा दैत्यं शक्त्या विव्याध सत्वरः ।।\nयुयुधे शक्तिनिर्भिन्नः किंचिद्व्याकुलमानसः ।। २४ ।।\nततः क्रोधपरीताक्षः कार्तिकेयं जलंधरः ।।\nगदया ताडयामास स च भूमितलेऽपतत् ।। २५ ।।\nतथैव नंदिनं वेगादपातयत भूतले ।।\nततो गणेश्वरः क्रुद्धो गदां परशुनाऽहनत् ।। २६ ।।\nवीरभद्रस्त्रिभिर्बाणैर्हृदि विव्याध दानवम् ।।\nसप्तभिश्च हयान्केतुं धनुश्छत्रं च चिच्छिदे ।। २७ ।।\nततोऽतिक्रुद्धो दैत्येंद्रः शक्तिमुद्यम्य दारुणाम् ।।\nगणेशं पातयामास रथं चाऽन्यमथाऽऽरुहत् ।।२८।।\nअभ्ययादथ वेगेन वीरभद्रं रुषान्वितः ।।\nततस्तौ सूर्यसंकाशौ युयुधाते परस्परम् ।। २९ ।।\nवीरभद्रः पुनस्तस्य हयान्बाणैरपातयत् ।।\nधनुश्चिच्छेद दैत्येंद्रः पुप्लुवे परिघायुधः ।। 2.4.19.३० ।।\nस वीरभद्रं त्वरयाऽभिगम्य जघान दैत्यः परिघेण मूर्ध्नि ।।\nस चाऽपि वीरः प्रविभिन्नमूर्द्धा पपात भूमौ रुधिरं समुद्गिरन्।। ३१ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने वीरभद्रपतननामैकोनविंशोऽध्यायः ।। १९ ।।"
  }
]
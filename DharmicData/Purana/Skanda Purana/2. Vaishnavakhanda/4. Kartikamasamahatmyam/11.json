[
  {
    "text": "।। नारद उवाच ।। ।।\nभगवन्प्रष्टुमिच्छामि त्वामहं विनयान्वितः ।।\nतद्व्रतं ब्रूहि मे मर्त्यो मृत्युं येन न पश्यति ।। १ ।।\n।। ब्रह्मोवाच ।। ।।\nयदि पृच्छसि विप्रेन्द्र व्रतानामुत्तमं व्रतम् ।।\nव्रतं यमद्वितीयाख्यं शृणु त्वं मृत्युनाशनम् ।। २ ।।\nकार्तिके मासि शुद्धायां द्वितीयायां मुनीश्वर ।।\nकर्तव्यं तद्विधानेन सर्वमृत्युनिवारणम् ।। ३ ।।\nब्राह्मे मुहूर्ते चोप्थाय द्वितीयायां मुनीश्वर ।।\nमनसा चिंतयेदात्महितं नैवाऽहितं स्मरेत् ।। ४ ।।\nप्रातःस्नानं ततः कुर्याद्दन्तधावनपूर्वकम् ।। ततः\nशुक्लांबरधरः शुक्लमाल्यानुलेपनः ।। ५।।\nकृतनित्यक्रियो हृष्टः कुण्डलांगदभूषितः ।।\nऔदुम्बर तरुं गत्वा कृत्वा मण्डलमुत्तमम् ।। ६ ।।\nपद्ममष्टदलं कृत्वा तस्मिन्नौदुम्बरे  शुभे।। ।।\nविधिं विष्णुं च रुद्रं च वरदां च सरस्वतीम् ।। ७ ।।\nवीणापुस्तकसंयुक्तां पूजयेत्स्वस्थमानसः ।।\nचन्दनागरुकस्तूरीकुंकुमैर्द्विजसत्तम ।। ८ ।।\nपुष्पैर्धूपैश्च नैवेद्यैर्नारिकेलफलादिभिः ।।\nततो मृत्युविनाशाथ सालंकारां पयस्विनीम् ।। ९ ।।\nविप्राय वेदविदुषे गां दद्याच्च सवत्सकाम् ।।\nअपमृत्युविनाशार्थं संसारार्णवतारकाम् ।। 2.4.11.१० ।।\nहे विप्र ते त्विमां सौम्यां धेनुं संप्रददाम्यहम् ।।\nइति मंत्रेण गां दद्याद्विप्राय ब्रह्मवादिने ।। ११ ।।\nतदलाभे तु विप्राय भक्त्या दद्यादुपानहौ ।।\nततः पूजां समाप्याथ भक्तिमान्पुरुषोत्तमे ।। १२ ।।\nज्ञातिश्रेष्ठान्वयोवृद्धान्सम्यग्भक्त्याऽभिवादयेत् ।।\nनानाविधैः फलै रम्यैस्तर्प्पयेत्स्वजनानपि ।।१३।।\nततः सोदरसंपन्ना भगिनी या भवेन्मुने ।।\nतस्या गृहं समागत्य सम्यग्भक्त्याऽभिवादयेत् ।। १४ ।।\nभगिनि सुभगे भद्रे त्वदंघ्रिसरसीरुहम् ।।\nश्रेयसेऽथ नमस्कर्तुमागतोऽस्मि तवालयम् ।। १९ ।।\nइत्युक्त्वा भगिनीं तां तु विष्णुबुद्ध्याऽभिवादयेत् ।।\nतदा तु भगिनी श्रुत्वा भ्रातुर्वचनमुत्तमम् ।। १६ ।।\nभगिन्या भ्रातरं वाक्यं वक्तव्यं प्रति नारद ।।\nअद्य भ्रातरहं जाता त्वत्तो धन्याऽस्मि मंगला ।। १७ ।।\nभोक्तव्यं तेऽद्य मद्गेहे स्वायुषे कुलदीपक ।।\nकार्तिके शुक्लपक्षस्य द्वितीयायां सहोदर ।। १८ ।।\nयमो यमुनया पूर्वं भोजितः स्वगृहेर्चितः ।।\nअस्मिन्दिने यमेनाऽपि नारकीयाश्च मोचिताः ।।\nअपि बद्धाः कर्मपाशैः स्वेच्छया पर्यटंति ते ।। १९ ।।\nस्वसुर्नरो वेश्मनि यो न भुंक्ते यमद्वितीयादिनमत्र लब्ध्वा ।।\nतं पापिनं प्राप्य वयं सुहृष्टाः प्रभक्षयामोऽद्य च भक्ष्यहीनाः।। 2.4.11.२० ।।\nइति पापा रटंतीह ब्रह्महत्यादयस्तथा ।।\nतस्माद्भ्रातर्मद्गृहे तु भोजनं कुरु कार्तिके ।। २१ ।।\nशुक्लायां तु द्वितीयायां विश्रुतायां जगत्त्रये ।।\nअस्यां निजगृहे पुत्र भुज्यते न बुधैरपि ।। २२ ।।\nइत्युक्तः स तथेत्युक्ता भगिनीं पूजयेद्व्रती ।।\nप्रहर्षास्तुमहाभाग वस्त्रालंकारभूषणैः ।। २३ ।।\nअग्रजामभिवंद्याऽथ आशिषं च प्रगृह्य च ।।\nसर्वा भगिन्यः संतोष्या वस्त्रालंकारदानतः ।। २४ ।।\nअभावे स्वस्य तु स्वसुः पितृव्याः स्वपितुः स्वसा ।।\nतस्या गृहं समागत्य कुर्याद्भोजनमादरात् ।। २५ ।।\nएवं यः कुरुते पुत्र द्वितीयां यमनामिकाम् ।।\nअपमृत्युविनिर्मुक्तः पुत्रपौत्रादिभिर्वृतः ।। २६ ।।\nइह भुक्त्वा तु विपुलान्भोगानन्यान्यथेप्सितान् ।।\nअंते मोक्षमवाप्नोति नान्यथा मद्वचो भवेत् ।। २७ ।।\nव्रतान्येतानि सर्वाणि दानानि विविधानि च ।।\nगृहस्थस्यैव युज्यंते तस्माद्गार्हस्थ्यमाश्रयेत् ।। २८ ।।\nकथां यमद्वितीयाया व्रतस्थः शृणुयान्नरः ।।\nतस्य सर्वाणि पापानि नश्यंतीत्याह माधवः ।। २९ ।।\n।। सूत उवाच ।। ।।\nकार्तिके च द्वितीयायां पूर्वाह्णे यममर्चयेत् ।।\nभानुजायां नरः स्नात्वा यमलोकं न पश्यति ।। ।। 2.4.11.३० ।।\nकार्तिके शुक्लपक्षे तु द्वितीयायां तु शौनक ।।\nयमो यमुनया पूर्वं भोजितः स्वगृहेऽर्चितः ।। ३१ ।।\nद्वितीयायां महोत्सर्गो नारकीयाश्च तर्पिताः ।।\nपापेभ्यो विप्रयुक्तास्ते मुक्ताः सर्वे निबंधनात् ।। ३२ ।।\nअत्राऽऽशिताश्च संतुष्टाः स्थिताः सर्वे यदृच्छया ।।\nतेषां महोत्सवो वृत्तो यमराष्ट्रसुखावहः ।। ३३।।\nअतो यमद्वितीयेयं त्रिषु लोकेषु विश्रुता ।।\nतस्मान्निजगृहे विप्र न भोक्तव्यं ततो बुधैः ।। ३४ ।।\nस्नेहेन भगिनीहस्ताद्भोक्तव्यं बलवर्धनम् ।।\nऊर्जे शुक्लद्वितीयायां पूजितस्तर्पितो यमः ।। ३९ ।।\nमहिषासनमारूढो दंडमुद्गरभृत्प्रभुः ।।\nवेष्टितः किंकरैर्हृष्टैस्तस्मै याम्यात्मने नमः ।। ३६ ।।\nयैर्भगिन्यः सुवासिन्यो वस्त्रदानादितोषिताः ।।\nन तेषां वत्सरं यावत्कलहो न रिपोर्भयम् ।। ३७ ।।\nधन्यं यशस्यमायुष्यं धर्मकामार्थसाधनम्।।\nव्याख्यातं सकलं पुत्र सरहस्यं मयाऽनघ ।। ३८ ।।\nयस्यां तिथौ यमुनया यमराजदेवः संभोजितः प्रतितिथौ स्वसृसौहृदेन ।।\nतस्मात्स्वसुः करतलादिह यो भुनक्ति प्राप्नोति वित्तशुभसंपदमुत्तमां सः ।। ३९ ।।\n।। सूत उवाच ।। ।।\nविशेषश्चात्र संप्रोक्तो वालखिल्यैर्महर्षिभिः ।।\nतदहं संप्रवक्ष्यामि शृणुध्वं मुनिसत्तमाः ।। 2.4.11.४० ।।\n।। वालखिल्या ऊचुः ।। ।।\nकार्तिकस्य सिते पक्षे द्वितीया यमसंज्ञिता ।।\nतत्राऽपराह्ने कर्तव्यं सर्वथैव यमार्चनम् ।। ४१ ।।\nप्रत्यहं यमुनाऽऽगत्य यमं संप्रार्थयत्पुरा ।।\nभ्रातर्मम गृहे याहि भोजनार्थं गणावृतः ।। ४२ ।।\nअद्यश्वो वा परश्वो वा प्रत्यहं वदते यमः ।।\nकार्यव्याकुलचित्तानामवकाशो न जायते ।। ४३ ।।\nतदैकदा यमुनया बलात्कारान्निमंत्रितः ।।\nस गतः कार्तिके मासि द्वितीयायां मुनीश्वराः ।। ४४ ।।\nनारकीयजनान्मुक्त्वा गणैः सह रवेः सुतः ।।\nकृताऽऽतिथ्यो यमुनया नानापाकाः कृताः खग ।। ४५ ।।\nकृताभ्यंगो यमुनया तैलैर्गंधमनोहरैः ।।\nउद्वर्तनं लापयित्वा स्नापितः सूर्यनंदनः ।। ४६ ।।\nततोऽलंकारकं दत्तं नानावस्त्राणि चंदनम् ।।\nमाल्यानि च प्रदत्तानि मंचोपरि उपाविशत् ।। ४७ ।।\nपक्वान्नानि विचित्राणि कृत्वा सा स्वर्णभाजने ।।\nयमायाभोजयद्देवी यमुना प्रीतमानसा ।।४८।।\nभुक्त्वा यमोऽपि भगिनीमलंकारैः समर्चयत् ।।\nनानावस्त्रैस्ततः प्राह वरं वरय भामिनि ।।\nइति तद्वचनं श्रुत्वा यमुना वाक्यमब्रवीत् ।। ४९ ।।\n।।यमुनोवाच ।। ।।\nप्रतिवर्षं समागच्छ भोजनार्थं तु मद्गृहे ।। 2.4.11.५० ।।\nअद्य सर्वे मोचनीयाः पापिनो नरकाद्यम ।।\nयेऽद्यैव भगिनीहस्तात्करिष्यंति च भोजनम् ।।\nतेषां सौख्यं प्रदेहि त्वमेतदेव वृणोम्यहम् ।। ५१ ।।\n।। यम उवाच ।। ।।\nयमुनायां तु यः स्नात्वा संतर्प्य पितृदेवताः ।। ५२ ।।\nभुंक्ते च भगिनीगेहे भगिनीं पूजयेदपि ।।\nकदाचिदपि मद्वारं न स पश्यति भानुजे ।। ५३ ।।\nवीरेशैशानदिग्भागे यमतीर्थं प्रकीर्तितम् ।।\nतत्र स्नात्वा च विधिवत्संतर्प्य पितृदेवताः ।। ५४ ।।\nपठेदेतानि नामानि आमध्याह्नं नरोत्तमः ।।\nसूर्यस्याभिमुखो मौनी हृतचित्तः स्थिरासनः ।। ५५ ।।\nयमो निहंता पितृधर्मराजो वैवस्वतो दंडधरश्च कालः ।।\nभूताधिपो दत्तकृतानुसारी कृतांतमेतद्दशभिर्जपंति ।।५६।।\nततो यमेश्वरं पूज्य भगिनीगृहमाव्रजेत् ।।\nमंत्रेणाऽनेन च तया भोजितः पूर्वमादरात् ।।५७।।\nभ्रातस्तवानुजाताऽहं भुंक्ष्व भक्तमिदं शुभम् ।।\nप्रीतये यमराजस्य यमुनाया विशेषतः ।। ५८ ।।\nततः संतोष्य भगिनीं वस्त्रालंकरणादिभिः ।।\nस्वप्नेऽपि यमलोकस्य भविष्यति न दर्शनम्।। ५९।।\nनृपैः कारागृहे ये च स्थापिता मम वासरे ।।\nअवश्यं ते प्रेषणीया भोजनार्थं स्वसुर्गृहे ।। 2.4.11.६० ।।\nविमोक्तव्या मया पापा नरकेभ्योऽद्य वासरे ।।\nयेऽद्य बंदी करिष्यंति ते ताड्या मम सर्वथा ।। ६१ ।।\nकनीयसी स्वसा नास्ति तदा ज्येष्ठागृहं व्रजेत्।।\nतदभावे सपत्यायाः पितृव्यजागृहे ततः ।। ६२।।\nतदभावे मातृष्वसुर्मातुलस्याऽऽत्मजा तथा ।।\nसापत्नगोत्रसंबंधैः कल्पयेदथवा क्रमम्।। ६३ ।।\nसर्वाऽभावे माननीया भगिनी काचिदेव हि ।।\nगोनद्याद्यथवा तस्या अभावे सति कारयेत् ।। ६४ ।।\nतदभावेप्यरण्यानीं कल्पयित्वा सहोदराम् ।।\nअस्यां निजगृहे देवि न भोक्तव्यं कदाचन ।। ६५ ।।\nये भुंजते दुराचारा नरके ते पतंति च ।।\nएवमुक्त्वा धर्मराजो ययौ संयमिनीं ततः ।। ६६ ।।\nतस्मादृषिवराः सर्वे कार्तिकव्रतकारिणः ।।\nभुंजते भगिनीहस्तात्सत्यं सत्यं न संशयः ।। ६७ ।।\nयमद्वितीयां यः प्राप्य भगिनीगृहभोजनम् ।।\nन कुर्याद्वर्षजं पुण्यं नश्यतीति रवेः श्रुतिः ।। ६८ ।।\nया तु भोजयते नारी भ्रातरं भ्रातृके तिथौ ।।\nअर्चयेच्चाऽपि तांबूलैर्न सा वैधव्यमाप्नुयात् ।। ६९ ।।\nभ्रातुरायुःक्षयो नूनं न भवेत्तत्र कर्हिचित् ।।\nअपराह्नव्यापिनी सा द्वितीया भ्रातृभोजने ।। 2.4.11.७० ।।\nअज्ञानाद्यदि वा मोहान्न भुक्तं भगिनीगृहे ।।\nप्रवासिना ह्यभावाद्वा ज्वरितेनाऽथ बंदिना ।। ।। ७१ ।।\nएतदाख्यानकं श्रुत्वा भोजनस्य फलं भवेत् ।।\nकार्तिके तु विशेषेण धात्रीछायां समाश्रितः ।।७२।।\nभोजनं कुरुते यस्तु स वैकुंठमवाप्नुयात् ।। ७३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये यमद्वितीयामाहात्म्यवर्णनं नामैकादशोऽध्यायः ।। ११ ।। छ ।।"
  },
  {
    "text": "टीका\nअथ यमद्वितीयाविधानमाह-यदीति ।\nयमद्वितीयाख्यायाः प्रयोजनं वक्तुमन्यासामप्याह पाद्मे-\n'स्कंदैतास्तिथयो नूनं द्वितीयाद्याश्च विश्रुताः ।।\nमासैश्चतुर्भिश्च ततः प्रावृट्काले सुखावहाः ।।\nप्रथमा श्रावणे मासि तथा भाद्रपदेऽपरा ।।\nतृतीयाऽश्वयुजे मासि चतुर्थी कार्तिके भवेत् ।।\nकलुषा श्रावणे मासि तथा भाद्रपदेऽमला ।।\nआश्विने प्रेतसंचारा कार्तिके याम्यका मता ।।\nपुरा वृत्रवधे वृत्ते प्राप्तराज्ये पुरंदरे ।।\nब्रह्महत्यापनोदार्थमश्वमेधः प्रकीर्तितः ।।\nक्रोधादिंद्रेण वज्रेण ब्रह्महत्या निषूदिता ।।\nषड्विधा सा क्षितौ क्षिप्ता वृक्षतोयमहीतले ।।\nनार्या भ्रूणहने वह्नौ संविभज्य यथाक्रमम् ।।\nतत्पापश्रवणात्पूर्वं द्वितीयाया दिनेऽनघ ।।\nनारीवृक्षनदीभूमिवह्निभूणहनस्तथा ।।\nकलुषीभवनं जाता ह्यतोऽर्थ कलुषा स्मृता ।।\nमधुकैटभयो रक्ते पुरा मग्ना तु मेदिनी ।।\nअष्टांऽगुला पवित्रा सा नारीणां तु रजो मलम् ।।\nनद्यः प्रावृण्मलाः सर्वा वह्नेरूर्ध्वं मषी मलः ।।\nनिर्यासमलिनो वृक्षाः संगाद्भ्रूणहनो मलाः ।।\nकलुषाणि चरंत्यस्यां तेनैषा कलुषा मता ।।\nदेवर्षिपितृधर्माणां निंदका नास्तिकाः शठाः ।।\nतेषां सा वाङ्मलात्पूता द्वितीया तेन निर्मला ।।\nअनध्यायेषु शास्त्राणि पाठयंति पठंति च ।।\nसांख्यकास्तार्किकाः श्रौतास्तेषां शब्दाऽपशब्दजात् ।।\nमलात्पूता द्वितीयायां ततोऽर्थे निर्मला च सा ।।\nकृष्णस्य जन्मना वत्स त्रैलोक्यं पावितं भवेत् ।।\nनभस्येतेन निर्दिष्टा निर्मला सा तिथिर्बुधैः ।।\nअग्निष्वात्ता बर्हिषद आज्यपाः सोमपास्तथा ।।\nपितॄन्पितामहान्प्रेतसंचरात्प्रेतसंचरा ।।\nप्रेतास्तु पितरः प्रोक्तास्तेषां तस्यां तु संचरः ।।\nपुत्रपौत्रैस्तु दौहित्रैः स्वधामंत्रैस्तु पूजिताः ।।\nश्राद्धदानमखैस्तृप्ता यांत्यतः प्रेतसंचरा ।।\nमहालये तु प्रेतानां संचारो भुवि दृश्यते ।।\nतेनैषा प्रेतसंचारा कीर्तिता शिखिवाहन ।।\nयमस्य क्रियते पूजा यतोऽस्यां पावके नरैः ।।\nतेनैषा याम्यका प्रोक्ता सत्यंसत्यं मयोदितम् ।। <i> इति ।\n</i>\nसनत्कुमारसंहितायाम्-\nअस्यां निजगृहे देवि न भोक्तव्यं कदाचन ।।\nये भुंजते दुराचारा नरके ते पतंति च ।।\nश्रावणे तु पितृव्यस्य कन्याहस्तेन भोजनम् ।।\nमातुलस्य सुताहस्ताद्भोक्तव्यं भाद्रमासके ।।\nपितुर्भ्रातुः स्वसुः कन्ये आश्विने तु तयोः क्रमात् ।।\nअवश्यं कार्तिके मासि भोक्तव्यं भगिनीकरात् ।।।७ इति ।।"
  }
]
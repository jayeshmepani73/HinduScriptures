[
  {
    "text": "।। नारद उवाच ।। ।।\nये देवैर्निर्जिताः पूर्वं दैत्याः पातालसंस्थिताः ।।\nतेऽपि भूमंडलं याता निर्भयास्तमुपाश्रिताः ।।१।।\nकदाचिच्छिन्नशिरसं राहुं दृष्ट्वा स दैत्यराट् ।।\nपप्रच्छ भार्गवं तत्र तच्छिरश्छेदकारणम् ।। २ ।।\nस शशंस समुद्रस्य मथनं देवकारितम् ।।\nरत्नापहरणं चैव दैत्यानां च पराभवम् ।। ३ ।।\nस श्रुत्वा क्रोधरक्ताक्षः स्वपितुर्मथनं तदा ।।\nदूतं संप्रेषयामास घस्मरं शक्रसन्निधौ ।।४।।\nदूतस्त्रिविष्टपं गत्वा सुधर्मां प्राविशद्वराम्।।\nजगादाखर्वमौलिस्तु देवेंद्रं वाक्यमद्भुतम् ।। ५ ।।\n।। घस्मर उवाच ।। ।।\nजलंधरोऽब्धितनयः सर्वदैत्यजनेश्वरः ।।\nदूतोऽहंप्रेषितस्तेन स यदाह शृणुष्व तत् ।। ६ ।।\nकस्मात्त्वया मम पिता मथितः सागरोऽद्रिणा ।।\nनीतानि सर्वरत्नानि तानि शीघ्रं प्रयच्छ मे ।। ७ ।।\nइति दूतवचः श्रुत्वा विस्मितस्त्रिदशाधिपः।।\nउवाच घस्मरं रौद्रं भयरोषसमन्वितः ।। ८ ।।\n।। इंद्र उवाच ।। ।।\nशृणु दूत मया पूर्वं मथितः सागरो यथा ।।\nअद्रयो मद्भयात्त्रस्ताः स्वकुक्षिस्थाः कृतास्तथा ।।९।।\nअन्येऽपि मद्द्विषस्तेन रक्षिता दितिजाः पुरा ।।\nतस्माद्यत्तत्प्रजातं तु मयाऽप्यपहृतं किल ।।2.4.15.१०।।\nशंखोऽप्येवं पुरा देवानद्विषत्सागरात्मजः ।।\nममाऽनुजेन निहतः प्रविष्टः सागरोदरम् ।। ११ ।।\nतद्गच्छ कथयस्वाऽस्य सर्वं मथनकारणम् ।।\n।। नारद उवाच ।। ।।\nइत्थं विसर्जितो दूतस्तदेंद्रेणाऽगमद्भुवम् ।।१२।।\nतदिदं वचनं सर्वं दैत्यायाकथयत्तदा ।।\nतन्निशम्य तदा दैत्यो रोषात्प्रस्फुरिताऽधरः।। १३ ।।\nदैत्यसेनासमायुक्तो ययौ योद्धुं त्रिविष्टपम् ।।\nततो युद्धे महाञ्जातो देवदानवसंक्षयः ।। १४ ।।\nतत्र युद्धे मृतान्दैत्यान्भार्गवस्तूदतिष्ठपत् ।।\nविद्यया मृतजीविन्या मंत्रितैस्तोयबिंदुभिः ।। १५ ।।\nदेवानपि तथा युद्धे तत्राऽजीवयदंगिराः ।।\nदिव्यौषधी समानीय द्रोणाद्रेः स पुनःपुनः ।।१६।।\nदृष्ट्वा देवांस्तथा युद्धे पुनरेव समुत्थितान् ।।\nजलंधरः क्रोधवशो भार्गवं वाक्यमब्रवीत् ।।१७।।\n।। जलंधर उवाच ।। ।।\nमया युद्धे हता देवा उत्तिष्ठंति कथं पुनः ।।\nतव संजीविनीविद्या न वाऽन्यत्रेति विश्रुतम् ।।१८।।\n।। शुक्र उवाच ।। ।।\nदिव्यौषधीः समानीय द्रोणाद्रेरंगिराः सुरान्।।\nजीवयत्येव तच्छीघ्रं द्रोणाद्रिं त्वमपाहर ।। १९ ।।\n।। नारद उवाच ।। ।।\nइत्युक्तः स तु दैत्येंद्रो नीत्वा द्रोणाचलं तदा ।।\nप्राक्षिपत्सागरे तूर्णं पुनरागान्महाहवम् ।। 2.4.15.२० ।।\nअथ देवान्हतान्दृष्ट्वा द्रोणाद्रिमगमद्गुरुः ।।\nतावत्तत्र गिरींद्रं तु न ददर्श सुरार्चितः ।। २१ ।।\nज्ञात्वा दैत्यहृतं द्रोणं धिषणो भयविह्वलः ।।\nआगत्य दूराद्व्याजह्रे श्वासाऽऽकुलितविग्रहः ।। २२ ।।\nपलायध्वं हवाद्देवा नाऽयं जेतुं क्षमो यतः ।।\nरुद्रांशसंभवो ह्येष स्मरध्वं शक्रचेष्टितम् ।। २३ ।।\nश्रुत्वा तद्वचनं देवा भयविह्वलितास्तदा ।।\nदैत्येन वध्यमानास्ते पलायंते दिशो दश ।। २४ ।।\nदेवान्विद्रावितान्दृष्ट्वा दैत्यैः सागरनंदनः ।।\nशंखभेरीजयरवैः प्रविवेशाऽमरावतीम् ।। २५ ।।\nप्रविष्टे नगरीं दैत्ये देवाः शक्रपुरोगमाः ।।\nसुवर्णाद्रिगुहां प्राप्ता न्यवसन्दैत्यतापिताः।। २६ ।।\nततश्च सर्वेष्वसुरोऽधिकारेष्विंद्रादिकानां विनिवेशयत्तदा ।।\nशुंभादिकान्दैत्यवरान्पृथक्पृथक्स्वयं सुवर्णाद्रिगुहामगात्पुनः ।। २७ ।।\nइति श्री स्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरविजयप्राप्तिर्नाम पञ्चदशोऽध्यायः ।।१५।।"
  }
]
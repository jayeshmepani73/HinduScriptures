[
  {
    "text": "।। ब्रह्मोवाच ।। ।।\nनाडीद्वयावशिष्टायां रात्र्यां गच्छेज्जलाशयम् ।।\nतुलसीमृत्तिकायुक्तः सवस्त्रकलशो मुने ।। १ ।।\nआगत्य तोयनिकटे तीरे संस्थाप्य पात्रकम् ।।\nपादप्रक्षालनं कृत्वा देशकालादि चोच्चरेत् ।। २ ।।\nस्मरेद्गंगादिका नद्यो विष्णुशर्वादिदेवताः ।।\nनाभिमात्रे जले स्थित्वा मंत्रमेतमुदीरयेत् ।। ३ ।।\nकार्तिकेऽहं करिष्यामि प्रातःस्नानं जनार्दन ।।\nप्रीत्यर्थं तव देवेश दामोदर मया सह ।। ४ ।।\nनित्ये नैमित्तिके कृत्वा कार्तिके पापनाशन ।।\nस्नानं चार्घं प्रदास्यामि निर्विघ्नं कुरु केशव ।। ५ ।।\nतीर्थादिदेवताभ्यश्च क्रमादर्घ्यादि दापयेत् ।।\nगृहाणार्घ्यं मया दत्तं राधया सहितो हरे ।। ६ ।।\nनमः कमलनाभाय नमस्ते जलशायिने ।।\nनमस्तेऽस्तु हृषीकेश गृहाणार्घ्यं नमोऽस्तु ते ।। ७ ।।\nव्रतिनः कार्तिके मासि स्नातस्य विधिवन्मम ।।\nगृहाणार्घ्यं मया दत्तं दनुजेंद्रनिषूदन ।। ८ ।।\nकिरणा धूतपापा च पुण्यतोया सरस्वती ।।\nगंगा च यमुना चैव पंचनद्यः पुनंतु माम् ।। ९ ।।\nअन्यासां च नदीनां च दद्यादर्घ्यं यथाविधि ।।\nजाह्नवीस्मरणं कुर्यात्सर्वतीर्थेषु मानवः ।। 2.4.4.१० ।।\nनान्यत्तीर्थं तु जाह्नव्यां स्मरणीयं कदाचन ।।\nएतान्मंत्रान्समुच्चार्य मलस्नानं समाचरेत् ।। ११ ।।\nमृत्स्नानं च पितृस्नानं गुरुस्नानं ततः परम् ।।\nततस्तु पावमानीभिरभिषिंचेत्स्वमस्तकम् ।। १२ ।।\nअघमर्षणकं कृत्वा स्नानांगं तर्पणं तथा ।।\nततः पुरुषसूक्तेन जलं शिरसि सिंचयेत् ।। १३ ।।\nततस्तु बहिरागत्य तीर्थं शिरसि निक्षिपेत्।।\nतीर्थं पीत्वा त्रिवारं तु तुलसीं गृह्य पाणिना।। १४ ।।\nततो जलाद्विनिष्क्रम्य चांचलं पीडयेद्बहिः।।\nयन्मया दूषितं तोयं शारीरमलसंचयैः ।। १५ ।।\nतद्दोषपरिहारार्थं यक्ष्मणं तर्पयाम्यहम् ।।\nवस्त्रनिष्पीडनं कृत्वा कुर्याच्च तिलकादिकम् ।।।। १६ ।।\n।। सूत उवाच ।। ।।\nशृणुध्वमृषयः सर्वे कार्तिकस्नानजं फलम् ।।\nअरुणं प्रति सूर्येण यदुक्तं च सविस्तरम् ।। १७ ।।\n।। अरुण उवाच ।। ।।\nकस्मिंस्तीर्थे विशेषेण फलं कार्तिकसंभवम् ।।\nक्षेत्रे वा एतदाऽऽख्याहि भगवन्स्नानयोगतः ।। १८ ।।\n।। सूर्य उवाच ।।\nयत्र कुत्राऽपि कर्तव्यं जले स्नानं तु कार्तिकं ।।\nउष्णोदकेन कर्तव्यं स्नानं कुत्राऽपि कार्तिके ।। १९ ।।\nततो दशगुणं पुण्यं शीततोयनिमज्जनात् ।।\nततः शतगुणं पुण्यं बहिः कूपोदके कृतम्।। 2.4.4.२० ।।\nकूपात्सहस्रगुणितं फलं वापीनिषेकतः ।।\nततोऽयुतगुणं पुण्यं तडागस्नानतो भवेत् ।। २१ ।।\nततो दशगुणं पुण्यं निर्झरेषु निमज्जनात् ।।\nततोऽधिकतरं पुण्यं नदीस्नानस्य कार्तिके ।। २२ ।।\nनद्या दशगुणं प्रोक्तं तीर्थस्नानं खगोत्तम ।।\nततो दशगुणं पुण्यं नद्योर्यत्र च संगमः ।।२३।।\nनदीत्रयस्य संयोगे पुण्यस्यांऽतो न विद्यते ।।\nसिंधुः कृष्णा च वेणी च यमुना च सरस्वती ।। २४ ।।\nगोदावरी विपाशा च नर्मदा तमसा मही ।।\nकावेरी शरयूः शिप्रा तथा चर्मण्वती नदी ।। २५ ।।\nवितस्ता वेदिका शोणो वेत्रवत्यपराजिता।।\nगंडकी गोमती पूर्णा ब्रह्मपुत्रा सरोवरम् ।। २६ ।।\nवाग्मती च शतद्रुश्च तथा बदरिकाश्रमः ।।\nदुर्लभाः कार्तिके त्वेते तीर्थान्यथ निबोध मे ।। २७ ।।\nसर्वेभ्यश्च स्थलेभ्यश्च आर्यावर्तं तु पुण्यदम् ।।\nकोल्हापुरी ततः श्रेष्ठा ततः कांचीद्वयं स्मृतम् ।। ।। २८ ।।\nअनंतसेनवसतिर्वराहक्षेत्रमेव च ।।\nचक्रक्षेत्रं ततः पुण्यं मुक्तिक्षेत्रं ततोऽधिकम् ।। २९ ।।\nअवंतिका ततः श्रेष्ठा ततो बदरिकाश्रमः ।।\nअयोध्या च ततः श्रेष्ठा गंगाद्वारं ततोऽधिकम् ।। 2.4.4.३० ।।\nततः कनखलं तीर्थं ततो मधुपुरी वरा ।।\nएकोऽपि कार्तिको मासो मथुरायमुनाजले ।। ।। ३१ ।।\nयैः स्नातस्ते तु वैकुंठे बहुकालं वसंति हि ।।\nराधादामोदरस्तत्र स्वयं स्नातस्तु कार्तिके ।। ३२ ।।\nअतो मधुपुरी श्रेष्ठा यमुना च विशेषतः ।। ३३ ।।\nद्वारावती ततः श्रेष्ठा प्रत्यहं स्नाति केशवः ।।\nषोडशस्त्रीसहस्रेण सार्द्धं यादवसंयुतः ।। ३४ ।।\nद्वारकायां मृत्तिकायास्तिलको येन मस्तके ।।\nधार्यतेऽसौ नरो ज्ञेयो जीवन्मुक्तो न संशयः ।।\nद्वारकास्नानमाहात्म्यं न वक्तुं शक्यते मया ।। ३५ ।।\nगोविंदार्पितचित्तानां जायते पुण्यभास्करा ।।\nततो भागीरथी श्रेष्ठा यत्र विंध्येन संगता ।। ३६ ।।\nतस्माद्दशगुणं पुण्यं तीर्थराजेऽत्र जायते ।। ३७ ।।\nकलौ दशसहस्रांऽते विष्णुस्त्यक्ष्यति मेदिनीम्।।\nतदर्द्धं जाह्नवीतोयं तदर्धं देवतागणाः ।। ३८ ।।\nयावत्तिष्ठति गंगाऽत्र तावत्तीर्थानि संति च ।।\nस्वस्वस्थाने नृणां पापं तावदेव हरंति च ।। ३९ ।।\nयदैव गंगा नष्टा स्यात्को वा तत्पापमाहरेत् ।।\nविचार्यैवं सुतीर्थानि गमिष्यंति धरातले ।। 2.4.4.४० ।।\nतस्मान्मुनीश्वराः सर्वे यावत्तिष्ठति जाह्नवी ।।\nतावच्च क्रियतां धर्मस्ततो भूमौ निलीयताम् ।। ४१ ।।\nसमाधिं गृह्य सुदृढां यावत्कृतयुगं भवेत् ।।\nअन्यथा कलिकालेन भ्रंशनीयो भवेत्सुधीः ।। ४२ ।।\nततः श्रेष्ठतरा काशी यस्या नाशो न जायते ।।\nयदाश्रयेण गंगापि सर्वपापं व्यपोहति ।। ४३ ।।\nकाशिकाया नैव नाशो ब्रह्मण्यपि मृते सति ।।\nयद्दर्शनार्थं गंगाऽपि जाता चोत्तरवाहिनी ।।\nतस्यां पंचनदं तीर्थं त्रिषु लोकेषु विश्रुतम्।। ४४ ।।\nआगते कार्तिके मासि रौरवं नरकं गताः ।।\nआक्रोशंते तु पितरो वंशेऽस्माकं भविष्यति ।। ४५ ।।\nकश्चिद्भाग्यवतां श्रेष्ठो गत्वा पंचनदे शुभे ।।\nअस्माकं तर्पणं कुर्यान्नरकार्णवतारकम् ।। ४६ ।।\nतीर्थराजादितीर्थानि प्राप्ते कार्तिकमासके ।।\nस्नानार्थं पञ्चगंगं तु समायांति न संशयः ।। ४७ ।।\nकृत्वा तु लक्षपापानि स्नात्वा पंचनदे शुभे ।।\nबिंदुमाधवमभ्यर्च्य विलयं यांति तत्क्षणात् ।। ४८ ।।\nयैः स्नातं कार्तिके मासि सकृत्पंचनदे शुभे ।।\nसर्वतीर्थकृतास्नानात्फलं कोटिगुणं भवेत् ।। ४९ ।।\n।। ब्रह्मोवाच ।। ।।\nकार्तिके मासि कावेर्य्यां यः स्नानं कर्तुमिच्छति ।।\nतावता वै विमुक्ताऽघो विष्णुसायुज्यमाप्नुयात् ।। 2.4.4.५० ।।\nकावेर्य्याश्चैव माहात्म्यं को वदेत्परमुत्तमम् ।।\nअत्र ते वर्णयिष्यामि इतिहासं पुरातनम् ।। ५१ ।।\nकावेर्या विषये ब्रह्मन्सावधानमनाः शृणु ।।\nगौतम्या उत्तरे तीरे विष्णुपादाब्जसंभवा ।। ५२ ।।\nगंगा त्रैलोक्यपापघ्नी वर्तते लोकपूजिता ।।\nसा गंगा चिंतयामास कदाचित्पापशंकिता ।। ५३ ।।\nसर्वलोकाः समागत्य मयि पापं त्यजंति हि ।।\nतत्पापं तु कथं गच्छेदिति चिन्तापरा तदा ।। ५४ ।।\nप्रष्टुं जगाम कैलासं गिरिजावल्लभं भवम् ।।\nतत्र दृष्ट्वा महारुद्रं प्रोवाच हरिपादजा ।। ५५ ।।\n।। गङ्गोवाच ।। ।।\nमहारुद्र नमस्तेऽस्तु त्वां प्रष्टुमहमागता ।।\nसर्वे लोकाः समागत्य मयि पापं त्यजंति हि ।। ५६ ।।\nतत्पापं तु मया सोढुं न शक्यं पार्वतीपते ।।\nयेनोपायेन तत्पापं नाऽऽगच्छेन्मम तद्वद ।। ५७ ।।\nएवं गंगावचः श्रुत्वा प्रत्याह परमेश्वरः ।।\n।। रुद्र उवाच ।। ।।\nपापनिर्हरणायादौ पद्मनाभांघ्रिपंकजात्।।५८।।\nप्रादुर्भूताऽसि त्वं देवि किमर्थं तप्यते त्वया ।।\nपापप्रहाराऽऽधिपत्यं कल्पितं तव विष्णुना ।। ५९ ।।\nतथाऽपि पापनिर्हार उपायं ते ब्रवीम्यहम्।।\nकवेश्च तनया देवी कावेरी सरितां वरा ।। 2.4.4.६० ।।\nसर्वोत्कृष्टा च सर्वेषां हरेर्बलवशात्तु सा ।।\nसर्वपापप्रहरणे सामर्थ्यं तत्र वर्तते ।। ६१ ।।\nकार्तिके मासि कावेर्यां यः स्नानं कुरुते नरः ।।\nस तु पापविनिर्मुक्तो याति विष्णोः परं पदम् ।। ६२ ।।\nतस्मात्तां गच्छ देवि त्वं ततः पापाद्विमोक्ष्यसे ।।\nइत्युक्ता सा तदागच्छत्कावेरीं पापहारिणीम् ।।६३।।\nतज्जलस्पर्शमात्रेण कार्तिके विष्णुपादजा ।।\nनिर्धूतपातका गंगा जगाम स्वनिकेतनम् ।।६४।।\nकार्तिके प्रतिवर्षं तु गंगा त्रैलोक्यपावनीम् ।।\nस्नातुं भक्त्या समायाति कावेरीं पापहारिणीम् ।।६५।।\nतज्जलस्पर्शमात्रेण कार्तिके विष्णुपादजा ।।\nनिर्धूतपातका गंगा जगाम स्वनिकेतनम् ।।६६।।\nतस्माच्छस्तं तुलास्नानं कावेर्य्यां शस्यते बुधैः ।।\nयः कावेर्यां तुलास्नानं भक्त्या तु कुरुते मुने।।६७।।\nविमुक्तदुरितः सद्यस्ततो याति परां गतिम् ।।\nतस्मात्स्नानं तु कावेर्यां कार्तिके मासि शस्यते ।। ६८ ।।\nइतिहासमिमं श्रुत्वा कार्तिकव्रततत्परः ।।\nस कावेरी स्नानफलं प्राप्नोति च परां गतिम् ।। ६९ ।।\nरात्रिशेषे भवेत्स्नानमुत्तमं विष्णुतुष्टिकृत् ।।\nसूर्योदये मध्यमं स्याद्यावन्नाऽऽस्ता तु कृत्तिका ।। 2.4.4.७० ।।\nतावदेव भवेत्स्नानमन्यथा तन्न कार्तिकम् ।।\nस्नानं स्त्रीभिर्विधातव्यं गृहीत्वाऽऽज्ञां धवस्य च ।।७१।।\nअपृष्ट्वा यत्कृतं धर्म्यं भर्तारं तत्क्षयं नयेत् ।।\nस्त्रीणां नास्त्यपरो धर्मो भर्तारं प्रोज्झ्य कश्चन ।। ७२ ।।\nकुर्यात्सहस्रपापानि भर्त्राऽऽज्ञां या समाचरेत् ।।\nसैषा धर्मवती लोके न जायेत व्रतादिना ।। ७३ ।।\nदरिद्रः पतितो मूर्खो दीनोऽपि यदि चेत्पतिः ।।\nतादृशः शरणं स्त्रीणां तत्त्यागान्निरयं व्रजेत् ।। ७४ ।।\nकलौ वत्स मनुष्याणां शैथिल्यं स्नानकर्मणि ।।\nतथापि कथयिष्यामि स्नानं कार्तिकमाघयोः ।। ७५ ।।\nयस्य हस्तौ च पादौ च वाङ्मनश्च सुसंयतम्।।\nविद्या तपश्च कीर्तिश्च स तीर्थफलभाङ्नरः ।। ७६ ।।\nअश्रद्दधानः पापात्मा नास्तिकश्छिन्नमानसः ।।\nहेतुवादी च पंचैते न तीर्थफलभागिनः ।। ७७ ।।\nप्रातरुत्थाय यो विप्रस्तीर्थस्नायी सदा भवेत् ।।\nसर्वपापविनिर्मुक्तः परं ब्रह्माऽधिगच्छति ।। ७८ ।।\nस्नानं चतुर्विधं प्रोक्तं स्नानविद्भिर्मनीषिभिः।।\nवायव्यं वारुणं दिव्यं ब्राह्मं चेति तथा स्मृतम् ।।७९।।\nवायव्यं गोरजःस्नानं वारुणं सागरादिषु ।।\nब्राह्मं ब्राह्मणमंत्रोक्तं दिव्यं मेघांऽबु भास्करम् ।। 2.4.4.८० ।।\nस्नानानां चैव सर्वेषां विशिष्टं तत्र वारुणम् ।।\nब्राह्मणः क्षत्रियो वैश्यो मंत्रवत्स्नानमाचरेत् ।। ८१ ।।\nतूष्णीमेव हि शूद्रस्य स्त्रीणां चैव तथा स्मृतम् ।।\nबाला च तरुणी वृद्धा नरनारीनपुंसकाः ।। ८२ ।।\nपापैः सर्वैः प्रमुच्यंते स्नानात्कार्तिकमाघयोः ।।\nस्नाता वै कार्तिके लोकाः प्राप्नुवंतीप्सितं फलम् ।। ८३ ।।\nपुष्करे तीर्थवर्ये तु नंदायाः संगमे पुरा ।।\nप्रभंजनश्च मुक्तोभूत्तदैव व्याघ्रजन्मतः ।। ८४ ।।*\nनंदाया वचनेनैव कार्तिके सा परं ययौ ।।\nएवं स्नानविधिः प्रोक्तः किं भूयः श्रोतुमिच्छसि ।। ८५ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकस्नानविधिनिरूपणंनाम चतुर्थोऽध्यायः ।। ४"
  }
]
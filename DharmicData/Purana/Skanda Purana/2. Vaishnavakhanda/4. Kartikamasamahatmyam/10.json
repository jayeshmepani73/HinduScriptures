[
  {
    "text": "।। ब्रह्मोवाच ।। ।।\nप्रतिपद्यथ चाऽभ्यंगं कृत्वा नीराजनं ततः ।।\nसुवेषः सत्कथागीतैर्दानैश्च दिवसं नयेत् ।। १ ।।\nशंकरस्तु पुरा द्यूतं ससर्ज सुमनोहरम् ।।\nकार्तिके शुक्लपक्षे तु प्रथमेऽहनि सत्यवत् ।। २ ।।\nबलिराज्यदिनस्याऽपि माहात्म्यं शृणु तत्त्वतः ।।\nस्नातव्यं तिलतैलेन नरैर्नारीभिरेव च ।। ३ ।।\nयदि मोहान्न कुर्वीत स याति यमसादनम् ।।\nपुरा कृतयुगस्यादौ दानवेंद्रो बलिर्महान् ।। ४ ।।\nतेन दत्ता वामनाय भूमिः स्वमस्तकान्विता ।।\nतदानीं भगवान्साक्षात्तुष्टो बलिमुवाच ह ।। ५।।\nकार्तिके मासि शुक्लायां प्रतिपद्यां यतो भवान् ।।\nभूमिं  मे दत्तवान्भक्त्या तेन तुष्टोऽस्मि तेऽनघ ।। ६ ।।\nवरं ददामि ते राजन्नित्युक्त्वाऽदाद्वरं तदा ।।\nत्वन्नाम्नैव भवेद्राजन्कार्तिकी प्रतिपत्तिथिः।। ७ ।।\nएतस्यां ये करिष्यंति तैलस्नानादिकार्चनम् ।।\nतदक्षयं भवेद्राजन्नात्र कार्या विचारणा ।। ८ ।।\nतदाप्रभृति लोकेऽस्मिन्प्रसिद्धा प्रतिपत्तिथिः ।।\nप्रतिपत्पूर्वविद्धा नो कर्तव्या तु कथंचन ।। ९ ।।\nतत्राभ्यंगं न कुर्वीत अन्यथा मृतिमाप्नुयात् ।।\nप्रतिपद्यां यदा दर्शो मुहूर्तप्रमितो भवेत् ।। । । 2.4.10.१० ।।\nमांगल्यं तद्दिने चेत्स्याद्वित्तादिस्तस्य नश्यति ।।\nबलेश्च प्रतिपद्दर्शाद्यदि विद्धं भविष्यति ।। ११ ।।\nतस्यां यद्यथ चाऽऽर्तिक्यं नारी मोहात्करिष्यति ।।\nनारीणां तत्र वैधव्यं प्रजानां मरणं ध्रुवम् ।। १२ ।।\nअविद्धा प्रतिपच्चेत्स्यान्मुहूर्तमपरेऽहनि ।।\nउत्सवादिककृत्येषु सैव प्रोक्ता मनीषिभिः ।। १३ ।।\nप्रतिपत्स्वल्पमात्राऽपि यदि न स्यात्परेऽहनि ।।\nपूर्वविद्धा तदा कार्या कृता नो दोषभाग्भवेत् ।। १४ ।।\nतद्दिने गृहमध्ये तु कुर्यान्मूर्तिं तदांगणे ।।\nगोमयेन च तत्राऽपि दधि तत्पुरतः क्षिपेत् ।। १५ ।।\nआर्तिक्यं तत्र संस्थाप्य एवं कुर्याद्विधानतः ।।\nअभ्यंगं ये न कुर्वंति तस्यां तु मुनिपुंगव ।। १६ ।।\nन मांगल्यं भवेत्तेषां यावत्स्याद्वत्सरं ध्रुवम् ।।\nयो यादृशेन रूपेण तस्यां तिष्ठेच्छुभे दिने ।। १७ ।।\nआवर्षं तद्भवेत्तस्य तस्मान्मंगलमाचरेत् ।।\nयदीच्छेत्स्वशुभान्भोगान्भोक्तुं दिव्यान्मनोहरान् ।। १८ ।।\nकुरु दीपोत्सवं रम्यं त्रयोदश्यादिकेषु च ।।\nशंकरश्च भवानी च क्रीडया द्यूतमास्थिते ।। १९ ।।\nगौर्या जित्वा पुरा शंभुर्नग्नो द्यूते विसर्जितः ।।\nअतोऽर्थं शंकरो दुःखी गौरी नित्यं सुखस्थिता ।। 2.4.10.२० ।।\nद्यूतं निषिद्धं सर्वत्र हित्वा प्रतिपदं बुधाः ।।\nप्रथमं विजयो यस्य तस्य संवत्सरं सुखम् ।। २१ ।।\nभवान्याऽभ्यर्थिता लक्ष्मीर्धेनुरूपेण संस्थिता ।।\nप्रातर्गोवर्द्धनः पूज्यो द्यूतं रात्रौ समाचरेत् ।। २२ ।।\nभूषणीयास्तदा गावो वर्ज्या वहनदोहनात् ।। २३ ।।\nगोवर्द्धन धराऽऽधार गोकुलत्राणकारक ।।\nविष्णुबाहुकृतोच्छ्राय गवां कोटिप्रदो भव ।। २४ ।।\nया लक्ष्मीर्लोकपालानां धेनुरूपेण संस्थिता ।।\nघृतं वहति यज्ञार्थे मम पापं व्यपोहतु ।। २५ ।।\nअग्रतः संतु मे गावो गावो मे संतु पृष्ठतः ।।\nगावो मे हृदयं संतु गवां मध्ये वसाम्यहम् ।। २६ ।।\n।। इति गोवर्द्धनपूजा ।। ।।\nसद्भावेनैव संतोष्य देवान्सत्पुरुषान्नरान् ।।\nइतरेषामन्नपानैर्वाक्यदानेन पंडितान् ।। २७ ।।\nवस्त्रैस्तांबूलधूपैश्च पुष्पकर्पूरकुंकुमैः ।।\nभक्ष्यैरुच्चावचैर्भोज्यैरंतःपुरनिवासिनः ।।२८।।\nग्राम्यान्वृषभदानैश्च सामंतान्नृपतिर्धनैः ।।\nपदातिजनसंघांश्च ग्रैवेयैः कटकैः शुभैः ।।\nस्वनामांकैश्च तान्राजा तोषयेत्सज्जनान्पृथक् ।। २९ ।।\nयथार्थं तोषयित्वा तु ततो मल्लान्नरांस्तथा ।।\nवृषभान्महिषांश्चैव युध्यमानान्परैः सह ।। 2.4.10.३० ।।\nराज्ञस्तथैव योधांश्च पदातीन्समलंकृतान् ।।\nमंचाऽऽरूढः स्वयं पश्येन्नटनर्तकचारणान् ।। ३१ ।।\nयुद्धापयेद्वासयेच्च गोमहिष्यादिकं च यत् ।।\nवत्सानाकर्षयेद्गोभिरुक्तिप्रत्युक्तिवादनात् ।। ३२ ।।\nततोऽपराह्नसमये पूर्वस्यां दिशि सुव्रत ।।\nमार्गपालीं प्रबध्नाति दुर्गस्तंभेऽथ पादपे ।।३३।।\nकुशकाशमयीं दिव्यां लंबकैर्बहुभिः प्रिये ।।\nवीक्षयित्वा गजानश्वान्मार्गपाल्यास्तले नयेत् ।। ३४ ।।\nगावो वृषांश्च महिषान्महिषीर्घटकोत्कटान् ।।\nकृतहोमैर्द्विजेंद्रैस्तु बध्नीयान्मार्गपालिकाम् ।। ३५ ।।\nनमस्कारं ततः कुर्यान्मन्त्रेणानेन सुव्रत ।।\nमार्गपालि नमस्तुभ्यं सर्वलोकसुखप्रदे ।।\nतले तव सुखेनाश्वा गजा गावश्च संतु मे ।। ३६ ।।\nमार्गपालीतले पुत्र यांति गावो महावृषाः ।।\nराजानो राजपुत्राश्च ब्राह्मणाश्च विशेषतः ।। ३७ ।।\nमार्गपाली समुल्लंघ्य नीरुजः सुखिनो हि ते ।।\nकृत्वैतत्सर्वमेवेह रात्रौ दैत्यपतेर्बलेः ।। ३८ ।।\nपूजां कुर्यात्ततः साक्षाद्भूमौ मंडलके कृते ।।\nबलिमालिख्य दैत्येंद्रं वर्णकैः पंचरंगकैः ।। ३९ ।।\nसर्वाभरणसंपूर्णं विंध्यावलिसमन्वितम् ।।\nकूष्मांडमयजंभोरुमधुदानवसंवृतम् ।। 2.4.10.४० ।।\nसंपूर्णं कृष्टवदनं किरीटोत्कटकुण्डलम् ।।\nद्विभुजं दैत्यराजानं कारयित्वा स्वके पुनः ।। ४१ ।।\nगृहस्य मध्ये शालायां विशालायां ततोऽर्चयेत् ।।\nमातृभ्रातृजनैः सार्द्धं संतुष्टो बन्धुभिः सह ।। ४२ ।।\nकमलैः कुमुदैः पुष्पैः कह्लारै रक्तकोत्पलैः ।।\nगन्धपुष्पान्ननैवेद्यैः सक्षीरैर्गुडपायसैः ।। ४३ ।।\nमद्यमांससुरालेह्यचोष्यभक्ष्योपहारकैः ।।\nमन्त्रेणाऽनेन राजेंद्र समन्त्री सपुरोहितः ।।\nपूजां करिष्यते यो वै सौख्यं स्यात्तस्य वत्सरम् ।। ४४ ।।\nबलिराज नमतुभ्यं विरोचनसुत प्रभो ।।\nभविष्येंद्र सुराराते पूजेयं प्रतिगृह्यताम् ।। ४५ ।।\nएवं पूजाविधानेन रात्रौ जागरणं ततः ।।\nकारयेद्वै क्षणं रात्रौ नटनृत्यकथानकैः ।। ४६ ।।\nलोकश्चापि गृहस्यांते सपर्यां शुक्लतंदुलैः ।।\nसंस्थाप्य बलिराजानं फलैः पुष्पैः प्रपूजयेत् ।। ४७ ।।\nबलिमुद्दिश्य वै तत्र कार्यं सर्व च सुव्रत ।।\nयानि यान्यक्षयाण्याहुर्मुनयस्तत्त्वदर्शिनः ।। ४८ ।।\nयदत्र दीयते दानं स्वल्पं वा यदि वा बहु ।।\nतदक्षयं भवेत्सर्वं विष्णोः प्रीतिकरं शुभम् ।। ।। ४९ ।।\nरात्रौ ये न करिष्यंति तव पूजां बले नराः ।।\nतेषां च श्रोत्रियो धर्मः सर्वस्त्वामुपतिष्ठतु ।। 2.4.10.५० ।।\nविष्णुना च स्वयं वत्स तुष्टेन बलये पुनः ।।\nउपकारकरं दत्तमसुराणां महोत्सवम् ।।५१।।\nएकमेवमहोरात्रं वर्षेवर्षे च कार्तिके ।।\nदत्तं दानवराजस्य आदर्शमिव भूतले ।।५२।।\nयः करोति नृपो राज्ये तस्य व्याधिभयं कुतः ।।\nसुभिक्षं क्षेममारोग्यं तस्य संपदनुत्तमा ।। ५३ ।।\nनीरुजश्च जनाः सर्वे सर्वोपद्रववर्जिताः ।। ।। ५४ ।।\nकौमुदी क्रियते यस्माद्भावं कर्तुं महीतले ।।\nयो यादृशेन भावेन तिष्ठत्यस्यां च सुव्रत ।।\nहर्षदुःखादिभावेन तस्य वर्षं प्रयाति हि ।। ।।५५।।\nरुदिते रोदितं वर्षं प्रहृष्टे तु प्रहर्षितम् ।।\nभुक्तौ भोग्यं भवेद्वर्षं स्वस्थे स्वस्थं भविष्यति ।। ५६ ।।\nवैष्णवी दानवी चेयं तिथिः प्रोक्ता च कार्तिके ।। ५७ ।।\nदीपोत्सवं जनितसर्वजनप्रमोदं कुर्वंति ये शुभतया वलिराजपूजाम् ।।\nदानोपभोगसुखबुद्धिमतां कुलानां हर्षं प्रयाति सकलं प्रमुदा च वर्षम् ।।५८।।\nबलिपूजां विधायैवं पश्चाद्गोक्रीडनं चरेत् ।। ५९ ।।\nगवां क्रीडादिने यत्र रात्रौ दृश्येत चन्द्रमाः ।।\nसोमो राजा पशून्हंति सुरभीपूजकांस्तथा ।। 2.4.10.६० ।।\nप्रतिपद्दर्शसंयोगे क्रीडनं तु गवां मतम् ।।\nपरविद्धासु यः कुर्यात्पुत्रदारधनक्षयः ।। ६१ ।।\nअलंकार्यास्तदा गावो गोग्रासादिभिरर्चिताः ।।\nगीतवादित्रनिर्घोषैर्नयेन्नगरबाह्यतः ।।\nआनीय च ततः पश्चात्कुर्यान्नीराजनाविधिम् ।। ६२ ।।\nअथ चेत्प्रतिपत्स्वल्पा नारी नीराजनं चरेत् ।।\nद्वितीयायां ततः कुर्यात्सायं मंगलमालिकाः ।। ६३ ।।\nएवं नीराजनं कृत्वा सर्वपापैः प्रमुच्यते ।।\nप्रतिपत्पूर्वविद्धैव यष्टिकाकर्षणे भवेत् ।। ६४ ।।\nकुशकाशमयीं कुर्याद्यष्टिकां सुदृढां नवाम् ।।\nदेवद्वारे नृपद्वारेऽथवाऽऽनेया चतुष्पथे ।। ६५ ।।\nतामेकतो राजपुत्रा हीनवर्णास्तथैकतः ।।\nगृहीत्वा कर्षयेयुस्ते यथासारं मुहुर्मुहुः ।। ६६ ।।\nसमसंख्या द्वयोः कार्या सर्वेऽपि बलवत्तराः ।।\nजयोऽत्र हीनजातीनां जयो राज्ञस्तु वत्सरम् ।। ६७ ।।\nउभयोः पृष्ठतः कार्या रेखा तत्कर्षकोपरि ।।\nरेखांते यो नयेत्तस्य जयो भवति नाऽन्यथा ।। ६८ ।।\nजयचिह्नमिदं राजा निदधीत प्रयत्नतः ।। ६९ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकशुक्लप्रतिपन्माहात्म्यवर्णनंनाम दशमोऽध्यायः ।। १० ।।"
  }
]
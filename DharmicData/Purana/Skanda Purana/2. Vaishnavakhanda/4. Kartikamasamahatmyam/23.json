[
  {
    "text": "।।  नारद उवाच ।। ।।\nक्षिप्तेभ्यस्तत्र बीजेभ्यो वनस्पत्यस्त्रयोऽभवन् ।।\nधात्री च मालती चैव तुलसी च नृपोत्तम ।। १ ।।\nधात्र्युद्भवा स्मृता धात्री माभवा मालती स्मृता ।।\nगौरीभवा च तुलसी तमःसत्त्वरजोगुणाः ।। २ ।।\nस्त्रीरूपिण्यौ वनस्पत्यौ दृष्ट्वा विष्णुस्तदा नृप ।।\nउत्तस्थौ संभ्रमाद्वृंदा रूपातिशयविभ्रमः ।।३।।\nदृष्ट्वा च याचते मोहात्कामासक्तेन चेतसा ।।\nतं चाऽपि तुलसीधात्र्यौ रागेणैव व्यलोकताम्।।४।।\nयच्च लक्ष्म्या पुरा बीजमीर्ष्ययैव समर्पितम् ।।\nतस्मात्तदुद्भवा नारी तस्मिन्नीर्ष्यापराऽभवत् ।। ५ ।।\nअतः सा बर्बरीत्याख्यामवापाऽध विगर्हिताम् ।।\nधात्रीतुलस्यौ तद्रागात्तस्य प्रीतिप्रदे सदा ।। ६ ।।\nततो विस्मृतदुःखोऽसौ विष्णुस्ताभ्यां सहैव तु ।।\nवैकुण्ठमगमद्धृष्टः सर्वदेव नमस्कृतः ।। ७ ।।\nकार्तिकोद्यापने विष्णोस्तस्मात्पूजा विधीयते ।।\nतुलसीमूलदेशेऽस्य प्रीतिदा सा यतः स्मृता ।। ८ ।।\nतुलसीकाननं राजन्गृहे यस्याऽवतिष्ठते ।।\nतद्गृहं तीर्थरूपं तु नाऽऽयांति यमकिंकराः ।। ९ ।।\nसर्वपापहरं नित्यं कामदं तुलसीवनम् ।।\nरोपयंति नराः श्रेष्ठास्ते न पश्यंति भास्करिम् ।। 2.4.23.१० ।।\nदर्शनं नर्मदायास्तु गंगास्नानं तथैव च ।।\nतुलसीवनसंसर्गः सममेव त्रयं स्मृतम् ।। ११ ।।\nरोपणात्पालनात्सेकाद्दर्शनात्स्पर्शनान्नृणाम् ।।\nतुलसी दहते पापं वाङ्मनःकायसंचितम् ।। १२ ।।\nतुलसीमंजरीभिर्यः कुर्याद्धरिहराऽर्चनम् ।।\nन स गर्भगृहं याति मुक्तिभागी न संशयः ।। १३ ।।\nपुष्कराद्यानि तीर्थानि गंगाद्याः सरितस्तथा ।।\nवासुदेवादयो देवास्तिष्ठंति तुलसीदले ।। १४ ।।\nतुलसीमंजरीयुक्तो यस्तु प्राणान्विमुंचति ।।\nयमोऽपि नेक्षितुं शक्तो युक्तं पापशतैरपि ।। १५ ।।\nविष्णोः सायुज्यमाप्नोति सत्यं सत्यं नृपोत्तम ।।\nतुलसीकाष्ठजं यस्तु चंदनं धारयेन्नरः ।। १६ ।।\nतद्देहं न स्पृशेत्पापं क्रियमाणमपीह यत् ।।\nतुलसीविपिनच्छाया यत्रयत्र भवेन्नृप ।। १७ ।।\nतत्र श्राद्धं प्रकर्तव्यं पितॄणां दत्तमक्षयम् ।।\nधात्रीफलविमिश्रैश्च तुलसीपत्रमिश्रितैः ।। १८ ।।\nजलैः स्नाति नरस्तस्य गंगास्नानफलं स्मृतम् ।।\nदेवार्चनं नरः कुर्याद्धात्रीपत्रैः फलैस्तथा ।। १९ ।।\nसुवर्णमणिमुक्तौघैरर्चनस्याप्नुयात्फलम् ।।\nतीर्थानि मुनयो देवा यज्ञाः सर्वेऽपि कार्तिके ।। ।। 2.4.23.२० ।।\nनित्यं धात्रीं समाश्रित्य तिष्ठंत्यर्के तुलास्थिते ।।\nद्वादश्यां तुलसीपत्रं धात्रीपत्रं तु कार्तिके ।। २१ ।।\nलुनाति स नरो गच्छेन्निरयानतिगर्हितान्।।\nधात्रीतुलस्योर्माहात्म्यमपि देवश्चतुर्मुखः ।।\nन समर्थो भवेद्वक्तुं यथा देवस्य शार्ङ्गिणः ।। २२ ।।\nधात्रीतुलस्युद्भवकारणं यः शृणोति यः श्रावयते च भक्त्या ।।\nविधूतपाप्मा सह पूर्वजैः स्वैः स्वर्गं व्रजत्यग्र्यविमानसंस्थैः ।।२३।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धात्रीतुलस्युत्पत्तिवर्णनंनाम त्रयोविंशोऽध्यायः।। २३ ।।"
  }
]
[
  {
    "text": "।। नारद उवाच ।। ।।\nव्रतानामपि सर्वेषां ब्रह्मन्नुद्यापनं श्रुतम् ।।\nअभावे तूद्यापनस्य फलं नैवाऽऽप्नुयात्क्वचित् ।। १ ।।\nकृतव्रतफलाप्त्यर्थं कुर्यादुद्यापनं बुधः ।।\nअन्यथा निष्फलं याति कृतं व्रतमनुत्तमम् ।। २ ।।\nकार्तिकेऽपि कृतं देव व्रतानामुत्तमं व्रतम् ।।\nन तस्योद्यापनाऽभावे व्रतोक्तफलमाप्नुयात् ।। ३ ।।\nतस्मात्कार्तिकमासस्य चोद्यापनविधिं प्रभो ।।\nवद मे शिष्यवर्याय प्रपन्नायाऽनुवर्तिने ।। ४ ।।\n।। ब्रह्मोवाच ।। ।।\nअथोर्जोद्यापनं वक्ष्ये सर्वपापप्रणाशनम् ।।\nतच्छृणुष्व महाभक्त्या सविधानं समासतः ।। ५ ।।\nऊर्जे शुक्लचतुर्दश्यां कुर्यादुद्यापनं व्रती।।\nव्रतसंपूरणार्थाय विष्णुप्रीत्यर्थहेतवे ।। ६ ।।\nतुलस्या उपरिष्टात्तु कुर्यान्मंडपिकां शुभाम्।।\nकदलीस्तंभसंयुक्तां नानाधातुविचित्रिताम् ।।७।।\nदीपमाला चतुर्दिक्षु कार्या तत्र सुशोभना ।।\nसुतोरणाश्चतुर्द्वारः पुष्पचामरशोभिताः।।८।।\nद्वारेषु द्वारपालाश्च पूजयेन्मृन्मयान्पृथक् ।।\nजयश्च विजयश्चैव चण्डश्चैव प्रचंडकः ।। ९ ।।\nनन्दश्चैव सुनंदश्च कुमुदः कुमुदाक्षकः ।।\nएतांश्चतुर्षु द्वारेषु पूजयेद्भक्तिसंयुतः ।। 2.4.34.१० ।।\nतुलसीमूलदेशे तु सर्वतोभद्रसंज्ञितम् ।।\nचतुर्भिर्वर्णकैः सम्यक्छोभाढ्यं समलंकृतम् ।। ११ ।।\nतस्योपरिष्टात्कलशं पूर्णरत्नसमन्वितम् ।।\nतत्र संपूजयेद्देवं शंखचक्रगदाधरम् ।। १२ ।।\nकौशेयपीतवसनं लक्ष्म्या युक्तं प्रपूजयेत् ।।\nइन्द्रादिलोकपालांश्च मंडपे पूजयेद्व्रती ।। ।। १३ ।।\nतस्यामुपवसेद्भक्त्या शांतः प्रणतमानसः ।।\nरात्रौ जागरणं कुर्याद्गीतवाद्यादिमंगलैः ।। १४ ।।\nगीतं कुर्वंति ये भक्त्या जागरे चक्रपाणिनः ।।\nजन्मांतरशतोद्भूतैस्ते मुक्ताः पापसंचयैः ।।१५।।\nततस्तु पूर्णिमायां तु सपत्नीकान्द्विजोत्तमान् ।।\nत्रिंशन्मितानथैकं वा ब्राह्मणांश्च निमंत्रयेत् ।। १६ ।।\nप्रातःस्नानं ततः कृत्वा देवपूजां तथैव च ।।\nस्थंडिले च ततः कृत्वा समाधायाऽग्निमत्र हि ।। १७ ।।\nअतो देवेति मंत्रेण जुहुयात्तिलपायसम् ।।\nप्रीत्यर्थं देवदेवस्य देवानां च पृथक्पृथक् ।। १८ ।।\nहोमशेषं समाप्याथ ब्राह्मणान्पूज्य भक्तितः ।।\nब्राह्मणेभ्यो यथाशक्त्या प्रदद्याद्दक्षिणां नरः ।। १९ ।।\nततो गां कपिलां तत्र पूजयेद्विधिवद्व्रती ।।\nसवत्सां गां तथा दद्याद्विप्राय च कुटुम्बिने ।। 2.4.34.२० ।।\nगुरुं व्रतोपदेष्टारं वस्त्रालंकारभूषणैः ।।\nसपत्नीकं समभ्यर्च्य तांश्च विप्रान्क्षमापयेत् ।। २१ ।।\nयुष्मत्प्रसादाद्देवेशः प्रसन्नोऽस्तु सदा मम ।।\nव्रतादस्माच्च यत्पापं सप्तजन्मकृतं मया ।। २२ ।।\nतत्सर्वं नाशमायातु स्थिरा मे चाऽस्तु संततिः ।।\nमनोरथास्तु सफलाः संतु भक्तिर्हरौ भवेत् ।। २३ ।।\nसतां समागमो भूयान्मम जन्मनिजन्मनि ।।\nइति क्षमाप्य तान्विप्रान्प्रसाद्य च विसर्जयेत् ।। २४ ।।\nप्रतिमां तां गुरोर्दद्यात्सवस्त्रां मुनिपुंगव ।।\nततः सुहृद्गुरुयुतः स्वयं भुंजीत भक्तिमान् ।। २५ ।।\nद्वादश्यां प्रतिबुद्धोऽसौ त्रयोदश्यां युतः सुरैः ।।\nदृष्टोर्च्चितश्चतुर्दश्यां तस्मात्पूज्यस्तिथाविह ।। २६ ।।\nपूजयेद्देवदेवेशं सौवर्णं गुर्वनुज्ञया ।।\nपराऽत्र पौर्णमास्यां तु यात्रा स्यात्पुष्करस्य तु ।। २७ ।।\nवरान्दत्त्वा यतो विष्णुर्मत्स्यरूपोऽभवत्ततः ।।\nतस्यां दत्तं हुतं जप्तं तदक्षय्यफलं भवेत् ।। २८ ।।\nकार्तिके मासि कर्तव्यो विधिरेष हि नारद ।।\nएवं यः कुरुते सम्यक्कार्तिकस्य व्रतं नरः ।। २९ ।।\nयत्फलं तदवाप्नोति व्रतं कृत्वा तु कार्तिके ।।\nते धन्यास्ते सदा पूज्यास्तेषां वै सफलोदयः ।। 2.4.34.३० ।।\nविष्णुभक्तिरता ये स्युः कार्तिके व्रतचारिणः ।।\nदेहस्थितानि पापानि विलयं यांति तत्क्षणात् ।। ३१ ।।\nक्व यामोऽद्य भवत्येष यदूर्जव्रतकृन्नरः ।।\nइति सर्वाणि पापानि रटन्तीह पुनःपुनः ।। ३२ ।।\nतस्मात्कार्तिकमासस्य सदृशं नहि विद्यते ।।\nसर्वपापस्य दहने अग्नेः सदृश उच्यते ।।३३।।\nऊर्जोद्यापनमाहात्म्यं शृणुयाच्छ्रद्धयाऽन्वितः ।।\nश्रावयेद्वा पुमान्यस्तु विष्णुसायुज्यमाप्नुयात् ।। ३४ ।।\n।। नारद उवाच ।। ।।\nऊर्जे व्रतोद्यापनादावशक्तः सिद्धिभाक्कथम् ।।\nकथं विमुच्यते जंतुर्दुःखसंसारसागरात् ।। ३५ ।।\n।। ।। ब्रह्मोवाच ।। ।।\nशृणुयादूर्जमाहात्म्यं नियमेन शुचिः पुमान् ।।\nउद्यापनफलं प्राप्य विष्णुलोके वसेच्च सः ।। ३६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये व्रतोद्यापनविधिकथनंनाम चतुऽस्त्रिंशोऽध्यायः ।। ३४ ।। ।।"
  }
]
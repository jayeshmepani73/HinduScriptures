[
  {
    "text": "।। पृथुरुवाच ।। ।।\nयत्त्वया कथितं ब्रह्मन्व्रतमूर्जस्य विस्तरात् ।।\nतत्र या तुलसीमूले विष्णोः पूजा त्वयोदिता ।। १ ।।\nतेनाऽहं प्रष्टुमिच्छामि माहात्म्यं तुलसीभवम् ।।\nकथं साऽतिप्रिया तस्य देवदेवस्य शार्ङ्गिणः ।। २ ।।\nकथमेषा समुत्पन्ना कस्मिन्स्थाने च नारद ।।\nएवं ब्रूहि समासेन सर्वज्ञोऽसि मतो मम ।। ३ ।।\n।। नारद उवाच ।। ।।\nशृणु राजन्नवहितो माहात्म्यं तुलसीभवम् ।।\nसेतिहासं पुरावृत्तं तत्सर्वं कथयामि ते ।। ४ ।।\nपुरा शक्रः शिवं द्रष्टुमगात्कैलासपर्वतम् ।।\nसर्वदेवैः परिवृतो ह्यप्सरोगणसेवितः ।। ५ ।।\nयावद्गतः शिवगृहं तावत्तत्र स दृष्टवान् ।।\nपुरुषं भीमकर्माणं दंष्ट्राऽऽननविभीषणम् ।। ६ ।।\nस पृष्टस्तेन कस्त्वं भोः क्व गतो जगदीश्वरः ।।\nएवं पुनः पुनः पृष्टः स तदा नोक्तवान्नृप ।। ७ ।।\nततः कुद्धो वज्रपाणिस्तं निर्भर्त्स्य वचोऽब्रवीत् ।।\nरे मया पृच्छयमानोऽपि नोत्तरं दत्तवानसि ।। ८ ।।\nअतस्त्वां हन्मि वज्रेण कस्ते त्राताऽस्ति दुर्मते ।।\nइत्युदीर्य ततो वज्री वज्रेणाऽभ्यहनद्दृढम् ।। ९ ।।\nतेनास्य कण्ठो नीलत्वमगाद्वज्रं च भस्मताम् ।।\nततो रुद्रः प्रजज्वाल तेजसा प्रदहन्निव ।। 2.4.14.१० ।।\nदृष्ट्वा बृहस्पतिस्तूर्णं कृतांजलिपुटोऽभवत् ।।\nइन्द्रं च दंडवद्भूमौ कृत्वा स्तोतुं प्रचक्रमे ।। ११ ।।\n।। बृहस्पतिरुवाच ।। ।।\nनमो देवाधिपतये त्र्यंबकाय कपर्दिने ।।\nत्रिपुरघ्नाय शर्वाय नमोऽधंकनिषूदिने ।। १२ ।।\nविरूपायाऽतिरूपाय बहुरूपाय शंभवे ।।\nयज्ञविध्वंसकर्त्रे च यज्ञानां फलदायिने ।। १३ ।।\nकालांतकाय कालाय कालभोगिधराय च ।।\nनमो ब्रह्मशिरोहंत्रे ब्राह्मणाय नमो नमः ।। १४ ।।\n।। नारद उवाच ।। ।।\nएवं स्तुतस्तदा शंभुर्धिषणेन जगाद तम् ।।\nसंहरन्नयनज्वालां त्रिलोकीदहन क्षमाम्।। १५ ।।\nवरं वरय भो ब्रह्मन्प्रीतः स्तुत्याऽनया तव ।।\nइन्द्रस्य जीवदानेन जीवेति त्वं प्रथां वज्र ।। १६ ।।\n।। बृहस्पतिरुवाच ।। ।।\nयदि तुष्टोऽसि देव त्वं पाहींद्रं शरणागतम् ।।\nअग्निरेष शमं यातु भालनेत्रसमुद्भवः ।। १७ ।।\n।। ।। ईश्वर उवाच ।। ।।\nपुनः प्रवेशमायाति भालनेत्रे कथं शिखी ।।\nएनं त्यक्ष्याम्यहं दूरे यथेंद्रं नैव पीडयेत् ।। १८ ।।\n।। नारद उवाच ।। ।।\nइत्युक्त्वा तं करे धृत्वा प्राक्षिपल्लवणार्णवे ।।\nसोऽपतत्सिंधुगंगायाः सागरस्य च संगमे ।। १९ ।।\nतावत्स बालरूपत्वमगात्तत्र रुरोद च ।।\nरुदतस्तस्य शब्देन प्राकंपद्धरणी मुहुः ।। 2.4.14.२० ।।\nस्वर्गाद्याः सत्यलोकांतास्तत्स्वनाद्बधिरीकृताः ।।\nश्रुत्वा ब्रह्मा ययौ तत्र किमेतदिति विस्मितः ।। ।। २१ ।।\nतावत्समुद्रस्योत्संगे तं बालं स ददर्श ह ।।\nदृष्ट्वा ब्रह्माणमायातं समुद्रोऽपि कृतांजलिः ।। २२ ।।\nप्रणम्य शिरसा बालं तस्योत्संगे न्यवेशयत् ।।\nभो ब्रह्मन्सिंधुगंगायां जातोऽयं मम पुत्रकः ।।\nजातकर्माऽऽदिसंस्कारान्कुरुष्वाऽद्य जगद्गुरो ।। २३ ।।\n।। नारद उवाच ।। ।।\nइत्थं वदति पाथोधौ स बालः सागरात्मजः ।।२४ ।।\nब्रह्माणमग्रहीत्कूर्चे विधुन्वंस्तं मुहुर्मुहुः ।।\nधुन्वतस्तस्य कूर्चे तु नेत्राभ्यामगमज्जलम् ।।\nकथंचिन्मुक्तकूर्चोऽथ ब्रह्मा प्रोवाच सागरम् ।। २५ ।।\n।। ब्रह्मोवाच ।। ।।\nनेत्राभ्यां विधृतं यस्मादनेनैतज्जलं मम ।।\nतस्माज्जलंधर इति ख्यातो नाम्ना भविष्यति ।। २६ ।।\nअनेनैवैष तरुणः सर्वशस्त्रास्त्रपारगः ।।\nअवध्यः सर्वभूतानां विना रुद्रं भविष्यति ।। २७ ।।\nयत एष समुद्भूतस्तत्रैवांतं गमिष्यति ।। २८ ।।\n।। नारद उवाच ।। ।।\nइत्युक्त्वा शुक्रमाहूय राज्ये तं चाभ्यषेचयत् ।।\nआमंत्र्य सरितां नाथं ब्रह्मांतर्धानमागमत् ।। २९ ।।\nअथ तद्दर्शनोत्फुल्लनयनः सागरस्तदा ।।\nकालनेमिसुतां वृंदां तद्भार्यार्थमयाचत ।। 2.4.14.३० ।।\nते कालनेमिप्रमुखास्ततोऽसुरास्तस्मै सुतां तां प्रददुः प्रहर्षिताः।।\nस चाऽपि तां प्राप्य सुहृद्वरां वशां शशास गां शुक्रसहायवान्बली ।। ३१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोत्पत्तिवर्णनंनाम चतुर्दशोऽध्यायः ।। १४ ।।"
  }
]
[
  {
    "text": "।। नारद उवाच ।। ।।\nततो जलंधरो दृष्ट्वा रुद्रमद्भुतविक्रमम् ।।\nचकार मायया गौरीं त्र्यंबकं मोहयन्निव ।। १ ।।\nरथोपरि च तां बद्धां रुदन्तीं पार्वतीं शिवः ।।\nनिशुंभप्रमुखाद्यैश्च वध्यमानां ददर्श सः ।। २ ।।\nगौरीं तथाविधां दृष्ट्वा शिवोऽप्युद्विग्नमानसः ।।\nअवाङ्मुखः स्थितस्तूष्णीं विस्मृत्य स्वपराक्रमम् ।। ३ ।।\nततो जलंधरो वेगात्त्रिभिर्विव्याध सायकैः ।।\nआपुंखमग्रैस्तं रुद्रं शिरस्युरसि चोदरे ।। ४ ।।\nततो जज्ञे स तां मायां विष्णुना च प्रबोधितः ।।\nरौद्ररूपधरो जातो ज्वालामालाऽतिभीषणः ।। ५ ।।\nतस्याऽतीव महारौद्रं रूपं दृष्ट्वा महासुराः ।।\nन शेकुः संमुखे स्थातुं भेजिरे ते दिशो दश ।।६।।\nततः शापं ददौ रुद्रस्तयोः शुंभनिशुंभयोः ।।\nमम युद्धादपक्रांतौ गौर्या बध्यौ भविष्यथः ।। ७ ।।\nपुनर्जलंधरो वेगाद्ववर्ष निशितैः शरैः ।।\nबाणांधकारैः संछन्नं तदा भूमितलं महत् ।। ८ ।।\nयावद्रुद्रश्च चिच्छेद तस्य बाणगणं जवात् ।।\nतावत्स परिघेणाऽऽशु जघान वृषभं बली ।। ९ ।।\nवृषस्तेन प्रहारेण परावृत्तो रणांगणात् ।।\nरुद्रेणाऽऽकृष्यमाणोऽपि न तस्थौ रणभूमिषु ।। 2.4.22.१० ।।\nततः परमसंकुद्धो रुद्रो रौद्रवपुर्धरः ।।\nचक्रं सुदर्शनं वेगाच्चिक्षेपाऽऽदित्यवर्चसम् ।। ११ ।।\nप्रदहद्रोदसी वेगात्पपात वसुधातले ।।\nजहार तच्छिरः कायान्महदायतलोचनम् ।। १२ ।।\nरथात्कायः पपाताऽस्य नादयन्वसुधातलम् ।।\nतेजश्च निर्गतं देहात्तद्रुद्रे लयमागमत् ।। १३ ।।\nवृन्दादेहोद्भवं तेजस्तद्गौर्यां विलयं गतम् ।।\nअथ ब्रह्मादयो देवा हर्षादुत्फुल्ललोचनाः ।। १४ ।।\nप्रणम्य शिरसा रुद्रं शशंसुर्विष्णुचेष्टितम् ।।\n।। देवा ऊचुः ।। ।।\nमहादेव त्वया देवा रक्षिताः शत्रुजाद्भयात् ।। १५ ।।\nकिंचिदन्यत्समुद्भूतं तत्र किं करवामहे ।।\nवृन्दालावण्यसंभ्रांतो विष्णुस्तिष्ठति मोहितः ।। १६ ।।\n।। ईश्वर उवाच ।। ।।\nगच्छध्वं शरणं देवा विष्णोर्मोहापनुत्तये ।।\nशरण्यां मोहिनीं मायां सा वः कार्यं करिष्यति ।। १७ ।।\n।। नारद उवाच ।। ।।\nइत्युक्त्वांतर्दधे देवः सर्वभूतगणैस्तदा ।।\nदेवाश्च तुष्टुवुर्मूलप्रकृतिं भक्तवत्सलाम् ।। १८ ।।\n।। देवा ऊचुः ।। ।।\nयदुद्भवाः सत्त्वरजस्तमोगुणाः सर्गस्थितिध्वंसनिदानकारिणः ।।\nयदिच्छया विश्वमिदं भवाऽभवौ तनोति मूलप्रकृतिं नताः स्म ताम् ।। १९ ।।\nया हि त्रयोविंशतिभेदशब्दिता जगत्यशेषे समधिष्ठिता परा ।।\nयद्रूपकर्माणि जडास्त्रयोऽपि देवा न विद्युः प्रकृतिं नताः स्म ताम् ।। 2.4.22.२० ।।\nयद्भक्तियुक्ताः पुरुषास्तु नित्यं दारिद्र्यभीमोहपराभवादीन् ।।\nन प्राप्नुवंत्येव हि भक्तवत्सलां सदैव मूलप्रकृतिं नताः स्म ताम् ।। २१ ।।\n।। नारद उवाच ।। ।।\nस्तोत्रमेतत्त्रिसंध्यं यः पठेदेकाग्रमानसः ।।\nदारिद्यमोहदुःखानि न कदाचित्स्पृशंति तम् ।।२२।।\nइत्थं स्तुवंतस्ते देवास्तेजोमण्डलमास्थितम् ।।\nददृशुर्गगनं तत्र ज्वालाव्याप्तदिगंतरम् ।। २३ ।।\nतन्मध्याद्भारतीं सर्वे शुश्रुवुर्व्योमचारिणीम् ।।\n।। शक्तिरुवाच ।। ।।\nअहमेव त्रिधा भिन्ना तिष्ठामि त्रिविधैर्गुणैः ।। ।। २४ ।।\nगौरी लक्ष्मी स्वरा चेति रजःसत्त्वतमोगुणैः ।।\nतत्र गच्छत ताः कार्यं विधास्यति च वः सुराः ।। २५ ।।\n।। नारद उवाच ।। ।।\nशृण्वतामिति तां वाचमंतर्धानमगान्महः ।।\nदेवानां विस्मयोत्फुल्लनेत्राणां तत्तदा नृप ।। २६ ।।\nततः सर्वेऽपि ते देवा गत्वा तद्वाक्यनोदिताः ।।\nगौरीं लक्ष्मीं स्वरां चैव प्रणेमुर्भक्तितत्पराः ।। २७ ।।\nततस्तास्तान्सुरान्दृष्ट्वा प्रणतान्भक्तवत्सलाः ।।\nबीजानि प्रददुस्तेभ्यो वाक्यान्यूचुश्च भूमिप ।। २८ ।।\n।। देव्य ऊचुः ।। ।।\nइमानि तत्र बीजानि विष्णुर्यत्राऽवतिष्ठते ।।\nनिर्वपध्वं ततः कार्यं भवतां सिद्धिमेष्यति ।। २९ ।। ।।\n।। नारद उवाच ।। ।।\nततस्तु हृष्टाः सुरसिद्धसंघाः प्रगृह्य बीजानि विचिक्षिपुस्ते ।।\nवृंदान्वितो भूमितले स यत्र विष्णुः सदा तिष्ठति सौख्यहीनः ।। 2.4.22.३० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरमुक्तिकथनं नाम द्वाविंशोऽध्यायः ।। २२ ।।"
  }
]
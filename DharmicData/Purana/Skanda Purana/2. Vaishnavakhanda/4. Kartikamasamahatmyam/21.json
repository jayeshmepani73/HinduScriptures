[
  {
    "text": "।। नारद उवाच ।। ।।\nविष्णुर्जलंधरं गत्वा तद्दैत्यपुटभेदनम् ।।\nपातिव्रत्यस्य भंगाय वृंदायाश्चाऽकरोन्मतिम् ।। १ ।।\nअथ वृंदारका देवी स्वप्नमध्ये ददर्श ह ।।\nभर्तारं महिषाऽऽरूढं तैलाभ्यक्तं दिगंम्बरम् ।। २।।\nकृष्णप्रसूनभूषाढ्यं क्रव्यादगणसेवितम् ।।\nदक्षिणाशागतं मुण्डं तमसाप्याऽऽवृतं तदा ।। ३ ।।\nस्वपुरं सागरे मग्नं सहसैवाऽऽत्मना सह ।।\nततः प्रबुद्धा सा बाला तत्स्वप्नं प्रविचिन्वती ।। ४ ।।\nददर्शोदितमादित्यं सच्छिद्रं निष्प्रभं मुहुः ।।\nतदनिष्टमिति ज्ञात्वा रुदती भयविह्वला ।। ५ ।।\nकुत्रचिन्नाऽलभच्छर्म गोपुराट्टालभूमिषु ।।\nततः सखीद्वययुता नगरोद्यानमागमत् ।। ६ ।।\nतत्राऽपि साऽभ्रमद्बाला नाऽलभत्कुत्रचित्सुखम् ।।\nवनाद्वनांतरं याता नैव वेदात्मनस्तदा ।। ७ ।।\nततः सा भ्रमती बाला ददर्शाऽतीवभीषणौ ।।\nराक्षसौ सिंहवदनौ दंष्ट्राऽऽननविभीषणौ ।। ८ ।।\nतौ दृष्ट्वा विह्वलाऽतीव पलायनपराऽभवत् ।।\nददर्श तापसं शांतं सशिष्यं मौनमास्थितम् ।। ९ ।।\nततस्तत्कण्ठमावृत्य निजां बाहुलतां भयात् ।।\nमुने मां रक्ष शरणमागताऽस्मीत्यभाषत ।। 2.4.21.१० ।।\nमुनिस्तां विह्वलां दृष्ट्वा राक्षसाऽनुगतां तदा ।।\nहुंकारेणैव तौ घोरौ चकार विमुखौ रुषा ।। ११ ।।\nतौ हुंकारभयत्रस्तौ दृष्ट्वा च विमुखौ गतौ ।।\nप्रणम्य दंडवद्भूमौ वृन्दा वचनमब्रवीत् ।। १२ ।।\n।। वृन्दोवाच ।। ।।\nरक्षिताहं त्वया घोराद्भयादस्मात्कृपानिधे ।।\nकिंचिद्विप्तुमिच्छामि कृपया तन्निशामय ।। १३ ।।\nजलंधरो हि मद्भर्ता रुद्रं योद्धुं गतः प्रभो ।।\nस तत्राऽस्ते कथं युद्धे तन्मे कथय सुव्रत ।। १४ ।।\n।। नारद उवाच ।। ।।\nमुनिस्तद्वाक्यमाकर्ण्य कृपयोर्ध्वमवैक्षत ।।\nतावत्कपी समायातौ प्रणम्य चाग्रतः स्थितौ ।। १५ ।।\nततस्तद्भ्रूलतासंज्ञानियुक्तौ गगनं गतौ ।।\nगत्वा क्षणार्द्धादागत्य प्रणतावग्रतः स्थितौ ।।\nशिरःकबन्धे हस्तौ च गृहीत्वा समुपस्थितौ ।। १६ ।।\nशिरःकबंधे हस्तौ च दृष्ट्वाऽब्धितनयस्य सा ।।\nपपात मूर्छिता भूमौ भर्तृव्यसनदुःखिता ।। १७ ।।\nकमंडलूदकैः सिक्त्वा मुनिनाऽऽश्वासिता तदा ।।\nस्वभर्तृभाले सा भालं कृत्वा दीना रुरोद ह ।। १८ ।।\n।। वृन्दोवाच ।। ।।\nयः पुरा सुखसंवादे विनोदयसि मां प्रभो ।।\nस कथं न वदस्यद्य वल्लभा मामनागसम् ।। १९ ।।\nयेन देवाः सगंधर्वा निर्जिता विष्णुना सह ।।\nस कथं तापसेनाऽद्य त्रैलोक्यविजयी हतः ।। 2.4.21.२० ।।\n।। नारद उवाच ।। ।।\nरुदित्वेति तदा वृन्दा तं मुनिं वाक्यमब्रवीत् ।।\n।। वृन्दोवाच ।। ।।\nकृपानिधे मुनिश्रेष्ठ जीवयैनं मम प्रियम् ।।२१।।\nत्वमेवास्य मुने शक्तो जीवनाय मतो मम\n।। नारद उवाच ।। ।।\nइति तद्वाक्यमाकर्ण्य प्रहसन्मुनिरब्रवीत् ।। २२ ।।\n।। मुनिरुवाच ।। ।।\nनाऽयं जीवयितुं शक्तो रुद्रेण निहतो युधि ।।\nतथाऽपि त्वत्कृपाविष्ट एनं संजीवयाम्यहम् ।। २३ ।।\n।। नारद उवाच ।। ।।\nइत्युक्त्वांतर्दधे विप्रस्तावत्सागरनंदनः ।।\nवृंदामालिंग्य तद्वक्त्रं चुचुंब प्रीतमानसः ।। २४ ।।\nअथ वृन्दाऽपि भर्तारं दृष्ट्वा हर्षितमानसा ।।\nरेमे तद्वनमध्यस्था तद्युक्ता बहुवासरम् ।। २५ ।।\nकदाचित्सुरतस्यांते दृष्ट्वा विष्णुं तमेव च ।।\nनिर्भर्त्स्य क्रोधसंयुक्ता वृन्दा वचनमब्रवीत् ।। २६ ।।\n।। वृंदोवाच ।। ।।\nधिक्त्वदीयं हरे शीलं परदाराभिगामिनः ।।\nज्ञातोऽसि त्वं मया सम्यङ्मायाप्रच्छन्नतापसः ।। २७ ।।\nयौ त्वया मायया द्वाःस्थौ स्वकीयौ दर्शितौ मम ।।\nतावेव राक्षसौ भूत्वा भार्यां तव हरिष्यतः ।।२८।।\nत्वं चाऽपि भार्यादुःखार्तो वने कपिसहायवान् ।।\nभ्रम सर्पेश्वरेणाऽयं यस्ते शिष्यत्वमागतः ।। २९।।\nइत्युक्त्वा सा तदा वृन्दा प्राविशद्धव्यवाहनम् ।।\nविष्णुना वार्यमाणाऽपि तस्यामासक्तचेतसा ।।2.4.21.३०।।\nततो हरिस्तामनुसंस्मरन्मुहुर्वृंदान्वितोभस्मरजोवगुंठितः ।।\nतत्रैव तस्थौ सुरसिद्धसंघैः प्रबोध्यमानोऽपि ययौ न शांतिम् ।।३१।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये जलंधरोपाख्याने वृन्दाग्निप्रवेशवर्णनंनामैकविंशोऽध्यायः ।। २१ ।।*"
  }
]
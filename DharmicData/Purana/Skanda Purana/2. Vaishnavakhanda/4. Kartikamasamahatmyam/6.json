[
  {
    "text": "।। ब्रह्मोवाच ।। ।।\nशृणु नारद वक्ष्यामि कार्तिकस्य व्रतं महत् ।।\nयच्छुत्वा सर्वपापेभ्यो मुक्तो मोक्षमवाप्स्यसि ।। १ ।।\nकार्तिके मासि संप्राप्ते निषिद्धानि च वर्जयेत् ।।\nतैलाभ्यंगं परान्नं च तथा वै तैलभोजनम् ।। २ ।।\nफलानि बहुबीजानि धान्यानि द्विदलान्यपि ।।\nवर्जयेत्कार्तिके मासि नाऽत्र कार्या विचारणा ।। ३ ।।\nअलाबुं गृंजरं चैव वृंताकं बृहतीफलम् ।।\nअन्नं पर्युषितं वाऽपि भिस्सटं च मसूरिकम् ।। ४ ।।\nपुनर्भोजनं माध्वं च परान्नं कांस्यभोजनम् ।।\nनखं चर्म च छत्राकं कांजि दुर्गंधमेव च ।। ५ ।।\nगणान्नं गणिकान्नं च तथा वै ग्रामयाजिनः ।।\nशूद्रान्नं शद्रसंपर्कं सूतकान्नं तथैव च ।। ६ ।।\nश्राद्धान्नमृतुशांत्याश्च जातकं नामकं तथा ।।\nश्लेष्मातकफलं चैव वर्जयेत्कार्तिकव्रती ।। ७ ।।\nनिषिद्धेषु च पत्रेषु भोजनं नैव कारयेत् ।।\nमधुपालाशकदलीजंबूप्लक्षमकूटिकाः ।।\nएतत्पत्रेषु भोक्तव्यं पुष्करे न कदाचन ।। ८ ।।\nकार्तिके मासि संप्राप्ते यः कुर्याद्वनभोजनम् ।।\nस याति परमं लोकं विष्णोर्देवस्य चक्रिणः ।। ९ ।।\nप्रातःस्नानं तु कर्तव्यं तथैव हरिपूजनम् ।।\nकथायाः श्रवणं चैव कार्तिके शस्यते मुने ।। 2.4.6.१० ।।\nगोपीचंदनदानं तु गोदानं श्रोत्रियाय च ।।\nकर्तव्यं कार्तिके मासि तेन मोक्षमवाप्नुयात् ।। ११ ।।\nकदलीफलदानं तु दानं धात्रीफलस्य च ।।\nवस्त्रदानं तथा कुर्याच्छीतार्ताय द्विजन्मने ।। १२ ।।\nशाकादिदानं कुर्वीत चान्नदानं विशेषतः ।।\nशालिग्रामस्य दानं च कर्तव्यं तु द्विजन्मने ।। १३ ।।\nपौराणिकाय यो दद्यादामान्नं घृतपायसम् ।।\nस चैश्वर्यमवाप्नोति शतब्राह्मणभोजनात् ।। १४ ।।\nकमलैः पूजयेद्यस्तु कार्तिके कमलाप्रियम् ।।\nस तु पुण्यमवाप्नोति नाऽत्र कार्या विचारणा ।। १५ ।।\nकार्तिके तुलसीपत्रं यो भक्त्या विष्णवेऽर्पयेत् ।।\nसंसाराच्च विनिर्मुक्तो याति विष्णोः परं पदम् ।। १६ ।।\nकार्तिके केतकीपुष्पैरर्चयेद्गरुडध्वजम् ।।\nपूजितो जन्मसाहस्रं नाऽत्र कार्या विचारणा ।। १७ ।।\nशंखदानं तु यः कुर्यात्तथा चक्रांकितस्य च ।।\nतस्य पापानि नश्यंति दानमात्रान्न संशयः ।। १८ ।।\nगीतापाठं तु यः कुर्यात्कार्तिके विष्णुवल्लभे ।।\nतस्य पुण्यफलं वक्तुं नाऽलं वर्षशतैरपि ।। १९ ।।\nश्रीमद्रागवतस्याऽपि श्रवणं यः समाचरेत् ।।\nसर्वपापविनिर्मुक्तः परं निर्वाणमृच्छति ।। 2.4.6.२० ।।\nएकादश्यां निराहारमुपवासं करोति यः ।।\nपूर्वजन्मकृतात्पापान्मुच्यते नाऽत्र संशयः ।। २१ ।।\nशालिग्रामस्य नैवेद्यं कोटियज्ञफलं लभेत् ।।\nअन्यदेवस्य नैवेद्यं भुक्त्वा चांद्रायणं चरेत् ।। २२ ।।\nपूजाकाले तु देवस्य घण्टानादं करोति यः ।।\nहरेस्तृप्तिं परां याति मनुजो नाऽत्र संशयः ।। २३ ।।\nपरान्नं वर्जयेद्यस्तु कार्तिके विष्णुतुष्टये ।।\nदामोदरस्य प्रीतिं स सम्यक्प्राप्नोति मानवः ।। २४ ।।\nअध्वगं तु परिश्रांतं काले च गृहमागतम् ।।\nयोऽतिथिं पूजयेद्भक्त्या जन्मसाहस्रनाशनम् ।। २५ ।।\nनिंदां कुर्वंति ये मूढा वैष्णवानां महात्मनाम् ।।\nपतंति पितृभिः सार्द्धं महारौरव संज्ञके ।। २६ ।।\nदृष्ट्वा भागवतान्विप्रान्सन्मुखो न च याति हि ।।\nन गृह्णाति हरिस्तस्य पूजां द्वादशवार्षिकीम् ।। २७ ।।\nनिंदां भगवतः शृण्वंस्तत्परस्य जनस्य च ।।\nततो नाऽपैति यः सोऽपि हरेः प्रियतमो नहि ।। २८ ।।\nप्रदक्षिणां तु यः कुर्यात्कार्तिके केशवस्य हि ।।\nपदेपदेऽश्वमेधस्य फलं प्राप्नोत्यसंशयः ।। २९ ।।\nदंडप्रणामं यः कुर्यात्कार्तिके केशवाऽग्रतः ।।\nराजसूयाऽश्वमेधानां फलं प्राप्नोत्यसंशयः ।। 2.4.6.३० ।।\nकुटुम्बभोजनं चैव कार्तिके भक्तिसंयुतः ।।\nकारयेद्विप्रशार्दूल तस्य पुण्यमनंतकम् ।। ३१ ।।\nपरस्त्रीसंगमं यस्तु कार्तिके कुरुते नरः ।।\nतस्य पापस्य विश्रांतिर्यावद्वक्तुं न शक्यते ।। ३२ ।।\nतुलसीमृत्तिकापुंड्रं ललाटे यस्य दृश्यते ।।\nयमस्तं नेक्षितुं शक्तः किमु दूता भयंकराः ।। ३३ ।।\nशाकं वा लवणं वाऽपि यत्किंचिद्वा भविष्यति ।।\nतद्देयं कार्तिके मासि प्रीत्यर्थं शार्ङ्गधन्वनः ।। ३४ ।।\nइत्याद्या बहवो धर्माः कार्तिके विष्णुवल्लभाः ।।\nयथाशक्त्या प्रकुर्वीत धर्मं देवस्य तुष्टिदम् ।। ३५ ।।\nहरिसंतुष्टये कार्यस्त्यागो वा स्वेष्टवस्तुनः।।\nमासांते द्विजवर्याय दद्यात्तद्व्रतपूर्तये ।। ३६ ।।\nसर्वव्रतानि चैकत्र सत्यव्रतमथैकतः।।\nतस्मात्सर्वप्रयत्नेन सत्यं भाषेत सर्वदा ।। ३७ ।।\nअन्यधर्मेष्वधिकृतिः कुलजातिविभागतः ।।\nअधिकारी कार्तिके तु सर्व एव जनो भवेत् ।। ३८ ।।\nगोग्रासः कार्तिके मासि विशेषाद्यैस्तु दीयते ।।\nतेषां पुण्यफलं वक्तुं न शक्नोति पितामहः ।। ३९ ।।\nविष्णुदेवालयं प्रातः संमार्जयति कार्तिके ।।\nतस्य वैकुंठभवने जायते सुदृढं गृहम् ।। 2.4.6.४० ।।\nदद्यात्कार्तिकमासे तु धर्मकाष्ठानि भूरिशः ।।\nन तत्पुण्यस्य नाशोस्ति कल्पकोटिशतैरपि ।।४१।।\nसुधादि लेपयेद्यस्तु कार्तिके विष्णुमंदिरे ।।\nचित्रादिकं लिखेद्वाऽपि मोदते विष्णुसन्निधौ ।।४२।।\nदेवालये वा तीर्थे वा कृतो दुष्टैर्नृपैः करः ।।\nतं मोचयंति ये लोकास्तेषां धर्मः सनातनः।। ४३ ।।\nकार्तिके मासि यो विप्रो गभस्तीश्वरसन्निधौ ।।\nशतरुद्रीजपं कुर्यान्मंत्रसिद्धिः प्रजायते ।।४४।।\nवाराणस्यां तु यैः स्थित्वा त्रिवर्षं कार्तिकव्रतम् ।।\nसोपांगं सांगं यैर्मर्त्यैः कृतं भक्त्यैकतत्परैः ।।४५।।\nइह लोके फलं तेषां प्रत्यक्षं जायते किल ।।\nसंपत्त्या चैव संतत्या यशोभिर्धर्मबुद्धिभिः ।।४६।।\nपलांडुं शृंगं मांसं च शय्यां सौवीरकं तथा ।।\nराजिकोन्मादिकं चाऽपि चिपिटान्नं च वर्जयेत् ।। ४७ ।।\nधात्रीफलं भानुवारे परदेशागमं तथा ।।\nतीर्थं विना सदैवेह वर्जयेत्कार्तिकव्रती ।। ४८ ।।\nदेववेदद्विजातीनां गुरुगोव्रतिनां तथा ।।\nस्त्रीराजमहतां निंदां वर्जयेत्कार्तिकव्रती ।। ४९ ।।\nनरकस्य चतुर्दश्यां तैलाभ्यंगं च कारयेत् ।।\nअन्यत्र कार्तिके मासि तैलस्नानं विवर्जयेत् ।।\nनालिकां मूलकं चैव कूष्मांडं च कपित्थकम् ।। ।। 2.4.6.५० ।।\nरजस्वलांत्यज म्लेच्छ पतितऽव्रतिकैस्तथा ।।\nद्विजद्विड्वेदबाह्यैश्च न वदेत्सर्वदा व्रती।।५१।।\nएभिर्दृष्टं च काकैश्च सूतिकान्नं च यद्भवेत् ।।\nद्विःपाचितं च दग्धान्नं नैवाद्याद्वैष्णवव्रती ।। ५२ ।।\nक्रमात्कूष्मांडबृहतीतरुणीमूलकं तथा ।।\nश्रीफलं च कलिंगं च फलं धात्रीभवं तथा ।। ५३ ।।\nनारिकेलमलाबुं च पटोलं बृहतीफलम् ।।\nचर्मवृंताकचवलीशाकं तुलसिजं तथा ।। ५४ ।।\nशाकान्येतानि वर्ज्यानि क्रमात्प्रतिपदादिषु ।।\nएवमेव हि माघेऽपि कुर्य्याच्च नियमान्व्रती ।। ५५ ।।\nकार्तिकव्रतिनः पुण्यं यथोक्तव्रतकारिणः ।।\nन समर्थो भवेद्वक्तुं ब्रह्माऽपीह चतुर्मुखः ।। ५६ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतनिरूपणंनाम षष्ठोऽध्यायः ।।६।। ।।"
  }
]
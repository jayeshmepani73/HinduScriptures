[
  {
    "text": "।। ।। ब्रह्मोवाच ।। ।।\nअथ कार्तिकमासस्य धर्मान्वक्ष्यामि नारद ।।\nसंप्राप्तं कार्तिकं दृष्ट्वा परान्नं यस्तु वर्जयेत् ।। १ ।।\nस तु मोक्षमवाप्नोति नात्र कार्या विचारणा ।।\nसर्वेषामेव धर्माणां गुरुपूजा परा मता ।।\nगुरुशुश्रूषया सर्वं प्राप्नोति ऋषिसत्तम ।।२।।\nगुरौ तुष्टे च तुष्टाः स्युर्देवाः सर्वे सवासवा ।।\nगुरौ रुष्टे च रुष्टाः स्युर्देवाः सर्वे सवासवाः ।। ३ ।।\nकार्तिकं मासि संप्राप्ते कृत्वा कर्माणि भूरिशः ।। ४ ।।\nअकृत्वा गुरुशुश्रूषां नरकानेव विंदति ।। ४ ।।\nयत्किंचिद्वा समादिष्टो गुरुणा तत्समाचरेत् ।।५।।\nआज्ञप्तो गुरुणा विप्र न तद्वाक्यं तु लंघयेत् ।।\nयदि दुःखादिकं प्राप्तं गुरुं तु शरणं व्रजेत् ।। ६ ।।\nमातृत्वे च पितृत्वे च गुरुमेव स्मरेद्बुधः ।।\nगुरौ न प्राप्यते यत्तन्नान्यत्राऽपि हि लभ्यते ।। ७ ।।\nगुरुप्रसादात्सर्वं तु प्राप्नोत्येव न संशयः ।।\nमेधावी कपिलश्चैव सुमतिश्च महातपाः ।।\nगौतमस्य गुरोः सम्यक्सेवयाऽमरतां गताः ।। ८ ।।*\nतस्मात्सर्वप्रयत्नेन कार्तिके विष्णुतत्परः ।।\nगुरुसेवां प्रकुर्वीत ततो मोक्षमवाप्नुयात् ।। ९ ।।\nनरेभ्यो वैष्णवं धर्मं यो ददाति द्विजोत्तमः ।।\nससागरमहीदाने तत्पुण्यं लभते हि सः ।। 2.4.2.१० ।।\nतिलधेनुं हिरण्यं च रजतं भूमिवाससी ।।\nगोप्रदानानि दास्यंति सर्वभावेन सुव्रत ।। ११ ।।\nसर्वेषामेव दानानां कन्यादानं विशिष्यते ।।  *\nसहस्रमेव धेनूनां शतं चानडुहां समम् ।। १२ ।।\nदशानडुत्समं यानं दशयानसमो हयः ।।\nहयदान सहस्रेभ्यो गजदानं विशिष्यते ।। १३ ।।\nगजदानसहस्राणां स्वर्णदानं च तत्समम् ।।\nस्वर्णदानसहस्राणां विद्यादानं च तत्समम् ।। १४ ।।\nविद्यादानात्कोटिगुणं भूमिदानं विशिष्यते ।।\nभूमिदानसहस्रेण गोप्रदानं विशिष्यते ।। १५ ।।\nगोप्रदानसहस्रेभ्यो ह्यन्नदानं विशिष्यते ।।\nअन्नाधारमिदं प्रोक्तं तस्माद्देयं तु कार्तिके ।। १६ ।।\nपरान्नवर्जनादेव लभेच्चांद्रायणं फलम् ।।\nदिनेदिनेऽतिकृच्छ्रस्य फलं प्राप्नोति मानवः ।। १७ ।।\nकार्तिके वर्जयेन्मांसं सन्धानं च विशेषतः ।।\nराक्षसीं योनिमाप्नोति सकृन्मांसस्य भक्षणात् ।। १८ ।।\nप्रवृत्तानां तु भक्ष्याणां कार्तिके नियमे कृते ।।\nअवश्यं विष्णुरूपत्वं प्राप्यते मोक्षदं पदम् ।। १९ ।।\nब्राह्मणेभ्यो महीं दत्त्वा ग्रहणे सूर्यचंद्रयोः ।।\nयत्फलं लभते वत्स तत्फलं भूमिशायिनः ।। 2.4.2.२० ।।\nभोजनं द्विजदंपत्योः पूजनं च विलेपनैः ।।\nकंबलानि च रत्नानि वासांसि विविधानि च ।। २१ ।।\nतूलिकाश्च प्रदातव्याः प्रच्छादनपटैः सह ।।\nउपानहावातपत्रं कार्तिके देहि सुव्रत ।। २२ ।।\nकार्तिके क्षितिशायी च हन्यात्पापं युगार्जितम् ।।\nजागरं कार्तिके मासि यः करोत्यरुणोदये ।। २३ ।।\nदामोदराग्रे देवर्षे गोसहस्रफलं लभेत् ।।\nनदीस्नानं कथा विष्णोर्वैष्णवानां च दर्शनम् ।। २४ ।।\nन भवेत्कार्तिके यस्य हरेत्पुण्यं दशाब्दिकम् ।।\nपुष्करं यः स्मरेत्प्राज्ञः कर्मणा मनसा गिरा ।। २५ ।।\nकार्तिके मुनिशार्दूल लक्षकोटिगुणं भवेत् ।।\nप्रयागो माघमासे तु पुष्करं कार्तिके तथा ।। २६ ।।\nअवन्ती माधवे मासि हन्यात्पापं युगार्जितम् ।।\nधन्यास्ते मानवा लोके कलिकाले विशेषतः ।। २७ ।।\nये कुर्वंति नरा नित्यं प्रीत्यर्थं हरिपूजनम् ।।\nतारितास्तैश्च पितरो नरकाच्च न संशयः ।। २८ ।।\nक्षीरादिस्नपनं विष्णोः क्रियते पितृकारणात् ।।\nकल्पकोटिं दिवं प्राप्य वसन्ति त्रिदिवैः सह ।। २९ ।।\nकार्तिके नार्चितो यैस्तु कृष्णस्तु कमलेक्षणः ।।\nजन्मकोटिषु विप्रेन्द्र न तेषां कमला गृहे ।। 2.4.2.३० ।।\nअहो मुष्टा विनष्टास्ते पतिताः कलिकन्दरे ।।\nयैर्नार्चितो हरिर्भक्त्या कमलैरसितैः सितैः ।। ३१ ।।\nपद्मेनैकेन देवेशं योऽर्चयेत्कमलापतिम् ।।\nवर्षायुतसहस्रस्य पापस्य कुरुते क्षयम् ।।\nपुष्करार्चनयोगेन श्वेतो मुक्तिमवाप ह ।। ३२ ।।  *\nअपराधसहस्राणि तथा सप्तशतानि च ।।\nपद्मेनैकेन देवेशः क्षमते प्रणतोऽर्चितः ।।३३।।\nतुलसीपत्रलक्षेण कार्तिके योऽर्चयेद्धरिम् ।।\nपत्रेपत्रे मुनिश्रेष्ठ मौक्तिकं लभते फलम् ।। ३४ ।।\nमुखे शिरसि देहे तु कृष्णोत्तीर्णां तु यो वहेत् ।।\nतुलसी कृष्णनिर्माल्यैर्यो गात्रं परिमार्जयेत् ।।\nसर्वरोगैस्तथा पापैर्मुक्तो भवति मानवः ।। ३५ ।।\nशंखोदकं हरेर्भक्तिर्निर्माल्यं पादयोर्जलम् ।।\nचन्दनं धूपशेषं च ब्रह्महत्यापहारकम् ।। ३६ ।।\nकार्तिके मासि विप्रेन्द्र प्रातःस्नानपरायणः ।।\nविप्रेभ्यश्चान्नदानं तु कुर्याच्छक्त्यनुसारतः ।। ३७ ।।\nसर्वेषामेव दानानामन्नदानं विशिष्यते ।।\nअन्नेन जायते लोको ह्यन्नेनैवाऽभिवर्द्धते ।। ३८ ।।\nअन्नं हि सर्वभूतानां प्राणभूतं परं विदुः ।।\nअन्नदः सर्वदो लोके सर्वयज्ञादिकृद्भवेत् ।। ३९ ।।\nतीर्थस्नानेन किं तस्य देवयात्रादिनाऽपि किम् ।।\nसर्वं संपाद्यते ब्रह्मन्नन्नदानान्न संशयः ।। 2.4.2.४० ।।\nसत्यकेतुर्द्विजः पूर्वं चान्नदानेन केवलम् ।।\nसर्वपुण्यफलं प्राप्य मोक्षं प्राप सुदुर्लभम् ।। ४१ ।।*\nकार्तिकव्रतनिष्ठस्तु कुर्याद्गोदानमुत्तमम्।।\nव्रतं संपूर्णतां याति गोदानेन न संशयः ।। ४२ ।।\nगोदानात्परमं दानं संसारार्णवतारकम् ।।\nनास्ति नारद लोकेऽस्मिन्सुशर्मा ब्राह्मणो यथा ।। ४३ ।। *\nकार्तिके मासि विप्रेंद्र दत्त्वा दानान्यनेकशः ।।\nहरिस्मृतिविहीनश्चेन्न पुनंति कदाचन ।। ४४ ।।\nनामस्मरणमाहात्म्यं मया वक्तुं न शक्यते ।।\nपुष्करेण यथा पूर्वं नारकीयाश्च मोचिताः ।। ४५ ।। *\nगोविंद गोविंद हरे मुरारे गोविंद गोविंद् मुकुंद कृष्ण ।।\nगोविंद गोविंद रथांगपाणे गोविंद दामोदर माधवेति ।। ४६ ।।\nश्लोकार्द्धं  श्लोकपादं वा नित्यं भागवतोद्भवम् ।।\nकार्तिके यः पठन्मर्त्यः श्रद्धाभक्तिसमन्वितः ।। ४७ ।।\nयैर्न श्रुतं भागवतं पुराणं नाराधितो वै पुरुषः पुराणः ।।\nहुतं मुखे नैव धरामराणां तेषां वृथा जन्म गतं नराणाम् ।। ४८ ।।\nकार्तिके मासि विप्रेंद्र यस्तु गीतां पठेन्नरः ।।\nतस्य पुण्यफलं वक्तुं मम शक्तिर्न विद्यते ।। ४९ ।।\nगीतायास्तु समं शास्त्रं न भूतं न भविष्यति ।।\nसर्वपापहरा नित्यं गीतैका मोक्षदायिनी ।। 2.4.2.५० ।।\nएकेनाऽध्यायपाठेन सर्वपापकृतोऽपि च ।।\nमुच्यंते नरकाद्घोराज्जडो वै ब्राह्मणो यथा ।। ५१ ।। *\nशालिग्रामशिलादानं यः कुर्यात्कार्तिके मुने ।।\nतस्य पुण्यस्य विश्रांतिर्विष्णुना न निरूपिता ।। ५२ ।। *\nशालिग्रामं समभ्यर्च्य श्रोत्रियाय महामुने ।।\nदानं यः कुरुते विप्र तस्य पुण्यफलं शृणु ।। ५३ ।।\nसप्तसागरपर्यंतं भूदानाद्यत्फलं भवेत् ।।\nशालिग्रामशिलादानात्तत्फलं समवाप्नुयात् ।। ५४ ।।\nशालिग्रामशिलादानात्कार्तिके ब्राह्मणी यथा ।।\nविधवा सधवा जाता विवाहे पंचमेऽहनि ।। ५५ ।। *\nतस्मात्तु कार्तिके मासि स्नानदानपुरःसरम् ।।\nशालिग्रामशिलादानं कर्तव्यं नाऽत्र संशयः ।। ५६ ।। *\nइति श्रीस्कांदे महापुराण एकाशीति साहस्र्यां संहितायां द्वितीये वैष्णवखण्डे कार्तिकमासमाहात्म्ये कार्तिकव्रतधर्मनिरूपणंनाम द्वितीयोऽध्यायः ।। २ ।।"
  }
]
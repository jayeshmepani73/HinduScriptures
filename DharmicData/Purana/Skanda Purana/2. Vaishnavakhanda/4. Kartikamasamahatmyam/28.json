[
  {
    "text": "।। धर्मदत्त उवाच ।। ।।\nजयश्च विजयश्चैव विष्णोर्द्वास्थौ श्रुतौ मया ।।\nकिं नु ताभ्यां पुरा चीर्णं तस्मात्तद्रूपधारिणौ ।। १ ।।\n।। ।। गणावूचतुः ।। ।।\nतृणबिंदोस्तु कन्यायां देवहूत्यां पुरा द्विज ।।\nकर्दमस्य तु दृष्ट्यैव पुत्रौ द्वौ संबभूवतुः ।। २ ।।\nज्येष्ठो जयः कनिष्ठोऽभूद्विजयश्चैव नामतः ।।\nतस्यामेवाऽभवत्पश्चात्कपिलो योगधर्मवित् ।। ३ ।।\nजयश्च विजयश्चैव विष्णुभक्तिरतौ सदा ।।\nतौ तन्निष्ठेन्द्रियग्रामौ धर्मशीलौ बभूवतुः ।। ४ ।।\nनित्यमष्टाक्षरीजाप्यौ विष्णुव्रतकरावुभौ ।।\nसाक्षात्कारं ददौ विष्णुस्तयोर्नित्यार्चने सदा ।। ५ ।।\nमरुत्तेन कदाचित्तावाहूतौ यज्ञकर्मणि ।।\nजग्मतुर्यज्ञकुशलौ देवर्षिगणपूजितौ ।। ६ ।।\nजयस्तत्राभवद्ब्रह्मायाजको विजयोऽभवत् ।।\nततो यज्ञविधिं कृत्स्नं परिपूर्णं च चक्रतुः ।। ७ ।।\nमरुत्तोऽवभृथस्नातस्ताभ्यां वित्तं ददौ बहु ।।\nतत्समादाय तौ वित्तं जग्मतुः स्वाश्रमं प्रति ।। ८ ।।\nयजनाय पृथग्विष्णोस्तुष्ट्यर्थं तौ ततो मुनी ।।\nतद्धनं विभजंतौ तु पस्पर्धाते परस्परम् ।। ९ ।।\nजयोऽब्रवीत्समो भागः क्रियतामिति तत्र सः ।।\nविजयश्चाब्रवीन्नैतद्यल्लब्धं येन तस्य तत् ।। 2.4.28.१० ।।\nततोऽशपज्जयः क्रोधाद्विजयं लुब्धमानसम् ।।\nगृहीत्वा न ददास्येतत्तस्माद्ग्राहो भवेति तम् ।। ।। ११ ।।\nविजयस्तस्य तं शापं श्रुत्वा सोप्यशपच्च तम् ।।\nमदभ्रांतोऽशपस्त्वं मां तस्मान्मातंगतां व्रज ।। १२ ।।\nतत्तदाचख्यतुर्विष्णुं दृष्ट्वा नित्यार्चने विभुम् ।।\nशापयोश्च निवृत्तिं तौ ययाचाते रमापतिम् ।। १३ ।।\n।। जयविजयावूचतुः ।। ।।\nभक्तावावां कथं देव ग्राहमातंगयोनिगौ ।।\nभविष्यावः कृपासिंधो तच्छापो विनिवर्त्यताम् ।। १४ ।।\n।। श्रीभगवानुवाच ।। ।।\nमद्भक्तयोर्वचोऽसत्यं न कदाचिद्भविष्यति ।।\nमयाऽपि नान्यथा कर्तुं शक्यते तत्कदाचन ।। १५ ।।\nप्रह्लादवचसा स्तंभेऽप्याविर्भूतो ह्यहं पुरा ।।\nतथांऽबरीषवाक्येन जातो गर्भे स्वयं किल ।। १६ ।।\nतस्माद्युवामिमौ शापावनुऽभूय स्वयंकृतौ ।।\nलभेथां मत्पदं नित्यमित्युक्त्वांऽतर्दधे हरिः ।। १७ ।। ।।\n।। गणावूचतुः ।। ।।\nततस्तौ ग्राहमातंगावभूतां गंडकीतटे ।।\nजातिस्मरौ तु तद्योन्यामपि विष्णुव्रते स्थितौ ।। १८ ।।\nकदाचित्स गजः स्नातुं कार्तिके गंडकीं गतः ।।\nतावज्जग्राह तं ग्राहः संस्मरञ्च्छापकारणम् ।। १९ ।।\nग्राहग्रस्तो ह्यसौ नागः सस्मार श्रीपतिं तदा ।।\nतावदाविरभूद्विष्णुश्चक्रशंखगदाधरः ।। 2.4.28.२० ।।\nततस्तौ ग्राहमातंगौ चक्रं क्षिप्त्वा समुद्धृतौ ।।\nदत्त्वैव निजसारूप्यं वैकुण्ठमनयद्विभुः ।। २१ ।।\nततःप्रभृति तत्स्थानं हरिक्षेत्रमितिस्मृतम् ।।\nचक्रसंघर्षणाद्यस्मिन्ग्रावाणोऽपि हि लांछिताः ।। २२ ।।\nतावुभौ विश्रुतौ लोके जयश्च विजयस्तथा ।।\nनित्यं विष्णुप्रियौ द्वाःस्थौ पृष्टौ यौ हि त्वया द्विज ।। २३ ।।\nअतस्त्वमपि धर्मज्ञ नित्यं विष्णुव्रते स्थितः ।।\nत्यक्तमात्सर्यदंभोऽपि भवस्व समदर्शनः ।। ।। २४ ।।\nतुलामकरमेषेषु प्रातःस्नायी सदा भव ।।\nएकादशीव्रते तिष्ठ तुलसीवनपालकः ।। २५ ।।\nब्राह्मणानथ गाश्चाऽपि वैष्णवांश्च सदा भज ।।\nमसूरिकामारनालं वृंताकान्यपि खाद मा ।। २६ ।।\nएवं त्वमपि देहांते तद्विष्णोः परमं पदम् ।।\nप्राप्नोषि धर्मदत्त त्वं तद्भक्त्यैव यथा वयम् ।। २७ ।।\nतावज्जन्म व्रतादस्माद्विष्णुसंतुष्टिकारकात् ।।\nन यज्ञा न च दानानि न तीर्थान्यधिकानि वै ।। २८ ।।\nधन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः ।।\nयदर्धभागाऽऽप्तफला मुरारेः प्रणीयतेऽस्माभिरियं सलोकताम् ।। २९ ।।\n।। नारद उवाच ।। ।।\nइत्थं तौ धर्मदत्तं तमुपदिश्य विमानगौ ।।\nतया कलहया सार्द्धं वैकुण्ठभवनं गतौ ।। 2.4.28.३० ।।\nधर्मदत्तो ह्यसौ जातप्रत्ययस्तद्व्रते स्थितः ।।\nदेहांऽते तद्विभोः स्थानं भार्याभ्यां संयुतोऽभ्ययात् ।। ३१ ।।\nइतिहासमिमं पुराभवं शृणुते श्रावयते च यः पुमान् ।।\nहरिसन्निधिकारणीं मतिं लभतेऽसौ कृपया जगद्गुरोः ।। ३२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये धर्मदत्तमोक्षप्राप्तिकथनंनामाऽष्टाविंशोऽध्यायः ।। २८ ।।"
  }
]
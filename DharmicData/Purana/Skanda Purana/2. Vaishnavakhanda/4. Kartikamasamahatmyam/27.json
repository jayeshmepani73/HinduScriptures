[
  {
    "text": "।। नारद उवाच ।। ।।\nकदाचिद्विष्णुदासोऽथ कृत्वा नित्यविधिं द्विज ।।\nस पाकमकरोत्तावदहरत्कोऽप्यलक्षितः ।। १ ।।\nतमदृष्ट्वाऽप्यसौ पाकं पुनर्नैवाऽकरोत्तदा ।।\nसायंकालाऽर्चनस्याऽसौ व्रतभंगभयाद्द्विजः ।। २ ।।\nद्वितीयेऽह्नि पुनः पाकं कृत्वा यावत्स विष्णवे ।।\nउपहारार्पणं कर्तुं गतः कोऽप्यहरत्पुनः ।। ३ ।।\nएवं सप्तदिनं तस्य पाकं कोऽप्यहरन्नृप ।।\nततः सविस्मयश्चाथ मनस्येवमधारयत् ।। ४ ।।\nअहो नित्यं समभ्येत्य कः पाकं हरते मम ।।\nक्षेत्रसंन्यासिनः स्थानं न त्याज्यं मम सर्वथा ।। ५ ।।\nपुनः पाकं विधायाऽत्र भुज्यते यदि चेन्मया ।।\nसायंकालाऽर्चनं चैव परित्याज्यं कथं भवेत्।।६।।\nयदि पाकं विधायैवं भोक्तव्यं तु मया न तत्।।\nअनिवेद्य हरौ सर्वं वैष्णवैर्नैव भुज्यते।। ७ ।।\nउपोषितोऽहं सप्ताऽहं तिष्ठाम्यत्र व्रतस्थितः ।।\nअद्यसंरक्षणं सम्यक्पाकस्याऽत्र करोम्यहम् ।। ८ ।।\nइति पाकं विधायाऽसौ तत्रैवाऽलक्षितः स्थितः ।।\nतावद्ददर्श चंडालं पाकान्नहरणे स्थितम् ।।९।।\nक्षुत्क्षामं दीनवदनमस्थिचर्माऽवशेषितम् ।।\nतमालोक्य द्विजाग्र्योऽभूत्कृपयाऽन्वितमानसः ।।2.4.27.१०।।\nविलोक्याऽन्नहरं विप्रस्तिष्ठतिष्ठेत्यभाषत।।\nकथमश्नासि तद्रूक्षं घृतमेतद्गृहाण भोः।।११।।\nइत्थं वदंतं विप्राग्र्यमायांतं स विलोक्य च ।।\nवेगादधावत्तद्भीत्या मृर्च्छितश्च पपात ह ।।१२।।\nभीतं संमूर्च्छितं दृष्ट्वा चंडालं स द्विजाग्रणीः ।।\nवेगादभ्येत्य कृपया स्ववस्त्रांतैरवीजयत् ।। १३ ।।\nअथोत्थितं तमेवासौ विष्णुदासो व्यलोकयत् ।।\nसाक्षान्नारायणं देवं शंखचक्रगदाधरम् ।।।। १४ ।।\nतं दृष्ट्वा सात्त्विकैर्भावैरावृतो द्विजसत्तमः ।।\nस्तोतुं चैव नमस्कर्तुं तदा नाऽलं बभूव सः ।। १५ ।।\nअथ शक्रादयो देवास्तत्रैवाभ्याययुस्तदा ।।\nगंधर्वाप्सरसश्चाऽपि जगुश्च ननृतुर्मुदा ।। १६ ।।\nविमानशतसंकीर्णं देवर्षिशतसंकुलम् ।।\nगीतवादित्रनिर्घोषं स्थानं तदभवत्तदा ।। ।। १७ ।।\nततो विष्णुः समालिंग्य स्वभक्तं सात्त्विकव्रतम् ।।\nसारूप्यमात्मनो दत्त्वाऽनयद्वैकुण्ठमंदिरम् ।। १८ ।।\nविमानवरसंस्थं तं गच्छंतं विष्णुसन्निधिम् ।।\nदीक्षितश्चोलनृपतिर्विष्णुदासं ददर्श सः ।। १९ ।।\nवैकुण्ठभुवनं यांतं विष्णुदासं विलोक्य सः ।।\nस्वगुरुं मुद्गलं वेगादाहूयेत्थं वचोऽब्रवीत् ।। 2.4.27.२० ।।\n।। चोल उवाच ।। ।।\nयत्स्पर्द्धया मया चैव यज्ञदानादिकं कृतम् ।।\nस विष्णुरूपधृग्विप्रो याति वैकुण्ठमंदिरम् ।। ।। २१ ।।\nदीक्षितेन मया सम्यक्सत्रेऽस्मिन्वैष्णवे त्वया ।।\nहुतमग्नौ कृता विप्रा दानाद्यैः पूर्णमानसाः ।। २२ ।।\nनैवाऽद्यापि स मे देवः प्रसन्नो जायते ध्रुवम् ।।\nविष्णुदासस्य भक्त्यैव साक्षात्कारं ददौ हरिः ।। २३ ।।\nतस्माद्दानैश्च यज्ञैश्च नैव विष्णुः प्रसीदति ।।\nभक्तिरेव परं तस्य निदानं दर्शने विभोः ।। २४ ।।\n।। गणावूचतुः ।। ।।\nइत्युक्त्वा भागिनेयं स्वमभ्यषिंचन्नृपासने ।।\nआबाल्याद्दीक्षितो यज्ञे ह्यपुत्रत्वमगाद्यतः।। २५ ।।\nतस्मादद्याऽपि तद्देशे सदा राज्यांऽशभागिनः ।।\nस्वस्रेया एव जायंते तत्कृतावधिवर्तिनः ।। २६ ।।\nयज्ञवाटं ततोऽभ्येत्य यज्ञकुण्डाग्रतः स्थितः ।।\nत्रिरुच्चैर्व्याजहाराऽऽशु विष्णुं संबोधयंस्तदा ।। २७ ।।\nविष्णो भक्तिं स्थिरां देहि मनोवाक्काय कर्मभिः ।।\nइत्युक्त्वा सोऽपतद्वह्नौ सर्वेषामेव पश्यताम् ।। २८ ।।\nमुद्गलस्तु तदा क्रोधाच्छिखामुत्पाटयत्स्वकाम् ।।\nततस्त्वद्यापि तद्गोत्रे मुद्गला विशिखा बभुः ।। २९ ।।\nतावदाविरभूद्विष्णुः कुण्डाग्नौ भक्तवत्सलः ।।\nतमालिंग्य विमानाग्र्यं समारोहयदच्युतः ।। 2.4.27.३० ।।\nतमालिंग्याऽऽत्मसारूप्यं दत्त्वा वैकुण्ठमंदिरम्।।\nतेनैव सह देवेशो जगाम त्रिदशैर्वृतः ।। ३१ ।।\n।। नारद उवाच ।। ।।\nयो विष्णुदासः स तु पुण्यशीलो यश्चोलभूपः स सुशीलनामा ।।\nएतावुभौ तत्समरूपभाजौ द्वाःस्थौ कृतौ तेन रमाप्रियेण ।। ३२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे कार्तिकमासमाहात्म्ये चोलविष्णुदासमुक्तिकथनंनाम सप्तविंशोऽध्यायः ।। २७ ।।"
  }
]
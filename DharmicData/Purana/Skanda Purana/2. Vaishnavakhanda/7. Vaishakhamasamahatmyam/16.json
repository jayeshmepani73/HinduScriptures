[
  {
    "text": "व्यास उवाच-\nभूय एव द्विजश्रेष्ठ महाविष्णोः परात्मनः ।\nब्रवीमि शृणु माहात्म्यं सर्वदुःखविनाशनम् १।\nब्राह्मणाः क्षत्त्रिया वैश्याः शूद्राश्चान्येन्त्यजास्तथा ।\nहरिभक्तिं प्रपन्ना ये ते कृतार्था न संशयः २।\nहरेरभक्तो विप्रोऽपि विज्ञेयः श्वपचाधिकः ।\nहरिभक्तः श्वपाकोऽपि विज्ञेयो ब्राह्मणाधिकः ३।\nस कथं ब्राह्मणो यस्तु हरिभक्तिविवर्जितः ।\nस कथं श्वपचो यस्तु भगवद्भक्तिमानसः ४।\nअव्याजेन यदा विष्णुः श्वपाकेनापि पूज्यते ।\nतदा पश्येत्तमप्येवं चतुर्वेदद्विजाधिकम् ५।\nपुरासीच्चक्रिको नाम शबरो लोककर्षकृत् ।\nसुजातिवृत्तिहीनश्च युगे द्वापरसंज्ञके ६।\nविप्रवादी जितक्रोधः परहिंसाविवर्जितः ।\nदयालुर्द्दम्भहीनश्च पितृमातृपरायणः ७।\nन कृतो वैष्णवोलापो मोक्षशास्त्रं न च श्रुतम् ।\nतथापि जाता तच्चित्ते हरिभक्तिरचञ्चला ८।\nहरे केशव गोविन्द वासुदेव जनार्दन ।\nइत्यादीनि स्मरन्नित्यं स च नामानिचक्रिणः ९।\nवन्यं फलं च यत्किञ्चित्प्राप्नोति द्विजसत्तम ।\nआदौ ददाति तद्वक्त्रे निजे शबरवंशजः १०।\nतन्माधुर्यं ततो ज्ञात्वा वक्त्रान्निष्कास्य तत्पुनः ।\nददाति हरये भक्त्या सुप्रीतः प्रतिवासरम् ११।\nउच्छिष्टं वाप्यनुच्छिष्टं द्वयमेव न वेत्ति सः ।\nनिजजातिस्वभावो हि सततं मूर्घ्नि वर्तते १२।\nकदाचित्स द्विजश्रेष्ठ काननाभ्यंतरे भ्रमन् ।\nफलमेकं प्राप्य पक्वं प्रियालस्येति शाखिनः १३।\nअथासौ हर्षितस्तस्य फलमप्राप्य चक्रिकः ।\nस संरंभेण ज्ञात्वा वै निजवक्त्रांतरे ददौ १४।\nस ददौ तत्फलं यावन्निजवक्त्रांतरे द्विज ।\nप्रविवेश गलं तावत्तत्फलं शृणु जैमिने १५।\nतावत्सव्येन हस्तेन गलरन्ध्रं बबंध सः ।\nयत्नाद्विधृत्य सव्येन पाणिना सकलं द्विज १६।\nचक्रिकश्चिन्तयामास हरिभक्तिपरायणः ।\nफलमेतद्यदा तस्मै न ददामि मुरारये १७।\nन जातः कोऽपि संसारे तदाहमिव पातकी ।\nहरिं संचिंत्य बहुधा स चकार मतिं ततः १८।\nतथापि तत्फलं तस्य न निष्क्रांतं गलाद्द्विज ।\nहरेरेकांतभक्तोऽसौ छित्त्वा परशुना गलम् १९।\nआनीय तत्फलं पक्वं ददौ देवाय विष्णवे ।\nतत्सन्निधिं समायातस्तमेव हृदि चिंतयन् २०।\nरुधिरोक्षितसर्वाङ्गः पतितः क्षितिमण्डले ।\nतं दृष्ट्वा भगवान्विष्णुर्गतासुं व्यथितोऽभवत् २१।\nएतस्य सदृशो भक्तो मम कोऽपि न विद्यते ।\nयतो निजगलं छित्त्वा मम संतोषणं कृतम् २२।\nयथा भक्तिमताऽनेन सात्विकं कर्म वै कृतम् ।\nयद्दत्वानृण्यमाप्नोति तथा वस्तुकिमस्ति मे २३।\nधन्योऽयमतिधन्योऽयं धन्योऽयं नात्र संशयः ।\nप्राणानपि परित्यज्य ममसंतोषणं कृतम् २४।\nब्रह्मत्वं वा शिवत्वं वा चक्रित्वं वापि दीयते ।\nतदाप्यानृण्यमेतस्य भक्तस्य न हि गम्यते २५।\nइत्युक्त्वात्यंत संतुष्टो भगवान्गरुडध्वजः ।\nस्वहस्तकमलेनास्य ततो मस्तकमस्पृशत् २६।\nतद्धस्तकमलस्पर्शाच्छबरोऽसौ गतव्यथः ।\nसमुत्तस्थौ महासत्वो नारायणपरायणः २७।\nव्यास उवाच-\nततोऽस्य भक्तश्रेष्ठस्य निजवस्त्रेण केशवः ।\nपुत्रस्येव पिता गात्ररजः प्रोक्षितवान्द्विज २८।\nचक्रिकस्तं समालोक्य मूर्तिमंतं जनार्दनम् ।\nवाचा मधुरयाऽस्तौषीत्प्रह्वमस्तः कृताञ्जलिः २९।\nचक्रिक उवाच-\nगोविन्द केशव हरे जगदीश विष्णो जानामि यद्यपि न ते स्तुतियोगवाक्यम् ।\nस्तोतुं तथापि रसना मम वांछति त्वां स्वामिन्प्रसीद हर दोषमिमं प्रवृद्धम् ३०।\nत्यक्त्वा भवंतमखिलेश्वरचक्रपाणे अन्यं यजंति मनुजा जगतीह ये वै ।\nमूढास्त एव दुरितप्रकरैकधाम सानुग्रहस्त्वमसि मय्यपि देव यस्मात् ३१।\nजानाति देव भवतो भवनैकनाथ भक्त्यैव यद्यपि नृणांभवबंधहर्त्रीम् ।\nएकांतपापशबरान्वयलब्धजन्मा विष्णोस्तथापि भगवान्मयि सुप्रसन्नः ३२।\nयस्य प्रभो तव मनोज्ञ करारविंदं स्पर्शं चतुर्मुखमुखा अपि देववृन्दाः ।\nन प्राप्नुवंति विदितस्य मयाद्य लब्धं त्वत्तो न कोऽपि सदयो निजसेवकेषु ३३।\nयेन त्वया भगवता त्रिदशाद्यवैरी कंसासुरो निमिसुतः कृतसर्वपापः ।\nसेन्द्रामरप्रकरमर्त्यहिताय पूर्वं तस्मै नमः परममंगलदाय तुभ्यम् ३४।\nयेन त्वयातिबलिना यमलार्जुनौ तौ देवोत्तमेन निहतौ वसुदेवजेन ।\nदुष्टश्च कालयवनो युधि धेनुकश्च तस्मै नमोऽस्तु नवमेघनिभाय तुभ्यम् ३५।\nश्रीकृष्णदामोदरभो ह्यनंत येन त्वयामरपतेरचला विभूतिः ।\nपूर्वं कृता भगवता परमेश्वरेण तस्मै नमोऽस्तु यदुवंशपराय तुभ्यम् ३६।\nपारिजातो हृतो येन विजितोऽखंडलस्त्वया ।\nलीलाजित महेशाय तस्मै तुभ्यं नमोनमः ३७।\nकृत्वा वृकोदरं हेतुं जरासंधो निपातितः ।\nबाणासुरस्य निहता बाहवो ये त्वया हताः ३८।\nशिशुपालो हतो येन तस्मै नित्यं नमोनमः ।\nभूमेरपहृतो भारस्त्वया येन महात्मना ३९।\nक्षत्त्रियान्मायया हत्वा तस्मै नित्यं नमोनमः ।\nव्यास उवाच-\nइति तेन स्तुतो विष्णुश्चक्रिकेन महात्मना ४०।\nउवाच परमप्रीतो वरं वृण्विति जैमिने ।\nचक्रिक उवाच-\nपरं ब्रह्म परं धाम परमात्मन्कृपामय ४१।\nपश्यामि त्वामहं साक्षाद्वरैः किमपरैर्द्विज ।\nन ध्याता भवतो मूर्तिः पूजा च न कृता तव ४२।\nनैवेद्यैर्दिव्यपुष्पैश्च दिव्यधूपैः प्रदीपकैः ।\nन ते स्मृतानि नामानि कदाचिद्भवतो मया ४३।\nत्वत्पादसलिलं स्वामिन्विधृतं न हि मूर्द्धनि ।\nन भुक्तं तव नैवेद्यं त्वद्व्रतं न मया कृतम् ४४।\nतथाप्यहमपश्यं त्वां किं करोम्यपरैर्वरैः ।\nशबरान्वयजन्मास्मि सर्वधर्मबहिष्कृतः ४५।\nतथापि पादपद्मं ते दैवतैरपि दुर्ल्लभम् ।\nतदेवाद्य मया प्राप्तं वरैः किमपरैर्मम ४६।\nतथापि कमलाकांत वरदित्सुर्यदा भवान् ।\nत्वयि तिष्ठतु मे चित्तं न मज्जेत्त्वदनुग्रहात् ४७।\nश्रीभगवानुवाच-\nवचनाऽमृतवर्षेण त्वदीयेन महाशय ।\nसंप्राप्य महतीं तुष्टिं मया सेवकपापिना ४८।\nयदिदं वत्स मे दत्तं त्वया कमलमुत्तमम् ।\nअनेनात्यंततुष्टोऽस्मि भक्तिं गृह्णामि हर्षितः ४९।\nव्यास उवाच-\nइत्युक्त्वा भगवान्विष्णुर्भक्तिग्राही दयामयः ।\nतमालिंगितवान्भक्तं चतुर्भिर्दीर्घबाहुभिः ५० 7.16.50।\nश्रीभगवानुवाच-\nतुष्टोऽस्मि भवतो भक्त्या वत्स चक्रिकसत्तम ।\nयदिदं वत्स मे दत्तं क्षिप्रं भवति निश्चितम् ५१।\nभूयोऽपि तं महाभक्तमालिङ्ग्य परमेश्वरः ।\nतत्रैवांतर्द्दधे विप्र विश्वात्मा विश्वपालकः ५२।\nस चक्रिकोऽतिसंतुष्टो हरिभक्तिपरायणः ।\nपुत्रदारादिकं त्यक्त्वा जगाम द्वारकां पुरीम् ५३।\nतत्र चैवं समासाद्य कृपया कमलापतेः ।\nआयुषोऽन्ते ययौ मोक्षं देवानामपि दुर्ल्लभम् ५४।\nतस्माद्भक्तवशो देवो भक्तिमात्रेण तुष्यति ।\nन च स्तोत्रैर्न वित्तैश्च न तपोभिर्जपेन च ५५।\nफलं यद्यपि चोच्छिष्टं दत्तं तेन द्विजोत्तम ।\nतथापि तुष्टवान्विष्णुर्ज्ञात्वा भक्तिमचञ्चलाम् ५६।\nतस्मान्नारायणो देवः संसारेऽस्मिन्मुमुक्षुभिः ५७।\nये यजंति दृढया किल भक्त्या वासुदेवचरणांबुजयुग्मम् ।\nवासवादिविबुधप्रवरेज्यं ते व्रजन्ति मनुजाः किल मोक्षम् ५८।\nइति श्रीपद्मपुराणे क्रियायोगसारे षोडशोऽध्यायः १६ ।"
  }
]
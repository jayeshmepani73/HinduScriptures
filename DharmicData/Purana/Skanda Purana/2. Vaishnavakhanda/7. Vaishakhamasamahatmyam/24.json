[
  {
    "text": "सूत उवाच-\nएकादश्याः फलं श्रुत्वा सुप्रीतो जैमिनिस्ततः ।\nकृताञ्जलिरुवाचेदं कृष्णद्वैपायनं प्रभुम् १।\nजैमिनिरुवाच-\nविष्णोर्देवस्य माहात्म्यं त्वत्प्रसादाच्छ्रुतं मया ।\nतुलस्या ब्रूहि माहात्म्यं शृण्वतां पापनाशनम् २।\nव्यास उवाच-\nइन्द्राद्यैर्दैवतैः सर्वैस्तुलसी भगवत्यसौ ।\nसंसेव्या सर्वदा विप्र चतुर्वर्गफलप्रदा ३।\nस्वर्गे मर्त्ये च पाताले तुलसी दुर्ल्लभा सताम् ।\nचतुर्वर्गफलप्राप्तिस्तस्यां भक्तिः करोति वै ४।\nयत्रैकस्तुलसीवृक्षस्तिष्ठत्यपि च सत्तम ।\nतत्रैव त्रिदशाः सर्वे ब्रह्मविष्णुशिवादयः ५।\nकेशवः पत्रमध्ये च पत्राग्रे च प्रजापतिः ।\nपत्रवृंते शिवस्तिष्ठेत्तुलस्याः सर्वदैव हि ६।\nलक्ष्मी सरस्वती चैव गायत्री चंडिका तथा ।\nसर्वाश्चान्या देवपत्न्यस्तत्पत्रेषु वंसति च ७।\nइन्द्रो ऽग्नि शमनश्चैव नैरृतिर्वरुणस्तथा ।\nपवनश्च कुबरेश्च तच्छाखायां वसंत्यमी ८।\nआदित्यादि ग्रहाः सर्वे विश्वेदेवाश्च सर्वदा ।\nवसवो मुनयश्चैव तथा देवर्षयोऽखिलाः ९।\nकोटिब्रह्माण्डमध्येषु यानि तीर्थानि भूतले ।\nतुलसीदलमाश्रित्य तान्येव निवसंति वै १०।\nतुलसीं सेवते यस्तु भक्तिभावसमन्वितः ।\nसेवितास्तेन तीर्थाश्च देवा ब्रह्मादयस्तथा ११।\nछिन्दंति तृणजालानि तुलसीमूलजानि ये ।\nतद्देहस्थां ब्रह्महत्यां क्षिणत्ति तत्क्षणाद्धरिः १२।\nग्रीष्मकाले द्विजश्रेष्ठ सुगंधैः शीतलैर्जलैः ।\nतुलसीसेचनं कृत्वा नरो निर्वाणमाप्नुयात् १३।\nचन्द्रातपं वा छत्रं वा तस्यै यस्तु प्रयच्छति ।\nविशेषतो निदाघेषु स मुक्तः सर्वपातकैः १४।\nवैशाखेऽक्षतधाराभिरद्भिर्यस्तुलसीं जनः ।\nसिंचयेत्सोऽश्वमेधस्य फलं प्राप्नोति नित्यशः १५।\nप्रसृतोदकमात्रेण तुलसीं यस्य सेचयेत् ।\nसोऽपि स्वर्गमवाप्नोति सर्वपापविवर्जितः १६।\nकदाचित्तुलसीं दुग्धैः सेचयेद्यो नरोत्तमः ।\nतस्य वेश्मनि विप्रर्षे लक्ष्मीर्भवति निश्चला १७।\nगोमयैस्तुलसीमूलं यः कुर्यादुपलेपनम् ।\nसंमार्जनं च विप्रर्षे तस्य पुण्यफलं शृणु १८।\nरजांसि तत्र यावंति दूरीभूतानि जैमिने ।\nतावत्कल्पसहस्राणि मोदते विष्णुना सह १९।\nप्रदीपं यस्तु संध्यायां स्थापयेत्तुलसीतले ।\nस याति मंदिरं विष्णोः कुलकोटिसमन्वितः २०।\nगोभ्यः श्वभ्यः खरेभ्यश्च मनुष्येभ्यश्च रक्षति ।\nशिशुभ्यस्तुलसीं यस्तु तं रक्षेत्केशवः सदा २१।\nतुलस्यारोपणं यस्तु भक्तितः कुरुते नरः ।\nस मृतः परमं मोक्षं प्राप्नोत्येव न संशयः २२।\nप्रभाते तुलसीं पश्येद्भक्तिमान्यो नरोत्तमः ।\nस विष्णुदर्शनस्यैव फलं प्राप्नोति चाक्षयम् २३।\nतुलसीं प्रणमेद्यस्तु नरो भक्तिसमन्वितः ।\nआयुर्बलं यशोवित्तं संततिस्तस्य वर्द्धते २४।\nतुलसीस्मरणेनैव सर्वपापं विनश्यति ।\nतुलसीस्पर्शनेनैव नश्यंति व्याधयो नृणाम् २५।\nयोऽश्नाति तुलसीपत्रं सर्वपापहरं शुभम् ।\nतच्छरीरांतरस्थायि पापं नश्यति तत्क्षणात् २६।\nतुलसीकाष्ठसंभूतां मालां वहति यो नरः ।\nतद्देहे पातकं नास्ति सत्यमेतन्मयोच्यते २७।\nतुलसीपत्रगलितं यस्तोयं शिरसा वहेत् ।\nगंगायाः स्नानजं पुण्यं लभते नात्र संशयः २८।\nदूर्वाभिरक्षतैः पुष्पैर्नैवेद्यैस्तुलसीं शुभाम् ।\nसमाराध्य नरो भक्त्या विष्णुपूजा फलं लभेत् २९।\nयेनार्चिता भगवती तुलसी कदाचिन्नैवेद्य पुष्पवरधूपघृतप्रदीपैः ।\nधर्मार्थकामपरमामृतदायि विप्राः किं तस्य विष्णुचरणापचितिप्रयोगैः ३०।\nस्थानेषु दोषरहितेषु सुरौघसेव्यामारोपयंति तुलसीं हरितुष्टिकर्त्रीम् ।\nतुष्टो हरिस्त्रिजगतामधिपोऽमुरारिस्तेभ्यो ददाति परमं पदमाशु विप्र ३१।\nयज्ञं व्रतं च पितृपूजनमच्युतार्च्चां दानं यदन्यदपि कर्मशुभं मनुष्याः ।\nकुर्वंति दोषरहिते तुलसीतले च तान्यक्षयाणि सकलानि भवंति नूनम् ३२।\nयद्धर्मकर्मकुरुते मनुजः पृथिव्यां नारायणप्रियतमां तुलसीं विना च ।\nतत्सर्वमेव विफलं भवति द्विजेन्द्र पद्मेक्षणोऽपि न हि तुष्यति देवदेवः ३३।\nयात्रासु पश्यति शुभां तुलसीं पवित्रां यो भक्तिभावसहितो मनुजो हि नूनम् ।\nयात्राफलं सकलमेव हरिप्रसादात्तस्याशु सिद्ध्यति वचः सुदृढं ममैतत् ३४।\nत्यक्त्वा सुगन्धिकुसुमं भुवनैकनाथो मंदारकुन्दनलिनादिकमप्यनंतः ।\nगृह्णाति सद्गुणमयीं तुलसीं प्रमोदैः शुष्कामपि प्रचुरपापविनाशरक्षाम् ३५।\nउत्पाट्य चैव तुलसीं भुवि निक्षिपंति पापाशयाऽमृतलताभ निदानभूताम् ।\nअज्ञानतो नरहरिस्तुलसीप्रियोऽसौ तेषां श्रियं हरति संततमेव सत्यम् ३६।\nमूत्रं पुरीषं तुलसीतलेषु कुर्वंति येऽपि च मलं सततं मनुष्याः ।\nदेवाश्रये संचित पातकानां तेषां हरत्याशु हरिर्धनानि ३७।\nनारायणस्यपूजार्थं चिनोमि त्वां नमोस्तुते ।\nकुसुमैः पारिजाताद्यैर्गंधाद्यैरपि केशवः ३८।\nत्वया विना नैति तृप्तिं चिनोमि त्वामतः शुभे ।\nत्वया विना महाभागे समस्तं कर्म निष्फलम् ३९।\nअतस्तु तुलसी देवि चिनोमि वरदा भव ।\nचयनोद्भव दुःखं ते यद्देवि हृदि जायते ४०।\nतत्क्षमस्व जगन्नाथे तुलसि त्वां नमाम्यहम् ।\nकृताञ्जलिरिमान्मन्त्रान्पठित्वा वैष्णवो जनः ४१।\nकरतालद्वयं दत्वा चिनोति तुलसीदलम् ।\nयथा न कंपते शाखा तुलस्या द्विजसत्तम ४२।\nपत्रस्य चयने देवी भग्नशाखा यदा भवेत् ।\nतदा हृदि व्यथा विष्णोर्ज्जायते तुलसीपतेः ४३।\nशाखाग्रात्पतितं भूमौ पत्रं पत्रं पुरातनम् ।\nतेनापि पूज्यो गोविन्दो मधुकैटभमर्द्दनः ४४।\nकोमलैस्तुलसीपत्रैर्योऽर्चयेदच्युतं प्रभुम् ।\nसर्वं स लभते शीघ्रं यद्यदिच्छति चेतसा ४५।\nजैमिनिरुवाच-\nतुलसीवृक्षसदृशः कोवृक्षोऽस्ति द्विजर्षभ ।\nतमहं ज्ञातुमिच्छामि ब्रूहि सत्यवतीसुत ४६।\nव्यास उवाच-\nयथा प्रियतमा विष्णोस्तुलसी सततं द्विज ।\nतथा प्रियतमा धात्री सर्वपापप्रणाशिनी ४७।\nतुलसीवृक्षमासाद्य या यास्तिष्ठंति देवताः ।\nआमलक्यास्तले तास्ता निवसंति द्विजोत्तम ४८।\nगंगादीनि च तीर्थानि तत्रैव द्विजसत्तम ।\nविष्णुप्रियतमा धात्री पवित्रा यत्र तिष्ठति ४९।\nअशुभं वाशुभं वापि यत्कर्मामलकीतले ।\nक्रियते मानवैर्विंप्र भवेत्तत्सत्यमक्षयम् ५० 7.24.50।\nपवित्रैर्नूतनेः पत्रैर्धात्र्या यः पूजयेद्धरिम् ।\nस मुक्तः पापजालेन सायुज्यं लभते हरेः ५१।\nधात्री च तुलसीदेवी न तिष्ठेद्यत्र जैमिने ।\nस्थानं तदपवित्रं स्यान्न च क्रियाफलं लभेत् ५२।\nन तिष्ठत्याश्रमे यस्य धात्री च तुलसी शुभा ।\nतेन कर्म कृतं सर्वं नूनं गच्छति निष्फलम् ५३।\nधात्र्या तुलस्या हीनं च निलयं यस्य भूसुर ।\nअलक्ष्मीः पातकं सर्वं कलिश्च तेन तोषितः ५४।\nस्थाने तस्मिन्द्विजश्रेष्ठ न धात्री तुलसी न च ।\nश्मशानतुल्यं स्थानं तद्विज्ञेयं तत्वदर्शिभिः ५५।\nधात्री च तुलसी यत्र तिष्ठेत्तत्राखिलाः सुराः ।\nन धात्री तुलसी पत्रं तत्रैवाखिलपातकम् ५६।\nधात्रीफलस्रजं यस्तु पापहर्त्रीं वहेद्बुधः ।\nतस्याश्रित्य तनुं विष्णुः सदा तिष्ठेच्छ्रिया सह ५७।\nधात्रीकाष्ठस्य मालां च यो वहेन्मतिमान्नरः ।\nतस्य देहं समाश्रित्य तिष्ठंति सर्वदेवताः ५८।\nधात्रीफलस्रजं गृह्णन्यत्कर्म कुरुते नरः ।\nतत्सर्वमक्षयं प्रोक्तं शुभं वा यदि वाशुभम् ५९।\nयस्तु धात्रीफलं भुंक्ते मानवोऽखिलतत्ववित् ।\nतद्देहाभ्यंतरस्थायि सर्वं पापं विनश्यति ६०।\nधात्रीफलमयीं मालां यो वहेद्दिवजसत्तम ।\nब्रवीमि शृणु माहात्म्यं सर्वपापहरं परम् ६१।\nश्मशानेऽपि यदा मृत्युस्तस्य स्याद्दैवयोगतः ।\nगङ्गामरणजं पुण्यं संप्राप्नोति न संशयः ६२।\nतं दृष्ट्वा पापिनः सर्वे पापजालैः सुदारुणैः ।\nसद्य एव प्रमुच्यंते जन्मकोटिशतैरपि ६३।\nनित्यं गृह्णाति विप्रेंद्र यो धात्रीफलकर्द्दमम् ।\nदिने दिने लभेत्पुण्यं संप्राप्नोति न संशयः ६४।\nधात्रीतरुं च यो हंति सर्वदेवगणाश्रयम् ।\nस ददाति हरेरंगे घातं नास्त्यत्र संशयः ६५।\nसर्वदेवमयी धात्री विशेषात्केशवप्रिया ।\nसम्यग्वक्तुं गुणं तस्या ब्रह्मणापि न शक्यते ६६।\nधात्र्यास्तुलस्या विदधाति भक्तिं यो मानवो ज्ञातसमस्ततत्वः ।\nभुक्त्वा च भोगान्सकलां स्ततोंऽते स मुक्तिमाप्नोति हरेः प्रसादात् ६७।\nइति श्रीपद्मपुराणे क्रियायोगसारे तुलसीमाहात्म्यं नाम चतुर्विंशोऽध्यायः २४ ।"
  }
]
[
  {
    "text": "जैमिनिरुवाच-\nतीर्थश्रेष्ठमिति प्रोक्तं यत्त्वया पुरुषोत्तमम् ।\nतन्माहात्म्यं गुरो ब्रूहि यदि ते मय्यनुग्रहः १।\nव्यास उवाच-\nपुरुषोत्तमस्य माहात्म्यं समासेन शृणु द्विज ।\nसम्यग्वक्तुं जगत्यस्मिन्कः शक्तो विष्णुना विना २।\nलवणांभोनिधेस्तीरं पुरुषोत्तमसंज्ञितम् ।\nपुरं तद्ब्राह्मणश्रेष्ठ स्वर्गादपि च दुर्ल्लभम् ३।\nस्वयमस्ति पुरे तस्मिन्यतः श्रीपुरुषोत्तमः ।\nपुरुषोत्तममित्युक्तं तस्मात्तन्नामकोविदैः ४।\nक्षेत्रं तद्दुर्ल्लभं विप्र समंताद्दशयोजनम् ।\nतत्रस्थदेहिनो देवैर्दृश्यंते च चतुर्भुजाः ५।\nप्रविशन्वै तु तत्क्षेत्रं सर्वे स्युर्विष्णुमूर्तयः ।\nतस्माद्विचारणा तत्र न कर्त्तव्या विचक्षणैः ६।\nचाण्डालेनापि संस्पृष्टं ग्राह्यं तत्रान्नमग्रजैः ।\nसाक्षाद्विष्णुर्यतस्तत्र चाण्डालो द्विजसत्तम ७।\nतत्रान्नपाचिका लक्ष्मीः स्वयं भोक्ता जनार्द्दनः ।\nतस्मात्तत्रौदनं विप्र दैवतैरपि दुर्ल्लभम् ८।\nहरिभुक्तावशिष्टं यत्पवित्रं भुवि दुर्ल्लभम् ।\nअन्नं ये भुञ्जते लोकास्तेषां मुक्तिर्न दुर्ल्लभा ९।\nब्रह्माद्यास्त्रिदशाः सर्वे तदन्नमतिदुर्ल्लभम् ।\nभुञ्जते नित्यमागत्य मानुषाणां च का कथा १०।\nन यस्य रमते चित्तं तस्मिन्नन्ने सुदुर्ल्लभे ।\nतमेव विष्णुद्वेष्टारं प्राहुः सर्वमहर्षयः ११।\nपवित्रं भुवि सर्वत्र यथा गङ्गाजलं द्विज ।\nतथा पवित्रं सर्वत्र तदन्नं पापनाशनम् १२।\nतदन्नं कोमलं दिव्यं यद्यपि द्विजसत्तम ।\nकृकचस्योदरप्रायं तथाप्यघविदारणे १३।\nपूर्वार्जितानि पापानि क्षयं यास्यंति यस्य वै ।\nभक्तिः प्रवर्तते यस्य तस्मिन्नन्ने सुदुर्ल्लभे १४।\nबहुजन्मार्जितं पुण्यं यस्य यास्यति संक्षयम् ।\nतस्मिन्नन्ने द्विजश्रेष्ठ तस्य भक्तिर्न जायते १५।\nइन्द्रद्युम्नस्य सरसि मार्कंडेयह्रदे तथा ।\nरोहिण्यां च समुद्रे च श्वेतगङ्गाजलेषु च १६।\nस्नानं ये कुर्वते मर्त्या भक्तिभावसमन्विताः ।\nतेषां न विद्यते जन्म पुनरस्मिन्महीतले १७।\nलवणांभोनिधेस्तोयैः पितरस्तर्पिता द्विज ।\nसर्वदुःखविनिर्मुक्ता व्रजंति हरिमंदिरम् १८।\nतीर्थराजः समुद्रो ऽसौ कीर्तितस्तत्वदर्शिभिः ।\nतस्मात्तत्र कृतं कर्म सर्वमेवाक्षयं भवेत् १९।\nपित्रर्चनं तथा दानं भगवच्चरणार्चनम् ।\nजप यज्ञं तथान्यच्च तस्मिन्क्षेत्रे मनोरमे २०।\nयत्कर्म कुरुते मर्त्यो विष्णुप्रीणनहेतवे ।\nसर्वमेवाक्षयं तच्च भवेन्नास्त्यत्र संशयः २१।\nबलभद्रं सुभद्रां च कृष्णं च कमलेक्षणम् ।\nये मानवाः प्रपश्यंति तेषां किंचिन्न दुर्ल्लभम् २२।\nअदृष्ट्वा श्रीजगन्नाथं सुभद्रां च बलं तथा ।\nमोक्षं न लभते मर्त्यः कुर्वन्पुण्यशतान्यपि २३।\nतत्र वेत्रप्रहारेण शरीरं यस्य लोहितम् ।\nतं वंदंते द्विजश्रेष्ठ देवाः शक्रादयोऽखिलाः २४।\nस्थित्वांतरिक्षे शक्राद्याः सर्वदेवगणा द्विज ।\nविमानचारिणोऽन्योन्यं प्रवदंतीति हर्षिताः २५अं।\nकदा मानुष्यमस्मभ्यं दास्यते कमलापतिः ।\nमनुष्य इव गच्छामस्तदा द्रष्टुं हरिं प्रभुम् २६।\nकदा वेत्रप्रहारेण क्षेत्रे श्रीपुरुषोत्तमे ।\nभविष्यंत्यस्मदीयानि लोहितानि वपूंषि च २७।\nवासवाद्याः सुराः सर्वे तस्मिन्क्षेत्रे वरप्रदे ।\nसदा वेत्रप्रहारांश्च वांछंति द्विजसत्तम २८।\nतत्राक्षयवटं ये तु भक्त्या पश्यंति मानवाः ।\nकोटिजन्मार्जितैः पापैर्मुक्ता यांति परां गतिम् २९।\nसुभद्रां बलभद्रं च जगन्नाथमनामयम् ।\nश्वेतं माधवदेवेशं मार्कंडेयह्रदं तथा ३०।\nज्यामेश्वरं हनूमंतं तत्राक्षय्यं वटं द्विज ।\nपश्यंति भक्त्या ये मर्त्यास्तेषां मुक्तिर्हि शाश्वती ३१।\nदोलायमानं गोविन्दं फाल्गुनेमासि तत्र ये ।\nपश्यंति मानवा भक्त्या तेषां पुण्यं निशामय ३२।\nविमुक्ताः सकलैः पापैरंते यांति हरेर्गृहम् ।\nज्ञानं संप्राप्य तत्रैव मोक्षं यांति सुदुर्ल्लभम् ३३।\nचेत्रके मासि वारुण्यां यो जगन्नाथमीक्षते ।\nस मृतः प्रविशेद्देहं जगन्नाथस्य जैमिने ३४।\nवैशाखे चैव शुक्लायामेकादश्यां जगत्पतिम् ।\nतृतीयायां च यः पश्येन्मुक्त एव स मानवः ३५।\nप्रविशेद्यस्तु मनुजो महास्नानं जगत्पतेः ।\nतस्य सिद्ध्यंति विप्रर्षे सर्व एव मनोरथाः ३६।\nब्रह्माद्यास्त्रिदशाः सर्वे स्थित्वाकाशे जगत्पतेः ।\nमहास्नानं प्रपश्यंति भक्तिभावसमन्विताः ३७।\nमहाज्येष्ठ्यां च विप्रर्षे जगन्नाथमनामयम् ।\nआलोक्य लभते मर्त्यो विष्णोस्तत्परमं पदम् ३८।\nगुंडिकामण्डपं यांतमाषाढे कमलापतिम् ।\nबलभद्रं च यः पश्येत्स मुक्तो नात्र संशयः ३९।\nयः पश्यति जगन्नाथं रथस्थं कमलेक्षणम् ।\nतस्य नास्ति पुनर्जन्म संसारे सर्वदुःखदे ४०।\nरथारूढां सुभद्रां च भक्त्या पश्यंति मानवाः ।\nछिनत्ति भगवांस्तस्य दुःखदं भवबंधनम् ४१।\nअपुत्रा मृतपुत्रा च या सुभद्रां प्रपश्यति ।\nबह्वपत्या जीववत्सा सा नारी भवति द्विज ४२।\nदुर्भगा काकवंध्या वा सुभद्रां या प्रपश्यति ।\nसा स्वामिसुभगा नारी बह्वपत्या भवेत्खलु ४३।\nगुंडिकामंडपस्थं च कृष्णं पश्यति यः पुमान् ।\nबलभद्रं सुभद्रां च स याति परमं पदम् ४४।\nरोगी दुःखी च यः पश्येद्गुण्डिकामंडपे हरिम् ।\nरोगाच्छोकाच्च सहसा जैमिने स प्रमुच्यते ४५।\nयस्त्वपुत्रो जगन्नाथं गुंडिकामण्डपे स्थितम् ।\nपश्येत्स च द्विजश्रेष्ठ पुत्रं प्राप्नोति वैष्णवम् ४६।\nविद्यार्थी लभते विद्यां धनार्थी लभते धनम् ।\nदारार्थी लभते दारान्मोक्षार्थी मोक्षमाप्नुयात् ४७।\nभ्रष्टराज्यो नृपो यस्तु हरिं पश्यति भक्तितः ।\nगुंडिकामंडपे विप्र निजराज्यं लभेत सः ४८।\nशत्रुभिर्वर्जितो यस्तु गुंडिकामंडपे हरिम् ।\nभक्त्या पश्यति विप्रर्षे तस्य नश्यंति शत्रवः ४९।\nगुंडिकामंडपे पश्येद्यो राजपीडितो भृशम् ।\nस सद्य एव राजानं स्वकीयं वशमानयेत् ५० 7.18.50।\nसर्वासामेव यात्राणां गुंडिका प्रवरा मता ।\nतस्मात्स मानवैः कार्या त्यक्त्वा कार्यशतान्यपि ५१।\nशयने च तथोत्थाने तस्मिन्क्षेत्रे मनोरमे ।\nहरिं पश्यति यो मर्त्यः स देवैरपि पूज्यते ५२।\nपुरुषोत्तममाहात्म्यं वक्तुं शक्नोति कः क्षितौ ।\nयस्य प्रवेशमात्रेण नरो नारायणो भवेत् ५३।\nबहुनात्र किमुक्तेन संक्षेपादुच्यते मया ।\nसर्वेषामेव तीर्थानां वरिष्ठं पुरुषोत्तमम् ५४।\nसंसारसिन्धुमतिनिम्नमिमं तितीर्षुः क्लेशप्रदं विषमपापगणाश्रयं यः ।\nक्षेत्रे समस्तसुखदे पुरुषोत्तमाख्ये पश्येदमुं सुरवरं पुरुषोत्तमं च ५५।\nइति श्रीपद्मपुराणे क्रियायोगसारे पुरुषोत्तममाहत्म्यंनाम अष्टादशोऽध्यायः १८ ।"
  }
]
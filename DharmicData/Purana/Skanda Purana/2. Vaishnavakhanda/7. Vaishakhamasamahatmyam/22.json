[
  {
    "text": "जैमिनिरुवाच-\nगङ्गायाः शुभ माहात्म्यं विष्णुपूजाफलं तथा ।\nअन्नदानस्य माहात्म्यं जलदानस्य चोत्तमम् १।\nविप्रपादोदकस्यापि माहात्म्यं पापनाशनम् ।\nत्वत्प्रसादाच्छ्रुतं सर्वं सेतिहासं गुरो मया २।\nइदानीं मुनिशार्दूल श्रोतुमिच्छामि सादरम् ।\nएकादश्याः फलं सर्वं सर्वपातकनाशनम् ३।\nकस्मादेकादशी श्रेष्ठा तस्याः को वा विधिः स्मृतः ।\nकदाचित् क्रियते किं वा फलं तस्या वदस्व मे ४।\nका वा पूज्यतमा तत्र देवता सद्गुणार्णव ।\nअकुर्वतः स्यात्को दोषस्तन्मे वक्तुमिहार्हसि ५।\nव्यास उवाच-\nएकादश्याः फलं सर्वं वक्तुं नारायणादृते ।\nशक्नोति नान्यो विप्रर्षे तस्माद्वच्मि समासतः ६।\nसृष्ट्वादौ पुरुषश्रेष्ठः संसारं सचराचरम् ।\nसर्वेषां दमनार्थाय सृष्टवान्पापपूरुषम् ७।\nद्विजातिहत्यामूर्द्धानं मदिरापानलोचनम् ।\nस्वर्णस्तेयं च वदनं गुरुतल्पगतिः श्रुतिः ८।\nस्त्रीहत्या नासिकं चैव गोहत्यादोष बाहुकम् ।\nन्यासापहारण ग्रीवं भ्रूणहत्या गलं तथा ९।\nपरस्त्रीगतबुक्काग्रं सुहृल्लोकवधोदरम् ।\nशरणापन्नहत्यादि नाभिगर्तावधिं कटिम् १०।\nगुरुनिंदा सक्थिभागं कन्याविक्रय शेफसम् ।\nविश्वासवाक्यकथनं पायुं प्रीतिवधांघ्रिकम् ११।\nउपपातकरोमाणं महाकायं भयंकरम् ।\nकृष्णवर्णं पिंगनेत्रं स्वाश्रयात्यंतदुःखदम् १२।\nतं दृष्ट्वा पापपुरुषमत्युग्रं पुरुषोत्तमम् ।\nसदयश्चिंतयामास प्रजाक्लेशहरः प्रभुः १३।\nसृष्टोऽयं दुर्जनः क्रूरः स्वाश्रयक्लेशदायकः ।\nप्रजानां दमनार्थाय सृजाम्येतस्य कारणम् १४।\nअथासौ भगवान्विष्णुर्बभूव स्वयमंतकः ।\nससर्ज रौरवादींश्च निरयान्पापिदुःखदान् १५।\nपापं यः सेवते मूढो न याति परमं पदम् ।\nयमाज्ञया व्रजेत्तत्र नरकं रौरवादिकम् १६।\nएकदा भगवान्विष्णुः प्रजानां दुःखनाशनः ।\nवैनतेयं समारुह्य जगाम यममंदिरम् १७।\nतं दृष्ट्वा जगतामीशं नारायणमनामयम् ।\nधूपाद्यैः पूजयामास भास्करिस्तुष्टमानसः १८।\nयमेनाभ्यर्चितो विष्णुः सर्वलोकैकनायकः ।\nउवास द्विजशार्दूल पीठे कनकनिर्मिते १९।\nतत्रोपविष्टो भगवान्यमेन सह दैत्यहा ।\nशुश्राव क्रंदनं ध्यानं दक्षिणस्यां दिशि प्रभो २०।\nअथासौ कमलाकांतो विस्मयाविष्टमानसः ।\nउवाचेति यमं तेषां कुतोऽयं क्रंदनध्वनिः २१।\nयम उवाच-\nदेवपातकिनो मर्त्या निरयेऽत्यंतदुःखदे ।\nस्वहस्तार्जितदोषेण सीदंति च ममालये २२।\nपापवृक्षफलं विष्णो भोक्तुमत्यंतदुःखदम् ।\nरुदंति पापिनस्तस्मात्तेषां ध्वनिरसौ महान् २३।\nइत्युक्तः सूर्यपुत्रेण कृष्णः कमललोचनः ।\nजगाम सहसा तत्र पापवंतो रुदंति ते २४।\nतान्दृष्ट्वा पापिनो मर्त्यान्रौरवादिषु संस्थितान् ।\nभगवांश्चिंतयामास हृदिजातदयः प्रभुः २५।\nमया सृष्टाः प्रजाः सर्वा दोषेण निजकर्मणाम् ।\nमयि स्थितेऽपि नरके सीदंत्येकांतदुःखदे २६।\nएतच्चान्यच्च विप्रेन्द्र विचिंत्य करुणामयः ।\nबभूव सहसा तत्र स्वयमेकादशी तिथिः २७।\nततस्तान्पापिनः सर्वान्कारयामास तच्छ्रुतम् ।\nते च सर्वे परं धाम ययुर्गलितकल्मषाः २८।\nतस्मादेकादशीं विष्णोमूर्तिं विद्धि परात्मनः ।\nसमस्तदुष्कृतिश्रेष्ठं व्रतानां व्रतमुत्तमम् २९।\nएकादशीं तिथिं कृत्वा पावयंतीं जगत्त्रयम् ।\nशंकितः पापपुरुषो विष्णुं स्तोतुमुपाययौ ३०।\nततो बद्धाञ्जलिर्भक्त्या स पापपुरुषो द्विज ।\nतुष्टाव कमलाकांतं भगवंतं जनार्दनम् ३१।\nतस्यस्तवं समाकर्ण्य प्रसन्नः परमेश्वरः ।\nउवाचाहं प्रसन्नोऽस्मि किंतेऽभिमतमुच्यताम् ३२।\nपापपुरुष उवाच-\nसृष्टो भगवता विष्णो निजानुग्रहदुःखदः ।\nएकदश्याः प्रभावेण क्षयं प्राप्नोमि सांप्रतम् ३३।\nमृते मयि जगत्यस्मिन्सर्वे ते च शरीरिणः ।\nभविष्यंति विनिर्मुक्ता भवबंधैः शरीरिणः ३४।\nसर्वेषु च विमुक्तेषु देहिश्रेष्ठेषु पूरुषम् ।\nसंसारकौतुकागारे कैस्त्वं क्रीडिष्यसे प्रभो ३५।\nक्रीडितुं यदि ते वांछा जगत्कौतुकमंदिरे ।\nएकादशी तिथि भयात्तदा मां त्राहि केशव ३६।\nअन्यैः पुण्यसहस्रैस्तु मां हंतुं न हि शक्यते ।\nशक्नोत्येकादशी पुण्या मां हंतुं वरदो भव ३७।\nमनुष्यपशुकीटेषु तथाऽन्येषु च जंतुषु ।\nपर्वतेषु च वृक्षेषु स्थानेषु च जलेषु च ३८।\nनदीषु च समुद्रेषु वनेषु प्रांतरेषु च ।\nस्वर्गे मर्त्ये च पाताले देवगंधर्वपक्षिषु ३९।\nएकादशीतिथि भयाद्भूयान्विष्णो पलायितः ।\nकुत्रापि निर्भयस्थानं न च तेन च कुत्रचित् ४०।\nकोटिब्रह्माण्डमध्येषु देवदेव सनातन ।\nएकादश्यां तिथौ स्थातुं मया स्थानं न लभ्यते ४१।\nएकादश्यामहं कुत्र वत्स्यामि निर्भयः प्रभो ।\nतन्मे कथय देवेश त्वयासृष्टोऽस्म्यहेतुकः ४२।\nव्यास उवाच-\nइत्युक्त्वा पापपुरुषः क्लेशनाशनमच्युतम् ।\nभूमौ निपत्य चक्रंद स्रवद्वाष्पविलोचनः ४३।\nततः प्रहस्य भगवान्मधुकैटभमर्दनः ।\nएकादशी भयात्त्रस्तमुवाच पापपूरुषम् ४४।\nश्रीभगवानुवाच-\nउत्तिष्ठ पापपुरुष त्यज शोकं मुदं कुरु ।\nएकादश्यां तिथौ यत्र तव स्थानं वदामि ते ४५।\nएकादश्यां समायांत्यां प्रपुनन्त्यां जगत्त्रयम् ।\nस्थातव्यमन्नमाश्रित्य भवता पापपूरुषः ४६।\nअन्नमाश्रित्य तिष्ठंतं भवंतं पापपूरुषम् ।\nन हनिष्यति मन्मूर्तिरियमेकादशी तिथिः ४७।\nततो देवोऽपि विप्रर्षे तत्रैवांतर्हितोऽभवत् ।\nकृतार्थः पापपुरुषो ययौ च स यथागतः ४८।\nतस्मादन्नं न भोक्तव्यं कदाचिदपि सत्तमैः ।\nआत्मनो हितमिच्छद्भिः संप्राप्ते हरिवासरे ४९।\nसंसारे यानि पापानि तान्येवैकादशीदिने ।\nअन्नमाश्रित्य तिष्ठंति श्रीमन्नारायणाज्ञया ५० 7.22.50।\nकुर्वतां सर्वपापानि नरकान्निष्कृतिर्भवेत् ।\nयेचान्नं भुञ्जतेऽत्रापि ते ज्ञेयाः पापिनां वराः ५१।\nभूयोभूयो दृढं वच्मि श्रूयतां श्रूयतां जनाः ।\nन भोक्तव्यं न भोक्तव्यं न भोक्तव्यं कदाचन ५२।\nब्रह्मक्षत्रियविट्शूद्रैरन्यैश्च द्विजसत्तम ।\nसर्वैरेकादशी कार्या चतुर्वर्गफलप्रदा ५३।\nअष्टादशनिमेषास्तु काष्ठा प्रोक्ता मनीषिभिः ।\nक्षणं त्रिंशत्कलाभिः स्यान्मुहूर्तो द्वादशक्षणैः ।\nत्रिंशन्मुहूर्ता लोकानामहोरात्रः प्रकीर्तितः ५५।\nतैः पंञ्चदशभिः पक्षो विज्ञेयो द्विजसत्तम ।\nपक्षाभ्यां शुक्लकृष्णाभ्यां मासस्तु परिकल्पितः ५६।\nतस्मिन्मासे द्विजश्रेष्ठ पक्षयोः शुक्ल कृष्णयोः ।\nमहापातकयुक्तोऽपि करोत्येकादशीं यदि ५७।\nसर्वपापविनिर्मुक्तो विष्णुलोकमवाप्नुयात् ।\nमाता न प्रोच्यते माता माता ह्येकादशी तिथिः ५८।\nइहैव पालयेन्माता सर्वत्रैकादशी तिथिः ।\nएकादशीव्रतं त्यक्त्वा व्रतमन्यत्करोति यः ५९।\nस्वकरस्थं मणिं त्यक्त्वा लोष्ठं गृह्णाति मूढधीः ।\nएकादशीव्रतं यैस्तु कृतं भक्तिसमन्वितैः ६०।\nतैस्तु यज्ञा कृताः सर्वे व्रतानि सकलानि च ।\nएकादश्यां च भुञ्जन्ति ये मोहात्पापिनो नराः ६१।\nशुक्लायां वापि कृष्णायां तेषां रुष्टः सदा हरिः ।\nतेन धर्माः कृताः सर्वे लङ्घिता येन सा तिथिः ६२।\nयथा समस्तदेवानां श्रेष्ठो विष्णुः प्रकीर्तितः ।\nतथा सर्वव्रतानां च श्रेष्ठमेकादशी व्रतम् ६३।\nआदित्यानां यथा सूर्यो नक्षत्राणां यथा शशी ।\nतथा सर्वव्रतश्रेष्ठं प्रोक्तमेकादशीव्रतम् ६४।\nवृक्षाणां च यथाश्वत्थो वेदानां साम कीर्तितम् ।\nतथा सर्वव्रतश्रेष्ठं प्रोक्तमेकादशीव्रतम् ६५।\nकवीनामुशना श्रेष्ठो वर्णानां ब्राह्मणो यथा ।\nतथा सर्वव्रतश्रेष्ठं प्रोक्तमेकादशीव्रतम् ६६।\nव्यासः श्रेष्ठो मुनीनां च देवर्षीणां च नारदः ।\nतथा व्रतानां सर्वेषां श्रेष्ठमेकादशीव्रतम् ६७।\nयथा समस्तदानानामन्नदानं वरं स्मृतम् ।\nतथा सर्वव्रतश्रेष्ठं प्रोक्तमेकादशीव्रतम् ६८।\nयथा पुण्यसमं मित्रं नास्ति शास्त्रसमो गुरुः ।\nतथैवैकादशी तुल्यं व्रतं नास्ति जगत्त्रये ६९।\nइन्द्रियाणां यथा श्रेष्ठं मनः प्रोक्तं मनीषिभिः ।\nमासानां कार्तिकः श्रेष्ठः पाण्डवानां यथार्जुनः ७०।\nयथा समस्तशास्त्राणां श्रेष्ठा वेदाः प्रकीर्तिताः ।\nतथा व्रतानां प्रवरं स्मृतमेकादशीव्रतम् ७१।\nवेदागमपुराणेषु शास्त्रेष्वन्येषु च द्विज ।\nकुत्राप्येकादशीतुल्यं व्रतं प्रोक्तं न कोविदैः ७२।\nनिर्भया मानवाः सर्वे तिष्ठंति क्षितिमण्डले ।\nएकादशीव्रतं कृत्वा किं करिष्यति भास्करिः ७३।\nएकामेकादशीं सम्यक्कुर्वतां किंकरो यमः ।\nएकादशीव्रतं तस्मात्कर्तव्यं हि शुभप्रदम् ७४।\nएकादशीव्रतविधिं संक्षेपात्कथयाम्यहम् ।\nसमाहितमना भूत्वा शृणु सत्तम जैमिने ७५।\nदशम्यां प्रातरुत्थाय कर्तव्यं दंतधावनम् ।\nततस्तैलादृते स्नानं कर्तव्यमन्नवर्जनैः ७६।\nततो विष्णुं समभ्यर्च्य पाद्याद्यैर्जगदीश्वरम् ।\nहरिध्यानपरो भूत्वा एकभोजनमाचरेत् ७७।\nआमिषं लवणं चैव तथा मांसं मसूरकम् ।\nबृहन्माषं तथा शाकं दशम्यां परिवर्जयेत् ७८।\nद्विर्भोजनं परान्नं च मधूनि मैथुनं तथा ।\nभोजनं कांस्यपात्रेषु दशम्यां परिवर्जयेत् ७९।\nनिम्बपत्रं च वृंताकं दग्धं जंबीरमेव च ।\nघृतहीनं तथा गव्यं दशम्यां परिवर्जयेत् ८०।\nअत्यन्तभोजनं चैव अत्यन्ताशनभोजनम् ।\nतांबूलभक्षणं चैव दशम्यां परिवर्जयेत् ८१।\nदशम्यां यानि वस्तूनि निषिद्धानि द्विजोत्तम ।\nद्वादश्यामपि तान्येव निषिद्धानि न संशयः ८२।\nदशम्यां विप्रशार्दूल द्वादश्यामपि वैष्णवः ।\nसम्यग्व्रतफलप्रेप्सुर्न कुर्यान्निशि भोजनम् ८३।\nअतो हविष्यं कृत्वा तु दशम्यां सत्वरो व्रती ।\nअपराह्णे पुनः कुर्याद्विधिना दंतधावनम् ८४।\nसायं देवालयं गत्वा गृहीत्वा कुसुमाञ्जलिम् ।\nकेशवं मनसा ध्मायन्मंत्रमेतमुदीरयेत् ८५।\nएतद्गृहीतं गोविंद मया त्वत्पुरतो व्रतम् ।\nसिद्धिं गच्छतु निर्विघ्नं तव पादानुकंपया ८६।\nअतिचंचलचित्तोऽहं लोभमोहमयो नरः ।\nशक्नोम्येतद्व्रतं कर्तुं किं तवानुग्रहादृते ८७।\nइमौ मंत्रौ पठित्वा तु तमेव कुसुमांजलिम् ।\nदत्वा नारायणायाथ दंडवत्प्रणमेद्भुवि ८८।\nतस्मिन्नेव गृहे विष्णोर्विष्णुस्मरणतत्परः ।\nकुशेन शय्यामास्तीर्य भूमौ शयनमाचरेत् ८९।\nततः प्रभाते विमले न कुर्याद्दंतधावनम् ।\nकल्लोलैर्मुखशुद्धिं तु कुर्याद्द्वादशभिर्बुधः ९०।\nनित्यक्रियां प्रकुर्वीत विष्णुपूजादिकक्रियाम् ।\nततो निशायां विप्रेन्द्र सकलैर्व्रतिभिर्जनैः ९१।\nएकत्र जागरं कुर्यात्पुरतो जगतांपतेः ।\nसमातृकः सभार्यश्च सभ्राता सपिता तथा ९२।\nतथा सपुत्रमित्रश्च कुरुते जागरं हरेः ।\nस तिष्ठेद्विष्णुभवने चिरं व्रतकरो द्विज ९३।\nशङ्खचक्रादिकं चित्रं यो लिखेद्विष्णुमंदिरे ।\nबहुजन्मकृतं पापं हरेत्तस्य जनार्दनः ९४।\nतंडूलचूर्णपंकेन विष्णोरायतनेषु च ।\nअन्यैर्वन्यैश्च वा चित्रं लिखेत्तस्य फलं शृणु ९५।\nपुत्रपौत्रप्रपौत्रैश्च भुङ्क्ते च सकलं शुभम् ।\nशेषे विष्णुपुरं गत्वा तत्र मोक्षमवाप्नुयात् ९६।\nवासरे कमलाभर्तुर्ध्वजारोपणकृन्नरः ।\nउद्धृत्य कोटिपुरुषान्नारायणपुरं व्रजेत् ९७।\nपताकावल्लिभिर्युक्तं विष्णोरायतनं जनः ।\nमण्डयत्यवनीपालः स लभेत्प्रतिजन्मनि ९८।\nपताकाप्रचलंती च यावद्भवति वायुना ।\nतत्कर्तुः पातकं सर्वं तावदेव विनश्यति ९९।\nपताकावलयाः प्राज्ञैर्नानावर्णा हरेर्गृहे ।\nस्थापितव्याः परं स्थानमिच्छद्भिर्हरिवासरे १०० 7.22.100।\nविष्णोः शिरसि यच्छत्रं धत्ते चारुतरं जनः ।\nप्रतिजन्मनि विप्रर्षे क्षत्त्री भवति स क्षितौ १०१।\nवासरे वासुदेवस्य पुष्पमंडपकृन्नरः ।\nप्रतिपुष्पं लभेत्पुण्यं वाजिमेधशतोत्तरम् १०२।\nवासुदेवदिने पुष्पैः सुंगधैर्मंडयन्बुधः ।\nयत्नादपि च कर्तव्यं चतुर्वर्गफलाप्तये १०३।\nयो वस्त्रगृहनिर्माणं कुरुते हरिवासरे ।\nस सौधवासी विप्रर्षे भवति त्रिदशालये १०४।\nनिर्माय वस्त्रभवनं तत्र बध्नाति मानवः ।\nश्वेतं वा लोहितं वापि कृष्णं वासोऽच्युतप्रियः १०५।\nशालिग्रामशिलां तत्र प्रतिमां वा श्रियःपतेः ।\nपञ्चामृतेन संस्नाप्य स्थापयेद्भक्तितो व्रती १०६।\nआदौ स्वस्त्ययनं कुर्यात्संकल्पं च तथा बुधः ।\nयत्नादपि च कर्तव्यं चतुर्वर्गफलाप्तये १०७।\nभूतशुद्धिं निजां विप्र विधानं शास्त्रभाषितैः ।\nततश्चैकमना भूत्वा गृहीत्वा पुष्पमुत्तमम् १०८।\nध्यायन्नारायणं देवं हृदयांभोजवासिनम् ।\nआसीनं हेमपीठे च तथा मणिमयेऽपि च १०९।\nआसीनं हेमपीठे मणिमयज्वलनालंकृतं क्रीडवेशं बिभ्रल्ले।\nखोज्ज्वलाभ्रद्युतिरुचिरतनुं दीर्घदोर्भिश्चतुर्भिः ।\nनित्यं विभ्राजमानं सकलकरलयैः सायुधैः पद्मनेत्रैः ।\nपश्यंतं श्रीमुखं तच्छ्रमनुदमनिशं तं भजेऽपाङ्गदृष्ट्या ११०।\nआगच्छ भगवन्देवसहितः श्रीपतेः प्रिय ।\nकर्तव्या हि मया भक्त्या सपर्यास्मिन्व्रते तव १११।\nसर्वलक्षणसंपन्न लक्ष्म्या सह जगद्गुरो ।\nअस्मिन्वरासने तिष्ठ यावत्पूजां करोमि ते ११२।\nसमस्तलोकविख्यात कीर्ते नारायणप्रभो ।\nकच्चित्ते कुशलं सर्वं सर्वं वद सुरार्चित ११३।\nपाद्यं गृहाण देवेश नारायणसुवासितम् ।\nपादद्वयरजोहारि पवित्रमतिशीतलम् ११४।\nअर्घ्यं ददामि ते विष्णो दूर्वापल्लवसंयुतम् ।\nअखंडतंडुलोपेतं पुंडरीकनिभेक्षण ११५।\nइदमाचमनीयं ते सुपवित्रं ददाम्यहम् ।\nगृहाण परमानंद परमानंदवर्द्धनम् ११६।\nमया दत्तेन गंधेन जरासंधविनाशन ।\nतवास्तु भूषितं गात्रं लक्ष्मीनाथ सुगंधिना ११७।\nददाम्यहं पवित्रार्थं जगतामादिकारकम् ।\nइदमाचमनं देव तद्गृहाण सुरेश्वर ११८।\nसृष्टोऽयं विधिना पूर्वं देवानां तुष्टिवृद्धये ।\nअतस्तुभ्यं सुरश्रेष्ठ धूपोऽयं दीयते मया ११९।\nतमसः स्तोमसंहर्ता घृतपूर्णो जनार्दन ।\nतवास्तु प्रीतये देव एष दीपो जनार्दन १२०।\nसोत्तरीयमिदं वस्त्रं बस्तिश्रोणिसुशोभनम् ।\nददाम्यहं ते देवेश सोपवीतं जगद्गुरो १२१।\nअन्नं चतुर्विधं स्वादुरसैः षड्भिः समन्वितम् ।\nमया निवेदितं भक्त्या गृहाण परमेश्वर १२२।\nमुखदुर्गन्धहरणं कर्पूरखदिरान्वितम् ।\nगृहाण विष्णो तांबूलं कैवल्यद महामते १२३।\nविधिनानेन गोविन्दमुपहारैरनुत्तमैः ।\nपूजयेत्संवृतो भक्त्या प्रहरेषु चतुर्ष्वपि १२४।\nनानोपहारान्हरये यो यच्छेद्धरिवासरे ।\nवित्तशाठ्यं न कर्तव्यं कर्मणां फलमिच्छता १२५।\nततस्तु व्रतिभिः सर्वैर्नारायणपरायणैः ।\nनिशि जागरणं कार्य्यं नृत्यगीतस्तवादिभिः १२६।\nप्रदक्षिणं द्विजश्रेष्ठ नामानि कमलापतेः ।\nसर्वपापविनाशीनि स्मर्तव्यानि व्रते रतैः १२७।\nस्फुरंतं प्रतिवक्त्रेभ्यो हरिनामध्वनिं जनाः ।\nशृण्वंति ते विमुक्ताः स्युर्महद्भिः पापसंचयैः १२८।\nन पाखंण्डजनालापः कर्तव्यो हरिवासरे ।\nपाखंडालापमात्रेण सर्वधर्मो विनश्यति १२९।\nनारायणयशोगीतं प्रतिकंठं विनिःसृतम् ।\nश्रुत्वा मूढा न तृप्यंति श्वानो वीणाक्वणं यथा १३०।\nसंतो हर्षं समायांति श्रुत्वा गीतं जगत्पतेः ।\nसमस्तपापविध्वंसि वीणाक्वाणं यथा मृगाः १३१।\nगायंतं हरिगीतानि नृत्यंति नृत्यमुत्तमम् ।\nतृप्यंति व्रतिनो दृष्ट्वा तृप्यंति कमलापतेः १३२।\nव्रतिनो येन तृप्यंति विष्णोरायतने द्विज ।\nप्रतिजन्मनि वै तेषां पशुता शाश्वती भवेत् १३३।\nन ये गीतानि गायंति व्रतिनो हरिवासरे ।\nविहीना वचनैस्ते च भ्रमंति प्रतिजन्मनि १३४।\nमृदंगादीनि वाद्यानि कर्तव्यानि हरेः पुरः ।\nयतो वाद्यैर्भवेत्तुष्टो भगवान्मधुसूदनः १३५।\nकुर्वंति जागरं विष्णोर्वेदाध्ययनमुत्तमम् ।\nपुराणपठनं वापि कर्तव्यं वैष्णवैर्जनैः १३६।\nरामायणं भागवतं भारतं व्यासभाषितम् ।\nअन्यानि च पुराणानि पाठ्यानि हरिवासरे १३७।\nये पठंति पुरो विष्णोर्ये शृण्वन्ति हरेर्दिने ।\nप्रत्यक्षरे लभंते ते कपिलादानजं फलम् १३८।\nनिशि जागरणं कुर्यात्सानंदो वैष्णवो जनः ।\nजितनिद्रो भवेत्सम्यग्ध्यायते केशवं हृदा १३९।\nप्रदक्षिणाकारतया भूयोभूयो हरेर्द्दिने ।\nनिपत्य दण्डवद्भूमौ प्रणमेच्च जनार्द्दनम् १४०।\nततः प्रभाते विमले कृतपंचमहाध्वरः ।\nहरिं संस्नाप्य दुग्धेन पूजयेद्भक्तिमान्व्रती १४१।\nव्रतस्य दक्षिणां दद्यान्निजशक्त्या द्विजन्मने ।\nततस्तु द्वादशीमध्ये व्रती पारणमाचरेत् १४२।\nपारणं कुरुते यस्तु विलंघ्य द्वादशीतिथिम् ।\nजन्मकोट्यर्जितं पुण्यं तस्य चैव विनश्यति १४३।\nद्वादशीतिथिमध्ये तु कर्तव्यं पारणं बुधैः ।\nन कदाचित्त्रयोदश्यां व्रतस्य फलमिच्छुभिः १४४।\nउपवासदिने विप्र निशायामपि वैष्णवः ।\nउपवासफलप्रेप्सुर्यत्नात्स्वापं विवर्जयेत् १४५।\nविना जागरणं नूनमुपवासो निरर्थकः ।\nअतो जागरणं कार्य्यमुभयोरपि पक्षयोः १४६।\nएकादशीव्रतं येन विधिनानेन कुर्वते ।\nसत्यं सत्यं द्विजश्रेष्ठ सर्वे ते मोक्षगामिनः १४७।\nजन्ममृत्युहरणैकनिदानं सेंद्र देवनिकरैरपि कार्यम् ।\nवासुदेवदिवसव्रतसारं जैमिने त्वमनिशं कुरु यत्नात् १४८।\nइति श्रीपद्मपुराणे क्रियायोगसारे एकादशीमाहात्म्ये द्वाविंशोऽध्यायः २२ ।"
  }
]
[
  {
    "text": "श्रीव्यास उवाच-\nभूय एव प्रवक्ष्यामि गङ्गामाहात्म्यमुत्तमम् ।\nतच्छ्रुत्वा मानवाः सर्वे सर्वान्कामानवाप्नुयुः १।\nयेन नाचरितं स्नानं गङ्गायां लोकमातरि ।\nआलोक्य तन्मुखं सद्यः कर्त्तव्यं सूर्यदर्शनम् २।\nप्रभाते यः स्मरेद्भक्त्या गङ्गा इत्यक्षरद्वयम् ।\nतस्य नश्यंति पापानि तमोवदरुणोदये ३।\nन दृष्टा येन सरितां प्रवरा जह्नुकन्यका ।\nतस्याग्राह्याणि सर्वाणि अन्नादि सलिलानि च ४।\nशरीराणि परित्यज्य गङ्गास्नानं प्रकुर्वताम् ।\nगात्राण्यायान्ति पापानि गङ्गास्नानमकुर्वताम् ५।\nअहो चित्रमहो चित्रमहोचित्रमिदं पुनः ।\nपतंति नरके मूढा गङ्गानाम्निस्थिते सति ६।\nशिरसा यो वहेद्भक्त्या गङ्गाम्भः कणिकामपि ।\nस मुच्यते महापापैर्ब्रह्महत्यादिभिर्द्विजः ७।\nललाटे दृश्यते यस्य गङ्गासैकतमुत्तमम् ।\nस पुण्यात्मा जगत्सर्वं पुनाति नात्र संशयः ८।\nगङ्गातीरात्समायांतं यः पश्येत्परमादरैः ।\nसोऽश्वमेधसहस्राणि फलं प्राप्नोति मानवः ९।\nगङ्गातीरमहं यामि त्वमागच्छेति वक्ति यः ।\nतस्य विष्णुः प्रसन्नात्मा सर्वान्कामान्प्रयच्छति १०।\nगंगेति नाम संस्मृत्य यस्तु कूपजलेऽपि च ।\nकरोति मानवः स्नानं गङ्गास्नानफलं लभेत् ११।\nगङ्गाम्भः शीकरं यस्तु संमितं सर्षपस्य च ।\nप्राप्नोति मृत्युकालेषु स गच्छेत्परमं पदम् १२।\nअत्रैव शृणु विप्रर्षे इतिहासं पुरातनम् ।\nयस्य श्रवणमात्रेण गङ्गादेवी प्रसीदति १३।\nआसीत्त्रेतायुगे विप्रो धर्मस्वो नाम धार्मिकः ।\nशांतो दांतो दयायुक्तो वेदवेदाङ्गपारगः १४।\nसत्यवादी क्रोधहीनो हिंसाहीनो जितेन्द्रियः ।\nसर्वभूतहितैषी च योगाभ्यसरतः सदा १५।\nसंसारसागरं तर्त्तुं स विप्रो वैष्णवो जनः ।\nपूजयामास देवेशं क्रियायोगेन केशवम् १६।\nकदाचित्प्राप्य पुण्याहं स च विप्रर्षभो द्विज ।\nजगाम जाह्नवीतीरं मुमुक्षुः स्नानहेतवे १७।\nतत्र गंगांभसि स्नात्वा कृत्वा च तर्पणादिकम् ।\nगृहं गंतुं मनश्चक्रे गंगांभः कर्त्तरीं वहन् १८।\nतस्मिन्काले ततो विप्र वैश्यो रत्नकराह्वयः ।\nकृत्वा वाणिज्यमायांतं सकलैः किंकरैर्वृतः १९।\nतस्यैकः किंकरो विप्रः कालकल्प इति स्मृतः ।\nदंडहस्तः समायातो विहिताखिलपातकः २०।\nअथवर्त्मश्रमश्रांतस्तस्य रत्नकरस्य च ।\nसुष्वापैको बलीवर्द्दः पथि ब्राह्मणसत्तम २१।\nपथि स्वपंतं तं दृष्ट्वा कालकल्पो वृषं ततः ।\nदण्डेन ताडयामास बाहुधाऽत्यंतनिर्द्दयः २२।\nतद्दण्डघातजनितक्रोधेन वृषभेन सः ।\nविषाणाभ्यां सुतीक्ष्णाभ्यां समुत्थाय विदारितः २३।\nतच्छृङ्गद्वयनिर्भिन्नवक्षाः स गतलोचनः ।\nतत्सन्निधिं दयायुक्तो धर्मस्तु त्वरितो ययौ २४।\nततः कर्णात्समादाय तुलसीपत्रमुत्तमम् ।\nगङ्गाम्भः शीकरैर्दिव्यैः सिक्तोसौ तेन धीमता २५।\nगतप्राणं समालोक्य स विप्रः परमार्थवित् ।\nविस्मितः स्वगृहं गंतुं मनश्चक्रे द्विजोत्तम २६।\nअथ गच्छन्पथि प्राज्ञो गङ्गानामानि कीर्तयन् ।\nयमदूतान्ददर्शाग्रे कोटिकोटि सहस्रशः २७।\nछिन्नैकपादाः केचिच्च केचिच्छिन्नैकपाणयः ।\nकेऽपि केऽपि च्छिन्नकर्णाः केऽप्येकनयनास्तथा २८।\nकेचिच्च च्छिन्ननासाश्च च्छिन्नजिह्वाश्च केचन ।\nभग्नदंताः केऽपि केऽपि केऽपि दंतविवर्जिताः २९।\nकेऽपि शोणितधाराभिर्लिप्तसर्वकलेवराः ।\nविमुक्तकैशिकाः केऽपि केऽपि वक्त्रविवर्जिताः ३०।\nकेऽपि केऽपि तथा नग्नाः केऽपि निर्भिन्नवक्षसः ।\nकेऽपि जर्जरितांगाश्च महातीक्ष्णैः शिलीमुखैः ३१।\nनिषिद्धांगुलिहस्ताश्च दृढपाशैस्तथापरे ।\nक्रंदंतो व्यथया केऽपि पलायनपरायणाः ३२।\nएवंभूतान्यमप्रेष्यान्स विलोक्य द्विजोत्तमः ।\nसकंपहृदयो भीत्या ततः स्तब्धइवाभवत् ३३।\nअवलंब्य ततो धैर्यं स विप्रो हरिभक्तिकृत् ।\nइत्यपृच्छन्मधुरया किरातान्यमकिंकरान् ३४।\nधर्म उवाच-।\nके यूयं विकृताकाराः पाशमुद्गरपाणयः ।\nदंष्ट्राकरालवदना अंगारसदृशप्रभाः ३५।\nयूयं सर्वे महावीर ज्वलत्पावकलोचनाः ।\nकृता तथापि युष्माकमियं केनापि दुर्गतिः ३६।\nयमदूता ऊचुः -\nयमदूता वयं सर्वे यमाज्ञाहारिणः सदा ।\nसदंडोऽयं द्विजास्माकं सुमहान्कदनोदयः ३७।\nधर्मस्व उवाच-\nअकस्मादागता यूयं महाबलपराक्रमाः ।\nएतावत इयं केन कथं वा दुर्गतिः कृता ३८।\nयमदूता ऊचुः-\nभयं मुंच द्विजश्रेष्ठ वृत्तांतं सकलं शृणु ।\nयथास्माकमिदं दुःखं बभूवात्यंतदुःसहम् ३९।\nयोऽसौ वृषेण शृङ्गाभ्यां कालकल्पो विदारितः ।\nतं नेतुं धर्मराजेन प्रेरिताः किंकरा वयम् ४०।\nतेनाज्ञप्ता वयं सर्वे समस्तायुधपाणयः ।\nबद्ध्वा तं पापिनां श्रेष्ठं नेतुमिह समागताः ४१।\nअथासौ प्राप्तकालश्च कालकल्पो दुराशयः ।\nवृषेणहेतुभूतेन विषाणाभ्यां विदारितः ४२।\nसदयेन तथा तत्र गङ्गापानीयसीकरैः ।\nसिक्तः पातकिनां श्रेष्ठो गङ्गानामानि जल्पता ४३।\nगङ्गाम्भः कणिकासेकैर्गतकल्मषमप्यमुम् ।\nबद्ध्वा पाशैर्दृढं नेतुमुद्यमं प्रतिचक्रिरे ४४।\nनेतुं तमपि देवेशः शरणागतपालकः ।\nस्वदूतान्प्रेषयामास महाबलपराक्रमान् ४५।\nकेऽपि दूताः समागत्य ततो नारायणाज्ञया ।\nसकोपाः प्राहुरित्यस्मान्पथि ब्राह्मणसत्तम ४६।\nविष्णुदूता ऊचुः ।\nके भवंतो महात्मानः कथमेनं महाशयम् ।\nबद्ध्वा नयथ पाशेन यूयं वा कस्य किंकराः ४७।\nविहायैनं महात्मानं पलायध्वं यथासुखम् ।\nन चेच्छिरांसि युष्माकं छेत्स्यामश्चक्रधारया ४८।\nतेषामेतानि वाक्यानि गर्वितानि द्विजोत्तम ।\nसंश्रुत्याच्युतदूतानां तेऽस्माभिरतिजल्पिताः ४९।\nदण्डपाणेर्वयंदूताः सर्वे प्राणाधिपस्य वै ।\nनीत्वैनं पापिनां श्रेष्ठं प्रयामः शमनालयम् ५० 7.7.50।\nयूयं सर्वे महात्मानस्तुलसीमाल्यभूषिताः ।\nस्फुटपद्मपलाशाक्षाबलिनो गरुडध्वजाः ५१।\nदिव्यांबरधरा यूयं मयूरगलसुंदराः ।\nशंखचक्रगदापद्मधारणाश्च चतुर्भुजाः ५२।\nके यूयमीदृशाः सर्वे सर्वलक्षणसंयुताः ।\nइमं पातकिनां श्रेष्ठं कथं वा नेतुमिच्छथ ५३।\nविष्णुदूता ऊचुः-\nवयं सर्वे विष्णुदूताः पुण्यात्मानमिमं नरम् ।\nनेतुमत्र समायाता वैकुंठं प्रति संप्रति ५४।\nइमं श्रीभगवद्भक्तं स्वजनं गतकल्मषम् ।\nमुंचताशु यमप्रेष्या यदि जीवितुमिच्छथ ५५।\nभूयस्तेषामिदं वाक्यं श्रुत्वा सर्वगतं द्विज ।\nकोपाद्यदुक्तमस्माभिस्तदाकर्णय कथ्यते ५६।\nअयं पापी दुराचारो ब्रह्महत्यासहस्रकृत् ।\nकृतघ्नश्चैव गोघ्नश्च मित्रघ्नश्च दुराशयः ५७।\nमेरुप्रमाणहेमानि हृतानि सुबहूनि च ।\nपरदारा हृता नित्यमनेनातिदुरात्मना ५८।\nकोटिकोटिसहस्राणि जंतूनां विष्णुकिंकराः ।\nकृताश्च बहुधा हत्याः स्त्रीहत्या च तथैव च ५९।\nअयं न्यासापहरणं स्वमातृगमनं तथा ।\nगोमांसभक्षणं चैव चकार प्रतिवासरम् ६०।\nपरहिंसाकृतानेन दाहश्च परवेश्मनः ।\nसभायां परनिंदा च विधवागर्भपातनम् ६१।\nगृहमायांतमतिथिं धनलोभेन सत्तम ।\nअहनन्निशितैः खङ्गैर्निशायां यवनोपमः ६२।\nएतान्यन्यानि पापानि महान्त्यगणितानि च ।\nचकार नीचो मूढोऽसौ नाल्पमात्रं शुभावहम् ६३।\nतस्मादयं महापापी नीयते यातनागृहम् ।\nज्ञेया हि पापिनो दंड्या धर्मराजस्य सत्तमाः ६४।\nयूयं वै देवदेवस्य दूता भगवतो यदि ।\nतदा कथमिमं नेतुं पापिनां श्रेष्ठमिच्छथ ६५।\nविष्णुदूता ऊचुः ।\nभविद्भः सत्यमेवोक्तं कोऽपि नास्त्यत्र संशयः ।\nदण्ड्याः पातकिनः सर्वे जीविताधिपतेः सदा ६६।\nअयं पापविनिर्मुक्तो गङ्गाशीकरसेचनात् ।\nतस्मादेनं वयं सर्वे नेष्यामो हरिमंदिरम् ६७।\nतावत्तिष्ठंति देहेषु पातकानि शरीरिणाम् ।\nगङ्गाम्भः शीकरा यावन्न स्पृशंति सुदुर्ल्लभम् ६८।\nचंद्रैककलया सर्वं तिमिरं हन्यते यथा ।\nगङ्गाम्भः शीकरेणापि पातकं हन्यते तथा ६९।\nगंगानामानि संस्मृत्य पापी मुच्येत पातकात् ।\nसाक्षात्तत्सलिलं दृष्ट्वा मुच्यतेऽत्र किमद्भुतम् ७०।\nशीतमप्युदकं गाड्गं वह्निवत्पापकानने ।\nयथाग्निवत्पद्मवने शीतं तोयं च दाहकृत् ७१।\nतस्मादयं पुण्यकर्मा द्वितीय इव केशवः ।\nगच्छध्वं शमनप्रेष्या यदि कल्याणमिच्छत ७२।\nतेषां केशवदूतानां श्रुत्वास्माभिरिदं वचः ।\nभूय एव निरुक्तं यद्विहस्योच्चैः शृणुष्व तत् ७३।\nअहो चित्रमहो चित्रमयं कल्मषमंदिरः ।\nगङ्गाम्भः सेचनादेव विमुक्तः सर्वपातकैः ७४।\nस्वहस्तोपार्जितं कर्म शुभं वा यदि वाशुभम् ।\nनाभुक्त्वा मुच्यते मर्त्यः कल्पकोटिशतैरपि ७५।\nयमाज्ञया नेतुमिमं वयं सर्वे समागताः ।\nकस्यायं वचसास्माभिस्त्यज्यते पापिनां वरः ७६।\nविष्णुदूता ऊचुः ।\nयूयं पापधियो नूनं विवेकपरिवर्जिताः ।\nयुष्माभिर्जह्नुकन्याया न ज्ञायंते यतो गुणाः ७७।\nकार्यं वेदे निषिद्धं यत्तत्पातकमिति स्मृतम् ।\nयद्वेदसंमतं कार्यं तदेव धर्म्यमुच्यते ७८।\nदेवो नारायणः साक्षात्स्वयंभूरिति शुश्रुम ।\nयथा विष्णुस्तथा गंगा गंगैव सर्वपापहा ७९।\nअशुभं वा शुभं कर्म स्वहस्तरचितं हरिः ।\nहरौ प्रसन्ने पापानि कुत्र तिष्ठंति देहिनाम् ८०।\nजन्मान्तरार्जितैः पापैर्गता यूयमिमां गतिम् ।\nअद्यापि पापकर्माणः किमर्थं पापमिच्छथ ८१।\nगङ्गानिन्दाकरा यूयं विष्णुनिंदाकरास्तथा ।\nअतो युष्मान्हनिष्यामः पापिनश्चक्रधारया ८२।\nइत्युक्त्वा विष्णुदूतास्ते कोपादरुणलोचनाः ।\nचक्रिरे समरारंभमस्माभिः सह सत्तम ८३।\nजीवेश दूता हन्यंतामिति प्रोचुश्च ते रुषा ।\nभूयोभूयो वदंतोऽस्मान्निजघ्नुश्चक्रधारया ८४।\nइत्युक्त्वा विष्णुदूतास्ते संग्रामेत्यंतदारुणाः ।\nसर्वे शंखान्समादध्मुः सहसा हृष्टमानसाः ८५।\nततोऽस्माकं सिंहनादैः पयोदस्तनितैरिव ।\nकोदंडानां च विस्तारैर्व्याप्तं विप्र जगत्त्रयम् ८६।\nअथ वृक्षैः शिलाभिश्च तथा पर्वतवृष्टिभिः ।\nअस्माभिर्विष्णुदूतास्ते बाणैश्च विदलीकृताः ८७।\nऋष्टिभिर्भिंदिपालैश्च बाणैश्च परिघैस्तथा ।\nकुठारैश्छुरिकाभिश्च दंडैश्च शंकुभिस्तथा ८८।\nखङ्गैश्च शक्तिभिश्चैव निशितैश्च शिलीमुखैः ।\nगदाभिश्चक्रधाराभिर्नाराचैश्च सुभीषणैः ८९।\nएतैरन्यैश्च विषमैरस्त्रैस्ते विष्णुकिंकराः ।\nनिजघ्नुर्बहुधा कोपाद्वज्रकल्पैर्महार्णवे ९०।\nतदास्त्रजर्जराः सर्वे वयं भीत्या पलायिताः ।\nनिपेतुः केऽपि संग्रामे गतप्राणाः सहस्रशः ९१।\nततोऽस्मांस्ते समालोक्य पलायनपरायणान् ।\nमुदा कंबून्समादध्मुर्बलिनो विष्णुकिंकराः ९२।\nअथ च्छित्त्वा द्विजश्रेष्ठ कालकल्पस्य बंधनम् ।\nविमाने तं समारोप्य जग्मुर्भगवतः पुरम् ९३।\nगङ्गाशीकरसेकस्य प्रभावेनैव सत्तम ।\nजगाम हरिसालोक्यं कालकल्पोऽति पातकी ९४।\nस्थित्वा कल्पशतं तत्र भुक्त्वा भोगान्मनोहरान् ।\nज्ञानमासाद्य तत्रैव परमं मोक्षमाप्तवान् ९५।\nगङ्गाप्रभावैरस्माकमेतद्दुःखं गतं प्रभो ।\nगच्छ ब्राह्मण भद्रं ते सुप्रीतो निजमंदिरम् ९६।\nइत्युक्त्वा यमदूतास्ते ययुर्यमपुरं द्विज ।\nभूय एव स धर्मस्वः प्रीतो गङ्गातटं ययौ ९७।\nगंगायां स्नानमाचर्य सर्वलोकस्य मातरि ।\nबद्धाञ्जलिः स विप्रस्तां तुष्टाव परमेश्वरीम् ९८।\nधर्मस्व उवाच-\nगंगे समस्तजगदंब चलत्तरंगेऽनगादिचारुतरमस्तकपुष्पमाले ।\nकंसारिचारुचरणद्वयरेणुहन्त्रि भक्त्या नमामि दुरितक्षयकारिणीं त्वाम् ९९।\nमातः समस्तसुखदे प्रवरे नदीनां व्यासादिविप्रचयगीतगणे गुणाढ्ये ।\nसंसारभैरवमहार्णवमध्यनौके वंदेत वांघ्रियुगलं दुरितापहारि १०० 7.7.100।\nयस्यास्तवांबुकणिकामपि जह्नुकन्ये सौदासनामनृपतिर्द्विजकोटिहत्याम् ।\nसंप्राप्य मुक्तिमगमत्त्रिसुरैरलभ्यां तां त्वां नमामि शिरसा वरदे प्रसीद १०१।\nनारायणाच्युतजनार्द्दनकृष्णराम गङ्गादि नाम गदतो मम देवि मातः ।\nसंसारपातकनिवारिणि देहपातस्त्वद्वारिणीह भवतु त्वदनुग्रहेण २।\nकिं वा तपोभिरखिलेश्वरि किं जपैर्वा दानैश्च किं तुरगमे द्युमखैश्च किंवा ।\nत्वन्नीरशीकरमवाप्य सुरैरलभ्यां मुक्तिं व्रजंति मनुजा अतिपापिनोऽपि ३।\nस्वाहा त्वमेव परमेश्वरि या स्वधा त्वं गीर्वाणवृंदपितृलोकसुतृप्तिहेतोः ।\nसत्वं रजस्तम इति त्रिगुणस्वरूपां सृष्टिस्थितिप्रलयकारिणि नौमि तां त्वाम् ४।\nधत्ते ललाटफलके तव सैकतं यः पुण्ड्रं च देवि तव तीरमृदा सदैवम् ।\nत्वन्नाम सर्वरसधामवदेच्च भक्त्या त्वत्पादरेणुरखिलोस्तु ममैव मूर्ध्नि ५।\nत्वद्रोधसि त्रिपथगे वसतिं विधाय पीत्वा च वारि तव पातकनाशकारि ।\nस्मृत्वा च नाम तव वीचिरसं च दृष्ट्वा संसारबंधनहरे मम जातु जन्म ६।\nनाकं शुभे सुमहदुल्लसिता मनुष्याः कुर्वंति भीतिरतिदुर्गमवर्त्म मत्वा ।\nव्यर्थेव सा किल यतोऽमृतदे त्वदीयं सोपानभूतमुदकं त्रिदिवप्रयाणे ७।\nपापानि रोगनिकराश्च शरीरदेहे तिष्ठंति तावदखिलेश्वरि भुक्तिदात्रि ।\nकुर्वंति यावदमलेषु तवोदकेषु स्नानं न हि त्रिपथगे सरितां प्रधाने ८।\nयस्यास्तवाच्युत विरंचि शिवादयोऽपि शक्रादिदेवनिकरा व्रजितुं महिम्नाम् ।\nपारं परे परममोक्षपदप्रदात्रीं तां त्वां वदंति तटिनीमितिकेऽपि मोहात् ९।\nगङ्गे समस्तसुखदायिनि किंचिदेव जानाति ते पशुपतिर्भगवान्महत्त्वम् ।\nयस्मादसौ सुमनसां प्रवरोऽतिभक्त्या धत्ते सदैव शिरसा जगदीश्वरीं त्वाम् ११०।\nगंगे देवि जगन्मातः प्रसीद परमेश्वरि ।\nपरिपाहि नमस्तुभ्यं रक्ष मां सेवकं स्वकम् ११।\nपरब्रह्मस्वरूपां त्वां सर्वलोकैकमातरम् ।\nशक्नोमि किमहं स्तोतुं भ्रांतचित्तोऽत्र मोक्षदे १२।\nव्यास उवाच-\nइति स्तुता जगद्धात्री तेन विप्रेण धीमता ।\nआविर्बभूव सहसा गङ्गा मूर्तिमती द्विज १३।\nददर्श पुरतो गङ्गां द्विभुजां मकरासनाम् ।\nकुन्देन्दुशङ्खधवलां सर्वालङ्कारभूषिताम् १४।\nतां दृष्ट्वा पुरतो गङ्गां गङ्गागङ्गेति कीर्तयन् ।\nववंदे चरणौ तस्याः शिरसालिङ्ग्य मेदिनीम् १५।\nमोहयंती स्मिता लोकैः सुप्रीता परमेश्वरी ।\nतमुवाच ततो विप्र वरं वृण्विति जैमिने १६।\nधर्मस्व उवाच-\nमातस्त्वत्सलिलस्पर्शाद्ब्रह्महापि च मोक्षभाक् ।\nमया त्वं दृश्यते साक्षात्साध्यं किमपरं मम ११७।\nतथाप्येकं वरं याचे त्वन्नीरे परमेश्वरि ।\nमृत्युर्भवतु मे देवि त्वन्नामस्मरतो मम ११८।\nमया कृतेन स्तोत्रेण यस्त्वां स्तौति सदेश्वरि ।\nसोऽपि भुक्त्वाखिलान्कामानंते यास्यति सद्गतिम् ११९।\nगङ्गोवाच-\nअनया भवतो भक्त्या संतुष्टास्मि द्विजोत्तम ।\nशीघ्रं ते कुशलं सर्वं भविष्यति न संशयः १२०।\nत्वया कृतमिदं स्तोत्रं त्रिसंध्यं यः पठेन्नरः ।\nतस्याहमपि संतुष्टा दास्यामि मुक्तिमुत्तमाम् १२१।\nव्यास उवाच-\nइति दत्वा वरं तस्मै सा देवी भक्तवत्सला ।\nधर्मस्वनाम्ने विप्रेन्द्र तत्रैवांतरधीयत १२२।\nस च विप्रो वरं प्राप्य कृतकृत्य इवाभवत् ।\nगङ्गारोधसि तत्रैव तस्थौ विप्र मनोरमे १२३।\nततः कालेन महता विमले जाह्नवीजले ।\nसुखमृत्युं समासाद्य जगाम पदमुत्तमम् १२४।\nकालकल्पोऽपि पापात्मा सिक्तो गङ्गाम्बुशीकरैः ।\nप्राप्तवानुत्तमं मोक्षमन्येषां का कथा द्विज १२५।\nअनिच्छयापि गाङ्गेयं जलं स्पृष्ट्वा फलान्वितम् ।\nस्पृशतां भक्तिभावेन किं भवेन्नहि वेद्मि तत् १२६।\nगङ्गासमं नास्ति तीर्थं भूयोभूयो मयोच्यते ।\nयदम्बुकणिकां स्पृष्ट्वा परमं धाम लभ्यते १२७।\nये भक्तिभावेन सरिद्वरायाः स्पृशंति येंऽभकणिकामपीह ।\nते यांति नूनं पदमच्युतस्य पापैर्विमुक्ताः सकलैर्महोग्रैः १२८।\nइति श्रीपद्मपुराणे क्रियायोगसारे गङ्गाशीकरमाहात्म्ये सप्तमोऽध्यायः ७ ।"
  }
]
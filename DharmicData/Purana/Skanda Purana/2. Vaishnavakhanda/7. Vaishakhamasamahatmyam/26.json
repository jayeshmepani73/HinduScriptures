[
  {
    "text": "जैमिनिरुवाच-\nकलौ युगे महाभाग समायाते सुदारुणे ।\nभविष्यंति जनाः सर्वे कीदृशास्तद्वदस्व मे १।\nव्यास उवाच-\nआद्यं सत्ययुगं प्राहुस्तत्र विप्रादयो जनाः ।\nनारायणार्चनपराः शोकव्याधिविवर्जिताः २।\nसत्योक्तिभाषिणः सर्वे सदया दीर्घजीविनः ।\nधनधान्यादिसम्पन्ना हिंसादंभविवर्जिताः ३।\nपरोपकरणाश्चैव सर्वशास्त्रविदस्तथा ।\nएवंविधाः सत्ययुगे सर्वे लोका द्विजोत्तम ४।\nराजधर्मग्राहिणश्च भूपाला जनपालनाः ।\nअहो सत्ययुगस्यास्ति को व्याख्यातुं गुणं यशः ५।\nअधर्मोच्चारणं यत्र जनाः केऽपि न कुर्वते ।\nत्रेतायुगे समायाते धर्मः पादोनकं गतः ६।\nअल्पशोकान्विता लोकाः केचित्केचिदघाश्रयाः ।\nविष्णुध्यानरता लोका यज्ञदानपरायणाः ७।\nवर्णाश्रमाचाररताः सुखिनः स्वस्थचेतसः ।\nक्षेत्रभूमिकृतः शूद्राः सर्वेब्राह्मणसेविनः ८।\nब्राह्मणाश्च महात्मानो वेदवेदाङ्गपारगाः ।\nप्रतिग्रहनिवृत्ताश्च सत्यसन्धा जितेन्द्रियाः ९।\nतपोव्रतरता नित्यं दातारो विष्णुसेविनः ।\nत्रेतायुगस्यावसाने द्वापरे युग आगते १०।\nद्विपादहीनो धर्मः स्यात्सुखदुःखान्विता नराः ।\nकेचित्केचित्पापरताः केचित्केचिच्च धर्मिणः ११।\nकेचित्केचिद्गुणैर्हीनाः केचित्केचिन्महागुणाः ।\nअत्यन्तदुःखिनः केचित्केचिच्च सुखिनस्तथा १२।\nप्रतिग्रहे ब्राह्मणश्च कदाचित्कुरुते स्पृहाम् ।\nभूभुजैर्धनलोभेन कदाचित्पीड्यते प्रजा १३।\nविष्णुपूजापरा विप्राः शूद्राश्च द्विजसेविनः ।\nयदा युगेयुगे धर्मः पादोनतां गतो द्विज १४।\nतदा व्यासो विष्णुरूपी वेदभागं चकार ह ।\nकलौयुगे च विप्रेन्द्र सर्वपापैकमंदिरे १५।\nएकपादो भवेद्धर्मः सर्वे पापरता जनाः ।\nब्राह्मणाः क्षत्त्रिया वैश्याः शूद्राः पापपरायणाः १६।\nअत्यंतकामिनः क्रूरा भविष्यंति कलौ युगे ।\nवेदनिंदाकराश्चैव द्यूतचौर्यकरास्तथा १७।\nविधवासंगमग्नाश्च भविष्यंति कलौ युगे ।\nवृत्त्यर्थब्राह्मणाः केचिन्महाकपटधर्मिणः १८।\nसर्वे स्त्रैणा भविष्यंति मादकद्रव्यसेविनः ।\nसदा स्त्रीयोनिनिरताः परद्रव्यं हरंति च १९।\nपरान्नलोलुपा नित्यं तपोव्रतपराङ्मुखाः ।\nपाखण्डसङ्गबद्धाश्च भविष्यंति कलौ युगे २०।\nरक्ताम्बरा भविष्यंति ब्राह्मणाः शूद्रधर्मिणः ।\nकलौ यास्यंति निर्वृत्ता उत्तमा अति नीचताम् २१।\nनीचाश्च धनसम्पन्ना यास्यंत्युच्चपदं प्रति ।\nप्रदास्यंत्युपकारिभ्यो दानानि सकला जनाः २२।\nयत्नादपि च नेष्यंति वृषला विप्रवर्त्तनम् ।\nमित्रस्नेहाद्वदिष्यंति कूटसाक्ष्यं कलौ जनाः २३।\nअधर्मबुद्धिलपना धर्मबुद्धिविलापिनः ।\nपरोक्षनिंदकाः क्रूराः संमुखे प्रियवादिनः २४।\nसाध्वीवादं वदिष्यंति भर्तारं पुंश्चली स्त्रियः ।\nपरस्त्रीहिंसकाश्चैव गोत्रविक्रयिणो द्विजाः २५।\nकन्याविक्रयिणश्चैव भविष्यंति कलौ युगे ।\nस्त्रीजिताः पुरुषाः सर्वे स्त्रियोऽप्यत्यंतचञ्चलाः २६।\nकलौयुगे भविष्यंति कलौ मर्त्या दुराशयाः ।\nअल्पसस्या वसुमती मेघाः स्वल्पोदकास्तथा २७।\nअकालवर्षिणश्चापि भविष्यंति कलौ युगे ।\nकलौ विड्भोजिनो गावः स्वल्पक्षीराश्च जैमिने २८।\nघृतहीनं च तत्क्षीरं भविष्यंति न संशयः ।\nआत्मस्तुतिपरा लोकाः परनिंदापरायणाः २९।\nभविष्यंति च खर्वाङ्गा बाला बह्वन्नभोजनाः ।\nपितृयज्ञं करिष्यंति दंभार्थं ब्राह्मणाः कलौ ३०।\nसर्वे वचःस्नेहिनः स्युर्यावत्कार्यं न सिद्ध्यति ।\nनरान्धर्मपरान्दृष्ट्वा सर्वे चोपहसंति वै ३१।\nवर्धंत्यधर्मतो लोकास्तस्मात्पापरता जनाः ।\nदशद्वादशवर्षे च समूलोऽप्येति संक्षयम् ३२।\nजलस्येव भविष्यंति यथा वर्षासु वृद्धयः ।\nततो लोका भविष्यंति कलौ गलितयौवनाः ३३।\nपंचमे वापि षष्ठे वा वर्षे स्त्री गर्भधारिणी ।\nबह्वपत्याश्च पुरुषा भविष्यंत्यतिदुःखिनः ३४।\nनेतुकामाश्च सर्वेऽपि दातुकामा न केऽपि च ।\nकलौ म्लेच्छा भविष्यंति राजानः पापतत्पराः ३५।\nएकवर्णा भविष्यंति विषयार्थं कलौ जनाः ।\nकलेः प्रथमसंध्यायां हरिं निंदंति मानवाः ३६।\nकलेर्मध्ये न पश्यंति हरेर्नामानि केवले ।\nब्राह्मणाः क्षत्त्रिया वैश्या वृषलाश्च कलौ युगे ३७।\nएकवर्णा भविष्यंति वर्णाश्चत्वार एव च ।\nयदायदा द्विजश्रेष्ठ हानिः सुकृतिनां भवेत् ३८।\nवृद्धिश्च पापिनां नॄणां ज्ञेया वृद्धिस्तदा कलौ ।\nयद्यप्ययं कलिर्घोरो मया प्रोक्तो द्विजोत्तम ३९।\nतथाप्यस्ति महानस्य गुणो गुणवतां वर ।\nसत्ये द्वादशभिर्वर्षैर्भवेत्पुण्यस्य साधनम् ४०।\nतदर्धेन च त्रेतायां मासेन द्वापरे भवेत् ।\nअहोरात्रेणैव विप्र भवेत्तच्च कलौ युगे ४१।\nतस्मात्कलियुगे नॄणां मर्त्येनैवोत्तमा गतिः ।\nद्वादशाब्दैर्युगेऽन्यस्मिन्हरिमभ्यर्च्य यत्फलम् ४२।\nतत्फलं लभते मर्त्यो हरिमुच्चार्य वै कलौ ।\nहरेर्नामैकमप्यत्र कलौ वदति यो नरः ४३।\nकलिर्न बाधते तं च सत्यं सत्यं न संशयः ।\nजैमिनिरुवाच-\nमनः शुद्धिविहीनत्वात्समस्तं कर्मनिष्फलम् ४४।\nइति पूर्वं त्वया प्रोक्तं मनो विस्मयदं मम ।\nकलौ सर्वे भविष्यंति मनःशुद्धिविवर्जिताः ४५।\nतेषां यथा भवेत्कर्म सकलं ब्रूहि तद्गुरो ।\nव्यास उवाच-\nयत्किंचित्कुरुते कर्म मर्त्यो धर्मं कलौ युगे ४६।\nतदर्पयेन्महाविष्णौ भक्तिभावसमन्वितः ।\nविष्णौ समर्पितं कर्म सर्वमेवाक्षयं भवेत् ४७।\nव्यास उवाच-\nइति ते कथितं सर्वं वृत्तं ब्राह्मणसत्तम ।\nयच्छ्रुत्वा भक्तिभावेन नरो मोक्षमवाप्नुयात् ४८।\nसूत उवाच-\nएवं प्रबोधितस्तेन जैमिनिः परमात्मना ।\nक्रियायोगरतो भूत्वा जगाम परमं पदम् ४९।\nइमं क्रियायोगसारं व्यासेनोक्तं महात्मना ।\nये पठंति जना भक्त्या शृण्वंति च मुमुक्षवः ५० 7.26.50।\nते सर्वे पातकैर्घोरैर्बहुजन्मार्जितैरपि ।\nविमुक्ताः परमां मुक्तिं लभंते नात्र संशयः ५१।\nयद्यदिष्टं पठंत्येतच्छृण्वन्ति च मुमुक्षवः ।\nलभंते तत्तदेवाशु प्रसादात्कमलापतेः ५२।\nश्लोकार्द्धं श्लोकमेकं वा श्लोकपादमथापि वा ।\nनरः पठित्वा श्रुत्वा च लभते वांछितं फलम् ५३।\nलिखित्वा लेखयित्वा वा यः शास्त्रमिदमर्चयेत् ।\nस विष्णुपूजनस्यैव फलं प्राप्नोति मानवः ५४।\nइदमतिशयगुह्यं निःसृतं व्यास वक्त्राद् ??चिरतरपुराणं प्रीतिदं वैष्णवानाम् ।\nचिरममरवराद्यैर्वंदितांघ्रेर्मुरारेः सकलभुवनभर्त्तुश्चक्रिणः प्रीतयेऽस्तु ५५।\nइति श्रीपद्मपुराणे क्रियायोगसारखण्डे व्यासजैमिनिसंवादे युगधर्मनिरूपण।\nपूर्वकं पुराणमाहात्म्यवर्णनंनाम षड्विंशतितमोऽध्यायः २६ ।"
  }
]
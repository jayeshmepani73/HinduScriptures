[
  {
    "text": "व्यास उवाच-\nजैमिने विधिना येन पूजितव्यो हरिः सदा ।\nतमहं वच्मि विप्रर्षे शृणु वत्स समाहितः १।\nकल्य उत्थाय पर्यंकाद्गृहीत्वा पात्रमंभसाम् ।\nबहिर्देशं व्रजेत्प्राज्ञः शीर्षमाच्छाद्य वाससा २।\nतत्रोदीच्यां दिशि मौनी यज्ञसूत्राणि कर्णयोः ।\nकृत्वोपविष्टः प्राज्ञस्तु मलमूत्रं विसर्जयेत् ३।\nदेवतायतने मार्गे गोष्ठेषु चत्वरेषु च ।\nरथ्यायां कृष्टभूमौ च दर्भमूले तथांगणे ४।\nतटिनी पुलिने चैत्त्यवृक्षमूले तथा वने ।\nतडागवापीगर्भेषु मलमूत्रं च न त्यजेत् ५।\nरविं चंद्रमसं चैव द्विजान्गाश्च दिशो दश ।\nमलमूत्रं त्यजेद्यावत्तावत्प्राज्ञो न पश्यति ६।\nखनितां मूषिकाद्यैश्च बिलाभ्यंतरवर्तिनीम् ।\nफालकृष्टां मृदं चैव न गृह्णीयाच्छौचहेतवे ७।\nजलाज्जलं समानीय शौचं कुर्याद्विचक्षणः ।\nपादं जलेषु वै दत्वा न शौचं कुरुते बुधः ८।\nदक्षिणाभिमुखो रात्रौ कुर्यात्प्राज्ञो बहिःक्रियाम् ।\nशिरः प्रावृत्य वस्त्रेण ततः शौचं समाचरेत् ९।\nमृत्तिकैका प्रदातव्या लिंगे तिस्रस्तु वै गुदे ।\nसप्त सव्ये करे प्राज्ञैर्हस्तयोरुभयोर्दश १०।\nपादयोः षट्प्रदातव्या मृत्तिका च विचक्षणैः ।\nकृतशौचक्रियः प्राज्ञः कुर्याद्दंतस्य धावनम् ११।\nजिह्वपामार्जनं चैव दशनाच्छादनादिभिः ।\nदक्षिणाभिमुखो भूत्वा पश्चिमाभिमुखस्तथा १२।\nन दंतधावनं कुर्यात्कुर्याच्चेन्नारकी भवेत् ।\nमध्यमानामिकाभ्यां च वृद्धांगुष्ठेन च द्विज १३।\nदंतस्य धावनं कुर्यान्न तर्जन्या कदाचन ।\nअश्वत्थवटवृक्षाणां धात्र्या कैथिकया बुधः १४।\nन दंतधावनं कुर्यात्तथेंद्रस्यसुरस्य च ।\nनित्यं क्रियाफलं तस्य सर्वमेव विनश्यति १५।\nयः स्नानसमये कुर्याज्जैमिने दंतधावनम् ।\nनिराशाः पितरो यांति तस्य देवाः सुरर्षयः १६।\nदंतस्य धावनं कुर्याद्यो मध्याह्नापराह्णयोः ।\nतस्य पूजां न गृह्णंति देवताः पितरो जलम् १७।\nस्नानकाले पुष्करिण्यां यः कुर्याद्दंतधावनम् ।\nततो ज्ञेयः स चांडालो यावद्गंगां न पश्यति १८।\nभगवत्युदिते सूर्ये यः कुर्याद्दंतधावनम् ।\nतद्दंतकाष्ठं पितरो भुक्त्वा गच्छंति दुःखिनः १९।\nउपवासदिने विप्र पितृश्राद्धदिने तथा ।\nन तत्फलमवाप्नोति दंतधावनकृन्नरः २०।\nप्रभाते मार्जयेद्दंतान्वाससा रसनां तथा ।\nकुर्याद्द्वादश विप्रेंद्र कल्लोलानि जलैर्बुधः २१।\nउपवासे पितृश्राद्धे विधिनाऽनेन जैमिने ।\nदंतधावनकृन्मर्त्यः संपूर्णं लभते फलम् २२।\nअनेन विधिना कृत्वा दीर्घदर्शी बहिः क्रियाम् ।\nततो निजगृहं गत्वा रात्रिवस्त्रं परित्यजेत् २३।\nततो देवगृहद्वारे चोपविष्टो बुधः शुचिः ।\nस्मरेन्नारायणं देवमनंतं परमेश्वरम् २४।\nरामश्यामतनो विष्णो नारायण दयामय ।\nजनार्दन जगद्धाम पापं मे हर केशव २५।\nपीतांबरधरानंत पद्मनाभ जगन्मय ।\nवामन प्रणतस्येश विभो त्वं शरणं भव २६।\nदामोदर यदुश्रेष्ठ श्रीकृष्ण करुणार्णव ।\nकमलेक्षण देवेंद्र वासुदेव कृपां कुरु २७।\nगरुडध्वज गोविंद विश्वंभर गदाधर ।\nशंखपाणे चक्रपाणे पद्महस्त हरापदः २८।\nलक्ष्मीविलास वैकुंठ हृषीकेश सुरोत्तम ।\nपुरुषोत्तम कंसारे कैटभारे भयं हर २९।\nश्रीपते श्रीधर विभो श्रीद श्रीकर माधव ।\nपरंब्रह्म परंधाम शरणं मे भवाव्यय ३०।\nइत्थं कृत्वा द्विजश्रेष्ठ श्रीविष्णुस्मरणं बुधः ।\nबद्धांजलिरिति ब्रूते प्रविश्य निलयं गतः ३१।\nईश्वर श्रीपते कृष्ण देवकीनंदन प्रभो ।\nनिद्रां मुंच जगन्नाथ प्रभातसमयोऽभवत् ३२।\nअथोस्थितमिव प्राज्ञः पर्यंके देवकीसुतम् ।\nनिद्रां त्यक्त्वा सलक्ष्मीकं चिंतयेन्निज चेतसा ३३।\nततः कृतच्छदं दिव्यं पात्रं च जलपूरितम् ।\nमुखप्रक्षालनार्थाय दद्यात्कृष्णाय वैष्णवः ३४।\nईश्वरं वर्तनार्थाय सेवंते सेवका यथा ।\nतथैव मतिमंतोपि सेवंते परमेश्वरम् ३५।\nयस्तु सेवकरूपेण सेवते जगदीश्वरम् ।\nअचिरेणैव विप्रर्षे तस्य सिध्यति वांछितम् ३६।\nयथेश्वरस्य सभयाः सेवां कुर्वंति चेटकाः ।\nप्राज्ञास्तथैव सेवंते सर्वदैव हरिं प्रभुम् ३७।\nनिजेच्छयानया विष्णुं निर्भयः पूजयेन्नरः ।\nकुसेवकः स एवास्ति तदा नहि भवेद्द्विज ३८।\nअतएव द्विजश्रेष्ठ त्वरया कमलापतेः ।\nकर्त्तव्या सर्वदा सेवा पुंसा कैवल्यमिच्छुना ३९।\nनिर्माल्यं रात्रिवस्त्रं च गंधं पर्युषितं तथा ।\nहरेरुत्तारयेदंगात्प्रभाते वैष्णवो जनः ४०।\nततो देवालये तस्मिन्स्वयमेव हि मार्जयेत् ।\nकुर्याच्छनैःशनैः प्राज्ञः संमार्जन्या परिष्क्रियाम् ४१।\nयावंतो निलयात्तस्माद्गच्छंति रेणवो बहिः ।\nतावन्मन्वंतरशतं तिष्ठेद्विष्णुगृहे नरः ४२।\nयस्तु संमार्जनं कुर्याद्ब्रह्महापि हरेर्गृहे ।\nसोपि याति परं धाम किमन्यैर्बहुभाषितैः ४३।\nतथोपलेपनं कुर्यादूर्णकैर्गोमयैर्द्विज ।\nतस्मिन्विष्णुगृहे प्राज्ञः स्मरेन्नारायणं प्रभुम् ४४।\nयस्तूपलेपनं कुर्यात्केशवस्य च मंदिरे ।\nतस्य पुण्यमहं वच्मि संक्षेपाच्छृणु जैमिने ४५।\nरजांसि तत्र यावंति विनश्यंति द्विजोत्तम ।\nतावत्कल्पसहस्राणि तिष्ठेद्विष्णुगृहे सुखी ४६।\nसंमार्जनं विष्णुगृहे जनः कृत्वोपलेपनम् ।\nलभते परमं धाम किं पूजाफलवित्प्रभोः ४७।\nदेव राज विरोधेन न शक्नोति यदा स्वयम् ।\nतदा विष्णुगृहे चापि धर्मपत्नीं नियोजयेत् ४८।\nअथवा तनयं भक्तं सुचरित्रं तथात्मनः ।\nभ्रातरं भगिनीं वापि देवागारे नियोजयेत् ४९ ।\nहरेः सपर्यावस्तूनि सप्तधा शुद्धवारिभिः ।\nप्रक्षालयेत्त्रिधा वापि स्वयमेवातियत्नतः ५० 7.11.50।\nअम्लेन ताम्रपात्राणि कांस्यपात्राणि भस्मना ।\nवह्निना लोहपात्राणि शुध्यंति नात्र संशयः ५१।\nधनाढ्यो लोहपात्रस्थैर्यः स्नापयति वारिभिः ।\nनारायणं जगन्नाथं तस्य तुष्टो न केशवः ५२।\nअज्ञानाद्वापि चेत्तर्हि गंगास्नानेन शुद्ध्यति ।\nसंपदि ब्राह्मणश्रेष्ठ कर्त्तव्यो नियमः सदा ५३।\nविपत्त्यां नियमो नास्ति शास्त्रेष्विति विनिश्चयः ।\nयत्नात्प्रक्षालितः शङ्खो यदा भूमिं स्पृशेत्पुनः ५४।\nतदा स शङ्खो विप्रेंद्र शतधौतेन शुध्यति ।\nइत्थं प्रक्षाल्य यत्नेन पूजाद्रव्याणि चक्रिणः ५५।\nगृहीत्वा स्नानवस्तूनि स्नानार्थं सरसीं व्रजेत् ।\nअकृत्वा स्नानकर्माणि गृहमायाति यः पुनः ५६।\nतस्मिन्दिने पितृगणस्तस्य नाप्नोति तर्पणम् ।\nस्नानार्थं भोजनार्थं वा गच्छतो विघ्नकृद्भवेत् ५७।\nयस्तु मोहाद्द्विजश्रेष्ठ स नूनं नारकी भवेत् ।\nस्नानार्थं सरसीं गत्वा मलमूत्रं करोति यः ५८।\nपितरस्तस्य विण्वमूत्रभोजिनः स्युर्न संशयः ।\nततः कृत्वा विधानेन स्नानं च तर्पणादिकम् ५९।\nस्वकीयं गृहमागच्छेत्स्मरेन्नारायणं बुधः ।\nततश्च प्रांगणे विप्र प्रक्षाल्य चरणद्वयम् ६०।\nप्रविशेद्देवतागारं शुचिर्ब्राह्मणसत्तमः ।\nअप्रक्षालितपादो यः प्रविशेन्निलयं जनः ६१।\nसंवत्सरकृतं पुण्यं तस्य नश्यति तत्क्षणात् ।\nस्नानं कृत्वा समागत्य प्रांगणेषु विचक्षणः ६२।\nतस्मात्प्रक्षाल्य चरणौ प्रविशेद्देवतागृहम् ।\nउपविश्य पादयुग्मं बुधः सव्येन पाणिना ६३।\nयत्नात्प्रक्षालयेद्विप्र तथा पाणिद्वयं पुनः ।\nपादेन पादं विप्रेंद्र तथा दक्षिणपाणिना ६४।\nयश्च प्रक्षालयेन्मूढस्तं लक्ष्मीस्त्यजति ध्रुवम् ।\nअथोपविष्टो मतिमान्केशवार्चनमारभेत् ६५।\nअनन्यमानसो भूत्वा सर्वकामफलप्रदम् ।\nमृगचर्मासने शुद्ध व्याघ्रचर्मासनेऽपि वा ६६।\nवस्त्रासने केवले च तथा कुशमयासने ।\nपुष्पासने चोपविष्टः पूजयेत्कमलापतिम् ६७।\nकाष्ठासने द्विजो विद्वान्न कुर्य्याद्विष्णुपूजनम् ।\nविष्णुना त्वं धृता पृथ्वि सर्वेलोकास्त्वया धृताः ६८।\nअतः सर्वसहे देहि वस्तुं मे स्थानमुत्तमम् ।\nइत्युक्त्वासनमास्तीर्य वसेन्नारायणार्चकः ६९।\nदक्षिणाभिमुखो भूत्वा न कुर्याद्विष्णुपूजनम् ।\nशङ्खे कृत्वा तु पानीयं मंत्रपूतं सुवासितम् ७०।\nस्नापयेत्कमलाकांतं कमलासहितं प्रभुम् ।\nशङ्खेन स्नापयेद्यस्तु भगवंतं जनार्दनम् ७१।\nतत्फलं तस्य वक्ष्यामि शृणु विप्रेंद्र जैमिने ।\nविप्र गो स्त्री भ्रूणहत्या सुरापानादिपातकैः ७२।\nविमुक्तो याति वैकुंठं भुंक्ते हि सकलं सुखम् ।\nयदि दृष्ट्वा हृषीकेशं पूजयेन्मानवो द्विज ७३।\nलभते तत्तदेवाशु प्रसादात्कमलापतेः ।\nशंखाभावे तु विप्रेंद्र सुगंधितोयकं बुधः ७४।\nकृत्वा च तुलसीं पात्रे स्नापयेत्केशवं बुधः ।\nततो देवं स्नापयित्वा संस्थाप्य च वरासने ७५।\nसुगन्धैश्चंदनैस्तस्य कुर्यात्सर्वांगलेपनम् ।\nतुलसीकाष्ठपंके च चक्रिणो देहपालनम् ७६।\nयः करोति जनस्तस्य प्रसन्नः सततं हरिः ।\nतुलसीपत्रमालेयं निजगन्धसुखप्रदा ७७।\nदीयते ते जगन्नाथ सुप्रीतो भव सर्वदा ।\nमंत्रेणानेन विप्रेंद्र तुलसीपत्रमालया ७८।\nअलंकृतो महाविष्णुः प्रसन्नो न ददाति किम् ।\nततस्तु वैदिकैर्मंत्रैः कर्तव्यं स्वस्तिवाचनम् ७९।\nदिग्बंधनं च कर्तव्यं मंत्रैः पौराणिकैर्बुधैः ।\nकृष्णो रक्षतु पूर्वस्यामाग्नेय्यां देवकीसुतः ८०।\nयाम्यां रक्षतु दैत्यारिर्नैरृत्यां मधुसूदनः ।\nविदिक्षु रक्षतु श्रीमानूर्ध्वं च श्रीधरः प्रभुः ८१।\nअधो रक्षतु विश्वात्मा कूर्ममूर्तिः कृपामयः ।\nये विघ्नकारकाः सर्वे पूजाकाले भवंति ह ८२।\nदूरं गच्छंतु ते सर्वे हरिनामास्त्रताडिताः ।\nइत्थं दिग्बंधनं कृत्वा ततः प्रह्वः कृतांजलि ८३।\nवक्ष्यमाणेन मंत्रेण संकल्पं कुरुते दृढम् ।\nमयारब्धामिमां पूजां देवदेव जनार्दन ८४।\nसिंद्धिं प्रापय निर्विघ्नां प्रसीद परमेश्वर ।\nततस्तु कृतसंकल्पो वैष्णवः सर्वतत्ववित् ८५।\nअंगन्यासादिकं कृत्वा ध्यायेन्नारयणं हृदा ।\nनवीनमेघसंकाशं पुंडरीकनिभेक्षणम् ८६।\nपीतांबरधरं देवं स्मितचारुतराननम् ।\nकदंबपुष्पमालाभिर्भूषितं सुमहाभुजम् ८७।\nबर्हिबर्ह(?)श्रेणिबद्धशिखंडधृतकुंडलम् ।\nवंशी मधुरनादेन मोहयंतं दिशो दश ८८।\nआवृतं गोपनारीभिश्चारुवृंदावने स्थितम् ।\nएवं संचिंत्य देवेशं गोविंदं सर्वकामदम् ८९।\nततश्चावाहनं कुर्याद्भक्तिभावेन वैष्णवः ।\nआवाहिताय कृष्णाय चतुर्वर्गप्रदायिने ९०।\nपाद्यार्घ्याचमनीयानि तत्र दद्याद्विचक्षणः ।\nकोमलैस्तुलसीपत्रै रम्यैर्वा कुसुमैर्बुधः ९१।\nपूजयेत्सर्वदेवेशं श्रीकृष्णं देवकीसुतम् ।\nनमो मत्स्याय कूर्माय वराहाय नमोनमः ९२।\nनमोऽस्तु हरये तुभ्यं वामनाय नमोनमः ।\nनमो रामाय रामाय रामाय बलिने नमः ९३।\nनमो बुद्धाय शुद्धाय सकृपाय नमोनमः ।\nनमोस्तु कल्किने तुभ्यं नमस्ते बहुमूर्त्तये ९४।\nनारायणाय कृष्णाय गोविंदाय च शार्ङ्गिणे ।\nदामोदराय देवाय देवदेवाय ते नमः ९५।\nहृषीकेशाय शांताय व्योमपादाय वै नमः ।\nनमोस्तु पद्मापतये नमस्ते पद्मचक्षुषे ९६।\nअनंताय नमस्तुभ्यं गदाहस्ताय वै नमः ।\nतार्क्ष्यध्वजाय वै तुभ्यं नमस्ते चक्रपाणये ९७।\nपद्महस्ताय वै तुभ्यमच्युताय नमो नमः ।\nनमो दैत्यारये तुभ्यं सर्वकामप्रदायिने ९८।\nमाधवाय सुरेशाय विष्णवे परमात्मने।\nकिरीटिने कुण्डलिने नमोऽस्तु हरये सदा ९९।\nनमो भगवते तुभ्यं वाहनं गरुडाह्वयम् ।\nॐनमो गरुडायेति मंत्रेणैव विचक्षणः १०० 7.11.100।\nनमः शंखाय चक्राय गदायै च नमोनमः ।\nनमः पद्माय खड्गाय नंदकाय नमोनमः १०१।\nइति संपूज्य देवेशं सदारं च सवाहनम् ।\nसायुधं च ततो मंत्रं जपेदष्टाक्षरं बुधः १०२।\nनिजभक्त्या ततो जप्त्वा मंत्रमष्टाक्षरं बुधः ।\nगोविंदाय ततो दद्यान्नानानैवेद्यमुत्तमम् १०३।\nधूपं दीपं च तांबूलं देवदेवाय विष्णवे ।\nअन्यान्यप्युपहाराणि प्रदद्याद्वैष्णवो जनः १०४।\nयस्तु धूपं द्विजश्रेष्ठ चंदनागरुवासितम् ।\nदद्यान्मुरारये तस्य द्रुतं सिध्यति वांछितम् १०५।\nधूपं यच्छति यो विप्र हरये घृतवासितम् ।\nस गच्छेद्विष्णुभवनं विमुक्तः पापकोटिभिः १०६।\nनारायणाय यो धूपं दद्याद्गुग्गुलुवासितम् ।\nस याति परमं धाम दुर्ल्लभं यत्सुरैरपि १०७।\nघृतेन दीपं यो दद्यात्तिलतैलेन वा पुनः ।\nनिमेषात्सकलं तस्य पापं हरति केशवः १०८।\nकर्पूरवासितं यस्तु तांबूलं चक्रपाणये ।\nदद्यात्तस्य द्विजश्रेष्ठ मुक्तिर्भवति जैमिने १०९।\nयस्तु यच्छति तांबूलं खदिरेण समन्वितम् ।\nइह भुक्त्वाखिलान्भोगानंते याति हरेः पदम् ११०।\nषष्ठी मधुरिकायुक्तं तथा जातिफलादिभिः ।\nतांबूलं हरये दत्वा स्वर्गमाप्नोति मानवः १११।\nशङ्खे कृत्वा तु पानीयं कुर्याद्विष्णुप्रदक्षिणाम् ।\nवक्ष्यमाणेन मंत्रेण जैमिने वैष्णवो जनः ११२।\nजनार्दन जगद्बंधो शरणागतपालक ।\nत्वद्दासदासदासत्वं दासस्य देहि मे प्रभो ११३।\nमंत्रेणानेन यः कुर्यान्नारायणप्रक्षिणाम् ।\nतस्य पुण्यफलं वच्मि संक्षेपाच्छृणु जैमिने ११४।\nब्रह्महत्यादिपापानि यानि यानि महांति च ।\nतानि तानि प्रणश्यंति प्रदक्षिणपदे पदे ११५।\nयावत्पादं नरो भक्त्या गच्छेद्विष्णुप्रदक्षिणे ।\nतावत्कल्पसहस्राणि विष्णुना सह मोदते ११६।\nहरिप्रदक्षिणे यावत्पदं गच्छेच्छनैः शनैः ।\nपदेपदेऽश्वमेधस्य फलं प्राप्नोति मानवः ११७।\nप्रदक्षिणीकृत्य सर्वं संसारे यत्फलं भवेत् ।\nहरिं प्रदक्षिणीकृत्य तस्मात्कोटिगुणं फलम् ११८।\nअंगं प्रदक्षिणीकृत्य यस्तु नारायणाग्रतः ।\nसोऽपि तत्फलमाप्नोति किमन्यैर्बहुभाषितैः ११९।\nन लंघयेत्सोमसूत्रं धीमाञ्शंभुप्रदक्षिणे ।\nलंघयित्वा यदा विप्र सा पूजा निष्फला भवेत् १२०।\nप्रदक्षिणा कारतया वारैकं यो हरिं व्रजेत् ।\nजन्मजन्मनि विप्रेंद्र सार्वभौमो भवेद्ध्रुवम् १२१।\nयस्तु वारद्वयं विप्र कुर्याद्विष्णुप्रदक्षिणाम् ।\nऐंद्रं पदमवाप्नोति त्रिदिनेनात्र संशयः १२२।\nविष्णुप्रदक्षिणं यस्तु कुर्याद्वारद्वयं जनः ।\nविमुक्तः सकलैः पापैः प्रविशेन्माधवीं तनुम् १२३।\nभ्रामयेत्सोदकं शङ्खं केशवोपरि जैमिने ।\nअंते देवालयं गत्वा सभवेत्सुरवंदितः १२४।\nप्रणमेद्दंडवद्भूमौ सप्तधा यस्तु केशवम् ।\nपातकं तच्छरीरस्थं भस्मीभवति तत्क्षणात् १२५।\nशिरस्यंजलिमाधाय प्रणमेद्यो जनार्दनम् ।\nतस्मै लक्ष्मीपतिर्विष्णुर्ददाति परमं पदम् १२६।\nभूमौ निपात्य सर्वांगं हरिं प्रणमतां नृणाम् ।\nपुण्यप्रभावं विप्रर्षे वदतो मे निशामय १२७।\nयावद्भूरेणुभिर्नृणां भूषितं स्यात्कलेवरम् ।\nतावत्कल्पसहस्राणि तिष्ठंति हरिसंनिधौ १२८।\nततः केशवनिर्माल्यं वैष्णवेभ्यः प्रदीयते ।\nवैष्णवांस्तान्प्रवक्ष्यामि शृणु सत्तम जैमिने १२९।\nशुकः सूतस्तथा व्यासो नारदः कपिलो मुनिः ।\nप्रह्लादश्चांबरीषश्च तथाक्रूरोद्धवावपि १३०।\nबिभीषणो हनूमांश्च तथैवान्येऽपि वैष्णवाः ।\nनिर्माल्यं वासुदेवस्य गृह्णंतु सर्वकामदम् १३१।\nइत्युक्त्वा विष्णुनिर्माल्यं निक्षिपेद्भुवि वैष्णवः ।\nततस्तु हरिनिर्माल्यं स्वयं गृह्णाति भक्तितः १३२।\nमस्तके दृश्यते यस्य हरिनिर्माल्यमुत्तमम् ।\nस विज्ञेयो द्विजश्रेष्ठ साक्षादेव हरिः स्वयम् १३३।\nदुर्लभं विष्णुनैवेद्यं निर्माल्यं पापनाशनम् ।\nगृह्णंति त्रिदशाः सर्वे मनुष्याणां च का कथा १३४।\nजैमिने तुलसीपत्रं यस्तु जिघ्रति वैष्णवः ।\nतस्य देहांतरस्थं हि सर्वं पापं विनश्यति १३५।\nतुलसीपत्रगंधस्तु प्रविशेद्यस्य नासिकाम् ।\nआपदस्तच्छरीरस्थाः सद्यो गच्छंति संक्षयम् १३६।\nतुलसीछदनघ्राणमाघ्राय योऽभिनंदति ।\nतस्यालये भवेन्नित्यमानंदो द्विजसत्तम १३७।\nस्तवैः स्तुत्वा जगन्नाथं कमलाप्रियमच्युतम् ।\nकृतांजलिस्ततः प्राज्ञ इमं मंत्रमुदीरयेत् १३८।\nनारायण जगद्रूप गच्छ धाम जगत्पते ।\nगच्छ देव निजस्थानं प्रसन्नो भव सर्वदा १३९।\nयेयं स्वशक्त्या देवेंद्र तव पूजा कृता मया ।\nअच्छिद्रास्तु जगन्नाथ त्वत्प्रसादाज्जगन्मय १४०।\nततः पादोदकं प्राज्ञो महाविष्णोः परात्मनः ।\nसमस्तपातकध्वंसि गृह्णीयाद्भक्तिभावतः १४१।\nकणमात्रं वहेद्यस्तु विष्णोः पादोदकं शुभम् ।\nस स्नातः सर्वतीर्थेषु जैमिने सत्यमुच्यते १४२।\nस्पृशेत्पादोदकं विष्णोर्गंगास्नानफलं भवेत् ।\nगांगेयं सलिलं विप्र विष्णुपादोदकं यतः १४३।\nअकालमरणं नास्ति नास्ति व्याधिभयं तथा ।\nयः स्पृशेत्पादसलिलं केशवस्य महात्मनः १४४।\nपापव्याधिविनाशार्थं विष्णुपादोदकौषधम् ।\nपापिनोऽपि नरास्ते च पिबंतु प्रतिवासरम् १४५।\nविष्णुपादोदकं विप्र यः पिबेद्वैष्णवो जनः ।\nपातकं तच्छरीरस्थं क्षणादेव तु नश्यति १४६।\nयथौषधेन देहस्थं हन्यते देहिनो भृशम् ।\nतथैव पातकं सर्वं विष्णुपादोदकेन च १४७।\nविष्णुपादोदकं शुद्धं तुलसीपत्रसंयुतम् ।\nयो वहेच्छिरसा विप्र तस्य पुण्यं वदाम्यहम् १४८।\nब्रह्महत्यादिभिः पापैर्विमुक्तो विष्णुरूपधृक् ।\nअंते विष्णुपुरं गत्वा विष्णुना सह मोदते १४९।\nमेरुप्रमाण हेमानि दत्वा भवति यत्फलम् ।\nविष्णुपादोदकं स्पृष्ट्वा तद्भवेदधिकं फलम् १५० 7.11.150।\nअश्वकोटिप्रदानेन तत्फलं प्राप्यते जनैः ।\nसप्तद्वीपां महीं दत्वा द्विजेभ्यो यत्फलं लभेत् १५१।\nतत्फलं लभते मर्त्यो विष्णुपादोदकं स्पृशन् ।\nअश्वमेधसहस्राणि कृत्वा भवति यत्फलम् १५२।\nविष्णुपादोदकं स्पृष्ट्वा तद्भवेदधिकं फलम् ।\nदीर्घिकाशतदानेन यत्पुण्यं परिकीर्तितम् १५३।\nतस्मादप्यधिकं पुण्यं लभेत्पादोदकं स्पृशन् ।\nबहुनात्र किमुक्तेन संक्षेपादुच्यते मया १५४।\nविष्णुपादोदकस्पर्शान्मुक्तो भवति मानवः ।\nभूयोभूयोपि विप्रेंद्र सुदृढं कथ्यते मया १५५।\nपुनर्न लभते जन्म स्पृशन्पादोदकं हरेः ।\nविष्णुनैवेद्यशेषं यः सर्वपापविनाशनम् १५६।\nयोऽश्नाति भक्तिभावेन स गच्छेत्परमं पदम् ।\nदुर्लभं विष्णुनैवेद्य भुंजते द्विजसत्तम १५७।\nदेहं त्यजति पापानि ब्रह्महत्यामुखान्यपि ।\nभुंजतो हरिनैवेद्यं दासीव वशगा भवेत् १५८।\nमुक्तिभूमिः सुरश्रेष्ठ दैवतैरपि दुर्लभा ।\nसंपूज्य कमलाकांतं किंचिन्नैवेद्यमत्यजन् १५९।\nअचिरेणैव तं विष्णुर्नयति स्वां तनुं प्रति ।\nनैवेद्यस्य महाविष्णोर्गुणं किं कथयाम्यहम् १६०।\nयद्भुंजतः केशवोऽपि स्यादधीनो द्विज प्रभो ।\nअनेन विधिना विप्र प्रतिमासे जनार्दनम् १६१।\nविधिहीनामपि श्रेष्ठां पूजां श्रीकमलापतेः ।\nयः कुर्याद्भक्तिभावेन सोऽपि स्यात्केशवप्रियः १६२।\nविधिज्ञो विधिना विष्णुमभ्यर्च्य यत्फलं लभेत् ।\nयथोक्तविधिना विप्र नैवेद्यैर्बहुभिः प्रभो १६३।\nपूजितोऽपि न तुष्टः स्याद्यदि भक्तिर्न तिष्ठति ।\nयस्य वै यावती भक्तिर्देवदेवे जनार्दने १६४।\nतावदेव फलावाप्तिस्तस्य नास्त्यत्र संशयः ।\nअभक्त्याया हरेः पूजा क्रियते भुवि मानवैः १६५।\nसा पूजा ब्राह्मणश्रेष्ठ पूजाकाले भवेत्किल ।\nज्ञानमूलं हरेर्भक्तिर्भक्तिमूलं जगत्पतेः १६६।\nपूजा मोक्षद्रुमोत्पत्तौ मूलमाराधनं हरेः ।\nअल्पमात्रमपि प्राज्ञ श्रद्धया कुरुते हि यत् १६७।\nतदक्षयं भवेत्सर्वं श्रद्धायुक्ताखिला क्रिया ।\nभक्त्या यः पूजयेद्विष्णुं वारिमात्रमपि द्विज १६८।\nसंस्थानं लभते विष्णोर्यतो भक्तवशो हरिः १६९।\nअसारमेतद्भुवनं समस्तं सारं हरेः पूजनमेव विप्र ।\nतस्मान्मनुष्यो निजमंगलैषी भक्त्या यजेत्कृष्णमनंतमूर्तिम् १७०।\nइति श्रीपद्मपुराणे क्रियायोगसारे हरिपूजाविधिर्नाम एकादशोऽध्यायः ११।"
  }
]
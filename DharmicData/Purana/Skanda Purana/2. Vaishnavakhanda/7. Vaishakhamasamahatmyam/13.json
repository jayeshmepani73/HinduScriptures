[
  {
    "text": "व्यास उवाच-\nज्येष्ठे मासि द्विजश्रेष्ठ भगवंतं जनार्दनम् ।\nपूजयेद्भक्तिभावेन जलैः संस्नाप्य शीतलैः १।\nउद्वर्तनं च दातव्यं सुगन्ध्यामलकं तथा ।\nतैलं सुंगंधं हरये ग्रीष्मकाले दिनेदिने २।\nसुवासिते शीतले च मन्दिरेऽतिमनोरमे ।\nप्रत्यहं कमलाकांतं स्थापयेज्जनमंडपे ३।\nन रौद्रदेशे विप्रेन्द्र सधूमे इंधनालये ।\nन सूतिकागृहे चैव स्थापयेत्कमलापतिम् ४।\nचामरैर्वीजितः श्वेतैः सुदीर्घैः कमलापतिम् ।\nज्येष्ठे मासि द्विजश्रेष्ठ सुप्रीतः किं न यच्छति ५।\nमयूरपुच्छव्यजनैर्निदार्घैर्वीजितो हरिः ।\nददात्यभिमतं सर्वमचिरेणैव सत्तम ६।\nतालवृंतकवातेन पवित्रांबरवायुना ।\nयै ग्रीष्मे वीज्यते विष्णुस्ते सर्वे स्वर्गगामिनः ७।\nयो गात्रलेपनं कुर्यात्सुगन्धीयैश्च कर्दमैः ।\nग्रीष्मे हरिं चंदनैश्च स विशेन्माधवीं तनुम् ८।\nउष्मागमे द्विजश्रेष्ठ स मुक्तो नात्र संशयः ।\nप्रफुल्लकुसुमोद्याने तुलसीकानने तथा ९।\nसंध्यायां स्थापयेद्विष्णुं देशे धीरसमीरणे ।\nस्रग्भिः पाटलपुष्पाणां येन विष्णुरलंकृतः १०।\nज्येष्ठे मासि स विज्ञेयो अश्वमेधसहस्रकृत् ।\nयस्तु मुक्तावलिं दद्याद्ग्रीष्मे वै श्रीपतेर्जनः ११।\nभूपालत्वं हरिस्तस्मै यच्छेज्जन्मनि जन्मनि ।\nयस्तु मण्डयति ग्रीष्मे श्रीकृष्णं मणिमालया १२।\nतस्य पुण्यफलं विप्र वदतो मे निशामय ।\nयावद्ब्रह्मा सृजत्येतज्जैमिने सकलं जगत् १३।\nतिष्ठेद्विष्णुपुरे तावन्मणिमालाविभूषितः ।\nसुवर्णाभरणैर्यस्तु रजताभरणैस्तथा १४।\nकृष्णं मंडयति ग्रीष्मे सोऽपि तत्फलमाप्नुयात् ।\nविचित्रं यस्तु पर्यंकं सगंडूकं प्रयच्छति १५।\nहरये देवदेवाय न स दुःखी कदाचन ।\nग्रीष्मकाले न देयानि गुरूणि वसनानि च १६।\nहरये ब्राह्मणश्रेष्ठ देयं तन्वंशुंकं शुचि ।\nयस्त्वच्युतफलैर्दिव्यैः सुगंधैः पूजयेद्धरिम् १७।\nअंते शक्रपुरं गत्वा सपिबेदमृतं मुदा ।\nप्रियालानां फलैर्दिव्यैर्योऽर्चयेत्कमलापतिम् १८।\nसोऽपि तत्फलमाप्नोति किमन्यैर्बहुभाषितैः ।\nनिदाघे हरये यस्तु यवागूमतिशीतलाम् १९।\nनानाव्यंजनसंयुक्तां श्रद्धया वैष्णवो जनः ।\nआषाढे मासि विप्रेन्द्र देवदेवं जगद्गुरुम् २०।\nदधिभिः स्नापयित्वा च पूजयेद्भक्तितो बुधः ।\nमातुः पयोधरपयः पुनस्तेन न पीयते २१।\nघनागमे घनश्यामं कदंबकुसुमैर्हरिम् ।\nआराधयति विप्रर्षे पराङ्गतिमवाप्नुयात् २२।\nकदम्बपुष्पमालाभिर्मण्डपं ज्वलनोपमम् ।\nयस्तस्य ब्राह्मणश्रेष्ठ वाजिमेधफलं भवेत् २३।\nसुगन्धैः केतकीपुष्पैः पूजितः कमलापतिः ।\nसर्वदुःखं हरत्येव मानवानां द्विजोत्तम २४।\nपनसानां फलैर्दिव्यैः सुपक्वैर्घृतमिश्रितैः ।\nपूजितो भगवान्विष्णुर्दद्यादैश्वर्यमुत्तमम् २५।\nआषाढे मासि दध्यन्नं हरये प्रतिवासरम् ।\nश्रद्धया वैष्णवो दद्यान्मुक्तिमिच्छन्द्विजोत्तम २६।\nकृष्णाय नवनीतं यो ददाति वैष्णवो जनः ।\nविशुद्धः सकलैः पापैर्ब्रह्मलोकं स गच्छति २७।\nशेफालिकाप्रसूनैश्च यूथिकाकुसुमैस्तथा ।\nयोऽर्चयेत्परमात्मानं सगच्छेत्परमं पदम् २८।\nप्रफुल्लमालतीपुष्पैः सुगन्धैर्योऽर्चयेद्धरिम् ।\nतत्पुण्येनास्य तत्पुण्यं येन नो भविता द्विज २९।\nकंदपुष्पैश्च बकुलैर्जगद्बंधुं जनार्दनम् ।\nअर्चयन्सकलं कामं प्राप्नोति भुवि मानवः ३०।\nमहामहाप्रसूनैश्च तथा कुरुबकैर्हरिम् ।\nप्रफुल्लैः पूजयेद्यस्तु तस्य तुष्टः सदा हरिः ३१।\nसैरीयकैश्च यो विष्णुं प्रसूपुष्पैश्च योऽर्चयेत् ।\nकरवीरप्रसूनैश्च स याति हरिसन्निधिम् ३२।\nश्रावणे चैव यो दद्याल्लाजान्घृतसमन्वितान् ।\nहरये तस्य विप्रर्षे गृहे श्रीःस र्वतोमुखी ३३।\nभाद्रे मासि द्विजश्रेष्ठ नारायणमनामयम् ।\nश्रद्धया पूजयेत्प्राज्ञश्चतुर्वर्गप्रदायकम् ३४।\nनिर्मिते नूतनागारे सर्वोपद्रववर्जिते ।\nस्थापयेत्पुण्डरीकाक्षं भगवंतं जनार्दनम् ३५।\nदंशैश्च मशकैश्चापि प्रकीर्णे मक्षिकादिभिः ।\nहरिं पुरातनागारे स्थापयेन्न हि मानवः ३६।\nसकर्दमे पतद्द्वारे गलद्भित्तौ गृहे तथा ।\nहरिं न स्थापयेत्प्राज्ञो वर्षासु परमेश्वरम् ३७।\nविष्ण्वाल्ये द्विजश्रेष्ठ प्रकुर्याद्यस्तु मानवः ।\nचन्द्रातपं विचित्रं च चन्द्रलोकं स गच्छति ३८।\nरात्रौ नानाविधैर्धूपैर्मन्दिरे जगतीपतेः ।\nदंशाश्च मशकाश्चैव पूजाकाले निवारयेत् ३९।\nमंसारिकाभिः प्रावृत्य मंचशायिनमच्युतम् ।\nप्रावृषि स्थापयेद्विष्णुं निशायां दिव्यमंदिरे ४०।\nकह्लारपत्रैर्देवेशं सुगंधैर्नूतनैस्तथा ।\nमुमुक्षुः पूजयेन्मर्त्यो भाद्रे मासि दिनेदिने ४१।\nन भाद्रे केतकीपुष्पैः पूजितव्यो जनार्दनः ।\nयतो भाद्रपदेमासि केतकी स्यात्सुरा समा ४२।\nपक्वैस्तालफलैर्दिव्यैर्योऽर्चयेद्यदुनंदनम् ।\nगर्भवासमहादुःखं स भूयो लभते न च ४३।\nसंयुक्तं घृतदुग्धाभ्यां पक्वतालं मुरारये ।\nयो दद्याच्छ्रद्धया मर्त्यः स गच्छेन्मन्दिरं हरेः ४४।\nभाद्रे मासि द्विजश्रेष्ठ हरये तालपिष्टकम् ।\nसघृतं वैष्णवो दद्यात्केवलप्राप्तिहेतवे ४५।\nमासि भाद्रपदे विप्र न कुर्याच्छाकभक्षणम् ।\nन रात्रौ भोजनं कुर्यान्मुमुक्षुर्वैष्णवो जनः ४६।\nआश्विने मासि विप्रेन्द्र केशवं क्लेशनाशनम् ।\nयत्तोयं दीयते विप्र पूर्वाह्णे हरये जनैः ४७।\nपीयूषमिव तत्तोयं गृह्णाति कमलापतिः ।\nमध्याह्ने दीयते यच्च तत्तोयं चक्रपाणये ४८।\nतत्तोयमिव वेत्तव्यं तद्गृह्णाति द्विजोत्तम ।\nअपराह्णे च यत्तोयं गोविन्दाय प्रदीयते ४९।\nतत्तोयं रक्ततुल्यं स्यान्न गृह्णाति ततो हरिः ।\nअतएव द्विजश्रेष्ठ पूर्वाह्णे हरिमर्चयेत् ५० 7.13.50।\nसमस्तं लभते कामं केशवस्यानुकंपया ।\nएकवस्त्रेण विप्रेन्द्र न कुर्यात्पूजनं हरेः ५१।\nकुर्याद्वापि तथा पूजां न गृह्णाति च केशवः ।\nअधौतेन च वस्त्रेण यः पूजां कुरुते हरेः ५२।\nविफला सा च पूजा स्यान्न च विष्णुः प्रसीदति ।\nयैस्त्वबद्धशिखैः पूजा क्रियते चक्रिणो जनैः ५३।\nपूजाफलं नाप्नुवंति बलिग्राह्या च सा भवेत् ।\nअसंस्कृतगृहे पूजा क्रियते जगतीपतेः ५४।\nसा पूजा ब्राह्मणश्रेष्ठ बलिग्राह्या भवेत्खलु ।\nस्नानं देवार्चनं चैव दानं च पितृपूजनम् ५५।\nतिलकेन विना विप्र कुरुते न विचक्षणः ।\nतिलकान्यगृहीत्वा यत्पुण्यकर्म विधीयते ५६।\nभस्मीभवति तत्सर्वं कर्ता च नारकी भवेत् ।\nशङ्खचक्रगदापद्मैरङ्कितं यस्य दृश्यते ५७।\nशरीरं ब्राह्मणश्रेष्ठ विज्ञेयः सोऽच्युतः स्वयम् ।\nयो लिखेद्दक्षिणे बाहौ शङ्ख पद्मे च वैष्णवः ५८।\nसव्ये चक्रं गदां चैव स विष्णुर्नात्र संशयः ।\nपङ्कजं दक्षिणे बाहौ शङ्खस्योपरि यो लिखेत् ५९।\nपातकं सकलं तस्य क्षणादेव तु नश्यति ।\nचक्रोपरि गदां यस्तु लिखेत्सव्ये भुजे द्विज ६०।\nतं वंदंते द्विजश्रेष्ठ शक्राद्या अपि निर्जराः ।\nमुरारिपादयुग्मं च स्वललाटे लिखेद्बुधः ६१।\nपापात्मापि च तं दृष्ट्वा मुक्तो भवति पातकात् ।\nअष्टाक्षरं महामंत्रं मत्स्यं कूर्मं च यो हृदि ६२।\nलिखेत्स वैष्णवश्रेष्ठः पुनाति भुवनत्रयम् ।\nकृष्णायुधांकितं यस्य शरीरं स्याद्दिनेदिने ६३।\nतस्य कृष्णो जगन्नाथो ददाति परमं पदम् ।\nकृष्णायुधांकिततनुर्यत्कर्म कुरुते नरः ६४।\nशुभं वाप्यशुभं वापि तत्सर्वमक्षयं भवेत् ।\nदानवा राक्षसाश्चैव भूतवेतालकास्तथा ६५।\nपिशाचाः पन्नगाश्चापि यक्षविद्याधरास्तथा ।\nकिन्नरा गुह्यकाश्चैव ग्रहा बालग्रहास्तथा ६६।\nकूष्माण्डाश्चैव डाकिन्यस्तथान्ये विघ्नकारकाः ।\nसर्वे भीत्या पलायंते दृष्ट्वा कृष्णायुधाङ्कितम् ६७।\nद्वीपाश्च द्वीपिनश्चैव तथान्ये वनवासिनः ।\nदृष्ट्वैव प्रपलायंते भयात्कृष्णायुधांकितम् ६८।\nकामलाद्या महारोगा देहदेहावपातिनः ।\nकृष्णायुधांकिततनुं भक्त्या पश्यति यो जनः ६९।\nकृष्णदर्शनतुल्यस्य फलं प्राप्नोति मानवः ।\nत्रिपत्रीकृतदूर्वाभिरश्विने योऽर्चयेद्धरिम् ७०।\nदूर्वावत्संततिस्तस्य अविच्छिन्ना प्रवर्तते ।\nआश्विने मासि यो दद्याद्धरये कर्कटीफलम् ७१।\nशोको न जायते तस्य कदाचिद्धृदये द्विज ।\nकार्तिके च समायाते सर्वमासोत्तमे शुभे ७२।\nदामोदरं देवदेवं भक्त्या प्राज्ञः प्रपूजयेत् ।\nकार्तिके मासि विप्रेन्द्र विष्णुप्रीणनहेतवे ७३।\nयथोक्तविधिना प्राज्ञः प्रातःस्नानं समाचरेत् ।\nआमिषं मैथुनं चैव कार्तिके मासि यस्त्यजेत् ७४।\nजन्मान्तरार्जितैः पापैर्मुक्तो याति पराङ्गतिम् ।\nतुलाराशिगते सूर्ये प्रातःस्नानं द्विजोत्तम ७५।\nहविष्यं ब्रह्मचर्यं च महापातकनाशनम् ।\nआमिषं मैथुनं चैव कार्तिकेमासि सेवते ७६।\nजन्मजन्मनि विप्रेन्द्र स भवेद्ग्रामशूकरः ।\nद्विभोजनं परान्नं च तैलं च वैष्णवो जनः ७७।\nआयाते कार्तिके मासि यत्नादपि परित्यजेत् ।\nदामोदराय नभसि दीपं यस्तु प्रयच्छति ७८।\nफलं तस्य प्रवक्ष्यामि समासेन शृणु द्विज ।\nब्रह्महत्यादिभिः पापैर्विमुक्तः क्लेशदायकैः ७९।\nदामोदरपुरं गत्वा तिष्ठेत्कोटियुगावधि ।\nदीपं ज्वलंतं नभसि त्रिदशा वासवादयः ८०।\nविलोक्य हर्षिताः सर्वे वदंतीति परस्परम् ।\nअसौ पुण्यात्मनां श्रेष्ठः केशवार्चनतत्परः ८१।\nप्रदीपं कार्तिके मासि यतो यच्छति चक्रिणे ।\nकार्तिके मासि विप्रेन्द्र तस्य तुष्टः सदा हरिः ८२।\nदद्यादक्षयदीपं यः कार्तिके हरिमंदिरे ।\nदिनेदिनेऽश्वमेधस्य फलं प्राप्नोति मानवः ८३।\nतुलसीदललक्षैर्यः कार्तिके पूजयेद्धरिम् ।\nलक्षैकवाजिमेधस्य मानवो लभते फलम् ८४।\nबिल्वस्य दललक्षेण योऽर्चयेद्विष्णुमव्ययम् ।\nपरमं मोक्षमाप्नोति प्रसादाज्जगतीपते ८५।\nयत्किञ्चित्कार्तिकेमासि विष्णुमुद्दिश्य दीयते ।\nतदक्षयं भवेत्सर्वं सत्यमेतन्मयोच्यते ८६।\nघृताक्तं सुरपत्रं यः कार्तिके मासि वैष्णवे ।\nदद्याद्दिनेदिने विप्र तस्य विष्णोः पुरे स्थितिः ८७।\nप्रफुल्लपद्मपत्रेण सितेनाप्यसितेन वा ।\nयोऽर्चयेत्कमलाकांतं तस्य किं भुवि दुर्ल्लभम् ८८।\nद्विजाग्र्यः कार्तिके मासि हरये येन पङ्कजम् ।\nन दत्तं तेन किं विप्र विष्णवे दैत्यजिष्णवे ८९।\nएकमेवांबुजं हृत्वा ददाति कैटभारये ।\nतस्मै किं भगवान्विष्णुर्न ददाति श्रियः पतिः ९०।\nकमलैः कार्तिके मासि येन नाराधितो हरिः ।\nजन्मजन्मनि तद्गेहे कमला न हि तिष्ठति ९१।\nपद्मबीजानि यो दद्यात्केशवाय महात्मने ।\nस जायते विप्रकुले शुद्धे च प्रतिजन्मनि ९२।\nब्राह्मणस्य कुले जातश्चतुर्वेदसुहृद्भवेत् ।\nधनवान्बहुपुत्रश्च कुटुंबानां च पोषकः ९३।\nनास्ति पद्मसमं पुष्पं जैमिने सत्यमुच्यते ।\nयेन संपूज्य गोविन्दं पापात्मापि च मोक्षभाक् ९४।\nपद्मपुष्पस्य माहात्म्यं विशेषादुच्यते मया ।\nसेतिहासं द्विजश्रेष्ठ सावधानं निशामय ९५।\nआसीदेकः प्रजा नाम ब्राह्मणः सर्वशास्त्रवित् ।\nहरिपादांबुजे यस्य मनोभृङ्ग सदा स्थितिः ९६।\nदेवानां ब्राह्मणानां च गुरूणां चैव सर्वदा ।\nकृता पूजा द्विजश्रेष्ठ कार्याकार्यशतान्यपि ९७।\nपरद्रव्यं विषं चैव परस्त्रीषु स्वमातृवत् ।\nकृतं तेनैव यच्चैवं तथा मित्रे च शात्रवे ९८।\nआयांतमतिथिं दृष्ट्वा स विप्रः परमार्थवित् ।\nभृशं मानं न चाप्नोति याचकं च द्विजोत्तमम् ९९।\nसर्वयज्ञाः कृतास्तेन व्रतानि सकलानि च ।\nसंसारसागरं घोरमपारंच तितीर्षुणा १०० 7.13.100।\nएकदा स द्विजश्रेष्ठो हरिभक्तिपरायणः ।\nस्वमृत्युं च निजां जातिं चिंतयामास चेतसा १०१।\nअहं पूर्वं स्थितः को वा किं वा कर्म कृतं पुरा ।\nकथं वा जन्म संप्राप्तं गमिष्यामि क्व वा पुनः १०२।\nइति संचिंत्य विप्रोऽसौ निःश्वस्य च पुनः पुनः ।\nविज्ञातुं पूर्ववृत्तांतं शिवक्षेत्रं जगाम ह १०३।\nतत्र बद्धाञ्जलिर्विप्रो भक्त्या परमया युतः ।\nतुष्टाव शंकरं देवं वाचा मधुरया शिवम् १०४।\nब्राह्मण उवाच-\nनमस्तुभ्यं महादेव नमस्ते परमेश्वर ।\nनमस्ते शंकरेशान नमस्ते वरद प्रभो १०५।\nनमस्ते ज्ञानरूपाय नमस्ते ज्ञानदायिने ।\nनमस्ते सर्वभूतानां हृदम्बुजनिवासिने १०६।\nजगत्स्रष्ट्रे नमस्तुभ्यं जगत्पित्रे नमो नमः ।\nनमः संहराकर्त्रे च पशूनां पतये नमः १०७।\nमनस्ते वह्निनेत्राय नमस्ते वह्निचक्षुषे ।\nनमस्ते चन्द्रनेत्राय सूर्यनेत्राय वै नमः १०८।\nनमस्ते भस्मभूषाय नमस्ते कृत्तिवाससे ।\nनमोऽस्थिमालिने तुभ्यं नीलकंठाय वै नमः १०९।\nनमस्ते पंचक्त्राय नमस्ते शूलपाणिने ।\nकन्दर्पदर्पविध्वंसकारिणे भीममूर्तये ११०।\nनमस्ते देवदेवाय नमस्ते त्रिपुरारये ।\nपार्वतीपतये तुभ्यं नमस्ते भीममूर्तये १११।\nबाणभक्त्यातिसंतुष्ट मानसाय नमोस्तु ते ।\nबहुरूपाय वै तुभ्यं विश्वरूपाय वै नमः ११२।\nगङ्गाधराय वै तुभ्यं दक्षयज्ञविनाशिने ।\nप्रेतानां पतये तुभ्यं नमस्तुभ्यं पिनाकिने ११३।\nईशानाय नमस्तुभ्यं मनीषाय नमो नमः ।\nतुभ्यं नमोऽस्तु दृश्याय अदृश्याय नमो नमः ।\nनमश्चिन्त्याय वै तुभ्यमचिन्त्याय नमोनमः ११४।\nब्रह्मा त्वमेव त्रिदशैकनाथस्त्वमेव विष्णुस्तपनस्त्वमेव ।\nत्वमेव सोमः सकलार्त्तिहारी नमो नमस्ते परमेश्वराय ११५।\nतस्यस्तवं समाकर्ण्य शंकरो लोकशंकरः ।\nआविर्बभूव सहसा प्रसन्नः परमेश्वरः ११६।\nआविर्भूतं समालोक्य सर्वदेवनमस्कृतम् ।\nववंदे चरणौ तस्य स विप्रोऽत्यंतभक्तिमान् ११७।\nभूयोऽपि स द्विजश्रेष्ठो हर्षनिर्भरमानसः ।\nकृताञ्जलिर्महादेवं तुष्टाव वरदं प्रभुम् ११८।\nब्राह्मण उवाच-\nयं न पश्यंति देवेशं देवा अपि सवासवाः ।\nपश्यामि तमहं साक्षान्महाभाग्यमिदं मम ११९।\nध्यानावस्थितचित्तेन योऽदृश्यः परमेश्वरः ।\nपश्यामि तमहं साक्षान् साध्यं किमपरं मम १२०।\nत्वन्नामस्मरणादेव महापातकिनोऽपि च ।\nगच्छंति परमं स्थानं समीक्षे तमहं प्रभुम् १२१।\nकृतार्थोऽस्मि कृतार्थोऽस्मि कृतार्थोऽस्मि च भाग्यवान् ।\nनमस्तुभ्यं नमस्तुभ्यं प्रसीद परमेश्वर १२२।\nमहादेव उवाच-।\nभवतोऽनेन वाक्येन तुष्टोऽस्मि द्विजसत्तम ।\nवरं वृणु महाभाग वरं दित्सुरहं खलु १२३।\nब्राह्मण उवाच-\nभवंतं परमात्मानमदृश्यं दैवतैरपि ।\nसाक्षात्पश्याम्यहं नाथ किं कार्यमपरैर्वरैः१२४।\nतथापि त्वं महादेव वरं दित्सुः कृपामयः ।\nपृच्छामि यदहं किंचित्तद्ब्रूहि परमेश्वर १२५।\nकोऽहं तस्थौ पुरा देव किं वा कार्यं कृतं पुरा ।\nसंसारसागरे नाथ पतितोऽस्मि कथं प्रभो १२६।\nकर्मणा प्राप्यते देहो देही पापेन लिप्यते ।\nपुनः पापप्रभावेण प्राप्यते विषमा गतिः १२७।\nप्रभावैः कर्मणां केषां जन्म प्राप्तमिदं मया ।\nनानादुःखप्रदं नाथ प्रसन्नो ब्रूहि शंकर १२८।\nपापमूलमिदं जन्म जन्म दुःखस्य कारणम् ।\nज्ञातुमिच्छाम्यहं तस्मात्पूर्ववृत्तांतमात्मनः १२९।\nस्थितोऽहं जननी कुक्षौ जनठरानलतापितः ।\nमूत्रविष्ठाप्रकीर्णे च विपाकेन च कर्मणाम् १३०।\nगर्भवाससमं दुःखं संसारे न हि मन्यते ।\nकथं मयानुभूतं तत्प्रभो भक्तार्तिनाशन १३१।\nसंसारेऽस्मिन्महाघोरे नानादुःखसमन्विते ।\nअसारे मायया विष्णोर्मोहिते पातकाश्रये १३२।\nदुस्तरे बंधुहीने च कामक्रोधादिसंयुते ।\nशोकरोगप्रदे चैव जन्ममृत्युप्रदे तथा १३३।\nअपारे जगतामीश पतितोऽस्मि कथं शिव ।\nएतत्सर्वं विभो ब्रूहि यदि ते मय्यनुग्रहः १३४।\nमहादेव उवाच-\nयद्यप्येतद्दिवजश्रेष्ठ गुह्याद्गुह्यतरं महत् ।\nअप्रकाश्यं तथापि त्वां भक्तं प्रतिवदाम्यहम् १३५।\nपुरा त्वं ब्राह्मणः श्रेष्ठ शबरान्वयसंभव ।\nदण्डपाणिरिति ख्यातः स्थितः सल्लोकदुःखदः १३६।\nपरलोकभयं त्यक्त्वा विवेकैः परिवर्जितः ।\nदस्युवृत्तिं प्रपन्नार्ति परमक्लेशदायिनीम् १३७।\nदस्युवृत्तिगतं दृष्ट्वा भवंतमतिनिर्दयम् ।\nअपरे भ्रातरः सर्वे बभूवुस्ते च दस्यवः १३८।\nतेषां नामानि विप्रेन्द्र भातॄणां निगदाम्यहम् ।\nयैः सार्द्धं भवता पूर्वं भ्रातृभिर्दस्युता कृता १३९।\nदंडी दंडायुधश्चैव दत्तवान्दत्तभूस्तथा ।\nसुंदडो दंडकेतुश्च भ्रातरः षट्प्रकीर्तिताः १४०।\nतैर्भ्रातृभिर्महाघोरैर्दयाभिः परिवर्जितः ।\nदंडेन भवता नित्यं सर्वे व्यग्रीकृता जनाः १४१।\nधनलोभेन भवता दुष्टैस्तैर्भ्रातृभिः सह ।\nअरण्ये प्रांतरो विप्र हताः शतसहस्रशः १४२।\nहत्वा च सायकैस्तीक्ष्णैर्वनस्थेन त्वया सदा ।\nगवां क्रव्याणि भुक्त्वा च मदिराभिः सह द्विज १४३।\nततो यानविधिं सर्वे वणिजस्त्वद्भयात्तथा ।\nतत्यजुर्विपिने तस्मिन्ननर्थः पतितः सदा १४४।\nयस्य वित्तं न तद्वित्तं गृहं यस्य न तद्गृहम् ।\nयस्य भार्या न तद्भार्या त्वयि दस्युत्वमागते १४५।\nएवं स्वभ्रातृभिस्तैस्तु तस्मिन्नेव महावने ।\nगतो वर्त्मश्रमश्रांतः स्नानार्थं सरसीं प्रति १४६।\nतत्र स्नानं समाचर्य क्षुधितेन द्विजोत्तम ।\nभक्षितानि मृणालानि भ्रातृभिस्तैर्जलानि च १४७।\nअथ त्वया द्विजश्रेष्ठ कौतुकात्तत्र सत्तम ।\nभुक्तानि पद्मपुष्पाणि प्रफुल्लानि बहूनि च १४८।\nतस्मिन्नेव ततः काले ब्राह्मणो विपिनेचरः ।\nसर्ववेदा इति ख्यातस्तत्र स्नानार्थमागतः १४९।\nतत्र स्नात्वा स धर्मात्मा भगवंतं जनार्दनम् ।\nयष्टुं त्वामकमंभोजं ययाचे विनयान्वितः १५० 7.13.150।\nअथ त्वया च विप्रेन्द्र पद्ममेकं सुनिर्मलम् ।\nदत्तं परमया भक्त्या पूजार्थं कमलापतेः १५१।\nत्वया दत्तेन पद्मेन स च प्रीतो द्विजोत्तमः ।\nपूजयामास तत्रैव विष्णुं सकलकारकम् १५२।\nविष्णुपूजा परं दृष्ट्वा तं विप्रं सर्ववेदसम् ।\nत्वमपि प्रहसन्विष्णुं ननन्थ च सुकामदम् १५३।\nअथाभ्यर्च्य परात्मानं चतुर्वर्गफलप्रदम् ।\nयथोक्तविधिना विप्र स जगाम यथागतः १५४।\nतेनाम्बुजप्रदानेन प्रणामेन च सत्तम ।\nविष्णुपूजादर्शनेन नष्टं ते सर्वपातकम् १५५।\nततः कियद्भिर्दिवसैस्तस्मिन्नेव महावने ।\nसंप्राप्तकालः पंचत्वं गतोऽसि त्वं द्विजोत्तम १५६।\nतेनैव कर्मणा तुष्टो भगवान्करुणालयः ।\nददौ तुभ्यं परं स्थानं देवैरपि सुदुर्ल्लभम् १५७।\nमन्वंतरसहस्राणि मन्वंतरशतानि च ।\nभुक्तं नानासुखं तत्र कृपया कमलापतेः १५८।\nततः कर्मावसाने तु कर्मभूमिमिमां द्विज ।\nआगत्य तैः पुण्यफलैर्जातोऽसि द्विजसंततौ १५९।\nब्राह्मणस्य कुले शुद्धे जन्म संप्राप्य सत्तम ।\nसर्वगुणाश्रया लब्धा हरिभक्तिरचंचला १६०।\nआराधितो महाविष्णुः क्रियायोगैस्त्वया प्रभुः ।\nतुभ्यं दास्यति विज्ञानं ज्ञानान्मुक्तो भविष्यति १६१।\nगच्छ ब्राह्मण भद्रं ते सुप्रीतो निजमंदिरम् ।\nमद्दर्शनं त्वया प्राप्तं मुक्तोऽसि भवबंधनात् १६२।\nव्यास उवाच-\nइत्युक्त्वांतर्दधे विप्र तत्रैव जगदीश्वरः ।\nकृतार्थो ब्राह्मणः सोऽपि जगाम भवनं स्वकम् १६३।\nअथ स त्रिदिनं विष्णुं पद्मपुष्पैर्मनोरमैः ।\nयत्नादाराधयामास स्तुत्यर्थं परमेश्वरम् १६४।\nविष्णुं समाराध्य चिरं प्रसुप्तः पद्मप्रसूनैर्विचित्रैः सुपुष्पैः ।\nज्ञानं समासाद्य जगाम मोक्षं प्रसादतः श्रीगरुडध्वजस्य १६५।\nअनिच्छयापि कमलं यच्छतः फलमीदृशम् ।\nविष्णवे यच्छतो भक्त्या न जाने किं भवेदिति १६६।\nसत्यं सत्यं पुनः सत्यं सत्यमेव मयोच्यते ।\nकमलैर्हरिमभ्यर्च्य प्राप्यते परमं पदम् १६७।\nएकमेवारविंदं यः प्रददाति मुरारये ।\nतस्य नास्ति पुनर्जन्म संसारेषु भयावहे १६८।\nनारायणं ये च प्रफुल्लवारिजैर्दयामयं कामदमर्चयंति ।\nएकाहमप्युत्कटपापयुक्तास्ते यांति मुक्तिं प्रति पापिनोऽपि १६९।\nइति श्रीपद्मपुराणे क्रियायोगसारे त्रयोदशोऽध्यायः १३।"
  }
]
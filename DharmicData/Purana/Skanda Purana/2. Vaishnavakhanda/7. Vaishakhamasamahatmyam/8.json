[
  {
    "text": "व्यास उवाच-\nपुनर्वक्ष्यामि विप्रेन्द्र गङ्गामाहात्म्यमुत्तमम् ।\nगङ्गाकथासुधापानं कुरु मुक्तिं यदीच्छसि १।\nदानं दत्तं तेन सर्वं तेन सर्वे मखाः कृताः ।\nतेन प्रपूजितो विष्णुर्यद्भक्तिर्भीष्म मातरि २।\nगङ्गायां धर्मकर्माणि क्रियंते यानि कानि च ।\nअक्षयानि भवंत्यस्य तानि सर्वाणि जैमिने ३।\nवहंतं जलमालोक्य गाङ्गेयानि जलानि यः ।\nभक्त्या गच्छेत्समुत्थाय सोऽश्वमेधसहस्रकृत् ४।\nगङ्गाजलेष्वागतेषु यो नो तिष्ठति भक्तितः ।\nपशुता शाश्वती तस्य जन्मजन्मनि जैमिने ५।\nगाङ्गेयं जलमासाद्य यो न गृह्णाति भक्तितः ।\nजन्मकोट्यर्जितं पुण्यं क्षणादेव तु नश्यति ६।\nगङ्गातीरं जिगमिषुं यस्तु वारयते द्विज ।\nस कोटिकुलसंयुक्तो रौरवं नरकं व्रजेत् ७।\nमूत्रं वाथ पुरीषं वा गंगातीरे करोति यः ।\nन दृष्टा निष्कृतिस्तस्य कल्पकोटिशतैरपि ८।\nश्लेष्माणं वापि निष्ठीवं दूषिकां वाश्रु वा मलम् ।\nगंगातीरे त्यजेद्यस्तु स नूनं नारकी भवेत् ९।\nउच्छिष्टं कफकं चैव गङ्गागर्भे च यस्त्यजेत् ।\nस याति नरकं घोरं ब्रह्महत्यां च विंदति १०।\nगङ्गारोधसि यः पापं कुरुते मूढधीर्नरः ।\nतदक्षय भवेन्नूनं नान्यतीर्थेषु शाम्यति ११।\nअन्यतीर्थे कृतं पापं गङ्गायां च विनश्यति ।\nगङ्गायां यत्कृतं पापं तत्कुत्रापि न शाम्यते १२।\nतस्मात्पापं न कर्तव्यं गङ्गायां शास्त्रकोविदैः ।\nकर्मणा मनसा वाचा कर्तव्यो धर्मसंग्रहः १३।\nन ते देशा न ते शैला न च तानि वनानि च ।\nपापविध्वंसिनी यत्र न तिष्ठेत्सुरनिम्नगा १४।\nगङ्गातीरं परित्यज्य मुहूर्तमपि जैमिने ।\nन च स्थातव्यमन्यत्र यदि कार्यशतान्यपि १५।\nभिक्षान्नमपि भुक्त्वा च स्थातव्यं जाह्नवीतटे ।\nन चान्यत्र क्षणमपि प्राप्य भूपालतामपि १६।\nसंत्यज्य देहं गङ्गायां ब्रह्महापि विमुच्यते ।\nअन्यत्र मुक्तये न स्यादश्वमेधसहस्रकृत् १७।\nगङ्गातीरे वसन्यस्तु हरिपूजापरो भवेत् ।\nजन्मजन्मांतरे येन कदाचिन्नार्चितो हरिः १८।\nभक्तिर्भवति नैतस्य गङ्गायां लोकमातरि ।\nश्रूयतां मानवाः सर्वे भूयोभूयो ब्रवीम्यहम् १९।\nस्नानं विधाय गङ्गायां गम्यतां परमं पदम् ।\nमृत्युकाले भजेद्यस्तु गङ्गागङ्गेति मानवः २०।\nविमुक्तःपातकैः सर्वैर्दिवि देवयुगायुतम् ।\nयस्य गङ्गाकथारम्भो मृत्युकाले भवेद्द्विज २१।\nस गच्छेद्विष्णुभवनं गलिताखिल कल्मषः ।\nयस्तु स्मरति वै प्राज्ञो मृत्युकाले द्विजोत्तम २२।\nगङ्गेति मुक्तिदं नाम तस्य तुष्टो भवेद्धरिः ।\nमृत्युकाले भवेद्यस्तु गङ्गामृत्पुण्ड्रमुत्तमम् २३।\nगङ्गास्नायिनमालोक्य त्यजेद्यस्तु कलेवरम् ।\nश्मशानेऽपि द्विजश्रेष्ठ स गङ्गामरणं लभेत् २४।\nतिष्ठंत्यस्थीनि गङ्गायां यावत्कालं शरीरिणः ।\nतावत्कल्पसहस्राणि विष्णुलोके महीयते २५।\nयस्य मज्जन्ति गङ्गायां भस्मास्थीनि नखानि च ।\nशिरोरुहाण्यपि प्राज्ञः स विष्णोर्भुवनं वसेत् २६।\nस्थितेष्वस्थिषु गङ्गायां यत्कर्म लभते नरः ।\nब्रवीमि तत्फलं सर्वं शृणु नान्यमना द्विज २७।\nएकदा भगवाञ्छक्रो नानालंकारभूषितः ।\nक्रीडागृहं ययौ कामी युवत्या पद्मगंधया २८।\nपद्मगंधा रसज्ञा सा संप्राप्त नवयौवना ।\nनानारसप्रदानेन चकार सुरसं प्रति २९।\nसपत्न्याः स्वर्णपर्यंके तस्याः शिशुमृगीदृशः ।\nप्रीतः पादतले जिष्णुरुवास स्मरमोहितः ३०।\nअथ तस्यै स्वयं शक्रो निर्माय स्वर्णवीटिकाम् ।\nददाति परमप्रीतस्तद्गुणाकृष्टमानसः ३१।\nएतस्मिन्नेव काले तु पौलोमी वरसुन्दरी ।\nभूषणैर्भूषिता सर्वैः स्वयं तद्गृहमाययौ ३२।\nदृष्ट्वा तथाविधं शक्रं सर्वदेवाधिपं प्रभुम् ।\nभृशं चुकोप पौलोमी प्राहेति च सुलक्षणा ३३।\nशच्युवाच-\nदेव किं कुरुषे कांत त्वं समस्तसुराधिप ।\nमम दासीस्वरूपायै ददासि स्वर्णवीटिकाम् ३४।\nस्पृशंति त्रिदशाः सर्वे शिरसा चरणौ तव ।\nत्वं कथं पद्मगन्धाया दास्याः पादतले प्रभोः ३५।\nयाचितश्च सुगन्धित्वाद्भृंगः स्यानचतद्यशः ।\nसुंदरी कोटिभर्त्ता त्वं समस्तरसवित्प्रभो ३६।\nकथमेवंविधं कर्म करोष्यत्यंतकुत्सितम् ।\nनिर्गुणे पद्मगन्धेहे दासिदूरं परिव्रज ३७।\nत्वमीश्वरी च पर्यंके शक्रः पादतले तव ।\nव्यास उवाच-\nतया निर्भर्त्सिता साध्वी पौलोम्या बहुधा ततः ३८।\nउवाच पद्मगन्धा सा क्रोधादिति वरांगना ।\nपद्मगंधोवाच-\nगुणं च मम दोषं च स्वयं स्वाम्येव वेत्ति वै ३९।\nकेनाधिकारेणागत्य त्वं मां निंदसि निर्गुणे ।\nअन्ये नेत्रद्वयेनापि पश्यंति गुणदोषकौ ४०।\nसहस्रनेत्रैरप्येष न पश्येत्किं दुराशये ।\nयथा दोषो हि लोकानां प्रचरेन्न गुणं तथा ४१।\nआदौ कलंकश्चन्द्रस्य दृश्यते गुणवज्जनैः ।\nअनर्थभाषिणी क्रूरा कुमूर्त्तिर्गुणवर्जिता ४२।\nयदाहं नास्मि गुणिनी भजतु त्वां तदा पतिः ।\nव्यास उवाच-\nइत्युक्त्वा पद्मगंधा सा क्रोधात्कोकनदेक्षणा ४३।\nउत्तस्थौ स्वर्णपर्यङ्कात्कुर्वंती करुणं महत् ।\nइन्द्र उवाच-\nप्रिये प्राणेश्वरि श्रेष्ठे मां विहाय क्व गच्छसि ४४।\nमया किमपराद्धं ते मम तद्वद सुंदरि ।\nकांते दासोऽस्म्यहं नूनं दासकर्म करोमि ते ४५।\nदासपत्नी भवेद्दासी वाक्यं त्वं न शृणोषि कम् ।\nसमुत्थाय ततः शक्रस्तन्मोहाकुलमानसः ४६।\nअंके निवेशयामास भूयस्तां वरसुंदरीम् ।\nशच्युवाच-\nक्रौंचित्वज्जीवनं धन्यं व्यर्थं मज्जीवनं ध्रुवम् ४७।\nत्वं स्वामिसुभगा नित्यं दुर्भगाहं वरांगना ।\nयावत्पुण्यक्षयं क्रौंचि तत्पुण्यं यास्यते क्षयम् ४८।\nक्रौंचवंशसमुत्पन्ना दुःखंभूयोऽपि भोक्ष्यसि ।\nदेवेन्द्रेणसमं तावत्कुरु केलि यथासुखम् ४९।\nकियद्भिर्दिवसैः क्रौंचि न भवेत्तव निर्गुणे ।\nअत्यद्भुतं वचस्तस्याः पद्मगन्धा निशम्य सा ५० 7.8.50।\nद्वन्द्वभावं परित्यज्य प्रणम्योवाच तां सतीम् ।\nपद्मगंधोवाच-\nपुलोमजे वरारोहे चित्रमेतत्त्वयोदितम् ५१।\nक्रौंची कथमहं ब्रूहि श्रोतुमिच्छामि यत्नतः ।\nकाहं कुत्रस्थिता चापि कथमत्रागता सती ५२।\nकालैः कियद्भिर्मत्पुण्यं क्षीणत्वं प्रतियास्यति ।\nशच्युवाच-\nपद्मगन्धे पुरा त्वं हि क्रौंची पक्षिसमुद्भवा ५३।\nअमेध्यमामिषं कीटान्भक्षयंती क्षितौ स्थिता ।\nन्यग्रोधतरुरेकोऽस्ति गङ्गातीरे मनोरमे ५४।\nतत्र नीडं विनिर्माय भवत्या वसतिः कृता ।\nएकदा कृष्णसर्पेण तस्मिन्न्यग्रोधपादपे ५५।\nनीडं प्रविश्य दष्टा त्वं सहसा पंचतां गता ।\nक्रव्याणि तव सर्वाणि स सर्पो भक्षयत्क्रुधा ५६।\nस्थितानि तत्रैवास्थीनि निर्मांसानि वरानने ।\nकदाचित्पवनैर्भद्रे महद्भिः स च पातितः ५७।\nभग्नः पपात गङ्गायां समूलोऽपि वरांगने ।\nगङ्गायां पतिते तस्मिन्न्यग्रोधे धरणीरुहे ५८।\nगङ्गाजलैः प्लावितानि तान्यस्थीनि तवोत्तमे ।\nयावदस्थीनि गङ्गायां तावत्तिष्ठंति तानि च ५९।\nतावत्त्वं स्वामिसुभगा भविष्यसि सदैव हि ।\nइति ते कथितं सर्वं पद्मगंधे मयाधुना ६०।\nयेन पुण्यप्रभावेण शक्रोऽपि वशगस्तव ।\nधन्या तु जाह्नवी देवी क्रौंची यस्याः प्रसादतः ६१।\nत्वमस्पृश्यासि चाण्डालैरंकेस्वपिषि वज्रिणः ।\nतेनापमानिता साध्वी शक्रेणापि पुलोमजा ६२।\nपरिम्लानमुखांभोजा सा जगाम यथागता ।\nशक्रांक एव सा तस्थौ पद्मगन्धा वरांगना ६३।\nतद्वाक्यं हृदये तस्या जागरूकमिवस्थितम् ।\nअथैकदा सुराधीशः सुप्रीतस्तद्गुणैर्द्विज ६४।\nवरं वरय सुश्रोणि स्वयं तामित्युवाच ह ।\nपद्मगंधोवाच ।\nत्वं सर्वदेवताधीशो नारीकोटिपतिस्थता ६५।\nतथाप्यसि ममाधीनः स्वामिन्किमपरैर्वरैः ।\nतथापि त्वं वरं दित्सुर्यदा नूनं सुरोत्तम ६६।\nकर्मणा मनसा वाचा प्रतिज्ञां कुरु मत्पुरः ।\nइंद्र उवाच-\nजीवितं च धनं चैव राज्यं चैव परिच्छदम् ६७।\nआज्ञापय किमेतद्वै तुभ्यं दास्यामि सुंदरि ।\nसत्यं सत्यं पुनः सत्यं संदेहो नात्र विद्यते ६८।\nयदीच्छसि मृगीनेत्रे तत्ते दास्याम्यहं ध्रुवम् ।\nपद्मगंधोवाच-\nनूनमेव प्रसन्नोऽसि यदि त्वं त्रिदशेश्वर ६९।\nजन्म मे हस्तियोनौ च भूयो देहीति मे वरम् ।\nइंद्र उवाच-\nकृतप्रतिज्ञः सुश्रोणि वरं तेऽहं ददामि वै ७०।\nकिंतु दुःखानि यातानि बहूनि हृदये मम ।\nत्वामदृष्ट्वा वरारोहे प्रीतिर्न प्राप्यते क्षणम् ७१।\nकथं ते चिरविच्छेदं सोढुं शक्नोमि दुःसहम् ।\nयदा मय्यनुकंपास्ति तव पीनपयोधरे ७२।\nतदा कियद्दिनं तिष्ठ मया सह वराङ्गने ।\nततो देवाधिराजस्य वदंती बहुसंपदम् ७३।\nवर्षाणामयुतं तस्थौ सा देवनिलये सती ।\nपद्मगन्धोवाच-\nआज्ञां देहि सुराधीश साधितुं सुमनोरथम् ७४।\nव्रजाम्यहं कर्मभूमिं वंदे पादद्वयं तव ।\nइन्द्र उवाच-\nत्वत्प्रेमसिंधुमानेन मया चन्द्रनिभानने ७५।\nस्थित्वा कतिदिनं पश्चाद्गमिष्यसि यथासुखम् ।\nततस्तुकौतुकागारे तेन सार्द्धमहर्निशम् ७६।\nक्रीडंती पद्मगंधा सा तस्थौ वर्षायुतत्रयम् ।\nसुराधीशं ततः सेति तदा प्राह मुदान्विता ७७।\nआदेशं कुरु गच्छामि पृथिवीं प्रति संप्रति ।\nइंद्र उवाच-\nजाड्यं जहीहि सुश्रोणि तिष्ठात्रैव मया सह ७८।\nत्वां त्यक्तुं न हि शक्नोमि प्राणेभ्योऽपि गरीयसीम् ।\nपद्मगन्धोवाच-\nपुण्यक्षये सुराधीश यदा यास्याम्यहं भुवि ७९।\nतदा चिरं ते विच्छेदो भविष्यति मया सह ।\nयद्विच्छेदे मया नाथ पुनर्गंतुं भुवं प्रति ८०।\nइच्छाम्यहं पुनर्द्यौश्च पुण्योपार्जनहेतवे ।\nकर्मभूमिमहं गत्वा येनोपायेन वासव ८१।\nतत्करिष्यामि विच्छेदः कदाचित्स्यात्त्वया न मे ।\nइन्द्र उवाच-\nभद्रे त्वया यदा नूनं कर्मेदं कर्तुमिच्छितम् ८२।\nतदा गच्छ पुनः शीघ्रमागमिष्यसि सुंदरि ।\nसह नेत्राद्धि विगलद्वाष्पसिक्ततनुस्ततः ८३।\nदोर्भ्यामालिङ्ग्य तां शक्रो गच्छेत्याह प्रिये वदन् ।\nतदादेशात्ततः साध्वी कर्मभूमिं समागता ८४।\nजाता च हस्तिनी योनौ भूत्वा जातिस्मरा द्विज ।\nस्मरंती निजवृत्तांतं सा कियद्भिर्दिनैस्ततः ८५।\nजगाम जाह्नवीतीरं हस्तियोनिसु संभवा ।\nगङ्गायां स्नानमासाद्य गङ्गाकर्दमभूषिता ८६।\nगंगागंगेति जल्पंती ह्रदं निम्नं विवेश सा ।\nतस्मिन्गंगाह्रदे गत्वा हस्तिनी पर्वताकृतिः ८७।\nनिजां जातिं स्मरंती सा जगाम पंचतां पुनः ।\nतस्याः साहसमालोक्य हस्तिनीं सर्वदेवताः ८८।\nववर्षुः पारिजाताद्यैः कुसुमैरुत्तमैर्मुदा ।\nतामानेतुं ततः शक्रः सर्वदेवगणैर्वृतः ८९।\nवेगात्तच्चिरविच्छेदात्कृष्णांगीं सुमना ययौ ।\nपुष्पकेतां समालोक्य दिव्यदेहां सुराधिपः ९०।\nकथयन्निजदुःखानि निजावासं जगाम ह ।\nपुलोमजा च रंभा च प्रम्लोचा चोर्वशी तथा ९१।\nसुंदर्योऽन्याश्च युवतीस्तस्यास्त्यक्त्वा मुदा गताः ।\nशक्रस्य हृदयोत्साहं तन्वंती सा वरांगना ९२।\nपुरंदरपुरे तस्थौ सुभगा प्रीतिवल्लभा ।\nयस्यास्तिष्ठंति गङ्गायां यावदस्थीनि जैमिने ९३।\nकुलकोटिशतं तावत्तस्थावास सुरालये ।\nराजानो दिविराज्येषु ये ये भूतास्तपोबलात् ९४।\nतेषांतेषां स्नेहभूमिर्भवत्यमरसुंदरी ।\nगंगास्थिमज्जनादेव जैमिने फलमीदृशम् ९५।\nगंगायां त्यजतो देहं फलं वक्तुं न शक्यते ।\nमृतं शरीरं गंगायां यावदस्थीनि जैमिने ९६।\nकल्पकोटिशतं तावत्तस्या वासः सुरालये ।\nमृतं शरीरं गंगायां स्रोतोभिश्चलितं द्विज ९७।\nदृश्यते देहिनस्तस्य तत्फलं शृणु जैमिने ।\nस्वर्गे देवांगना त्रस्तचारुचामरवायुभिः ९८।\nवीजितः स्वर्णपर्यंके सुप्तस्तिष्ठति कौतुकी ।\nजाह्नवीसैकते यस्य शरीरं दृश्यते मृतम् ९९।\nदिवाकरकरैस्तप्तं कुलं तस्य वदाम्यहम् ।\nसुगन्धैश्चंदनैर्दिव्यैर्लिप्तसर्वकलेवरः १०० 7.8.100।\nदिव्याङ्गनाभिः सहितो दिवि क्रीडतिसर्वदा ।\nकाकैर्गृध्रैश्च कंकैश्च शकुंतैर्भीष्ममातरि १०१।\nवपुर्विदलितं यस्य दृश्यते तत्फलं शृणु ।\nदिवि दिव्यांगनापीनप्रोत्तुङ्गरुचिरस्तनैः १०२।\nश्लिष्टवक्षाश्च पर्यंके निद्राति नित्यमेव सः ।\nपिपीलिकाभिः कीटैश्च मक्षिकाभिश्च वेष्टितः १०३।\nगंगायां यस्य दृश्यंते अस्थीनि पतितानि च ।\nतस्याक्षयं फलं विप्र वदतो मे निशामय १०४।\nप्रणमत्त्रिदशव्यूह शिरोमुकुटभूषणैः ।\nहतपादरजाः स्वर्गे स च शक्रायते चिरम् १०५।\nअनिच्छयापि गङ्गायां यद्देहपतनं भवेत् ।\nस विमुक्तोऽखिलैः पापैर्नरो नारायणो भवेत् १०६।\nयस्यांगाराश्च दृश्यंते गङ्गायां चलिता जलैः ।\nअङ्गारसङ्ख्यया स्वर्गे तिष्ठेत्कल्पशताधिकम् १०७।\nसर्वेषामेव पुण्यानां कदाचित्क्षयमीक्षते ।\nगङ्गायां पतिते देहे भवेत्पुण्यक्षयो न हि १०८।\nबहुनात्र किमुक्तेन निश्चितं कथ्यतेऽधुना ।\nगङ्गायां त्यक्तदेहस्य महिमा ज्ञायते नहि १०९।\nविषमदुरितराशीनाशि गाङ्गं नरो यः स्पृशति भुवि कदाचिद्भावुको भक्तिभावैः ।\nजगदुदधिजलं विलंघ्य घोरं व्रजति स पारमपारतुष्टि नावा ११०।\nइति श्रीपद्मपुराणे क्रियायोगसारे गङ्गामाहात्म्येऽष्टमोऽध्यायः ८ ।"
  }
]
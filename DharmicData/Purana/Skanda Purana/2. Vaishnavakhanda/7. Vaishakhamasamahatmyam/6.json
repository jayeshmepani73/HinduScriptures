[
  {
    "text": "राजोवाच-\nतिष्ठात्रैव महाबाहो मम राज्ये सुशोभने ।\nकर्तव्या ते मया वृत्तिः संशयो नात्र विद्यते १।\nततो वीरवरस्तस्य सन्निधौ धरणीपतेः ।\nउवास सततं विप्र तत्सेवा गतमानसः २।\nअथैकदा तस्य पुरे जैमिने सकलाः प्रजाः ।\nभीमनादो नाम खड्गः क्षोभयामास संततम् ३।\nतद्वधाय ततो राजा प्रेषयामास तं रुषा ।\nततोऽसौ गंडकं हंतु ययौ वीरवरो जनैः ४।\nददर्श पर्वताकारं सुप्तं तं धरणीतले ।\nदंष्ट्राकरालवदनं खड्गिनं तं सशक्तिधृक् ५।\nनभसि भ्रामयन्सप्तिं स च वीरवरो रुषा ।\nखड्गिनं तमिति प्राह मेघगंभीरया गिरा ६।\nउपार्जितास्त्वया ये ये दुरात्मन्पापपादपाः ।\nबभूवुः फलिनस्ते ते ऋतुं प्राप्य यथा द्रुमाः ७।\nखादिताः प्राणिनो ये ये राज्येऽस्मिन्पापिना त्वया ।\nयमालये समस्तैस्तैर्दर्शनं ते भविष्यति ८।\nमुंच निद्रामरे दुष्ट मां पश्यान्तकरं निजम् ।\nअनया निद्रया किन्ते महानिद्र भविष्यति ९।\nततः सोऽपि समुत्तस्थौ क्रोधसंरक्तलोचनः ।\nधूलिधूसरसर्वाङ्गस्त्यक्तनिद्रो महाबलः १०।\nभीमनाद उवाच-\nगर्वं मा कुरु दुर्बुद्धे तवायुः शेषतां गतम् ।\nतत्संदर्शनमात्रेण प्राप्तः कोनु विमुच्यते ११।\nज्वलदग्निशिखाश्रेणीं प्रविशेच्छलभो यथा ।\nमत्कोपानलराशौ त्वं तथैव निपतिष्यसि १२।\nइति ब्रुवंतं तं द्रष्टुं शक्त्या निशितया तया ।\nस जज्वाल महाकोपात्कृत्वा हुंकारनिःस्वनम् १३।\nस पपात महीपृष्ठे गतायुर्गंडकस्ततः ।\nचालयन्पृथिवीं सर्वां स्वनितौघ परिप्लुतः १४।\nखड्गिनं पतितं दृष्ट्वा गङ्गाब्धिरोधसि द्विज ।\nसमीपं तस्य भूपस्य स गंतुमुपचक्रमे १५।\nस गच्छन्पथिविप्रर्षे ददर्शैकं महाशयम् ।\nजाज्वल्यमानं तेजोभिर्द्वितीयमिव भास्करम् १६।\nविष्णुदूतगणैर्युक्तं तुलसीमाल्यभूषितम् ।\nदिव्याम्बरधरं दिव्यं रथारूढं स्मिताननम् १७।\nपप्रच्छेति ततो भक्त्या स च वीरवरश्च तम् ।\nकस्त्वं कुत इहायातः क्व गच्छसि वदस्व नः १८।\nपुरुष उवाच-\nकन्येविधृतपुंवेशे मद्वृत्तांतं निशामय ।\nकथयामि समासेन श्रोतुमिच्छसि चेन्मुदा १९।\nअहमासं पुरा राजा चौरवंशवनानलः ।\nधर्मबुद्धिरिति ख्यातः सर्वधर्मपरायणः २०।\nमया यज्ञाः कृताः सर्वे दानानि सकलानि च ।\nचतुर्वर्षसहस्राणि पालिता च वसुन्धरा २१।\nपाखण्डजनवाक्येन मया भूमिर्द्विजन्मनः ।\nलंघिता कोपमासाद्य दोषिता न हि कुत्रचित् २२।\nमया तेनापराधेन स्वयमेव विधिस्ततः ।\nजहार तत्क्षणादेव सर्वां राजश्रियं रुषा २३।\nअथाहं गतसंपत्तिः शोकाग्निदग्धमानसः ।\nकियिद्भिर्दिवसैः साध्वि यमराजवशं गतः २४।\nमां दृष्ट्वा चित्रगुप्तेन तत्कर्मप्रकटीकृतम् ।\nउक्तश्च भास्करिर्देवश्चारुहासगतिः प्रभुः २५।\nधर्मबुद्धिरयं राजा कृतपुण्यक्रियः सदा ।\nअस्त्यस्य दुरितं किञ्चित्तन्निशामय वच्म्यहम् २६।\nपाखण्डैर्बोधितोऽयं तु जहार द्विजशासनम् ।\nतेनैव कर्मणा स्थानं नरके चास्यदुत्तरे २७।\nवृत्तिच्छेदः सूर्यपुत्र यस्य येन विधीयते ।\nस तस्य वधमाप्नोति शास्त्रेषु इति निश्चितम् २८।\nतस्मादयं पापकर्मा ब्रह्महा पृथिवीपतिः ।\nएतस्य निरये स्थानं कल्पकोटिशतावधि २९।\nआत्मदत्तां हरेद्यस्तु परदत्तां च मेदिनीम् ।\nस कोटिकुलसंयुक्तः प्रयाति नरकं विभो ३०।\nयो हरेच्च महीं तावद्देवस्य ब्राह्मणस्य च ।\nन तस्य निष्कृतिर्दृष्टा कल्पकोटिशतावधि ३१।\nपरदत्तां क्षितिं यस्तु रक्षितुर्यस्तु रक्षति ।\nस कोटिगुणमाप्नोति पुण्यं दातृगुणादपि ३२।\nततोऽहं शमनादेशाद्भुक्त्वा वै पूतिमृत्तिकाम् ।\nकल्पयोनौ प्राणिहिंसा सर्वदैव मया कृता ३३।\nगावश्च ब्राह्मणाश्चैव तथैवान्येऽपि जीविनः ।\nमया दुष्टेन निहताः कोटिकोटिसहस्रशः ३४।\nकालेन प्रेरिता साध्वि मां सर्वक्षयिताश्रयम् ।\nखड्गयोनिं समुत्पन्नं भवती प्रजघान ह ३५।\nगङ्गाब्धिसङ्गमं तीर्थं दुर्ल्लभं दैवतैरपि ।\nस्थलेऽपि मृत्युमासाद्य यत्रेयं मम सद्गतिः ३६।\nगच्छ सुश्रोणि भद्रं ते भविष्यति न संशयः ।\nअचिरेणैव पतिना दर्शनं ते भविष्यति ३७।\nव्यास उवाच-\nतस्यैतद्वचनं श्रुत्वा सा कन्या परमाद्भुतम् ।\nववंदे चरणौ तस्य धर्मबुद्धिर्महीपतिः ३८।\nततो रथं समारुह्य स राजा त्रिदिवं ययौ ।\nसोऽपि वीरवरो विप्र जगाम नृपतेः सभाम् ३९।\nराजा च तं मृतं श्रुत्वा खड्गिनं भीमविक्रमम् ।\nतस्यै ददौ विवाहेन जयंतीं निजकन्यकाम् ४०।\nजयंतीं तां समादाय सा कन्या पुरुषाकृतिः ।\nतपस्तप्तुं मनश्चक्रे गङ्गासागरसङ्गमे ४१।\nगङ्गाब्धिसंगमे स्नात्वा प्रभाते द्विजसत्तम ।\nगीतैर्वाद्यैश्च नृत्यैश्च यजेन्नारायणं प्रभुम् ४२।\nनिरामिषं हविष्यं च फलाहारं द्विजोत्तम ।\nकदाचिदुपवासं सा कुरुते च वराङ्गना ४३।\nएकाकिनीं समालोक्य कोऽग्रहीदत्र भूतले ।\nमां नीचमिति मत्वासौ समारुह्य च वाजिनम् ४४।\nभूय एव निजं राज्यं साजगाम वराङ्गना ।\nमाधवस्य वियोगेन तस्य विद्याधरस्य वा ४५।\nमृता सा राजतनया यतोऽन्यं न भजत्यपि ।\nतस्यां मृतायां भृत्योऽसौ निर्जगाम यदृच्छया ४६।\nविलप्य बहुधा तत्र प्रचेष्टोऽत्यंत शोकभाक् ।\nजगाम मरणार्थाय गङ्गासागरसङ्गमम् ४७।\nगङ्गाब्धिसङ्गमे स्नात्वा तुलसीमृद्विभूषितः ।\nकृताञ्जलिरिति प्राह प्रचेष्टो भीष्ममातरम् ४८।\nपवित्रे त्वज्जले मातस्त्यजाम्यत्र कलेवरम् ।\nसुलोचना मे कांतास्याद्यथातत्त्वं करिष्यसि ४९।\nभूयोभूयो ब्रुवंतं तमिति तस्याश्च किंकराः ।\nबध्वा पाशेन तं निन्युर्निरुक्तां तत्सभां प्रति ५० 7.6.50।\nतप्ता वीरवरादेशात्किंकरास्ते सुदारुणाः ।\nकारायां स्थापयामासुः प्रचेष्टमनुविह्वलम् ५१।\nएतस्मिन्नेव काले तु दृष्ट्वा तत्कार्यमद्भुतम् ।\nहाहाकारो महानासीत्तद्राज्ये द्विजसत्तम ५२।\nएतच्छ्रुत्वाद्भुतं कर्म स च राजा गुणाकरः ।\nआयातोऽत्यंत संतप्तो वदतीति द्विजोत्तम ५३।\nनिषंगिणश्च रथिनश्चर्मिणः खड्गिनस्तथा ।\nधानुष्काश्च कौंतकाश्च कोटिकोटिसहस्रशः ५४।\nस्थाने स्थाने पुरे तस्मिन्राजा वै शोकविह्वलः ।\nनियोजयामास तदा रक्षायै द्विजसत्तम ५५।\nतेनाज्ञप्तास्ततः सर्वे योद्धारोऽमितविक्रमाः ।\nसत्वराः पतिरक्षासु तस्थुस्तस्मिन्पुरे रुषा ५६।\nगीतानि गायकैः सर्वैर्नृत्यानि नर्तकैस्तथा ।\nवाद्यानि वादकैश्चैव तत्र त्यक्तानि साध्वसैः ५७।\nततः स राजा विप्रर्षे समाहूय स्वमंत्रिणः ।\nकिमेतदिति पप्रच्छ शोकोपहतमानसः ५८।\nमंत्रिण ऊचुः-\nदेवाद्भुतमिदं कर्म न दृष्टं न श्रुतं क्वचित् ।\nएतावतां नृणां मध्ये पश्यतां क्व जगाम सा ५९।\nकोऽपि जल्पति सा लक्ष्मीः शापेनागत्य भूतले ।\nत्वदीयं सौधमेतर्हि स्वयमंतरधीयत ६०।\nमायामयी सा रमणी मायया त्वद्गृहे स्थिता ।\nमायां स्वकीयां दर्शित्वा गतेत्यन्ये वदंति वै ६१।\nकेचिद्वदंति रमणी सर्वलक्षणसंयुता ।\nआगमिष्यति भूयोऽपि भगाङ्गो मघवा यतः ६२।\nतन्मुखंचन्द्रवन्मत्वा विचिंत्यात्मानमात्मना ।\nकेचिद्वदंति चन्द्रेण नीता सुप्रतिपत्तये ६३।\nवदंति केऽपि सा कन्या सद्गुणा दीर्घवासना ।\nभ्रान्त्या चन्द्रमसा ग्रस्ता पूर्णचंद्रनिभानना ६४।\nदिग्गजैर्नलिनी भ्रान्त्या प्रफुल्लकमलानना ।\nविषदण्डप्रहस्ता च नीरजा कलिकाकुचा ६५।\nकेचिद्वदंति सृष्ट्वा सा स्रष्टुमन्यां स्त्रियं नृपं ।\nतद्रूपादर्शनालोक्ये नीता रूपगुणास्थिता ६६।\nकेचिद्वदंति भूपाल त्वया सर्वदिशो जिताः ।\nरूपैर्दैवांगना जेतुं गता सा त्रिदिवं प्रति ६७।\nअथ ते मंत्रिणोऽन्योन्यमालोक्येति मुखश्रियः ।\nस्तब्धा इवाभवन्सर्वे निरुत्साहाः ससाध्वसाः ६८।\nभूपः सुलोचने पुत्रि क्व गतासि विहाय माम् ।\nइत्युक्त्वा स महीपालः पृथिव्यां मूर्च्छितोऽपतत् ६९।\nराजानं पतितं दृष्ट्वा शोकेन महता ततः ।\nजज्ञे हाहारवस्तस्मिन्नगरे द्विजसत्तम ७०।\nतत्क्रंदनध्वनिं विप्र प्रतिश्रुत्वा च जायते ।\nउत्प्रेक्षते तत्र लोके क्रंदंति ककुभो दश ७१।\nधूलिधूसरतां गंतुं नृपतिं मुक्तकेशकम् ।\nविधृत्य मंत्रिणः सर्वे तरसा सौधमाययुः ७२।\nअथ विद्याधरस्तत्र श्रीविक्रमदेवजः ।\nतस्याः पीठं समालिङ्ग्य रुरोद करुणस्वनैः ७३।\nहा प्रिये चंचलापाङ्गि सुवर्णकुसुमप्रभे ।\nशोकाब्धौ पातयित्वा मां क्व गतासि वरानने ७४।\nमम किं दूषणं दृष्टं त्वया निर्दोषया प्रिये ।\nन ददासि कथं भद्रे दर्शनं कमलानने ७५।\nन जीविष्याम्यंहं भद्रे क्षणमात्रं त्वया विना ।\nअतो मे दर्शनं दत्वा क्रियतां प्राणरक्षणम् ७६।\nकिं धनैः किं जनैः किं मे मित्रैः किं वा धनैर्गृहैः ।\nनाप्नोमि यदि भद्रे त्वां प्राणेभ्योऽपि गरीयसीम् ७७।\nएतच्चान्यच्च विप्रर्षे स कृत्वा करुणं महत् ।\nशोकान्मृत्युं विनिश्चिंत्य ययौ गङ्गाब्धिसङ्गमम् ७८।\nतत्र गङ्गाम्भसि स्नात्वा समुद्रजलमिश्रिते ।\nनिवेद्य भास्करायार्घं गंगां नत्वाह मातरम् ७९।\nगंङ्गे देवि जगन्मातस्त्वज्जले विमले तनुम् ।\nत्यजामि तां यथा भूयः प्राप्नोमि तत्करिष्यसि ८०।\nइति ब्रुवंतं तं विप्र तत्किंकरवरास्ततः ।\nविधिं विनिन्युः सदृशं क्रुद्धा वीरवरस्य च ८१।\nततो वीरवरः प्राह कस्त्वं भोः कुत आगतः ।\nकथमत्र तनुत्यागं कुरुषे तद्वदस्व मे ८२।\nतद्वाक्यमेतदाकर्ण्य ततो विद्याधरोऽखिलाम् ।\nतां कथां कथयामास शृण्वतां विस्मयप्रदाम् ८३।\nअथ त्वं मूर्खलोकानां प्रवरोसि न संशयः ।\nगान्धर्वी राक्षसी वापि पन्नगी वापि किन्नरी ८४।\nशापागतेव सा कन्या तस्मादन्तर्हिता स्वयम् ।\nसा देवरूपिणी कन्या देवानां निलयं गता ८५।\nकथं तया समं भूयो दर्शनं ते भविष्यति ।\nचकोरपेयं पीयूषं गगने रोहिणीपतेः ८६।\nकिं शक्नुवंति तं पापा वायसा बलिनोऽपि च ।\nयदप्राप्यं न तत्प्राप्यं प्राप्यं यत्तच्च लभ्यते ८७।\nजानंति तज्जनं कश्चिन्मोहं प्रति न गच्छति ।\nकेनापि दीयते कन्या कन्या केनापि गृह्यते ८८।\nपूर्वजन्मनि या कन्या तां कन्यां लभते पतिः ।\nपुत्रप्रयोजना भार्या पुत्राः पिण्डप्रयोजनाः ८९।\nकुर्वंति दारग्रहणमतएव मनीषिणः ।\nयथेह दीयते नार्या तथा नारी समश्नुते ९०।\nक्रंदन्रजन्यामप्येष भृङ्गः कुमुदिनीं सहेत् ।\nसद्रूपोऽपि पतिः स्त्रीणां संतोषाय भवेन्नहि ९१।\nरवौ स्थितेऽपि पद्मिन्या मधूनि भ्रमरः पिबेत् ।\nनारीषु सततं चित्तं विष्णुभक्तिष्वनादरः ९२।\nशोकैः कैश्चित्तनुत्यागस्तिस्रः पुंसां विडंबनाः ।\nदाराः पुत्रास्तथा भ्राता देशाश्च बांधवास्तथा ९३।\nपुनर्लभ्या इमे सर्वे पुनर्लभ्या न चासवः ।\nन मुक्तो विषयो धर्मो न च कर्म कृतं त्वया ९४।\nवर्तमाने गते मूढ भविष्यं जन्म दुर्ल्लभम् ।\nमम माता मम पिता भार्या भ्राता धनं मम ९५।\nनिष्फलं याति वै जन्म नृणां ममतया तया ।\nएवं प्रबोधितः सम्यक्तेन धीरवरेण सः ९६।\nदौर्मनस्यं परित्यज्य तस्थौ तत्रैव जैमिने ।\nततस्तु गन्धिनी प्रीत्या हसंती स्वगृहं गता ९७।\nगत्वा च माधवं मंचे स्वपंतं सा ददर्श ह ।\nगन्धिन्युवाच-\nउत्तिष्ठोत्तिष्ठ दुर्बुद्धे भ्रमस्ते विफलोऽभवत् ९८।\nविवाहकाले सा कन्या बभूवांतर्हिता स्वयम् ।\nएवं तस्या वचः श्रुत्वा समुत्तस्थौ स माधवः ९९।\nविललापाकुलः शोकैर्महद्भिः क्ष्मातले लुठन् ।\nकन्याया दूषणं नास्ति नास्ति विद्याधरस्य वा १०० 7.6.100।"
  }
]
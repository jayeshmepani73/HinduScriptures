[
  {
    "text": "व्यास उवाच-\nविष्णुपूजाफलं विप्र संक्षेपात्कथितं मया ।\nइदानीं वच्मि दानानि निशामय समाहितः १।\nदानं तपो द्वयोर्मध्ये दानमेकं परं स्मृतम् ।\nतपसा पापमित्युक्तं न पापो दानकर्मणि २।\nतपः कृतयुगे श्रेष्ठं त्रेतायां ध्यानमेव च ।\nसपर्या द्वापरे श्रेष्ठा दानं श्रेष्ठं कलौ युगे ३।\nतस्मात्कलियुगे दानं प्रीतये कमलापतेः ।\nकर्तव्यं सततं प्राज्ञैरिच्छद्भिः परमं पदम् ४।\nकलया कलया चन्द्र कलां संवर्द्धते तथा ।\nदानस्य सा गतिः प्रोक्ता तपसश्च मनीषिभिः ५।\nपलादपि द्विजश्रेष्ठ कर्तव्यो वित्तसंग्रहः ।\nसंचितं तु धनं प्राज्ञो दानकर्मणि संक्षिपेत् ६।\nधने स्थितोपि यो मर्त्यो नाश्नाति न ददाति यः ।\nदरिद्र सः च विज्ञेयो दानभोगविवर्जितः ७।\nवित्तं केन सहायाति याति तेन तु को द्विज ।\nआयाति तत्पुरा दत्तमिह पंचत्वमागते ८।\nदत्वा दत्वा सदा दानं मानवा ये दरिद्रति ।\nन ते दरिद्रा विज्ञेयाः परलोके महेश्वराः ९।\nधनं रक्षंति कार्पण्याद्ये ते ज्ञेयाः सुदुःखिताः ।\nअंते त्यक्त्वा च तत्सर्वं निराशा यांति जैमिने १०।\nपरलोके द्विजश्रेष्ठः साधुसद्बलवर्जितः ।\nनिर्द्धने बंधुहीने च नादत्तमुपतिष्ठते ११।\nस्तोकं स्तोकं च विप्रेन्द्र भक्तिश्रद्धासमन्वितः ।\nनित्यं देयानि दानानि वैष्णवैर्निजभक्तितः १२।\nसर्वेषामेव दानानामन्नदानं द्विजोत्तम ।\nजलदानं च तत्वज्ञैरतिश्रेष्ठं प्रकीर्तितम् १३।\nविनान्नेन न तिष्ठंति प्राणा देहेषु देहिनाम् ।\nअन्नदः प्राणदो ज्ञेयः प्राणदः सकलप्रदः १४।\nतस्मात्समस्तदानानामन्नदो लभते फलम् ।\nअन्नदानसमं दानं जलदानं च जैमिने १५।\nविना तोयेन नान्नं स्यादतस्तोयं प्रदीयते ।\nक्षुधा तृषापि विप्रेन्द्र द्वे तुल्ये तु प्रकीर्तिते १६।\nतस्माद्दत्वा च तोयं च श्रेष्ठं प्रोक्तं मनीषिभिः ।\nजीवनं जीवनं नॄणां जीवनं न च जीवनम् १७।\nअतो जीवनरक्षार्थं जीवनं प्राज्ञ उत्सृजेत् ।\nअन्नं तोयं च विप्रेन्द्र दत्तं येन महीतले १८।\nतेन सर्वाणि दानानि कृतानि नात्र संशयः ।\nअन्नदानस्य माहात्म्यं जलदानस्य वै शृणु १९।\nबभूव हास्तिनपुरे कुबेर इव वित्तवान् ।\nतस्मिन्नेव पुरे वेश्या बभूव सुरसुंदरी २०।\nख्याता रतिविदग्धेति सर्वलक्षणसंयुता ।\nतत्र क्षेमंकरी नाम ब्राह्मणी श्रेष्ठवंशजा २१।\nसमस्तगुणसम्पन्ना विधवासीद्द्विजात्मजा ।\nसा ब्राह्मणी द्विजश्रेष्ठ जारानुरक्तमानसा २२।\nनिषिद्धं कर्म कुर्वंती त्यक्त्वा यात्यविवेकताम् ।\nतया संनिहिता विप्र वेश्यापि ब्राह्मणी च सा २३।\nचकार सख्यं स्नेहेन वेश्यावृत्तिमुपेत्य सा ।\nसा वेश्या ब्राह्मणी चापि द्वेऽप्येकत्र दिने दिने २४।\nपापानि चक्रतुः प्रीत्या असंख्यातानि जैमिने ।\nततो रतिविदग्धा सा वृद्धभावमुपागता २५।\nब्राह्मणी चापि विप्रेन्द्र दुःशीलात्यंतपापिनी ।\nकदाचिद्वारमुख्या सा जरंती तां निजां सखीम् २६।\nप्राहेति विस्मिता विप्र वचनं विनयान्विता ।\nरतिविदग्धोवाच -\nसखि त्वया सहानेकं दारुणं पातकं कृतम् २७।\nअद्यापि पातके दृष्टिर्महती वर्तते मम ।\nसौन्दर्यं च बलं चैव सर्वं मे जरया हृतम् २८।\nइत्थमस्वास्थ्यकृन्नित्यमाशां त्यक्तुं न शक्यते ।\nस्थावरं सुमहत्प्राप्तं कृतपातकया मया २९।\nसमागतमिवैतर्हि समीक्ष्य मरणं गतम् ।\nउपार्जितेन पापेन यानि वित्तानि वै मया ३०।\nरक्षिष्यंत्यनपत्यायां मृतायां मयि तानि के ।\nतस्मात्सर्वाणि वित्तानि अन्यायोपार्जितानि च ३१।\nदातुमिच्छामि विप्रेभ्यो यदि त्वं मन्यसे सखि ।\nब्राह्मण्युवाच-\nमया यावन्ति वित्तानि पश्येति संचितानि च ३२।\nअसत्पात्रेषु दत्तानि तानि सर्वाणि नित्यशः ।\nतस्मादहं धनैर्हीना किं दास्यामि द्विजातये ३३।\nअस्ति चेद्यदि वित्तं ते दानमाशु तदा कुरु ।\nतस्या एवं वचः श्रुत्वा सा वेश्यात्यंतहर्षिता ३४।\nवित्तेन सकलेनैव अन्नदानं चकार ह ।\nहरिशर्मा च विप्रेन्द्रो धनवानतिभक्तितः ३५।\nपूजयामास सततं भगवंतं जनार्दनम् ।\nजितेन्द्रियो जितक्रोधो हिंसादम्भविवर्जितः ३६।\nप्रीतये कमलाभर्तुः स तेपे सुमहत्तपः ।\nगंधपुष्पैश्च बलिभिर्घृतधूपैः प्रदीपकैः ३७।\nपूजयामास देवेशं नित्यमेव जनार्दनम् ।\nधनवानपि विप्रोऽसौ वित्तस्य क्षयशंकितः ३८।\nपिपीलिकामूषिकाश्च तथान्येऽपि च जंतवः ।\nकृपणस्य द्विजश्रेष्ठ गृहे नित्यं बुभुक्षिताः ३९।\nउपार्जितं धनं सर्वं स्वयमेव दिनेदिने ।\nबुभुजे ब्राह्मणश्रेष्ठ दानकर्मविवर्जितः ४०।\nसुहृदां ब्राह्मणानां च बांधवानां कदापि सः ।\nचकार न च संभाषामर्थप्रार्थनशंकया ४१।\nविगणय्य स्ववित्तानि सुबहूनि निजालये ।\nमत्वा श्रेष्ठमिवात्मानं मोदतेऽसौ द्विजोत्तम ४२।\nकदाचित्प्राप्तकालोऽसौ ब्राह्मणोऽत्यंतवित्तवान् ।\nगणिका ब्राह्मणी सा च एककाले मृता द्विज ४३।\nअथ दूताः समायातास्तान्नेतुमतिभीषणाः ।\nधर्मराजस्य देवस्य पाशमुद्गरपाणयः ४४।\nते च चण्डादयो दूतास्तान्समादाय जैमिने ।\nययुर्धर्मपुरं सद्यो दुर्गमेन पथा ततः ४५।\nचण्ड उवाच-\nआनीतो हरिशर्मा च वेश्या च ब्राह्मणी च सा ।\nतवाज्ञया जीवितेश पश्यैतान्पुरतः स्थितान् ४६।\nतान्समालोक्य जीवेशः प्रहस्य द्विजसत्तम ।\nचित्रगुप्तमिति प्राह सर्वकार्यविचक्षणम् ४७।\nयम उवाच-\nएतेषां सर्वकार्याणि शुभदान्यशुभानि च ।\nमूलाद्विचारय प्राज्ञ चित्रगुप्त महामते ४८।\nयमादेशात्ततस्तेषां चित्रगुप्तो विचक्षणः ।\nसर्वं विचारयामास शुभकर्माशुभं तथा ४९।\nचित्रगुप्त उवाच-\nदेवाकर्णय वक्ष्यामि पुण्यं च पातकं तथा ।\nइयं वेश्या ब्राह्मणी च हरिशर्मा चकार यत् ५० 7.20.50।\nएषा रतिविदग्धाख्या गणिकाति दुराशया ।\nचकार यानि पापानि वक्तुं तानि न शक्यते ५१।\nअन्यायोपार्जितैर्वित्तैरखिलैरेव सूर्यज ।\nअन्नदानं चकारेयं गणिका गतयौवना ५२।\nअन्नदानप्रभावेण यातनागृहवासदैः ।\nत्यक्तेयं पातकैः सर्वैः कोटिजन्मार्जितैरपि ५३।\nअन्नदानं महाराज ये कुर्वंति जनाः क्षितौ ।\nते पापिनोऽपि गच्छंति तद्विष्णोः परमं पदम् ५४।\nयावन्त्यन्नानि यच्छंति मानवाः क्षितिमण्डले ।\nतावंत्यो ब्रह्महत्याश्च तस्य नश्यंत्यसंशयः ५५।\nअन्नानि यच्छतां त्यक्त्वा शरीराणि च पातकम् ।\nगृह्णतामेव पात्राणि सहसा याति सूर्यज ५६।\nतस्मात्पापिनामन्नानि न गृह्णंति विचक्षणाः ।\nमोहाद्गृह्णंति ये मूढास्त एव पापभागिनः ५७।\nशुभकर्माशुभं वापि वेश्यायाः कथितं प्रभो ।\nब्राह्मण्याः शृणु कर्माणि शुभानि चाशुभानि च ५८।\nइयं क्षेमंकरी नाम ब्राह्मणी शुद्धवंशजा ।\nभद्रकीर्तिप्रिया सर्वं चकार दुरितं प्रभो ५९।\nत्यक्त्वा निजाश्रमाचारं निजयौवनगर्विता ।\nबभूवात्यंतपापिष्ठा जारसंगमलोलुपा ६०।\nकदाचिच्छैशवे राजन्खेलंती शिशुभिः सह ।\nरथ्यायां खननं चक्रे चतुष्कोणसमन्वितम् ६१।\nतस्मिन्नेव दिने मेघ उदकानि ववर्ष च ।\nपूरितं तज्जलैः खातं तया विनिर्मितं प्रभो ६२।\nततो मध्याह्नसमये गौरेकस्तृषितो नृप ।\nअपिबत्तत्र पानीयं तापितस्तपनातपैः ६३।\nतेनैव सर्वपापानि विनष्टानि महांति वै ।\nतस्याः सूर्यसुत प्राज्ञ जलदानप्रभावतः ६४।\nविमुक्ताः सकलैः पापैर्व्रजेन्नारायणालयम् ।\nकृतपापा हि देवेश ब्राह्मणीयं दुराशया ६५।\nविमुक्ता सकलैः पापैर्जलदानप्रभावतः ।\nअयं विप्रो महाभक्तो देवदेवस्य चक्रिणः ६६।\nततोऽस्योपरि जीवेश प्रभुरेकोऽच्युतः स्मृतः ।\nव्यास उवाच-\nचित्रगुप्तस्य तद्वाक्यं समाकर्ण्य स दंडभृत् ६७।\nतां वेश्यां ब्राह्मणीं चापि ववंदे ब्राह्मणं च तम् ।\nदिव्यैः सुवर्णालंकारैर्वस्त्रैर्नानाविधैस्तथा ६८।\nतेषां पूजां यमः श्रुत्वा कुटुंबिनां च जैमिने ।\nउवाच प्रहसन्वाक्यं सुप्रीतो मृदुलाक्षरम् ८९।\nयम उवाच-\nयूयं सर्वे महात्मानो विनष्टाखिलपातकाः ।\nसमस्तसुखदं स्थानं गच्छत श्रीपतेः प्रभोः ७०।\nतानारोप्य ततो दिव्ये यमः कांचननिर्मिते ।\nराजहंसयुते स्थाने प्रेषयामास चक्रिणः ७१।\nततो दिव्यरथारूढाः सर्वाभरणभूषिताः ।\nपुरं भगवतो जग्मुस्ते सर्वे गतपातकाः ७२।\nगणिका ब्राह्मणी सा च विनष्टाखिलकल्मषा ।\nसान्निध्यं प्राप्य देवस्य तस्थौ विप्र चिरं सुखम् ७३।\nहरिशर्माणमालोक्य समायांतं जनार्द्दनः ।\nददौ वरासनं तस्मै स्नेहात्कनकनिर्मितम् ७४।\nपाद्यार्घ्याचमनीयैश्च तमभ्यर्च द्विजोत्तमम् ।\nवरासनोपविष्टं च पप्रच्छेति मुदा हरिः ७५।\nश्रीभगवानुवाच-\nद्विजन्म कुशलं ब्रूहि मद्भक्तप्रवरोऽसि यत् ।\nचिरं मे मंदिरं तिष्ठ सर्वोपद्रववर्जिते ७६।\nब्राह्मण उवाच-\nत्वां स्मृत्वापीक्षितो देव लभते कुशलं प्रभो ।\nत्वत्सान्निध्यं मया प्राप्तं कुशलं किमतः परम् ७७।\nव्यास उवाच-\nएतस्य वचनं श्रुत्वा भगवान्प्रणयोदितम् ।\nदत्तवान्निजसारूप्यं प्रीतस्तस्मै द्विजन्मने ७८।\nददौ तस्मै सुखं सर्वं दुर्ल्लभं कमलापतिः ।\nआहारमात्रं न ददौ तत्कार्पण्यं स्मरन्प्रभुः ७९।\nदिनद्वयांतरे विप्रो निराहारः क्षुधाकुलः ।\nप्रोवाच विष्णुं देवेशं विनयावनतः स्थितः ८०।\nब्राह्मण उवाच-\nप्रभोप्राप्तंतवस्थानमनेकतपसांफलैः ।\nअत्रापि क्षुधया नित्यं विफलोऽस्मि कथं प्रभो ८१।\nदेवकन्या गणैर्दिव्यैः संप्राप्तनवयौवनैः ।\nश्वेतचामरवातेन मंचेष्वपि निवीजितः ८२।\nसुगंधानां प्रसूनानां महास्रग्भिरलंकृतः ।\nचंदनैर्लिप्तसर्वांगो राजश्रेष्ठ इव प्रभो ८३।\nचार्वङ्गीभिः कामिनीभिर्नित्यं मत्पुरतः प्रभो ।\nगीतेन नृत्यते चापि नारायण तवाज्ञया ८४।\nवासवाद्याः सुराः सर्वे रजांसि मम पादयोः ।\nशिरः किरीटशोभीनि नित्यमेव वहंति वै ८५।\nदेवदेवर्षयश्चापि मुनयश्च जगत्पते ।\nस्तुवंति मां स्तवैर्नित्यं किंकरा इव सर्वदा ८६।\nचतुर्बाहुरहं श्यामः शङ्खचक्रगदाब्जभृत् ।\nप्रफुल्लपुण्डरीकाक्षः पीतवासाः सुकुण्डलः ८७।\nस्वर्णयज्ञोपवीती च किरीटी कुण्डली तथा ।\nदृश्ये त्वमिव देवाद्यैर्द्वितीयो गरुडध्वजः ८८।\nसुखान्येतानि दत्तानि दुर्ल्लभानि त्वया प्रभो ।\nददासि कथमाहारं न मह्यं परमेश्वर ८९।\nक्षुधाग्निना च सुमहच्छरीरं मम दह्यते ।\nयथैव ज्वलितो वृक्षः कोटरस्थेन वह्निना ९०।\nसुखमेतत्त्वया दत्तं हरे मह्यं न रोचते ।\nप्रज्वलज्जठराग्नौ तु विह्वलाङ्गाय केशव ९१।\nकर्मणा मनसा वाचा त्वां विना जगदीश्वरम् ।\nन पूजितो मया कश्चिद्देवदेव गणार्चितः ९२।\nस्वप्नेनापि जगन्नाथ तस्य भक्तिः कृता नहि ।\nआहारं केन दोषेण ददासि नहि मे प्रभो ९३।\nव्यास उवाच-\nअथासौ भगवान्विष्णुः कौतुकी समुवाच तम् ।\nगच्छ ब्राह्मण भद्रं ते ब्रह्माणं प्रति सत्वरम् ९४।\nइति श्रुत्वा वचो विप्रः शीघ्रं ब्रह्माणमाययौ ।\nब्रह्मा तं प्रति प्रोवाच कार्पण्यं तस्य दर्शयन् ९५।\nब्रह्मोवाच-\nदुःखादुपार्जितं कर्म दीयते यन्न भूसुरे ।\nस्वयं न भुंजते तच्च नष्टमेव न संशयः ९६।\nकारणं तव दुःखस्य सर्वमेव मयोदितम् ।\nगच्छ ब्राह्मण भद्रं ते निःसंदेहोयमागतः ९७।\nब्राह्मण उवाच-\nनिजकर्मविपाकोऽयं त्वत्प्रसादाच्छ्रुतोऽखिलः ।\nइदानीं ब्रूहि दानानि कानि देयानि मानवैः ९८।\nब्रह्मोवाच-\nबहूनि संति दानानि तानि वक्तुं न शक्यते ।\nसंक्षेपात्कथ्यते विप्र निशामय समाहितः ९९।\nभूमिदानं द्विजश्रेष्ठ सर्वदानोत्तमोत्तमम् ।\nकृतं पुण्यात्मना येन स ज्ञेयः सर्वदानकृत् १०० 7.20.100।\nगोचर्ममात्रं भूमिं यो ददाति द्विजसत्तम ।\nस गच्छेत्परमं स्थानं विमुक्तः सर्वपातकैः १०१।\nभूमिं सस्यसमेतां यो दरिद्राय द्विजातये ।\nददाति ब्राह्मणश्रेष्ठ तस्य पुण्यं निशामय १०२।\nसर्वपापविनिर्मुक्तो नारायणपुरं व्रजेत् ।\nतत्र भुंक्ते सुखं सर्वं यावदिंद्राश्चतुर्दश १०३।\nभूयो भूमिं समासाद्य सार्वभौमो नृपो भवेत् ।\nचिरं भुक्त्वा महीं कृत्स्नां नरो नारायणो भवेत् १०४ ।\nयस्माद्भूमिर्द्विजैर्ग्राह्या त्यक्त्वा दानशतान्यपि ।\nभूमिदो भूमिनेता च द्वावपि स्वर्गगामिनौ १०५।\nमंदबुर्द्धिर्द्विजो यस्तु भूमिदानं परित्यजेत् ।\nप्रतिजन्मनि विप्रेन्द्र स भवेदतिदुःखितः १०६।\nअन्येभ्योऽपि समादाय भूमिदानं य आचरेत् ।\nतस्य विष्णुरति प्रीतो ददाति परमं पदम् १०७।\nग्रामं यच्छति यो विप्र दरिद्राय द्विजातये ।\nदापयत्यपि वा तस्य पुण्यं वापि निशामय १०८।\nयावंतो रेणवो भूमौ यावंतो वृष्टिबिंदवः ।\nमन्वंतराणि तावंति विष्णुलोके वसेत्सुधीः १०९।\nधेनुं पयस्विनीं यस्तु सवत्सां यच्छति द्विज ।\nतस्य ब्रवीम्यहं पुण्यमाकर्णय महात्मनः ११०।\nसप्तद्वीपां महीं दत्वा ससस्यां यत्फलं लभेत् ।\nतत्फलं लभते मर्त्यो धेनुं यच्छन्द्विजातये १११।\nददाति वृषभं यस्तु ब्राह्मणाय कुटुंबिने ।\nविमुक्तः पातकै रुद्रै रुद्रलोकं स गच्छति ११२।\nतस्य यावंति रोमाणि शरीरे वृषभस्य च ।\nतावत्कल्पसहस्राणि रुद्रेण सह मोदते ११३।\nयस्तु वेदविदे धेनुं दद्यादुभयतोमुखीम् ।\nन तस्य पुनरावृत्ती रुद्रलोकात्कदाचन ११४।\nवृषं तिलसमायुक्तं कृष्णं यस्तु प्रयच्छति ।\nस रुद्रभवने तिष्ठेद्द्विजेन्द्र तिलसंख्यया ११५।\nतिलप्रमाणमपि च स्वर्णं दद्याद्द्विजातये ।\nस याति विष्णुभवनं कुलकोटिसमन्वितः ११६।\nयो भक्त्या रजतं यच्छेद्दरिद्राय द्विजातये ।\nचंद्रलोकं समासाद्य सुधापानं करोति सः ११७।\nहीरकं मौक्तिकं चापि प्रवालं च मणिं तथा ।\nयो ददाति द्विजश्रेष्ठ शक्रलोकं स गच्छति ११८।\nअश्वदानं द्विजश्रेष्ठ यः करोति महाशयः ।\nगन्धर्वराजराजत्वं स प्राप्नोति न संशयः ११९।\nददाति वारणं यस्तु युवानं दोषवर्जितम् ।\nदेवराज्ये विभागी स भवेदिन्द्र इव द्विज १२०।\nनरदोलां च यो दद्याद्ब्राह्मणाय सदक्षिणाम् ।\nसोऽपीन्द्रपदमासाद्य वसेत्कल्पचतुष्टयम् १२१।\nशालिग्रामशिलादानं यो ददाति द्विजातये ।\nतस्य पुण्यं प्रवक्ष्यामि समासेन शृणु द्विज १२२।\nसप्तद्वीपां महीं दत्वा सशैलवनकाननाम् ।\nयत्फलं तच्च लभते शालग्रामशिलाप्रदः १२३।\nतुलापुरुषदानेन यत्फलं प्राप्यते नरैः ।\nशालग्रामशिलां यच्छंस्तस्मात्कोटिगुणं लभेत् १२४।\nशालग्रामशिला येन प्रदत्ता द्विजसत्तम ।\nनूनं तेन प्रदत्तानि भुवनानि चतुर्दश १२५।\nतुलापुरुषदानं यः प्रकरोति नरोत्तम ।\nदिवि दिव्यांबरधरश्चिरं स च महीपतिः १२६।\nजननीजठरे भूयस्तस्य जन्म न विद्यते ।\nददाति यस्तु वै कन्यां सालंकारां नरोत्तमः १२७।\nस गच्छेद्विष्णुभवनं पुनरावृत्तिवर्जितः ।\nयः कन्याविक्रयं मूढो मोहात्प्रकुरुते नरः १२८।\nस गच्छेन्नरकं घोरं पुरीषह्रदसंज्ञकम् ।\nविक्रीतायाश्च कन्याया यः पुत्रो जायते द्विज १२९।\nस चांडाल इव ज्ञेयः सर्वधर्मबहिष्कृतः ।\nकन्याविक्रयिणः पुंसो मुखं पश्येन्न शास्त्रवित् १३०।\nपश्येदज्ञानतो वापि कुर्याद्भास्करदर्शनम् ।\nयत्किंचित्क्रियते कर्म कन्याविक्रयिणः पुरः १३१।\nशुभं तत्सकलं कर्म गच्छेद्विफलतां द्विज ।\nकन्याविक्रयिणो नास्ति नरकान्निष्कृतिः पुनः १३२।\nकन्यादानकृतो नास्ति स्वर्गादागमनं पुनः ।\nबहुनात्र किमुक्तेन संक्षेपेण ब्रवीमि ते १३३।\nहीरकक्षितिकन्यानां फलं स्याच्च शताधिकम् ।\nउपानहं चातपत्रं यस्तु यच्छति भूतले १३४।\nशृणु तस्य तु वै पुण्यं संक्षेपेण ब्रवीमि ते ।\nइह वर्षशतं जीवेत्सर्वसंपत्समन्वितः १३५।\nमृतः शक्रपुरं प्राप्य शतकल्पचतुष्टयम् ।\nददाति नूतनं वस्त्रं स याति परमां गतिम् १३६।\nवस्त्रं पुरातनं यच्छेद्धेनुं च रजतीं तथा ।\nकन्यां रजस्वलां यस्तु स सदा नरकं व्रजेत् १३७।\nफलदो मानवो विप्र गच्छति त्रिदशालयम् ।\nभुंक्ते कल्पसहस्राणि फलं तत्रामृतोपमम् १३८।\nशाकप्रदो याति विप्र शंभोर्भगवतः पदम् ।\nतत्र कल्पद्वयं भुंक्ते पायसं दुर्ल्लभं सुरैः १३९।\nदुग्धदो दधिदश्चैव घृतदस्तक्रदस्तथा ।\nप्राप्नोति वै सुधापानं पुरो भगवतो हरेः १४०।\nपुष्पदो मनुजो विप्र गन्धदश्च सुरालयम् ।\nतिष्ठेद्युगसहस्राणि पुष्पगन्धविभूषितः १४१।\nशय्यादानं द्विजश्रेष्ठ यः करोति द्विजोत्तम ।\nस ब्रह्मलोकमागत्य पर्यंकशयनश्चिरम् १४२।\nदीपदः पीठदश्चैव सर्वपापविवर्जितः ।\nदिव्यसिंहासनस्थश्च जलदीपावलीवृतः १४३।\nतांबूलदो नरो राजन्भुवि भुंक्तेऽखिलं शुभम् ।\nदिवि देवाङ्गनाक्रोडे सुप्तस्तांबूलमत्ति वै १४४।\nविद्यादानं द्विजश्रेष्ठ यः करोति नरोत्तम ।\nसंप्राप्य संनिधिं विष्णोस्तिष्ठेद्युगशतद्वयम् १४५।\nततो ज्ञानं समासाद्य तत्रैव द्विजसत्तम ।\nप्राप्नोति दुर्ल्लभं मोक्षं प्रसादात्कमलापतेः १४६।\nअनाथं ब्राह्मणं यस्तु पाठयत्यतिदुःखितम् ।\nस याति विष्णुभवनं पुनरावृत्तिदुर्ल्लभम् १४७।\nकुलीनोऽपि द्विजश्रेष्ठो न भाति विद्यया विना ।\nतस्माद्दिवजं पाठयंतः प्रयांति परमं पदम् १४८।\nभुवि प्रत्यक्षदेवोऽपि ब्राह्मणो देवताश्रयः ।\nसर्ववर्णगुरुर्नैव विद्याहीनो विराजते १४९।\nसंसारे यानि दानानि संति हेमादिकानि च ।\nतानि तेन प्रदत्तानि ब्राह्मणो येन पाठितः १५० 7.20.150।\nकुर्यात्पुस्तकदानं यो नरो भक्तिसमन्वितः ।\nतस्य पुण्यं द्विजश्रेष्ठ संक्षेपात्ते वदाम्यहम् १५१।\nतत्राक्षराणि यावंति पत्रे पत्रे च पुस्तके ।\nप्रत्यक्षरे लभेत्पुण्यं कपिलाकोटिदानजम् १५२।\nयावद्दिनं पुस्तकं तत्प्रपठंति द्विजातयः ।\nतावन्मन्वंतरं तिष्ठेद्वैकुंठे पुस्तकप्रदः १५३।\nएवमादीन्यनेकानि संति दानानि भूसुर ।\nसम्यग्वक्तुं जगत्यस्मिन्कः शक्तो द्विशतैरपि १५४।\nब्रह्महत्यादि पापानि क्रियंते यानि मानवैः ।\nहन्यंते तानि पापानि तस्माद्दानं समाचरेत् १५५।\nआत्मपुण्येन यद्दानं दीयते च त्रिभिर्जनैः ।\nयावद्द्रव्यं फलं तस्मात्तस्य दानस्य लभ्यते १५६।\nप्रीतये कमलाभर्तुर्यद्दानं दीयते जनैः ।\nतस्यकोटिगुणं पुण्यं लभते नात्र संशयः १५७।\nतस्मान्नारायणप्रीतिहेतवे मतिमान्नरः ।\nदानं समाचरेद्विप्र भक्तिकर्मसमन्वितः १५८।\nतपसोऽपि परं दानं निरुक्तं तत्वदर्शिभिः ।\nअतो यत्नादपि प्राज्ञो दानकर्मसमाचरेत् १५९।\nदानं तपो द्वे अपि यः प्रकरोति नरोत्तमः ।\nतस्य तुल्यो जगत्यस्मिन्विद्यते न हि भूसुर १६०।\nइति श्रीपद्मपुराणे क्रियायोगसारे सर्वदानमाहात्म्यंनाम विंशोऽध्यायः २० ।"
  }
]
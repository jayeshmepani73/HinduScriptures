[
  {
    "text": "व्यास उवाच-\nमार्गशीर्षे द्विजश्रेष्ठ महालक्ष्म्या समन्वितम् ।\nपूजयेदव्ययं विष्णुं भक्तिभावेन वैष्णवः १।\nम्लेच्छदेशे च विप्रेंद्र तथैव पतितालये ।\nदुर्गंधैश्च परिव्याप्ते स्थाने विष्णुं न पूज्येत् २।\nपाखंडानां समीपे च महापातकिनां तथा ।\nअसत्यभाषिणां चैव न कुर्याद्विष्णुपूजनम् ३।\nक्रंदतां सन्निधौ चापि कलहानपि कुर्वताम् ।\nतथोपहसतां स्थाने न कुर्यात्पूजनं हरेः ४।\nप्रतिग्रहरतानां च स्थाने विष्णुं न पूजयेत् ।\nकृपणानां गृहे चैव परवित्ताभिलाषिणाम् ५।\nतथा कपटवृत्तीनां न कुर्याद्विष्णुपूजनम् ।\nनारायणार्चने विप्र परं भक्तिपरायणः ६।\nअन्यचित्तं परित्यज्य हरिध्यानपरो भवेत् ।\nहाहाकारं च निश्वासं विस्मयं स द्विजोत्तम ७।\nपाखंडजनसंभाषं न कुर्याद्धरिपूजनम् ।\nअनन्यमानसो भूत्वा देवदेवं जगद्गुरुम् ८।\nभस्मन्यपि च यत्पुष्पं दीयते लभते हरौ ।\nचिंतागमशतश्रांतः शिलाचक्रेष्वपि द्विज ९।\nपुष्पं ददाति यन्मर्त्यो न लभेदथ तत्प्रभुः ।\nअनन्यमानसो भूत्वा भक्त्या विष्णुं यजेद्बुधः १०।\nभ्रांतचित्तेन यत्कर्म क्रियते तच्च निष्फलम् ।\nसर्वकर्म मनोधीनं मनोधीनं जगत्त्रयम् ११।\nतस्मान्मनो दृढीकृत्य पूजयेत्कमलापतिम् ।\nपूजान्यत्र मनोऽन्यत्र भवेद्यस्य द्विजोत्तम १२।\nन च तस्य फलेत्कार्यं कल्पकोटिशतैरपि ।\nयत्नाद्विहितशौचोऽपि विष्णुपूजापरोऽपि च १३।\nमनःशुद्धिविहीनश्चेच्चांडाल इव गम्यते ।\nअभक्त्या यत्तपस्तप्तं सुचिरं विधिना द्विज १४।\nभवेन्निरर्थकं सर्वं केवलं कायशोधनम् ।\nमेरुप्रमाणकं स्वर्णं ब्राह्मणाय कुटुंबिने १५।\nदत्तमभ्यर्थनाशाय अभक्त्या श्रेयसेऽपि च ।\nतस्मादेकमना भूत्वा भक्तिश्रद्धासमन्वितः १६।\nसवास्तुकादि शाकं च दद्यात्सदसि वैष्णवे ।\nनारंगस्य फलं दिव्यं सुपक्वं यस्तु यच्छति १७।\nकेशवाय द्विजश्रेष्ठ सोऽस्माभिरभिपूज्यते ।\nयत्नेन नूतनं वस्तु प्रियं भगवतो हरेः १८।\nतदेवाग्रयणे मासि भक्त्या दद्यान्मुरारये ।\nपौषे मासि समायाते श्रीकृष्णं वरदं प्रभुम् १९।\nदेवमिक्षुरसैर्दिव्यैः स्नापयेद्वैष्णवो जनः ।\nयः स्नापयति विप्रेन्द्र विष्णुमिक्षुरसैः प्रभुम् २०।\nइह भुंक्ते सुखं सर्वं मृतो यातीक्षुसागरम् ।\nयो दद्यादिक्षुनैवेद्यं देवदेवाय विष्णवे २१।\nसोऽपि तत्फलमाप्नोति किमन्यैर्बहुभाषितैः ।\nसुदुग्धपृथुकं पौषे दधिभिर्वा समन्वितम् २२।\nदत्वा मुरारये मर्त्यः सर्वान्कामानवाप्नुयात् ।\nसर्वैः पुरातनं वस्त्रं दूरीकृत्य मुरारये २३।\nशीतस्य वारणार्थाय दद्याद्वस्त्रं च नूतनम् ।\nपौषसंक्रमणे विप्र सलक्ष्मीकाय विष्णवे २४।\nदद्यान्मुमुक्षुर्मनुजो दशवर्णं च पीठकम् ।\nयस्तु शङ्खध्वनिं कुर्यात्संपूज्य कमलापतिम् २५।\nतस्य पुण्यफलं वच्मि शृणु वत्स समाहितः ।\nअगम्यागमनाद्यैश्च विमुक्तः सर्वपातकैः २६।\nअंते विष्णुपुरं गत्वा विष्णुना सह मोदते ।\nवैनतेयांकितां घंण्टां यस्तु वादयते हरेः २७।\nपूजाकाले द्विजश्रेष्ठ तस्य पुण्यं वदाम्यहम् ।\nअभक्ष्यभक्षणाद्यैश्च विमुक्तः सर्वपातकैः २८।\nप्रयाति मंदिरं विष्णो रथमारुह्य शोभनम् ।\nतत्र भुक्त्वाखिलान्कामान्कल्पकोटिशतावधि २९।\nपुनरागत्य धरणीं चतुर्वेदी द्विजोत्तमः ।\nतत्र भुक्त्वाखिलान्कामान्कल्पकोटिशतावधि ३०।\nपुनर्विष्णुपुरं गत्वा मोक्षं प्राप्नोत्यनुत्तमम् ।\nवीणां वादयते यस्तु पूजाकाले जगत्पतेः ३१।\nपंडितानामग्रणीः स्यात्स मर्त्यः प्रतिजन्मनि ।\nमृदंगवाद्यकृद्यस्तु पूजायां कैटभद्विषः ३२।\nतस्य प्रसन्नो भगवान्ददात्यभिमतं फलम् ।\nडमरुं डिडिमं चैव झर्झरीं मधुरीं तथा ३३।\nपटहं दुंदुभिं चैव काहलं सिंधुवारकम् ।\nकांस्यं च करतालं च वेणुं वादयते तु यः ३४।\nपूजाकाले महाविष्णोस्तस्य पुण्यं निशामय ।\nस्तेयार्थैः पातकैर्मुक्तो मंदिरं याति चक्रिणः ३५।\nपरमं ज्ञानमासाद्य तत्रैव परिमुच्यते ।\nकलशब्दं च यः कुर्यात्पूजाकाले जगद्गुरोः ३६।\nमुखवाद्यं च विप्रेन्द्र तस्य पुण्यं मयोच्यते ।\nकोटिकोटिकुलैर्युक्तः प्रयाति मन्दिरं हरेः ३७।\nज्ञानमासाद्य तत्रैव मोक्षमक्षय्यमाप्नुयात् ।\nविष्णोरायतने यस्तु भक्तियुक्तः प्रनृत्यति ३८।\nस याति ब्राह्मणश्रेष्ठ तद्विष्णोः परमं पदम् ।\nयस्तु गायति गीतानि भक्त्या नारायणाग्रतः ३९।\nस नृपत्वमवाप्नोति गन्धर्वाणां पुरेषु च ।\nस्तौति स्तोत्रैर्जगन्नाथं भक्त्या च वैष्णवो जनः ४०।\nतस्य प्रसन्नो भगवान्सर्वान्कामान्प्रयच्छति ।\nमासेमासे हरिं यस्तु विधिनानेन पूजयेत् ४१।\nअचिरेणैव विप्रर्षे प्रसादयति सोऽच्युतः ४२।\nजगदुदधिमिमं ये तर्तुमिच्छंति मर्त्याः प्रचुरतरगभीरं सर्वदुःखप्रदं च ।\nपरमपुरुषपादांभोजयुग्मं मनोज्ञं त्रिदशनिवह सेव्यंते च सर्वे यजंतु ४३।\nइति श्रीपद्मपुराणे क्रियायोगसारे भगवत्पूजामाहात्म्यंनाम चतुर्दशोऽध्यायः १४ ।"
  }
]
[
  {
    "text": "व्यास उवाच-\nपूर्वं कोचरशोनाम राजाऽभूत्क्षितिमंडले ।\nशांतः परमधर्मज्ञो राजनीतिविदांवरः १।\nसत्यवादी जितक्रोधो जितवैरि समुच्चयः ।\nनारायणार्चनपरो हरिसेवा रतः परः २।\nसुप्रज्ञा नाम महिषी तस्यासीत्प्रियवादिनी ।\nसर्वलक्षणसंपन्ना पतिसेवापरायणा ३।\nएकादशीव्रतरता सर्वप्राणिहितैषिणी ।\nजातिस्मरा महाभागा सुशीला वरवर्णिनी ४।\nस राजा दशमीं कृत्वा सदारः परमार्थवित् ।\nएकादशीं निशीथिन्यां जागरं कर्तुमुद्यतः ५।\nतत्रांतरे द्विजः कश्चिच्छौरिर्नाम महीपतेः ।\nआजगाम महातेजास्तस्य जागरमण्डपम् ६।\nतमायांतं स भूपालो नारायणपरायणः ।\nपाद्याद्यैः पूजयामास सदारोऽत्यंतहर्षितः ७।\nतेषां मध्ये सूपविष्ठः स विप्रोऽखिलतत्ववित् ।\nविष्णुपूजापरांस्तत्र ददर्श व्रतिनो बहून् ८।\nपूजयंति हरिं केचिन्नानापुष्पैर्मनोरमैः ।\nगंधैर्धूपैस्तथादीपैरुपहारैरनुत्तमैः ९।\nगङ्गामृद्भूषिताकेचित्तुलसीपत्रमालया ।\nअलंकृता हरेरग्रे नृत्यंति व्रतिनो मुदा १०।\nकेचिद्गायंति गीतानि ललितानि हरेः पुनः ।\nकरतालं समादाय व्रतिनो भगवत्प्रियाः ११।\nस्तवैरनुत्तमैः केचिन्नारायणमनामयम् ।\nस्तुवंति जगतामीशं दिव्यार्थैः कोमलाक्षरैः १२।\nश्वेतचामरवातेन शीतलेन जगत्पतेः ।\nवीजयंति हरेः प्रीतिं केचिच्च महतीं तथा १३।\nकेचिद्वीणादिकं वाद्यं ललितं शुचिमंगलम् ।\nवादयंतो महात्मानः केचिद्गायंति केशवम् १४।\nस राजा राजमहिषी द्वावप्यत्यंतहर्षितौ ।\nगायतां ललितं गीतं नृत्यतां नृत्यमुत्तमम् १५।\nतौ दंपती महात्मानौ नृत्यगीतादिकारिणौ ।\nवाचा मधुरया प्राह स शौरिर्ब्राह्मणोत्तमः १६।\nशौरिरुवाच-\nधन्योऽसि त्वं महीपाल धन्या च महिषी तव ।\nचरित्रं युवयोरेतन्मङ्गलं भुविदुर्ल्लभम् १७।\nत्वां वक्ष्यामि यतः कश्चिन्न दृष्टो वैष्णवोत्तमः ।\nत्वया भूमिभुजा पृथ्वी धन्येयं नात्र संशयः १८।\nएकादशीव्रतमिदं पवित्रं भगवत्प्रियम् ।\nसदारः कुरुषे भूप तस्मात्त्वं वैष्णवाग्रणीः १९।\nसप्तद्वीपैकनाथश्च सदारस्त्वं नृपोत्तम ।\nनारायणाग्रतः प्रीत्या यतो नृत्यसि गायसि २०।\nचरित्रं युवयोरेतद्दंपत्योर्दृष्टमद्भुतम् ।\nकस्माद्बुद्धिरियं जाता युवयोरतिनिर्मला २१।\nव्यास उवाच-\nतस्येदं वाक्यमाकर्ण्य शौरिनाम्नो द्विजन्मनः ।\nईषद्धास्यमुखीप्राह सुप्राज्ञा तमथो द्विजम् २२।\nसुप्राज्ञोवाच-\nएकादशीप्रभावेन पूर्वमावां द्विजोत्तम ।\nअतिपातकिनौ मुक्तौ सूर्यजेन महात्मना २३।\nजातिस्मृतिप्रभावेण दिव्यमेकादशीव्रतम् ।\nकुर्वः संप्रति विप्रेन्द्र परमस्थानकाङ्क्षया २४।\nशौरिरुवाच-\nयदि नूनं वरारोहे पूर्वां जातिं त्वमात्मनः ।\nवेत्सि मे ब्रूहि तां श्रोतुं जायते कौतुकं हृदि २५।\nपूर्वं स्थिता का भवती पतिर्वा कः स्थितस्तव ।\nकथं भास्करिणा त्यक्तौ युवां पातकिनावपि २६।\nसुप्राज्ञोवाच-\nअप्रकाश्यमिदं वाक्यं यद्यपि द्विजसत्तम ।\nस्थितास्मि वारमुख्याऽहं रतिशास्त्रविशारदा २७।\nतस्मिञ्जन्मनि पापानि घोराणि सुबहूनि च ।\nमया कृतानि विप्रेन्द्र नरकक्लेशदानि वै २८।\nअयं नित्योदयो नाम शूद्र स्वाःचारवर्जितः ।\nपरदारहरः क्रूरः परद्रव्यापहारकः २९।\nसुरापो मित्रहंता च भ्रूणहा परहिंसकः ।\nअत्यहंकारयुक्तश्च धर्मनिंदाकरः सदा ३०।\nएकदा ज्ञातिभिः सर्वैः परित्यक्तो हि सद्व्रतैः ।\nआजगाम ममागारं वेश्याविभ्रमलोलुपः ३१।\nयुवानं सुंदरं दृष्ट्वा तमेनं द्विजसत्तम ।\nमयापि प्रीतिमासाद्य संतुष्टः सुरतैरपि ३२।\nततोऽनुभूय सुरतं मया सह तपोधन ।\nअयमाह च मां प्रेम्णा विनयावनतो वचः ३३।\nअहं सुरतशास्त्रज्ञः परित्यक्तः स्वबंधुभिः ।\nयदि त्वं मन्यसे तस्मिंस्तिष्ठाम्यत्र त्वया सह ३४।\nविनयावनतं वाक्यमिदं शुश्राव तद्दिवज ।\nदंपतीभावमासाद्य सहानेन स्थितास्म्यहम् ३५।\nकदाचिद्दिवजशार्दूल एकादश्यां तिथौ हरेः ।\nमहद्भिः पीडिताहं च देहदेहावघातकैः ३६।\nतस्मिन्नेव द्विजश्रेष्ठ ज्वरजर्जरदेहया ।\nन पीतमुदकं नान्नं भुक्तं च परया भिया ३७।\nममस्नेहोदयोऽयं च तस्मिन्नेव दिने हरेः ।\nतत्याजान्नं च तोयं च विषण्ण इव जन्मना ३८।\nअथ रात्रौ द्विजश्रेष्ठ दीपं प्रज्वाल्य सर्पिषा ।\nमया कृतं जागरणं ज्वरापहतचेतसा ३९।\nनारायण हरेकृष्ण रक्ष मामिति जल्पता ।\nमुहुर्मुहुरनेनापि कृतं जागरणं निशि ४०।\nउपवासप्रभावेण केशवोच्चारणेन च ।\nआवयोः सकलं पापं विनष्टमभवद्दिवज ४१।\nततः प्रभाते विमले भगवत्युदिते रवौ ।\nज्वरार्दिताहं पंचत्वं गता ब्राह्मणसत्तम ४२।\nसंप्राप्तपंचतां दृष्ट्वा मामयं च ततः शुचिः ।\nसहत्या मरणं भेजे निंदितः सकलैर्जनैः ४३।\nसूर्य्यजस्य ततः प्रेष्यैर्ज्वलदग्निनिभेक्षणैः ।\nबद्ध्वा दृढेन पाशेन नीतौ दुर्गमवर्त्मना ४४।\nशुभकर्मा शुभं वापि चित्रगुप्तो यमाज्ञया ।\nसर्वं विचारयामास मूलात्स तु विचक्षणः ४५।\nचित्रगुप्त उवाच-\nयद्यप्येतौ महाबाहो महापातकिनां वरौ ।\nतथापि पातकैर्मुक्तौ ह्येकादश्यामुपोषणात् ४६।\nअनिच्छयापि यः कुर्यात्पुण्यमेकादशीव्रतम् ।\nसोऽपि गच्छेत्परंस्थानं सर्वपापविवर्जितः ४७।\nइत्युक्तश्चित्रगुप्तेन धर्मराजो महायशाः ।\nआसनात्सहसोत्थाय ववंदे ताममुंच सः ४८।\nसुगंधैश्चंदनैर्दिव्यैर्धूपैः पुष्पैश्च मृत्युना ।\nसुवर्णाभरणैरेव मंडितौ पापवर्जितौ ४९।\nफलैर्नानाविधैस्तत्र मधुरैरमृतोपमैः ।\nभास्करिः कारयामास प्रीत्या भोजनमावयोः ५० 7.23.50।\nअथ स्तुत्वा स्तवैर्दिव्यैः स्वयमावां यमः प्रभुः ।\nसमारोप्य रथे दिव्ये प्रोवाचेति कृताञ्जलि ५१।\nयम उवाच-\nयुवां पुण्यवतां श्रेष्ठौ सर्वपापविवर्जितौ ।\nयत्रास्ते भगवान्विष्णुर्गंच्छेतां तत्र संप्रति ५२।\nइत्युक्तौ धर्मराजेन विनयावनतेन वै ।\nअथैतदुक्तमावाभ्यां नत्वा तत्पादपङ्कजे ५३।\nगंतव्यं नान्यथा देव तद्विष्णोः परमं पदम् ।\nकिंत्वस्ति नरकं द्रष्टुं त्वद्गृहस्थं स्पृहावयोः ५४।\nयमाज्ञया ततो विप्र रथमारुह्य शोभनम् ।\nदुष्प्रेक्ष्या निरया दृष्टा आवाभ्यां तत्र विस्तराः ५५।\nब्राह्मण उवाच-\nतत्रावस्था पापवतां या या दृष्टाः पतिव्रते ।\nविस्तरेण समाख्यातुं तास्ताः सर्वास्त्वमर्हसि ५६।\nपुण्यात्मानः पथा येन व्रजन्ति यममंदिरम् ।\nपापात्मानश्च सुश्रोणि तन्मे कथय विस्तरात् ५७।\nपुण्यात्मा कीदृशं पश्येत्तत्र वैवस्वतं प्रभुम् ।\nपुण्यात्मनां पापिनां च पंथानं सुखदुःखदम् ५८।\nसुप्राज्ञोवाच-\nआदौ ब्रवीमि पंथानं नृणां पुण्यवतामहम् ।\nशृणुष्व द्विजशार्दूल शृण्वतां प्रीतिवर्द्धनम् ५९।\nप्रस्तरैर्विस्तरैर्बद्धो दिव्यवस्त्रैः समावृतः ।\nभाति पुण्यवतां पंथाः सर्वोपद्रववर्जितः ६०।\nक्वचिद्गंधर्वकन्याभिर्गीयते गानमद्भुतम् ।\nक्वचिन्मञ्जुशरीराभिरप्सरोभिश्च नृत्यते ६१।\nक्वचिद्वीणाक्वणं नाना वाद्यं चक्रुर्मनोरमम् ।\nक्वचित्कुसुमवृष्टिश्च क्वचिद्वायुश्च शीतलः ६२।\nक्वचित्प्रपा शीततोया क्वचिच्च भुक्तिशालिकाः ।\nक्वचिद्देवाश्च गंधर्वाः पठंति स्तवमुत्तमम् ६३।\nक्वचित्क्वचिद्दीर्घिकाश्च फुल्लपद्माः सुशोभनाः ।\nसुच्छायाः पादपाः क्वापि पुष्पिता वंजुलादयः ६४।\nततस्तु सुखसम्पन्नाः पथि गच्छंति मानवाः ।\nपुण्यात्मानो द्विजश्रेष्ठ सुखमृत्युमवाप्य च ६५।\nकेचित्तुरंगमारूढा नानालंकारभूषिताः ।\nउद्दण्डधवलच्छत्रैर्गच्छंत्यावृत्य मस्तकम् ६६।\nकेचिद्यांति गजारूढा रथारूढाश्च केचन ।\nयानारूढा जनाः केचित्सुखेन यममंदिरम् ६७।\nकेचिद्देवाङ्गना हस्त न्यस्तचामरवायुभिः ।\nगच्छंति वीजिता मर्त्याः स्तूयमानाः सुरर्षिभिः ६८।\nकेचिद्दिव्यायुधधराः स्रक्चन्दनविभूषिताः ।\nभुंजंतो यांति तांबूलं पुण्यात्मानो यमालयम् ६९।\nनिजगात्रत्विषा केचिज्ज्वालयंतो दिशो दश ।\nव्रजंति शमनागारं जलग्रहनिवासिनः ७०।\nकेचिच्च पायसं दिव्यं भुंजतो यांति सत्तम ।\nसुभक्षणं प्रकुर्वंतः पथि यांतः सुखेन च ७१।\nकेचिद्दुग्धं पिबंतश्च केचिदिक्षुरसं तथा ।\nकेचित्तक्रं पिबंतश्च गच्छंति यममंदिरम् ७२।\nकेचिद्दधीनि भक्षंतः केचिन्नानाफलानि च ।\nकेचिन्मधुपिबंतश्च पुण्यवंतो व्रजंति वै ७३।\nतानागतांस्ततो दृष्ट्वा बहून्धर्मपरायणान् ।\nभास्करीं प्रीतिमासाद्य स्वयं नारायणो भवेत् ७४।\nचतुर्बाहुः श्यामवर्णः प्रफुल्लकमलेक्षणः ।\nशङ्खचक्रगदापद्मधारी गरुडवाहनः ७५।\nस्वर्णयज्ञोपवीती च स्मरचारुमहाननः ।\nकिरीटी कुण्डली चैव वनमालाविभूषितः ७६।\nचित्रगुप्तो महाप्राज्ञश्चंडाद्या यमकिंकराः ।\nसर्वे नारायणाकारा बभूवुर्मधुरोक्तयः ७७।\nततः स्वयं धर्मराजस्तान्सर्वान्मनुजोत्तमान् ।\nपरमां प्रीतिमासाद्य मित्रवच्चार्चयेद्द्विज ७८।\nदिव्यरत्नैः फलैश्चैव तेषां पुण्यवतां नृणाम् ।\nभोजनं कारयित्वा तु तानुवाचाथ भास्करिः ७९।\nयम उवाच-\nयूयं सर्वे महात्मानो नरकक्लेशभीरवः ।\nनिजकर्मप्रभावेण गम्यतां परमं पदम् ८०।\nसंसारे जन्म संप्राप्य पुण्यं यः कुरुते नरः ।\nस मे पिता स मे भ्राता स मे बंधुसमः सुहृत् ८१।\nइत्युक्ता धर्मराजेन ते सर्वे द्विजसत्तम ।\nदिव्यं रथं समारुह्य नारायणपुरं गताः ८२।\nपुण्यात्मनां गतिः प्रोक्ता समासेन द्विजोत्तम ।\nपापात्मनां शृणु गतिं विस्तरेण वदाम्यहम् ८३।\nषडशीतिसहस्राणि योजनानि दुरात्मनाम् ।\nप्रोक्तो मार्गस्य विस्तारः सर्वदुःखान्वितः स च ८४।\nकुत्रचिद्वह्निवृष्टिश्च कुत्रचिच्चाश्मवर्षणम् ।\nक्वचित्क्वचिद्द्विजश्रेष्ठ संतप्तं तप्तवालुकम् ८५।\nक्वचित्क्वचित्तीक्ष्णशिलाः क्वचित्तप्तशिलास्तथा ।\nक्वचित्क्वचिच्छस्त्रवृष्टिः क्वचिदंगारवर्षणम् ८६।\nक्वचिदग्निरिवातीव संतप्ता वांति मारुताः ।\nगंभीरांधकराः क्वापि तृणावर्तमुखा द्विज ८७।\nक्वचित्कंटकवृष्टिश्च नाराचमयकंटकैः ।\nपाषाणश्रेणयः क्वापि दुःखरोहाः सपन्नगाः ८८।\nगच्छंति पापिनस्तत्र शुष्ककंठोष्ठतालुकाः ।\nएवं बहुविधक्लेशे छायाजलविवर्जिते ८९।\nतस्मिन्मार्गे द्विजश्रेष्ठ पापिनो यांति दुःखिताः ।\nनाम्ना विमुक्तकेशाश्च प्रेताकारा भयंकराः ९०।\nरुधिरौघप्लुताः केचित्केचित्कर्दमभूषिताः ।\nकेचित्केचिच्च कृष्णांगाः पथि गच्छंति पापिनः ९१।\nक्रंदंतो व्यथया केचित्स्रवद्बाष्पाकुले क्षणाः ।\nशोचंतः स्वानि कर्माणि केचिद्गच्छंति पापिनः ९२।\nकस्यचिच्चर्मपाशस्य बंधनं पापिनां गले ।\nकंकाले कस्यचिद्बद्धाः कस्यचिच्च पदद्वये ९३।\nगले सूचीसमुत्कीर्णे पाशं दत्वा दृढं रुषा ।\nआकृष्यंते यमप्रेष्याः केषांचिच्च कृतैनसाम् ९४।\nवर्त्मस्थान्गुरुपाषाणान्वहंतः कर्णरन्ध्रकैः ।\nअयोभारांश्च शीर्षाग्रैर्व्रजंति पथि पापिनः ९५।\nकांश्चिद्भुजेषु पाशेषु नयंति यमकिंकराः ।\nग्रीवासु पापिनः केचित्करप्रहरणैर्दृढैः ९६।\nक्षिप्तक्षिप्ता यमप्रेष्या नयंति यमकिंकराः ।\nयांत्यधः शिरसः केचिदूर्ध्वपादास्तथापरे ९७।\nगच्छंति बाहुभिः केचिदेकपादाश्च केचन ।\nइत्येवं विकृताकारा आर्तरावविरावणाः ९८।\nयमदूतैस्ताड्यमानाः पापिनो यांति तत्पथे ।\nतेष्वागतेषु सर्वेषु पापात्मा सुरुषा यमः ९९।\nदिव्यां मूर्तिं परित्यज्य बभूवात्यंतभैरवः ।\nत्रिंशद्योजनदीर्घांगो वापीसदृशलोचनः १०० 7.23.100।\nधूम्रवर्णो महातेजाः प्रलंबो घर्घरध्वनिः ।\nसुदीर्घदशनश्रेणिः शूर्पोपम नखावलिः १०१।\nप्रचण्डमहिषारूढः संदष्टदशनच्छदः ।\nदंडहस्तश्चर्मपाशो भ्रुकुटी कुटिलाननः १०२।\nचित्रगुप्तो महामायः क्रोधारुणितलोचनः ।\nअट्टाट्टहासं कुर्वाणः समवर्ती विराजते १०३।\nचंडाद्याः किंकराः सर्वे पाशमुद्गरपाणयः ।\nबभूवुर्भैरवाः क्रुद्धा गर्जंतो जलदा इव १०४।\nजहि जह्याशु पापिष्ठान्भिन्धि च्छिंदय विंधय ।\nसमंतादेव धावंतो वल्गंति यमकिंकराः १०५।\nतानाह पततः सर्वान्पापिनो धर्मराट्प्रभुः ।\nतर्जयेत्कालदंडेन त्यजन्हुंकारनिःस्वनम् १०६।\nयम उवाच-\nरेरे पापा दुराचारा युष्माभिरविवेकिभिः ।\nअहो कृतानि पापानि आत्मपीडाकराण्यपि १०७।\nमस्तकोपरि तिष्ठंतं नेक्षध्वं समवर्तिनम् ।\nज्ञात्वापि मां जीवितेशं युष्माभिः पातकं कृतम् १०८।\nपुण्यात्मनामहं बंधुरहं पापात्मनां रिपुः ।\nइति कुत्रापि युष्माभिर्न श्रुतं श्रवणैः स्वकैः १०९।\nनिरया दुःसहाः संति नानादुःखसमन्विताः ।\nपापिनो भुंजते तांश्च युष्माभिर्नेति विश्रुतम् ११०।\nमत्वा मिथ्यैव युष्माभिश्चर्चा मम दुराशयाः ।\nअद्य सैव स्वकैर्नेत्रैर्दृश्यतां कृतपातकाः १११।\nवित्तांध्येन वचो मत्ता यूयं सर्वे सदैव हि ।\nचक्रिरे पापजालानि युष्माभिः सततं यथा ११२।\nतथा पापफलं दुष्टा भुंजतां क्रंदनेन किम् ।\nसुप्राज्ञोवाच-\nइत्युक्त्वा भास्करिर्देवश्चित्रगुप्तमुवाच ह ११३।\nएतेषां पापकर्माणि महाभाग विचारय ।\nधर्मराजवचः श्रुत्वा चित्रगुप्तो महत्तदा ११४।\nतेषां यावंति पापानि तावंति प्राह चोदितः ।\nततस्ते पापिनः सर्वे क्रंदंति द्विजसत्तम ११५।\nइत्यूचुः शमनं भीताश्चर्मपाशे नियंत्रिताः ।\nपापिन ऊचुः\nअस्माभिर्यानि पापानि कृतानि भास्करात्मज ११६।\nके स्थिताः साक्षिणस्तत्र के वा यूयं निवेदिताः ।\nअशुभं वा शुभं वापि यतोऽस्माभिः कृतं पुरा ११७।\nतथा च दृष्टं केनात्र पुरोऽस्माकं निगद्यताम् ।\nततः प्रहस्य भगवान्कोपेन महता द्विज ११८।\nआहूय साक्षिणः सर्वानिदं वचनमब्रवीत् ।\nयम उवाच-\nयूयं सर्वे यथावृत्तं संनिधौ साक्षिणस्तथा ११९।\nआकाशं पृथिवीं चैव जलं च तिथयस्तथा ।\nदिनं रात्रिरुभे संध्ये धर्मश्चैते तु साक्षिणः १२०।\nतेषां पापात्मनामूचुः सर्वं कर्मशुभाशुभम् ।\nयस्य यस्य च वेलायां कर्म यद्यदिकारितम् १२१।\nस स साक्षी तस्य तस्य जगाद यमसन्निधौ ।\nतच्छ्रुत्वा पापिनः सर्वे साध्वसा कृष्टमानसाः १२२।\nसकंपहृदयास्तस्थुर्मेघं दृष्ट्वा मृगा इव ।\nततस्तु दंतावलिभिः कुर्वन्कडकडध्वनिम् १२३।\nधर्मराट्कालदंडेन ताञ्जघान पृथक्पृथक् ।\nताडिता धर्मराजेन ते सर्वे कृतपातकाः १२४।\nक्रंदंति निजकर्माणि शोचंतः प्राप्तसाध्वसाः ।\nततस्तान्पापिनः सर्वान्दूताश्चंडादयो रुषा १२५।\nनरकेषु यमादेशाद्रौरवादिषु चिक्षिपुः ।\nतपने चिक्षिपुः कांश्चिदवीचौ कृतपातकान् १२६।\nसंघाते कालसूत्रे च महारौरवके तथा ।\nसंतप्ते वालुकाकुंडे कुंभीपाके तथापरान् १२७।\nनिरुच्छ्वासे महाघोरे चिक्षिपुश्च प्रमर्द्दने ।\nअसिपत्रवने घोरे नानाभक्षेषु पापिनः १२८।\nवैतरण्यां तथा केऽपि चिक्षिपुर्यमकिंकराः ।\nघोरे विष्ठाह्रदे कांश्चित्तुषांगारास्थिकंटकैः १२९।\nपूर्णे नितांतसंतप्ते चिक्षिपुर्यमकिंकराः ।\nपुरीषलेपने चैव पुरीषभोजने तथा १३०।\nस्वमांसभोजने चैव स्थापिता यमकिंकरैः ।\nश्लेष्माणं भुंजते केचित्केचिद्वीर्यं च भुंजते १३१।\nपिबंति केचिन्मूत्राणि केचिद्रक्तानि पापिनः ।\nकेषांचिद्वदनेष्वेव जलौकाः पन्नगोपमाः १३२।\nपूर्यंते पन्नगाश्चैव यमदूतैर्भयंकरैः ।\nउत्पाद्यंतेऽतिसंतप्तैर्जिह्वाश्च द्विजसत्तम १३३।\nकेषांचित्कर्णरंध्रेषु मुखेषु च कृतैनसाम् ।\nतप्ततैलानि पूर्यंते निर्द्दयैर्यमकिंकरैः १३४।\nकेषांचित्खङ्गधाराभिर्बाहुं च चरणं तथा ।\nकर्णादिनासिकाश्चैव च्छिंदंति च दुरात्मनाम् १३५।\nशयनं कुर्वते केचिज्ज्वलदंगारसंचये ।\nकेचिन्नाराचतुल्येषु शयनं कंटकेषु च १३६।\nकर्दमेषु च तप्तेषु कांश्चिच्छमनकिंकराः ।\nपातयंति द्विजश्रेष्ठ केशेष्वाकृष्य पापिनः १३७।\nवमनेषु च केषांचिन्नखसंधिषु पापिनाम् ।\nतप्तसूचीसहस्राणि प्रक्षिपंति मुहुर्मुहुः १३८।\nसंतप्तलोहशूलाग्रे कांश्चिदारोपयंति वै ।\nक्रंदंति कंटकैस्तीक्ष्णैः केषांचिन्मस्तकानि वै १३९।\nगृहीत्वा हस्तपादेषु शाल्मलिद्रुमकंटकैः ।\nनिष्कुषंति रुषा कांश्चिदार्त्तरावविराविणः १४०।\nबद्ध्वा गलेषु पाषाणं कांश्चिच्छमनकिंकराः ।\nरक्तगर्ते पयोगर्ते पातयंति पुनः पुनः १४१।\nयाम्यैर्दूतैरुद्गिरंति शिरांसि पापिनां नृणाम् ।\nचूर्णयंत्युपलैर्याम्या मुहुर्मुहुरतिक्रुधा १४२।\nवक्षोमध्येषु केषांचिल्लोहकीलकसंचयान् ।\nआरोपयंति लोकानां क्रंदतां दुरितात्मनाम् १४३।\nचक्षूंषि बडिशैः केषामुत्पाट्यंते कृतैनसाम् ।\nकेषांचिन्नासिका एव पूर्य्यंते वृश्चिकैर्द्विज १४४।\nकेषांचिद्वृक्षशाखायां बद्ध्वा पादांश्च पाशकैः ।\nज्वालयंति तले वह्निं सधूमं यमकिंकराः १४५।\nधूमपानं प्रकुर्वन्ति ते तत्र कृतकिल्विषाः ।\nअधोमुखा ऊर्ध्वपादास्तस्थुराचन्द्र तारकम् १४६।\nमुसलैर्मुद्गरैः केचित्ताड्यमानाः पुनः पुनः ।\nयाम्यैर्दूतैरुद्गिरन्ति शोणितानि व्यथाकुलाः १४७।\nअन्धकारमये गेहे पूतिगन्धवति द्विज ।\nदंशैश्च मशकैश्चैव केचित्सीदंति पापिनः १४८।\nभस्मानि भुञ्जते केचित्कृमीन्केचिच्च भुञ्जते ।\nकेचिद्दुर्गन्धमांसानि केचिच्च पूतिमृत्तिकाम् १४९।\nश्वभिर्व्याघ्रैः शृगालैश्च वज्रदन्तनखैस्तथा ।\nऋक्षैः केचिद्भक्ष्यमाणाः क्रंदन्ति रुधिराप्लुताः १५० 7.23.150।\nनितांतोग्रविषैः सर्पैर्भक्ष्यमाणास्तथापरे ।\nअन्ये महिषशृंगाग्रनिर्भिन्नवक्षसो द्विज १५१।\nपतन्ति मूर्च्छिताः पृथ्वीं सिंचंतो रुधिरैर्महीम् ।\nयमदूतधनुर्मुक्तैर्घोरैराशीविषोपमैः १५२।\nजर्जराखिलदेहाश्च लुठंत्यन्ये महीतले ।\nतप्तायः पिण्डनिलयं तप्तपाषाणमेव च १५३।\nदंशशस्त्रेण केषांचित्कुष्णंति वदनेषु च ।\nनासारन्ध्रेषु केषांचिद्यमदूता मुखेषु च १५४।\nश्वासानिलनिरोधार्थं नासारन्ध्रं वयंति वै ।\nकेषांचित्तीक्ष्णधाराभिर्यमशाक्तिभिरुद्धतैः १५५।\nउत्पाट्यंतेंगचर्माणि यमदूतैर्महाबलैः ।\nकांश्चिद्गृहीत्वा केशेषु निपात्य पृथिवीतले १५६।\nकीलैः पादादिभिर्घातैस्ताडयंति सदैव हि ।\nकेचित्क्षारांबुधाराभिः संतप्ताः कृतपातकाः १५७।\nक्षारांबुपानं कुर्वंति क्रंदंतो बहुधा द्विज ।\nपित्तपानं महाभाग केचित्कुर्वन्ति पापिनः १५८।\nस्नुहीक्षीराणि केचिच्च पिबंति पापिनां वराः ।\nकेषांचित्स्वपतां भूमौ वक्षःसु यमकिंकरैः १५९।\nदीयंते गुरुपाषाणाः संतप्ताः पर्वतोपमाः ।\nकाष्ठखंडद्वयं दत्वा ग्रीवायां च गले तथा १६०।\nउदग्रमुखं बध्नन्ति केषांचिद्दृढपाशकैः ।\nआरोप्य वृक्षशाखायां कांश्चिद्भूमौ क्षिपंति च १६१।\nउत्थापयंति भूमौ च प्रक्षिपंति पुनः पुनः ।\nएवं ते पापिनः सर्वे क्षुधितास्तृषितास्तथा १६२।\nत्राहि त्राहीति जल्पंतो रुदंति यातनागृहे ।\nयुगकल्पांतपर्यंतं भुक्त्वा निरययातनाम् १६३।\nनातिभुक्त्वा पापशेषे जायंते पापयोनिषु ।\nपापयोनौ समुत्पन्ना भवंति व्याधिपीडिताः १६४।\nहीनांगा अधिकांगाश्च दुःखिनः पापसेवकाः ।\nअपुत्रा अतिमूर्खाश्च परहिंसापरायणाः १६५।\nअल्पायुषोऽल्पमतयः कुभार्यापतयस्तथा ।\nनित्यं पापानि कर्माणि कर्मणा मनसा गिरा १६६।\nपुनः पापप्रभावेन निरयं यांति पूर्ववत् ।\nतस्मात्पापं न कर्तव्यं कदाचिदपि सत्तमैः १६७।\nनराणां कृतपापानां नरकान्नास्ति निष्कृतिः ।\nसंक्षेपात्पापिनां दुःखं निरुक्तं द्विजसत्तम १६८।\nसम्यग्वक्तुं कः क्षमोस्ति वर्षायुतशतैरपि ।\nदुर्गतीनां ततो दृष्ट्वा मनुजानां कृतैनसाम् १६९।\nआवां विमानमारुह्य नारायणपुरं गतौ ।\nकल्पकोटिसहस्राणि भुक्त्वा भोगान्हरेर्गृहे १७०।\nजातौ वै राजवंशेऽस्मिन्विशुद्धे द्विजसत्तम ।\nअत्र भुक्त्वाखिलान्भोगान्सर्वसंपत्समन्वितान् १७१।\nसुखमृत्युं समासाद्य गंतव्यं परमं पदम् ।\nएकादशीव्रतसमं व्रतं नास्ति जगत्त्रये १७२।\nअनिच्छयापि यत्कृत्वा गतिरेवंविधाऽवयोः ।\nएकादशीव्रतं ये तु भक्तिभावेन कुर्वते १७३।\nन जाने किं भवेत्तेषां वासुदेवानुकम्पया ।\nइति ते कथितं सर्वं पृष्टं ब्राह्मणसत्तम १७४।\nविष्णोर्दिवसमाहात्म्यं किमन्यच्छ्रोतुमर्हसि ।\nव्यास उवाच-\nतस्यैतद्वचनं श्रुत्वा स विप्रः परमार्थवित् १७५।\nएकादशीव्रते चित्तं चकार सुदृढं निजम् ।\nस राजा राजमहिषी चिरं भुक्त्वा वसुंधराम् १७६।\nअंते विष्णुपुरं गत्वा प्राप्तवंतौ परं पदम् ।\nव्रतराजस्य माहात्म्यं ये शृण्वंति पठंति च १७७।\nपापजालैर्विनिर्मुक्ता लभंते हरिसन्निधौ १७८।\nइति श्रीपद्मपुराणे क्रियायोगसारे एकादशीमाहात्म्ये त्रयोविंशतितमोऽध्यायः २३ ।"
  }
]
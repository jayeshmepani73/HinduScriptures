[
  {
    "text": "व्यास उवाच-\nफाल्गुने ब्राह्मणश्रेष्ठ श्रीकृष्णं सुरवंदितम् ।\nपूजयेद्भक्तिभावेन प्रत्यहं वैष्णवो जनः १।\nफाल्गुने स्नापयेद्यस्तु सर्पिषा देवकीसुतम् ।\nफलं तस्य प्रवक्ष्यामि यतः सम्यङिनशामय २।\nसर्वयज्ञफलं प्राप्य सर्वदानफलं तथा ।\nअंते याति हरेः स्थानं सर्वपापविवर्जितः ३।\nयुगकोटिसहस्राणि भुक्त्त्वा भोगं हरेर्गृहे ।\nतत्रैव मोक्षमाप्नोति संप्राप्य ज्ञानमुत्तमम् ४।\nयस्तु यच्छति कृष्णाय शिशिरे गोपमूर्तये ।\nतिलानां मोदकं दिव्यं स गच्छेद्धरिमंदिरम् ५।\nयो दुग्धलड्डुकान्दद्यात्केशवाय महात्मने ।\nस पिबेदमृतं स्वर्गे मन्वंतरशतावधि ६।\nहरये ललितं खंडं यस्तु यच्छति जैमिने ।\nतस्य विष्णुः प्रसन्नात्मा छिनत्ति भवबंधनम् ७।\nविचित्रं फलितं दिव्यं दद्याद्भगवते द्विज ।\nअंते शक्रपुरं गत्वा स भवेत्सुरवंदितः ८।\nनिर्मलां शर्करां यच्छेद्यस्तु कृष्णाय भक्तिमान् ।\nस किं न लभते विप्र वासुदेवप्रसादतः ९।\nसुपक्वं फाल्गुने मासि मधुरं बदरीफलम् ।\nयस्तु यच्छति कृष्णाय फलं तस्य निशामय १०।\nइह भुङ्क्ते सुखं सर्वं पुत्रपौत्रसमन्वितः ।\nअंते हरेर्गृहं याति रथमारुह्य शोभनम् ११।\nन दद्याद्गुडसंयुक्तं हरये बदरीफलम् ।\nअज्ञानाद्ब्राह्मणश्रेष्ठ दद्याच्चेन्नारकीभवेत् १२।\nफाल्गुने मासि यो दद्याद्धरये दाडिमीफलम् ।\nसुपक्वं तत्फलं विप्र वदतो मे निशामय १३।\nतत्र यावंति बीजानि तिष्ठंति दाडिमीफले ।\nतावन्मन्वंतरं विष्णोर्गृहे तिष्ठति भाग्यवान् १४।\nफाल्गुने मासि यो दद्याद्धरये गुडपिष्टकम् ।\nस विज्ञेयो द्विजश्रेष्ठ वाजिमेधसहस्रकृत् १५।\nचैत्रे मासि द्विजश्रेष्ठ मधुना मधुसूदनम् ।\nस्नापयेल्लभते मर्त्यस्तद्विष्णोः परमं पदम् १६।\nमधुना स्नापयेद्यस्तु नारायणमनामयम् ।\nन चर्चा क्रियते तस्य कदाचिद्रविसूनुना १७।\nचैत्रे किंशुकपुष्पेण योऽर्चयेत्कमलापतिम् ।\nतन्नाम चित्रगुप्तेन पंजिकायां न लिख्यते १८।\nचैत्रके जगतामीशं कृष्णं तिलकपुष्पकैः ।\nपूजतो नास्ति वै जन्म पुनरस्मिन्महीतले १९।\nकृष्णवंजुलपुष्पेण सर्वदेवशिरोमणिम् ।\nपूजयन्मनुजो विप्र लभते नापदं क्वचित् २०।\nवासंतीभिः सुगंधीभिर्वसंते यस्तु पूजयेत् ।\nभगवंतं प्रसन्नात्मा स देवैरपि पूज्यते २१।\nतथा किसलयैर्दिव्यैरखण्डैर्योऽर्चयेद्धरिम् ।\nतं वंदते समुत्थाय स्वयं पीठासनोपि च २२।\nधात्रीपत्रैर्नवैर्यस्तु कोमलैर्हरिमर्चयेत् ।\nअचिरेणैव लभते सकलं वांछितं जनः २३।\nशांडिल्या खंडपत्रैश्च धत्तूरैश्चार्कपुष्पकैः ।\nयोऽर्चयेद्विष्णुमीशं च स संसाराब्धिपारगः २४।\nयो दद्याद्विष्णवे विप्र कदलीफलमुत्तमम् ।\nशक्राद्यास्त्रिदशाः सर्वे वंदंते तमहर्निशम् २५।\nयो दद्याच्चैत्रके मासि भक्त्या गोपालरूपिणे ।\nगोधूमपिष्टकं विप्र सर्वपापैः प्रमुच्यते २६।\nआयाते माधवे मासि पवित्रे माधव प्रिये ।\nआमिषं मैथुनं तैलं विष्णुभक्तः परित्यजेत् २७।\nप्राप्तः समाचरेत्स्नानं माधवे मासि वैष्णवः ।\nपरित्यजेत्परान्नं च न कुर्याच्च द्विभोजनम् २८।\nप्रभाते पूजयेद्विष्णुंपू र्वोक्तविधिना द्विज ।\nवैशाखे स्नापयेद्विष्णुं पुष्पवासितवारिणा २९।\nस्नापयेच्छीततोयेषु संध्यापर्यंतमच्युतम् ।\nत्रिसंध्यं पूजयेद्भक्त्या नैवेद्यैर्विविधैः प्रभुम् ३०।\nवैशाखे दमनस्रग्भिर्लक्ष्मीपतिरलंकृतः ।\nन किं ददाति विप्रर्षे प्रसन्नः परमेश्वरः ३१।\nवैशाखे मासि यो दद्याद्यवान्नं चक्रपाणये ।\nतस्य पुण्यानि संख्यातुं कः समर्थोऽस्ति पंडितः ३२।\nयत्किंचिन्माधवे मासि माधवप्रीतिहेतवे ।\nदीयते माधवायैव तत्सर्वमक्षयं भवेत् ३३।\nयदन्यत्सुकृतं कर्म क्रियते मासि माधवे ।\nमाधवप्रीतये विप्र क्षयस्तस्य न विद्यते ३४।\nवैशाखे मासि यः कुर्यात्प्रपां माधवतुष्टये ।\nदिनेदिनेऽश्वमेधस्य फलमाप्नोति मानवः ३५।\nवैशाखो दुर्ल्लभो मासः सर्वकर्मफलप्रदः ।\nपूजितव्यो हरिस्तत्र हित्वा कर्मशतान्यपि ३६।\nएकाहमपि यः पूजां वैशाखे कुरुते हरेः ।\nषड्वर्षं हरिं पूजित्वा यत्फलं लभते स तत् ३७।\nवैशाखे मासि यो नित्यं विष्णुमश्वत्थरूपिणम् ।\nचतुर्वर्गफलप्राप्तिहेतवे वैष्णवो जनः ३८।\nगण्डूषमात्रतो येन कुर्याद्योऽश्वत्थसेवनम् ।\nसोऽपि याति परं स्थानं विमुक्तः कोटिपातकैः ३९।\nअश्वत्थमूलं विप्रर्षे यो बध्नाति शिलादिभिः ।\nअश्वत्थरूपी भगवान्किं किं तस्मै न यच्छति ४०।\nअश्वत्थद्रुममालोक्य प्रणामं कुरुते यदि ।\nसोऽपि याति परं स्थानमायुर्वृद्धिर्न संशयः ४१।\nयदश्वत्थतले विप्र धर्मकर्म करोति यः ।\nन्यूनातिरिक्तता न स्यात्तस्मिन्कर्मणि जैमिने ४२।\nतत्र तीर्थानि सर्वाणि त्रिस्त्रोतादीनि जैमिने ।\nयत्राश्वत्थतरुस्तिष्ठेदेकोपि शाखिनां वरः ४३।\nअश्वत्थं पूजयेद्यस्तु स एव विष्णुपूजकः ।\nअश्वत्थमूर्तिर्भगवान्स्वयमेव यतो द्विज ४४।\nअवज्ञानाद्द्विजश्रेष्ठ योऽश्वत्थं हंति मूढधीः ।\nसंसारे नास्ति तत्कर्म यत्कृत्वा स च शुद्ध्यति ४५।\nअश्वत्थो वृक्षराजोऽयं हरिमूर्तिः प्रकीर्तितः ।\nतस्मादश्वत्थहंतॄणां त्राता कोऽपि न विद्यते ४६।\nअश्वत्थं पश्यतो विप्र स्पृशतः परतस्तथा ।\nदेहस्थं पातकं सर्वं हरेत्प्रणमतो हरिः ४७।\nविलोक्याश्वत्थहंतारं यः शक्तो न निवारयेत्।\nतन्नेत्रयुग्मं बडिशैर्यमेनोत्पाट्यते स्वयम् ४८।\nअश्वत्थच्छेदनं मूढो मा कुर्विति वदेन्न यः ।\nतस्य जिह्वां छुरिकया स्वयं कृंतति प्रेतराट् ४९।\nअश्वत्थशाखामेकां यः स्वल्पामपि निहंति वै ।\nस कोटिब्रह्महत्यानां फलमाप्नोति मानवः ५० 7.12.50।\nयत्पापं ब्रह्महत्यायां गुरुस्त्रीगमनेन च ।\nसुरापाने तथास्तेये न्यासापहरणेऽपि च ५१।\nयत्पापं भ्रूणहत्यायां गोहत्यायां द्विजोत्तम ।\nस्त्रीहत्यायां च यत्पापं परस्त्रीगमने तथा ५२।\nशरणागत हत्यायां हत्यायां सुहृदस्तथा ।\nविश्वासवाक्याकथने पतिहिंसाविधौ च यत् ५३।\nयत्पापं परनिंदायां हरिवासरभोजने ।\nअश्वत्थच्छेदनाद्धोरं तत्पापं प्राप्यते जनैः ५४।\nविष्णुमूर्त्तेर्जनो मोहादश्वत्थस्य निहंति यः ।\nतत्तुल्यः पातकी कोऽपि न श्रुतः क्षितिमंडले ५५।\nवदाम्यश्वत्थमाहात्म्यं सर्वपापविनाशनम् ।\nसेतिहासं द्विजश्रेष्ठ शृणु वत्स समाहितः ५६।\nपूर्वं धनंजयो नाम ब्राह्मणो हरिभक्तिकृत् ।\nआसीत्त्रेतायुगे विप्र सर्वप्राणिहिते रतः ५७।\nज्ञातिपूजारतो नित्यं दीपदाने रतः सदा ।\nसत्यवादी जितक्रोधो हिंसादंभविवर्जितः ५८।\nमुमुक्षुः स द्विजश्रेष्ठ सर्वदा परमेश्वरम् ।\nपूजयामास परया भक्त्या नारायणं प्रभुम् ५९।\nतस्य भक्तिं ततो ज्ञात्वा महतीं सुदृढां प्रभुः ।\nजहार सकलं वित्तं हेतुमात्रेण केनचित् ६०।\nतथापि स द्विजश्रेष्ठः केशवस्य महात्मनः ।\nपूजामनुदिने चक्रे भक्त्या परमया सुधीः ६१।\nदुःखेनोपार्जितं वित्तं विनष्टं सकलं द्विज ।\nदृष्ट्वापि तेन विप्रेण दुःखेनाचिंत्यचेतसा ६२।\nभक्षणे वर्जनं चक्रे स विप्रः परमार्थवित् ।\nमहाविष्णुसपर्यायां दृढं बद्ध्वा मनो निजम् ६३।\nभूयोऽपि तस्य विप्रस्य भक्तिं ज्ञात्वा जनार्दनः ।\nचकार बंधुविच्छेदं सुदृढः शमदस्ततः ६४।\nबांधवास्तस्य विप्रस्य विष्णुमायाविमोहिताः ।\nहिंसामारेभिरे कर्तुं सर्वदैव द्विजोत्तम ६५।\nततो विप्रो हि निर्वृत्तो निर्बंधैः पुरुषोत्तमम् ।\nपूजयामास सततं प्रीतः प्रचुरभक्तितः ६६।\nपरिकल्प्य च भूदेवो धनं केशवपूजने ।\nमाधवं च जगन्नाथं सबंधुशुचमत्यजत् ६७।\nभूय एव महाविष्णुः कौतुकी तस्य जैमिने ।\nजहार सानुकंपोऽपि पुत्रानपि दिने दिने ६८।\nतथापि स द्विजश्रेष्ठः केशवं क्लेशनाशनम् ।\nपूर्वद्विगुणया भक्त्या नित्यं विष्णुमपूजयत् ६९।\nतस्य पत्नी ततो विप्र दुःखशोकातिदुःखिता ।\nपितृगेहं गता विष्णोर्मायया परिमोहिता ७०।\nअथैकाकी स भूदेवो विष्णुभक्तिपरायणः ।\nविपदं चिंतयामास न कदापि सुचेतसा ७१।\nएकदा स द्विजश्रेष्ठ विष्णुभक्तिमतां वरः ।\nस्कंधे परशुमादाय काष्ठार्थं विपिने ययौ ७२।\nवनात्काष्ठं समादाय नित्यमेव च स द्विजः ।\nहिमागमे वस्त्रहीनः कुरुते शीतवारणम् ७३।\nकदाचिद्विपिनं गंतुं नाशक्नोद्द्विजसत्तमः ।\nजघान प्रांगणस्थस्य शाखामश्वत्थशाखिनः ७४।\nअत्रांतरे महाविष्णुस्तस्मादश्वत्थ पादपात् ।\nनिश्चक्राम सुरश्रेष्ठो व्यथाव्यथितमानसः ७५।\nददर्श विष्णुं पुरतः स विप्रश्चतुर्भुजं पद्मदलायताक्षम् ।\nपीतांबरं कुडलिनं सुकेशं दधानमब्जादि निजायुधानि ७६।\nपरिस्रवद्विस्तररक्तधारा संध्यासु शोणीकृतनव्यमेघम् ।\nविभावसुं चैव सुखं परेशं संदृश्यते देवगणैरदृश्यम् ।\nहर्षाश्रुधारा रुचिराक्षियुग्मस्तुष्टाव विप्रो मृदुलैर्वचोभिः ७७।\nब्राह्मण उवाच-\nहरे मुरारे जगदेकनाथ गोविंद दामोदर माधवेति ।\nलक्ष्मीपते केशवकेशिशत्रो नारायणानंत विभो प्रसीद ७८।\nतवावतारं किमहं ब्रवीमि त्वया विना नास्ति भुवीह कोऽपि ।\nकिं वा गुणव्याप्तसमस्तलोकं किं वा दयां मित्रपरैकतुल्याम् ७९।\nदत्वा स्वीयां कस्यचिदीश विष्णो भक्तिं हरस्य च्युतदेहसंस्थाम् ।\nश्रियं समादाय मुदं प्रदास्ये भक्तिः प्रदत्तामहतः सुधन्या ८०।\nमन्ये महात्मानमनंतमूर्त्ते पापात्मनां श्रेष्ठमिवानिशं यत् ।\nतदर्थमेवांघ्रियुगं त्वदीयं न पातकी पश्यति दैवचिंत्यम् ८१।\nयद्यप्यहं दुःखवतां वरिष्ठो मन्ये तथापीन्द्रमिवाद्य विष्णो ।\nआत्मानमात्मा जगतां भवंतं साक्षात्समीक्षेयत ईक्षणाभ्याम् ८२।\nपूजां तवाल्पामपि वेद्मि नाहं द्रव्यं कदापि न ददामि तुभ्यम् ।\nतथापि चाग्रे मम मूर्तिमांस्त्वं दृष्टोसि मे केशव एक पूज्यः ८३।\nदत्तस्त्वयायं ममभक्ति वृक्षो धमार्थकामत्रय एव सोऽयम् ।\nत्वद्दर्शनांभो मयवृष्टिसिक्तः प्रभोऽद्यकैवल्यफलं दधार ८४।\nमूर्धा मदीयोऽखिललोकमूर्ध्नां श्रेष्ठो भवेत्केशवविश्वमूर्तेः ।\nत्वत्पादपाथोजयुगेमनो मे संयाति वै संप्रतिदेवदेव ८५।\nव्यासउवाच-\nइत्थं स्तुत्वा जगन्नाथं नारायणमनामयम् ।\nकृतांजलिपुनःप्राह भक्त्या तमिति स द्विजः ८६।\nब्राह्मण उवाच-\nदेवदेव जगन्नाथ लोकानुग्रहकारक ।\nकशाप्रहरणैरेतद्गात्रं ते रुधिरोक्षितम् ८७।\nसर्वेषामेव दैत्यानां युधि वंशास्त्वया हताः ।\nत्वां हंतुं कः क्षमः पृथ्व्यां प्रभोऽद्भुतमिदं महत् ८८।\nभगवानुवाच-\nवत्स सत्यमिदं प्रोक्तं त्वया नास्त्यत्र संशयः ।\nदानवो राक्षसो वापि मां हंतुं कोऽपि न क्षमः ८९।\nअश्वत्थमूतिरेवाहं कुठारेण हतस्त्वया ।\nअतोऽजनि शरीरे मे रक्तपातोऽधुना द्विज ९०।\nव्यास उवाच-\nतस्यवाक्यमिदं श्रुत्वा स विप्रो भयविह्वलः ।\nनिनिंद स्वयमात्मानमात्मना बहुधा द्विजः ९१।\nधिगस्तु तत्वतो भाग्यं सर्वपातकिनां वरम् ।\nत्रैलोक्याधिपतेर्दाता हृदये महतीं व्यथाम् ९२।\nसर्वपापहरो विष्णुः समया व्याधितः कृतः ।\nएतत्पापं मया पारं कर्तुं नैकेन शक्यते ९३।\nयस्मिंस्तुष्टे पापिनोऽपि भवंति सुरवंदिताः ।\nमद्दत्तया स व्यथया व्यथितो हा हतोऽस्म्यहम् ९४।\nप्रसादयंति यं देवा ब्रह्माद्या अतिभक्तितः ।\nअहो मया पापवता तस्य दत्ता हृदि व्यथा ९५।\nकिं तपोभिर्जपैः किं वा किं गृहैर्जीवनैश्च मे ।\nधर्मार्थकाममोक्षाणां दातैकोऽयं व्यथातुरः ९६।\nइत्युक्त्वा स द्विजश्रेष्ठ तमेव परशुं निजे ।\nदातुं कंठे मनश्चक्रे विष्णुप्रीणनहेतवे ९७।\nतस्यभक्तिं दृढां ज्ञात्वा दयालुः कमलापतिः ।\nतद्धस्तात्तत्परं निन्ये जवेन भक्तवत्सलः ९८।\nश्रीभगवानुवाच-\nकथं त्वमेव कुरुषे वत्स कर्मातिदारुणम् ।\nआत्महत्याकृतां पुंसां तुष्टोस्मि न कदाप्यहम् ९९।\nतव भक्त्यातितुष्टोऽस्मि भीतिं मा कुरुसत्तम ।\nवरं वरय विप्रेन्द्र यत्ते मनसि वर्तते १०० 7.12.100।\nब्राह्मण उवाच-\nमया व्यथाप्रदत्तेयं महती परमेश्वर ।\nमा तिष्ठतु शरीरे ते याचे वरमिमं प्रभो १०१।\nश्रीभगवानुवाच-\nअज्ञानाद्भवता वत्स कर्मेदं विहितं द्विज ।\nअतोऽपराधो नेतव्यो महानपि न ते यथा १०२।\nनित्यं तवानुपाल्योऽस्मि भक्तश्रेष्ठो यतो भवान् ।\nभवदीयानहं मन्ये दोषान्वत्स दिनेदिने १०३।\nतथापि ममभक्तिस्ते ववृधे महती सदा ।\nतस्माद्वत्स तवानृण्यं गंतुमिच्छामि संप्रति १०४।\nविहाय सकलां भीतिं वंर वृणु ममाग्रतः ।\nब्राह्मण उवाच-\nत्वयि सर्वसुरश्रेष्ठ मम जन्मनिजन्मनि १०५।\nतिष्ठतां सुदृढा भक्तिर्हरे किमपरैर्वरैः ।\nव्यास उवाच-\nश्रुत्वा वाक्यमिदं तस्य केशवप्रणयोदितम् १०६।\nनिजकण्ठस्थितां मालां प्रीतस्तस्मै ददौ ततः ।\nसमालिङ्ग्य ततो विप्रं पिता पुत्रमिव प्रभुः १०७।\nचतुर्भिर्बाहुभिर्दीर्घैरुवाच मृदुलं वचः ।\nश्रीभगवानुवाच-\nमद्भक्तोऽसि यदा विप्र तथा ते मत्प्रसादतः १०८।\nअचिरेणैव सकलं भद्रं विप्र भविष्यति ।\nअश्वत्थरूपं मां नित्यं क्रियायोगेन सत्तम १०९।\nसमाराधय सर्वं ते साधयिष्यामि वांछितम् ।\nइत्युक्त्वा तं द्विजश्रेष्ठं भूयोऽप्यालिङ्ग्य केशवः ११०।\nअभवत्सहसादृश्यस्तत्रैव करुणालयः ।\nविष्णोः कंठस्रजं प्राप्य स विप्रो वैष्णवोत्तमः १११।\nकृतकृत्यमिवात्मानं मत्वा तस्थौ निजेगृहे ।\nततः कुबेरो विप्रर्षे तस्य विप्रस्य सद्मनि ११२।\nस्वयं ववर्ष वित्तानि बहूनि केशवाज्ञया ।\nप्रासादो रचितस्तस्य शिल्पिना विश्वकर्मणा ११३।\nनारायणाज्ञया तत्र वैजयंत इवोत्तमः ।\nदासदासीसमायुक्तो नानावस्तुविभूषितः ११४।\nगजाश्वकोटिसंकीर्णं विबभौ तस्य मन्दिरम् ।\nबभुवुः संगतास्तस्य नष्टा अपि च बांधवाः ११५।\nकृतावज्ञा च तत्पत्नी स्वयं तद्गृहमाययौ ।\nमृतपुत्रापि तत्पत्नी केशवस्यानुकंपया ११६।\nस्थिरप्रजाभवद्विप्र स्वामिभक्तिपरायणा ।\nचिरं भुक्त्वाखिलान्भोगान्पुत्रपौत्रसमन्वितः ११७।\nआयुषोंऽते ययौ मोक्षं सदारो विप्रसत्तमः ।\nव्यास उवाच-\nसाक्षादेव स्वयं विष्णुरश्वत्थो वृक्षसत्तमः ११८।\nतद्भक्तिं कुर्वतां पुंसां विद्यते नाशुभं क्वचित् ।\nअश्वत्थं सेवते यस्तु विष्णुं ध्यात्वा नरोत्तम ११९।\nतस्य प्रसन्नो भगवान्ददाति परमं पदम् १२०।\nइति श्रीपद्मपुराणे क्रियायोगसारे अश्वत्थमाहात्म्ये द्वादशोऽध्यायः १२।"
  }
]
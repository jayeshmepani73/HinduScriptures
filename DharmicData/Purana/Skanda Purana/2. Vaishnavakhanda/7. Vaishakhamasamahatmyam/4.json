[
  {
    "text": "जैमिनिरुवाच-\nगङ्गाद्वारस्य माहात्म्यं त्वत्प्रसादाच्छ्रुतं मया ।\nप्रयागस्य च माहात्म्यमिदानीं श्रोतुमिष्यसे १।\nगङ्गाब्धिसङ्गमस्यापि माहात्म्यं कथ्यतां मुने ।\nन सम्यक्कथितुं कोऽपि शक्नोति त्वदृते क्षितौ २।\nव्यास उवाच-\nप्रयागस्य फलं वत्स गङ्गाब्धिसङ्गमस्य च ।\nसम्यग्वक्तुं न शक्नोमि संक्षेपाच्छ्रूयतां द्विज ३।\nकोटिब्रह्माण्डमध्येषु यानि तीर्थानि वै मुने ।\nप्रयांति तानि सर्वाणि प्रयागप्रतिमां तु किम् ४।\nगङ्गाया यमुनायाश्च सरस्वत्याश्च सङ्गमे ।\nप्रशंसंति सुराः सर्वे ब्रह्मविष्णुशिवादयः ५।\nमकरस्थे रवौ माघे स्नानं ये तत्र कुर्वते ।\nतेषामागमनं नास्ति विष्णुलोकात्कदाचन ६।\nगवां कोटिसहस्राणि वाजिमेधमुखाध्वराः ।\nमेरुतुल्यसुवर्णानि दानान्यन्यानि च द्विज ७।\nकुरुक्षेत्रे पुष्करे च प्रभासे च गयासु च ।\nहुत्वा दत्वा च विप्रेभ्यो यत्फलं प्राप्यते बुधैः ८।\nमाघे स्नात्वा प्रयागे तु तस्मात्कोटिगुणं भवेत् ।\nतस्मात्समस्ततीर्थानां प्रयागः परमः स्मृतः ९।\nसिंहराशिस्थिते सूर्ये गोदावर्यां द्विजोत्तम ।\nचिरमुग्रतपस्तप्त्वा स्नानदानव्रतादिभिः १०।\nवेदागमपुराणोक्तं यत्पुण्यमक्षयं भवेत् ।\nमाघे स्नात्वा प्रयागे तु तत्पुण्यं नात्र संशयः ११।\nफाल्गुने कृष्णपक्षे तु चतुर्दश्यामुपोषितः ।\nकाश्यां यत्फलमाप्नोति तन्मे निगदतः शृणु १२।\nकोटिजन्मार्जितैः पापैर्विमुक्तः सर्वरूपधृक् ।\nउद्धृत्य कोटिपुरुषाञ्छिवेन सह मोदते १३।\nमाघेमासे प्रयागे तु स्नात्वा सकृदपि द्विजः ।\nकल्पकोटिशतं विष्णुं संपूज्यान्यत्र यत्फलम् १४।\nएकाहमपि संपूज्य मकरस्थे दिवाकरे ।\nसत्यं सत्यमहं वच्मि सर्वमेवाक्षयं भवेत् १५।\nयावद्दिनं माघमासे तत्र तिष्ठति मानवः ।\nतावत्कल्पशतं विप्र मोदते विष्णुना सह १६।\nगङ्गायमुनयोस्तोये स्नानं येन कृतं सकृत् ।\nसद्यस्तद्दर्शनात्पापैर्मुच्यते सर्वपातकैः १७।\nतर्तुं यदीच्छंति जनाः संसाराब्धिं सुदुस्तरम् ।\nगङ्गायमुनयोः स्नात्वा भक्त्या पश्यंतु माधवम् १८।\nयजंति मानवास्तत्र यद्यदिष्ट्वा कलेवरम् ।\nसद्यो लभंते विप्रर्षे तत्तदेव न संशयः १९।\nइतिहासमिहैवाहं कथयामि निशामय ।\nयच्छ्रुत्वा सर्वपापेभ्यो मुक्तो भवति मानवः २०।\nप्रणिधिर्नाम तत्रासीद्वैश्य एको महाधनी ।\nदेवतातिथिपूजासु विप्रभक्त्येकतत्परः २१।\nतस्य पद्मावती नाम धर्मपत्नी पतिव्रता ।\nचार्वङ्गी शीलयुक्ता च कुलजा प्रियवादिनी २२।\nस्त्रीणां योग्या गुणा ये ये सृष्टाः श्रीपरमेष्ठिना ।\nतच्छरीरे गुणास्ते ते निवसंति द्विजोत्तम २३।\nअथासौप्रणिधिर्वैश्यः समादायधनं बहु ।\nवाणिज्यार्थे गतो विप्र शुभे लग्ने शुभे तिथौ २४।\nधनाद्धर्मः प्रभवति धनाच्च विपुलं यशः ।\nधनात्कुलमवाप्नोति भवेत्किं वा धनादृते २५।\nधनहीनं जनं दृष्ट्वा सखापि वा पलायते ।\nमेघःशरद्यंबुहीनः खंडं खंडं नयेन्महत् २६।\nखादितुं प्राप्यते यावत्तावदेव हि बांधवाः ।\nधनं यस्य कुलं तस्य बुद्धिस्तस्य स पंडितः २७।\nअर्थैर्विहीनः पुरुषो जीवन्नपि मृतोपमः ।\nधर्मार्थविद्यार्जनतो मतिर्यस्य नि वर्तते २८।\nज्ञेयः स मूर्खः सुतरामधिकस्याधिकं फलम् ।\nकर्त्तव्यः सततं धर्मश्चार्जितव्यं सदाधनम् २९।\nशिक्षितव्या सदा विद्या पुंभिरेव विचक्षणैः ।\nदानाद्धनं च विद्या च वर्द्धते प्रतिवासरम् ३०।\nधर्मस्तु वर्द्धते नैव रक्षतेन विना नृणाम् ।\nकाष्ठं तृणं तुषं वापि संप्राप्य न परित्यजेत् ३१।\nपुमान्संचयशीलोऽपि कदाचिन्नावसीदति ।\nततोऽसौ प्रणिधिर्वैश्यो नियोज्य स्त्रियमालये ३२।\nगृहव्यापारनिष्णातो वाणिज्येन जगाम ह ।\nअथैकदा तस्य पत्नी गृहीत्वोद्वर्तनादिकम् ३३।\nसखीभिः सह विप्रर्षे जगाम स्नानहेतवे ।\nततो धनुर्ध्वजो नाम स्वयं च पातकाश्रयः ३४।\nनिजेच्छया प्रकुर्वंतीं स्नानकर्म ददर्श ताम् ।\nविकसत्स्वर्णपुष्पाढ्यां प्रफुल्लकमलाननाम् ३५।\nमृगशावदृशं चारु पीनोन्नतपयोधराम् ।\nतां वैश्यपत्नीमालोक्य श्वपचोऽसौ स्मरातुरः ३६।\nउवाच प्रहसन्वाणीं निजमूर्तिमचिंतयन् ।\nधनुर्ध्वज उवाच-\nकासि कल्याणि सुश्रोणि चारुहासिनि सुन्दरि ३७।\nमनो हरसि मे कस्मात्सुयौवनरसैः प्रिये ।\nविशालजघने तन्वि मया गुणवता सह ३८।\nगुणवत्या त्वया सर्वं सुखमत्यनुभूयताम् ।\nधनुर्ध्वजवचः श्रुत्वा तस्याः सख्यस्ततो द्विज ३९।\nऊचुर्वाक्यं तथा क्रुद्धाः संदष्टदशनच्छदाः ।\nसख्य ऊचुः-\nअरे मूढ दुराचार दुराचारकुलोद्भव ४०।\nपादनिष्प्रेक्षणमपि नैतस्यास्ते प्रदीयते ।\nइयं पतिव्रता नारी धर्मकर्मपरायणा ४१।\nआत्मानं सुखमिच्छद्भिः पापदृष्ट्या न दृश्यते ।\nपरस्त्रीमुखसौंदर्यं परद्रव्यं च सर्वदा ४२।\nदृष्ट्वा कामाग्निसंखिन्ना दह्यंते मूढमानसाः ।\nयाहि पापमते दूरं मा वदोक्तिं सुदुःसहाम् ४३।\nवयमेव भवंतं न स्पृशामश्चरणैरपि ।\nधनुर्ध्वज उवाच-\nधिगस्त्वमुं जातिशब्दं संजानन्नखिलं गुणम् ४४।\nसंभावितो न युष्माभिः श्वपचत्वे यतोऽधुना ।\nकनकं मदिरापूर्णं कलशाभ्यंतरस्थितम् ४५।\nसंप्राप्य को न गृह्णाति तद्गुणग्रामवित्पुमान् ।\nअतोऽहं युवतीमेनां यथा प्राप्नोमि सांप्रतम् ४६।\nतथा कुरुत हे सख्यः शरणं भो गतोस्मि यत् ।\nइति ब्रुवंतं तं मूढं भूयोभूयो द्विजोत्तम ४७।\nऊचुर्वाक्यमिदं तास्तु जातात्यंतकुतूहलाः ।\nसख्य ऊचुः-\nयद्येतां रमणीं नूनमिच्छसि त्वं सुदुर्म्मते ४८।\nगङ्गायमुनयोः शीघ्रं शरीरं संगमे त्यज ।\nमिथःकृतमुखालोका हसंत्यस्तास्ततो द्विज ४९।\nतां साधुपत्नीमादाय ययुर्निजगृहांतरम् ।\nततोऽसौ श्वपचो मोहाद्ब्रह्महत्यासहस्रकृत् ५० 7.4.50।\nगंगायमुनयोस्तोये तामिष्ट्वा पंचतां गतः ।\nतत्स्वामिसदृशाकारः समस्तगुणवान्बली ५१।\nस च एव श्वपाकोऽसौ स्ववृत्तांतं स्मरन्नभूत् ।\nततोऽसौ प्रणिधिर्वैश्यस्तस्मिन्नेव दिने शुभे ५२।\nकृत्वा वाणिज्यमायातः स्वकीयं निलयं प्रति ।\nश्वपाकोऽपि ततो विप्रस्तस्या वासं विवेश ह ५३।\nप्रणिधेः सदृशो रूपैर्वयोभिश्च गुणैरपि ।\nएकाकारौ समालोक्य पुरःस्थौ तौ गुणाकरौ ५४।\nकस्याहं दयिता को वा मम भर्त्तेत्यचिंतयत् ।\nततः सा विस्मिता साध्वी विलोक्य तत्पतिद्वयम् ५५।\nतुष्टाव माधवं देवं वचनैः कोमलाक्षरैः ५६।\nपद्मावत्युवाच-\nनमामि गोविन्दमनन्तमूर्तिं शक्रादिदेवार्चितपादपद्मम् ।\nयोगेश्वरं योगविदां निरीहं योगप्रदं योगिभिरर्चनीयम् ५७।\nनमोऽस्तु ते कैटभमर्द्दनाय नमो मधुध्वंसकराय तुभ्यम् ।\nनमोऽस्तु कंसासुरनाशनाय नमोऽस्तु चाणूरनिपातनाय ५८।\nनमोऽस्तु वेदोद्धरणाग्रनित्यं नमोऽस्तु भूम्युद्धरणाय तुभ्यम् ।\nनमोस्तु पृथ्वीधरणक्षमाय नमोस्तु दैत्यांतकराय तुभ्यम् ५९।\nगङ्गांबुधौ तांघ्रियुगाय तुभ्यं नमोस्तु राजन्यकुलांतकाय ।\nनमोस्तु ते रावणवंशहंत्रे अलं च दैत्यांतकराय तुभ्यम् ६०।\nनमोस्तु ते चाध्वरनिंदकाय नमोस्तु ते म्लेच्छकुलांतकाय ।\nनमोऽस्तु ते हृत्कमलासनाय नमोऽस्तु ते सर्वरिपुध्वजाय ६१।\nप्रसीद गोपीजनवल्लभ प्रभो धृतैकहस्ताचलदेवदेव ।\nप्रसीद लक्ष्मीमुखपद्मभृंग प्रसीद विष्णो सततं नमस्ते ६२।\nप्रसीद पद्मेक्षणचक्रपाणे कौमोदकीहस्तगदाधर त्वम् ।\nप्रसीद विष्णो धृतपांचजन्य नमोस्तु ते पद्मधराय नित्यम् ६३।\nसंसारकौतुहलमंदिरे ते मोहांधकारे च विवेकदीपे ।\nसंमोहिता केशव मायया हि त्वदीयया नित्यमहं भ्रमामि ६४।\nविरञ्चि सेन्द्रार्कमुखाः सुरेन्द्रा मायां न जानन्ति तवासुरारे ।\nमानुष्यहं किं तव वेद्मि मायां पुरोभ्रमं मे हरसानुकंपम् ६५।\nव्यास उवाच-\nतस्याः स्तवं समाकर्ण्य भगवान्माधवः प्रभुः ।\nसमालोक्य जगन्नाथश्चतुर्वर्गफलप्रदः ६६।\nआविर्बभूव सहसा सूर्यकोटिसमप्रभः ।\nसा मूर्ध्ना भूमिमालोक्य ववंदे तत्पदद्वयम् ६७।\nनमस्ते कमलाकान्त भुक्तिमुक्तिफलप्रद ।\nहर मे ज्ञानहीनायाः स्वकीय मतिविभ्रमम् ६८।\nश्रीभगवानुवाच-\nभ्रमं जहीहि चार्वंगि द्वावेतौ हि पती तव ।\nएकभावेन सुश्रोणि कुरु सेवां तयोः सदा ६९।\nयश्च ते प्रणिधिः स्वामी मद्भक्तस्तरुणः सुधीः ।\nभोक्तुं सुखफलं साध्वि सोऽभवद्द्विविधः स्वयम् ७०।\nअनन्तरूपिणी लक्ष्मीर्यथा क्रीडे मया सह ।\nतथा त्वमपि सुश्रोणि भुंक्ष्व ताभ्यां सुखं सदा ७१।\nपद्मावत्युवाच-\nएकस्या द्वौ पती देव न प्रशंसन्ति मानवाः ।\nमग्नां लज्जाब्धिकल्लोले मामुद्धर दयामय ७२।\nश्रीभगवानुवाच-\nयदापकीर्तितः साध्वि बिभेषि त्वं ध्रुवं भुवि ।\nतदा मत्पुरमागच्छ ताभ्यां सह वरानने ७३।\nविमानमागतं सद्यस्ततो भगवदाज्ञया ।\nतौ समादाय वैकुण्ठं सा गंतुमुपचक्रमे ७४।\nअथ सा पथिगच्छन्ती भर्तृभ्यां सह जैमिने ।\nददर्शैकं महात्मानं रथस्थं स्त्रीसमन्वितम् ७५।\nधृतं कमलपत्राक्षैरतसीकुसुमप्रभैः ।\nचतुर्भुजैर्दूतगणैरासीनैर्गरुडोपरि ७६।\nविष्णुदूतांस्ततस्तांस्तु विष्णुरूपान्वरांगना ।\nकोऽयं रथस्थः पुरुष इति पप्रच्छ सा सती ७७।\nके वा यूयं महात्मानः पुण्डरीकनिभेक्षणाः ।\nसर्वेपि विष्णुसदृशाः शङ्खचक्रादिपाणयः ७८।\nततस्ते भगवद्दूता विष्णुतुल्यपराक्रमाः ।\nविहस्योचुर्मुहुः सर्वे परमामोदसंयुताः ७९।\nविष्णुदूता ऊचुः ।\nविष्णुदूता वयं साध्वि पुण्यात्मानमिमंजनम् ।\nसमादाय पदं याम उदारं लोकमुत्तमम् ८०।\nपद्मावत्युवाच-\nकेन पुण्यप्रभावेन गतोऽयमीदृशीं गतिम् ।\nविष्णुदूता महात्मानः कथ्यतामित्यहो मम ८१।\nविष्णुदूता ऊचुः -\nअयं बृहद्ध्वजो नाम राक्षसो लोकशोककृत् ।\nअरण्यादिनिवासी च महाबलपराक्रमः ८२।\nपरदारपरद्रव्यहारको रिपुकोद्यतः ।\nगोमांसाशी निष्ठुरोक्तिभाषी च देवनिन्दकः ८३।\nयद्यत्पापरतं कर्म्म तदनेन कृतं सदा ।\nस्वप्नेऽपि न कृतं कर्म शुभं न च पतिव्रते ८४।\nअयं रथं समारुह्य सततं कामपीडितः ।\nपरस्त्रीहरणार्थाय सुश्रोणि नभसि भ्रमन् ८५।\nयां यां सुयौवनां नारीं यत्र यत्रायमीक्षते ।\nबलाच्चालिङ्गितस्तां तु तत्र तत्र स्मरातुरः ८६।\nअथैकदा भीमकेश नाम्नो नरपतेः प्रियाम् ।\nददर्श क्रीडामध्यस्थां सुंदरीं नवयौवनाम् ८७।\nअथासौ तां समालोक्य सुवर्णकुसुमप्रभाम् ।\nइत्युवाच वचः प्रेम्णा का त्वमत्र करोषि किम् ८८।\nसैवोवाच ततः कांता भीमकेशस्य भूपतेः ।\nअहं सुरतशास्त्रज्ञा केशिनी नाम भूषिता ८९।\nअयि सर्वगुणज्ञां मां प्रेमहृष्टां न भूपतिः ।\nस्ववंशजां दोषहीनां पश्यति क्षणमप्यसौ ९०।\nस्थीयते नित्यमत्रैव भर्त्राखंडितचर्चया ।\nमया स्वकर्मशोचंत्या विरहानलतप्तया ९१।\nकस्त्वं कथमिदं प्राप्तमुद्यानं प्रतिसत्तम ।\nसमायातोऽसि तत्सर्वं प्रसन्नो वक्तुमर्हसि ९२।\nअथायमित्याह वचः पूर्णचन्द्र निभानने ।\nमायावी राक्षसोऽहं त्वामालिङ्गितुमिहागतः ९३।\nजहीहि रुष्टभर्तारं सर्वदा दोषदर्शिनम् ।\nतन्वि मां भज सर्वं ते दास्यामि सुखमुत्तमम् ९४।\nततो विहस्य साध्वीयं राक्षसेन्द्रमिमं मुदा ।\nबबंध बाहुलतया विन्यस्य वदने मुखम् ९५।\nस तामालिंग्य युवतीं विवेकोद्वेगविह्वलाम् ।\nअनया सह सुश्रोणि दिव्यमारूढवान्रथम् ९६।\nदंपतीभावमाश्रित्य तौ जातावतिकौतुकम् ।\nवायुवेगरथारूढौ यातौ गगनवर्त्मनि ९७।\nअथैनामयमित्याह पश्यतन्विवरानने ।\nत्वद्भर्तृदेशादायातौ गङ्गासागरसङ्गमे ९८।\nततो रथस्थनारीयमधिगङ्गाब्धिसङ्गमम् ।\nजगाम पंचतां सद्यः संदृश्यात्यंतसाध्वसैः ९९।\nविलप्य बहुधा साध्वीं तत्रायमपि राक्षसः ।\nगतप्राणां समालोक्य सद्यो मृत्युं जगाम ह १०० 7.4.100।\nवैनतेयध्वजादेशादिमौ गलितकल्मषौ ।\nनयामः पुण्यकर्माणौ वैकुण्ठं प्रति संप्रति १०१।\nजलेस्थले चांतरिक्षे गङ्गासागरसङ्गमे ।\nदेहं संत्यज्य गच्छन्ति पापिनो हि परां गतिम् १०२।\nत्रैलोक्यदुर्लभं तीर्थं गङ्गासागरसंगमे ।\nमाघे तपसि शुक्लायामेकादश्यामुपोषितः १०३।\nतत्र शुद्धिमवाप्नोति ब्रह्महापि न संशयः ।\nगङ्गाब्धिसङ्गमे स्नात्वा हरिं दृष्ट्वा च माधवम् १०४।\nकार्तिकेयमुखं दृष्ट्वा पुनर्जन्म न विद्यते ।\nकार्तिकेयो हरिः साक्षादित्यभेदः कृतः सदा १०५।\nये कार्तिंकेयं पश्यंति ते सर्वे मोक्षगामिनः ।\nसर्वतीर्थाधिकं तीर्थं गङ्गाब्धिसङ्गमं शृणु १०६।\nजले स्थले चांतरिक्षे मृतो मोक्षमवाप्नुयात् ।\nव्यास उवाच-\nइत्युक्त्वा विष्णुदूतास्ते तौ समादाय जैमिने १०७।\nजग्मुर्विष्णुगृहं सर्वे सह साकाशवर्त्मनि ।\nया च पद्मावती साध्वी भर्तृद्वयसमन्विता १०८।\nगता सारूप्यतां विष्णोश्चतुर्वर्गप्रदायिनः ।\nतत्र भुक्त्वाखिलान्भोगान्दुर्ल्लभान्द्विजसत्तम १०९।\nपरमं ज्ञानमासाद्य ययुः सारूप्यतां हरेः ।\nसर्वतीर्थमयी गङ्गा सर्वतीर्थमयो हरिः ११०।\nगङ्गायाश्च हरेश्चैव तस्माद्भक्तिर्विधीयते ।\nगङ्गाब्धिसंगमे पूर्वं माधवो नाम भूभुजः १११।\nतप्त्वा तपश्चिरं तत्र सदारो मोक्षमाप्तवान् ११२।\nजैमिनिरुवाच-\nत्वयोक्तो माधवः कोऽसौ किं कर्म स चकार ह ।\nकथं तेपे तपस्तन्मे सर्वं कथय सत्तम ११३।\nव्यास उवाच-\nचरितं तस्य विप्रर्षे माधवस्य महात्मनः ।\nआकर्णय प्रवक्ष्यामि समासेन महामते ११४।\nइति श्रीपद्मपुराणे क्रियायोगसारे व्यासजैमिनिसंवादे प्रयागवर्णनंनाम चतुर्थोऽध्यायः ४ ।"
  }
]
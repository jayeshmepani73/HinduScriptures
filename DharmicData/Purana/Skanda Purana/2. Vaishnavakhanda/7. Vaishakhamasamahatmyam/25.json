[
  {
    "text": "जैमिनिरुवाच-\nभूय एव महाभाग तुलस्याः पापनाशनम् ।\nअतिथेः पूजनस्यापि माहात्म्यं ब्रूहि विस्तरात् १।\nसूत उवाच-\nततो व्यासो महातेजास्तुलस्या द्विजसत्तम ।\nमाहात्म्यं वक्तुमारेभे शृण्वतां पापनाशनम् २।\nव्यास उवाच-\nइयं साक्षान्महालक्ष्मीस्तुलसी भगवत्प्रिया ।\nतस्मादिमां न पश्यंति वृक्षज्ञानेन जैमिने ३।\nसदैव तुलसीं मर्त्यो यथैव भुवि सेवते ।\nतथैव सेन्द्रा विबुधाः सेवंते तं सुरालये ४।\nपरब्रह्मस्वरूपेयं तुलसी यत्र तिष्ठति ।\nतत्रैव कुशलं सर्वं सुदृढं प्रोच्यते मया ५।\nप्राप्नोति मृत्युकाले यस्तोयं पातकवानपि ।\nतुलसीपत्रगलितं स याति हरिसन्निधिम् ६।\nतुलसीमृत्तिकापुण्ड्रं यो मृत्युसमये वहेत् ।\nस मुक्तः सकलैः पापैः पुरं गच्छति चक्रिणः ७।\nयस्य स्यात्तुलसीपत्रं मुखे शिरसि कर्णयोः ।\nमृत्युकाले द्विजश्रेष्ठ तस्य स्वामी न भास्करिः ८।\nपवित्रनामा सुमतिर्बभूव परमार्थवित् ।\nबभूव ब्राह्मणी तस्य बहुला नाम धारिणी ९।\nसद्वंशप्रभवा साध्वी पतिसेवापरायणा ।\nअनपत्यपतिर्नाम तत्रैकोस्ति द्विजोत्तमः १०।\nसख्यं तेन पवित्रोऽसौ चकार द्विजसेविना ।\nततोऽनपत्यपतिना कथालोभेन सत्तमः ११।\nउपविष्टः पवित्रोऽसौ स्नेहादेकवरासने ।\nतत्रांतरे महातेजा लोमशो नाम स द्विजः १२।\nकथयंतौ कथाश्चित्राः समागत्य ददर्श तौ ।\nअथ तं लोमशं विप्रं विप्रावुत्थाय पीठतः १३।\nपाद्यार्घ्याचमनीयाद्यैः पूजयामासतुश्च तौ ।\nसुप्रीतो लोमशस्ताभ्यां नारायणपरायणः १४।\nउवास ब्राह्मणश्रेष्ठ आसने कीर्तयन्हरिम् ।\nआसनस्थं महात्मानं लोमशं तं कृताञ्जलिम् १५।\nपवित्रानापत्यमुनी भक्त्या प्राहतुर्लोमशम् ।\nभगवन्सर्वधर्मज्ञ त्वत्पादयुगलैर्नृभिः १६।\nसद्भिर्ग्राह्यैराश्रमोऽयं पूतोऽभून्नूनमावयोः ।\nकृतानि यानि पापानि आवाभ्यां मोहतः पुरा १७।\nतानि सर्वाणि नष्टानि त्वत्पादयुगदर्शनात् ।\nभवान्नारायणः साक्षात्पूजनीयोऽमरैरपि १८।\nसम्यक्ते पूजनं कर्तुं किमावां मानुषौ क्षमौ ।\nअतिथेर्या कृता पूजा तेऽस्माभिर्निजशक्तितः १९।\nअनया भव सुप्रीतः क्षमस्व दोषमावयोः ।\nइत्युक्त्वा तौ महात्मानौ तस्यागंतोः पदद्वये ।\nनिपेततुर्द्विजश्रेष्ठ वयस्यौ गृहमेधिनौ २०।\nव्यास उवाच-\nततो भक्त्या सुसंतुष्टो लोमशो विदुषांवरः ।\nयुवां विनयिनां श्रेष्ठौ द्विजाग्र्यौ धर्मतत्परौ २१।\nआप्यायितोऽस्मि सुतरां युवयोर्विनयोक्तिभिः ।\nसाक्षाद्ब्रह्मा शिवो विष्णुरतिथिः प्रोच्यते बुधैः २२।\nतस्मिन्नेतावतीभक्तिर्युवयोरस्तु मङ्गलम् ।\nआराधितोऽस्म्यहंसम्यगतिथिर्भूरिभोजनैः २३।\nव्यास उवाच-\nतत उत्थाय तौ विप्रौ तत्पादकमलद्वये ।\nभूयोऽपि तं नमस्कृत्य प्राहतुर्लोमशं मुनिम् २४।\nब्राह्मणावूचतुः\nब्रह्मन्नतिथिपूजाया माहात्म्यं वक्तुमर्हसि ।\nयां कृत्वा प्राप्यते मुक्तिर्दुःखलभ्यापि मानवैः २५।\nकोऽतिथिः प्रोच्यते लोके तस्य पूजा च कीदृशी ।\nआतिथेयोऽतिथिश्चेमौ लभेते कामुभौ गतिम् २६।\nलोमश उवाच-\nवानप्रस्थो ब्रह्मचारी भिक्षुश्चैषां प्रपूजनात् ।\nनिरुच्यते गृहं श्रेष्ठमाश्रमेषु चतुर्ष्वपि २७।\nचतुराश्रममध्येषु प्रधाना गृहिणो मताः ।\nतैश्चातिथीनां कर्तव्या पूजा भक्तिसमन्वितैः २८।\nगृहिणां परमो धर्मः प्रोक्तश्चातिथिपूजनम् ।\nआश्रमाचारतोऽभ्रष्टास्ततस्ते गृहिणो मताः २९।\nवंहत्यतिथिपूजायां दक्षतां गृहिणो यदि ।\nतदा प्रयोजनं तेषां किमन्यैः पुण्यकर्मभिः ३०।\nयस्य न श्रूयते नाम न च गोत्रं न च स्थितिः ।\nअकस्माद्गृहमागच्छेत्सोऽतिथिः प्रोच्यते बुधैः ३१।\nब्राह्मणाः क्षत्रिया वापि वैश्या वा वृषलास्तथा ।\nगृहागताः पूजिताश्च विष्णुवत्तत्त्वदर्शिभिः ३२।\nचाण्डालप्रमुखा येऽन्ये हीनवर्णसमुद्भवाः ।\nविष्णुवत्पूजितव्यास्ते पाद्यार्घ्यैर्भूरिभोजनैः ३३।\nसमागतेष्वतिथिषु प्रयाणं कुरुते गृही ।\nअपि स त्वरया दद्यात्पाद्यार्घ्यादीनि च द्विजः ३४।\nकुर्याच्च कुशलं प्रश्नं वचनैः कोमलाक्षरैः ।\nकारयेद्भोजनं वापि दिव्यरत्नैर्मुदा गृही ३५।\nसुखदे मन्दिरे तस्य शयनं कारयेद्बुधः ।\nप्रातर्जिगमिषुं दृष्ट्वा तमायांतं विवर्जयेत् ३६।\nयदि कर्मविपाकेन गृही भवति वित्तवान् ।\nअतिथ्येनातिथिः पूज्यस्तदहं वच्मि सत्तमौ ३७।\nसमागतेष्वतिथिषु भक्त्या दद्यात्तृणादिकम् ।\nतृणाभावेन वै ब्रूयाद्भूमौ तिष्ठेति भक्तितः ३८।\nपादप्रक्षालनार्थं तुदद्यादुदकमुत्तमम् ।\nअतो मधुरया वाचा पृच्छेच्च कुशलादिकम् ३९।\nफलादिकं ततो दद्याद्भक्त्या भोजनहेतवे ।\nतदभावेन मतिमान्मुदा विप्र प्रकाशयेत् ४०।\nवदेच्चाहं महापापी दरिद्र प्रवरोऽतिथे ।\nकर्त्तुमिच्छामि भक्तिं ते दैवतंत्रंविरोधकम् ४१।\nअनेन विधिना दीनः सत्यक्त्वातिथिपूजनम् ।\nस्वाचारपतितो नान्यो यथोक्तं फलमाप्नुयात् ४२।\nअनर्चितोऽतिथिर्यस्य गच्छेद्वै गृहिणो गृहात् ।\nजन्मकोट्यर्जितं पुण्यं तस्य गच्छति संक्षयम् ४३।\nएक एवातिथिर्येन भक्तिभावेन पूज्यते ।\nहरेत्तस्य हरिः सद्यो पातकं कोटिजन्मजम् ४४।\nसत्यं वच्मि हितं वच्मि दृढं वच्मि प्रयत्नतः ।\nविनातिथिसपर्याभिर्गृहिणो नास्ति वा गतिः ४५।\nसत्यं सत्यं पुनः सत्यमागंतुपूजया विना ।\nगतिर्नास्त्येव नास्त्येव नास्त्येव गृहिधर्मिणाम् ४६।\nज्ञातिधर्म इति ख्यातो वल्लभो द्वापरे युगे ।\nबभूव सर्वधर्मज्ञस्तस्य श्रीवल्लभाह्वया ४७।\nतेन सर्वाणि कर्माणि कृतानि ज्ञातिसेविना ।\nसौराष्ट्रे वसतिं चक्रे तया सह सभार्यया ४८।\nतत्र दुर्ग्रहसंचाराद्द्वादशाब्दं च वासवः ।\nन ववर्षांबु तेनासीद्दुर्भिक्षं सुमहद्द्विजौ ४९।\nतस्मिन्महति दुर्भिक्षे लोकास्तद्देशवासिनः ।\nबभूवुर्दुःखिताः सर्वे मर्यादामपि तत्यजुः ५० 7.25.50।\nज्ञानभद्रो महायोगी युगे द्वापर संज्ञके ।\nदुर्भिक्षहृतसंपत्तिर्बभूवात्यन्तदुःखितः ५१।\nक्षुधाकुलान्सुतान्दृष्ट्वा दारांश्च द्विजसंमतौ ।\nफलमूलादनार्थाय जगामोत्पत्यकां गिरेः ५२।\nगिरेरुपत्यकाप्रांते चिरायुः स बुभुक्षितः ।\nकूष्माण्डफलमेकं च लेभे ब्राह्मणसत्तमौ ५३।\nसमादाय फलं तच्च हर्षितोऽसौ निजालयम् ।\nजवैर्जगाम विप्रेन्द्रो ज्ञानभद्रो महायशाः ५४।\nएतस्मिन्नन्तरे विप्र मेघैर्न्नीलपदैरिव ।\nआवृते गगने वृष्टिर्महासारैर्बभूव ह ५५।\nस मुनिश्च तया वृष्ट्या प्लाविताखिलविग्रह ।\nवनाद्वनचरः कश्चिच्छीतार्तश्चाययौ गृहम् ५६।\nदृष्ट्वातिथिं तु शीतार्तं ववंदे शिरसा ततः ।\nददौ तृणासनं भक्त्या तस्मै पाद्यादिकं ततः ५७।\nततो मधुरया वाचा तेनैवातिथिना सह ।\nतस्थौ स्वस्थेन मनसा प्रज्ञालापं प्रकुर्वता ५८।\nगृहिण्या सह गोपेन स्वामिसेवा सुदक्षया ।\nततः कूष्माण्डकं नव्यं पक्वमत्यंत यत्नतः ५९।\nसंप्राप्य हर्षिता साध्वी ददौ भागं विधाय सा ।\nअथासौ दुर्बलो गोपो दिनविंशमुपोषणात् ६०।\nआतिथेयो महाभागं ददौ चातिथये मुदा ।\nततस्तद्गृहिणी साध्वी स्वामिभक्तिपरायणा ६१।\nददौ सा पतितं भागं तस्मै चातिथये मुदा ।\nअथातिथेस्तयोस्तत्र दंपत्योः सुमहात्मनोः ६२।\nअभूद्भागद्वयं भुक्त्वा सुप्रीतो द्विजसत्तम ।\nविष्णुवत्पूजितस्ताभ्यां सोऽतिथिर्दृढभक्तितः ६३।\nविश्रामं रात्रौ तत्रैव प्रातः स्नात्वा चिरं ययौ ।\nगतैवमुपवासेन दिनानामेकविंशतिः ६४।\nदंपती तौ महात्मानौ पंचतां ययतुस्ततः ।\nतेन पुण्यप्रभावेण दंपती तौ महाशयौ ६५।\nप्रापतुर्विष्णुसायुज्यं दुर्ल्लभं योगिनामपि ।\nतयोः पुण्यप्रभावेण विहितातिथिपूजया ६६।\nतस्मिन्राज्ये तु दुर्भिक्षं विनष्टमभवत्ततः ।\nअत्यंतसुखिनोलोकाः शोकव्याधिविवर्जिताः ६७।\nधनधान्यादिसम्पन्ना बभूवुर्धर्मतत्पराः ।\nविनष्टा दस्यवस्तत्र नृपोऽभूल्लोकपालकः ६८।\nनिजाचाररतालोका जलदाः कामवर्षिणः ।\nपूर्वजाः कोटिपुरुषास्तथैवापरजास्तयोः ६९।\nतेनैव कर्मणा मुक्तिं जग्मुः पापविवर्जिताः ।\nनिर्दोषा धनसंपन्नाः सर्वलोकैकपूजिताः ७०।\nशोकव्याधिविहीना च ववृधे संततिस्तयोः ।\nलोमश उवाच-\nआगंतुपूजामाहात्म्यं सेतिहासं मयोदितम् ७१।\nयुवयोः प्रीतयोर्विप्रौ किमन्यच्छ्रोतुमिच्छथ ।\nव्यास उवाच-\nइति ब्रुवति वै तस्मिँल्लोमशे तपसां धने ७२।\nकालग्रस्तः कृष्णआखुस्तत्रोत्तस्थौ बिलान्निजात् ।\nतमुत्थितं बिलात्कृष्णमूषकं क्रोधविह्वलः ७३।\nपवित्रस्तत्र चोत्तस्थौ वदन्निति मुहुर्मुहुः ।\nअयं पापाशयो दुष्टो मूषको निशि चाश्रमम् ७४।\nखनते तीक्ष्णदंतौघैर्गृहद्रव्यं च कृंतति ।\nसर्वेषामेव वर्णानां कृपा श्रेष्ठा प्रकीर्तिता ७५।\nसा च सर्वेषु कर्तव्या न च दुष्टेषु जंतुषु ।\nइत्युक्त्वासौ मूषिकं तं द्विजश्रेष्ठ कृतैनसम् ७६।\nनाराचेनातितीक्ष्णेन प्राप्तकालं जघान ह ।\nस्रवच्छोणितधाराभिः प्लाविताङ्गः स मूषकः ७७।\nपपात भूमौ विप्रर्षे व्यथया हतचेतनः ।\nआखौ निपतिते तस्मिन्दयालुर्द्विजसत्तमः ७८।\nहाहाकारं ततः कृत्वा समुत्तस्थौ जवेन सः ।\nनिजकर्णात्समानीय तुलसीपत्रमुत्तमम् ७९।\nतस्याखोर्वदने शीर्षे कर्णयोश्च प्रदत्तवान् ।\nमातस्तु तुलसीदेवि गोविन्दह्लादकारिणि ८०।\nअस्याखोः कृतपापस्य कुरु त्वं गतिमुत्तमाम् ।\nइत्युक्त्वा सद्विजश्रेष्ठ सर्वलोकोपकारकः ८१।\nहरेनारायणानन्त इत्युच्चैरकरोद्ध्वनिम् ।\nतुलसीपत्रसंस्पर्शान्मूषको वीतकल्मषः ८२।\nश्रवणाद्धरिनाम्नश्च मुक्तोऽभूद्भवबंधनात् ।\nततो दूता महाविष्णोः सर्वलक्षणसंयुताः ८३।\nआजग्मुः सुरथैः शीघ्रं नेतुं तं गतकल्मषम् ।\nसमारुह्य रथं दिव्यं विष्णुदूतगणैर्वृताः ८४।\nजगाम परमं स्थानं मूषको द्विजसत्तम ।\nयुगकोटिसहस्राणि स्थित्वा नारायणाश्रमे ८५।\nज्ञानमासाद्य तत्रैव मोक्षमाखुर्जगाम सः ।\nव्यास उवाच-\nमाहात्म्यं तुलसीदेव्याः कथितं ते द्विजोत्तम ८६।\nइदानीं ब्रूहि किं श्रोतुं महाभाग त्वमिच्छसि ८७।\nइति श्रीपद्मपुराणे क्रियायोगसारे पंचविंशोऽध्यायः २५ ।"
  }
]
[
  {
    "text": "व्यास उवाच-\nसृष्टेरादौ महाविष्णुः सिसृक्षुः सकलं जगत् ।\nस्रष्टा पाता च संहर्ता त्रिमूर्तिरभवत्स्वयम् १।\nसृष्ट्यर्थमस्य जगतः ससर्ज ब्रह्मसंज्ञकम् ।\nदक्षिणां गतआत्मानमात्मना श्रेष्ठपूरुषः २।\nततस्तु पालनार्थाय जगतो जगतीपतिः ।\nविष्णुं ससर्ज वामांशान्निजांशं केशवं मुने ३।\nअथ संहरणार्थाय जगतो रुद्रमव्ययम् ।\nमुने ससर्ज मध्यांगात्कृतपद्मालयः प्रभुः ४।\nरजः सत्वं तमश्चेति पुरुषं त्रिगुणात्मकम् ।\nवदंति केचिद्ब्रह्माणं विष्णुं केचिच्च शंकरम् ५।\nएको विष्णुस्त्रिधा भूत्वा सृजत्यत्ति च पाति च ।\nतस्माद्भेदो न कर्त्तव्यस्त्रिषु लोकेषु सत्तमैः ६।\nआद्या प्रकृतिरेतस्य महाविष्णोः परात्मनः ।\nनिदानंभूतविश्वस्य विद्या विद्येति गीयते ७।\nभावाभावस्वरूपा सा जगद्धेतुः सनातनी ।\nब्राह्मी लक्ष्मीरम्बिकेति त्रिमूर्तिः सहसाऽभवत् ८।\nसृष्टिस्थितिविनाशेषु यां नियोज्य ततो मुने ।\nआद्यां चैवाद्यपुरुषस्तत्रैवांतरधीयत ९।\nयस्याज्ञया ततो ब्रह्मा महाभूतान्ससर्ज ह ।\nपृथिव्याकाशवाय्वंबु वह्नीन्पञ्चसमाधिना १०।\nभूर्भुवः स्वस्तथा चैव महश्चैव जनस्तथा ।\nतपश्च सत्यमित्यादीन्सृष्टवान्कमलासनः ११।\nअतलं सृष्टवान्ब्रह्मा ततोऽधोवितलं द्विज ।\nततोऽधःसुतलं चैव ततोऽधश्च तलातलम् १२।\nमहातलमधस्तस्मात्ततोऽधश्च रसातलम् ।\nतस्मादधश्च पातालं लोकानेवं यथाक्रमम् १३।\nदेवतानांनिवासार्थं रत्नसानुं महागिरिम् ।\nसृष्टवान्पृथिवीमध्ये जाम्बूनदसमुज्ज्वलम् १४।\nमंदरं चरमं चैव त्रिकूटमुदयाचलम् ।\nअन्यांश्च पर्वतांश्चैव सृष्टवान्विविधानपि १५।\nलोकालोकस्ततश्चैव तन्मध्ये सप्तसागराः ।\nसप्तद्वीपाश्च विप्रेन्द्र परमेश स्वयंभुवा १६।\nजम्बुद्वीपो द्विजश्रेष्ठ द्वीपश्च प्लक्षसंज्ञितः ।\nविज्ञेयो द्विगुणस्तस्माच्छाल्मलो द्विगुणस्ततः १७।\nते च प्लक्षादयो द्वीपाः सर्वभाग समन्विताः ।\nसमस्तगुणसंयुक्ता देवदेवर्षिमूर्तयः १८।\nसप्तद्वीपा इमे विप्र सप्तसागरवेष्टिताः ।\nतेषां नामानि वक्ष्यामि सागराणां निशामय १९।\nलवणेक्षु सुरा सर्पिर्दधिदुग्धजलांतकाः ।\nएते समुद्रा देवर्षे पूर्वस्माच्च परः पराः २०।\nविज्ञेया द्विगुणाः सर्व आलोकालोकपर्वताः ।\nद्वीपेद्वीपे ततो ब्रह्मा वृक्षगुल्मलतादिकान् २१।\nतिर्यग्योनिगताञ्जन्तून्सृष्टवान्द्विजसत्तम ।\nअथ देवान्मनुष्यांश्च नागान्विद्याधरांस्तथा २२।\nक्रमात्ससर्ज पुत्रांश्च ततो दक्षादिकान्मुनीन् ।\nब्रह्मक्षत्त्रियविट्शूद्रानन्यांश्चैवांत्यजांस्तथा २३।\nतेषां च वर्तनादीनि सृष्टवान्स प्रजापतिः ।\nहेमाद्रि दक्षिणं यद्वै विंध्याद्रेरुत्तरं तथा २४।\nआहुस्तद्भारतं वर्षं शुभाशुभफलप्रदम् ।\nआसाद्य भारते वर्षे ये जन्मनि नरोत्तमाः २५।\nधर्मकर्माणि कुर्वंति ते सर्वे केशवोपमाः ।\nकर्मभूमौ कृतं कर्म शुभं वाशुभमेव वा २६।\nतत्फलं भुंजते लोको भोगभूमिषु सत्तम ।\nकर्मभूमिं समागत्य यो धर्मकर्मसूद्यतः २७।\nन च तेन समः कोऽपि त्रिषुलोकेषु विद्यते ।\nतस्य स्यात्सफलं जन्म जीवितं च सुजीवितम् २८।\nश्रीनारायणसेवायां मतिर्यस्य न विद्यते ।\nजन्मकोट्यर्जितैः पुण्यैः संसारैकाधिनायके २९।\nनारायणे देवदेवे भक्तिः स्यात्सुदृढा नृणाम् ।\nसमस्तसुखदश्चापि स श्लाघ्यो निर्भयोऽपि च ३०।\nत्याज्यः स देशः सहसा नातिष्ठेद्यत्र वैष्णवः ।\nजन्मांतरार्जितं पापं स्वल्पं वा यदि वा बहु ३१।\nतत्क्षणात्क्षयमाप्नोति भगवद्भक्तदर्शनात् ।\nवैष्णवांघ्रिजलं यस्तु समस्तपातकापहम् ३२।\nवहेत्स्वशिरसा भक्त्या गङ्गास्नानेन तस्य किम् ।\nमुहूर्तमपि यः कुर्यात्सड्गं भागवतैः सह ३३।\nस मुच्यते सर्वपापैर्ब्रह्महत्यामुखैरपि ।\nधर्मकर्माणि विप्रेन्द्र क्रियंते यानि कानि च ३४।\nभगवद्भक्तपुरतस्तानि स्युरक्षयाणि च ।\nमुहूर्त्तं वा मुहूर्तार्द्धं यत्र तिष्ठंति वैष्णवाः ३५।\nसत्यं सत्यं पुनः सत्यं तत्तीर्थं तत्तपोवनम् ।\nअन्नं वा सलिलं वापि फलं वा वैष्णवाय च ३६।\nयत्किंचिद्दीयते विप्र तद्दानमक्षयं भवेत् ।\nसमस्तदेवतारूपो वैष्णवः परिकीर्तितः ३७।\nस चेत्संतोषितो येन तोषिताः सर्वदेवताः ।\nसंसारेऽस्मिन्महाघोरे नानादुःखसमन्विते ३८।\nभगवद्भक्तपुरुषः कदाचिन्नावसीदति ।\nतस्मात्त्वमपि विप्रेन्द्र क्रियायोगेन केशवम् ३९।\nसमाराध्य सदा भक्त्या व्रज विष्णोः पदं परम् ।\nसूत उवाच-\nतदेतद्वचनं श्रुत्वा कानीनस्य महात्मनः ४०।\nशिरसांजलिमादाय जैमिनिः पर्यपृच्छत ।\nजैमिनिरुवाच-\nभगवद्भक्तमाहात्म्यं त्वया प्रोक्तं पुनः पुनः ४१।\nगुरो किं लक्षणं तेषां तत्सर्वं ब्रूहि सांप्रतम् ।\nकथं वा वैष्णवा लोका ज्ञातव्या मुनिसत्तम ४२।\nआदितो ब्रूहि तत्सर्वं यदि ते मय्यनुग्रहः ।\nव्यास उवाच-।\nमधुकैटभयोः पूर्वं हतयोर्वेधसा स्वयम् ४३।\nपृष्टो यदाह भगवांस्तन्निशामय वेद्म्यहम् ।\nकल्पांते रुद्ररूपेण संहार्य सकलं जगत् ४४।\nस्वयमेकश्च भगवान्सुष्वाप योगमायया ।\nसुप्ते तस्मिन्भगवति योगनिद्रा विमोहिते ।\nअभवत्पृथिवी सर्वा सलिलौघ परिप्लुता ४५।\nअतो ब्रह्मा जगत्स्रष्टा तन्नाभिकमलोपरि ।\nतमादिपुरुषं ध्यात्वा तस्थौ तद्गतमानसः ४६।\nतस्मिन्काले महाघोरे विष्णोः कर्णमलाद्द्विज ।\nजातौ महासुरौ घोरौ मधुकैटभसंज्ञितौ ४७।\nअंतरिक्षे भ्रमंतौ तौ दानवावतिदारुणौ ।\nश्रीविष्णोर्नाभिकमले ब्रह्माणं तावपश्यताम् ४८।\nतं हंतुमथ दैत्यौ तौ महाबलपराक्रमौ ।\nउद्यमं चक्रतुर्विप्र क्रोधसंरक्तलोचनौ ४९।\nततो ब्रह्मा जगत्स्रष्टा विचिंत्य तद्वधं हृदा ।\nयोगनिद्रां भगवतीं तुष्टाव श्लक्ष्णया गिरा ५० 7.2.50।\nतस्य स्तवं समाकर्ण्य ब्रह्मणः परमेष्ठिनः ।\nउवाचेति वचः प्रीत्या किं तेऽभिमतमुच्यताम् ५१।\nब्रह्मोवाच-\nअत्युग्रदानवावेतौ हंतुं मां कृतनिश्चयौ ।\nमायया मोहय क्षिप्रं त्रातारमच्युतं त्यज ५२।\nततो भागवती निद्रा महाविष्णुं तमत्यजत् ।\nदानवाभ्यां ततस्ताभ्यामंतरिक्षे कृपामयः ५३।\nयुयुधे बाहुयुद्धेन शरणागतवत्सलः ।\nपञ्चवर्षसहस्राणि कृत्वा युद्धं सुदारुणम् ५४।\nविजयं नागमत्कोऽपि न च कोऽपि पराभवम् ।\nअथ तौ दानवौ तत्र महामायाविमोहितौ ५५।\nवरं वृण्विति चास्मत्तोऽगदतां केशवं प्रति ।\nततः प्रहस्य देवेश उवाचेति वचो द्विज ५६।\nयदि तुष्टौ च वां दैत्यौ मद्वध्यौ भवतं द्रुतौ ।\nततस्तौ दानवौ घोरौ भगवंतं जनार्दनम् ५७।\nइत्यूचतुर्महामायौ महामायाविमोहितौ ।\nअयमेव वरो दत्तो भवते नात्र संशयः ५८।\nमारयावां विना वारि मही यत्र जनार्द्दन ।\nमहासुरौ ततस्तौ तु आनीय जघनं प्रति ५९।\nनिहतौ सहसा विप्र चित्रया चक्रधारया ।\nचक्रिणा निहतौ दृष्ट्वा दानवौ मधुकैटभौ ।\nतुष्टाव देवदेवेशं ब्रह्मा विगतसाध्वसः ६०।\nब्रह्मोवाच-\nनमो नमस्ते परमेश्वराय प्रपन्नसर्वार्तिविनाशनाय ।\nनमो नमस्ते त्रिगुणात्मकाय नारायणायामितविक्रमाय ६१।\nत्वत्पादपाथोजयुगं प्रपन्ना जनाः क्वचिन्नो विपदं मनुष्याः ।\nएतन्मया ज्ञातमनंतकीर्ते सद्यो हृतेयं महती ममापत् ६२।\nयोगेश्वरोऽसि सदयोऽसि जगत्त्रयेश त्वं देवदेवशरणागतपालकेश ।\nत्वं निर्द्दयोऽरिनिकरस्य विनाशनेषु यद्रक्षितोऽहमसुरौ निहतौ त्वयैतौ ६३।\nयद्यप्यत्यंतकठिनौ मधुकैटभौ तौ मन्ये तथापि स्वजनाविह चेतसाहम् ।\nयस्मात्स्वजीवनविनाश वरप्रदानैः संतोषितोऽखिलशुभप्रद ईश्वरस्त्वम् ६४।\nरम्यं जगत्त्रयमिदं पुरुषस्य तस्य नश्यंति सर्वरिपवः स्वकुलैः समेताः ।\nवृद्धिं व्रजंति सुहृदोऽखिलबांधवाश्च यं पश्यसि त्वममरेश दयाभिरत्र ६५।\nलक्ष्मीमुखांबुज मधुव्रत देवदेव संसारलोकभयशोकविनाशकारिन् ।\nत्वच्चारुपादकमलद्वयमाश्रयंतं मां पाहि नाथ कृपया सततं नमस्ते ६६।\nप्रसीद पुण्डरीकाक्ष प्रसीद कमलेश्वर ।\nप्रसीद सर्वभूतेश विश्वंभर नमोस्तु ते ६७।\nनमस्ते भक्ततुष्टाय नमस्ते भक्तिदायिने ।\nनमस्ते ज्ञानरूपाय शरणं मे भवानघ ६८।\nनमस्तुभ्यं नमस्तुभ्यं नमस्तुभ्यं नमोनमः ।\nपरित्राहि परित्राहि परित्राहि जगन्मय ६९।\nव्यास उवाच-\nएतैरन्यैरपि स्तोत्रैर्ब्रह्मणा लोककारिणा ।\nस्तुतः स देवो भगवान्परमां प्रीतिमाययौ ७०।\nश्रीभगवानुवाच -\nस्तोत्रेणानेन ते भक्त्या तुष्टोऽस्मि कमलासन ।\nकिमस्त्यभिमतं ब्रूहि तत्ते दास्याम्यहं भुवि ७१।\nब्रह्मोवाच-\nयदि तुष्टोऽसि देवेश करुणाब्धे जगन्मय ।\nनापदस्तव भक्तानां भवंत्विति वरो मम ७२।\nश्रीभगवानुवाच-\nएवमस्तु सुरश्रेष्ठ दत्तोऽयं ते मया वरः ।\nमद्भक्तस्य कदाप्यापन्न भवेत्क्षितिमण्डले ७३।\nवैष्णवानां शरीरेषु सततं निवसाम्यहम् ।\nलभंते नापदस्तस्मात्कदाचिद्वैष्णवा नराः ७४।\nब्रह्मोवाच-।\nसर्वमेव जगन्नाथ त्वया दत्तं न संशयः ।\nयद्येतौ च महादैत्यौ संग्रामे विनिपातितौ ७५।\nकियत्कालं समासाद्य स्तोत्रेणानेन वै प्रभो ।\nस्तौति त्वां परया भक्त्या तस्य त्राता भविष्यसि ७६।\nअहो ध्यानैरपि ध्यातुं देवैस्त्वं न हि शक्यसे ।\nस त्वं वैष्णवदेहेषु भ्रमसीत्यद्भुतं महत् ७७।\nक्षणमात्रमपि स्वामिंस्त्वयि तुष्टेन किं भवेत् ।\nस त्वं वैष्णवसंगेन भ्रमसीत्यद्भुतं महत् ७८।\nके वैष्णवाः कैटभारे किं वा तेषां च लक्षणम् ।\nकथं ज्ञेयास्तु ते सर्वे तन्मे कथय केशव ७९।\nश्रीभगवानुवाच-\nवैष्णवानां लक्षणानि कल्पकोटिशतैरपि ।\nसम्यग्वक्तुं न शक्तोऽस्मि संक्षेपाच्छृणु सत्तम ८०।\nसंसारो वैष्णवाधीनो देवा वैष्णवपालिताः ।\nअहं च वैष्णवाधीनस्तस्माच्छ्रेष्ठाश्च वैष्णवाः ८१।\nक्षणमात्रमपि ब्रह्मन्विहाय वैष्णवं जनम् ।\nतिष्ठामि नाहमन्यत्र वैष्णवा मम बांधवाः ८२।\nकामक्रोधविहीना ये हिंसादंभविवर्जिताः ।\nलोभमोहविहीनाश्च ज्ञेयास्ते वैष्णवा जनाः ८३।\nअमत्सरा दयायुक्ताः सर्वभूतहितैषिणः ।\nसत्योक्तिभाषिणश्चैव विज्ञेयास्ते च वैष्णवाः ८४।\nधर्मोपदेशिनश्चैव धर्माचारधरास्तथा ।\nगुरुशुश्रूषिणश्चैव विज्ञेयास्ते च वैष्णवाः ८५।\nसमानं ये च पश्यन्ति त्वां च मां च महेश्वरम् ।\nकुर्वन्ति पूजामतिथेर्ज्ञेयास्ते वैष्णवा जनाः ८६।\nवेदविद्यानिरुक्ता ये विप्र भक्तिरताः सदा ।\nनपुंसकाः परस्त्रीषु ज्ञेयास्ते वैष्णवा जनाः ८७।\nएकादशीव्रतं ये च भक्तिभावेन कुर्वते ।\nगायंति मम नामानि ज्ञेयास्ते वैष्णवा जनाः ८८।\nदेवायतनकर्तारस्तुलसीमाल्यधारकाः ।\nपद्माक्षधारिणो ये च ज्ञेयास्ते वैष्णवा जनाः ८९।\nशङ्खचक्रगदापद्मैरङ्कितानि ममायुधैः ।\nब्रह्मन्येषां शरीराणि ज्ञेयास्ते वैष्णवा जनाः ९०।\nधात्रीफलस्रजो येषां गलेषु कमलासन ।\nमां पूजयंति तत्पत्रैर्ज्ञेयास्ते वैष्णवा जनाः ९१।\nतुलसीमूलमृद्भिश्च तिलकानि नयंति ये ।\nतुलसीकाष्ठपंकैश्च ज्ञेयास्ते वैष्णवा जनाः ९२।\nगङ्गास्नानरता ये च गङ्गानामपरायणाः ।\nगङ्गामाहात्म्यवक्तारो ज्ञेयास्ते वैष्णवा जनाः ९३।\nशालग्रामशिला येषां गृहे वसति सर्वदा ।\nशास्त्रं भागवतं चैव ज्ञेयास्ते वैष्णवा जनाः ९४।\nसंमार्जयंति ये नित्यं मम स्थानानि सत्तम ।\nदीपं यच्छंति तत्रैव ज्ञेयास्ते वैष्णवा जनाः ९५।\nशीर्णं मन्मंदिरं ये च कुर्वन्ति नूतनं पुनः ।\nतत्रायतनशोभां च ज्ञेयास्ते वैष्णवा जनाः ९६।\nअभयं ये च यच्छन्ति भीरुभ्यश्चतुरानन ।\nविद्यादानं च विप्रेभ्यो ज्ञेयास्ते वैष्णवा जनाः ९७।\nमत्पादसलिलैर्येषां सिक्तानि मस्तकानि च ।\nमम नैवेद्यमश्नन्ति ज्ञेयास्ते वैष्णवा जनाः ९८।\nक्षुत्तृट्प्रपीडितेभ्यश्च ये यच्छंत्यन्नमंबु च ।\nकुर्युर्ये योगशुश्रूषां ज्ञेयास्ते वैष्णवा जनाः ९९।\nआरामकारिणो ये च पिप्पलारोहिणोऽपि च ।\nगोसेवां ये च कुर्वन्ति ज्ञेयास्ते वैष्णवा जनाः १०० 7.2.100।\nअत्यन्तभक्ता ये ब्रह्मन्पितृयज्ञं प्रकुर्वते ।\nकुर्वन्ति दीनशुश्रूषां ज्ञैयास्ते वैष्णवा जनाः १०१।\nतडागग्रामकर्तारः कन्यादानरताश्च ये ।\nसेवंते श्वशुरौ ये च ज्ञेयास्ते वैष्णवा जनाः १०२।\nसेवंते ज्येष्ठभगिनीं ज्येष्ठभ्रातरमेव च ।\nपरनिंदां न कुर्वंति ज्ञेयास्ते वैष्णवा जनाः १०३।\nवैष्णवेषु गुणाः सर्वे दोषलेशो न विद्यते ।\nतस्माच्चतुर्मुख त्वं च वैष्णवो भव सांप्रतम् १०४।\nसमाराधय मां नित्यं क्रियायोगैः प्रजापते ।\nसर्वमेवाशु भद्रं ते भविष्यति न संशयः १०५।\nदेवस्वं ब्राह्मणद्रव्यं परस्वं च चतुर्मुख ।\nपश्यन्ति विषवद्ये च ज्ञेयास्ते वैष्णवा जनाः १०६।\nपाखंडभक्तिरहिताः शिवभक्तिपरायणाः ।\nचतुर्द्दशीव्रतरता ज्ञेयास्ते वैष्णवा जनाः १०७।\nबहुनात्र किमुक्तेन भाषितेन पुनः पुनः ।\nममार्चां ये च कुर्वंति विज्ञेयास्ते च वैष्णवाः १०८।\nभूयः पूर्वस्थितमिव सृज्यतां सकलं जगत् ।\nइत्युक्त्वांतर्द्दधे देवस्तत्रैव परमेश्वरः १०९।\nततस्तु पूर्ववद्ब्रह्मा सृष्टवान्सकलं जगत् ।\nक्रियायोगैर्हरिं चेष्ट्वा जगाम परमं पदम् ११०।\nये पठंती ममध्यायं भक्त्या नारायणाग्रतः ।\nसर्वपापविनिर्मुक्ता अन्ते यान्ति हरेर्गृहम् १११।\nइति श्रीपाद्मे महापुराणे क्रियायोगसारे द्वितीयोऽध्यायः २ ।"
  }
]
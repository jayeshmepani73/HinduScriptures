[
  {
    "text": "व्यास उवाच-\nअस्ति तालध्वजा नाम नगरी त्रिदशोपमा ।\nसर्वलोकेषु विख्याता प्रकीर्णा गुणिनां गणैः १।\nतत्रासीद्विक्रमो नामा राजा शुद्धकुलोद्भवः ।\nधार्मिकः सत्यवादी च प्रजापालनतत्परः २।\nतस्य हारावती नाम वल्लभा भुवि दुर्ल्लभा ।\nआसीत्स्वकीयवदनप्रभाजित शशिप्रभा ३।\nतस्य सैव प्रिया राज्ञः स्त्रीगणेऽपि च तिष्ठति ।\nगङ्गेव सरितां भर्त्तुस्तिष्ठत्यपि सरिद्गणे ४।\nभूदेवदैवपरतः कालेन कियता द्विज ।\nव्यजायत सुतस्तस्यां सर्वलक्षणसंयुतः ५।\nशास्त्रोक्तविधिना तस्य स राजा सर्वशास्त्रवित् ।\nमाधवेति ततो नाम चक्रवर्ती चकार ह ६।\nततोऽसौ माधवो विप्रः कालेन कियता बली ।\nसर्वविद्यासरित्पारंगतः सद्गुणसंगतः ७।\nअथासौ यौवराज्येन राज्ये नरपतिः सुतम् ।\nसिक्तवांस्तं महीदेव सर्वदेवगणार्चकम् ८।\nएकस्मिन्दिवसे विप्र चतुरंगबलैर्वृतः ।\nजगाम कौतुकेनासौ मृगयायै महद्वनम् ९।\nतत्र हत्वा बहूञ्जन्तून्मध्याह्ने समये ततः ।\nकृतवान्नगरे गंतुमुद्यमं विपिनादसौ १०।\nनगरं स्वकमागच्छत्ससैन्यो माधवो मुदा ।\nददर्श युवतीमेकां सरसि स्नानतत्पराम् ११।\nस्नानार्हद्रव्यवसनैर्व्यक्तीकृतकलेवराम् ।\nस्वकीयमुखसौन्दर्य्यजितपूर्णनिशाकराम् १२।\nसुवर्णकुण्डलद्वन्द्व विभ्राजद्गण्डमण्डलाम् ।\nसुदीर्घकेशकैश्छन्न नितंबां चारुहासिनीम् १३।\nसुवर्णपद्मकलिकां चारून्नतपयोधराम् ।\nमृगारिकृशमध्यां च वसंते कोकिलस्वराम् १४।\nयूनां मनोहरा राज्ये कन्दर्पेण महात्मना ।\nआरोपिता पताकेव सुन्दरी सा व्यजायत १५।\nतादृशीं तां समालोक्य प्रान्तरे सङ्गवर्जिते ।\nकः कामवशगो न स्यात्क्षितौ प्राणान्वहन्पुमान् १६।\nअथ विक्रमपुत्रोऽसौ तामालोक्य वराननाम् ।\nकंदर्पबाणव्रणित हृदयश्चेति चिंतयन् १७।\nएतस्याः सदृशी कापि न दृष्टा क्षितिमण्डले ।\nएतामिह समालिङ्ग्य सफलं जन्म चेष्यते १८।\nश्रेष्ठोऽस्मि सर्वलोकानां वयस्तेजोगुणैरहम् ।\nयद्यपीन्द्रांगनेयं स्यान्नेतव्याद्य तथापि च १९।\nपरस्त्रीहरणे यो वा दोषो भवति सांप्रतम् ।\nको वा शक्नोति तद्वक्तुं यतो राजा पिता मम २०।\nइति संचिंत्य मनसा सुदृढं तेन कामिना ।\nदूरे संस्थाप्य सैन्यानि ययौ सा स्नाति यत्र ह २१।\nऐश्वर्यं च मदश्चैव कामश्चैव महीतले ।\nत्रय एते विवेकस्य तेजो घ्नंति किमद्भुतम् २२।\nपितास्य दुरितध्वंसी धर्मरक्षाकरो नृणाम् ।\nधिक्स्वयं कामदेवोऽसौ मोहयत्यखिलं जगत् २३।\nतमायातं समालोक्य वेगेन महता ततः ।\nएकाकिनी सा रमते भृशं चिंताकुलाभवत् २४।\nएकाकिनीं समालोक्य कांतारस्थां सयौवनाम् ।\nअयं धावति वेगेन तन्मे मनसि वर्तते २५।\nजल्पंति मुनयः सर्वे धर्मो रक्षति रक्षितः ।\nन च ज्ञातव्यमत्रैव किमत्र च भविष्यति २६।\nसहायहीनं यत्स्थानं पुरो धावति शत्रवः ।\nश्लाघ्यं पलायनं तत्र निवासः प्राणनाशकः २७।\nइत्यालोच्य वरारोहा सव्यकच्छे घटं ततः ।\nकृत्वा पलायने भीत्या मनश्चक्रे सरोवरात् २८।\nततः स माधवश्चापि जवेन महता द्विज ।\nएवं तस्याः पुरो गत्वा प्रसारितकरः स्थितः २९।\nश्रीमाधव उवाच-\nवराङ्गने चारुदेहे सुयौवनबलान्मम ।\nपलायसे मनो हृत्वा हतोस्म्यहमचेतनः ३०।\nकिं नाम चंचलापांगि चार्वङ्गि तव कः पतिः ।\nस्वर्गात्किं वा गतासि त्वं त्वत्तुल्या नास्ति भूतले ३१।\nसुन्दरि त्वमिह श्रेष्ठा सर्वलक्षणसंयुता ।\nकथं वहसि पानीयं दासीव कमलानने ३२।\nपयोधरौ शातकुंभौ सदा वहसि वक्षसि ।\nकक्षेण जलकुम्भं च कोमलाङ्गीदमद्भुतम् ३३।\nदिवाकरकरात्यंत संतप्ते पथि लोहिताः ।\nपादांगुल्यंतरा भांति जपानां कलिका इव ३४।\nसुश्रोणि भज मां प्रीत्या त्यज कुंभं वरानने ।\nतव दुःखावसानोऽभून्मम दर्शनमात्रतः ३५।\nश्रीमद्विक्रमभूभर्त्तुः पुत्रोऽहं माधवाह्वयः ।\nसर्वभावैर्भविष्यामि वराङ्गस्तव सुन्दरि ३६।\nममस्त्रीगणमध्येषु सुभगा त्वं भविष्यसि ।\nसुपुष्पवल्ली मध्येषु द्विरेफस्येव मालती ३७।\nअथवा मम वाक्यं त्वं गर्वाल्लंघितुमिच्छसि ।\nन त्यक्षामि तथापि त्वां यतोऽहं नृपतेः सुतः ३८।\nव्यास उवाच-\nतेनोक्तं वचनं श्रुत्वा पंथानं प्रविहाय सा ।\nतस्थावधोमुखी विप्र प्राहेति च शनैः शनैः ३९।\nकदापि चेत्परस्यापि न शृणोति वचो मम ।\nतथापि लज्जां संत्यज्य वक्ष्याम्येव भवाग्रतः ४०।\nतथा ह्यहं महावीर सुबाहुक्षत्त्रियप्रिया ।\nनयामि देवपूजार्थं जलं चंद्रकला ह्यहम् ४१।\nयद्वचो भवता प्रोक्तं न च तत्त्वत्कुलोचितम् ।\nत्वद्वंशप्रभवाः सर्वे परस्त्रीषुनपुंसकाः ४२।\nअहमेकाकिनी नारी वीराणां प्रभवो भवान् ।\nबलादालिङ्ग्य मामत्र यशः किं ते भविष्यति ४३।\nपरस्त्रियं समालिङ्ग्य क्षणमात्रसुखं भवेत् ।\nइहापकीर्तिः शेषं च दुःखं कल्पशताधिकम् ४४।\nकर्मभूमिरियं शूर पुण्यमत्र विधीयताम् ।\nपरस्त्रीहरणे चित्तं कदाचिन्मां करिष्यसि ४५।\nलोभात्प्रवर्तते कामः कामात्पापं प्रवर्त्तते ।\nपापान्मृत्युर्मृतेऽपि स्याद्दुस्तरे नरके स्थितिः ४६।\nसर्वेऽपि त्वद्गुणा व्यर्थं त्वज्जन्मापि च निष्फलम् ।\nकामस्य वशतां गत्वा रंतुमिच्छेः परस्त्रियम् ४७।\nमांसमूत्रपूरीषास्थिनिर्मितं मे कलेवरम् ।\nएतदेव समालोक्य स्मरस्य वशतां गतः ४८।\nभूपालवंशोत्पत्तित्वात्पौरेभ्यो न बिभेषि किम् ।\nमस्तकोपरि गर्जंतं नेक्षसे समवर्त्तिनम् ४९।\nग्रसंति बडिशं मत्स्यास्ते सर्वे ज्ञानवर्जिताः ।\nज्ञानीचेत्प्राप्य बडिशं भवान्कस्माद्ग्रसिष्यसि ५० 7.5.50।\nविवेकस्त्रिषु लोकेषु संपदां परमं पदम् ।\nअविवेको हि लोकानामापदां परमं पदम् ५१।\nतयोक्तं वचनं श्रुत्वा माधवः काममोहितः ।\nउवाच जैमिने वाचं विनयावनतः पुनः ५२।\nतवोद्वीक्षणनाराच धाराजर्जरमानसम् ।\nप्रिये मां त्राहि त्राहीति तवास्मि शरणं गतः ५३।\nतावत्प्रियतमा नारी यावत्तिष्ठति यौवने ।\nमृणालकोषां नलिनीं हेमभृंगो न गच्छति ५४।\nप्रसीद हरिणीनेत्रे रक्ष मां सेवकं स्वकम् ।\nत्वद्वाचं नीरसां श्रुत्वा भिनत्ति हृदयं मम ५५।\nचन्द्रकलोवाच-\nत्यज दुःखं महावीर शृणु मद्वचनं शुभम् ।\nप्रवक्ष्यामि मनोदुःखं हंतुं यद्भवतः क्षमाम् ५६।\nसमुद्रपारे विख्याता पुरंदरपुरोपमा ।\nप्लक्षद्वीपेऽस्ति दीप्यंती विख्याता संज्ञया पुरी ५७।\nगुणाकराह्वयस्तत्र राजा श्रेष्ठो महायशाः ।\nआस्ते सर्वगणैर्युक्तः प्रतापेऽग्निसमो बली ५८।\nसुशीला नाम तद्भार्या सर्वलक्षणसंयुता ।\nसेवावशीकृतस्वामि हृदया सदया जनैः ५९।\nसुलोचनाख्या तत्कन्या वीरतत्कुक्षिसंभवा ।\nसदूहरूपैरजयत्सकलान्सुन्दरीगणान् ६०।\nतस्या रूपं गुणौघं च वर्णितुं भुवि कः क्षमः ।\nतद्रूपदर्शमालोक्यासृजदन्यां स्वयं विधिः ६१।\nअहमासं महावीर तस्या दासी नृपात्मजः ।\nसमागतास्मि दैवेन त्वद्देशं प्रति सुन्दरी ६२।\nतत्समा सुन्दरी नास्ति त्वत्समो नास्ति सुन्दरः ।\nगृहाण तां विवाहेन स्वर्गभोगं यदीच्छसि ६३।\nजंबुकीं बलवान्सिंहो विहायांकगतामपि ।\nहस्तिनीं न हि किं धत्ते यत्नतः प्रतिपत्तये ६४।\nउद्योगी पुरुषो लोके लभते परमां श्रियम् ।\nउद्योगेन विना ब्रूहि किं कार्यं भुवि विद्यते ६५।\nव्यास उवाच-\nतस्यास्तद्वचनं श्रुत्वा माधवो माधवार्चकः ।\nदूरीकृत्य स्मरोद्भावं तामित्याह वराननाम् ६६।\nमाधव उवाच-\nकेन चिह्नेन तां कन्यां ज्ञास्यामि कमलानने ।\nतन्मे कथय सुश्रोणि यदि ते मय्यनुग्रहः ६७।\nसिंधुपार प्रतीपाज्ञः कथं यास्यामि मानुषः ।\nभविष्यति तया सार्द्धं कथं संदर्शनं मम ६८।\nचन्द्रकलोवाच-\nतस्यास्तु वामजघने तिलकं तिलसन्निभम् ।\nअस्ति तद्दर्शनेनैव ज्ञास्यसि त्वं सुलोचनाम् ६९।\nउच्चैःश्रवससंज्ञस्य तुरगस्य महात्मनः ।\nत्वन्मंदुरायां पुत्रोस्ति सर्वगामी हयोत्तमः ७०।\nतमश्वश्रेष्ठमारुह्य जवेन पवनोपमम् ।\nगमिष्यसि समुद्रांतं सुखसाध्या महीयतः ७१।\nततो भूपालपुत्रोऽसौ ससैन्यो गृहमागतः ।\nसापि चन्द्रकला साध्वी सुप्रीता स्वगृहं गता ७२।\nविचिंत्य वचनं तस्या माधवोऽति त्वरान्वितः ।\nचिंताकुलितचित्तोऽसौ सहसा मंदुरां ययौ ७३।\nतत्र बद्धाञ्जलिर्भूत्वा वैक्रमिर्विक्रमान्वितः ।\nतुरंगमानिति प्राह गुणयुक्तान्महाबलान् ७४।\nमाधव उवाच-\nयूयं सर्वे महात्मानः सर्वलक्षणसंयुताः ।\nसमुद्रपारे मां नेतुं कः शक्नोति तुरङ्गमः ७५।\nअथ ते तुरगाः सर्वे श्रुत्वा तद्वचनं भिया ।\nपरस्परं क्षितिमुखास्तस्थुर्नो नेतुमुद्यताः ७६।\nअथैकस्तुरगस्तत्र समस्तलक्षणैर्युतः ।\nमाधवस्य पुरो गत्वा वाचमेतामुवाच ह ७७।\nअहं भवंतं नेष्यामि सिंधुपारं न संशयः ।\nकिं त्वाकर्णय दुःखानि मदीयानि नृपात्मज ७८।\nअन्यभुक्तावशिष्टं यत्तत्तृणं मम भक्षणम् ।\nग्रंथिकोटिप्रयुक्ताभीरज्जुभिर्मम बंधनम् ७९।\nस्वप्नेऽपि व्रीहयो वीर न दृष्टा बलिना मया ।\nअन्येषामपि भोगानां का कथात्र नृपात्मज ८०।\nगौरवेण विना वीर न सतां विक्रमो भवेत् ।\nजनिष्यति कथं वह्निर्विना काष्ठं घृतादिभिः ८१।\nअहमीदृगिमे सर्वे नानाभूषासमन्विताः ।\nन तु सिंहसमाः श्वानः सर्वाभरणभूषिताः ८२।\nप्रदक्षिणाकारतया सशैलद्वीपसागराः ।\nक्षणमात्रेण पृथिवीं शक्नोमि भूपते प्रभो ८३।\nमाधव उवाच-\nक्षमस्व दोषं सकलं मत्पित्रा विहितं हय ।\nअद्यप्रभृति मुख्योऽसि मंदुराभ्यंतरे मम ८४।\nपरेण दत्तः संतापः सदा तिष्ठति नोत्तमे ।\nसलिलं वह्निसंतप्तं क्षणाच्छीतलतां व्रजेत् ८५।\nस्वमाधुर्यैर्भवेदिक्षुः क्षणमपि हि तृप्तये ।\nइत्युक्त्वा तं नमस्कृत्य तुरंगं नृपनंदनः ८६।\nततः शुभे क्षणे तस्य पृष्ठमारुह्य वाजिनः ।\nप्रचेष्टाख्येन भृत्येन विलंघ्य जलधिं ययौ ८७।\nपुरीं सर्वगुणैर्युक्तां पुरंदरपुरोपमाम् ।\nजगाम माधवो भ्राजन्सौधावलिभिरुज्ज्वलाम् ८८।\nतत्रोपस्थां च युवतीं गंधिनीं माधवो द्विजः ।\nदृष्ट्वास्मितमुखो वाक्यमुवाचेति च कोमलम् ८९।\nवृद्धे मातरहं पार्थो दिनमेकं तवालये ।\nस्थातुमिच्छामि काऽज्ञाते धनवान्माधवाह्वयः ९०।\nआतिथेयी गंधिनी सा तमादायातिथिं ततः ।\nहर्षित्वा स्वगृहं तत्र जगामात्यंतभक्तितः ९१।\nयथोक्तविधिना विप्र तया तस्यार्हणा कृता ।\nमाधवस्तां निशां निन्ये चिंताव्याकुलमानसः ९२।\nअथ प्रभाते विमले गन्धिन्याः पुरतो द्विज ।\nमाधवः सकलं कार्यं कथयामास भूसुरः ९३।\nदेवी सुलोचनायाश्च तस्मिन्नेव दिने शुभे ।\nगन्धादिवासनं कर्म रचयामास सा च तत् ९४।\nश्रुत्वाधिवासनं कर्म राजपुत्र्यास्ततो द्विज ।\nशोकसागरकल्लोल निकरो माधवोऽभवत् ९५।\nयदर्थं राज्यवसतिर्मया त्यक्ता तदिच्छुना ।\nयदर्थं बांधवास्त्यक्ता लंघितश्च महोदधिः ९६।\nअद्यैव तस्या दैवेन भविष्यत्यधिवासनम् ।\nनिष्फलाः सकला एव यावंतो विहिताः श्रमाः ९७।\nकिंतु लोका न जल्पंति माध्व्या मुग्धो गतोऽखिलम् ।\nकोऽपि भग्नोद्यमो न स्यात्प्रज्ञात्वा कार्यनिश्चयम् ९८।\nएतद्विचिंत्य मनसा माधवोऽसौ पुनः पुनः ।\nमालापुष्पादिके कार्यं लिलेख प्रेमवर्णितम् ९९।\nकन्ये माधवनामाहं कुमारो धरणीपतेः ।\nतालध्वजाधिराजस्य विक्रमस्य महात्मनः १०० 7.5.100।\nत्वच्चेटी तत्र काप्यस्ति कन्ये चन्द्रकलाह्वया ।\nतया तवगुणग्रामः कथितो मे पुरा किल १०१।\nत्वद्गुणग्रामसंलग्नचित्तोऽहं निम्नसागरम् ।\nविलङ्घ्य तुरगारूढः समायातः पुरीं तव १०२।\nअधुना मां वरत्वेन वृणु कन्ये सुलोचने ।\nयतः संसारमध्येऽस्मिंस्तवास्मि शरणं गतः १०३।\nयथा गुणवतीं त्वां हि नान्यो जानाति तत्पुमान् १०४।\nसरोजिनीगुणं वेत्ति भृंग एव न दर्दुरः ।\nशुभ्रस्य जलदस्यापि गगनैकस्य नोदयः १०५।\nतथापि न भजेदन्यं विना चन्द्रं कुमुद्वती ।\nअथ तल्लिखनं वीरो मालाकारप्रिया करे १०६।\nस्वर्णांगुलीय सहितं ददौ स विनयो नृपः ।\nपुष्पमालांतरे कृत्वा तं लेखं सांगुलीयकम् १०७।\nराजपुत्री समीपे सा गंधिनी तरसा ययौ ।\nपुष्पमालां बलिं तस्यै दत्वा सा गंधिनी ततः १०८।\nतस्थौ बद्धाञ्जलिर्भूत्वा दूरं गत्वा भिया कियत् ।\nततः सा राजतनया लिखितं सांगुलीयकम् १०९।\nविलोक्य सकलं मूलात्पपाठात्यंतपण्डिता ।\nसापि तत्पृष्ठपत्रे तु तद्योग्यमुत्तरं द्विज ११०।\nअलिखद्विस्मिता कन्या यद्यच्च सर्वमुच्यते ।\nराजपुत्र महाबाहो त्वद्वाक्यमखिलं श्रुतम् १११।\nशृणु सत्तम वाक्यं मे यथोचितमिदं वचः ।\nअद्याधिवासनं कर्म श्वो विवाहो मम ध्रुवम् ११२।\nपितुर्यत्संमतं कार्यं पृथिव्यांकोऽपि नत्यजेत् ।\nकार्ये तु दुःखसाध्ये तु कार्यो नातिश्रमो जनैः ११३।\nकार्येसिद्धे श्रमो न स्यादसिद्धे श्रम एव हि ।\nतथापि शृणु वक्ष्यामि येन प्राप्नोति मां भवान् ११४।\nयदर्थो भवता चैव समुद्रोपि च लंघितः ।\nमया प्रदक्षणी कार्यो वरो विद्याधरो ह्ययम् ११५।\nतत्पुरोऽहं गमिष्यामि नानाभरणभूषिता ।\nवामबाहूर्द्ध्वं कृत्वा च वीरः स्यान्मम संमुखः ११६।\nयेन मां शक्यते नेतुं स मे भर्ता भविष्यति ।\nसत्यं सत्यमिदं सत्यं पत्रेऽस्मिंल्लिखितं मया ११७।\nअन्यथा सुदृढं कार्यं लंघितुं न हि शक्यते ।\nएतद्विलिख्य सा कन्या तस्या एव करे ददौ ११८।\nसापि तत्पत्रमादाय गता माधवसन्निधिम् ।\nतया यल्लिखितं पत्रे तत्पठित्वा तु माधवः ११९।\nभूयोपि लिखितं विप्र लिलेखात्यंतकौतुकैः ।\nत्वया यदुक्तं हे कन्ये धन्ये धन्यकुलोद्भवे १२०।\nतदेव मन्मतं सर्वं कोऽपि नास्त्यत्र संशयः ।\nततस्तु गंधिनी भूयो गत्वा तन्निकटे द्विज १२१।\nददौ सुलोचनायै सा लिखनं सुन्दराक्षरम् ।\nअथ तल्लिखनं ज्ञात्वा कुमारांगी कृतं द्विज १२२।\nबभूवात्यन्तसंहृष्टा विस्मिता च पुनः पुनः ।\nतस्मिन्नसंशयं कार्यं यदासौ स्वीकृतं ददौ १२३।\nतदा किं स्वयमिन्द्रो वा यन्माया माधवः पुमान् ।\nइहलोके परत्रास्ति स्नेहभूमिः पतिः सदा १२४।\nविना संदर्शनेनापि न वरत्वेदृतो मया ।\nइति संचिन्त्य सा साध्वी निःश्वस्य च पुनः पुनः १२५।\nस्नानव्याजाद्गतावासं गन्धिन्याश्च सहालिभिः ।\nहस्ते विधृत्य तां कन्यां गंधिनी सा पुरंध्रिका १२६।\nमाधवं दर्शयामास शयानं मंचकोपरि ।\nतं समालोक्य सा कन्या कंदर्पसदृशं ततः १२७।\nरोमांचितं समस्ताङ्गमुदात्तं पश्यति क्रमात् ।\nतन्नेत्रयुगलं तस्मिन्यत्र यत्र निमज्जति १२८।\nकष्टदृष्ट्या च नान्यत्र तस्मान्नामात्र गच्छति ।\nसाक्षादयं वा कन्दर्पो देवकीनन्दनोऽपि वा १२९।\nशर्वो वा विषयाधीशः साक्षाद्वा पार्वतीपतिः ।\nरूपैरेतैर्जगन्मध्ये मानुषो न हि जायते १३०।\nअनेन स्वामिना जन्मसफलं हरिणीदृशः ।\nमद्भक्तिवशगो भूत्वा विधातात्यंतयत्नतः १३१।\nयदाहं कन्यका जाता तदैनं किं ससर्ज ह ।\nअद्यप्रभृति नाथोऽयं स्वयं नास्त्यत्र संशयः १३२।\nइत्युक्त्वा सा मतिं चक्रे गंतुं निजगृहं प्रति ।\nगन्धिन्युवाच-\nकन्ये युक्तिरियं भद्रे त्वयापि हृदि सेव्यताम् १३३।\nयथा सुमूर्तिः पुरुषो न तथा भाति निन्दया ।\nउल्लासो गात्रभंगश्च मन्ददृष्टिश्च विस्मितम् १३४।\nसर्वाणि विष्णुचिह्नानि निद्रायां मृगलोचने ।\nसंदष्टौष्ठपुटाक्षेपात्प्रोक्तो नोत्तिष्ठति ध्रुवम् १३५।\nशनैः शनैः करं तस्य स्वकराभ्यामदर्शयत् ।\nत्वां द्रष्टुं राजकन्यायाः संधृत्यागमनं शृणु १३६।\nश्रुत्वैतत्सोपि चोत्तस्थौ संभ्रमाक्रांतमानसः ।\nविनयावनतो वाक्यं माधवश्चेत्युवाच ताम् १३७।\nमाधव उवाच-\nकन्ये मज्जन्मसफलं श्रमश्च सफलो मम ।\nत्वच्चारुवदनांभोजं साक्षादेव मयेक्षितम् १३८।\nसकलैर्यौवनैः कन्ये त्वं वरत्वेन मां वृणु ।\nत्वद्योगोस्ति वरो नान्यो मां विना भुवि सुन्दरि १३९।\nसुलोचनोवाच-\nसुगते त्वं मम स्वामी भाग्येन महता भवेः ।\nमया यद्वचनं प्रोक्तं तदेव सुदृढं खलु १४०।\nआज्ञां कुरु महाभाग गच्छामि निजमंदिरम् ।\nमाधव उवाच-\nतिष्ठेति यदि वा वच्मि कन्ये गर्वस्तदा भवेत् १४१।\nगच्छेति वचनं वक्तुं नायाति वदनान्मम ।\nस्वयं विचार्य चार्वंगि यद्युक्तं तद्विधीयताम् १४२।\nसत्येहवचनं तस्मिन्भविष्यसि सुतत्परा ।\nइत्युक्ता तेन सा कन्या हर्षिता स्वगृहं गता १४३।\nतत्रैव माधवस्तस्थौ वृतो बहुपरिच्छदैः ।\nचारुविद्याधर एव स्थितो विद्याधरो वरः १४४।\nतत्रस्थाश्च जनाः सर्वे स्रक्चन्दनविभूषिताः ।\nदिव्यांबरपरीधाना रेजुर्देवगणा इव १४५।\nक्वचिद्गीतं क्वचिन्नृत्यं क्वचित्कोलाहलध्वनिः ।\nक्वचित्केन प्रदीपालिस्तत्पुरे समवर्तत १४६।\nहेषितैः सप्तिवृंदानां हस्तिनां चैव बृंहितैः ।\nहर्षस्वनैश्च पत्रीणां पूरिताः ककुभो दश १४७।\nनानापताकानिवहैर्धवलैर्नृपसद्मभिः ।\nसमंताद्गगनं सर्वं व्याप्तं हि यत्र जैमिने १४८।\nकेऽपि शङ्खान्समादध्मुर्ढक्काडिंडिमझर्झरान् ।\nवादयांचक्रिरे केऽपि मधुकोहलकादिकम् १४९।\nततो युवतयः सर्वाः सरोजकोरकस्तस्था ।\nललितानि सुगीतानि जगुश्चन्द्रनिभाननाः १५० 7.5.150।\nपरस्परं यौवनतो घर्षणच्युतमालया ।\nप्रस्वेदाम्बुगलद्गंधैर्बभौ कन्येव तत्र भूः १५१।\nगंभारीकाष्ठरचितं पीठमारुह्य सुन्दरी ।\nज्ञातिभिर्वेष्टिता याता वरं स्थानं सुलोचना १५२।\nअत्रांतरे विक्रमपुत्र एष शय्योपरिष्टात्किल लब्धनिद्रः ।\nन वेद दैवेन विवाहकार्यं सुलोचनायाश्च सुलोचनायाः १५३।\nविधातृमायाशतमोहितानां कदापि न स्याद्भुवने सुखाय ।\nततः स्वसंकेतविधिं जनोऽयं विस्मृत्य निद्रामभजत्सुखेन १५४।\nवनं परित्यज्य कृशानुभीत्या जलं प्रविष्टा नलिनी सुखार्थम् ।\nसंदह्यते तत्र हिमानलेन यद्यस्य कर्म न तदन्यथा स्यात् १५५।\nवेदादिशास्त्रमखिलं प्रपठंतु लोकाः कुर्वंतु नामक्षितिपालसेवाम् ।\nउग्रं तपः प्रतिदिवं प्रतिसाधयंतु न श्रीस्तथापि च भजत्यतिभाग्यहीनम् १५६।\nमस्तकोपरि तिष्ठंति दुःखानि च सुखानि च ।\nअन्यकाले समायान्ति हठादन्यानि सत्तम १५७।\nनिद्रावंतं समालोक्य माधवं दुःखभागिनम् ।\nप्रचेष्टश्चिंतयामास जानन्संकेतमेतयोः १५८।\nधिगस्त्वमुं राजपुत्रं दैवमायाविमोहितः ।\nविस्मृत्य निजसंकेतं निद्रां संप्राप्य सेवते १५९।\nअसौ दुःखागता कन्या वरस्य निकटेऽधुना ।\nकिं भवेन्नयने तादृक्संकेतं याति निष्फलम् १६०।\nतिष्ठ त्वं वै पापकर्मन्निद्रां संसेव्य मस्तके ।\nमया हयं समारुह्य नेतव्या सा वराङ्गना १६१।\nकन्यारत्नं च रत्नं च मुदा प्राप्नोति दुर्ल्लभम् ।\nतदा किं सेवया कार्यं माधवस्यास्य दुर्मतेः १६२।\nधनार्थं क्रियते सेवा सर्वभावेन भूभुजाम् ।\nतच्चेन्मुदा स्वयं प्राप्तं सेवादुःखेन किं तदा १६३।\nप्रचेष्ट इति संचिंत्य समारुह्य तुरंगमम् ।\nसा राजकन्या यत्रास्ते ययौ तत्र नभः पथा १६४।\nवरं प्रदक्षिणीकृत्य स्मरंती समयं स्वकम् ।\nवामहस्तं समुद्धृत्य तस्थौ विद्याधराग्रतः १६५।\nहस्ते विधृत्य तां कन्यां प्रचेष्टोऽतिजवेन सः ।\nपृष्ठे निवेशयामास सप्तेस्तस्य महाबलः १६६।\nतां राजपुत्रीमादाय पुरीं कांचीं सुशोभनाम् ।\nतामथासौ समालोक्य प्रचेष्टोऽतित्वरान्वितः १६७।\nउवाच प्रवहन्पाणिं नष्टमानससाध्वसः ।\nप्रचेष्ट उवाच-\nसमुद्रांतरतीरस्थां कांचीं नाम पुरीमिमाम् १६८।\nपश्य सर्वत्र विख्यातां जनसर्वसुखप्रदाम् ।\nअत्र माधववीरस्य तस्य विद्याधरस्य वा १६९।\nकस्यापि च भयं नास्ति पश्य चन्द्रनिभानने ।\nमच्चित्तेंधनसंलग्नां कामानलशिखावलिम् १७०।\nकुचकुंभकरैः सिद्धं निर्वाणं देहि सुंदरि ।\nत्वच्चारुमुखपद्मेऽस्मिन्मन्मुखभ्रमरोऽधुना १७१।\nइच्छेत्पातुं मधून्यत्र काऽज्ञाते तिष्ठति प्रिये ।\nत्वच्चारुगात्रसंस्पर्शाच्छरैस्तुदति मां स्मरः १७२।\nत्राहि त्राहि प्रिये त्राहि तवास्मि शरणं गतः ।\nइति ब्रुवंतं तं मूढमभिवीक्ष्य वरांगना १७३।\nशोकाग्नितप्तसर्वाङ्गी चिंतयामास चेतसा ।\nअयं मूढो दुष्टचेष्टः प्रचेष्टो नाम वेधसा १७४।\nलिखितः किं ललाटे मे यन्मया हा हतास्म्यहम् ।\nक्व माता क्व च मे तातः क्व च विद्याधरो वरः १७५।\nअनेनाहं समानीता धिगस्तु घटनां विधेः ।\nअलं लोकाः प्रकुर्वंति गर्वं जगति सर्वदा १७६।\nवेत्ति च्छेतुं गर्ववृक्षं विधाता घटनासिना ।\nतथापि विपदे धैर्यं निर्भयत्वं च तत्परम् १७७।\nउपायाश्चेति चत्वारः प्रशस्या दीर्घदर्शिभिः ।\nइत्यालोक्य हृदा कन्या वचोभिः कोमलाक्षरैः १७८।\nप्रचेष्टं प्रत्युवाचासौ सर्वकार्यविचक्षणा ।\nसुलोचनोवाच।\nदृढं कुरु मनो वीर कन्याहमविवाहिता १७९।\nमां समालिङ्ग्य मोहेन कथं यास्यसि दुर्मते ।\nशास्त्रोक्तविधिना वीर विवाहेन गृहाण माम् १८०।\nतव सेवां करिष्यामि दासीवत्कोऽत्र संशयः ।\nत्वं मे प्राणाश्च मित्रश्च भूषणं बांधवस्तथा १८१।\nअनन्यगतयो नार्यो भवान्नीतिमवैति किम् ।\nविवाहयोग्यवस्तूनि विवाहार्थं समानय १८२।\nमत्पाणिग्रहणं शीघ्रं कुरु जाड्यंगृहीति च ।\nअंतर्दृढं बहिः श्लक्ष्णं बदरीफलवद्वचः १८३।\nआकर्ण्य तस्या मूढोऽसौ परमां प्रीतिमाययौ ।\nतुरंगमं च तां कन्यां संस्थाप्यैकत्र दुर्मतिः १८४।\nकरकंकणमादाय तस्यास्तत्पुरमाययौ ।\nततः सा चिंतयामास विधिं नूनं प्रशस्यतम् १८५।\nयत आवां परित्यज्य मूढोऽसौ हर्षितो ययौ ।\nकिं कर्तव्यं क्व गंतव्यं क्व स्थातव्यं मयाधुना १८६।\nअतिसंकटकार्येस्मिन्निस्तारो मे भवेत्कथम् ।\nयदाहमत्र तिष्ठमि किं वदिष्यंति ते तदा १८७।\nपुण्यतीर्थं समासाद्य परत्र जन्मकाम्यया ।\nपंचतां प्रतियास्यामि सापि श्रेयस्करी यतः १८८।\nमद्वियोगादयं मूढो न विद्याधर माधवौ ।\nजीविष्यंति त्रयोप्येते क्षणमात्रमपि स्मरन् १८९।\nमयि स्थितायामेतेषां भवेज्जीवनरक्षणम् ।\nमृतायामपि यास्यंति त्रयोऽप्येते तु पंचताम् १९०।\nमामुद्दिश्य यदा प्राणाः यक्ष्यंते तेऽत्र मे जनाः ।\nभविष्यामि तदा नूनमहं तद्वधभागिनी १९१।\nइदानीं पुण्यतीर्थेषु यष्टव्यो भगवान्हरिः ।\nतस्मिन्प्रसन्ने भद्रं मे सर्वमेव भविष्यति १९२।\nप्राणेषु च विनष्टेषु सर्वमेव विनश्यति ।\nतेषु स्थितेषु सकलं स्तोकस्तोकेन सिध्यति १९३।\nनिशावशिष्टा नलिनी हिमाकरे दूरीकृते चण्डकरेण भास्वता ।\nसुगन्धपुष्पप्रकरोऽतिसुंदरी नाप्नोति किं भृंगवरस्य संगमम् १९४।\nहृदा विचिंत्येति वरांगना सा सप्तिं समारुह्य महाजवं तम् ।\nतप्तुं तपः सागरविष्णुपत्न्योर्जगाम विज्ञोत्तमसंगमाय १९५।\nतस्मिन्क्षेत्रवरे पुण्ये गङ्गासागरसंगमे ।\nवसेद्राजा सुषेणाख्यः सोमवंशसमुद्भवः १९६।\nगंतुं तस्य सभां राज्ञश्चेतसा सा व्यचिंतयत् ।\nमया युवत्या कर्तव्यं कथं भूपालदर्शनम् १९७।\nअधिवासनसूत्राणि सदूर्वाणि भुजे मम ।\nकन्याहं तुरगारूढा युवती संगवर्जिता १९८।\nचारित्रं मामकं नूनं मनोविस्मयकारकम् ।\nआत्मानं गोपयित्वाहं यास्यामि नृपतेः सभाम् १९९।\nइन्द्रजालप्रभावेण सा भूत्वा पुरुषाकृतिः ।\nप्रविवेश सभां राज्ञः सुधर्मामिव जैमिने २०० 7.5.200।\nतं सपन्नमिवायांतं शक्तिहस्तं हयासनम् ।\nस्वयं पप्रच्छ भूपालः कस्त्वं कुत इहागतः २०१।\nतस्यैतद्वचनं श्रुत्वा सा कन्या पुरुषाकृतिः ।\nप्रणम्योवाच राजानं सुहृदं सज्जनाश्रयम् २०२।\nदेव वीरवरो नाम पुत्रोऽहं पृथिवीपतेः ।\nवर्तनाय समायातस्त्वद्राज्यं प्रति संप्रति २०३।\nयद्यत्कार्यमसाध्यं स्यात्तदेव साधयाम्यहम् ।\nमयि स्थिते न मद्भर्त्तुः कुत्रापि स्यात्पराजयः २०४।\nइति श्रीपद्मपुराणे क्रियायोगसारे वीरवरप्रदर्शोनाम पंचमोऽध्यायः ५ ।"
  }
]
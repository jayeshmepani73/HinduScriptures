[
  {
    "text": "जैमिनिरुवाच-\nभूय एव गुरो ब्रूहि गङ्गामाहात्म्यमुत्तमम् ।\nगङ्गाकथामृतं पातुं माधुर्यात्पुनरिष्यते १।\nव्यास उवाच-\nतदप्यहं ब्रवीमि त्वां गङ्गाभक्तो यतो भवान् ।\nतौ पादौ सफलौ नॄणां जाह्नवीतटगामिनौ २।\nगङ्गाकल्लोलनिनदश्राविणौ श्रवणौ च तौ ।\nसा जिह्वा या च जानाति स्वादुभेदं तदंभसः ३।\nते नेत्रे जाह्नवी चारुतरंगदर्शने च ते ।\nतल्ललाटमिति प्रोक्तं गङ्गामृत्पुण्ड्रधारि यत् ४।\nतौ हस्तौ जाह्नवी तीरे हरि पूजापरायणौ ।\nशरीरं सफलं तच्च विमले जाह्नवी जले ५।\nपतितं तद्द्विजश्रेष्ठ चतुर्वर्गफलप्रदम् ।\nस्वर्गस्थाः पितरः सर्वे गच्छंतो जाह्नवीतटे ६।\nसंदृश्य हृष्टाः शंसंति वदंत इति जैमिने ।\nतत्पुण्यं कृतमस्माभिः सद्गतिप्राप्तये पुरा ७।\nभविष्यत्यक्षयं तच्च यतः पुत्रोऽयमीदृशः ।\nअनेन गाङ्गैः सलिलैर्वयं संप्रति तर्पिताः ८।\nयास्यामः परमं धाम दुर्ल्लभं यत्सुरैरपि ।\nगङ्गायां यानि द्रव्याणि दास्यत्यस्माकमात्मजः ९।\nअस्मभ्यं तानि सर्वाणि भविष्यंत्यक्षयाणि वै ।\nनरकस्थाश्च पितरः सर्वदुःखसमन्विताः १०।\nवदंतीति सुतं दृष्ट्वा गच्छंतं जाह्नवीतटम् ।\nकृतानि यानि पापानि नरकक्लेशदानि वै ११।\nयास्यंति संक्षयं तानि पुत्रस्यापि प्रसादतः ।\nविमुक्ता नरकक्लेशैर्वयं सर्वे सुदुःसहैः १२।\nअथ पुत्रप्रसादेन यास्यामः परमां गतिम् ।\nयात्रां विधाय यो मर्त्यो गृहं मोहान्निवर्तते १३।\nनिराशाः पितरस्तस्य यांति सर्वे यथा गताः ।\nआमिषं मैथुनं चैव दोलामश्वं गजं तथा १४।\nउपानहं चातपत्रं गंगायात्रासु वर्जयेत् ।\nअध्वश्रमोद्भवं दुःखं दुष्करं न हि मन्यते १५।\nगृहे पद्मसुखं तत्र गङ्गास्नाने स्मरेन्न च ।\nअसत्यभाषणं चैव पाखंडसंगमेव च १६।\nद्विर्भोजनं च कलहं गंगायात्रासु वर्जयेत् ।\nपरनिंदां च लोभं च गर्वं च क्रोधमत्सरौ १७।\nअत्यंतहास्यशोकं च गंगायात्रासु वर्जयेत् ।\nमंचसुप्तमिवात्मानं चिंतयेद्भूमिशायिनम् १८।\nगंगानाम सुनामानि वदेद्गच्छञ्जनः पथि ।\nमाहात्म्यं जाह्नवी देव्याः सर्वपापप्रणाशनम् १९।\nसुखदं मोक्षदं चैव कथयन्पथि गच्छति ।\nगङ्गे देवि जगन्मातर्देहि संदर्शनं मम २०।\nवचोभिः कोमलैरेभिः कुर्याच्छ्रमनिवारणम् ।\nहा कथं सदनं त्यक्तमागतं वा कथं मया २१।\nश्रमैरिति वदेद्यस्तु संपूर्णं तत्फलं नहि ।\nक्व पर्यंङ्कः क्व मे पत्नी क्व च मे च सुहृद्गृहम् २२।\nस्वपामि प्रांतरे भूमौ कथं वाहं समागतः ।\nधनधान्यादिवस्तूनां का गतिर्वा गृहे मम २३।\nकियद्भिर्दिवसैर्भूयो गमिष्याम्यहमालयम् ।\nइति चिंताकुला ये च पथि गच्छंति मानवाः २४।\nगंगास्नानफलं तेषां संपूर्णं न भवेद्द्विज ।\nगङ्गे गंतुं प्रतीतीरे यात्रेयं विहिता तव २५।\nनिर्विघ्नां सिद्धिमाप्नोमि त्वत्प्रसादात्सरिद्वरे ।\nइमं मंत्रं समुच्चार्य यात्राकाले विशेषतः २६।\nहर्षितो निलयाद्गच्छेद्वैष्णवैः सह जैमिने ।\nनातिवेगेन गंतव्यं न तथा च शनैः शनैः २७।\nगङ्गायात्रासु कर्त्तव्यं नान्यत्कर्म विचक्षणैः ।\nगंगातीरे प्रयागे तु वाणिज्यप्रमुखानि च २८।\nकार्याणि कुरुते यस्तु तत्पुण्यार्द्धं विनश्यति ।\nजन्मजन्मार्जितं पापं स्वल्पं वा यदि वा बहु २९।\nगंगादेवीप्रसादेन सर्वं मे यास्यति क्षयम् ।\nइत्युक्त्वा परमप्रीतः प्राज्ञो गङ्गातटं व्रजेत् ३०।\nदृष्ट्वा च मातरं गङ्गामिमं मंत्रमुदीरयेत् ।\nअद्य मे सफलं जन्म जीवितं च सुजीवितम् ३१।\nसाक्षाद्ब्रह्मस्वरूपां त्वामपश्यमिति चक्षुषा ।\nदेवि त्वद्दर्शनादेव महापातकिनो मम ३२।\nविनष्टमभवत्पापं जन्मकोटिसमुद्भवम् ।\nइत्युक्त्वा सकलं देहं निपात्य पृथिवीतले ३३।\nप्रणमेज्जाह्नवीं देवीं भक्तिभावसमन्वितः ।\nततः स्रोतःसमीपे च बद्धाञ्जलिरिमं पुनः ३४।\nपठेन्मंत्रं भक्तिभावैः सुप्रीतो द्विजसत्तम ।\nगंगे देवि जगद्धात्रि पादाभ्यां सलिलं तव ३५।\nस्पृशामीत्यपराधं मे प्रसन्ना क्षंतुमर्हसि ।\nस्वर्गारोहणसोपानं त्वदीयमुदकं शुभे ३६।\nअतः स्पृशामि पादाभ्यां गंगे देवि नमो नमः ।\nततस्तु मस्तके धृत्वा गांगेयं वारि भक्तितः ३७।\nस्नानार्थं प्रविशेत्स्रोतः प्राज्ञो गंगेति कीर्तयन् ।\nत्वत्कर्दमैरतिस्निग्धैः सर्वपापप्रणाशनैः ३८।\nमया संलिप्यते गात्रं मातर्मे हर पातकम् ।\nगङ्गाकर्दमलिप्ताङ्गो गङ्गागङ्गेति कीर्तयन् ३९।\nसर्वकल्मषनाशिन्यां गङ्गायां स्नानमाचरेत् ।\nभूयः पूर्वोक्तमन्त्रेण गृहीत्वा मृत्तिकां ततः ४०।\nवक्ष्यमाणेन मन्त्रेण गृहीत्वा मृत्तिकां पुनः ।\nवक्ष्यमाणेन मंत्रेण भक्तितः स्नानमाचरेत् ४१।\nब्रह्मस्वरूपे हे गङ्गे स्नानमाचर्यते मया ।\nत्वदीये निर्मले तोये यथोक्तफलदा भव ४२।\nततो निजेच्छया विप्र गङ्गायां लोकमातरि ।\nस्नानं समाचरेत्प्राज्ञो गङ्गानारायणं स्मरन् ४३।\nएवं स्नात्वा तु गङ्गायां गात्रं वस्त्रेण मार्जयेत् ।\nपरिधेयांबरांबूनि गङ्गास्रोतसि न त्यजेत् ४४।\nन दंतधावनं कुर्याद्गङ्गागर्भे विचक्षणः ।\nकुर्याच्चेन्मोहतः पुण्यं न गङ्गास्नानजं लभेत् ४५।\nप्रभातेऽन्यत्र तां कृत्वा दंतकाष्ठादिकक्रियाम् ।\nरात्रिवासं परित्यज्य गङ्गायां स्नानमाचरेत् ४६।\nबाह्यभूमिमगत्वा यो गङ्गायां स्नानमाचरेत् ।\nगङ्गास्नानफलं सोऽपि संपूर्णं च लभेन्नहि ४७।\nस्नात्वा च गङ्गामृत्पुंड्रं स्थाने स्थाने नयेद्बुधः ।\nततः स्थिरमनाः कुर्याद्विधिना तर्पणादिकम् ४८।\nगाङ्गेयैरुदकैर्यस्तु कुरुते पितृतर्पणम् ।\nपितरस्तस्य तृप्यंति वर्षकोटिशतावधि ४९।\nगङ्गायां कुरुते यस्तु पितृश्राद्धं द्विजोत्तम ।\nपितरस्तस्य तिष्ठंति संतुष्टास्त्रिदशालयम् ५० 7.9.50।\nसमाप्य स्नानकर्माणि गङ्गायां समुपोषितः ।\nदानं देवार्चनं चैव जयोऽन्याश्च क्रियास्तथा ।\nकृतास्तु यास्तु गङ्गायां क्षयस्तासां न विद्यते ५१।\nसमाप्य स्नानकर्माणि गंगायां समुपोषितः ।\nकृतपंचमहायज्ञो गंगापूजां समाचरेत् ५२।\nगंगायाः प्रतिमां देव्याः श्रीविष्णोः प्रतिमां तथा ।\nनालिकेरोदकैर्दिव्यैः स्नापयेद्भक्तितो बुधः ५३।\nजाह्नवीप्रतिमाभावान्नालिकेरोदकानि वै ।\nनिक्षिपेज्जाह्नवीतोये जाह्नवीं हृदि संस्मरन् ५४।\nदिव्यैर्गंधैश्च दीपैश्च घृतपूर्णसमुज्ज्वलैः ।\nधूपैः सुवासितैश्चैव नानापुष्पमनोहरैः ५५।\nनानाफलैः सुपक्वैश्च नैवेद्यैरुत्तमास्तथा ।\nपाद्यार्घाचमनीयैश्च तांबूलैः खादिरान्वितैः ५६।\nअन्यैरप्युपहारैश्च विशिष्टैर्निजभक्तितः ।\nस्तवैर्नाना च नैवेद्यैर्गङ्गां विष्णुं च पूजयेत् ५७।\nततः संपूजितां देवीं विष्णुं च परमेश्वरम् ।\nअंगप्रदक्षिणां कुर्याद्भक्त्या वारत्रयं बुधः ५८।\nअथ स्थित्वा निराहारोऽपरेहनि सरिद्वरे ।\nभोक्ष्यामि जह्नुतनये शरणं मे भवानघे ५९।\nएवं संकल्प्य मतिमान्कर्मणा मनसा गिरा ।\nरात्रौ जागरणं कुर्याज्जितनिद्रो ऽतिहर्षितः ६०।\nअशक्त्या च द्विजश्रेष्ठ फलाहारो भवेदधः ।\nअन्नमात्रं न भुंजीत न च कुर्याद्धि भोजनम् ६१।\nप्रातर्गङ्गां च विष्णुं च पुनरभ्यर्च्य जैमिने ।\nविप्राय दक्षिणां दद्याद्विभवस्यानुरूपतः ६२।\nअर्चनं जागरं चैव यत्कृतं पुरतस्तव ।\nअच्छिद्रमस्तु तत्सर्वं त्वत्प्रसादात्सरिद्वरे ६३।\nइत्युक्त्वा तां नमस्कृत्य कृतनित्यक्रियो द्विजः ।\nततः सबंधुभिः सार्द्धं पारणं स्वयमाचरेत् ६४।\nतीर्थोपवासमेवं यः कुरुते जाह्नवीतटे ।\nतस्य पुण्यफलं वत्स वदतो मे निशामय ६५।\nजन्मांतरार्जितैः पापैर्विमुक्तो विष्णुरूपधृक् ।\nविष्णोः पुरं समासाद्य विष्णुना सह मोदते ६६।\nकल्पकोटिसहस्राणि कल्पकोटिशतानि च ।\nस्थित्वा विष्णुपुरं सर्वं सुखं भुंक्ते सुदुर्ल्लभम् ६७।\nततो नारायणादेशाद्ब्रह्मलोकं स गच्छति ।\nब्रह्मलोके सुखं भुंक्ते दुर्ल्लभं यत्सुरैरपि ६८।\nतावत्कालं ब्रह्मलोके स्थित्वा ब्रह्मक्षयात्ततः ।\nमहादेवं ततो गच्छेद्रथमारुह्य शोभनम् ६९।\nसुखं नानाविधं तत्र भुङ्क्तेऽत्यन्तसुदुर्ल्लभम् ।\nगाणपत्यमवाप्नोति किमन्यैर्बहुभाषितैः ७०।\nतावत्कालं शिवपुरे स्थित्वा वै पुण्यवान्नरः ।\nइन्द्रलोकं ततो गच्छेद्द्वितीय इव वासवः ७१।\nतेन पुण्यात्मना सार्द्धं वसेदेकासने ततः ।\nतत्र भुक्त्वाखिलान्कामान्कल्पकोटिशतावधि ७२।\nसूर्यलोकं ततो गच्छेद्द्वितीय इव चन्द्रमाः ।\nतत्रामृतानि भुक्त्वा वै चिरं चन्द्रस्य सन्निधौ ७३।\nपुनरागत्य पृथिवीं चक्रवर्ती नृपो भवेत् ।\nपालयित्वा चिरं पृथ्वीं जित्वा वै सकलान्रिपून् ७४।\nआयुषोंऽते च गङ्गायां सुखं मृत्युमवाप्नुयात् ।\nभूयः स एवमारुह्य विमानं सुमहायशाः ७५।\nपुरं भगवतो याति दैवतैरपि दुर्ल्लभम् ।\nतत्र भुक्त्वाखिलान्भोगान्मन्वंतरचतुष्टयम् ७६।\nपरमं ज्ञानमासाद्य दुर्ल्लभं मोक्षमाप्नुयात् ।\nजाह्नवीतीरयात्रायां दैवाद्यस्य भवेत्पथि ७७।\nपंचता सोऽपि परमं धाम गच्छेन्न संशयः ।\nसत्यधर्मो नाम राजा धार्मिकश्च प्रियंवदः ७८।\nत्रेताद्वापरसंधौ च बभूव क्षितिमण्डले ।\nविजया नाम महिषी तस्य भूमिपतेरभूत् ७९।\nसुंदरी शीलयुक्ता सा पतिसेवापरायणा ।\nसप्तवर्षसहस्राणि भुक्त्वा वसुमतीमिमाम् ८०।\nकदाचित्प्राप्तकालोऽसौ सदारः पंचतां गतः ।\nततो यमभटैर्बद्धौ दंपती तौ भयंकरौ ८१।\nदुःखप्रदेन मार्गेण जग्मतुर्यममंदिरम् ।\nतौ दृष्ट्वा धर्मराजोऽपि चित्रगुप्तमुवाच ह ८२।\nएतयोः सर्वकर्माणि चित्रगुप्त विचारय ।\nतेनाज्ञप्तश्चित्रगुप्तस्तयोः कर्माणि जैमिने ८३।\nमूलाद्विचारयामास प्राह चेति कृताञ्जलि ।\nचित्रगुप्त उवाच-\nएतयोः सकलं कर्म शृणु राजन्वदाम्यहम् ८४।\nशुभं वाप्यशुभं कर्म यदेताभ्यां कृतं भुवि ।\nकिंचिदस्या नयोपायं वदामि तदहं शृणु ८५।\nएकादा त्रासितो व्याघ्रैः कश्चिदेको मृगः प्रभो ।\nवनाज्जीवनरक्षार्थमागतोऽस्य सभां प्रति ८६।\nतमायांतं समालोक्य भूयोऽयं प्राप्तकौतुकः ।\nजघने स्वयमुत्थाय खड्गेन तरसा मृगम् ८७।\nजघान ह मृगं राजा शरणागतमप्यमुम् ।\nतस्मात्सदारोभूपोऽयं दंडनीयस्त्वया प्रभो ८८।\nयावंति तस्य रोमाणि संस्थितानि कलेवरे ।\nमन्वंतरसहस्राणि मन्वंतरशतानि च ८९।\nकोटिकोटिकुलैर्युक्ता नारकी स्यान्न संशयः ।\nशरणागतरक्षां यः प्राणैरपि धनैरपि ९०।\nकुरुते यो नरो ज्ञानी तस्य पुण्यं निशामय ।\nसर्वपापैर्विनिर्मुक्तो ब्रह्महत्यामुखैरपि ९१।\nआयुषोऽन्ते व्रजेन्मोक्षं योगिनामपि दुर्ल्लभम् ।\nयमाज्ञया ततो दूतैः सदारोऽसौ महीपतिः ९२।\nअसिपत्रवने घोरे स्थापितोऽत्यंतदुःखदे ।\nअसितुल्यानि पत्राणि यतस्तेषां च शाखिनाम् ९३।\nअसिपत्रवनं प्राहुरतस्तद्वै मनीषिणः ।\nस्थित्वासिपत्रविपिने युगकोटिशतानि च ९४।\nसदारो नरकं भेजे व्याघ्रभक्ष्याह्वयं ततः ।\nनिरयं तं प्रविशति सर्वोपद्रवसंयुतम् ९५।\nभवेच्च भक्ष्यो व्याघ्रेण व्याघ्रभक्ष्यस्ततः स्मृतः ।\nयुगकोटिसहस्राणि स्थित्वा तत्र स भूपतिः ९६।\nसदारोऽजनि पापांते भेकयोनिं गतः क्षितौ ।\nजातिस्मरौ ततस्तौ तु भेकीभेकौ सुदुःखितौ ९७।\nतीरे तस्थतुरेकस्मिन्सततं कीटभोजिनौ ।\nअथैकदा तेन पथा पुण्याहं प्राप्य मानवाः ९८।\nगच्छंति जाह्नवीतीरं तांस्तौ ददृशतुर्द्विज ।\nभेक उवाच-\nवर्षाभ्वि मोहाद्यत्सर्वं पापं कर्म कृतं मया ९९।\nअद्यापि कर्मणा तेन दुःखमावां न मुंचति ।\nत्यक्त्वा शरीरं गंगायां मुक्ताः स्युः पापिनोऽपि च १०० 7.9.100।\nतथाप्येवं विधं दुःखमनुभूयावहे कथम् ।\nगंगायां त्यक्तुमिच्छामि संप्रत्येतत्कलेवरम् १०१।\nका युक्तिर्ब्रूहि तां कांते तितीर्षुर्दुःखसागरम् ।\nवर्षाभ्वी तद्वचः श्रुत्वा प्राहेति विनयान्विता १०२।\nवर्षाभ्व्युवाच-\nदुःखं न शक्यते सोढुं स्वामिन्नेतद् द्रुतं कुरु ।\nततस्तौ दंपती विप्र स्मृत्वा गंगां शुभप्रदाम् १०३।\nसहसा चक्रतुर्यात्रां मरणायोपहर्षितौ ।\nअथैतौ पथि गच्छंतौ चिरकालं बुभुक्षितौ १०४।\nअपश्यत्पापकृत्क्ष्वेडः कालसर्पो भयंकरः ।\nकालसर्प्प उवाच-\nदर्दुरौ पापिनौ येथाः प्राप्तकालौ युवां ततः १०५।\nअथ नूनं भक्षितव्यौ क्षुधितेन मया युवाम् ।\nततस्तावतिसंत्रस्तौ दंपती दुःखभागिनौ १०६।\nइत्यूचतुर्वचो भक्त्या कालसर्पं पुरोगतम् ।\nनास्ति मृत्युभयं सर्प स्वल्पमप्यावयोर्हृदि १०७।\nअहमासं पुरा राजा सत्यधर्माह्वयः क्षितौ ।\nइयं च विजया नाम महिषी संस्थिता मम १०८।\nमया दुरात्मना मोहान्नितः शरणं गतः ?।\nतेनैव कर्मणा भुक्तं चिरं दुःखं यमालये १०९।\nभोक्तुं स्वकर्मणः शेषं भेकयोनौ स्त्रिया सह ।\nसोऽहं यातोऽस्मि पापेन कृतं कर्म न मुंचति ११०।\nसत्यमावां जिगमिषू परमं धाम पन्नग ।\nव्रजावो जाह्नवीतीरं शरीरत्यागहेतवे १११।\nत्यजाविवेकतां सर्प नरकक्लेशदायिनीम् ।\nआवां संखाद्य भवतो भविष्यति सुखं कियत् ११२।\nआवयोर्हृदये विष्णुस्तवापि हृदये हरिः ।\nअतएव त्वया सार्द्धं शत्रुता का भुजंगम ११३।\nप्राणिहिंसा न कर्तव्या कदापि च विचक्षणैः ।\nक्रियतेऽपि च तद्धिंसां विदधाति स्वयं विधिः ११४।\nआयुः पुत्राश्च दाराश्च संपदश्च यशांसि च ।\nहिंसां दत्वा मनुष्याणां हरेद्दुष्टो विधिः स्वयम् ११५।\nकिं जपैः किं तपोभिर्वा किं दानैः किमु चाध्वरैः ।\nहिंसेति वर्णद्वितयं यस्यास्ति हृदये सदा ११६।\nयः प्राणिहिंसको मर्त्यः स एव हरिहिंसकः ।\nसर्वप्राणिशरीरस्थो भगवान्कमलापतिः ११७।\nआत्मानं बहुधा सृष्ट्वा भगवान्भूतभावनः ।\nसंसारकौतुकागारे क्रीडेच्छिशुरिव स्वयम् ११८।\nशरीरिणः शरीरं हि निलयः परमात्मनः ।\nपरमात्मा स्वयं विष्णुरतो हिंसां विवर्जयेत् ११९।\nपरप्राणविनाशेन चात्मतुष्टिर्विधीयते १२०।\nक्षणं स्यादात्मनस्तुष्टिरन्यस्य प्राणसंक्षयः ।\nचरित्रमेतल्लोकानामत्यद्भुतमिव क्षितौ १२१।\nआत्मतृप्तिं प्रकुर्वंति परं हत्वातियत्नतः ।\nधीमान्नात्मपरिज्ञानं कदाचित्कुरुते नहि १२२।\nअहं विष्णुरसौविष्णुरिति चेतसि भावयेत् ।\nपरदुःखेन यो दुःखी सुखी यश्च परश्रिया १२३।\nसंसारेऽस्मिन्स विज्ञेयः साक्षादेव हरिः स्वयम् ।\nधिगस्तु तत्सुखं नॄणां मोहवंचितचेतसाम् १२४।\nपरहिंसाविधानेन सुखं यत्स्याद्भुजंगम ।\nसुखानि वापि दुःखानि दीयंते यानि जंतवे १२५।\nअचिरेणैव तानि स्म लभंते भुवि मानवाः ।\nतस्माद्धिंसां परित्यज्य भुजंगम सुखी भव १२६।\nत्वयि प्रसन्ने गच्छावः पारं दुःखमहोदधेः ।\nसर्प उवाच-\nयदा स्यात्परहिंसायां नूनं मे नातिपातकम् १२७।\nतदा कथमहो सृष्टै वेधसा भक्ष्यभक्षकौ ।\nपरहिंसा न कर्तव्या सत्यमेतत्त्वयोदितम् १२८।\nकिंतु सर्वेषु भक्ष्येषु हिंसा संभाव्यते नहि ।\nनारायणो विश्वरूपः सत्यमेतन्न संशयः १२९।\nभक्ष्यभक्षकसंयुक्तं स्वयमेव ससर्ज ह ।\nसृजति स्वयमात्मानमात्मानं रक्षति स्वयम् १३०।\nआत्मानं स्वयमेवात्ति सृष्टिरेवंविधा हरेः ।\nशक्तोऽहं किं युवां हंतुं कालरूपी स्वयं विधिः १३१।\nसंप्रति प्रेषयामास कार्येस्मिन्मां स्वयं हरिः ।\nयुवां ससर्ज यो देवो यश्च रक्षति वां सदा १३२।\nकालरूपी स एवाद्य हंति हेतुं विधाय माम् ।\nव्यास उवाच-।\nततस्तेन भुजंगेन भक्षितौ तौ च दंपती १३३।\nगङ्गा गंगेति जल्पंतौ महत्या क्षुधया पथि ।\nजाह्नवीतीरयात्रायां पादेपादे जनाविमौ १३४।\nअश्वमेधाख्य यज्ञानां प्राप्तवंतौ महाफलम् ।\nतस्मादेनौ महात्मानौ बह्वश्वमेधधारिणौ १३५।\nएतयोः सदृशो नास्ति शतक्रतुरहं यतः ।\nनिजाधिकारेणैवान्यमवलंब्य पुरंदरः १३६।\nअर्घ्यहस्तः पादचारी वृतो देवैः समाययौ ।\nअथ रम्भोर्वशी चैव सुंदर्योऽन्याश्च हर्षिताः १३७।\nअन्योन्यं कथयामासुर्निजयौवनगर्विताः ।\nअयं पुण्यात्मनां श्रेष्ठो रसज्ञोऽत्यंतसुन्दरः १३८।\nआयातोऽमुं करिष्यामि स्ववशं सेवितैः स्वकैः ।\nकाचित्कांचिद्वदत्येतज्जानामि सकलां कलाम् १३९।\nअतएव भविष्यामि कांताहमस्य भूपतेः ।\nकाचित्कांचिदिति ब्रूयात्ते शक्रोपि वशो मम १४०।\nकिमत्र चित्रं वशगो भूपालोऽयं भविष्यति १४१।\nभर्त्ता ममायं च पतिर्ममायं स्वामी ममायं मम नाथ एषः ।\nइतीव सर्वाः परमप्रमोदैर्वदंति नार्योखिलसद्गुणज्ञाः १४२।\nउच्चावचं विप्र निशम्य तासां जगाद काचिद्गुणिनी रसज्ञा ।\nसौदास्यकांतां नृपतिः स्वयं यां भजत्ययं किं कलहेन नार्यः १४३।\nसुन्दर्य्यस्तास्ततः सर्वाः संत्यज्य कलहं द्विज ।\nआजग्मुर्हृदयोत्साहैः सर्वाभरणभूषिताः १४४।\nअथ तं नृपतिश्रेष्ठ सदारं गतकल्मषम् ।\nपाद्याद्यैः पूजयामासुः प्राहेति च पुरंदरः १४५।\nरथे निवेशयामास पुष्पके स्त्रीसमन्वितम् ।\nभेरीमृदंगमधुरी डिंडिमानकनिःस्वनैः १४६।\nकरकं कणनादैश्च करतालस्वनैस्तथा ।\nजयशब्दैश्च देवानां नाकः शब्दमयोऽभवत् १४७।\nदेवाङ्गना चारुहस्त श्वेतचामरमारुतैः ।\nवीजितः सरथारूढः सदारस्त्रिदिवं ययौ १४८।\nततः शक्रः स्वयं तस्मै सत्यधर्माय भूभुजे ।\nदत्तवान्निजासनार्द्धं शुभो वै क्षयशंकया १४९।\nशक्रेण सह भूपोऽसौ वसन्नेकासने सदा ।\nशक्रत्वमकरोत्स्वर्गे केशवस्यानुकंपया १५० 7.9.150।\nयुगकोटिसहस्राणि दिवि भुक्त्वाखिलं सुखम् ।\nरथमारुह्यवैकुंठं ययौ भगवदाज्ञया १५१।\nतत्र मन्वंतरं भुक्त्वा सर्वभोगमनोरमम् ।\nपरमं ज्ञानमासाद्या सदारो मोक्षमाप्तवान् १५२।\nजाह्नवीतीरयात्रायां शरीरं त्यजतः पथि ।\nफलमेवंविधं विप्र मया सर्वं प्रकीर्तितम् १५३।\nजाह्नवीतीरगमने मुनिभिस्तत्वदर्शिभिः ।\nन कालनियमः प्रोक्तो नारदाद्यैर्महर्षिभिः १५४।\nयदायदा द्विजश्रेष्ठ गङ्गायां स्नानमाचरेत् ।\nतदातदाऽक्षयं पुण्यं लभते मानवो ध्रुवम् १५५।\nगंगा सर्वाणि पापानि नाशयंतीति निश्चयः ।\nकुर्यात्पुनःपुनः पापं न च गंगा पुनाति तम् १५६।\nपापबुद्धिं परित्यज्य गंगायां लोकमातरि ।\nस्नानं कुरुत हे लोका यदि सद्गतिमिच्छथ १५७।\nयत्पुण्यं गंगास्नानात्तु मानवानां भवेद्दिवज ।\nतत्पुण्यं प्राप्यते विप्र कर्मभिः कैः सुदुस्तरैः १५८।\nआसाराणां भूमिरेणोः संख्यां कर्तुं तु शक्यते ।\nभागीरथीगुणास्ते न शक्या वक्तुं न च द्विज १५९।\nविचार्य सर्वशास्त्राणि त्वदीयानि मयोच्यते ।\nगंगांभसि सकृत्स्नात्वा मोक्षमाप्नोति मानवः १६०।\nस्नानं कूपजलेऽपि यस्तु कुरुते गंगां विचिंत्य प्रभुं देवानां सकलार्त्तशोकदुरितत्रासौघविध्वंसिनीम् ।\nमुक्तः सोऽपि समस्तपातकचयैर्गोविप्रहत्यादिभिर्गच्छेद्विष्णुपुरं समस्तसुखदं गंगाप्रसादाद्दिवज १६१।\nइति श्रीपद्मपुराणे क्रियायोगसारे गंगामाहात्म्ये नवमोऽध्यायः ९ ।"
  }
]
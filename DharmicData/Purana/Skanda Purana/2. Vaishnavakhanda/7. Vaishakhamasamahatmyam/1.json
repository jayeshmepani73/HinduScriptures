[
  {
    "text": "लक्ष्मीनाथपदारविंदयुगलं ।\nब्रह्मेश्वराद्यामरश्रेणीनम्रशिरोलिरोलिमा अमलं।\nवंदामहे संततम् ।\nभक्त्या योगिमनस्तडागसुषमासंदोहपुष्यत्तमं गङ्गाम्भोमकरं दविन्दुनिकरं संसारदुःखापहम् १।\nयो मूर्तीर्बहुधा विधाय भगवान्रक्षन्नशेषं जगद्यत्पादार्चनतत्परा न हि पुनर्मज्जंति विश्वार्णवे ।\nसर्वप्राणिहृदंबुजेषु वसतिर्यस्य प्रभोः संततं रम्यक्रोडवपुर्धराय हरये देवाय तस्मै नमः २।\nवेदेभ्य उद्धृत्य समस्तधर्मान्योऽयं पुराणेषु जगाद देवः ।\nव्यासस्वरूपेण जगद्धिताय वंदेतमेतं कमला समेतम् ३।\nएकदा मुनयः सर्वे सर्वलोकहितैषिणः ।\nसुरम्ये नैमिषारण्ये गोष्ठींचक्रुर्मनोरमाम् ४।\nतत्रांतरे महातेजा व्यासशिष्यो महायशाः ।\nसूतः शिष्यगणैर्युक्तः समायातो हरिं स्मरन् ५।\nतमायांतं समालोक्य सूतं शास्त्रार्थपारगम् ।\nनेमुः सर्वे समुत्थाय शौनकाद्यास्तपोधनाः ६।\nसोऽपि तान्सहसा भक्त्या मुनीन्परमवैष्णवान् ।\nननाम दंडवद्भूमौ सर्वधर्मविदांवरः ७।\nवरासने महाबुद्धिस्तैर्द्दत्ते मुनिसत्तमैः ।\nउवास ह मुनिर्मध्ये सर्वैः शिष्यगणैर्वृतः ८।\nतत्रोपविष्टं तं सूतं शौनको मुनिसत्तमः ।\nबद्धाञ्जलिरिमां वाचमुवाच विनयान्वितः ९।\nशौनक उवाच-\nमहर्षे सूत सर्वज्ञ कलिकाले समागते ।\nकेनोपायेन भगवन्भूरिभक्तिर्भवेन्नृणाम् १०।\nकलौ सर्वे भविष्यंति पापकर्मरता जनाः ।\nवेदविद्याविहीनाश्च तेषां श्रेयः कथं भवेत् ११।\nकलावन्नगताः प्राणा लोकाः स्वल्पायुषस्तथा ।\nनिर्धनाश्च भविष्यंति नानादुःखप्रपीडिताः १२।\nप्रयाससाध्यं सुकृतं शास्त्रेषु क्रियते द्विज ।\nतस्मात्केऽपि करिष्यंति कलौ न सुकृतं जनाः १३।\nसुकृतेषु विनष्टेषु प्रवृत्ते पापकर्मणि ।\nसवंशाः प्रलयं सर्वे गमिष्यंति दुराशयाः १४।\nस्वल्पश्रमैरल्पवित्तैरल्पकालैश्च सत्तम ।\nयथा भवेन्महापुण्यं तद्वै कथय सूतज १५।\nयस्योपदेशतः पुण्यं पापं वा कुर्वते जनाः ।\nस तद्भागी भवेन्मर्त्य इति शास्त्रेषु निश्चितम् १६।\nपुण्योपदेशः सदयः कैतवैश्च विवर्जितः ।\nपापमार्गविरोधी च चत्वारः केशवोपमाः १७।\nज्ञानं संप्राप्य संसारे यः परेभ्यो न यच्छति ।\nज्ञानरूपी हरिस्तस्मै प्रसन्न इव नेक्षते १८।\nज्ञानरत्नैश्च रत्नैश्च परसंतोषकृन्नरः ।\nस ज्ञेयः सुमतिर्नूनं नररूपधरो हरिः १९।\nत्वमेव मुनिशार्दूल वेदवेदाङ्गपारगः ।\nत्वदृते न हि वक्ताऽन्यो यतस्त्वं व्यासशासितः २०।\nसूत उवाच-\nधन्योऽसि त्वं मुनिश्रेष्ठ त्वमेव वैष्णवाग्रणीः ।\nयतः समस्तलोकानां हितं वाञ्छसि सर्वदा २१।\nशृणु शौनक वक्ष्यामि यत्त्वया श्रोतुमिच्छितम् ।\nसर्वलोकहितार्थाय वैष्णवानां विशेषतः २२।\nपृष्टो जैमिनिना सर्वं यदुवाच शृणुष्व तत् ।\nमहर्षिर्जैमिनिर्नाम योगाभ्यासरतः सदा २३।\nप्रणम्य शिरसा व्यासं पप्रच्छ मुनिसत्तमः ।\nजैमिनिरुवाच-\nभगवन्सर्वधर्मज्ञ व्यास सत्यवती सुत २४।\nकलौ कस्माद्भवेन्मोक्षस्तन्ममाचक्ष्व मूलतः ।\nसूत उवाच-\nजैमिनेर्वचनं श्रुत्वा व्यासः संतुष्टमानसः २५।\nप्रारेभे मुनिशार्दूल कथां मंगलसंयुताम् ।\nव्यास उवाच-\nजैमिने मुनिशार्दूल धन्योऽसि त्वं महामते २६।\nनारायणकथां श्रोतुं यतो वांछसि सर्वदा ।\nसत्कथाश्रवणे बुद्धिर्यस्य यस्य प्रवर्तते २७।\nतस्य तस्य भवेज्ज्ञानं ज्ञानं मोक्षप्रदं विदुः।\nन वैष्णवकथा यस्मै रोचते पापिने भुवि २८।\nवृथैव सृष्ट्वा विधिना भूमिर्भारवती कृता ।\nकथायै जगती वक्तुं श्लाघ्यते वैष्णवैर्जनैः २९।\nतां मिथ्यामिव यो वक्ति स ज्ञेयः पापिनां वरः ।\nयस्मिन्दिने मुनिश्रेष्ठ श्रूयते न हरेः कथा ३०।\nतद्दिनं दुर्दिनं मन्ये घनच्छन्नं न दुर्दिनम् ।\nयत्र यत्र महीभागे वैष्णवी वर्तते कथा ३१।\nसांनिध्यं तत्र भगवान्न जहाति कदाचन ।\nयो वैष्णवकथारम्भे विघ्नकृन्मानवो भवेत् ३२।\nतमेव शप्त्वा भगवान्दैवतैः सह गच्छति ।\nप्रभावं वासुदेवस्य श्रुत्वा हृष्यंति ये जनाः ३३।\nज्ञेयास्त एव देवांशाः पूज्या दृश्याश्च सत्तमाः ।\nनारायणप्रभावं ये श्रुत्वा चोपहसंति वै ३४।\nते विज्ञेया दानवांशा नरा नरकभागिनः ।\nतत्र तीर्थानि सर्वाणि गङ्गादीनि द्विजोत्तम ३५।\nदेवर्षयश्च देवाश्च मुनयश्च तपोधनाः ।\nशृण्वतां लोकसंघानां पापव्याधिविनाशनी ३६।\nनारायणकथा यत्र वर्तते प्रतिवासरम् ।\nमुने क्रियायोगसारं बह्वर्थं पापनाशनम् ३७।\nनारायणकथोपेतं सेतिहासं निशामय ३८।\nइति श्रीपाद्मे महापुराणे क्रियायोगसारे जैमिनिव्याससंवादे प्रथमोऽध्यायः १ ।"
  }
]
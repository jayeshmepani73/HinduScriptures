[
  {
    "text": "।। श्रीऋषय ऊचुः ।। ।।\nसाधु सूत चिरं जीव चिरमेवं प्रशाधि नः ।।\nश्रीभागवतमाहात्म्यमपूर्वं त्वन्सुखाच्छ्रुतम् ।। १ ।।\nतत्स्वरूपप्रमाणं च विधिं च श्रवणे वद ।।\nतद्वक्तुर्लक्षणं सूत श्रोतुश्चापि वदाधुना ।। २ ।।\n।। श्रीसूत उवाच ।। ।।\nश्रीमद्भागवतस्याथ श्रीमद्भगवतः सदा ।।\nस्वरूपमेकमेवास्ति सच्चिदानन्दलक्षणम् ।। ३ ।।\nश्रीकृष्णासक्तभक्तानां तन्माधुर्य्यप्रकाशकम् ।।\nसमुज्जृम्भति यद्वाक्यं विद्धि भागवतं हि तत् ।। ४ ।।\nज्ञानविज्ञानभक्त्यङ्गचतुष्टयपरं वचः ।।\nमायामर्दन दक्षं च विद्धि भागवतं च तत् ।। ५ ।।\nप्रमाणं तस्य को वेद ह्यनंतस्याक्षरात्मनः ।।\nब्रह्मणे हरिणा तद्दिक्चतुःश्लोक्या प्रदर्शिता ।। ६ ।।\nतदानंत्यावगाहेन स्वेप्सितावहनक्षमाः ।।\nत एव संति भो विप्रा ब्रह्मविष्णुशिवादयः ।। ७ ।।\nमितबुद्ध्यादिवृत्तीनां मनुष्याणां हिताय च ।।\nपरीक्षिच्छुकसंवादो योऽसौ व्यासेन कीर्तितः ।। ८ ।।\nग्रन्थोऽष्टादशसाहस्रो योऽसौ भागवताभिधः ।।\nकलिग्राहगृहीतानां स एव परमाश्रयः ।। ९ ।।\nश्रोतारो ऽथ निरूप्यन्ते श्रीमद्विष्णुकथाश्रयाः ।।\nप्रवरा अवराश्चति श्रोतारो द्विविधा मताः ।। 2.6.4.१० ।।\nप्रवराश्चातको हंसः शुको मीनादयस्तथा ।।\nअवरा वृकभूरुण्डवृषोष्ट्राद्याः प्रकीर्तिताः ।। ११ ।।\nअखिलोपेक्षया यस्तु कृष्णशास्त्रश्रुतौ व्रती ।।\nस चातको यथाम्भोदमुक्ते पाथसि चातकः ।। १२ ।।\nहंसः स्यात्सारमादत्ते यः श्रोता विविधाच्छ्रुतात् ।।\nदुग्धेनैक्यं गतात्तोयाद्यथा हंसोऽमलं पयः ।। १३ ।।\nशुकः सुष्टु मितं वक्ति व्यासं श्रोतृंश्च हर्षयन् ।।\nसुपाठितः शुको यद्वच्छिक्षकं पार्श्वगानपि ।। १४ ।।\nशब्दं नानिमिषो जातु करोत्यास्वादयन्रसम् ।।\nश्रोता स्निग्धो भवेन्मीनो मीनः क्षीरनिधौ यथा ।। १५ ।।\nयस्तुदन्रसिकाञ्च्छ्रोतॄन्विरौत्यज्ञो वृको हि सः ।।\nवेणुस्वनरसासक्तान्वृकोऽरण्ये मृगान्यथा ।। १६ ।।\nभूरुण्डः शिक्षयेदन्याञ्च्छ्रुत्वा न स्वयमाचरेत् ।।\nयथा हिमवतः शृंगे भूरुण्डाख्यो विहंगमः ।। १७ ।। (भारुण्ड)\nसर्वं श्रुतमुपादत्ते सारासारान्धधीर्वृषः ।।\nस्वादु द्राक्षां खलिं चापि निर्विशेषं यथा वृषः ।। १८ ।।\nस उष्ट्रो मधुरं मुञ्चन्विपरीते रमेत यः ।।\nयथा निम्बं चरत्युष्ट्रो हित्वाऽऽम्रमपि तद्युतम् ।। १९ ।।\nअन्येऽपि बहवो भेदा द्वयोर्भृंगखरादयः ।।\nविज्ञेयास्तत्तदाचारैस्तत्तत्प्रकृतिसंभवैः ।। 2.6.4.२० ।।\nयः स्थित्वाऽभिमुखं प्रणम्य विधिवत्त्यक्तान्यवादो हरेर्लीलाः श्रोतुमभीप्सतेऽतिनिपुणो नम्रो ऽथ क्लृप्ताञ्जलिः ।।\nशिष्यो विश्वसितोऽनुचिन्तनपरः प्रश्नेऽनुरक्तः शुचिर्नित्यं कृष्णजनप्रियो निगदितः श्रोता स वै वक्तृभिः ।। २१ ।।\nभगवन्मतिरनपेक्षः सुहृदो दीनेषु सानुकम्पो यः ।।\nबहुधाबोधनचतुरो वक्ता संमानितो मुनिभिः ।। २२ ।।\nअथ भारतभूस्थाने श्रीभागवतसेवने ।।\nविधिं शृणुत भो विप्रा येन स्यात्सुखसंततिः ।। २३ ।।\nराजसं सात्त्विकं चापि तामसं निर्गुणं तथा ।।\nचतुर्विधं तु विज्ञेयं श्रीभागवत सेवनम् ।। २४ ।।\nसप्ताहं यज्ञवद्यत्तु सश्रमं सत्वरं मुदा ।।\nसेवितं राजसं तत्तु बहुपूजादिशोभनम् ।।२५।।\nमासेन ऋतुना वापि श्रवणं स्वादसंयुतम्।।\nसात्त्विकं यदनायासं समस्तानन्दवर्द्धनम् ।। २६ ।।\nतामसं यत्तु वर्षेण सालसं श्रद्धयाऽयुतम् ।।\nविस्मृतिस्मृतिसंयुक्तं सेवनं तच्च सौख्यदम् ।। २७ ।।\nवर्षमासदिनानां तु विमुच्य नियमाग्रहम् ।।\nसर्वदा प्रेमभक्त्यैव सेवनं निर्गुणं मतम् ।। २८ ।।\nपारीक्षितेऽपि संवादे निर्गुणं तत्प्रकीर्तितम्।।\nतत्र सप्तदिनाख्यानं तदायुर्दिनसंख्यया ।। २९ ।।\nअन्यत्र त्रिगुणं चापि निर्गुणं च यथेच्छया ।।\nयथा कथंचित्कर्तव्यं सेवनं भगवच्छ्रुतेः ।। 2.6.4.३० ।।\nये श्रीकृष्णविहारैकभजनास्वादलोलुपाः ।।\nमुक्तावपि निराकांक्षास्तेषां भागवतं धनम् ।। ३१ ।।\nयेऽपि संसारसंतापनिर्विण्णा मोक्षकांक्षिणः ।।\nतेषां भवौषधं चैतत्कलौ सेव्यं प्रयत्नतः ।। ३२ ।।\nये चापि विषयारामाः सांसारिकसुखस्पृहाः ।।\nतेषां तु कर्ममार्गेण या सिद्धिः साऽधुना कलौ ।। ।। ३३ ।।\nसामर्थ्यधनविज्ञानाभावादत्यन्तदुर्ल्लभा ।।\nतस्मात्तैरपि संसेव्या श्रीमद्भागवती कथा ।। ३४ ।।\nधनं पुत्रांस्तथा दारान्वाहनादि यशो गृहान् ।।\nअसापत्न्यं च राज्यं च दद्याद्भागवती कथा ।। ३५ ।।\nइह लोके वरान्भुक्त्वा भोगान्वै मनसेप्सितान् ।।\nश्रीभागवतसंगेन यात्यन्ते श्रीहरेः पदम् ।। ३६ ।।\nयत्र भागवती वार्ता ये च तच्छ्रवणे रताः ।।\nतेषां संसेवनं कुर्याद्देहेन च धनेन च ।। ३७ ।।\nतदनुग्रहतोऽस्यापि श्रीभागवतसेवनम् ।।\nश्रीकृष्णव्यतिरिक्तं यत्तत्सर्वं धनसंज्ञितम् ।। ३८ ।।\nकृष्णार्थीति धनार्थीति श्रोता वक्ता द्विधा मतः ।।\nयथा वक्ता तथा श्रोता तत्र सौख्यं विवर्द्धते ।। ३९ ।।\nउभयोर्वैपरीत्ये तु रसाभासे फलच्युतिः।।\nकिन्तु कृष्णार्थिनां सिद्धिर्विलम्बेनापि जायते ।। 2.6.4.४० ।।\nधनार्थिनस्तु संसिद्धिर्विधिसंपूर्णतावशात् ।।\nकृष्णार्थिनोऽगुणस्यापि प्रेमैव विधिरुत्तमः ।। ४१ ।।\nआसमाप्ति सकामेन कर्तव्यो हि विधिः स्वयम् ।।\nस्नातो नित्य क्रियां कृत्वा प्राश्य पादोदकं हरेः ।। ४२ ।।\nपुस्तकं च गुरुं चैव पूजयित्वोपचारतः ।।\nब्रूयाद्वा शृणुयाद्वापि श्रीमद्भागवतं मुदा ।। ४३ ।।\nपयसा वा हविष्येण मौनं भोजनमाचरेत् ।।\nब्रह्मचर्य्यमधःसुप्तिं क्रोधलोभादिवर्ज्जनम् ।। ४४ ।।\nकथान्ते कीर्तनं नित्यं समाप्तौ जागरं चरेत् ।।\nब्राह्मणान्भोजयित्वा तु दक्षिणाभिः प्रतोषयेत् ।। ४५ ।।\nगुरवे वस्त्रभूषादि दत्त्वा गां च समर्पयेत् ।।\nएवं कृते विधाने तु लभते वाञ्छितं फलम् ।। ४६ ।।\nदारागारसुतान्राज्यं धनादि च यदीप्सितम् ।।\nपरन्तु शोभते नात्र सकामत्वं विडम्बनम् ।। ४७ ।।\nकृष्णप्राप्तिकरं शश्वत्प्रेमानन्दफलप्रदम् ।।\nश्रीमद्भागवतं शास्त्रं कलौ कीरेण भाषितम् ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये चतुर्थोऽध्यायः ।। ४ ।।"
  }
]
[
  {
    "text": "।। श्रीसूत उवाच ।। ।।\nअथोद्धवस्तु तान्दृष्ट्वा कृष्णकीर्तनतत्परान् ।।\nसत्कृत्याथ परिष्वज्य परीक्षितमुवाच ह ।। १ ।।\n।। उद्धव उवाच ।। ।।\nधन्योऽसि राजन्कृष्णैकभक्त्या पूर्णोऽसि नित्यदा ।।\nयस्त्वं निमग्नचित्तोऽसि कृष्णसंकीर्तनोत्सवे ।। २ ।।\nकृष्णपत्नीषु वज्रे च दिष्ट्या प्रीतिः प्रवर्तिता ।।\nतवोचितमिदं तात कृष्णदत्तांग वैभव ।। ३ ।।\nद्वारकास्थेषु सर्वेषु धन्या एते न संशयः ।।\nयेषां व्रजनिवासाय पार्थमादिष्टवान्प्रभुः ।। ४ ।।\nश्रीकृष्णस्य मनश्चंद्रो राधास्यप्रभयान्वितः ।।\nतद्विहारवनं गोभिर्मण्डयन्रोचते सदा ।। ५ ।।\nकृष्णचन्द्रः सदा पूर्णस्तस्य षोडश याः कलाः ।।\nचित्सहस्रप्रभाभिन्ना अत्रास्ते तत्स्वरूपता ।। ६ ।।\nएवं वज्रस्तु राजेन्द्र प्रपन्नभयभञ्जकः ।।\nश्रीकृष्णदक्षिणे पादे स्थानमेतस्य वर्तते ।। ७ ।।\nअवतारेऽत्र कृष्णेन योगमायाऽति भाविता ।।\nतद्बलेनात्मविस्मृत्या सीदन्त्येते न संशयः ।। ८ ।।\nऋते कृष्णप्रकाशं तु स्वात्मबोधो न कस्यचित् ।।\nतत्प्रकाशस्तु जीवानां मायया पिहितः सदा ।। ९ ।।\nअष्टाविंशे द्वापरान्ते स्वयमेव यदा हरिः ।।\nउत्सारयेन्निजां मायां तत्प्रकाशो भवेत्तदा ।। 2.6.3.१० ।।\nस तु कालो व्यतिक्रांतस्तेनेदमपरं शृणु ।।\nअन्यदा तत्प्रकाशस्तु श्रीमद्भागवताद्भवेत् ।। ११ ।।\nश्रीमद्भागवतं शास्त्रं यत्र भागवतैर्यदा ।।\nकीर्त्यते श्रूयते चापि श्रीकृष्णस्तत्र निश्चितम् ।। १२ ।।\nश्रीमद्भागवतं यत्र श्लोकं श्लोकार्द्धमेव च ।।\nतत्रापि भगवान्कृष्णो बल्लवीभिर्विराजते ।। १३ ।।\nभारते मानवं जन्म प्राप्य भागवतं न यैः ।।\nश्रुतं पापपराधीनैरात्मघातस्तु तैः कृतः ।। १४ ।।\nश्रीमद्भागवतं शास्त्रं नित्यं यैः परिसेवितम् ।।\nपितुर्मातुश्च भार्यायाः कुलपंक्तिः सुतारिता ।। १५ ।।\nविद्याप्रकाशो विप्राणां राजां शत्रुजयो विशाम् ।।\nधनं स्वास्थ्यं च शूद्राणां श्रीमद्भागवताद्भवेत् ।। १६ ।।\nयोषितामपरेषां च सर्ववांछितपूरणम् ।।\nअतो भागवतं नित्यं को न सेवेत भाग्यवान् ।। १७ ।।\nअनेकजन्मसंसिद्धः श्रीमद्भागवतं लभेत् ।।\nप्रकाशो भगवद्भक्तेरुद्भवस्तत्र जायते ।। १८ ।।\nसांख्यायनप्रसादाप्तं श्रीमद्भागवतं पुरा ।।\nबृहस्पतिर्दत्तवान्मे तेनाहं कृष्णवल्लभः ।। १९ ।।\nआख्यायिका च तेनोक्ता विष्णुरात निबोध ताम् ।।\nज्ञायते संप्रदायोऽपि यत्र भागवतश्रुतेः ।। 2.6.3.२० ।। ।।\nश्रीबृहस्पतिरुवाच ।। ।।\nईक्षांचक्रे यदा कृष्णो मायापुरुषरूपधृक् ।।\nब्रह्मा विष्णुः शिवश्चापि रजःसत्त्वतमोगुणैः ।।२१।।\nपुरुषास्त्रय उत्तस्थुरधिकारांस्तदादिशत् ।।\nउत्पत्तौ पालने चैव संहारे प्रक्रमेण तान् ।। २२ ।।\nब्रह्मा तु नाभिकमलादुत्पन्नस्तं व्यजिज्ञपत् ।।\n।। श्रीब्रह्मोवाच ।। ।।\nनारायणादिपुरुष परमात्मन्नमोऽस्तु ते ।। २३ ।।\nत्वया सर्गे नियुक्तोऽस्मि पापीयान्मां रजोगुणः ।।\nत्वत्स्मृतौ नैव बाधेत तथैव कृपया प्रभो ।। २४ ।।\n।। श्रीबृहस्पतिरुवाच ।। ।।\nयदा तु भगवांस्तस्मै श्रीमद्भागवतं पुरा ।।\nउपदिश्याब्रवीद्ब्रह्मन्सेवस्वैनत्स्वसिद्धये ।। २५ ।।\nब्रह्मा तु परमप्रीतस्तेन कृष्णाप्तयेऽनिशम् ।।\nसप्तावरणभंगाय सप्ताहं समवर्तयत् ।। २६ ।।\nश्रीभागवतसप्ताहसेवनाप्तमनोरथः ।।\nसृष्टिं वितनुते नित्यं ससप्ताहः पुनःपुनः ।।२७।।\nविष्णुरप्यर्थयामास पुमांसं स्वार्थसिद्धये ।।\nप्रजानां पालने पुंसा यदनेनापि कल्पितः ।। २८ ।।\n।। श्रीविष्णुरुवाच ।। ।।\nप्रजानां पालनं देव करिष्यामि यथोचितम् ।।\nप्रवृत्त्या च निवृत्त्या च कर्मज्ञानप्रयोजनात् ।।२९।।\nयदायदैव कालेन धर्मग्लानिर्भविष्यति ।।\nधर्मं संस्थापयिष्यामि ह्यवतारैस्तदा तदा ।। 2.6.3.३० ।।\nभोगार्थिभ्यस्तु यज्ञादिफलं दास्यामि निश्चितम् ।।\nमोक्षार्थिभ्यो विरक्तेभ्यो मुक्तिं पञ्चविधां तथा ।। ३१ ।।\nयेऽपि मोक्षं न वाञ्छन्ति तान्कथं पालयाम्यहम् ।।\nआत्मानं च श्रियं चापि पालयामि कथं वद ।। ३२ ।।\nतस्मा अपि पुमानाद्यः श्रीभागवतमादिशत् ।।\nउवाच च पठस्वैनत्तव सर्वार्थसिद्धये ।। ।। ३३ ।।\nततो विष्णुः प्रसन्नात्मा परमार्थकपालने ।।\nसमर्थोऽभूच्छ्रिया मासिमासि भागवतं स्मरन् ।। ३४ ।।\nयदा विष्णुः स्वयं वक्ता लक्ष्मीश्च श्रवणे रता ।।\nतदा भागवतश्रावो मासेनैव पुनःपुनः ।। ३५ ।।\nयदा लक्ष्मीः स्वयं वक्त्री विष्णुश्च श्रवणे रतः ।।\nमासद्वयं रसास्वादस्तदातीव सुशोभते ।। ३६ ।।\nअधिकारे स्थितो विष्णुर्लक्ष्मीर्निश्चिन्तमानसा ।।\nतेन भागवतास्वादस्तस्या भूरि प्रकाशते ।। ३७ ।।\nअथ रुद्रोऽपि तं देवं संहाराधिकृतः पुरा ।।\nपुमांसं प्रार्थयामास स्वसामर्थ्यविवृद्धये ।। ३८ ।।\n।। श्रीरुद्र उवाच ।। ।।\nनित्ये नैमित्तिके चैव संहारे प्राकृते तथा ।।\nशक्तयो मम विद्यन्ते देवदेव मम प्रभो ।। ३९ ।।\nआत्यंतिके तु संहारे मम शक्तिर्न विद्यते ।।\nमहद्दुःखं ममैतत्तु तेन त्वां प्रार्थयाम्यहम् ।। 2.6.3.४० ।। ।।\nश्रीबृहस्पतिरुवाच ।। ।।\nश्रीमद्भागवतं तस्मा अपि नारायणो ददौ ।।\nस तु संसेवनादस्य जिग्ये चापि तमोगुणम् ।। ४१ ।।\nकथा भागवती तेन सेविता वर्षमात्रतः ।।\nलये त्वात्यंतिके तेनावाप शक्तिं सदाशिवः ।। ४२ ।।\n।। उद्धव उवाच ।। ।।\nश्रीभागवतमाहात्म्य इमामाख्यायिकां गुरोः ।।\nश्रुत्वा भागवतं लब्ध्वा मुमुदेऽहं प्रणम्य तम् ।। ४३ ।।\nततस्तु वैष्णवीं रीतिं गृहीत्वा मासमात्रतः ।।\nश्रीमद्भागवतास्वादो मया सम्यङ्निषेवितः ।। ४४ ।।\nतावतैव बभूवाहं कृष्णस्य दयितः सखा ।।\nकृष्णेनाथ नियुक्तोऽहं व्रजे स्वप्रेयसीगणे ।।४५।।\nविरहार्त्तासु गोपीषु स्वयं नित्यविहारिणा ।।\nश्रीभागवतसंदेशो मन्मुखेन प्रयोजितः ।। ४६ ।।\nतं यथामति लब्ध्वा ता आसन्विरहवर्ज्जिताः ।।\nनाज्ञासिषं रहस्यं तच्चमत्कारस्तु लोकितः ।। ४७ ।।\nस्वर्वासं प्रार्थ्य कृष्णं च ब्रह्माद्येषु गतेषु मे ।।\nश्रीमद्भागवते कृष्णस्तद्रहस्यं स्वयं ददौ ।।४८।।\nपुरतोऽश्वत्थमूलस्य चकार मयि तद्दृढम् ।।\nतेनात्र व्रजवल्लीषु वसामि बदरीं गतः ।। ४९ ।।\nतस्मान्नारदकुण्डेऽत्र तिष्ठामि स्वेच्छया सदा ।।\nकृष्णप्रकाशो भक्तानां श्रीमद्भागवताद्भवेत् ।।2.6.3.५०।।\nतदेषामपि कार्य्यार्थं श्रीमद्भागवतं त्वहम् ।।\nप्रवक्ष्यामि सहायोऽत्र त्वयैवानुष्ठितो भवेत् ।।५१।।\n।। श्रीसूत उवाच ।। ।।\nविष्णुरातस्तु श्रुत्वा तदुद्धवं प्रणतोऽब्रवीत्।। ।।\n।। श्रीपरीक्षिदुवाच ।। ।।\nहरिदास त्वया कार्य्यं श्रीभागवतकीर्तनम् ।।५२।।\nआज्ञाप्योऽहं यथाकार्य्यं सहायोऽत्र मया तथा ।।\n।।श्रीसूत उवाच ।।\nश्रुत्वैतदुद्धवो वाक्यमुवाच प्रीतमानसः ।। ५३ ।।\n।। उद्धव उवाच ।। ।।\nश्रीकृष्णेन परित्यक्ते भूतले बलवान्कलिः ।।\nकरिष्यति परं विघ्नं सत्कार्ये समुपस्थिते ।। ५४ ।।\nतस्माद्दिग्विजयं याहि कलिनिग्रहमाचर ।।\nअहं तु मासमात्रेण वैष्णवीं रीतिमास्थितः ।। ५५ ।।\nश्रीमद्भागवतास्वादं प्रचार्य त्वत्सहायतः ।।\nएतान्सम्प्रापयिष्यामि नित्यधाम्नि मधुद्विषः ।। ५६ ।।\n।। श्रीसूत उवाच ।। ।।\nश्रुत्वैवं तद्वचो राजा मुदितश्चिन्तयातुरः ।।\nतदा विज्ञापयामास स्वाभिप्रायं तमुद्धवम् ।। ५७ ।।\n।। श्रीपरीक्षिदुवाच ।। ।।\nकलिं तु निग्रहीष्यामि तात ते वचसि स्थितः ।।\nश्रीभागवतसंप्राप्तिः कथं मम भविष्यति ।। ५८ ।।\nअहं तु समनुग्राह्यस्तव पादतले श्रितः ।।\n।। श्रीसूत उवाच ।। ।।\nश्रुत्वैतद्वचनं भूयोऽप्युद्धवस्तमुवाच ह ।। ५९ ।।\n।। ।। उद्धव उवाच ।। ।।\nराजंश्चिन्ता तु ते काऽपि नैव कार्य्या कथंचन ।।\nतवैव भगवच्छास्त्रे यतो मुख्याधिकारिता ।। 2.6.3.६० ।।\nएतावत्कालपर्य्यन्तं प्रायो भागवतश्रुतेः ।।\nवार्तामपि न जानन्ति मनुष्याः कर्मतत्पराः ।। ६१ ।।\nत्वत्प्रसादेन बहवो मनुष्या भारताजिरे ।।\nश्रीमद्भागवतप्राप्तौ सुखं प्राप्स्यन्ति शाश्वतम् ।। ६२ ।।\nनन्दनन्दनरूपस्तु श्रीशुको भगवानृषिः ।।\nश्रीमद्भागवतं तुभ्यं श्रावयिष्यत्यसंशयः ।।६३।।\nतेन प्राप्स्यसि राजंस्त्वं नित्यं धाम व्रजेशितुः ।।\nश्रीभागवतसंचारस्ततो भुवि भविष्यति ।। ६४ ।।\nतस्मात्त्वं गच्छ राजेन्द्र कलिनिग्रहमाचर ।।\n।। श्रीसूत उवाच ।। ।।\nइत्युक्तस्तं परिक्रम्य गतो राजा दिशां जये ।।६५।।\nवज्रस्तु निजराज्येशं प्रतिबाहुं विधाय च ।।\nतत्रैव मातृभिः साकं तस्थौ भागवताशया ।।६६।।\nअथ वृन्दावने मासं गोवर्द्धनसमीपतः ।।\nश्रीमद्भागवतास्वादस्तूद्धवेन प्रवर्तितः ।। ६७।।\nतस्मिन्नास्वाद्यमाने तु सच्चिदानन्दरूपिणी ।।\nप्रचकाशे हरेर्लीला सर्वतः कृष्ण एव च ।। ६८ ।।\nआत्मानं च तदन्तःस्थं सर्वेऽपि ददृशुस्तदा ।।\nवज्रस्तु दक्षिणे दृष्ट्वा कृष्णपादसरोरुहे ।। ६९ ।।\nस्वात्मानं कृष्णवैधुर्य्यान्मुक्तस्तद्भुव्यशोभत ।।\nताश्च तन्मातरः कृष्णे रासरात्रिप्रकाशिनि ।। 2.6.3.७० ।।\nचंद्रे कलाप्रभारूपमात्मानं वीक्ष्य विस्मिताः ।।\nस्वप्रेष्ठ विरहव्याधिविमुक्ताः स्वपदं ययुः ।। ७१ ।।\nयेऽन्ये च तत्र ते सर्वे नित्यलीलान्तरं गताः ।।\nव्यावहारिकलोकेभ्यः सद्योऽदर्शनमागताः ।। ७२ ।।\nगोवर्द्धननिकुञ्जेषु गोषु वृन्दावनादिषु ।।\nनित्यं कृष्णेन मोदन्ते दृश्यन्ते प्रेमतत्परैः ।। ७३ ।।\n।। श्रीसूत उवाच ।। ।।\nय एतां भगवत्प्राप्तिं शृणुयाच्चापि कीर्तयेत् ।।\nतस्य वै भगवत्प्राप्तिर्दुःखहानिश्च जायते ।। ७४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे परीक्षिदुद्धवसंवादे श्रीभागवतमाहात्म्ये तृतीयोऽध्यायः ।। ३ ।।"
  }
]
[
  {
    "text": "अथ श्रीमद्भागवतमाहात्म्यं प्रारभ्यते ।।\n।। व्यास उवाच ।। ।।\nश्रीसच्चिदानन्दघनस्वरूपिणे कृष्णाय चानन्तसुखाभिवर्षिणे ।।\nविश्वोद्भवस्थाननिरोधहेतवे नुमो वयं भक्तिरसाप्तयेऽनिशम् ।। १ ।।\nनैमिषे सूतमासीनमभिवाद्य महामतिम् ।।\nकथामृतरसास्वादकुशला ऋषयोऽब्रुवन् ।। २ ।।\n।। ऋषय ऊचुः ।। ।।\nवज्रं श्रीमाथुरे देशे स्वपौत्रं हस्तिनापुरे ।।\nअभिषिच्य गते राज्ञि तौ कथं किं च चक्रतुः ।। ३ ।।\n।। सूत उवाच ।। ।।\nनारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।। ४ ।।\nमहापथं गते राज्ञि परीक्षित्पृथिवीपतिः ।।\nजगाम मथुरां विप्रा वज्रनाभदिदृक्षया ।। ५ ।।\nपितृव्यमागतं ज्ञात्वा वज्रः प्रेमपरिप्लुतः ।।\nअभिगम्याभिवाद्याथ निनाय निजमन्दिरम् ।। ६ ।।\nपरिष्वज्य स तं वीरः कृष्णैकगतमानसः ।।\nरोहिण्याद्या हरेः पत्नीर्ववन्दायतनागतः ।। ७ ।।\nताभिः सम्मानितोऽत्यर्थं परीक्षित्पृथिवीपतिः ।।\nविश्रान्तः सुखमासीनो वज्रनाभमुवाच ह ।। ८ ।।\n।। श्रीपरीक्षिदुवाच ।। ।।\nतात त्वत्पितृभिर्नूनमस्मत्पितृपितामहाः ।।\nउद्धृता भूरिदुःखौघादहं च परिरक्षितः ।। ९ ।।\nन पारयाम्यहं तात साधु कृत्वोपकारतः।।\nत्वामतः प्रार्थयाम्यङ्ग सुखं राज्येऽनुयुज्यताम् ।। 2.6.1.१० ।।\nकोशसैन्यादिजा चिन्ता तथारिदमनादिजा ।।\nमनागपि न कार्या ते सुसेव्याः किन्तु मातरः ।। ११ ।।\nनिवेद्य मयि कर्तव्यं सर्वाधिपरिवर्ज्जनम् ।।\nश्रुत्वैतत्परमप्रीतो वज्रस्तं प्रत्युवाच ह ।। १२ ।।\n।। श्रीवज्रनाभ उवाच ।। ।।\nराजन्नुचितमेतत्ते यदस्मासु प्रभाषते ।।\nत्वत्पित्रोपकृतश्चाहं धनुर्विद्याप्रदानतः ।। १३ ।।\nतस्मान्नाल्पापि मे चिन्ता क्षात्रं दृढमुपेयुषः ।।\nकिन्त्वेका परमा चिन्ता तत्र किञ्चिद्विचार्य्यताम् ।। १४ ।।\nमाथुरे त्वभिषिक्तोऽपि स्थितोऽहं निर्जने वने ।।\nक्व गता वै प्रजाऽत्रत्या यत्र राज्यं प्ररोचते ।। १५ ।।\nइत्युक्तो विष्णुरातस्तु नन्दादीनां पुरोहितम् ।।\nशांडिल्यमाजुहावाशु वज्रसंदेहनुत्तये ।। १६ ।।\nअथोटजं विहायाशु शांडिल्यः समुपागतः ।।\nपूजितो वज्रनाभेन निषसादासनोत्तमे ।। १७ ।।\nउपोद्घातं विष्णुरातश्चकाराशु ततस्त्वसौ ।।\nउवाच परमप्रीतस्तावुभौ परिसान्त्वयन् ।। १८ ।।\n।। श्रीशांडिल्य उवाच ।। ।।\nशृणुतं दत्तचित्तौ मे रहस्यं व्रजभूमिजम् ।।\nव्रजनं व्याप्तिरित्युक्त्या व्यापनाद्व्रज उच्यते ।। १९ ।।\nगुणातीतं परं ब्रह्म व्यापकं व्रज उच्यते ।।\nसदानन्दं परं ज्योतिर्मुक्तानां पदमव्ययम् ।। 2.6.1.२० ।।\nतस्मिन्नन्दात्मजः कृष्णः सदानन्दांगविग्रहः ।।\nआत्मारामश्चाप्तकामः प्रेमाक्तैरनुभूयते ।। २१ ।।\nआत्मा तु राधिका तस्य तयैव रमणादसौ ।।\nआत्मारामतया प्राज्ञैः प्रोच्यते गूढवेदिभिः ।। २२ ।।\nकामास्तु वाञ्छितास्तस्य गावो गोपाश्च गोपिकाः ।।\nनित्याः सर्वे विहाराद्या आप्तकामस्ततस्त्वयम् ।। २३ ।।\nरहस्यं त्विदमेतस्य प्रकृतेः परमुच्यते ।।\nप्रकृत्या खेलतस्तस्य लीलाऽन्यैरनुभूयते ।। २४ ।।"
  },
  {
    "text": "213b\nसर्गस्थित्यप्यया यत्र रजःसत्त्वतमोगुणैः ।।\nलीलैवं द्विविधा तस्य वास्तवी व्यावहारिकी ।। २५ ।।\nवास्तवी तत्स्वसंवेद्या जीवानां व्यावहारिकी ।।\nआद्यां विना द्वितीया न द्वितीया नाद्यगा क्वचित् ।। २६ ।।\nआवयोर्गोचरेयं तु तल्लीला व्यावहारिकी ।।\nयत्र भूरादयो लोका भुवि माथुरमण्डलम् ।। २७ ।।\nअत्रैव व्रजभूमिः सा यत्र तत्त्वं सुगोपितम् ।।\nभासते प्रेमपूर्णानां कदाचिदपि सर्वतः ।। ।। २८ ।।\nकदाचिद्द्वापरस्यान्ते रहोलीलाधिकारिणः ।।\nसमवेता यदाऽत्र स्युर्यथेदानीं तदा हरिः ।। २९ ।।\nस्वैः सहावतरेत्स्वेषु समावेशार्थमीप्सिताः ।।\nतदा देवादयोऽप्यन्येऽवतरन्ति समन्ततः ।। 2.6.1.३० ।।\nसर्वेषां वाञ्छितं कृत्वा हरिरन्तर्हितोऽभवत् ।।\nतेनात्र त्रिविधा लोकाः स्थिताः पूर्वं न संशयः ।। ३१ ।।\nनित्यास्तल्लिप्सवश्चैव देवाद्याश्चेति भेदतः ।।\nदेवाद्यास्तेषु कृष्णेन द्वारिकां प्रापिताः पुरा ।। ३२ ।।\nपुनर्मौशलमार्गेण स्वाधिकारेषु चापिताः ।।\nतल्लिप्सूंश्च सदा कृष्णः प्रेमानन्दैकरूपिणः ।। ३३ ।।\nविधाय स्वीयनित्येषु समावेशितवांस्तदा ।।\nनित्याः सर्वेऽप्ययोग्येषु दर्शनाभावतां गताः ।। ३४ ।।\nव्यावहारिकलीलास्थास्तत्र यन्नाधिकारिणः ।।\nपश्यन्त्यत्रागतास्तस्मान्निर्ज्जनत्वं समन्ततः ।। ३५ ।।\nतस्माच्चिन्ता न ते कार्या वज्रनाभ मदाज्ञया ।।\nवासयात्र बहून्ग्रामान्संसिद्धिस्ते भविष्यति ।। ३६ ।।\nकृष्णलीलानुसारेण कृत्वा नामानि सर्वतः ।।\nत्वया वासय ता ग्रामान्संसेव्या भूरियं परा ।। ३७ ।।\nगोवर्द्धने दीर्घपुरे मथुरायां महावने ।।\nनन्दिग्रामे बृहत्सानौ कार्या राज्यस्थितिस्त्वया ।। ३८ ।।\nनद्यद्रिद्रोणिकुण्डादिकुञ्जान्संसेवतस्तव ।।\nराज्ये प्रजाः सुसंपन्नास्त्वं च प्रीतो भविष्यसि ।। ३९ ।।\nसच्चिदानन्दभूरेषा त्वया सेव्या प्रयत्नतः ।।\nतव कृष्णस्थलान्यत्र स्फुरन्तु मदनुग्रहात् ।। 2.6.1.४० ।।\nवज्र संसेवनादस्या उद्धवस्त्वां मिलिष्यति ।।\nततो रहस्यमेतस्मात्प्राप्स्यसि त्वं समातृकः ।।४१।।\nएवमुक्त्वा तु शाण्डिल्यो गतः कृष्णमनुस्मरन् ।।\nविष्णुरातोऽथ वज्रश्च परां प्रीतिमवापतुः ।। ४२ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये शाडिल्योपदिष्टव्रजभूमिमाहात्म्यवर्णनंनाम प्रथमोऽध्यायः ।। १ ।।"
  }
]
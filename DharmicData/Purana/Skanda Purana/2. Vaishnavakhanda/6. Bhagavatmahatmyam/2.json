[
  {
    "text": "।। श्रीऋषय ऊचुः ।। ।।\nशांडिल्ये तौ समादिश्य परावृत्ते स्वमाश्रमम् ।।\nकि कथं चक्रतुस्तौ तु राजानौ सूत तद्वद ।। १ ।। ।।\n।। श्रीसूत उवाच ।। ।।\nततस्तु विष्णुरातेन श्रेणीमुख्वाः सहस्रशः ।।\nइन्द्रप्रस्थात्समानाय्य मथुरास्थानमापिताः ।। २ ।।\nमाथुरान्ब्राह्मणांस्तत्र वानरांश्च पुरातनान् ।।\nविज्ञाय माननीयत्वं तेषु स्थापितवान्स्वरादट् ।। ३ ।।\nवज्रस्तु तत्सहायेन शाण्डिल्यस्याऽप्यनुग्रहात् ।।\nगोविन्दगोपगोपीनां लीलास्थानान्यनुक्रमात् ।। ४ ।।\nविज्ञायाऽभिधयाऽऽस्थाप्य ग्रामानावासयद्बहून् ।।\nकुण्डकूपादिपूर्तेन शिवादिस्थापनेन च ।। ५ ।।\nगोविन्दहरिदेवादिस्वरूपाऽऽरोपणेन च ।।\nकृष्णैकभक्तिं स्वे राज्यं ततान च मुमोद ह ।। ६ ।।\nप्रजास्तु मुदितास्तस्य कृष्णकीर्तनतत्पराः।।\nपरमानन्दसम्पन्ना राज्यं तस्यैव तुष्टुवुः ।। ७ ।।\nएकदा कृष्णपत्न्यस्तु श्रीकृष्णविरहातुराः ।।\nकालिन्दीं मुदिता वीक्ष्य पप्रच्छुर्गतमत्सराः ।। ८ ।।।।\n।। श्रीकृष्णपत्न्य ऊचुः ।। ।।\nयथा वयं कृष्णपत्न्यस्तथा त्वमपि शोभने ।।\nवयं विरहदुःखार्तास्त्वं न कालिन्दि तद्वद ।। ९ ।।\nतच्छ्रुत्वा स्मयमाना सा कालिन्दी वाक्यमब्रवीत् ।।\nसापत्न्यं वीक्ष्य तत्तासां करुणापरमानसा ।। 2.6.2.१० ।। ।।\nश्रीकालिन्द्युवाच ।। ।।\nआत्मारामस्य कृष्णस्य ध्रुवमात्मास्ति राधिका ।।\nतस्या दास्यप्रभावेण विरहोऽस्मान्न संस्पृशेत् ।। ११ ।।\nतस्या एवांशविस्ताराः सर्वाः श्रीकृष्णनायिकाः ।।\nनित्यसंभोग एवास्ति तस्याः साम्मुख्ययोगतः ।। १२ ।।\nस एव सा स सैवास्ति वंशी तत्प्रेमरूपिका ।।\nश्रीकृष्णनखचन्द्रालिसंगाच्चन्द्रावली स्मृता ।। १३ ।।\nरूपान्तरं च गृह्णाना तयोः सेवातिलालसा ।।\nरुक्मिण्यादिसमावेशो मयात्रैव विलोकितः ।। १४ ।।\nयुष्माकमपि कृष्णेन विरहो नैव सर्वतः ।।\nकिन्तु एवं न जानीथ तस्माद्व्याकुलतामिताः ।। १५ ।।\nएवमेवात्र गोपीनामक्रूरावसरे पुरा ।।\nविरहाभास एवासीदुद्धवेन समाहितः ।। १६ ।।\nतेनैव भवतीनां चेद्भवेदत्र समागमः ।।\nतर्हि नित्यं स्वकान्तेन विहारमपि लप्स्यथ ।। १७ ।।\n।। श्रीसूत उवाच ।। ।।\nएवमुक्तास्तु ताः पत्न्यः प्रसन्नां पुनरब्रुवन् ।।\nउद्धवालोकनेनात्मप्रेष्ठसंगमलालसाः ।। १८ ।।\n।। श्रीकृष्णपत्न्य ऊचुः ।। ।।\nधन्यासि सखि कान्तेन यस्या नैवास्ति विच्युतिः ।।\nयतस्ते स्वार्थसंसिद्धिस्तस्या दास्यो बभूविम ।। १९ ।।\nपरन्तूद्धवलाभे स्यादस्मत्सर्वार्थसाधनम् ।।\nतथा वदस्व कालिन्दि तल्लाभोऽपि यथा भवेत् ।। 2.6.2.२० ।।\n।। श्रीसूत उवाच ।। ।।\nएवमुक्ता तु कालिन्दी प्रत्युवाचाथ तास्तथा ।।\nस्मरन्ती कृष्णचन्द्रस्य कलाषोडशरूपिणी ।। २१ ।।\nसाधनभूमिर्बदरी व्रजता कृष्णेन मंत्रिणे प्रोक्ता ।।\nतत्रास्ते स तु साक्षात्तद्वयुनं ग्राहयँल्लोकान् ।। २२ ।।\nफलभूमिर्व्रजभूमिर्दत्ता तस्मै पुरैव सरहस्यम् ।।\nफलमिह तिरोहितं सत्तदिहेदानीं स उद्धवोऽलक्ष्यः ।। २३ ।।\nगोवर्द्धनगिरिनिकटे सखीस्थले तद्रजःकामः ।।\nतत्रत्याङ्कुरवल्लीरूपेणास्ते स उद्धवो नूनम् ।। २४ ।।\nआत्मोत्सवरूपत्वं हरिणा तस्मै समर्पितं नियतम् ।।\nतस्मात्तत्र स्थित्वा कुसुमसरःपरिसरे सवज्राभिः ।। २५ ।।\nवीणावेणुमृदंगैः कीर्तनकाव्यादिसरससंगीतैः ।।\nउत्सव आरब्धव्यो हरिरतलोकान्समानाय्य ।। २६ ।।\nतत्रोद्धवावलोको भविता नियतं महोत्सवे वितते ।।\nयौष्माकीणामभिमतसिद्धिं सविता स एव सवितानाम् ।। २७ ।।\n।। श्रीसूत उवाच ।। ।।\nइति श्रुत्वा प्रसन्नास्ताः कालिन्दीमभिवन्द्य तत् ।।\nकथयामासुरागत्य वज्रं प्रति परीक्षितम् ।। २८ ।।\nविष्णुरातस्तु तच्छ्रुत्वा प्रसन्नस्तद्युतस्तदा ।।\nतत्रैवागत्य तत्सर्वं कारयामास सत्वरम् ।। २९ ।।\nगोवर्धनाददूरेण वृन्दारण्ये सखीस्थले ।।\nप्रवृत्तः कुसुमाम्भोधौ कृष्णसंकीर्तनोत्सवः ।। 2.6.2.३० ।।\nवृषभानुसुताकान्तविहारे कीर्तनश्रिया ।।\nसाक्षादिव समावृत्ते सर्वेऽनन्यदृशोऽभवन् ।। ३१ ।।\nततः पश्यत्सु सर्वेषु तृणगुल्मलताचयात् ।।\nआजगामोद्धवः स्रग्वी श्यामः पीताम्बरावृतः ।। ३२ ।।\nगुञ्जामालाधरो गायन्बल्लवीवल्लभं मुहुः ।।\nतदागमनतो रेजे भृशं संकीर्तनोत्सवः ।। ३३ ।।\nचन्द्रिकागमतो यद्वत्स्फाटिकाट्टालभूमणिः ।।\nअथ सर्वे सुखाम्भोधौ मग्नाः सर्वं विसस्मरुः ।। ३४ ।।\nक्षणेनागतविज्ञाना दृष्ट्वा श्रीकृष्णरूपिणम् ।।\nउद्धवं पूजयांचक्रुः प्रतिलब्धमनोरथाः ।। ३५ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये गोवर्द्धनपर्वतसमीपे परीक्षिदादीनामुद्धवदर्शनवर्णनोनाम द्वितीयोऽध्यायः ।। २ ।।"
  }
]
[
  {
    "text": "।। सूत उवाच ।। ।।\nइति श्रुत्वा वचो धीमानादरात्कुंभजन्मनः ।।\nप्रोवाच मधुरं वाक्यं कृष्णद्वैपायनो मुनिः ।। १ ।।\n।। व्यास उवाच ।। ।।\nभगवन्नद्भुतमिदं तीर्थमाहात्म्यमुत्तमम्।।\nश्रुत्वा त्वत्तो मम मनः परमानंदमाययौ ।। २ ।।\nअन्यत्तीर्थवरं ब्रूहि तत्त्वेन मम शृण्वतः ।।\nन तृप्तिरस्ति मनसः शृण्वतो मम सुव्रत ।। ३ ।।\n।। ।। अगस्त्य उवाच ।। ।।\nशृणु विप्र प्रवक्ष्यामि तीर्थमन्यदनुत्तमम् ।।\nस्वर्गद्वारमिति ख्यातं सर्वपापहरं सदा ।। ४ ।।\nस्वर्गद्वारस्य माहात्म्यं विस्तराद्वक्तुमीश्वरः ।।\nनहि कश्चिदतो वत्स संक्षेपाच्छृणु सुव्रत ।। ५ ।।\nसहस्रधारामारभ्य पूर्वतः सरयूजले ।।\nषट्त्रिंशदधिका प्रोक्ता धनुषां षट्शती मितिः ।। ६ ।।\nस्वर्गद्वारस्य विस्तारः पुराणज्ञैर्विशारदैः ।।\nस्वर्गद्वारसमं तीर्थं न भूतं न भविष्यति ।। ७ ।।\nसत्यंसत्यं पुनः सत्यं नासत्यं मम भाषितम्।।\nस्वर्गद्वारसमं तीर्थं नास्ति ब्रह्माण्डगोलके ।। ८ ।।\nहित्वा दिव्यानि भौमानि तीर्थानि सकलान्यपि ।।\nप्रातरागत्य तिष्ठन्ति तत्र संश्रित्य सुव्रत ।। ९ ।।\nतस्मादत्र प्रकर्तव्यं प्रातः स्नानं विशेषतः ।।\nसर्वतीर्थावगाहस्य फलमात्मन ईप्सता ।। 2.8.3.१० ।।\nत्यजंति प्राणिनः प्राणान्स्वर्गद्वारांतरे द्विज ।।\nप्रयांति परमं स्थानं विष्णोस्ते नात्र संशयः ।। ११ ।।\nमुक्तिद्वारमिदं पश्य स्वर्गप्राप्तिकरं नृणाम् ।।\nस्वर्गद्वारमिति ख्यातं तस्मात्तीर्थमनुत्तमम् ।। १२ ।।\nस्वर्गद्वारं सुदुष्प्राप्यं देवैरपि न संशयः ।।\nयद्यत्कामयते तत्र तत्तदाप्नोति मानवः ।। १३ ।।\nस्वर्गद्वारे परा सिद्धिः स्वर्गद्वारे परा गतिः ।।\nजप्तं दत्तं हुतं दृष्टं तपस्तप्तं कृतं च यत् ।।\nध्यानमध्ययनं सर्वं दानं भवति चाक्षयम् ।। १४ ।।\nजन्मांतरसहस्रेण यत्पापं पूर्वसंचितम्।।\nस्वर्गद्वारप्रविष्टस्य तत्सर्वं व्रजति क्षयम् ।। १५ ।।\nब्राह्मणाः क्षत्रिया वैश्याः शूद्रा वै  वर्णसंकराः।।\nकृमिम्लेच्छाश्च ये चान्ये संकीर्णाः पापयोनयः।१६।।\nकीटाः पिपीलिकाश्चैव ये चान्ये मृगपक्षिणः।।\nकालेन निधनं प्राप्ताः स्वर्गद्वारे शृणु द्विज ।।१७।।\nकौमोदकीकराः सर्वे पक्षिणो गरुडध्वजाः ।।\nशुभे विष्णुपुरे विष्णुर्जायते तत्र मानवाः ।। १८ ।।\nअकामो वा सकामो वा अपि तीर्थगतोपि वा ।।\nस्वर्गद्वारे त्यजन्प्राणान्विष्णुलोके महीयते ।। १९ ।।\nमुनयो देवताः सिद्धाः साध्या यक्षा मरुद्गणाः ।।\nयज्ञोपवीतमात्रेण विभागं चक्रिरे तु ये ।। 2.8.3.२० ।।\nमध्याह्नेऽत्र प्रकुर्वंति सान्निध्यं देवतागणाः ।।\nतस्मात्तत्र प्रकुर्वंति मध्याह्ने स्नानमादरात् ।। २१ ।।\nकुर्वंत्यनशनं ये तु स्वर्गद्वारे जितेंद्रियाः ।।\nप्रयांति परमं स्थानं ये च मासोपवासिनः ।। २२ ।।\nअन्नदानरता ते च रत्नदा भूमिदा नराः ।।\nगोवस्त्रदाश्च विप्रेभ्यो यांति ते भवनं हरेः ।।२३।।\nयत्र सिद्धा महात्मानो मुनयः पितरस्तथा ।।\nस्वर्गं प्रयांति ते सर्वे स्वर्गद्वारं ततः स्मृतम् ।। २४ ।।\nचतुर्द्धा च तनुं कृत्वा देवदेवो हरिः स्वयम् ।।\nअत्र वै रमते नित्यं भ्रातृभिः सह राघवः ।। २५ ।।\nब्रह्मलोकं परित्यज्य चतुर्वक्त्रः सनातनः ।।\nअत्रैव रमते नित्यं देवैः सह पितामहः ।। २६ ।।\nकैलासनिलयावासी शिवस्तत्रैव संस्थितः ।। २७ ।।\nमेरुमन्दरमात्रोऽपि राशिः पापस्य  कर्मणः ।।\nस्वर्गद्वारं समासाद्य स सर्वो व्रजति क्षयम् ।। २८ ।।\nया गतिर्ज्ञानतपसां या गतिर्यज्ञयाजिनाम्।।\nस्वर्गद्वारे मृतानां तु सा गतिर्विहिता शुभा ।। २९ ।।\nऋषिदेवासुरगणैर्जपहोमपरायणैः ।।\nयतिभिर्मोक्षकामैश्च स्वर्गद्वारो निषेव्यते ।। 2.8.3.३० ।।\nषष्टिवर्षसहस्राणि काशीवासेषु यत्फलम् ।।\nतत्फलं निमिषार्द्धेन कलौ दाशरथीं पुरीम् ।। ३१ ।।\nया गतिर्योगयुक्तानां वाराणस्यां तनुत्यजाम्।।\nसा गतिः स्नानमात्रेण सरय्वां हरिवासरे ।। ३२ ।।\nस्वर्गद्वारे मृतः कश्चिन्नरकं नैव पश्यति ।।\nकेशवानुगृहीता हि सर्वे यांति परां गतिम् ।। ३३ ।।\nभूलोके चांतरिक्षे च दिवि तीर्थानि यानि वै ।।\nअतीत्य वर्तते तानि तीर्थान्येतद्द्विजोत्तम ।। ३४ ।।\nविष्णुभक्तिं समासाद्य रमन्ते तु सुनिश्चिताः ।।\nसंहृत्य शक्तितः कामं विषयेषु हि संस्थितम् ।।३५ ।।\nशक्तितः सर्वतो युक्त्वा शक्तिस्तपसि संस्थिता ।।\nन तेषां पुनरावृत्तिः कल्पकोटिशतैरपि ।। ३६ ।।\nहन्यमानोऽपि यो विद्वान्वसेच्छस्त्रशतैरपि ।।\nस याति परमं स्थानं यत्र गत्वा न शोचति ।।३७।।\nस्वर्गद्वारे वियुज्येत स याति परमां गतिम् ।।\nउत्तरं दक्षिणं वापि अयनं न विकल्पयेत् ।। ३८ ।।\nसर्वस्तेषां शुभः कालः स्वर्गद्वारं श्रयंति ये ।।\nस्नानमात्रेण पापानि विलयं यांति देहिनाम् ।। ३९ ।।\nयावत्पापानि देहेन ये कुर्वंति जनाः क्षितौ ।।\nअयोध्या परमं स्थानं तेषामीरितमादरात् ।। ।। 2.8.3.४० ।।\nज्येष्ठे मासि सिते पक्षे पंचदश्यां विशेषतः ।।\nतस्य सांवत्सरी यात्रा देवैश्चन्द्रहरेः स्मृता ।। ४१ ।।\nतस्मिन्नुद्यापनं चन्द्रसहस्रं व्रतयोगिभिः ।।\nकार्यं प्रयत्नतो विप्र सर्वयज्ञफलाधिकम्।। ४२ ।।\nतस्मिन्कृते महापापक्षयात्स्वर्गो भवेन्नृणाम् ।। ४३।।\n।। श्रीव्यास उवाच ।। ।।\nभगवन्ब्रूहि तत्त्वेन तस्य चन्द्रहरेः शुभाम्।।\nउत्पत्तिं च तथा चंद्रव्रतस्योद्यापने विधिम् ।। ४४ ।।\n।। अगस्त्य उवाच ।। ।।\nअयोध्यानिलयं विष्णुं नत्वा शीतांशुरुत्सुकः ।।\nआगच्छत्तीर्थमाहात्म्यं साक्षात्कर्तुं सुधानिधिः ।।\nअत्रागत्य च चन्द्रोऽथ तीर्थयात्रां चकार सः ।। ४५ ।।\nक्रमेण विधिपूर्वं च नानाश्चर्यसमन्वितः ।।\nसमाराध्य ततो विष्णुं तपसा दुश्चरेण वै ।। ४६ ।।\nतत्प्रसादं समासाद्य स्वाभिधानपुरस्सरम् ।।\nहरिं संस्थापयामास तेन चंद्रहरिः स्मृतः ।। ४७ ।।\nवासुदेवप्रसादेन तत्स्थानं जातमद्भुतम् ।।\nतद्धि गुह्यतमं स्थानं वासुदेवस्य सुव्रत ।। ४८ ।।\nसर्वेषामिव भूतानां भर्तुर्मोक्षस्य सर्वदा ।।\nअस्मिन्सिद्धाः सदा विप्र गोविंदव्रतमास्थिताः ।। ४९ ।।\nनानालिंगधरा नित्यं विष्णुलोकाभिकांक्षिणः ।।\nअभ्यस्यंति परं योगं मुक्तात्मानो जितेंद्रियाः ।।2.8.3.५०।।\nयथा धर्ममवाप्नोति अन्यत्र न तथा क्वचित् ।।\nदानं व्रतं तथा होमः सर्वमक्षयतां व्रजेत ।।५१।।\nसर्वकामफलप्राप्तिर्जायते  प्राणिनां सदा ।।\nतस्मादत्र विधातव्यं प्राणिभिर्यत्नतः क्रमात् ।।\nदानादिकं विप्रपूजा दंपत्योश्च विशेषतः ।। ५२ ।।\nसर्वयज्ञाधिकफलं सर्वतीर्थावगाहनम् ।।\nसर्वदेवावलोकस्य यत्पुण्यं जायते नृणाम् ।। ५३ ।।\nतत्सर्वं जायते पुण्यं प्राणिनामस्य दर्शनात् ।।\nतस्मादेतन्महाक्षेत्रं पुराणादिषु गीयते ।। ५४ ।।\nउद्यापनविधिश्चात्र नृभिर्द्विजपुरस्सरम् ।।\nअग्रे चंद्रहरेश्चन्द्र सहस्रव्रतसंज्ञकः ।। ५५ ।।\nगते वर्षद्वये सार्द्धे पंचपक्षे दिनद्वये ।।\nदिवसस्याऽष्टमे भागे पतत्येकोऽधिमासकः ।। ५६ ।।\nत्र्यधिके वा अशीत्यब्दे चतुर्मासयुते ततः ।।\nभवेच्चन्द्रसहस्रं तु तावज्जीवति यो नरः ।।\nउद्यापनं प्रकर्त्तव्यं तेन यात्रा प्रयत्नतः ।। ५७ ।।\nयत्पुण्यं परमं प्रोक्तं सततं यज्ञयाजिनाम्।।\nसत्यवादिषु यत्पुण्यं यत्पुण्यं हेमदायिनि ।।\nतत्पुण्यं लभते विप्र सहस्राब्दस्य जीविभिः ।। ५८ ।।\nसर्वसौख्यप्रदं तादृक्पुण्यव्रतमिहोच्यते ।। ५९ ।।\nचतुर्दश्यां शुचिः स्नात्वा दन्तधावनपूर्वकम् ।।\nचरितब्रह्मचर्य्यश्च जितवाक्कायमानसः ।।\nपौर्णमास्यां तथा कृत्वा चंद्रपूजां च कारयेत् ।। 2.8.3.६० ।।\nपूर्वं च मातरः पूज्या गौर्यादिकक्रमेण च ।।\nऋत्विजः पूजयेद्भक्त्या वृद्धिश्राद्धपुरस्सरम् ।। ६१ ।।\nप्रयतैः प्रतिमा कार्या चंद्रमंडलसन्निभा ।।\nसहस्रसंख्या ह्यथवा तदर्द्धं वा तदर्द्धकम् ।।\nनिजवित्तानुमानेन तदर्धेन तदर्द्धिकम् ।। ६२ ।।\nततः श्रद्धानुमानाद्वा कार्या वित्तानुमानतः ।।\nअथवा षोडश शुभा विधातव्याः प्रयत्नतः ।। ६३ ।।\nचंद्रपूजां ततः कुर्यादागमोक्तविधानतः ।।\nमाषैः षोडशभिः कार्या प्रत्येकं प्रतिमा शुभा ।। ६४ ।।\nसोममंत्रेण होमस्तु कार्यो वित्तानुमानतः ।।\nप्रतिमास्थापनं कुर्यात्सोममंत्रमुदीरयेत् ।। ६५ ।।\nसोमोत्पत्तिं सोमसूक्तं पाठयेच्च प्रयत्नतः ।।\nचंद्रपूजां ततः कुर्यादागमोक्तविधानतः ।। ६६ ।।\nचंद्रन्यासं कलान्यासं कारयेन्मंडले जलम् ।।\nएकादशेंद्रियन्यासं तथैव विधिपूर्वकम् ।। ६७ ।।\nचंद्रबिंबनिभं कार्य्यं मंडलं शुभतंडुलैः।।\nमध्ये च कलशः स्थाप्यो गव्येन पयसाप्लुतः ।। ६८ ।।\nचतुरस्रेषु संपूर्णान्कलशान्स्थापयेद्बहिः ।।\nमंडले चंद्रपूजा च कर्तव्या नामभिः क्रमात् ।। ६९ ।।\nहिमांशवे नमश्चैव सोमचंद्राय वै नमः ।। ५४ ।।\nचंद्राय विधवे नित्यं नमः कुमुदबंधवे ।। 2.8.3.७० ।।\nसुधांशवे च सोमाय ओषधीशाय वै नमः ।।\nनमोऽब्जाय मृगांकाय कलानां निधये नमः ।। ७१ ।।\nनमो नक्षत्रनाथाय शर्वरीपतये नमः ।।\nजैवातृकाय सततं द्विजराजाय वै नमः ।। ७२ ।।\nएवं षोडशभिश्चंद्रः स्तोतव्यो नामभिः क्रमात् ।। ७३ ।।\nततो वै प्रयतो दद्याद्विधिवन्मंत्रपूर्वकम् ।।\nशंखतोयं समादाय सपुष्पं फलचंदनम् ।। ७४ ।।\nनमस्ते मासमासांते जायमान पुनःपुनः ।।\nगृहाणार्घ्यं शशांक त्वं रोहिण्या सहितो मम ।।७५।।\nएवं संपूज्य विधिवच्छशिनं प्रणतो भवेत् ।।\nषोडशान्ये च कलशा दुग्धपूर्णाः सरत्नकाः ।।७६।।\nसवस्त्राच्छादनाः शांत्यै दातव्यास्ते द्विजन्मने ।।\nअभिषेकं ततः कुर्यात्पायसेन जलेन तु ।। ७७ ।।\nऋत्विजां मनसस्तुष्टिः कार्या वित्तानुमानतः ।।\nब्राह्मणं भोजयेत्तत्र सकुटुंबं विशेषतः ।। ७८ ।।\nपूजनीयौ प्रयत्नेन वस्त्रैश्च द्विजदंपती ।।\nकर्तव्यं च ततो भूरिदक्षिणादानमुत्तमम् ।। ७९ ।।\nप्रतिमाश्च प्रदातव्या द्विजेभ्यो धेनुपूर्विकाः ।।\nसुवर्णं रजतं वस्त्रं तथान्नं च विशेषतः ।।\nदातव्यं चंद्रसुप्रीत्यै हर्षादेवं द्विजन्मने ।। 2.8.3.८० ।।\nउपवासविधानेन दिनशेषं नयेत्सुधीः ।।\nअनंतरे च दिवसे कुर्याद्भगवदर्चनम् ।।\nबांधवैः सह भुञ्जीत नियमं च विसर्ज्जयेत् ।। ८१ ।।\nएवं च कुरुते चंद्रसहस्रं व्रतमुत्तमम् ।।\nब्रह्मघ्नोऽपि सुरापोऽपि स्तेयी च गुरुतल्पगः ।।\nव्रतेनानेन शुद्धात्मा चंद्रलोकं व्रजेन्नरः ।। ८२ ।।\nयादृशश्च भवेद्विप्र प्रियो नारायणस्य च ।।\nएवं करोति नियतं कृतकृत्यो भवेन्नरः ।। ८३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये चन्द्रसहस्रव्रतोद्यापनविधिवर्णनं नाम तृतीयोऽध्यायः ।। ३ ।।"
  }
]
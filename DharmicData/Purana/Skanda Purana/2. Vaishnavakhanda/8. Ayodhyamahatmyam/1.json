[
  {
    "text": "।। अयोध्यामाहात्म्यं प्रारभ्यते ।। ।।\nजयति पराशरसूनुः सत्यवतीहृदयनंदनो व्यासः ।।\nयस्यास्यकमलगलितं वाङ्मयममृतं जगत्पिबति ।। १ ।।\nनारायणं नमस्कृत्य नरं चैव नरोत्तमम्।।\nदेवीं सरस्वतीं चैव ततो जयमुदीरयेत् ।। २ ।।\n।। व्यास उवाच ।। ।।\nहिमवद्वासिनः सर्वे मुनयो वेदपारगाः ।।\nत्रिकालज्ञा महात्मानो नैमिषारण्यवासिनः ।। ३ ।।\nयेऽर्बुदारण्यनिरता दण्डकारण्यवासिनः ।।\nमहेन्द्राद्रिरता ये वै ये च विन्ध्यनिवासिनः ।। ४ ।।\nजंबूवनरता ये च ये गोदावरिवासिनः ।।\nवाराणसीश्रिता ये च मथुरावासिनस्तथा ।। ५ ।।\nउज्जयिन्यां रता ये च प्रथमाश्रमवासिनः ।।\nद्वारावतीश्रिता ये च बदर्य्याश्रयिणस्तथा।। ६ ।।\nमायापुरीश्रिता ये च ये च कान्तीनिवासिनः ।।\nएते चान्ये च मुनयः सशिष्या बहवोऽमलाः ।। ७ ।।\nकुरुक्षेत्रे महाक्षेत्रे सत्रे द्वादशवार्षिके ।।\nवर्तमाने च रामस्य क्षितीशस्य महात्मनः ।।\nसमागताः समाहूताः सर्वे ते मुनयोऽमलाः ।। ८ ।।\nसर्वे ते शुद्धमनसो वेदवेदांगपारगाः ।।\nतत्र स्नात्वा यथान्यायं कृत्वा कर्म जपादिकम् ।। ९ ।।\nभारद्वाजं पुरस्कृत्य वेदवेदांगपारगम् ।।\nआसनेषु विचित्रेषु बृष्यादिषु ह्यनुक्रमात् ।। 2.8.1.१० ।।\nउपविष्टाः कथाश्चक्रुर्नानातीर्थाश्रितास्तदा ।।\nकर्मांतरेषु सत्रस्य सुखासीनाः परस्परम् ।। ११ ।।\nकथांतेषु ततस्तेषां मुनीनां भावितात्मनाम् ।।\nआजगाम महातेजास्तत्र सूतो महामतिः ।। १२ ।।\nव्यासशिष्यः पुराणज्ञो समः हर्षणसंज्ञकः ।।\nतान्प्रणम्य यथान्यायं मुनीनुपविवेश सः ।।\nउपविष्टो यथान्यायं मुनीनां वचनेन सः ।। १३ ।।\nव्यासशिष्यं मुनिवरं सूतं वै रोमहर्षणम् ।।\nतं पप्रच्छुर्मुनिवरा भारद्वाजादयोऽमलाः ।। १४ ।।\n।। ऋषय ऊचुः ।। ।।\nत्वत्तः श्रुता महाभाग नानातीर्थाश्रिताः कथाः ।।\nसरहस्यानि सर्वाणि पुराणानि महामते ।। १५ ।।\nसांप्रतं श्रोतुमिच्छामः सरहस्यं सनातनम् ।।\nअयोध्याया महापुर्या महिमानं गुणोज्ज्वलम् ।। १६ ।।\nकीदृशी सा सदा मेध्याऽयोध्या विष्णुप्रियापुरी ।।\nआद्या सा गीयते वेदे पुरीणां मुक्तिदायिका ।। १७ ।।\nसंस्थानं कीदृशं तस्यास्तस्यां के च महीभुजः ।।\nकानि तीर्थानि पुण्यानि माहात्म्यं तेषु कीदृशम् ।। १८ ।।\nअयोध्यासेवनान्नृणां फलं स्यात्सूत कीदृशम् ।।\nकिं चरित्रं सूत तस्याः का नद्यः के च संगमाः ।।१९।।\nतत्र स्नानेन किं पुण्यं दानेन च महामते ।।\nतत्सर्वं श्रोतुमिच्छामस्त्वत्तः सूत गुणाधिक।। 2.8.1.२० ।।\nएतत्सर्वं क्रमेणैव तथ्यं त्वं वेत्थ सांप्रतम्।।\nअयोध्याया महापुर्य्या माहात्म्यं वक्तुमर्हसि ।। २१ ।।\n।। सूत उवाच ।। ।।\nव्यासप्रसादाज्जानामि पुराणानि तपोधनाः ।।\nसेतिहासानि सर्वाणि सरहस्यानि तत्त्वतः ।। २२ ।।\nतं प्रणम्य प्रवक्ष्यामि माहात्म्यं भवदग्रतः ।।\nअयोध्याया महापुर्या यथावत्सरहस्यकम् ।। २३ ।।\nविद्यावन्तं विपुलमतिदं वेदवेदांगवेद्यं श्रेष्ठं शान्तं शमितविषयं शुद्धतेजोविशालम् ।।\nवेदव्यासं सततविनतं विश्ववेद्यैकयोनिं पाराशर्य्यं परमपुरुषं सर्वदाऽहं नमामि ।।२४।।\nॐ नमो भगवते तस्मै व्यासायामिततेजसे ।।\nयस्य प्रसादाज्जानामि ह्ययोध्यामहिमामहम् ।।२५।।\nशृण्वन्तु मुनयः सर्वे सावधानाः सशिष्यकाः ।।\nमाहात्म्यं कथयिष्यामि अयोध्याया महोदयम् ।। २६ ।।\nउदीरितमगस्त्याय स्कन्देनाश्रावि नारदात् ।।\nअगस्त्येन पुरा प्रोक्तं कृष्णद्वैपायनाय तत् ।।२७।।\nकृष्णद्वैपायनाच्चैतन्मया प्राप्तं तपोधनाः ।।\nतदहं वच्मि युष्मभ्यं श्रोतुकामेभ्य आदरात् ।। २८ ।।\nनमामि परमात्मानं रामं राजीवलोचनम्।।\nअतसीकुसुमश्यामं रावणांतकमव्ययम् ।।२९।।\nअयोध्या सा परा मेध्या पुरी दुष्कृतिदुर्ल्लभा ।।\nकस्य सेव्या च नाऽयोध्या यस्यां साक्षाद्धरिः स्वयम् ।। 2.8.1.३० ।।\nसरयूतीरमासाद्य दिव्या परमशोभना ।।\nअमरावतीनिभा प्रायः श्रिता बहुतपोधनैः ।।३१।।\nहस्त्यश्वरथपत्त्याढ्या संपदुच्चा च संस्थिता ।।\nप्राकाराढ्यप्रतोलीभिस्तोरणैः कांचनप्रभैः ।। ३२ ।।\nसानूपवेषैः सर्वत्र सुविभक्तचतुष्टया ।।\nअनेकभूमिप्रासादा बहुभित्तिसुविक्रिया ।।३३।।\nपद्मोत्फुल्लशुभोदाभिर्वापीभिरुपशोभिता।।\nदेवतायतनैर्दिव्यैर्वेदघोषैश्च  मण्डिता ।।३४ ।।\nवीणावेणुमृदंगादिशब्दैरुत्कृष्टतां गता।\nशालैस्तालैर्नालिकेरैः पनसामलकैस्तथा।। ३५।।\nतथैवाम्रकपित्थाद्यैरशोकैरुपशोभिता ।।\nआरामैर्विविधैर्युक्ता सर्वर्तुफलपादपैः।। ३६ ।।\nमालतीजातिबकुलपाटलीनागचंपकैः ।।\nकरवीरैः कर्णिकारैः केतकीभिरलंकृता ।। ३७ ।।\nनिम्बजंवीरकदलीमातुलिंगमहाफलैः ।।\nलसच्चंदनगंधाढ्यैर्नागरैरुपशोभिता ।।३८।।\nदेवतुल्यप्रभायुक्तैर्नृपपुत्रैश्च संयुता ।।\nसुरूपाभिर्वरस्त्रीभिर्देवस्त्रीभिरिवावृता।। ३९।।\nश्रेष्ठैः सत्कविभिर्युक्ता बृहस्पतिसमैर्द्विजैः।।\nवणिग्जनैस्तथा पौरैः कल्पवृक्षैरिवावृता।। 2.8.1.४०।।\nअश्वैरुच्चैःश्रवस्तुल्यैर्दंतिभिर्दिग्गजैरिव।।\nइति नानाविधैर्भावैरुपेतेन्द्रपुरी समा।।४१ ।।\nयस्यां जाता महीपालाः सूर्यवंशसमुद्भवाः।।\nइक्ष्वाकुप्रमुखाः सर्वे प्रजापालनतत्पराः।। ४२।।\nयस्यास्तीरे पुण्यतोया कूजद्भृंगविहंगमा ।।\nसरयूर्नाम तटिनी मानसप्रभवोल्लसा ।।४३।।\nधर्मद्रवपरीता सा घर्घरोत्तमसंगमा ।।\nमुनीश्वराश्रिततटा जागर्ति जगदुच्छ्रिता ।। ४४ ।।\nदक्षिणाच्चरणांगुष्ठान्निःसृता जाह्नवी हरेः ।।\nवामांगुष्ठान्मुनिवराः सरयूर्निर्गता शुभा ।। ४५ ।।\nतस्मादिमे पुण्यतमे नद्यौ देवनमस्कृते ।।\nएतयोः स्नानमात्रेण ब्रह्महत्यां व्यपोहति ।। ४६ ।।\nतामयोध्यामथ प्राप्तोऽगस्त्यः कुम्भोद्भवो मुनिः ।।\nयात्रार्थं तीर्थमाहात्म्यं ज्ञात्वा स्कन्दप्रसादतः ।। ।। ४७ ।।\nआगत्य तु इतः सोऽपि कृऽत्वा यात्रां क्रमेण च ।।\nयथोक्तेन विधानेन स्नात्वा संतर्प्य तान्पितॄन् ।। ४८ ।।\nपूजयित्वा यथान्यायं देवताः सकला अपि ।।\nसर्वाण्यपि च तीर्थानि नमस्कृत्य यथाविधि ।।४९।।\nकृतकृत्योर्ज्जितानन्दस्तीर्थमाहात्म्यदर्शनात् ।।\nअभूदगस्त्यो रूपेण पुलकां चितविग्रहः ।। 2.8.1.५० ।।\nस त्रिरात्रं स्थितस्तत्र यात्रां कृत्वा यथाविधि ।।\nस्तुवन्नयोध्यामाहात्म्यं प्रतस्थे मुनिसत्तमः ।। ५१ ।।\nतमायांतं विलोक्याशु बहुलानन्दसुन्दरम् ।।\nकृष्णद्वैपायनो व्यासः पप्रच्छानंदकारणम् ।। ५२ ।।\n।। व्यास उवाच ।। ।।\nकुतः समागतो ब्रह्मन्सांप्रतं मुनिसत्तमः ।।\nपरमानंदसंदोहः समभूत्सांप्रतं तव ।। ५३ ।।\nकस्मादानंदपोषोऽभूत्तव ब्रह्मन्वदस्व मे ।।\nममापि भवदानंदात्प्रमोदो हृदि जायते ।। ५४ ।। ।।\n।। अगस्त्य उवाच ।। ।।\nअहो महदथाश्चर्य्यं विस्मयो मुनिसत्तम ।।\nदृष्ट्वा प्रभावं मेऽद्याभूदयोध्यायास्तपोधन ।। ५५ ।।\nतस्मादानंदसंदोहः समभून्मम सांप्रतम् ।।\nतच्छ्रुत्वागस्त्यवचनं व्यासः प्रोवाच तं मुनिम् ।। ५६ ।।\n।। व्यास उवाच ।। ।।\nभगवन्ब्रूहि तत्त्वेन विस्तरात्सरहस्यकम् ।।\nअयोध्याया महापुर्या महिमानं गुणाधिकम् ।। ५७ ।।\nकः क्रमस्तीर्थयात्रायाः कानि तीर्थानि को विधिः ।।\nकि फलं स्नानतस्तत्र दानस्य च महामुने ।।\nएतत्सर्वं समाचक्ष्व विस्तराद्वदतां वर ।। ५८ ।।\n।। अगस्त्य उवाच ।। ।।\nअहो धन्यतमा बुद्धिस्तव जाता तपोधन ।।\nदृश्यते येन पृच्छा ते ह्ययोध्यामहिमाश्रिता ।। ५९ ।।\nअकारो ब्रह्म च प्रोक्तं यकारो विष्णुरुच्यते ।।\nधकारो रुद्ररूपश्च अयोध्यानाम राजते ।। 2.8.1.६० ।।\nसर्वोपपातकैर्युक्तैर्ब्रह्महत्यादिपातकैः ।।\nनायोध्या शक्यते यस्मात्तामयोध्यां ततो विदुः ।। ६१ ।।\nविष्णोराद्या पुरी येयं क्षितिं न स्पृशति द्विज ।।\nविष्णोः सुदर्शने चक्रे स्थिता पुण्यकरी क्षितौ ।। ६२ ।।\nकेन वर्णयितुं शक्यो महिमाऽस्यास्तपोधन ।।\nयत्र साक्षात्स्वयं देवो विष्णुर्वसति सादरः ।। ६३ ।।\nसहस्रधारामारभ्य योजनं पूर्वतो दिशि ।।\nप्रतीचि दिशि तथैव योजनं समतोवधिः ।। ६४ ।।\nदक्षिणोत्तरभागे तु सरयूतमसावधिः ।।\nएतत्क्षेत्रस्य संस्थानं हरेरन्तर्गृहं स्थितम् ।।\nमत्स्याकृतिरियं विप्र पुरी विष्णोरुदीरिता ।। ६५ ।।\nपश्चिमे तस्य मूर्द्धा तु गोप्रतारासिता द्विज ।। ६६ ।।\nपूर्वतः पृष्ठभागो हि दक्षिणोत्तरमध्यमः ।।\nतस्यां पुर्य्यां महाभाग नाम्ना विष्णुर्हरिः स्वयम् ।।\nपूर्वंदृष्टप्रभावोऽसौ प्राधान्येन वसत्यपि ।। ६७ ।।\n।। व्यास उवाच ।। ।।\nभगवन्किं प्रभावोऽसौ योऽयं विष्णुहरिस्त्वया ।।\nकीर्तितो मुनिशार्दूल प्रसिद्धिं गतवान्कथम् ।।\nएतत्सर्वं समाचक्ष्व विस्तरेण ममाग्रतः ।। ६८ ।।\n।। ।। अगस्त्य उवाच ।। ।।\nविष्णुशर्मेति विख्यातः पुराभूद्ब्राह्मणोत्तमः ।।\nवेदवेदांगतत्त्वज्ञो धर्मकर्मसमाश्रितः ।। ६९ ।।\nयोगध्यानरतो नित्यं विष्णुभक्तिपरायणः ।।\nस कदाचित्तीर्थयात्रां कुर्वन्वैष्णवसत्तमः ।।\nअयोध्यामागतो विष्णुर्विष्णुःसाक्षाद्वसेदिति ।। 2.8.1.७० ।।\nचिंतयन्मनसा वीरस्तपः कर्तुं समुद्यतः ।।\nस वै तत्र तपस्तेपे शाकमूलफलाशनः ।। ७१ ।।\nग्रीष्मे पंचाग्निमध्यस्थो ह्यतपत्स महातपाः ।।\nवार्षिके च निरालम्बो हेमन्ते च सरोवरे ।। ७२ ।।\nस्नात्वा यथोक्तविधिना कृत्वा विष्णोस्तथार्चनम् ।।\nवशीकृत्येन्द्रियग्रामं विशुद्धेनांतरात्मना ।। ७३ ।।\nमनो विष्णौ समावेश्य विधाय प्राणसंयमम् ।।\nॐकारोच्चारणाद्धीमान्हृदि पद्मं विकासयन् ।। ७४ ।।\nतन्मध्ये रविसोमाग्निमण्डलानि यथाविधि ।।\nकल्पयित्वा हरिं मूर्तं यस्मिन्देशे सनातनम् ।। ७५ ।।\nपीतांबरधरं विष्णुं शंखचक्रगदाधरम् ।।\nतं च पुष्पैः समभ्यर्च्य मनस्तस्मिन्निवेश्य च ।। ७६ ।।\nब्रह्मरूपं हरिं ध्यायञ्जपन्वै द्वादशाक्षरम् ।।\nवायुभक्षः स्थितस्तत्र विप्रस्त्रीन्वत्सरान्वसन् ।। ७७ ।।\nततो द्विजवरो ध्यात्वा स्तुतिं चक्रे हरेरिमाम् ।।\nप्रणिपत्य जगन्नाथं चराचरगुरुं हरिम् ।।\nविष्णुशर्माथ तुष्टाव नारायणमतंद्रितः ।। ७८ ।।\n।। विष्णुशर्म्मोवाच ।। ।।\nप्रसीद भगवन्विष्णो प्रसीद पुरुषोत्तम ।।\nप्रसीद देवदेवेश प्रसीद कमलेक्षण ।। ७९ ।।\nजय कृष्ण जयाचिंत्य जय विष्णो जयाव्यय ।।\nजय यज्ञपते नाथ जय विष्णो पते विभो ।। 2.8.1.८० ।।\nजय पापहरानंत जय जन्मज्वरापह ।।\nनमः कमलनाभाय नमः कमलमालिने ।।८१।।\nनमः सर्वेश भूतेश नमः कैटभसूदन ।।\nनमस्त्रैलोक्यनाथाय जगन्मूल जगत्पते ।। ८२ ।।\nनमो देवाधिदेवाय नमो नारायणाय वै ।।\nनमः कृष्णाय रामाय नमश्चक्रायुधाय च ।। ८३ ।।\nत्वं माता सर्वलोकानां त्वमेव जगतः पिता ।।\nभयार्त्तानां सुहृन्मित्रं त्वं पिता त्वं पितामहः ।। ८४ ।।\nत्वं हविस्त्वं वषट्कारस्त्वं प्रभुस्त्वं हुताशनः ।।\nकरणं कारणं कर्त्ता त्वमेव परमेश्वरः ।। ८५ ।।\nशंखचक्रगदापाणे मां समुद्धर माधव ।। ८६ ।।\nप्रसीद मंदरधर प्रसीद मधुसूदन ।।\nप्रसीद कमलाकान्त प्रसीद भुवनाधिप ।। ८७ ।।\n।। अगस्त्य उवाच ।। ।।\nइत्येवं स्तुवतस्तस्य मनोभक्त्या महात्मनः ।।\nआविर्बभूव विश्वात्मा विष्णुर्गरुडवाहनः ।। ८८ ।।\nशंखचक्रगदापाणिः पीतांबरधरोऽच्युतः ।।\nउवाच स प्रसन्नात्मा विष्णुशर्माणमव्ययः ।। ८९ ।।\n।। श्रीभगवानुवाच ।। ।।\nतुष्टोऽस्मि भवतो वत्स महता तपसाऽधुना ।।\nस्तोत्रेणानेन सुमते नष्टपापोऽसि सांप्रतम् ।।2.8.1.९०।।\nवरं वरय विप्रेन्द्र वरदोऽहं तवाग्रतः ।।\nनाऽतप्ततपसा द्रष्टुं शक्यः केनाप्यहं द्विज ।। ९१ ।।\n।। विष्णुशर्म्मोवाच ।। ।।\nकृतकृत्योऽस्मि देवेश सांप्रतं तव दर्शनात् ।।\nत्वद्भक्तिमचलामेकां मम देहि जगत्पते ।। ९२ ।।\n।। ।। श्रीभगवानुवाच ।। ।।\nभक्तिरस्त्वचला मे वै वैष्णवी मुक्तिदायिनी ।।\nअत्रैवास्त्वचला मे वै जाह्नवी मुक्तिदायिनी ।। ९३ ।।\nइदं स्थानं महाभाग त्वन्नाम्ना ख्यातिमेष्यति ।। ९४ ।।\n।। अगस्त्य उवाच ।। ।।\nइत्युक्त्वा देवदेवेशश्चक्रेणोत्खाय तत्स्थलम् ।।\nजलं प्रकटयामास गांगं पातालमंडलात् ।। ९५ ।।\nजलेन तेन भगवान्पवित्रेण दयांबुधिः ।।\nनीरजस्तु भूमितलं क्षणाच्चक्रे कृपावशात् ।। ९६ ।।\nचक्रतीर्थमिति ख्यातं ततः प्रभृति तद्द्विज ।।\nजातं त्रैलोक्यविख्यातमघौघध्वंसकृच्छुभम् ।। ९७ ।।\nतत्र स्नानेन दानेन विष्णुलोकं व्रजेन्नरः ।। ९८ ।।\nततः स भगवान्भूयो विष्णुशर्माणमच्युतः ।।\nकृपया परया युक्त उवाच द्विजवत्सलः ।। ९९ ।।\n।।श्रीभगवानुवाच ।। ।।\nत्वन्नामपूर्विका विप्र मन्मूर्तिरिह तिष्ठतु ।।\nविष्णुहरीति विख्याता भक्तानां मुक्तिदायिनी ।।2.8.1.१००।।\n।। अगस्त्य उवाच ।। ।।\nइति श्रुत्वा वचो विप्रो वासुदेवस्य बुद्धिमान्।।\nस्वनामपूर्विकां मूर्तिं स्थापयामास चक्रिणः ।।१०१।।\nततः प्रभति विप्रेश शंखचक्रगदाधरः ।।\nपीतवासाश्चतुर्बाहुर्नाम्ना विष्णुहरिः स्थितः।।१०२।।\nकार्तिके शुक्लपक्षस्य प्रारभ्य दशमी तिथिम् ।।\nपूर्णिमामवधिं कृत्वा यात्रा सांवत्सरी भवेत् ।। १०३ ।।\nचक्रतीर्थे नरः स्नात्वा सर्वपापैः प्रमुच्यते ।।\nबहुवर्षसहस्राणि स्वर्गलोके महीयते ।। १०४ ।।\nपितॄनुद्दिश्य यस्तत्र पिंडान्निर्वापयिष्यति ।।\nतृप्तास्तु पितरो यान्ति विष्णुलोकं न संशयः ।। १०५ ।।\nचक्रतीर्थे नरः स्नात्वा दृष्ट्वा विष्णुहरिं विभुम् ।।\nसर्वपापक्षयं प्राप्य नाकपृष्ठे महीयते ।। १०६ ।।\nस्वशक्त्या तत्र दानानि दत्त्वा निष्कल्मषो नरः ।।\nविष्णुलोके वसेद्धीमान्यावदिन्द्राश्चतुर्दश ।। १०७ ।।\nअन्यदापि नरस्तत्र चक्रतीथे जितेंद्रियः ।।\nदृष्ट्वा सकृद्धरिं देवं सर्वपापैः प्रमुच्यते ।। १०८ ।।\nइति सकलगुणाब्धिर्ध्येयमूर्तिश्चिदात्मा हरिरिह परमूर्त्या तस्थिवान्मुक्तिहेतोः ।।\nतमिह बहुलभक्त्या चक्रतीर्थाभिषेकी वसति सुकृतिमूर्त्तिर्योऽर्चयेद्विष्णुलोके ।। ।। १०९ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडेऽयोध्यामाहात्म्ये विष्णुहरिमाहात्म्यवर्णनंनाम प्रथमोऽध्यायः ।। १ ।।"
  }
]
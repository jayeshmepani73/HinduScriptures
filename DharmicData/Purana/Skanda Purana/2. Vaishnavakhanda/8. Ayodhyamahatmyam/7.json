[
  {
    "text": "।। अगस्त्य उवाच ।। ।।\nतीर्थमन्यत्प्रवक्ष्यामि क्षीरोदकमिति स्मृतम् ।।\nसीताकुण्डाच्च वायव्ये वर्त्तते गुणसुन्दरम् ।।\nपुण्यैकनिचयस्थानं सर्वदुःखविनाशनम् ।। १ ।।\nपुरा दशरथो राजा पुत्रेष्टिनाम नामतः ।।\nचकार विधिवद्यज्ञं पुत्रार्थं यत्र चादरात् ।। २ ।।\nक्रतुं समापयामास सानन्दो भूरिदक्षिणम् ।।\nयज्ञान्ते क्रतुभुक्तत्र मूर्तिमान्समदृश्यत ।। ३ ।।\nहस्ते कृत्वा हेमपात्रं हविःपूर्णमनुत्तमम् ।।\nतस्मिन्हविषि संकीर्णं वैष्णवं तेज उत्तमम् ।।\nचतुर्विधं विभज्यैव पत्नीभ्यो दत्तवान्नृपः ।। ४ ।।\nयत्र तत्क्षीरसंप्राप्तिर्जाता परमदुर्लभा ।।\nक्षीरोदकमिति ख्यातं तत्स्थानं पापनाशनम् ।।\nउदकेनाभिव्यक्तं च उत्तमं च फलप्रदम् ।। ५ ।।\nतत्र स्नात्वा नरो धीमान्विजितेन्द्रिय आदरात् ।।\nसर्वान्कामानवाप्नोति पुत्रांश्च सुबहुश्रुतान् ।। ६ ।।\nआश्विने शुक्लपक्षस्य एकादश्यां जितव्रतः ।।\nतत्र स्नात्वा विधानेन दत्त्वा शक्त्या द्विजन्मने ।। ७ ।।\nविष्णुं संपूज्य विधिवत्सर्वान्कामानवाप्नुयात् ।।\nपुत्रानवाप्नुयाद्विद्धि धर्मांश्च विधिवन्नरः ।। ८ ।।\nतस्मात्क्षीरोदकस्थानान्नैर्ऋते दिग्दले श्रितम् ।।\nख्यातं बृहस्पतेः कुण्डमुद्दंडाचंडमंडितम् ।। ९ ।।\nसर्वपापप्रशमनं पुण्यामृततरंगितम् ।।\nयत्र साक्षात्सुरगुरुर्निवासं किल निर्ममे ।। 2.8.7.१० ।।\nयज्ञं च विधिवच्चक्रे बृहस्पतिरुदारधीः ।।\nनानामुनिगणैर्युक्तं रम्यं बहुफलप्रदम् ।।\nसुपर्णच्छायसंपन्नं कुण्डं तत्पापिदुर्ल्लभम् ।। ११ ।।\nइन्द्रादयोऽपि विबुधा यत्र स्नात्वा प्रयत्नतः ।।\nमनोभीष्टफलं प्राप्ताः सौंदर्यौदार्यतुंदिलाः ।। १२ ।।\nयत्र स्नानेन दानेन नरो मुच्येत किल्बिषात् ।। १३ ।।\nभाद्रे शुक्ले तु पंचम्यां यात्रा तत्र फलप्रदा ।।\nअन्यदापि गुरोर्वारे स्नानं बहुफलप्रदम् ।। १४ ।।\nबृहस्पतेस्तथा विष्णोः पूजां तत्र य आचरेत् ।।\nसर्वपापविनिर्मुक्तो विष्णुलोके स मोदते ।। १५ ।।\nभवेद्बृहस्पतेः पीडा यस्य गोचरवेधतः ।।\nतेनात्र विधिवत्स्नानं कार्यं संकल्पपूर्वकम् ।। १६ ।।\nहोमं कृत्वा गुरोर्मूर्तिः सुवर्णेन विनिर्मिता ।।\nस्थित्वा जले प्रदेया वै पीतांबरसमन्विता ।। १७ ।।\nवेदज्ञायातिशुचये स्नात्वा पीडापनुत्तये ।।\nहोमं च कारयेत्तत्र ग्रहजाप्यविधानतः ।। १८ ।।\nएवं कृते न संदेहो ग्रहपीडा प्रणश्यति ।। १९ ।।\nतद्दक्षिणे मुनिश्रेष्ठ रुक्मिणीकुण्डमुत्तमम् ।।\nचकार यत्स्वयं देवी रुक्मिणी कृष्णवल्लभा ।। 2.8.7.२० ।।\nतत्र विष्णुः स्वयं चक्रे निवासं सलिले तदा ।।\nवरप्रदानात्स्नेहेन भार्यायाः प्रगुणीकृतम् ।। २१ ।।\nतत्र स्नानं तथा दानं होमं वैष्णवमंत्रकम् ।।\nद्विजपूजां विष्णुपूजां कुर्वीत प्रयतो नरः ।। २२ ।।\nतत्र सांवत्सरी यात्रा कर्त्तव्या सुप्रयत्नतः ।।\nऊर्जकृष्णनवम्यां च सर्वपापापनुत्तये ।। ।। २३ ।।\nपुत्रवाञ्जायते वन्ध्यो यात्रां कृत्वा न संशयः ।।\nनारीभिर्वा नरैर्वापि कर्त्तव्यं स्नानमादरात् ।। २४ ।।\nभुक्त्वा भोगान्समग्रांश्च विष्णुलोके स मोदते ।।\nलक्ष्मीकामनया तत्र स्नातव्यं च विशेषतः ।। २५ ।।\nसर्वकाममवाप्नोति तत्र स्नानेन मानवः ।।\nरुक्मिणीश्रीपतिप्रीत्यै दातव्यं च स्वशक्तितः ।। २६ ।।\nकर्त्तव्या विधिवत्पूजा ब्राह्मणानां विशेषतः ।।\nध्येयो लक्ष्मीपतिस्तत्र शंखचक्रगदाधरः ।। २७ ।।\nपीतांबरधरः स्रग्वी नारदादिभिरीडितः ।।\nतार्क्ष्यासनो मुकुटवान्महेन्द्रादिविभूषितः ।। २८ ।।\nसर्वकामफलावाप्त्यै वक्षोलक्षितकौस्तुभः ।।\nअतसीकुसुमश्यामः कमलामललोचनः ।। २९ ।।\nएवं कृते न संदेहः सर्वान्कामानवाप्नुयात् ।।\nइह लोके सुखं भुक्त्वा हरिलोके स मोदते ।। 2.8.7.३० ।।\nअतः परं प्रवक्ष्यामि तीर्थमन्यदघापहम् ।।\nकलिकिल्विषसंहारकारकं प्रत्ययात्मकम् ।। ३१ ।।\nपरं पवित्रमतुलं सर्वकामार्थसिद्धिदम् ।।\nधनयक्षइतिख्यातं परं प्रत्ययकारकम् ।। ३२ ।।\nरुक्मिणीकुण्डवायव्यदिग्दले संस्मृतं शुभम् ।।\nहरिश्चन्द्रस्य राजर्षेरासीत्तत्र धनं महत् ।। ३३ ।।\nतस्य रक्षार्थमत्यर्थं रक्षितो यक्षउच्चकैः ।।\nविश्वामित्रो मुनिः पूर्वं यदा चैव पराजयत् ।। ३४ ।।\nहरिश्चंद्रं नरपतिं राज्यसूयकरं परम् ।।\nराज्यं जग्राह सकलं चतुरंगबलान्वितम् ।। ।। ३५ ।।\nतद्वशेऽदाच्च स मुनिर्धनं सकलमुत्तमम् ।।\nतद्रक्षायै प्रयत्नेन यक्षं स्थापितवानसौ ।। ३६ ।।\nप्रमंथुर इति ख्यातं प्रमोदानन्दमंदिरम् ।।\nरक्षां विदधतस्तस्य बहुयत्नेन सर्वशः ।। ३७ ।।\nतुतोष स मुनिर्द्धीमान्कदाचिद्विजितेन्द्रियः ।।\nउवाच मधुरं वाक्यं प्रीत्या परमया युतः ।। ३८ ।।\n।। विश्वामित्र उवाच ।।\nवरं वरय धर्मज्ञ क्षिप्रमेव विमत्सरः।।\nभक्त्या परमया धीर संतुष्टोऽस्मि विशेषतः।।३९।।\n।।यक्ष उवाच ।।।।\nवरं प्रयच्छसि यदि विप्रवर्य मदीप्सितम्।।\nममांगमतिदुर्गंधि शापाच्च नृपतेरभूत्।।\nसुगन्धयितुं ब्रह्मर्षे तत्प्रसीद मुनीश्वर ।।2.8.7.४०।।\n।। अगस्त्य उवाच ।। ।।\nएवमुक्ते तु यक्षेण मुनिर्ध्यानस्थलोचनः।।\nतं विविच्यानया भक्त्या अभिषेकं चकार सः।।४१।।\nतीर्थोदकेन विधिवत्कृत्वा संकल्पमादरात्।।\nततः सोऽभूत्क्षणेनैव सुगन्धोत्तरविग्रहः ।। ४२ ।।\nतथाभूतः स मधुरं प्रोवाच प्रांजलिस्ततः ।।\nपुनः पुरः स्थितो धीमान्विनयावनतस्तदा ।।४३।।\n।। यक्ष उवाच ।। ।।\nत्वत्कृपाभिरहं धीर जातः सुरभिविग्रहः।।\nएतत्स्थानं यथा ख्यातिं याति सर्वज्ञ तत्कुरु ।। ४४ ।।\nत्वत्प्रसादेन विप्रर्षे तथा यत्नं विधेहि वै ।। ४५ ।।\n।। अगस्त्य उवाच ।। ।।\nएवमुक्तः क्षणं ध्यात्वा मुनिः स्तिमितलोचनः ।।\nयक्षं प्रति प्रसन्नात्मा ह्युवाच श्लक्ष्णया गिरा ।। ४६ ।।\n।। विश्वामित्र उवाच ।। ।।\nप्रसिद्धिमतुलां यक्ष एतत्स्थानं गमिष्यति ।।\nधनयक्ष इति ख्यातिमेतत्तीर्थं गमिष्यति ।। ४७ ।।\nसौंदर्य्यदं शरीरस्य परं प्रत्ययकारकम् ।।\nयत्र स्नात्वा विधानेन दौर्गंध्यं त्यजति क्षणात् ।।\nतत्र स्नानं प्रयत्नेन कर्त्तव्यं पुण्यकांक्षिभिः ।। ४८ ।।\nदानं श्रद्धास्वशक्तिभ्यां लक्ष्मीपूजा विशेषतः ।।\nतत्र स्नानेन दानेन लक्ष्मीप्रीत्यै विशेषतः ।। ४९ ।।\nपूजया तु निधीनां च नवानामपि सुव्रत ।।\nइह लोके सुखं भुक्त्वा परलोके स मोदते ।। 2.8.7.५० ।।\nमहापद्मस्तथा पद्मः शंखो मकरकच्छपौ ।।\nमुकुन्दकुंदनीलाश्च खर्वश्च निधयो नव ।। ५१ ।।\nएतेषामपि कुण्डेऽत्र संनिधिर्भविताऽनघ ।।\nएतेषां तु विशेषेण पूजा बहुफलप्रदा।।५२।।\nजलमध्ये प्रकर्त्तव्यं निधिलक्ष्मीप्रपूजनम्।।५३।।\nअन्नं बहुविधं देयं वासांसि विविधानि च।।५४।।\nसुवर्णादि यथाशक्त्या वित्तशाठ्यं विवर्जयेत् ।।\nगुप्तं दानं प्रयत्नेन कर्त्तव्यं सुप्रयत्नतः ।।५५।।\nफलानि च सुवर्णानि देयानि च विशेषतः ।।५६।।\nकृष्णपक्षे चतुर्दश्यां स्नानं बहुफलप्रदम् ।।\nश्रद्धया परया युक्तैः कर्त्तव्यं श्रद्धयाधिकम् ।। ५७ ।।\nमाघे कृष्णचतुर्दश्यां यात्रा सांवत्सरी भवेत् ।।\nतत्र स्नानं पितॄणान्तु तर्पणं च विशेषतः ।। ५८ ।।\nआब्रह्मस्तम्बपर्यंतं जगत्तृप्यत्विति ब्रुवन् ।।\nअपसव्येन विधिवत्तर्प्पयेदंजलित्रयम् ।। ५९ ।।\nएवं कुर्वन्नरो यक्ष न मुह्यति कदाचन ।।\nअत्र स्नातो दिवं याति अत्र स्नातः सुखी भवेत् ।।2.8.7.६०।।\nअत्र स्नातेन ते यक्ष कर्त्तव्यं पूजनं पुरः ।।\nत्वत्पूजनेन विधिवन्नृणां पापक्षयो भवेत् ।। ६१ ।।\nनमः प्रमथराजेति पूजामन्त्र उदाहृतः ।।\nतीर्थमध्ये प्रकर्त्तव्यं पूजनं श्रवणादिकम् ।। ६२ ।।\nनिधिलक्ष्म्यो तथा यक्ष तव पूजा विशेषतः ।।\nएवं यः कुरुते धीरः सर्वान्कामानवाप्नुयात् ।।६३।।\nधनार्थी धनमाप्नोति पुत्रार्थी पुत्रमाप्नुयात् ।।\nमोक्षार्थी मोक्षमाप्नोति तत्किं न यदिहाप्यते ।। ६४ ।।\nयस्तु मोहान्नरो यक्ष स्नानं न कुरुते किल ।।\nतस्य सांवत्सरं पुण्यं त्वं ग्रहीष्यसि सर्वशः ।। ६५ ।।\nइति दत्त्वा वरांस्तस्मै विश्वामित्रो मुनीश्वरः।।\nअन्तर्दधे मुनिवरस्तदा स च तपोनिधिः ।।६६।।\nतदाप्रभृति तत्स्थानं परमां ख्यातिमाययौ ।।\nतस्य तीर्थस्य सकला भूमिः स्वर्णविनिर्मिता ।।६७ ।।\nदिव्यरत्नौघखचिता समंतादुपशोभिता ।।\nएवं यः कुरुते विद्वन्स याति परमां गतिम् ।। ६८ ।।\nधनयक्षादुत्तरस्मिन्दिग्भागे संस्थितं द्विज ।।\nवसिष्ठकुण्डं विख्यातं सर्वपापापहं सदा ।। ६९ ।।\nवसिष्ठस्य सदा तत्र निवासः सुतपोनिधेः ।।\nअरुन्धती सदा यस्य वर्तते निर्मलव्रता ।। 2.8.7.७० ।।\nअत्र स्नानं विशेषेण श्राद्धपूर्वमतंद्रितः ।।\nयः कुर्यात्प्रयतो धीमांस्तस्य पुण्यमनुत्तमम् ।। ७१ ।।\nवामदेवस्य तत्रैव संनिधिर्वर्ततेऽनघ ।।\nवशिष्ठवामदेवौ तु पूजनीयौ प्रयत्नतः ।। ७२ ।।\nपतिव्रता पूजनीयाऽरुन्धती च विशेषतः ।।\nस्नातव्यं विधिना सम्यग्दातव्यं च स्वशक्तितः ।। ७३ ।।\nसर्वकामफलप्राप्तिर्जायते नात्र संशयः ।।\nअत्र यः कुरुते स्नानं स वशिष्ठसमो भवेत् ।। ७४ ।।\nभाद्रे मासि सिते पक्षे पंचम्यां नियतव्रतः ।।\nतस्य सांवत्सरी यात्रा कर्त्तव्या विधिपूर्विका ।। ७५ ।।\nविष्णुपूजा प्रयत्नेन कर्तव्या श्रद्धयात्र वै ।।\nसर्वपापविशुद्धात्मा विष्णुलोके महीयते ।। ७६ ।।\nवसिष्ठकुण्डाद्विप्रेंद्र प्रत्यग्दिग्दलमाश्रितम् ।।\nविख्यातं सागरं कुण्डं सर्वकामार्थसिद्धिदम् ।।\nयत्र स्नानेन दानेन सर्वकामानवाप्नुयात् ।। ७७ ।।\nपौर्णमास्यां समुद्रस्य स्नानाद्यत्पुण्यमाप्नुयात् ।।\nतत्पुण्यं पर्वणि स्नातो नरश्चाक्षयमाप्नुयात् ।। ७८ ।।\nतस्मादत्र विधानेन स्नातव्यं पुत्रकांक्षया ।।\nआश्विने पौर्णमास्यां तु विशेषात्स्नानमाचरेत् ।। ७९ ।।\nएवं कुर्वन्नरो विद्वान्सर्वपापैः प्रमुच्यते ।।\nअत्र स्नात्वा नरो दत्त्वा यथाशक्त्या दिवं व्रजेत् ।। 2.8.7.८० ।।\nसागरान्नैर्ऋते भागे योगिनीकुण्डमुत्तमम् ।।\nयत्राऽऽसते चतुःषष्टियोगिन्यो जलसंस्थिताः ।। ८१ ।।\nसर्वार्थसिद्धिदाः पुंसां स्त्रीणां चैव विशेषतः ।।\nपरसिद्धिप्रदाः सर्वाः सर्वकामफलप्रदाः ।। ८२ ।।\nआश्विने शुक्लपक्षस्य अष्टम्यां च विशेषतः ।।\nस्नातव्यं च प्रयत्नेन योगिनीप्रीतये नृभिः ।। ८३ ।।\nअत्र स्नानं तथा दानं सर्वं सफलतां व्रजेत् ।।\nयक्षिणीप्रभृतयः सिद्धा भवंत्यत्र न संशयः ।। ।। ८४ ।।\nयोगिनीकुंडतः पूर्वमुर्वशीकुण्डमुत्तमम् ।।\nयत्र स्नातो नरो विद्वन्नुर्वशीं दिवि संश्रयेत् ।। ८५ ।।\nपुरा किल मुनिर्धीरो रैभ्यो नाम तपोधनः ।।\nचचार हिमवत्पार्श्वे निराहारो जितेन्द्रियः ।। ८६ ।।\nतत्तपो विपुलं दृष्ट्वा भीतः सुरपतिस्ततः ।।\nउर्वशीं प्रेषयामास तपोविघ्नाय चादरात् ।। ८७ ।।\nततः सा प्रेषिता तेनाजगाम गजगामिनी ।।\nउवास हिमवत्पार्श्वे रैभ्याश्रममनुत्तमम् ।। ८८ ।।\nवनफुल्ललताकुञ्जे मञ्जुकूजद्विहंगमे ।।\nकिन्नरीकेलिसंगीतस्तिमितांगकुरंगके ।। ८९ ।।\nपुन्नागकेशराशोकच्छिन्नकिजल्कपिंजरे ।।\nकल्पिते कांचनगिरौ द्वितीय इव वेधसा ।। 2.8.7.९० ।।\nसा बभौ कांतिसर्वस्वकोशः कुसुमधन्वनः ।।\nउर्वश्यनल्पसामान्यलावण्यामृतवाहिनी ।। ९१ ।।\nअंगप्रभासुवर्णेन सितमौक्तिकशोभिता ।।\nतारुण्यरुचिरत्वेन तारुण्येन विभूषिता ।। ९२ ।।\nविलोमलोचनापांगतरंगधवलत्विषा ।।\nनवपल्लवसच्छायं कल्पयन्ती निजाधरम् ।। ९३ ।।\nकर्णोपलम्बिसंघुष्यद्भृङ्गाढ्यचूतमञ्जरी ।।\nसुधागर्भसमुद्भूता पारिजातलता यथा ।। ९४ ।।\nतनुमध्या पृथुश्रोणिर्वर्णोद्भिन्नपयोधरा ।।\nनिःशाणितशरस्येव शक्तिः कुसुमधन्वनः ।। ९५ ।।\nअपश्यदाश्रमे तस्मिन्मुनिरायतलोचनाम् ।।\nनयनानलदाहेन विदग्धेन मनोभुवा ।। ९६ ।।\nत्रिनेत्रवंचनायैव कल्पितां ललनातनुम् ।।\nतामाश्रमलतापुष्पकांचीरचितकुण्डलाम् ।। ९७ ।।\nविलोक्य तां विशालाक्षीं मुनिर्व्याकुलितेन्द्रियः ।।\nबभूव रोषसंतप्तः शशाप च बहु ज्वलन् ।।९८।।\n।। रैभ्य उवाच ।। ।।\nकुरूपतां व्रज क्षिप्रं या त्वं सौंदर्यगर्विता ।।\nसमागता तपोविघ्नहेतवे मम सन्निधौ ।। ९९ ।।\n।। अगस्त्य उवाच ।। ।।\nइति शप्ता रुषा तेन मुनिना सा शुभेक्षणा ।।\nउवाच वनिता भूत्वा प्रांजलिर्मुनिमादरात् ।।।। 2.8.7.१०० ।।\n।। उर्वश्युवाच ।। ।।\nभगवन्मे प्रसीद त्वं पराधीना यतस्त्वहम् ।।\nत्वच्छापस्य कथं मुक्तिर्भविता नियतव्रत ।। १०१ ।।\n।। रैभ्य उवाच ।। ।।\nअयोध्यायामस्ति तीर्थं पावनं परमं महत् ।।\nतत्र स्नानं कुरुष्वाद्य सौंदर्यं परमाप्नुहि ।। १०२ ।।\nत्वन्नाम्नैव च विख्यातिं तोयं यास्यति तद्ध्रुवम् ।। १०३ ।।\n।। अगस्त्य उवाच ।। ।।\nएवं सा विप्रवचसा विदधे सर्वमादरात् ।।\nसुन्दरी साऽभवत्क्षिप्रं तत्स्थानं ख्यातिमाययौ ।।१०४।।\nअत्र स्नानं मुनिश्रेष्ठ यः कुर्याद्विधिवज्जनः ।।\nसौंदर्यं परमं तस्य भवेत्तत्र न संशयः ।।१०५।।\nभाद्रे शुक्लतृतीयायां यात्रा सांवत्सरी भवेत् ।।\nविष्णुरत्र जनैः पूज्यः सर्वकामार्थसिद्धये ।। १०६ ।।\nएवं कुर्वन्नरो विद्वान्विष्णुलोके वसेत्सदा ।।\nनरो वा यदि वा नारी सर्वान्कामानवाप्नुयात् ।। ।।१०७।।\nघोषार्ककुंडं परममुर्वशीकुंडदक्षिणे ।।\nवर्तते मुनिशार्दूल सर्वपापापहं सदा ।।१०८।।\nयत्र स्नानेन दानेन सूर्यलोके महीयते ।।\nएतत्तीर्थस्य सदृशं नापरं विद्यते क्वचित् ।। १०९ ।।\nव्रणी कुष्ठी दरिद्री वा दुःखाक्रांतोऽपि यो नरः ।।\nकरोति विधिवत्स्नानं सर्वान्कामानवाप्नुयात् ।। 2.8.7.११० ।।\nरविवारे विशेषेण कर्त्तव्यं स्नानमादरात् ।।\nभाद्रे मासि तथा माघे शुक्लषष्ठ्यां प्रयत्नतः ।। १११ ।।\nकर्त्तव्यं विधिवत्स्नानं सूर्यलोकाभिकांक्षया ।।\nपौषे मासि तथा स्नानं सूर्यवारे विशेषतः ।। ११२ ।।\nसप्तम्यां रवियुक्तायां स्नानं बहुफलप्रदम् ।।\nघोषाभिधोऽभवत्पूर्वं सूर्यवंशे नरेश्वरः ।। ११३ ।।\nसमुद्रमेखलामेकः पृथिवीं समपालयत् ।।\nयस्य कीर्त्या प्रकाशंते त्रिलोकीमंडलानि वै ।। ११४ ।।\nयः प्रतापात्स्फुरन्भाति प्रभाकर इवापरः ।।\nप्रचंडतरदोर्दंडखंडितारातिमंडलः ।। ११५ ।।\nस कदाचित्प्रजापालो मंत्त्रिविन्यस्तभूतलः ।।\nबभ्राम मृगयासक्तो वनेऽतिगहनद्रुमे ।। ११६ ।।\nस राजा पूर्वजन्मोत्थपापैरशुभसूचकैः ।।\nकृमिव्याप्तकरांभोजः सुन्दरोपि गतस्मयः ।। ११७ ।।\nमृगयायामभूदेकः कदाचित्पर्यटन्वने ।।\nवराहसिंहहरिणान्निघ्नन्गच्छन्नितस्ततः ।। ११८ ।।\nतृषाक्रान्तो म्लानतनुः सरोऽपश्यत्पुरो नृपः ।।\nददर्श तत्र च मुनीन्स्नानसंध्यादितत्परान् ।। ११९ ।।\nततो विधिवदाचम्य स्नानं चक्रे नरेश्वरः ।।\nततो दिव्यशरीरोऽभूदानंदामलमानसः ।। 2.8.7.१२० ।।\nमुनिभिस्तीर्थमाज्ञाय चक्रे सूर्य्यस्तुतिं प्रियाम् ।। १२१ ।। ।।\n।। राजोवाच ।। ।।\nभगवन्देवदेवेश नमस्तुभ्यं चिदात्मने ।।\nनमः सवित्रे सूर्याय जगदानंददायिने ।। १२२ ।।\nप्रभागेहाय देवाय त्रयीभूताय ते नमः ।।\nविवस्वते नमस्तुभ्यं योगज्ञाय सदात्मने ।।१२३।।\nपराय परमेशाय त्रिलोकीतिमिरच्छिदे ।।\nअचिन्त्याय सदा तुभ्यं नमो भास्करतेजसे ।। ।। १२४ ।।\nयोगप्रियाय योगाय योगज्ञाय सदा नमः ।।\nॐकाराय वषट्काररूपिणे ज्ञानरूपिणे ।। १२५ ।।\nयज्ञाय यज्ञमानाय हविषे ऋत्विजे नमः ।।\nरोगघ्नाय स्वरूपाय कमलानंददायिने ।। १२६ ।।\nअतिसौम्यातितीक्ष्णाय सुराणां पतये नमः ।।\nसत्राशाय नमस्तुभ्यं भक्तत्राय प्रियात्मने ।। १२७ ।।\nप्रकाशकाय सततं लोकानां हितकारिणे ।।\nप्रसीद प्रणतायाद्य मह्यं भक्तिकृते स्वयम् ।। १२८ ।।\n।। अगस्त्य उवाच ।। ।।\nइत्येवं ब्रुवतस्तस्य स प्रसन्नो रविः स्वयम् ।।\nआविर्बभूव सहसा भक्तस्य प्रियकाम्यया ।।\nउवाच मधुरं वाक्यं प्रश्रयानतमूर्द्धजम् ।। १२९ ।। ।।\n।। रविरुवाच ।। ।।\nवरं वरय राजेंद्र प्रसन्नोऽस्मि तवाग्रतः ।।\nददामि तद्वरं तेऽद्य यत्त्वया मनसेप्सितम् ।। 2.8.7.१३० ।।\n।। राजोवाच ।। ।।\nभगवन्भास्करानंत प्रयच्छसि वरं यदि ।।\nमन्नाम्ना कृतमूर्त्तिस्ते तिष्ठत्वत्र सदा विभो ।। १३१ ।।\n।। रविरुवाच ।। ।।\nएवमस्तु मनुष्येंद्र तव वांछा मनोहरा ।।\nएतत्स्तोत्रं त्वयोक्तं मे ये पठिष्यंति मानवाः ।। १३२ ।।\nतेभ्यस्तुष्टः प्रदास्यामि सर्वान्कामान्नरेश्वर ।।\nएतत्स्थानं परां ख्यातिं त्वन्नाम्ना यास्यति क्षितौ ।। १३३ ।।\nसर्वान्कामानवाप्नोति योऽत्र स्नानं समाचरेत्।।\nमद्भक्तेन सदा राजन्कर्त्तव्यं स्नानमत्र वै ।। १३४ ।।\nयंयं काममिहेच्छेत तंतं काममवाप्नुयात् ।। १३५ ।।\n।। अगस्त्य उवाच ।। ।।\nइति दत्त्वा वरं देवः कृपया परया युतः ।।\nभास्वान्सहस्रकिरणस्तदान्तर्द्धानमाययौ ।। १३६ ।।\nराजा भास्करदेहोत्थां रविमूर्त्तिमनुत्तमाम् ।।\nतत्र संस्थापयामास पूजयामास च स्वयम् ।। १३७ ।।\nघोषार्ककुण्डं तन्नाम्ना तत्र ख्यातिं जगाम ह ।।\nयत्र स्नानान्नरो राजन्सूर्य्यलोके वसेत्सदा ।। १३८ ।।\nइति रुचिरविधानैस्तूर्णमादित्यमूर्त्तिं विमलपरमभक्त्या पूजयित्वाऽऽदरेण ।।\nतदमृतमयकुण्डे स्नानमादौ विधाय प्रचुरविमलकीर्तिः सूर्यलोके वसेत्सः ।। १३९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये बृहस्पतिकुण्डरुक्मिणीकुण्डधनयक्षतीर्थ वसिष्ठकुण्डसागरकुण्ड योगिनीकुण्डोर्वशीकुण्डघोषार्ककुंड माहात्म्यवर्णनंनाम सप्तमोऽध्यायः ।। ७ ।। ।। छ ।।"
  }
]
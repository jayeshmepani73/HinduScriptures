[
  {
    "text": "।। अगस्त्य उवाच ।। ।।\nतस्मात्संगमतो विप्र पश्चिमे दिक्तटे स्थितम् ।।\nसीताकुण्डमितिख्यातं सर्वकामफलप्रदम् ।। १ ।।\nयत्र स्नात्वा नरो विप्र सर्वपापैः प्रमुच्यते ।।\nसीतया किल तत्कुण्डं स्वयमेव विनिर्मितम् ।।\nरामेण वरदानाच्च महाफलनिधीकृतम् ।। २ ।।\n।। श्रीराम उवाच ।। ।।\nशृणु सीते प्रवक्ष्यामि माहात्म्यं भुवि यादृशम् ।।\nत्वत्कुण्डस्यास्य सुभगे त्वत्प्रीत्या कथयाम्यहम्।। ३ ।।\nअत्र स्नानं च दानं च जपो होमस्तपोऽथवा।।\nसर्वमक्षयतां याति विधानेन शुचिस्मिते ।। ४ ।।\nमार्गकृष्णचतुर्दश्यां तत्र स्नानं विशेषतः ।।\nसर्वपापहरं देवि सर्वदा स्नायिनां नृणाम् ।। ५ ।।\nइति रामो वरं प्रादात्सीतायै च प्रजाप्रियः ।।\nतदाप्रभृति सर्वत्र तत्तीर्थं भुवि वर्त्तते ।। ६ ।।\nसीताकुण्डमिति ख्यातं जनानां परमाद्भुतम् ।।\nतस्मिंस्तीर्थे नरः स्नात्वा नूनं राममवाप्नुयात् ।। ७ ।।\nतत्र स्नानेन दानेन तपसा च विशेषतः ।।\nगन्धैर्माल्यैर्धूपदीपैर्न्नानाविभवविस्तरैः ।।\nरामं संपूज्य सीतां च मुक्तः स्यान्नात्र संशयः ।। ८ ।।\nमार्गे मासि च स्नातव्यं गर्भवासो न जायते ।।\nअन्यदापि नरः स्नात्वा विष्णुलोकं स गच्छति ।। ९ ।।\nविभोर्विष्णुहरेर्विप्र रम्ये पश्चिमदिक्तटे ।।\nदेवश्चक्रहरिर्नाम सर्वाभीष्टफलप्रदः ।। 2.8.6.१० ।।\nतस्य चक्रहरेर्विप्र महिमा न हि मानवैः ।।\nशक्यो वर्णयितुं धीरैरपि बुद्धिमतां वरैः।।११।।\nततः पश्चिमदिग्भागे नाम्ना पुण्यं हरिस्मृति ।।\nविष्णोरायतनं ख्यातं परमार्थफलप्रदम्।।\nयस्य दर्शनमात्रेण सर्वपापैः प्रमुच्यते ।। १२ ।।\nतयोर्दर्शनतो यांति तेषां पापानि देहिनाम् ।।\nतानि पापानि यावंति कुर्वते भुवि ये नराः ।। १३ ।।\nपुरा देवासुरे जाते संग्रामे भृशदारुणे ।।\nदैत्यैर्वरमदोत्सिक्तैर्देवा युधि पराजिताः ।। १४ ।।\nतेषां पलायमानानां देवानामग्रणीर्हरः ।।\nसंस्तभ्य चैव तान्सर्वान्पुरस्कृत्यांबुजासनम् ।। १५ ।।\nक्षीरोदशायिनं विष्णुं शेषपर्य्यंकशायिनम् ।।\nलक्ष्म्योपविष्टं पार्श्वे च चरणांबुजहस्तया ।। १६ ।।\nनारदाद्यैर्मुनिवरैरुद्गीतगुगौरवम् ।।\nगरुडेन पुरःस्थेनानिशमंजलिना स्तुतम् ।। १७ ।।\nक्षीराब्धिजलकल्लोलमदबिन्द्वंकिताम्बरम् ।।\nतारकोत्करविस्फारतारहारविराजितम् ।। ।। १८ ।।\nपीतांबरमतिस्मेरविकाशद्भावभावितम् ।।\nबिभ्रतं कुण्डलं स्थूलं कर्णाभ्यां मौक्तिकोज्ज्वलम् ।। १९ ।।\nरत्नवल्लीमिव स्वच्छां श्वेतद्वीपनिवासिनीम् ।।\nकिरीटं पद्मरागाणां वलयं दधतं परम् ।। 2.8.6.२० ।।\nमित्रस्य राहुवित्रासनिवर्त्तनमिवापरम् ।।\nसकौस्तुभप्रभाचक्रं बिभ्राणं प्रवलारुणम् ।। २१ ।।\nपरां चतुर्मुखोत्पत्तिकल्पसंकल्पनामिव ।।\nशरणं स जगामाशु विनीतात्मा स्तुवन्निति ।। २२ ।।\nतस्मिन्नवसरे शंभुः सर्वदेवगणैः सह ।।\nतुष्टाव प्रयतो भूत्वा विष्णुं जिष्णुं सुरद्विषाम् ।। २३ ।।\n।। ईश्वर उवाच ।। ।।\nसंसारार्णवसंतारसुपर्णसुखदायिने ।।\nमोह तीव्रतमो हारि चन्द्राय हरये नमः ।। २४ ।।\nस्फुरत्संविन्मणिशिखां चित्तसंगतिचंद्रिकाम् ।।\nप्रपद्ये भगवद्भक्तिमानसोद्यानवाहिनीम् ।। २५ ।।\nहेलोल्लसत्समुत्साहशक्तिं व्याप्तजगत्त्रयाम् ।।\nया पूर्वकोटिर्भावानां सत्त्वानां वैष्णवीति वा ।। २६ ।।\nपवनांदोलितांभोजदलपर्वांतवर्त्तिनाम् ।।\nपततामिव जन्तूनां स्थैर्यमेका हरिस्मृतिः ।। २७ ।।\nनमः सूर्य्यात्मने तुभ्यं संवित्किरणमालिने ।।\nहृत्कुशेशयकोषश्रीसमुन्मेषविधायिने ।। २८ ।।\nनमस्तस्मै यमवते योगिनां गतये सदा ।।\nपरमेशाय वै पारे महसां तमसां तथा ।। २९ ।।\nयज्ञाय भुक्तहविष ऋग्यजुःसामरूपिणे ।।\nनमः सरस्वतीगीतदिव्यसद्गणशालिने ।। 2.8.6.३० ।।\nशांताय धर्मनिधये क्षेत्रज्ञायामृतात्मने ।।\nशिष्ययोगप्रतिष्ठाय नमो जीवैकहेतवे ।।\nघोराय मायाविधये सहस्रशिरसे नमः ।। ३१ ।।\nयोगनिद्रात्मने नाभिपद्मोद्भूतजगत्सृजे ।।\nनमः सलिलरूपाय कारणाय जगत्स्थितेः ।। ३२ ।।\nकार्यमेयाय बलिने जीवाय परमात्मने ।।\nगोप्त्रे प्राणाय भूतानां नमो विश्वाय वेधसे ।। ३३ ।।\nदृप्ताय सिंहवपुषे दैत्यसंहारकारिणे ।।\nवीर्यायानंतमनसे जगद्भावभृते नमः ।। ३४ ।।\nसंसारकारणाज्ञानमहासंतमसच्छिदे ।।\nअचिन्त्यधाम्ने गुह्याय रुद्रायात्युद्विजे नमः ।। ३५ ।।\nशान्ताय शान्तकल्लोलकैवल्यपददायिने ।।\nसर्वभावातिरिक्ताय नमः सर्वमयात्मने ।। ३६ ।।\nइन्दीवरदलश्यामं स्फूर्जत्किंजल्कविभ्रमम्।।\nबिभ्राणं कौस्तुभं विष्णुं नौमि नेत्ररसायनम् ।। ३७ ।।\n।। अगस्त्य उवाच ।। ।।\nइति स्तुतः प्रसन्नात्मा वरदो गरुडध्वजः ।।\nववर्ष दृष्टिसुधया सर्वान्देवान्कृपान्वितः ।।\nउवाच मधुरं वाक्यं प्रश्रयावनतान्सुरान् ।। ।। ३८ ।।\n।। श्रीभगवानुवाच ।। ।।\nजानामि विबुधाः सर्वमभिप्रायं समाधितः ।।\nदैतेयैर्विक्रमाक्रान्तं पदं समरदर्पितैः ।। ३९ ।।\nसबलैर्बलहीनानां प्रतापो विजितः परैः ।।\nसांप्रतं तु विधास्यामि तपो युष्मद्बलाय वै ।। 2.8.6.४० ।।\nअयोध्यानगरे गत्वा करिष्ये तप उत्तमम् ।।\nगुप्तो भूत्वा भवत्तेजोविवृद्ध्यै दैत्यशान्तये ।। ४१ ।।\nभवन्तोऽपि तपस्तीव्रं कुर्वंत्वमलमानसाः ।।\nअयोध्यां प्राप्यतां देवा दैत्यनाशाय सत्वरम् ।। ४२ ।। ।।\n।। अगस्त्य उवाच ।। ।।\nइत्युक्त्वांतर्दधे देवान्देवो गरुडवाहनः ।।\nअयोध्यामागतः क्षिप्रं चकार तप उत्तमम् ।। ४३ ।।\nगुप्तो भूत्वा यदा विद्वन्सुरतेजोभिवृद्धये ।।\nतेन गुप्तहरिर्नाम देवो विख्यातिमागतः ।। ४४ ।।\nआगतस्य हरेः पूर्वं यत्र हस्ततलाच्च्युतम् ।।\nसुदर्शनाख्यं तच्चक्रं तेन चक्रहरिः स्मृतः ।। ४५ ।।\nतयोर्दर्शनमात्रेण सर्वपापैः प्रमुच्यते ।।\nहरस्तेन प्रभावेण देवाः प्रबलतेजसः ।। ४६ ।।\nजित्वा दैत्यान्रणैः सर्वान्संप्राप्य स्वपदान्यथ ।।\nरेजिरे विपुलानंदैरसुरानार्दयंस्ततः ।। ४७ ।।\nततः सर्वे समेत्याशु बृहस्पतिपुरस्सराः ।।\nदेवाः सर्वेऽनमन्मौलिमालार्च्चित पदाम्बुजम् ।।\nहरिं द्रष्टुमथागच्छन्नयोध्यायां समुत्सुकाः ।। ४८ ।।\nआगत्य च ततः श्रुत्वा नानाविधगुणादरम् ।।\nभावैः पुण्यैः समभ्यर्च्य नत्वा प्रांजलयस्तदा ।।\nहरिमेकाग्रमनसा ध्यायन्तो ध्याननिष्ठिताः ।। ४९ ।।\nतानागतान्समालोक्य पदभक्त्या कृतानतीन् ।।\nप्रसन्नः प्राह विश्वात्मा पीतवासा जनार्दनः ।। 2.8.6.५० ।।\n।। श्रीभगवानुवाच ।। ।।\nभोभो देवा भवन्तश्च चिराद्दिष्टयाद्यसंगताः ।।\nअधुना भवतामिच्छां कां करोमि सुरा अहम् ।।\nतद्ब्रूत त्वरिता मह्यं किं विलंबेन निर्भयाः ।। ५१ ।।\nदेवा ऊचुः ।। ।।\nभगवन्देवदेवेश त्वया संप्रति सर्वशः ।।\nसर्वं समभवत्कार्यं निष्पन्नं वै जगत्पते ।। ५२ ।।\nतथापि सर्वदा भाव्यं नित्यं देव त्वया विभो ।।\nअस्मद्रक्षार्थमत्रैव विजितेन्द्रियवर्त्मना ।।५३।।\nएवमेव सदा कार्यं शत्रुपक्षविनाशनम् ।।५४।।\n।। श्रीभगवानुवाच ।। ।।\nएवमेतत्करिष्यामि भवतामरिसंजयम् ।।\nश्रीमतां तेजसो वृद्धिं करिष्यामि सदासुराः ।।\nकथेयं च सदा ख्यातिं लोके यास्यति चोत्तमाम् ।। ५५ ।।\nअयं नाम्ना गुप्तहरिर्देवो भुवनविश्रुतः ।।\nमदीयं परमं गुह्यं स्थानं ख्यातिं समेष्यति ।।५६ ।।\nअत्र यः प्राणिनां श्रेष्ठः पूजायज्ञजपादिकम् ।।\nकरोति परया भक्त्या स याति परमां गतिम्।। ५७।।\nअत्र यः कुरुते दानं यथाशक्त्या जितेन्द्रियः ।।\nस स्वर्गमतुलं प्राप्य न शोचति कदाचन ।। ५८ ।।\nअत्र मत्प्रीतये देवाः प्राणिभिर्धर्मकांक्षिभिः ।।\nदातव्या गौः प्रयत्नेन सवत्सा विधिपूर्वकम् ।। ।। ५९ ।।\nस्वर्णशृंगी रौप्यखुरी वस्त्रद्वयसमावृता ।।\nकांस्योपदोहना ताम्रपृष्ठी बहुगुणान्विता।। 2.8.6.६०।।\nरत्नपुच्छा दुग्धवती घंटाभरणभूषिता ।।\nअर्चिता गंधपुष्पाद्यैः सुप्रसन्नाऽमृतप्रजा ।। ६१ ।।\nद्विजाय वेदविज्ञाय गुणिने निर्मलात्मने ।।\nविष्णुभक्ताय विदुषे आनृशंस्यरताय च ।। ६२ ।।\nब्राह्मणाय च गौर्देया सर्वत्रसुखमश्नुते ।।\nन देया द्विजमात्राय दातारं सोऽवपातयेत् ।। ६३ ।।\nमत्प्रीतयेऽत्र दातव्या निर्मलेनांतरात्मना ।। ६४ ।।\nस्नातं यैश्च विशुद्ध्यर्थमत्र मद्भक्तितत्परैः ।।\nतेषां स्वर्गतयो नित्यं मुक्तिः करतले स्थिता ।। ६५ ।।\nतथा चक्रहरेः पीठे मत्प्रीत्यै दानमुत्तमम् ।।\nजपहोमादिकं चापि कर्त्तव्यं यत्नतो नरैः ।। ६६ ।।\nभवन्तोऽपि विधानेन यात्रां कुर्वंतु सत्तमाः ।।\nअस्माद्गुप्तहरेः स्थानान्निकटे संगमे शुभे ।। ६७ ।।\nप्रत्यग्भागे गोप्रताराद्योजनत्रयसंमिते ।।\nघर्घरांबुतरंगिण्या सरयूः संगता यतः ।। ६८ ।।\nअत्र स्नात्वा विधानेन द्रष्टव्योऽत्र प्रयत्नतः ।।\nदेवो गुप्तहरिर्नाम सर्वकामार्थसिद्धिदः ।। ६९ ।।\n।। अगस्त्य उवाच ।। ।।\nइत्युक्त्वांतर्दधे देवः पीताम्बरधरोऽच्युतः ।।\nदेवा अपि विधानेन कृत्वा यात्रां प्रयत्नतः ।।\nअयोध्यायां स्थिता नित्यं हरेर्गुणविमोहिताः ।। 2.8.6.७० ।।\nतदाप्रभृति विप्रेंद्र तत्स्थानं भुवि पप्रथे ।।\nकार्तिक्यां तु विशेषेण यात्रा सांवत्सरी भवेत् ।। ७१ ।।\nविभोर्गुप्तहरेस्तत्र संगमस्नानपूर्विका ।।\nगोप्रतारे च तीर्थेऽस्मिन्सरयूघर्घराश्रिते ।।\nस्नात्वा देवोऽर्चनीयोऽयं सर्वकामफलप्रदः ।। ७२ ।।\nतथा चक्रहरेर्यात्रा कर्त्तव्या सुप्रयत्नतः ।।\nमार्गशार्षस्य विशदे पक्षे हरितिथौ नरैः ।। ७३ ।।\nएवं यः कुरुते यात्रां विष्णुलोके स मोदते ।।७४ ।।\n।। श्रीसूत उवाच ।। ।।\nएवमुक्त्वा तु विरते मुनौ कलशजन्मनि ।।\nकृष्णद्वैपायनो व्यासः पुनराह सविस्मयः ।। ७५ ।।\n।। व्यास उवाच ।। ।।\nअत्याश्चर्य्यमयीं ब्रह्मन्कथामेतां तपोधन ।।\nउक्तवानसि येनैतत्साश्चर्य्यं मम मानसम् ।। ७६ ।।\nविस्तरेण मम ब्रूहि माहात्म्यं परमाद्भुतम् ।। ७७ ।।\nशृणु संगममाहात्म्यं विप्रेंद्र परमाद्भुतम् ।।\nस्कन्ददेवाच्छ्रुतं सम्यक्कथयामि तथा तव ।। ७८ ।।\nदशकोटिसहस्राणि दशकोटिशतानि च ।।\nतीर्थानि सरयूनद्या घर्घरोदकसंगमे ।।\nनिवसंति सदा विप्र स्कन्दादवगतं मया ।।७९ ।।\nदेवतानां सुराणां च सिद्धानां योगिनां तथा ।।\nब्रह्मविष्णुशिवानां च सान्निध्यं सर्वदा स्थितम् ।। 2.8.6.८० ।।\nतस्मिन्संगमसलिले नरः स्नात्वा समाहितः ।।\nसंतर्प्य पितृदेवांश्च दत्त्वा दानं स्वशक्तितः ।। ८१ ।।\nहुत्वा वैष्णवमंत्रेण शुचिर्यत्फलमाप्नुयात् ।।\nतदिहैकमना विप्र शृणु यत्कथयामि ते ।। ८२ ।।\nअश्वमेधसहस्रस्य वाजपेयशतस्य च ।।\nकुरुक्षेत्रे महाक्षेत्रे राहुग्रस्ते दिवाकरे ।। ८३ ।।\nसुवर्णदाने यत्पुण्यमहन्यहनि तद्भवेत् ।। ८४ ।।\nअमावास्यां पौर्णमास्यां द्वादश्योरुभयोरपि ।।\nअयने च व्यतीपाते स्नानं वैष्णवलोकदम् ।। ८५ ।।\nतिष्ठेद्युगसहस्रं तु पादेनैकेन यः पुमान् ।।\nविधिवत्संगमे स्नायात्पौष्यां तदविशेषतः ।। ८६ ।।\nलंबतेऽवाक्छिरा यस्तु युगानामयुतं पुमान् ।।\nस्नातानां शुचिभिस्तोयैः संगमे प्रयतात्मनाम् ।। ८७ ।।\nव्युष्टिर्भवति या पुंसां न सा क्रतुशतैरपि ।। ८८ ।।\nपौषे मासि विशेषेण स्नानं बहुफलप्रदम् ।। ८९ ।।\nपौषे मासि विशेषेण यः कुर्यात्स्नानमादृतः ।।\nब्राह्मणः क्षत्रियो वैश्यः शूद्रो वा वर्णसंकरः ।।\nस याति ब्रह्मणः स्थानं पुनरावृत्तिवर्जितम् ।।2.8.6.९० ।।\nपौषे मासे तु यो दद्याद्घृताढ्यं दीपमुत्तमम् ।।\nविधिवच्छ्रद्धया विप्र शृणु तस्यापि यत्फलम् ।।९१।।\nनानाजन्मार्जितं पापं स्वल्पं बह्वपि वा भवेत् ।।\nतत्सर्वं नश्यति क्षिप्रं तोयस्थं लवणं यथा ।। ।। ९२ ।।\nआयुरारोग्यमैश्वर्यं संततीः सौख्यमुत्तमम् ।।\nप्राप्नोति फलदं नित्यं दीपदः पुण्यभाङ्नरः ।। ९३ ।।\nयस्तु शुक्लत्रयोदश्यां पौषेऽत्र प्रयतो व्रती ।।\nजागरं कुरुते धीरः स गच्छेद्भवनं हरेः ।। ९४ ।।\nजागरं विदधद्रात्रौ दीपं दत्त्वा तु सर्वशः ।।\nहोमं च कारयेद्विप्रो नियतात्मा शुचिव्रतः ।। ९५ ।।\nवैष्णवो विष्णुपूजां च कुर्वञ्छृण्वन्हरेः कथाम् ।।\nगीतवादित्रनृत्यैश्च विष्णुतोषणकारकैः ।।\nकथाभिः पुण्ययुक्ताभिर्जागृयाच्छर्वरीं नरः ।। ९६ ।।\nततः प्रभाते विमले स्नात्वा विधिवदादरात् ।।\nविष्णुं संपूज्य विप्रांश्च देयं स्वर्णादि शक्तितः ।। ९७ ।।\nस्वर्णं चान्नं च वासांसि यो दद्याच्छ्रद्धयाऽन्वितः ।।\nसंगमे विधिवद्विद्वान्स याति परमां गतिम् ।। ९८ ।।\nवर्षेवर्षे तु कर्तव्यो जागरः पुण्यतत्परैः ।। ९९ ।।\nहरिः पूज्यो द्विजाः सम्यक्संतोष्याः शक्तितो नरैः ।।\nतेन विष्णोः परा तुष्टिः पापानि विफलानि च ।।\nभवंति निर्विषाः सर्पा यथा तार्क्ष्यस्य दर्शनात् ।। ।। 2.8.6.१०० ।।\nतत्र स्नातो दिवं याति अत्र स्नातः सुखी भवेत ।। १०१ ।।\nत्रिषु लोकेषु ये केचित्प्राणिनः सर्व एव ते ।।\nतर्प्यमाणाः परां तृप्तिं यांति संगमजैर्जलैः ।। १०२ ।।\nभूतानामिह सर्वेषां दुःखोपहतचेतसाम् ।।\nगतिमन्वेषमाणानां न संगमसमा गतिः ।। १०३ ।।\nसप्तावरान्सप्तपरान्पुरुषश्चात्मनासह ।।\nपुंसस्तारयते सर्वान्संगमे स्नानमाचरन् ।। १०४ ।।\nजात्यंधैरिह ते तुल्यास्तथा पंगुभिरेव च ।।\nसमेत्यात्र च न स्नान्ति सरयूघर्घरसंगमे ।। १०५ ।।\nवर्णानां ब्राह्मणो यद्वत्तथा तीर्थेषु संगमः ।।\nसरयूघर्घरायोगे वैष्णवस्थो नरः सदा ।। १०६ ।।\nअत्र स्नानेन दानेन यथा शक्त्या जितेंद्रियः ।।\nहोमेन विधिपुक्तेन नरः स्वर्गमवाप्नुयात् ।। १०७ ।।\nनरो वा यदि वा नारी विधिवत्स्नानमाचरेत् ।।\nस्वर्गलोकनिवासो हि भवेत्तस्य न संशयः ।। १०८ ।।\nयथा वह्निर्दहेत्सर्वं शुष्कमार्द्रमथापि वा ।।\nभस्मीभवंति पापानि तत्समागममज्जनात् ।। १०९ ।।\nएकतः सर्वतीर्थानि नानाविधिफलानि वै ।।\nसरयूघर्घरोत्पन्नसंगमस्त्वधिको भवेत् ।। 2.8.6.११० ।।\nसर्वतीर्थावगाहस्य फलं यादृक्स्मृतं श्रुतौ ।।\nतादृक्फलं नृणां सम्यग्भवेत्संगममज्जनात् ।। १११ ।।\nगोप्रताराभिधं तीर्थमपरं वर्ततेऽनघ ।।\nसन्निधौ संगमस्यैव महापातकनाशनम् ।। ११२ ।।\nयत्र स्नानेन दानेन न शोचति नरः क्वचित् ।।\nगोप्रतारसमं तीर्थं न भूतं न भविष्यति ।। ११३ ।।\nवाराणस्यां यथा विद्वन्वर्त्तते मणिकर्णिका ।।\nउज्जयिन्यां यथा विप्र महाकालनिकेतनम् ।। ११४ ।।\nनैमिषे चक्रवापी तु यथा तीर्थतमा स्मृता ।।\nअयोध्यायां तथा विप्र गोप्रताराभिधं महत् ।। ११५ ।।\nयत्र रामाज्ञया विद्वन्साकेतनगरीजनाः ।।\nअवापुः स्वर्गमतुलं निमज्ज्य परमांभसि ।। ११६ ।।\n।। व्यास उवाच ।। ।।\nअवापुस्ते कथं स्वर्गं साकेतनगरीजनाः ।।\nकथं च राघवो विद्वन्नेतत्कथय सुव्रत ।। ११७ ।।\n।। अगस्त्य उवाच ।। ।।\nसावधानः शृणु मुने कथामेतां सुविस्तरात् ।।\nयथाजगाम रामोऽसौ स्वर्गं स च पुरीजनः ।। ११८ ।।\nपुरा रामो विधायैव देवकार्य्यमतंद्रितः ।।\nस्वर्गं गंतुं मनश्चक्रे भ्रातृभ्यां सह वीरधीः ।। ११९ ।।\nततो निशम्य चारेण वानराः कामरूपिणः ।।\nऋक्षगोपुच्छरक्षांसि समुत्पेतुरनेकशः ।। 2.8.6.१२० ।।\nदेवगंधर्वपुत्राश्च ऋषिपुत्राश्च वानराः ।।\nरामक्षयं विदित्वा तु सर्व एव समागताः ।। १२१ ।।\nते राममनुगत्योचुः सर्वे वानरयूथपाः ।।\nतवानुगमने राजन्संप्राप्ताः स्म इहानघ ।। १२२ ।।\nयदि राम विनास्माभिर्गच्छेस्त्वं पुरुषर्षभ ।।\nसर्वे खलु हताः स्याम दण्डेन महता नृप ।। १२३ ।।\nश्रुत्वा तु वचनं तेषामृक्षवानररक्षसाम्।।\nविभीषणमुवाचाथ राघवस्तत्क्षणं गिरा ।। २२४ ।।\nयावत्प्रजा धरिष्यंति तावदेव विभीषण ।।\nकारयस्व महद्राज्यं लंकां त्वं पालयिष्यसि ।। १२५ ।।\nशाधि राज्यं च खल्वेतन्नान्यथा मे वचः कुरु ।।\nप्रजास्त्वं रक्ष धर्मेण नोत्तरं वक्तुमर्हसि ।। १२६।।\nएवमुक्त्वा तु काकुत्स्थो हनुमंतमथाब्रवीत् ।।\nवायुपुत्र चिरं जीव मा प्रतिज्ञां वृथा कृथाः ।। १२७ ।।\nयावल्लोका वदिष्यंति मत्कथां  वानरर्षभ ।।\nतावत्त्वं धारय प्राणान्प्रतिज्ञां प्रतिपालयन् ।। १२८ ।।\nमैन्दश्च द्विविदश्चैव अमृतप्राशनावुभौ ।।\nयावल्लोका धरिष्यंति तावदेतौ धरिष्यतः ।। १२९ ।।\nपुत्रपौत्राश्च येऽस्माकं तान्रक्षन्त्विह वानराः ।।\nएवमुक्त्वा तु काकुत्स्थः सर्वानथ च वानरान् ।।\nमया सार्धं प्रयातेति तदा तान्राघवोऽब्रवीत् ।। 2.8.6.१३० ।।\nप्रभातायां तु शर्वर्य्यां पृथुवक्षा महाभुजः ।।\nरामः कमलपत्राक्षः पुरोधसमथाब्रवीत् ।। १३१ ।।\nअग्निहोत्राणि यांत्वग्रे दीप्यमानानि सर्वशः ।।\nवाजपेयातिरात्राणि निर्यातु च ममाग्रतः ।। १३२ ।।\nततो वसिष्ठस्तेजस्वी सर्वं निश्चित्य चेतसा ।।\nचकार विधिवत्कर्म महाप्रास्थानिकं विधिम् ।। १३३ ।।\nततः क्षौमाम्बरधरो ब्रह्मचर्यसमन्वितः ।।\nकुशानादाय पाणिभ्यां महाप्रस्थानमुद्यतः ।। ।। १३४ ।।\nन व्याहरच्छुभं किंचिदशुभं वा नरेश्वरः ।।\nनिष्क्रम्य नगरात्तस्मात्सागरादिव चंद्रमाः ।। १३५ ।।\nरामस्य सव्यपार्श्वे तु सपद्मा श्रीः समाश्रिता ।।\nदक्षिणे ह्रीर्विशालाक्षी व्यवसायस्तथाग्रतः ।। १३६ ।।\nनानाविधायुधान्यत्र धनुर्ज्याप्रभृतीनि च ।।\nअनुव्रजंति काकुत्स्थं सर्वे पुरुष विग्रहाः ।। १३७ ।।\nवेदो ब्राह्मणरूपेण सावित्री सव्यदक्षिणे ।।\nॐकारोऽथ वषङ्कारः सर्वे रामं तदाऽव्रजन् ।। १३८ ।।\nऋषयश्च महात्मानः सर्वे चैव महीधराः ।।\nअनुगच्छन्ति काकुत्स्थं स्वर्गद्वारमुपस्थितम् ।। १३९ ।।\nतथानुयांति काकुत्स्थमंतःपुरगताः स्त्रियः ।।\nसवृद्धाबालदासीकाः सपर्षद्द्वाररक्षकाः ।। 2.8.6.१४० ।।\nसान्तःपुरश्च भरतः शत्रुघ्नसहितो ययौ ।।\nरामं व्रजंतमागम्य रघुवंशमनुव्रताः ।। १४१ ।।\nततो विप्रा महात्मानः साग्निहोत्राः समंततः ।।\nसपुत्रदाराः काकुत्स्थमनुगच्छति सर्वशः ।। १४२ ।।\nमंत्रिणो भृत्ययुक्ताश्च सपुत्राः सहबांधवाः ।।\nसर्वे ते सानुगाश्चैव ह्यनु गच्छंति राघवम् ।। १४३ ।।\nततः सर्वाः प्रकृतयो हृष्टपुष्टजनावृताः ।।\nगच्छंतमनुगच्छंतिराघवं गुणरंजिताः ।। १४४ ।।\nतथा प्रजाश्च सकलाः सपुत्राश्च सवबांधवाः ।।\nराघवस्यानुगाश्चासन्दृष्ट्वा विगतकल्मषम् ।। १४५ ।।\nस्नाताः शुक्लाम्बरधराः सर्वे प्रयतमानसाः ।।\nकृत्वा किलकिलाशब्दमनुयाताश्च राघवम् ।। १४६ ।।\nन कश्चित्तत्र दीनोऽभून्न भीतो नातिदुःखितः ।।\nप्रहृष्टा मुदिताः सर्वे वभूवुः परमाद्भुताः ।। १४७ ।।\nद्रष्टुकामाश्च निर्वाणं राज्ञो जनपदास्तथा ।।\nसंप्राप्तास्तेऽपि दृष्ट्वैव नभोमार्गेण चक्रिणम् ।। १४८ ।।\nऋक्षवानररक्षांसि जनाश्च पुरवासिनः ।।\nआगत्य परया भक्त्या पृष्ठतः समुपाययुः ।। १४९ ।।\nतानि भूतानि नगरे ह्यन्तर्धानगतान्यपि ।।\nराघवं तेऽप्यनुययुः स्वर्गद्वारमुपस्थितम् ।। 2.8.6.१५० ।।\nयानि पश्यंति काकुत्स्थं स्थावराणि चराणि च ।।\nसत्त्वानि स्वर्गगमने मतिं कुर्वंति तान्यपि ।। १५१ ।।\nनासीत्सत्त्वमयोध्यायां सुसूक्ष्ममपि किंचन ।।\nयद्राघवं नानुयाति स्वर्गद्वारमुपस्थितम् ।। १५२ ।।\nअथार्द्धयोजनं गत्वा नदीं पश्चान्मुखो ययौ ।।\nसरयूं पुण्यसलिलां ददर्श रघुनंदनः।। १५३ ।।\nअथ तस्मिन्मुहूर्ते तु ब्रह्मा लोकपितामहः ।।\nसर्वैः परिवृतो देवैर्ऋषिभिश्च महात्मभिः ।।\nआययौ तत्र काकुत्स्थं स्वर्गद्वारमुपस्थितम् ।। १५४ ।।\nविमानशतकोटीभिर्दिव्याभिः सर्वतो वृतः ।।\nदीपयन्सर्वतो व्योम ज्योतिर्भूतमनुत्तमम् ।। १५५ ।।\nस्वयंप्रभैश्च तेजोभिर्महद्भिः पुण्यकर्मभिः ।।\nपुण्या वाता ववुस्तत्र गन्धवंतः सुखप्रदाः ।। १५६ ।।\nसपुण्यपुष्पवर्षं च वायुयुक्तं महाजवम् ।।\nगन्धर्वैरप्सरोभिश्च तस्मिन्सूर्यउपस्थितः ।।१५७ ।।\nशरयूसलिलं रामः पद्भ्यां स समुपास्पृशत् ।।\nततो ब्रह्मा सुरैर्युक्तः स्तोतुं समुपचक्रमे ।।१५८।।\nत्वं हि लोकपतिर्देव न त्वां जानाति कश्चन ।।\nअहं ते वै विशालाक्ष भूतपूर्वपरिग्रहः ।। १५९ ।।\nत्वमचिंत्यं महद्भूतमक्षयं लोकसंग्रहे ।।\nयामिच्छसि महावीर्य तां तनुं प्रविश स्वकाम् ।। 2.8.6.१६० ।।\nपितामहस्य वचनादिदमेवाविशत्स्वयम् ।।\nसुदिव्यं वैष्णवं तेजः संसारं स सहानुजः ।।\nततो विष्णुतनुन्देवाः पूजयन्तः सुरोत्तमम् ।। १६१ ।।\nसाध्या मरुद्गणाश्चैव सेन्द्राः साग्निपुरोगमाः ।।\nये च दिव्या ऋषिगणा गन्धर्वाप्सरसस्तथा ।।\nसुपर्णा नागयक्षाश्च दैत्यदानवराक्षसाः ।। १६२ ।।\nदेवाः प्रहृष्टा मुदिताः सर्वे पूर्णमनोरथाः ।।\nसाधुसाध्विति ते सर्वे त्रिदिवस्था बभाषिरे ।। १६३ ।।\nअथ विष्णुर्महातेजाः पितामहमुवाच ह ।।\nएषां लोकं जनौघानां दातुमर्हसि सुव्रत ।। १६४ ।।\nइमे तु सर्वे मत्स्नेहादायाताः सर्वमानवाः ।।\nभक्ताश्च भक्तिमन्तश्च त्यक्तात्मानोऽपि सर्वशः ।। १६५ ।।\nतच्छ्रुत्वा विष्णुकथितं सर्वलोकेश्वरोऽब्रवीत् ।।\nलोकं सन्तानिकं नाम संस्थास्यंति हि मानवाः ।। १६६ ।।\nस्वर्गद्वारेऽत्र वै तीर्थे राममेवानुचिन्तयन् ।।\nप्राणांस्त्यजति भक्त्या वै स संतानं परं लभेत् ।। १६७ ।।\nसर्वे संतानिकंनाम ब्रह्मलोकादनन्तरम् ।।\nवानराश्च स्वकां योनिं राक्षसाश्चापि राक्षसीम्।।१६८।।\nयस्या विनिःसृता ये वै सुरासुरतनूद्भवाः ।।\nआदित्यतनयश्चैव सुग्रीवः सूर्यमण्डलम् ।। १६९ ।।\nऋषयो नागयक्षाश्च प्रयास्यन्ति स्वकारणम् ।।\nतथा ब्रुवति देवेशे गोप्रतारमुपस्थितम् ।। 2.8.6.१७० ।।\nतज्जलं सरयूं भेजे परिपूर्णं ततो जलम् ।।\nअवगाह्य जलं सर्वे प्राणांस्त्यक्त्वा प्रहृष्टवत् ।। १७१ ।।\nमानुषं देहमुत्सृज्य ते विमानान्यथारुहन् ।।\nतिर्यग्योनिगता ये च प्रविश्य सरयूं तदा ।। १७२ ।।\nदेहत्यागं च ते तत्र कृत्वा दिव्यवपुर्द्धराः ।।\nतथान्यान्यपि सत्त्वानि स्थावराणि चराणि च ।। १७३ ।।\nप्राप्य चोत्तमदेहं वै देवलोकमुपागमन् ।।\nतस्मिंस्तत्र समापन्ने वानरा ऋक्षराक्षसाः ।।\nतेऽपि प्रविविशुः सर्वे देहान्निक्षिप्य वै तदा ।। १७४ ।।\nतदा स्वर्गं गताः सर्वे स्मृत्वा लोकगुरुं विभुम् ।।\nजगाम त्रिदशैः सार्द्धं रामो हृष्टो महामतिः ।। १७५ ।।\nअतस्तद्गोप्रताराख्यं तीर्थं विख्यातिमागतम् ।।\nगोप्रतारे परो मोक्षो नान्यतीर्थेषु विद्यते ।। १७६ ।।\nजन्मान्तरशतैर्विप्र योगोऽयं यदि लभ्यते ।।\nमुक्तिर्भवति तत्त्वेकजन्मना लभ्यते न वा ।। १७७ ।।\nगोप्रतारे न सन्देहो हरिर्भक्त्या सुनिष्ठितः ।।\nएकेन जन्मनान्योऽपि योगमोक्षं च विन्दति ।। १७८ ।।\nगोप्रतारे नरो विद्वान्योऽपि स्नाति सुनिश्चितः ।।\nविशत्यसौ परं स्थानं योगिनामपि दुर्लभम् ।। ।। १७९ ।।\nकार्तिक्यां च विशेषेण स्नातव्यं विजितेन्द्रियैः ।।\nकार्तिके मासि विप्रर्षे सर्वे देवाः सवासवाः ।।\nस्नातुमायान्त्ययोध्यायां गोप्रतारे विशेषतः ।। 2.8.6.१८० ।।\nगोप्रतारसमं तीर्थं न भूतं न भविष्यति ।।\nयत्र प्रयागराजोऽपि स्नातुमायाति कार्तिके ।। १८१ ।।\nनिष्पापः कलुषं त्यक्त्वा शुक्लांगः सितकंचुकः ।।\nशुद्ध्यर्थं साधुकामोऽसौ प्रयागे मुनिसत्तमः ।। १८२ ।।\nयानि कानि च तीर्थानि भूमौ दिव्यानि सुव्रत ।।\nकार्तिक्यां तानि सर्वाणि गोप्रतारे वसन्ति वै ।। १८३ ।।\nगोप्रतारे जपो होमः स्नानं दानं च शक्तितः ।।\nसर्वमक्षयतां याति श्रद्धया नियमव्रतम् ।। १८४ ।।\nकार्तिके प्राप्य तद्यन्ति तीर्थानि सकलान्यपि ।।\nगोप्रतारं गमिष्यामः पापं त्यक्तुमितीच्छया ।। १८५ ।।\nगोप्रतारे कृतं स्नानं सर्वपापप्रणाशनम् ।।\nगोप्रतारे नरः स्नात्वा दृष्ट्वा गुप्तहरिं विभुम् ।।\nसर्वपापैः प्रमुच्येत नात्र कार्या विचारणा ।। १८६ ।।\nविष्णुमुद्दिश्य विप्राणां पूजनं च विशेषतः ।।\nकर्त्तव्यं श्रद्धया युक्तैः स्नानपूर्वं यतव्रतैः ।। १८७ ।।\nपयस्विनी च गौर्देया सालंकारा च शक्तितः ।।\nविप्राय वेदविदुषे नियमव्रतशालिने ।।\nब्राह्मणायातिशुचये विष्णुप्रीत्यै यतात्मना ।। १६८ ।।\nअन्नं बहुविधं हेम वासांसि विविधानि च ।।\nदातव्यानि हरेः प्राप्त्यै भक्त्या परमया युतैः ।। १८९ ।।\nसूर्यग्रहे कुरुक्षेत्रे नर्मदायां शशिग्रहे ।।\nतुलादानस्य यत्पुण्यं तदत्र दीपदानतः ।। 2.8.6.१९० ।।\nघृतेन दीपको यस्य तिलतैले न वा पुनः ।।\nज्वलते मुनिशार्दूल हयमेधेन तस्य किम् ।। १९१ ।।\nतेनेष्टं क्रतुभिः सर्वैः कृतं तीर्थावगाहनम् ।।\nदीपदानं कृतं येन कार्त्तिके केशवाग्रतः ।। १९२ ।।\nनानाविधानि तीर्थानि भुक्तिमुक्तिप्रदानि च ।।\nगोप्रतारस्य तान्यत्र कलां नार्हंति षोडशीम् ।। १९३ ।।\nस्वर्णमल्पं च यो दद्याद्ब्राह्मणे वेदपारगे ।।\nशुभां गतिमवाप्नोति ह्यग्निवच्चैव दीप्यते ।।१९४।।\nगोप्रताराभिधे तीर्थे त्रिलोकीविश्रुते द्विज ।।\nदत्त्वान्नं च विधानेन न स भूयोऽभिजायते ।। १९५ ।।\nतत्र स्नानं तु यः कुर्याद्विप्रान्संतर्पयेन्नरः ।।\nसौत्रामणेश्च यज्ञस्य फलं प्राप्नोति मानवः ।। १९६ ।।\nएकाहारस्तु यस्तिष्ठेन्मासं तत्र यतव्रतः ।।\nयावज्जीवकृतं पापं सहसा तस्य नश्यति ।। १९७ ।।\nअग्निप्रवेशं ये कुर्युर्गोप्रतारे विधानतः ।।\nते विशंति पदं विष्णोर्निःसंदग्धं तपोधन ।। १९८ ।।\nकुर्वंत्यनशनं येऽत्र विष्णुभक्त्या सुनिश्चिताः ।।\nन तेषां पुनरावृत्तिः कल्पकोटिशतैरपि ।। १९९ ।।\nअर्चयेद्यस्तु गोविंदं गोप्रतारे हि मानवः ।।\nदशसौवर्णिकं पुण्यं गोप्रतारे प्रकथ्यते ।। 2.8.6.२०० ।।\nअग्निहोत्रफलो धूपो गोविंदस्य समर्पितः ।।\nभूमिदानेन सदृशं गंधदानफलं स्मृतम् ।। २०१ ।।\nअत्यद्भुतमिदं विद्वन्स्थानमेतत्प्रकीर्तितम् ।।\nकार्त्तिक्यां तु विशेषेण अत्र स्नात्वा शुचिव्रतः ।। २०२ ।।\nस्वर्गद्वारे नरः स्नात्वा दशस्वर्णफलं लभेत् ।।\nस्वर्णदः स्वर्गवासी च यो दद्याच्छ्रद्धयान्वितः ।। २०३ ।।\nसुतीर्थे पर्वणि श्रेष्ठे दशस्वर्णफलप्रदे ।।\nज्येष्ठशुक्लचतुर्दश्यां रात्रौ जागरणं चरेत् ।। २०४ ।।\nउपोषितः शुचिः स्नातो विष्णुपूजनतत्परः ।।\nदीपं दद्यात्प्रयत्नेन नानाफलविधायिनम् ।। २०५ ।।\nतावद्गर्जंति पुण्यानि स्वर्गे मर्त्ये रसातले ।।\nयावद्दद्याज्जले दीपं कार्त्तिके केशवाग्रतः ।। २०६ ।।\nपौर्णमास्यां प्रभाते तु स्नात्वा निर्मलमानसः ।।\nहरिं संपूज्य विधिवद्विधाय श्राद्धमादरात् ।। २०७ ।।\nदत्त्वान्नं च यथाशक्त्या संतोष्य ब्राह्मणांस्ततः ।।\nवस्त्रादिभिरलंकारैः संपूज्य द्विजदंपती ।। २०८ ।।\nविभुं गुप्तहरिं दृष्ट्वा संपूज्य तु विशेषतः ।।\nनमस्कृत्यानु तत्तीर्थं शुचिस्तद्गतमानसः ।। २०९ ।।\nस्वर्गद्वारे च विधिवन्मध्याह्ने स्नानमाचरेत् ।।\nसर्वपापविशुद्धात्मा विष्णुलोके महीयते ।। 2.8.6.२१० ।।\nइति परमविधानैर्गोप्रतारे विधाय प्रथितसुकृतमूर्त्तिः स्नानमुच्चैः प्रयत्नात् ।।\nकलितनिखिलपापः पूजयित्वादरेणाच्युतममलविकाशो विष्णुसायुज्यमेति ।। २११ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये स्वर्गद्वारगोप्रतारतीर्थमाहात्म्यवर्णनंनाम षष्ठोऽध्यायः ।। ६ ।।"
  }
]
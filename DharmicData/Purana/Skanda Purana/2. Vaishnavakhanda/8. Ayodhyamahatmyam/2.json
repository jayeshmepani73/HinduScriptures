[
  {
    "text": "।। सूत उवाच ।। ।।\nअगस्त्यमुनिरित्युक्त्वा चक्रतीर्थाश्रयां कथाम् ।।\nविभोर्विष्णुहरेश्चापि पुनराह द्विजोत्तमाः ।। १ ।।\n।। ।। अगस्त्य उवाच ।। ।।\nपुरा ब्रह्मा जगत्स्रष्टा विज्ञाय हरिमच्युतम् ।।\nअयोध्यावासिनं देवं तत्र चक्रे स्थितिं स्वयम् ।। २ ।।\nआगत्य कृतवांस्तत्र यात्रां ब्रह्मा यथाविधि ।।\nयज्ञं च विधिवच्चक्रे नानासंभारसंयुतम् ।। ३ ।।\nततः स कृतवांस्तत्र ब्रह्मा लोकपितामहः ।।\nकुण्डं स्वनाम्ना विपुलं नानादेवसमन्वितम् ।। ४ ।।\nविस्तीर्णजलकल्लोलकलितं कलुषापहम् ।।\nकुमुदोत्पलकह्लारपुंडरीककुलाकुलम् ।। ५ ।।\nहंससारसचक्राह्व विहंगममनोहरम् ।।\nतटांतविटपोल्लासि पतत्त्रिगणसंकुलम् ।। ६ ।।\nतत्र कुण्डे सुराः सर्वे स्नाताः शुद्धिसमन्विताः ।।\nबभूवुरद्धा विगतरजस्का विमलत्विषः ।। ७ ।।\nतदाश्चर्य्यं महद्दृष्ट्वा ते सर्वे सहसा सुराः ।।\nब्रह्माणं प्रणिपत्योचुर्भक्त्या प्रांजलयस्तदा ।। ८ ।।\n।। देवा ऊचुः ।। ।।\nभगवन्ब्रूहि तत्त्वेन माहात्म्यं कमलासन ।।\nअस्य कुण्डस्य सकलं खातस्य विमलत्विषः ।। ९ ।।\nअत्र स्नानेन सर्वेषामस्माकं विगतं रजः ।।\nमहदाश्चर्यमेतस्य दृष्ट्वा कुंडस्य विस्मिताः ।।\nसर्वे वयं सुरश्रेष्ठ कृपया त्वमतो वद ।। 2.8.2.१० ।।\n।। ब्रह्मोवाच ।। ।।\nशृण्वन्तु सर्वे त्रिदशाः सावधानाः सविस्मयाः ।।\nकुण्डस्यैतस्य माहात्म्यं नानाफलसमन्वितम् ।। ११ ।।\nअत्र स्नानेन विधिवत्पापात्मानोऽपि जंतवः ।।\nविमानं हंससंयुक्तमास्थाय रुचिरांबराः ।।\nनिवसंति ब्रह्मलोके यावदाभूतसंप्लवम् ।। १२ ।।\nअत्र दानेन होमेन यथाशक्त्या सुरोत्तमाः ।।\nतुलाश्वमेधयोः पुण्यं प्राप्नुयुर्मुनिसत्तम ।। १३ ।।\nममास्मिन्सरसि श्रीमाञ्जायते स्नानतो नरः ।।\nतस्मादत्र विधानेन स्नानं दानं जपादिकम् ।। १४ ।।\nसर्वयज्ञसमं स्याद्वै महापातकनाशनम्।।\nब्रह्मकुण्डमिति ख्यातिमितो यास्यत्यनुत्तमाम्।।१५।।\nअस्मिन्कुण्डे च सांनिध्यं भविष्यति सदा मम ।।\nकार्त्तिके शुक्लपक्षस्य चतुर्दश्यां सुरोत्तमाः ।। १६ ।।\nयात्रा भविष्यति सदा सुराः सांवत्सरी मम ।।\nशुभप्रदा महापापराशिनाशकरी तदा ।। १७ ।।\nस्वर्णं चैव सदा देयं वासांसि विविधानि च ।।\nनिजशक्त्या प्रकर्तव्या सुरास्तृप्तिर्द्विजन्मनाम्।।१८।।\n।। अगस्त्य उवाच ।। ।।\nइत्युक्त्वा देवदेवोऽयं ब्रह्मा लोकपितामहः ।।\nअन्तर्दधे सुरैः सार्द्धं तीर्थं दृष्ट्वा तपोधन ।। १९ ।।\nतदाप्रभृति तत्कुण्डं विख्यातं परमं भुवि ।।\nचक्रतीर्थाच्च पूर्वस्यां दिशि कुण्डं स्थितं महत् ।। 2.8.2.२० ।।\n।। ।। सूत उवाच ।। ।।\nइत्युक्त्वा स तपोराशिरगस्त्यः कुंभसंभवः ।।\nपुनः पृष्टो मुनिवरो व्यासायावीवदत्कथाम् ।। २१ ।।\n।। अगस्त्य उवाच ।। ।।\nअन्यच्छृणु महाभाग तीर्थं दुष्कृतिदुर्ल्लभम् ।।\nऋणमोचनसंज्ञं तु सरयूतीरसंगतम् ।। २२ ।।\nब्रह्मकुण्डान्मुनिवर धनुःसप्तशतेन च ।।\nपूर्वोत्तरदिशाभागे संस्थितं सरयूजले ।। २३ ।।\nतत्र पूर्वं मुनिवरो लोमशो नाम नामतः ।।\nतीर्थयात्राप्रसंगेन स्नानं चक्रे विधानतः ।। २४ ।।\nततः स ऋणनिर्मुक्तो बभूव गतकल्मषः ।।\nतदाश्चर्यं महद्दृष्ट्वा मुनीन्सानन्दमब्रवीत् ।। २५ ।।\nपश्यन्त्वेतस्य महतो गुणांस्तीर्थवरस्य वै ।।\nभुजावूर्ध्वं तथा कृत्वा हर्षेणाहाऽश्रुलोचनः ।। २६ ।।\n।। लोमश उवाच ।। ।।\nऋणमोचनसंज्ञं तु तीर्थमेतदनुत्तमम् ।।\nयत्र स्नानेन जंतूनामृणनिर्यातनं भवेत् ।। २७ ।।\nऐहिकं पारलौकिक्यं यदृणत्रितयं नृणाम् ।।\nतत्सर्वं स्नानमात्रेण तीर्थेऽस्मिन्नश्यति क्षणात् ।।।। २८ ।।\nसर्वतीर्थोत्तमं चैतत्सद्यः प्रत्ययकारकम् ।।\nमया चास्य फलं सम्यगनुभूतमृणादिह ।। २९ ।।\nतस्मादत्र विधानेन स्नानं दानं च शक्तितः ।।\nकर्त्तव्यं श्रद्धया युक्तैः सर्वदा फलकांक्षिभिः ।। 2.8.2.३० ।।\nस्नातव्यं च सुवर्णं च देयं वस्त्रादि शक्तितः ।। ३१ ।।\n।। ।। अगस्त्य उवाच ।। ।।\nइत्युक्त्वा तीर्थमाहात्म्यं लोमशो मुनिसत्तमः ।।\nअन्तर्दधे मुनिश्रेष्ठः स्तुवंस्तीर्थगुणान्मुदा ।। ३२ ।।\nइत्येतत्कथितं विप्र ऋणमोचनसंज्ञकम् ।।\nयत्र स्नानेन जन्तूनामृणं नश्यति तत्क्षणात् ।।\nऋणमोचनतीर्थं तु पूर्वतः सरयूजले ।। ३३ ।।\nधनुर्द्विशत्या तीर्थं च पापमोचनसंज्ञकम्।।\nसर्वपापविशुद्धात्मा तत्र स्नानेन मानवः ।।\nजायते तत्क्षणादेव नात्र कार्या विचारणा ।। ३४ ।।\nमया तत्र मुनिश्रेष्ठ दृष्टं माहात्म्यमुत्तमम् ।। ३५ ।।\nपांचालदेशसंभूतो नाम्ना नरहरिर्द्विजः ।।\nअसत्संगप्रभावेन पापात्मा समजायत ।। ३६ ।।\nनाना विधानि पापानि ब्रह्महत्यादिकानि च ।।\nकृतवान्पापिसंगेन त्रयीमार्गविनिन्दकः ।। ३७ ।।\nस कदाचित्साधुसंगात्तीर्थयात्राप्रसंगतः ।।\nअयोध्यामागतो विप्र महापातककृद्द्विजः ।। ३८ ।।\nपापमोचनतीर्थे तु स्नातः सत्संगतो द्विजः ।।\nपापराशिर्विनष्टोऽस्य निष्पापः समभूत्क्षणात् ।। ३९ ।।\nदिवः पपात तन्मूर्ध्नि पुष्पवृष्टिर्मुनीश्वर ।।\nदिव्यं विमानमारुह्य विष्णुलोके गतो द्विजः ।। 2.8.2.४० ।।\nतद्दृष्ट्वा महदाश्चर्यं मया च द्विजपुंगव ।।\nश्रद्धया परया तत्र कृतं स्नानं विशेषतः ।।४१।।\nमाघकृष्णचतुर्दश्यां तत्र स्नानं विशेषतः ।।\nदानं च मनुजैः कार्य्यं सर्वपापविशुद्धये ।।४२।।\nअन्यदा(?) तु कृते स्नाने सर्वपापक्षयो भवेत् ।। ४३ ।।\nपापमोचनतीर्थे तु पूर्वं तु सरयूजले ।।\nधनुःशतप्रमाणेन वर्त्तते तीर्थमुत्तमम् ।। ४४ ।।\nसहस्रधारासंज्ञं तु सर्वकिल्बिषनाशनम् ।।\nयस्मिन्रामाज्ञया वीरो लक्ष्मणः परवीरहा ।।\nप्राणानुत्सृज्य योगेन ययौ शेषात्मतां पुरा ।। ४५ ।।\nसार्द्धंहस्तत्रयेणैव प्रमाणं धनुषो विदुः ।।\nचतुर्भिर्हस्तकैः संख्या दण्ड इत्यभिधीयते ।। ४६ ।।\n।। सूत उवाच ।। ।।\nइत्थं तदा समाकर्ण्य कुम्भयोनिमुनेस्तदा ।।\nकृष्णद्वैपायनो व्यासः पुनः पप्रच्छ कौतुकात् ।। ४७ ।।\n।। व्यास उवाच ।। ।।\nसहस्रधारामाहात्म्यं विस्तराद्वद सुव्रत ।।\nशृण्वंस्तीर्थस्य माहात्म्यं न तृप्यति मनो मम ।। ४८ ।।\n।। अगस्त्य उवाच ।। ।।\nसावधानः शृणु मुने कथां कथयतो मम ।।\nसहस्रधारातीर्थस्य समुत्पत्तिं महोदयात् ।। ४९ ।।\nपुरा रामो रघुपतिर्देवकार्यं विधाय वै ।।\nकालेन सह संगम्य मंत्रं चक्रे नरेश्वरः ।। 2.8.2.५० ।।\nआवां मन्त्रयमाणौ हि यः पश्येदन्तिकागतः।।४९।।\nमया त्याज्यो भवेत्क्षिप्रमित्थं चक्रे स संविदम् ।।५१।।\nतस्मिन्मंत्रयमाणे हि द्वारे तिष्ठति लक्ष्मणे ।।\nआगतः स तपोराशिर्दुर्वासास्तेजसां निधिः ।। ५२ ।।\nआगत्य लक्ष्मणं शीघ्रं प्रीत्योवाच क्षुधाऽऽकुलः।। ५३ ।।\n।। दुर्वासा उवाच ।। ।।\nसौमित्रे गच्छ शीघ्रं त्वं रामाग्रे मां निवेदय ।।\nकार्यार्थिनमिदं वाक्यं नान्यथा कर्तुमर्हसि ।। ५४ ।।\n।। अगस्त्य उवाच ।। ।।\nशापाद्भीतः स सौमित्रिर्द्रुतं गत्वा तयोः पुरः ।।\nमुनिं निवेदयामास रामाग्रे दर्शनार्थिनम् ।।\nदुर्वाससं तपोराशिमत्रिनन्दनमागतम् ।। ५५ ।।\nरामोऽपि कालमामंत्र्य प्रस्थाप्य च बहिर्ययौ ।।\nदृष्ट्वा मुनिं तं प्रणतः संभोज्य प्रभुरादरात् ।। ५६ ।।\nदुर्वाससं मुनिवरं प्रस्थाप्य स्वयमादरात् ।।\nसत्यभंगभयाद्वीरो लक्ष्मणं त्यक्तवांस्तदा ।। ५७ ।।\nलक्ष्मणोऽपि तदा वीरः कुर्वन्नवितथं वचः ।।\nभ्रातुर्ज्येष्ठस्य सुमतिः सरयूतीरमाययौ ।। ५८ ।।\nतत्र गत्वाथ च स्नात्वा ध्यानमास्थाय सत्वरम् ।।\nचिदात्मनि मनः शान्तं संगम्यावस्थितस्तदा ।। ५९ ।।\nततः प्रादुरभूत्तत्र सहस्रफणमण्डितः ।।\nशेषश्चक्षुःश्रवाः श्रेष्ठः क्षितिं भित्त्वा सहस्रधा ।।\nसुरलोकात्सुरेन्द्रोऽपि समागादमरैः सह ।। 2.8.2.६० ।।\nततः शेषात्मतां यातं लक्ष्मणं सत्यसंगरम् ।।\nउवाच मधुरं शक्रः सुराणां तत्र पश्यताम् ।। ६१ ।।\n।। ।। इन्द्र उवाच ।। ।।\nलक्ष्मणोत्तिष्ठ शीघ्रं त्वमारोह स्वपदं स्वकम् ।।\nदेवकार्यं कृतं वीर त्वया रिपुनिषूदन ।। ६२ ।।\nवैष्णवं परमं स्थानं प्राप्नुहि त्वं सनातनम् ।।\nभवन्मूर्तिः समायातः शेषोऽपि विलसत्फणः ।। ६३ ।।\nसहस्रधा क्षितिं भित्त्वा सहस्रफणमण्डलैः ।।\nक्षितेः सहस्रच्छिद्रेषु यस्माद्भित्त्वा समुद्गताः ।। ६४ ।।\nफणसाहस्रमणिभिर्दग्धाः शेषस्य सुव्रत ।।\nतस्मादेतन्महातीर्थं सरयूतीरगं शुभम् ।।\nख्यातं सहस्रधारेति भविष्यति न संशयः ।। ६५ ।।\nएतत्क्षेत्रप्रमाणं तु धनुषां पञ्चविंशतिः ।।\nअत्र स्नानेन दानेन श्राद्धेन श्रद्धयान्वितः ।।\nसर्वपापविशुद्धात्मा विष्णुलोकं व्रजेन्नरः ।। ६६ ।।\nअत्र स्नातो नरो धीमाञ्छेषं संपूज्य चाव्ययम् ।।\nतीर्थं संपूज्य विधिवद्विष्णुलोकमवाप्नुयात् ।। ६७ ।।\nतस्मादत्र प्रकर्तव्यं स्नानं विधिपुरःसरम् ।।\nशेषरूपाहिवद्ध्येयाः पूज्या विप्रा विशेषतः ।। ६८ ।।\nस्वर्णं चान्नं च वासांसि देयानि श्रद्धयान्वितैः ।।\nस्नानं दानं हरेः पूजा सर्वमक्षयतां व्रजेत् ।। ६९ ।।\nतस्मादेतन्महातीर्थं सर्वकामफलप्रदम् ।।\nक्षितौ भविष्यति सदा नात्र कार्या विचारणा ।। 2.8.2.७० ।।\nश्रावणे शुद्धपक्षस्य या तिथिः पञ्चमी भवेत् ।।\nतस्यामत्र प्रकर्तव्यो नागानुद्दिश्य यत्नतः ।। ७१ ।।\nउत्सवो विपुलः सद्भिः शेषपूजापुरःसरम् ।।\nउत्सवे तु कृते तत्र तीर्थे महति मानवैः ।। ७२ ।।\nसन्तोष्य च द्विजान्भक्त्या नागपूजापुरस्सरम् ।।\nसन्तुष्टाः फणिनः सर्वे पीडयन्ति न मानुषान् ।। ७३ ।।\nवैशाखमासे ये स्नानं कुर्वंत्यत्र समाहिताः ।।\nन तेषां पुनरावृत्तिः कल्पकोटिशतैरपि ।। ७४ ।।\nतस्मादत्र प्रकर्तव्यं माधवे यत्नतो नरैः ।।\nस्नानं दानं हरिः पूज्यो ब्राह्मणाश्च विशेषतः ।।\nतीर्थे कृतेऽत्र मनुजैः सर्वकामफलप्रदः ।। ७५ ।।\nविष्णुमुद्दिश्य यो दद्यात्सालंकारां पयस्विनीम् ।।\nसवत्सामत्र सत्तीर्थे सत्पात्राय द्विजन्मने ।। ७६ ।।\nतस्य वासो भवेन्नित्य विष्णुलोके सनातने ।।\nअक्षयं स्वर्गमाप्नोति तीर्थ स्नानेन मानवः ।। ७७ ।।\nअत्र पूज्यौ विशेषेण नरैः श्रद्धासमन्वितः ।।\nवैशाखे मास्यलंकारैर्वस्त्रैश्च द्विजदंपती ।। ७८ ।।\nलक्ष्मीनारायणप्रीत्यै लक्ष्मीप्रात्यै विशेषतः ।।\nवैशाखे मासि तीर्थानि पृथिवीसंस्थितानि वै ।। ७९ ।।\nसर्वाण्यपि च संगत्य स्थास्यंत्यत्र न संशयः ।।\nतस्मादत्र विशेषेण वैशाखे स्नानतो नृणाम् ।।\nसर्वतीर्थावगाहस्य भविष्यति फलं महत् ।। 2.8.2.८० ।।\n।। अगस्त्य उवाच ।। ।।\nइत्युक्त्वा मुनिराजेंद्रो लक्ष्मणं सुरसं गतम् ।।\nशेषं संस्थाप्य तत्तीर्थे भूभारहरणक्षमम् ।।\nलक्ष्मणं यानमारोप्य प्रतस्थे दिवमादरात् ।। ८१ ।।\nतदाप्रभृति तत्तीर्थं विख्यातिं परमां ययौ ।।\nवैशाखे मासि तीर्थस्य माहात्म्यं परमं स्मृतम् ।। ८२ ।।\nपञ्चम्यामपि शुक्लायां श्रावणस्य विशेषतः ।।\nअन्यदा पर्वणि श्रेष्ठं विशेषं स्नानमाचरेत् ।।\nसहस्रधारातीर्थे च नरः स्वर्गमवाप्नुयात्।। ८३ ।।\nविधिवदिह हि धीमान्स्नानदानानि तीर्थे नरवर इह शक्त्या यः करोत्यादरेण ।।\nस इह विपुलभोगान्निर्मलात्मा च भक्त्या भजति भुजगशायिश्रीपतेरात्मनैक्यम् ।। ८४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये ब्रह्मकुण्डसहस्रधारातीर्थमाहात्म्यवर्णनंनाम द्वितीयोऽध्यायः ।। २ ।।"
  }
]
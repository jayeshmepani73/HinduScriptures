[
  {
    "text": "।। अगस्त्य उवाच ।। ।।\nनिराहारो नरो भूत्वा क्षीराहारोऽपि वा पुनः ।।\nअजितं पूजयेद्विप्र तस्य सिद्धिः करे स्थिता ।। १ ।।\nमहोत्सवस्तु कर्तव्यो गीतवादित्रसंयुतः ।।\nएवं यः कुरुते धीमान्सर्वान्कामानवाप्नुयात् ।। २ ।।\nएतस्मादुत्तरे विद्वन्वीरस्य शुभसूचकम् ।।\nस्थानं मत्तगजेन्द्रस्य वर्तते नियतव्रत ।। ३ ।।\nतदग्रे सरसि स्नात्वा वसेत्तत्र सुनिश्चितम् ।।\nपूर्णा सिद्धिमवाप्नोति यामवाप्य न शोचति ।। ४ ।।\nअयोध्यारक्षको वीरः सर्वकामार्थसिद्धिदः ।।\nनवरात्रिषु पंचम्यां यात्रा सांवत्सरी भवेत् ।। ५ ।।\nगंधपुष्पादिधूपादि नैवेद्यादिविधानतः ।।\nपूजनीयः प्रयत्नेन सर्वकामार्थसिद्धिदः ।।\nयंयं काममिहेच्छेत तंतं काममवाप्नुयात् ।। ६ ।।\nएतस्माद्द्क्षिणेभागे सुरसानाम राक्षसी ।।\nविष्णुभक्ता सदा विप्र वर्तते सिद्धिदायिका ।। ७ ।।\nतां संपूज्य नरो भक्त्या सर्वान्कामानवाप्नुयात् ।। ८ ।।\nलंकास्थानादिहानीता रामेणोत्कृष्टकर्मणा ।।\nअयोध्यायां स्थापिता सा रक्षार्थं नियतव्रतैः ।। ९ ।।\nसंपूज्य विधिवत्तस्या दर्शनं कार्यमादरात् ।।\nसर्वकामार्थसिद्ध्यर्थमुत्सवोऽपि शुभप्रदः ।।\nकर्त्तव्यः सुप्रयत्नेन गीतवादित्रसंयुतैः ।। 2.8.10.१० ।।\nनवरात्रे तृतीयायां यात्रा सांवत्सरी भवेत् ।।\nसर्वदा सुखसंतानसिद्धये परमार्थदा ।।\nनानासंगीतवादित्रनृत्योत्सवमनोहरा ।। ११ ।।\nएवं कृते न संदेहः सर्वदा रक्षितो भवेत् ।। १२ ।।\nएतत्पश्चिमदिग्भागे वर्तते परमो मुने ।।\nपिंडारक इति ख्यातो वीरः परमपौरुषः ।।\nपूजनीयः प्रयत्नेन गंधपुष्पाक्षतादिभिः ।। १३ ।।\nयस्य पूजावशान्नॄणां सिद्धयः करसंश्रिताः ।।\nतस्य पूजाविधानेन कर्तव्यं पूजनं नरैः ।। १४ ।।\nसरयूसलिले स्नात्वा पिंडारकं च पूजयेत् ।।\nपापिनां मोहकर्त्तारं मतिदं कृतिनां सदा ।। १५ ।।\nतस्य यात्रा विधातव्या सपुष्या नवरात्रिषु ।।\nतत्पश्चिमदिशाभागे विघ्नेशं किल पूजयेत् ।। १६ ।।\nयस्य दर्शनतो नॄणां विघ्नलेशो न विद्यते ।।\nतस्माद्विघ्नेश्वरः पूज्यः सर्वकामफलप्रदः ।। १७ ।।\nतस्मात्स्थानत ऐशाने रामजन्म प्रवर्त्तते ।।\nजन्मस्थानमिदं प्रोक्तं मोक्षादिफलसाधनम् ।। १८ ।।\nविघ्नेश्वरात्पूर्वभागे वासिष्ठादुत्तरे तथा ।।\nलौमशात्पश्चिमे भागे जन्मस्थानं ततः स्मृतम् ।। १९ ।।\nयद्दृष्ट्वा च मनुष्यस्य गर्भवासजयो भवेत् ।।\nविना दानेन तपसा विना तीर्थैर्विना मखैः ।। 2.8.10.२० ।।\nनवमीदिवसे प्राप्ते व्रतधारी हि मानवः ।।\nस्नानदानप्रभावेण मुच्यते जन्मबन्धनात् ।। २१ ।।\nकपिलागोसहस्राणि यो ददाति दिनेदिने ।।\nतत्फलं समवाप्नोति जन्मभूमेः प्रदर्शनात् ।। २२ ।।\nआश्रमे वसतां पुंसां तापसानां च यत्फलम् ।।\nराजसूयसहस्राणि प्रतिवर्षाग्निहोत्रतः ।। २३ ।।\nनियमस्थं नरं दृष्ट्वा जन्मस्थाने विशेषतः ।।\nमातापित्रोर्गुरूणां च भक्तिमुद्वहतां सताम् ।। २४ ।।\nतत्फलं समवाप्नोति जन्मभूमेः प्रदर्शनात् ।। २५ ।।\n।। अथ सरयूवर्णनम् ।। ।।\nपितॄणामक्षया तृप्तिर्गयाश्राद्धाधिकं फलम् ।। २६ ।।\nमन्वंतरसहस्रैस्तु काशीवासेषु यत्फलम् .।।\nतत्फलं समवाप्नोति सरयूदर्शने कृते ।। २७ ।।\nगयाश्राद्धं च ये कृत्वा पुरुषोत्तम दर्शनम् ।।\nकुर्वंति तत्फलं प्रोक्तं कलौ दाशरथीं पुरीम् ।। २८ ।।\nमथुरायां कल्पमेकं वसते मानवो यदि ।।\nतत्फलं समवाप्नोति सरयूदर्शने कृते ।।।। २९ ।।\nपुष्करेषु प्रयागेषु माघे वा कार्त्तिके तथा ।।\nतत्फलं समवाप्नोति सरयूदर्शने कृते ।। 2.8.10.३० ।।\nकल्पकोटिसहस्राणि ह्यवन्तीवासतो हि यत् ।।\nतत्फलं समवाप्नोति सरयूदर्शने कृते ।। ३१ ।।\nषष्टिवर्षसहस्राणि भागीरथ्यवगाहजम् ।।\nतत्फलं निमिषार्द्धेन कलौ दाशरथीं पुरीम् ।। ।। ३२ ।।\nनिमिषं निमिषार्द्धं वा प्राणिनां रामचिन्तनम् ।।\nसंसारकारणाज्ञाननाशकं जायते धुवम् ।। ३३ ।।\nयत्र कुत्र स्थितो यस्तु ह्ययोध्यां मनसा स्मरेत्।।\nन तस्य पुनरावृत्तिः कल्पांतरशतैरपि ।। ३४ ।।\nजलरूपेण ब्रह्मैव सरयूर्मोक्षदा सदा ।।\nनैवात्र कर्मणो भोगो रामरूपो भवेन्नरः ।। ।। ३५ ।।\nपशुपक्षिमृगाश्चैव ये चान्ये पापयोनयः ।।\nतेऽपि मुक्ता दिवं यांति श्रीरामवचनं यथा ।। ३६ ।।\nइत्युक्त्वा विरते तस्मिन्मुनौ कलशजन्मनि ।।\nकृष्णद्वैपायनव्यासः पुनरूचे तपोधनः ।। ३७ ।।\nदुर्लभा सर्वजन्तूनां कथा विस्तरतः क्रमात् ।।\nयात्राक्रमोऽपि च मया श्रुत आगच्छतां नृणाम्।। ३८ ।।\nइदानीं श्रोतुमिच्छामि क्षेत्रस्थानं यथाविधि ।।\nयात्राक्रमं मुनिश्रेष्ठ सम्यक्त्वस्तपोधन ।। ३९ ।।\nफलं ब्रूहि क्रमेणैव विस्तरात्पृच्छतो मम ।।\nयद्यस्ति मयि ते विद्वन्कृपा कारुणिकोत्तम ।। 2.8.10.४० ।।\nयथा श्रुत्वा क्रमेणैव यात्रां विश्वविदां वर ।।\nकरोमि त्वत्प्रसादेन तथा कुरु यतव्रत ।। ४१ ।।\n।। अगस्त्य उवाच ।। ।।\nशृणु वक्ष्यामि तत्त्वेन यात्राक्रममथादितः ।।\nअयोध्यां सप्ततीर्थानां यथावदनुपूर्वशः ।। ।। ४२ ।।\nमनोवाक्कायशुद्धेन निर्दोषेणांतरात्मना ।।\nमानसेषु सुतीर्थेषु स्नात्वा किल जितेंद्रियः ।।\nयः करोति विधिं सम्यक्स तीर्थफलमश्नुते ।। ।। ४३ ।।\n।। व्यास उवाच ।। ।।\nमानसान्येव तीर्थानि कथयस्व तपोधन ।।\nयेषु स्नातवतां नॄणां विशुद्धिर्मनसो भवेत् ।। ४४ ।।\n।। ।। अगस्त्य उवाच ।। ।।\nशृणु तीर्थानि गदतो मानसानि ममानघ ।।\nयेषु सम्यङ्नरः स्नात्वा प्रयाति परमां गतिम् ।। ४५ ।।\nसत्यतीर्थं क्षमातीर्थं तीर्थमिंद्रियनिग्रहः ।।\nसर्वभूतदयातीर्थं तीर्थानां सत्यवादिता ।। ४६ ।।\nज्ञानतीर्थं तपस्तीर्थं कथितं तीर्थसप्तकम् ।।\nसर्वभूतदयातीर्थे विशुद्धिर्मनसो भवेत्।। ४७ ।।\nन तोयपूतदेहस्य स्नानमित्यभिधीयते ।।\nस स्नातो यस्य वै पुंसः सुविशुद्धं मनो मतम् ।।\nभौमानामपि तीर्थानां पुण्यत्वे कारणं शृणु ।। ४८ ।।\nयथा शरीरस्योद्देशाः केचिन्मध्योत्तमाः स्मृताः ।।\nतथा पृथिव्यामुद्देशाः केचित्पुण्यतमाः स्मृताः ।। ४९ ।।\nतस्माद्भौमेषु तीर्थेषु मानसेषु च संवसेत्।।\nउभयेषु च यः स्नाति स याति परमां गतिम् ।। 2.8.10.५० ।।\nतस्मात्त्वमपि विप्रेंद्र विशुद्धेनांतरात्मना ।।\nयात्रां कुरु प्रयत्नेन यात्रा वै नोदिता मया ।।\nतं तु वक्ष्यामि विप्रेंद्र तीर्थयात्राविधिं क्रमात् ।। ५१ ।।\nजायन्ते च जलेष्वेव म्रियंते च जलौकसः ।।\nन च गच्छंति ते स्वर्गमशुद्धमनसो मलाः ।। ५२ ।।\nविषयेष्वनिशं रागो मनसो मल उच्यते ।।\nतेष्वेव हि न संगम्य नैर्मल्यं समुदाहृतम् ।। ५३ ।।\nचित्तमन्तर्गतं दुष्टं तीर्थस्नानं न शुध्यति ।।\nशतशोऽपि जलैर्धौते सुराभाण्डमपावनम् ।। ५४ ।।\nदानमिज्या तपः शौचं तीर्थसेवा श्रुतिस्तथा ।।\nसर्वाण्येतानि तीर्थानि यदि भावेन निर्मलः ।। ५५ ।।\nनिगृहीतेंद्रियग्रामो यत्रैव वसते नरः ।।\nतत्र तस्य कुरुक्षेत्रं नैमिषं पुष्करं तथा ।। ५६ ।।\nएतत्ते कथितं विप्र मानसं तीर्थलक्षणम् ।।\nस्नाते यस्मिन्क्रियाः सर्वाः सफलाः स्युः क्रियावताम् ।। ५७ ।।\nप्रातरुत्थाय मतिमान्संगमे स्नानमाचरेत् ।।\nविभुं विष्णुहरिं दृष्ट्वा स्नायाद्वै ब्रह्मकुण्डके ।। ५८ ।।\nचक्रतीर्थे नरः स्नात्वा दृष्ट्वा चक्रहरिं विभुम् ।।\nततो धर्महरिं दृष्ट्वा सर्वपापैः प्रमुच्यते ।। ५९ ।।\nएकादश्यामेकादश्यामियं यात्रा शुभावहा ।।\nप्रातरुत्थाय मतिमान्स्वर्गद्वारजलप्लुतः ।। 2.8.10.६० ।।\nविधाय नित्यजं कर्म अयोध्यां च विलोकयेत् ।।\nसरयूं तु ततो दृष्ट्वा पश्येन्मत्तगजं ततः ।। ६१ ।।\nबंदीं च शीतलां चैव वटुकं च विलोकयेत् ।।\nतदग्रसरसि स्नात्वा महाविद्यां विलोकयेत् ।। ६२ ।।\nपिण्डारकं ततो दृष्ट्वा ततो भैरवदर्शनम्।।\nअष्टम्यां च चतुर्दश्यामेषा यात्रा फलप्रदा ।। ६३।।\nअंगारकचतुर्थ्यां तु पूर्वोक्ता देवता अपि ।।\nविघ्नेशं च ततः पश्येत्सर्वकामार्थसिद्धये।। ६४ ।।\nप्रातरुत्थाय मतिमान्ब्रह्मकुण्डजले प्लुतः ।।\nविष्णुं विष्णुहरिं दृष्ट्वा मनोवाक्कायशुद्धिमान्।।।।६५।।\nमंत्रेश्वरं ततो दृष्ट्वा महाविद्यां विलोकयेत् ।।\nअयोध्यां च ततो दृष्ट्वा सर्वकामार्थसिद्धये।।६६।।\nस्वर्गद्वारे नरः स्नात्वा सचैलो विजितेंद्रियः ।।\nनानाविधानि पापानि बहुजन्मकृतानि च ।।\nसचैलस्नानतो यांति तस्मात्सचैलमाचरेत् ।। ६७ ।।\nएषा वै गदिता यात्रा सर्वपापहरा शुभा ।। ।। ६८ ।।\nय एवं कुरुते यात्रां नित्यं शुभफलप्रदाम् ।।\nन तस्य पुनरावृत्तिः कल्पकोटिशतैरपि ।। ६९ ।।\nतस्मात्त्वमपि विप्रेंद्रः अयोध्यां व्रज मा चिरम् ।।\nतत्र गत्वा क्रमेणैव यात्रां कुरु यतेंद्रियः ।। 2.8.10.७० ।।\nअयोध्या परमं स्थानमयोध्या परमं महत् ।।\nअयोध्यायाः समा काचित्पुरी नैव प्रदृश्यते ।। ७१ ।।\nअयोध्या परमं स्थानं विष्णुचक्रे प्रतिष्ठितम् ।। ७२ ।।\nइत्येतत्कथितं विप्र मया पृष्टं हि यत्त्वया ।।\nसमाश्रय मुने तां त्वमनुजानीहि मामतः ।। ७३ ।।\n।। सूत उवाच ।। ।।\nइत्येतदुक्त्वा विरते मुनौ कलशजन्मनि ।।\nउवाच मधुरं वाक्यं व्यासः स तपसां निधिः ।। ७४ ।।\n।। ।। व्यास उवाच ।। ।।\nधन्योऽस्म्यनुगृहीतोऽस्मि कृतकृत्योऽस्म्यहं मुने ।।\nसत्यं शौचं श्रुतं विप्र सुशीलं च क्षमार्जवम् ।।\nसर्वं च निष्फलं तस्य अयोध्यां नागतो यदि ।। ७५ ।।\nयस्मिन्मयि प्रसन्नेन त्वयोक्तो धर्मनिर्णयः ।।\nइदानीमपि गच्छामि ह्ययोध्यां निर्मलां पुरीम्।।\nत्वमपि व्रज विप्रेंद्र स्वमाश्रमपदं निजम् ।। ७६ ।।\n।। सूत उवाच ।। ।।\nइत्यैवमुक्त्वा क्रमशो यात्राविधिमनुत्तमम्।।\nजगाम तपसां राशिरगस्त्यः कुंभसंभवः ।। ७७ ।।\nस्वमाश्रमपदं धीरो विस्मयोत्फुल्ललोचनः ।।\nव्यासोऽपि महसां राशिर्जगाम विजितेन्द्रियः ।। ७८ ।।\nअयोध्यामागतो विप्रः सर्वकामार्थसिद्धये ।।\nआगत्यैतद्विधानेन कृत्वा यात्रां यथाक्रमम् ।। ७९ ।।\nदृष्ट्वा महाश्चर्यकरं कारणं तीर्थमुत्तमम् ।।\nआनंदतुंदिलस्तत्र सम्यगाचम्य बुद्धिमान्।। 2.8.10.८० ।।\nततो जगाम विप्रेंद्रः स्वमाश्रमपदं मुनिः ।।\nव्यासेन कथितं मह्यं माहात्म्यं क्रमशस्तदा ।। ८१ ।।\nमया श्रुत्वा च माहात्म्यं यात्रां कृत्वा विधानतः ।।\nकुरुक्षेत्रे समागत्य भवदग्रे निरूपितम् ।। ८२ ।।\nइदं माहात्म्यमतुलं यः पठेत्प्रयतो नरः ।।\nश्रद्धया यश्च शृणुयात्स याति परमां गतिम् ।। ८३ ।।\nतस्मादेतत्प्रयत्नेन श्रोतव्यं च जनैः सदा ।।\nद्विजपूजा विष्णुपूजा विधातव्या प्रयत्नतः ।। ८४ ।।\nदातव्यं च सुवर्णादि यथाशक्त्या द्विजन्मने ।।\nपुत्रार्थी लभते पुत्रान्धर्म्मार्थी धर्ममाप्नुयात् ।। ८५।।\nअतिविपुलविधानैर्वर्णितं धर्म्यमाद्यं कलयति परभक्त्या क्षेत्रमाहात्म्यमेतत् ।।\nय इह मनुजवर्यः श्रीसनाथः स सम्यग्व्रजति हरिनिवासं सर्वभोगांश्च भुक्त्वा ।। ८६ ।।\nयः पाठकस्यापि कदाचिदेव ददाति वित्तं च यथात्मशक्त्या ।।\nपात्राणि वस्त्राणि मनोहराणि रौप्यं सुवर्णं च गवीः स मुच्येत् ।। ८७ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्येऽगस्त्यव्याससंवादेऽयोध्यायात्राविधिक्रमवर्णनंनाम दशमोऽध्यायः ।। १० ।। ।। छ ।।\nइति श्रीस्कान्दे महापुराणे द्वितीये वैष्णवखण्डेऽयोध्यामाहात्म्यं सम्पूर्णम् ।। ( २-८)"
  }
]
[
  {
    "text": "।। अगस्त्य उवाच ।। ।।\nतस्माच्चंद्रहरिस्थानादाग्नेय्यां दिशि संस्थितः ।।\nदेवो धर्महरिर्न्नाम कलिकल्मषनाशकः ।। १ ।।\nवेदवेदाङ्गतत्त्वज्ञः स्वकर्मपरिनिष्ठितः ।।\nपुरा समागतो धर्मस्तीर्थयात्राचिकीर्षया ।। २ ।।\nआगत्य च चकारोच्चैर्यात्रां तत्रादरेण सः ।।\nदृष्ट्वा माहात्म्यमतुलमयोध्यायाः सविस्मयः ।। ३ ।।\nविधाय स्वभुजावूर्ध्वौ  विप्रोऽवोचन्मुदान्वितः ।।\nअहो रम्यमिदं तीर्थमहो माहात्म्यमुत्तमम् ।। ४ ।।\nअयोध्यासदृशी कापि दृश्यते नापरा पुरी ।।\nया न स्पृशति वसुधां विष्णुचक्रस्थिताऽनिशम् ।।।। ५ ।।\nयस्यां स्थितो हरिः साक्षात्सेयं केनोपमीयते ।।\nअहो तीर्थानि सर्वाणि विष्णुलोकप्रदानि वै ।। ६ ।।\nअहो विष्णुरहो तीर्थमयोध्याऽहो महापुरी ।।\nअहो माहात्म्यमतुलं किं न श्लाघ्यमिहास्थितम् ।। ७ ।।\nइत्युक्त्वा तत्र बहुशो ननर्त प्रमदाकुलः ।।\nधर्मो माहात्म्यमालोक्य अयोध्याया विशेषतः ।। ८ ।।\nतं तथा नर्तमानं वै धर्मं दृष्ट्वा कृपान्वितः ।।\nआविर्बभूव भगवान्पीतवासा हरिः स्वयम् ।।\nतं प्रणम्य च धर्मोऽथ तुष्टाव हरिमादरात् ।। ९ ।।\n।। धर्म उवाच ।। ।।\nनमः क्षीराब्धिवासाय नमः पर्यंकशायिने ।।\nनमः शंकरसंस्पृष्टदिव्यपादाय विष्णवे ।। 2.8.4.१० ।।\nभक्त्यार्च्चितसुपादाय नमोऽजादिप्रियाय ते ।।\nशुभांगाय सुनेत्राय माधवाय नमो नमः ।। ११ ।।\nनमोऽरविन्दपादाय पद्मनाभाय वै नमः ।।\nनमः क्षीराब्धिकल्लोलस्पृष्टगात्राय शार्ङ्गिणे ।। १२ ।।\nॐ नमो योगनिद्राय योगर्क्षैर्भावितात्मने ।।\nतार्क्ष्यासनाय देवाय गोविन्दाय नमोनमः ।। १३ ।।\nसुकेशाय सुनासाय सुललाटाय चक्रिणे ।।\nसुवस्त्राय सुवर्णाय श्रीधराय नमोनमः ।। १४ ।।\nसुबाहवे नमस्तुभ्यं चारुजंघाय ते नमः ।।\nसुवासाय सुदिव्याय सुविद्याय गदाभृते ।। १५ ।।\nकेशवाय च शांताय वामनाय नमोनमः ।।\nधर्मप्रियाय देवाय नमस्ते पीतवाससे ।। १६ ।।\n।। अगस्त्य उवाच ।। ।।\nइति स्तुतो जगन्नाथो धर्मेण श्रीपतिर्मुदा ।।\nउवाच स हृषीकेशः प्रीतो धर्ममुदारधीः ।। १७ ।।\n।। श्रीभगवानुवाच ।। ।।\nतुष्टोऽहं भवतो धर्म स्तोत्रेणानेन सुव्रत ।।\nवरं वरय धर्मज्ञ यस्ते स्यान्मनसः प्रियः ।। १८ ।।\nस्तोत्रेणानेन यः स्तौति मानवो मामतन्द्रितः ।।\nसर्वान्कामानवाप्नोति पूजितः श्रीयुतःसदा।। १९ ।।\n।। धर्म उवाच ।। ।।\nयदि तुष्टोसि भगवन्देवदेव जगत्पते ।।\nत्वामहं स्थापयाम्यत्र निजनाम्ना जगद्गुरो ।। 2.8.4.२० ।।\n।। अगस्त्य उवाच ।। ।।\nएवमस्त्विति संप्रोच्याभवद्धर्महरिर्विभुः ।।\nस्मरणादेव मुच्येत नरो धर्महरेर्विभोः ।। २१ ।।\nसरयूसलिले स्नात्वा सुचिंताकुलमानसः ।।\nदेवं धर्महरिं पश्येत्सर्वपापैः प्रमुच्यते ।। २२ ।।\nअत्र दानं तथा होमं जपो ब्राह्मणभोजनम् ।।\nसर्वमक्षयतां याति विष्णुलोके निवासकृत् ।। २३ ।।\nअज्ञानाज्ज्ञानतो वापि यत्किंचिद्दुष्कृतं भवेत् ।।\nप्रायश्चित्तं विधातव्यं तन्नाशाय प्रयत्नतः ।। २४ ।।\nप्रायश्चित्तेन विधिना पापं तस्य प्रणश्यति।।\nतस्मादत्र प्रकर्त्तव्यं प्रायश्चित्तं विधानतः ।। २५ ।।\nअज्ञानाज्ज्ञानतो वापि राजादेर्निग्रहात्तथा ।।\nनित्यकर्मनिवृत्तिः स्याद्यस्य पुंसोऽवशात्मनः ।।\nतेनाप्यत्र विधातव्यं प्रायश्चित्तं प्रयत्नतः ।। २६ ।।\nअत्र साक्षात्स्वयं देवो विष्णुर्वसति सादरः ।।\nतस्माद्वर्णयितुं शक्यो महिमा न हि मानवैः ।। २७ ।।\nआषाढे शुक्ल पक्षस्य एकादश्यां द्विजोत्तम ।।\nतस्य सांवत्सरी यात्रा कर्तव्या तु विधानतः ।। २८ ।।\nस्वर्गद्वारे नरः स्नात्वा दृष्ट्वा धर्महरिं विभुम् ।।\nसर्वपापविशुद्धात्मा विष्णुलोके वसेत्सदा ।। २९ ।।\nतस्माद्दक्षिणदिग्भागे स्वर्णस्य खनिरुत्तमा ।।\nयत्र चक्रे स्वर्णवृष्टिं कुबेरो रघुजाद्भयात् ।। 2.8.4.३० ।। ।।\n।। व्यास उवाच ।। ।।\nभगवन्ब्रूहि तत्त्वज्ञ स्वर्णवृष्टिरभूत्कथम् ।।\nकुबेरस्य कथं भीतिरुत्पन्ना रघुभूपतेः ।। ३१ ।।\nएतत्सर्वं समाचक्ष्व विस्तरान्मम सुव्रत ।।\nश्रुत्वा कथारहस्यानि न तृप्यति मनो मम ।। ३२ ।।\n।। अगस्त्य उवाच ।। ।।\nशृणु विप्र प्रवक्ष्यामि स्वर्णस्योत्पत्तिमुत्तमाम् ।।\nयस्य श्रवणतो नृणां जायते विस्मयो महान् ।। ३३ ।।\nआसीत्पुरा रघुपतिरिक्ष्वाकुकुलवर्द्धनः ।।\nरघुर्निजभुजोदारवीर्यशासितभूतलः ।। ३४ ।।\nप्रतापतापितारातिवर्गव्याख्यातसद्यशाः ।।\nप्रजाः पालयता सम्यक्तेननीतिमता सता ।।३५।।\nयशःपूरेण समलिप्ता दिशो दश सितत्विषा ।।\nस चक्रे प्रौढविभवसाधनां विजयक्रमात् ।। ३६ ।।\nनानादेशान्समाक्रम्य चतुरंगबलान्वितः ।।\nभूतानि वशमानीय वसु जग्राह दण्डतः।।३७।।\nउत्कृष्टान्नृपतीन्वीरो दंडयित्वा बलाधिकान् ।।\nरत्नानि विविधान्याशु जग्राहातिबलस्तदा ।।३८।।\nस विजित्य दिशः सर्वा गृहीत्वा रत्नसंचयम्।।\nअयोध्यामागतो राजा राजधानीं च तां शुभाम्।। ३९ ।।\nतत्रागत्य च काकुत्स्थो यज्ञायोत्सुकमानसः ।।\nचकार निर्मलां बुद्धिं निजवंशोचितक्रियाम।।2.8.4.४०।।\nवसिष्ठं मुनिमाज्ञाय वामदेवं च कश्यपम् ।। ४१ ।।\nअन्यानपि मुनिश्रेष्ठान्नानातीर्थसमाश्रितान् ।।\nसमानयद्विनीतेन द्विजवर्येण भूपतिः ।। ४२ ।।\nदृष्ट्वा स्थितान्स तान्सर्वान्प्रदीप्तानिव पावकान् ।।\nतानागतान्विदित्वाथ रघुः परपुरंजयः ।।\nनिश्चक्राम यथान्यायं स्वयमेव महायशाः ।। ४३ ।।\nततो विनीतवत्सर्वान्काकुत्स्थो द्विजसत्तमान् ।।\nउवाच धर्मयुक्तं च वचनं यज्ञसिद्धये ।। ४४ ।।\n।। रविरुवाच ।।\nमुनयः सर्व एवैते यूयं शृणुत मद्वचः ।।\nयज्ञं विधातुमिच्छामि तत्राज्ञां दातुमर्हथ ।। ४५ ।।\nसांप्रतं मामको यज्ञो युक्तः स्यान्मुनिसत्तमाः ।।\nएतद्विचार्य्य तत्त्वेन ब्रूत यूयं मुनीश्वराः ।। ।। ४६ ।।\n।। मुनय ऊचुः ।। ।।\nराजन्विश्वजिदाख्यातो यज्ञानां यज्ञ उत्तमः ।।\nसांप्रतं कुरु तं यत्नान्मा विलंबं वृथा कृथाः ।। ४७ ।। ।।\n।। अगस्त्य उवाच ।।\nनृपश्चक्रे ततो यज्ञं विश्वदिग्जयसंज्ञितम् ।।\nनानासंभारमधुरं कृतसर्वस्वदक्षिणम् ।। ४८ ।।\nनानाविधेन दानेन मुनिसंतोषहर्षकृत् ।।\nसर्वस्वमेव प्रददौ द्विजेभ्यो बहुमानतः ।।४९।।\nतेषु विश्वेषु यातेषु पूजितेषु गृहान्स्वकान् ।।\nबन्धुष्वपि च तुष्टेषु मुनिषु प्रणतेषु च ।। 2.8.4.५० ।।\nतेन यज्ञेन विधिवद्विहितेन नरेश्वरः ।।\nशुशुभे शोभनाचारः स्वर्गे देवेंद्रवत्क्षणात् ।। ५१ ।।\nतत्रांतरे समभ्यायान्मुनिर्यमवतां वरः ।।\nविश्वामित्रमुनेरंतेवासी कौत्स इति स्मृतः ।। ५२ ।।\nदक्षिणार्थं गुरोर्द्धीमान्पावितुं तं नरेश्वरम् ।।\nचतुर्दशसुवर्णानां कोटीराहर सत्वरम् ।। ।। ५३ ।।\nमद्दक्षिणेति गुरुणा निर्बन्धाद्याचितो रुषा ।।\nआगतः स मुनिः कौत्सस्ततो याचितुमादरात् ।।\nरघुं भूपालतिलकं दत्तसर्वस्वदक्षिणम् ।। ।। ५४ ।।\nतमागतमभिप्रेत्य रघुरादरतस्तदा ।।\nउत्थाय पूजयामास विधिवत्स परंतपः ।।\nसपर्य्यासीत्तस्य सर्वा मृत्पात्रविहितक्रिया ।। ५५ ।।\nपूजासंभारमालोक्य तादृशं तं मुनीश्वरः ।।\nविस्मितोऽभून्निरानन्दो दक्षिणाऽऽशां परित्यजन् ।।\nउवाच मधुरं वाक्यं वाक्यज्ञानविशारदः ।। ।। ५६ ।।\n।। कौत्स उवाच ।। ।।\nराजन्नभ्युदयस्तेऽस्तु गच्छाम्यन्यत्र सांप्रतम् ।। ५७ ।।\nगुर्वर्थाहरणायैव दत्तसर्वस्वदक्षिणम् ।।\nत्वां न याचे धनाभावादतोऽन्यत्र व्रजाम्यहम् ।। ५८ ।।\n।। अगस्त्य उवाच ।। ।।\nइत्युक्तस्तेन मुनिना रघुः परपुरंजयः ।।\nक्षणं ध्यात्वाऽब्रवीदेनं विनयाद्विहितांजलिः ।। ५९ ।।\n।। रघुरुवाच ।। ।।\nभगवंस्तिष्ठ मे हर्म्ये दिनमेकं मुनिव्रत ।।\nयावद्यतिष्ये भगवन्भवदर्थार्थमुच्चकैः ।। 2.8.4.६० ।।\n।। अगस्त्य उवाच ।। ।।\nइत्युक्त्वा परमोदारवचो मुनिमुदारधीः ।।\nप्रतस्थे च रघुस्तत्र कुबेरविजिगीषया ।। ६१ ।।\nतमायांतं कुबेरोऽथ विज्ञाप्य वचनोदितैः ।।\nप्रसन्नमनसं चक्रे वृष्टिं स्वर्णस्य चाक्षयाम् ।। ६२ ।।\nस्वर्णवृष्टिरभूद्यत्र सा स्वर्णखनिरुत्तमा ।।\nस मुनिं दर्शयामास खनिं तेन निवेदिताम्।। ६३ ।।\nतस्मै समर्पयामास तां रघुः खनिमुत्तमाम् ।।\nमुनीन्द्रोऽपि गृहीत्वाशु ततो गुर्वर्थमादरात् ।। ६४ ।।\nराज्ञे निवेदयामास सर्वमन्यद्गुणाधिकः ।।\nवरानथ ददौ तुष्टः कौत्सो मतिमतां वरः ।। ६५ ।।\n।। कौत्स उवाच ।। ।।\nराजँल्लभस्व सत्पुत्रं निजवंशगुणान्वितम् ।।\nइयं स्वर्णखनिस्तूर्णं मनोभीष्टफलप्रदा ।। ६६ ।।\nभूयादत्र परं तीर्थं सर्वपापहरं सदा ।।\nअत्र स्नानेन दानेन नृणां लक्ष्मीः प्रजायते ।। ६७ ।।\nवैशाखे शुक्लद्वादश्यां यात्रा सांवत्सरी स्मृता ।।\nनानाभीष्टफलप्राप्तिर्भूयान्मद्वचसा नृणाम् ।। ६८ ।।\n।। अगस्त्य उवाच ।। ।।\nइति दत्त्वा वरान्राज्ञे कौत्सः संतुष्टमानसः ।।\nप्रतस्थे निजकार्यार्थे गुरोराश्रममुत्सुकः ।। ६९ ।।\nराजा स कृतकृत्योऽथ शेषं संगृह्य तद्धनम्।।\nद्विजेभ्यो विधिवद्दत्त्वा पालयामास वै प्रजाः ।। 2.8.4.७० ।।\nएवं स्वर्णखनेर्जातं माहात्म्यं च मुनीश्वरात् ।। ७१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये धर्महरिस्वर्णखनिमाहात्म्यवर्णनंनाम चतुर्थोऽध्यायः ।। ४ ।।"
  }
]
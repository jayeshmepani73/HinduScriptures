[
  {
    "text": "।। अगस्त्य उवाच ।। ।।\nजटाकुण्डत आग्नेयदिग्दल संश्रितं महत् ।।\nगयाकूपमिति ख्यातं सर्वाभीष्टफलप्रदम् ।। १ ।।\nयत्र स्नात्वा च दत्त्वा च यथाशक्त्या जितेंद्रियः ।।\nसर्वकाममवाप्नोति श्राद्धं कृत्वा द्विजोत्तमः ।। २ ।।\nनरकस्थाश्च ये केचित्पितरश्च पितामहाः ।।\nविष्णुलोके तु गच्छन्ति तस्मिञ्च्छ्राद्धे कृते तु वै ।। ३ ।।\nतस्मिञ्छ्राद्धे कृते विप्र पितॄणामनृणो भवेत् ।।\nशक्तिभिः पिंडदानं तु सयवैः पायसेन च ।। ४ ।।\nकर्त्तव्यमृषिनिर्दिष्टं पिण्याकेन गुडेन वा ।।\nश्राद्धं तत्तीर्थके प्रोक्तं पितॄणां तुष्टिकारकम् ।। ५ ।।\nतत्र श्राद्धं प्रकर्त्तव्यं नरैः श्रद्धासमन्वितैः ।।\nतुष्यंति पितरस्तेषां तुष्टाः स्युः सर्वदेवताः ।। ६ ।।\nतुष्टेषु पितृषु श्रीमाञ्जायतेपुत्रवाँस्तथा ।।\nश्राद्धेन पितरस्तुष्टाः प्रयच्छंति सुतान्बहून् ।। ७ ।।\nश्रियं च विपुलान्भोगाञ्छ्राद्धकृद्भयो न संशयः ।।\nतस्मादत्र विधानेन विधातव्यं प्रयत्नतः ।। ८ ।।\nश्राद्धं श्रद्धायुतैः सम्यगभीष्टफलकांक्षिभिः ।।\nगयाकूपे विशेषेण पितॄणां दत्तमक्षयम् ।। ९ ।।\nसोमवारेण संयुक्ता अमावास्या यदा भवेत् ।।\nतत्रानंतफलं श्राद्धं पितॄणां दत्तमक्षयम् ।। 2.8.9.१० ।।\nअन्यदा सोमवारेण तत्र श्राद्धं विधानतः ।।\nपितृसंतोषदं नित्यं तत्र दत्ताक्षयो भवेत् ।। ११ ।।\nतत्र पूर्वदिशाभागे तीर्थं सर्वोत्तमोत्तमम् ।।\nपिशाचमोचनंनाम विद्यते च फलप्रदम् ।। १२ ।।\nतत्र स्नात्वा च दत्त्वा च पिशाचो नैव जायते ।।\nतत्र स्नानं तथा दानं श्राद्धं चैव विशेषतः ।।\nकर्त्तव्यं च प्रयत्नेन नरैः श्रद्धासमन्वितैः ।। १३ ।।\nमार्गशीर्षे शुक्लपक्षे चतुर्दश्यां विशेषतः ।।\nस्नानं तत्र प्रकर्त्तव्यं पिशाचत्वविमुक्तये ।। १४ ।।\nतत्संनिधौ पूर्वभागे मानसंनाम नामतः ।।\nतीर्थं पुण्यनिवासाग्र्यं स्नातव्यं च विशेषतः ।।\nतत्र स्नानेन दानेन सर्वान्कामानवाप्नुयात् ।। १५ ।।\nनानाविधानि पापानि मेरुतुल्यानि वै पुनः ।।\nतत्र स्नानात्क्षयं यांति नात्र कार्या विचारणा ।। १६ ।।\nयत्किञ्चिद्विद्यते पापं मानसं कायिकं तथा ।।\nवाचिकं च तथा पापं स्नानतो विलयं व्रजेत् ।। १७ ।।\nप्रौष्ठपद्यां सदा कार्य्या पौर्णमास्यां विशेषतः ।।\nयात्रा तस्य नृभिर्विप्र पुण्यवद्भिः क्रियापरैः ।। १८ ।।\nतस्माद्दक्षिणदिग्भागे वर्त्तते सुकृतैकभूः ।।\nतमसानाम तटिनी महापातकनाशिनी ।। १९ ।।\nयत्र स्नानं तथा दानं सर्वपापहरं सदा ।।\nयस्यास्तटे तथा रम्ये सर्वदा फलदायके ।। 2.8.9.२० ।।\nनानाविधानि स्थानानि मुनीनां भावितात्मनाम् ।।\nमाण्डव्यस्य मुनेः स्थानं वर्त्तते पापनाशनम् ।। २१ ।।\nयस्यास्तीरे मुनिश्रेष्ठ सर्वत्र सुमनोहरम् ।।\nतस्याश्रमपदं रम्यं नानावृक्षमनोहरम् ।। २२ ।।\nयस्मात्स्थानात्समुद्भूता तमसा सुतरंगिणी ।।\nतद्वनं पुण्यमधिकं पावनं पदमुत्तमम् ।। २३ ।।\nयस्य दर्शनतो नॄणां सर्वपापक्षयो भवेत् ।। २४ ।।\nप्रफुल्लनानाविधगुल्मशोभितं लताप्रतानावनतं मनोहरम् ।।\nविरूढपुष्पैः परितः प्रियंगुभिः सुषुष्पितैः कण्टकितैश्च केतकैः ।। २५ ।।\nतमालगुल्मैर्निचितं सुगंधिभिः सकर्णिकारैर्बकुलैश्च सर्वतः ।।\nअशोकपुन्नागवरैः सुपुष्पितैर्द्विरेफमालाकुल पुष्पसंचयैः ।। २६ ।।\nक्वचित्प्रफुल्लांबुजरेणुभूषितैर्विहंगमैश्चारुफलप्रचारिभिः ।।\nविनादितं सारसमुत्कुलादिभिः प्रमत्तदात्यूहकुलैश्च वल्गुभिः ।। ।। २७ ।।\nक्वचिच्च चक्राह्वरवोपनादितं क्वचिच्च कादम्बकदम्बकैर्युतम् ।।\nक्वचिच्च कारण्डवनादनादितं क्वचिच्च मत्तालिकुलाकुलीकृतम् ।। २८ ।।\nमदाकुलाभिर्भ्रमरीभिरारान्निषेवितं चारुसुगंधिपुष्पवत् ।।\nक्वचिच्च पुष्पैः सहकारवृक्षैर्लतोपगूढैस्तिलकद्रुमैश्च ।। २९ ।।\nप्रहृष्टनानाविधपक्षिसेवितं प्रमत्तहारीतकुलोपनादितम् ।।\nसमंततः सुन्दरदर्शनीयतां समुद्वहत्तद्वनमुल्लसन्महत् ।। 2.8.9.३० ।।\nनिबिडनिचुलनीलं नीलकण्ठाभिरामं मदमुदितविहंगीवृन्दनादाभिरामम्।।\nकुसुमिततरुशाखालीनमत्तद्विरेफंनवकिसलयशोभाशोभितं सत्फलाढ्यम् ।। ३१ ।।\nइत्यादिबहुशोभाढ्यं सर्वदिक्षु मनोहरम् ।।\nयत्र मांडव्यमुनिना तपस्तप्तं महत्किल ।।\nयत्प्रभावादभूत्तीर्थं पावनं तत्सदा महत् ।। ३२ ।।\nतत्पूर्वं गौतमस्यर्षेराश्रमं पावनं महत् ।।\nतत्पूर्वं च्यवनस्यर्षेः पराशरमुनेरिदम् ।।\nप्रथमं ते मुनिश्रेष्ठ पितुः किल तपोनिधेः ।। ३३ ।।\nनानाविधानि तीर्थानि चाश्रमाश्चैव सर्वशः ।।\nवर्तंते तापसानां च यस्यास्तीरे समंततः ।। ३४ ।।\nतमसानाम सा ज्ञेया वर्तते तटिनी शुभा ।।\nयज्ञयूपान्समुत्खाय शोभिता बहुशोऽभितः ।। ३५ ।।\nतत्र स्नानेन दानेन श्राद्धेन च विशेषतः ।।\nसर्वकामार्थसिद्धिः स्यान्नात्र कार्या विचारणा ।। ३६ ।।\nमार्गशीर्षे शुक्लपक्षे पञ्चदश्यां विशेषतः ।।\nस्नानं तस्य फलप्राप्तिदायकं सर्वदा नृणाम्।। ३७ ।।\nतस्मादत्र प्रकर्तव्यं स्नानं निर्मलमानसैः ।।\nप्रयत्नतो मुनिश्रेष्ठ सर्वकामार्थसिद्धिदम् ।। ३८ ।।\nअतः परं प्रवक्ष्यामि तमसापरमं शुभम्।।\nसीताकुंडमितिख्यातं श्रीदुग्धेश्वरसन्निधौ ।। ३९ ।।\nभाद्रे शुक्लचतुर्थ्यां तु तस्य यात्रा शुभावहा ।।\nसर्वकामार्थसिद्ध्यर्थं पूज्यो विप्रेश्वरस्तथा ।।\nतस्य स्मरणमात्रेण सर्वविघ्नविनाशनम् ।। 2.8.9.४० ।।\nतस्माद्दक्षिणदिग्भागे भैरवो नाम नामतः ।।\nयं दृष्ट्वा सर्वपापेभ्यो मुच्यते नात्र संशयः ।। ४१ ।।\nरक्षितो वासुदेवेन क्षेत्ररक्षार्थमादरात् ।।\nतस्य पूजा विधातव्या प्रयत्नेन यथाविधि ।।\nमनोभीष्टफलप्राप्तिर्भैरवस्य सदाऽऽदरात् ।। ४२ ।।\nमार्गशीर्षस्य कृष्णायामष्टम्यां तस्य निर्मिता ।।\nयात्रा सांवत्सरी तत्र सर्वकामार्थसिद्धये ।। ४३ ।।\nपशूपहारसंभूति कर्तव्यं पूजनं जनैः ।।\nसर्वकामफलप्राप्तिर्जायते नात्र संशयः ।। ४४ ।।\nनिर्विघ्नं तीर्थवसतिर्भैरवस्य प्रसादतः ।।\nजायते तेन कर्तव्या पूजा तस्य प्रयत्नतः ।। ४५ ।।\nएतस्मिन्नुत्तरे भागे रम्यं भरतकुण्डकम् ।।\nयत्र स्नात्वा नरः पापैर्मुच्यते नात्र संशयः ।। ४६ ।।\nतत्र स्नानं तथा दानं सर्वमक्षयतां व्रजेत् ।।\nअन्नं बहुविधं देयं वासांसि विविधान्यपि ।। ४७ ।।\nयत्नतो देवताः पूज्या वस्त्रादिभिरलंकृतैः ।।\nनंदिग्रामे वसन्पूर्वं भरतो रघुवंशजः ।। ४८ ।।\nरामचन्द्रं हृदि ध्यायन्निर्मलात्मा जितेन्द्रियः ।।\nततः स्थित्वा प्रजाः सर्वा ररक्ष क्षितिवल्लभः ।। ४९ ।।\nतत्र चक्रे महत्कुण्डं भरतो नाम भूपतिः ।।\nराममूर्तिं च संस्थाप्य चचार विजितेन्द्रियः ।। 2.8.9.५० ।।\nतत्कुंडे सुमहत्पुण्यं नानापुण्यसमन्वितम् ।।\nकुमुदोत्पलकह्लारपुण्डरीकसमन्वितम् ।। ५१ ।।\nहंससारसचक्राह्व विहंगमविराजितम् ।।\nउद्यानपादपच्छायासच्छायममलं सदा ।। ५२ ।।\nतत्र स्नानं महापुण्यं प्रमोदानन्दनिर्मलम् ।।\nतत्र स्नानं तथा श्राद्धं पितॄनुद्दिश्य कुर्वतः ।।\nपितरस्तस्य तुष्यंति तुष्टाः स्युः सर्वदेवताः ।। ५३ ।।\nस्वर्णं चान्नं विधानेन दातव्यं च द्विजन्मने ।।\nश्रद्धापूर्वकमेतत्तु कर्तव्यं प्रयतैर्नरैः ।। ५४ ।।\nतत्पश्चिमदिशाभागे जटाकुण्डमनुत्तमम् ।।\nयत्र रामादिभिः सर्वैर्जटाः परिहृता निजाः ।। ५५ ।।\nजटाकुण्डमिति ख्यातं सर्वतीर्थोत्तमोत्तमम्।।\nयत्र स्नानेन दानेन सर्वान्कामानवाप्नुयात् ।। ५६।।\nपूर्वकुण्डेषु संपूज्यो भरतः श्रीसमन्वितः ।।\nजटाकुण्डेषु संपूज्यौ ससीतौ रामलक्ष्मणौ ।।\nचैत्रकृष्णचतुर्दश्यां यात्रा सांवत्सरी भवेत् ।। ५७ ।।\nइति परमविधानैः पूजयेद्रामसीते तदनु भरतकुण्डे लक्ष्मणं च प्रपूज्य ।।\nविधिवदमृतकुण्डे द्वंद्वंसमज्जनेन वसति सुकृतिमूर्तिर्वैष्णवे तत्र लोके ।। ५८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डेऽयोध्यामाहात्म्ये गयाकूप पिशाचमोचन मानसतीर्थ तमसानदी माण्डव्याद्याश्रम सीताकुण्ड दुग्धेश्वर भैरवभारतकुण्ड जटाकुण्ड माहात्म्यवर्णनंनाम नवमोऽध्यायः ।। ९ ।। ।। छ ।। ।। ।।"
  }
]
[
  {
    "text": "।। अगस्त्य उवाच ।। ।।\nघोषार्कतीर्थाद्विप्रर्षे पश्चिमे दिक्तटे स्थितम् ।।\nरतिकुण्डमिति ख्यातं सर्वपापहरं सदा ।। १ ।।\nयत्र स्नानेन दानेन परां कांतिमवाप्नुयात् ।।\nतत्पश्चिमदिशाभागे कुसुमायुधनामकम् ।। २ ।।\nकुंडं प्रसिद्धमतुलं सर्वकामार्थसिद्धये ।।\nयत्र स्नानेन दानेन कन्दर्पसदृशाकृतिम् ।।\nलभते ना विधानेन मुने नास्त्यत्र संशयः ।। ३ ।।\nरतिकुंडे तथा विप्र कुसुमायुधकुण्डके ।।\nश्रद्धया कुरुते स्नानं स सौख्यपरमो भवेत् ।। ४ ।।\nकुण्डद्वयेऽत्र मिथुनं यत्स्नानं कुरुते किल ।।\nरतिकामाविव ख्यातौ सदा तौ सुंदरौ तदा ।। ५ ।।\nतस्मादत्र विधानेन स्नातव्यं धर्मकांक्षिभिः ।।\nदानं देयं यथाशक्त्या रतिकंदर्पतुष्टये ।। ६ ।।\nभवेतां नियतं तस्य संतुष्टौ रतिमन्मथौ ।।\nमाघे विशदपंचम्यां यत्र स्नानं शुभप्रदम् ।। ७ ।।\nरतिकुंडे पुरः स्नात्वा पश्चात्कंदर्प्पकुंडके ।।\nस्नातव्यं तद्दिने विप्र मिथुनेन प्रयत्नतः ।। ८ ।।\nरतिकंदर्प्पयोः पूजा विधातव्या विशेषतः ।।\nवस्त्रादिभिरलंकारैः संपूज्यौ द्विजदंपती ।। ९ ।।\nसर्वान्कामानवाप्नोति नात्र कार्या विचारणा ।। 2.8.8.१० ।।\nचंदनागुरुकर्पूरकस्तूरीकुंकुमादिभिः ।।\nवासोभिर्विविधैः पुष्पैः पूजयेद्द्विजदम्पती ।। ११ ।।\nएवं कृते न संदेहो रतिकंदर्पतुष्टये ।।\nतद्व्रजेन्मिश्रुनं विप्र रतिकंदर्प्पतुल्यताम् ।। १२ ।।\nकुसुमायुधकुंडात्तु प्रतीच्यां दिशि संस्थितम् ।।\nमन्त्रेश्वर इति ख्यातं तत्स्थानं भुवि दुर्लभम् ।। १३ ।।\nतत्र तीर्थे नरः स्नात्वा दृष्ट्वा मन्त्रेश्वरं विभुम् ।।\nन तेषां पुनरावृत्तिः कल्पकोटिशतैरपि ।। १४ ।।\nपुरा रामो देवकार्यं विधायामलकर्मकृत् ।।\nकालेन सह संगम्य मन्त्रं चक्रे नरेश्वरः ।। १५ ।।\nस्वर्गं प्रति प्रयाणाय यत्र स्नातौ जितेंद्रियः ।।\nतत्रैव स्थापितं लिंगं मन्त्रेश्वर इति श्रुतम् ।। १६ ।।\nतदुत्तरे सरो रम्यं कुमुदोत्पलमंडितम् ।।\nतत्र स्नानं तथा दानं नानाफलदमुत्तमम् ।। १७।।\nचैत्रशुक्लचतुर्दश्यां यात्रा सांवत्सरी स्मृता ।।\nतत्र स्नानेन दानेन ब्राह्मणानां च पूजनात् ।।\nअक्षयं स्वर्गमाप्नोति तत्र कार्या विचारणा ।। १६ ।।\nमंत्रेश्वरस्य महिमा नहि केनापि शक्यते ।।\nसम्यग्वर्णयितुं विप्र य उत्तमफलप्रदः ।।\nमंत्रेश्वरसमं लिंगं न भूतं न भविष्यति ।। १९ ।।\nसुगंधिपुष्पधूपादिकुसुमाद्यनुलेपनैः ।।\nपूजनीयः प्रयत्नेन सर्वकामार्थसिद्धिदः ।। 2.8.8.२० ।।\nएवं कृते न संदेहो मुक्तिस्तस्य करे स्थिता ।।\nतत्रैवोत्तरभागे तु शीतला वर्ततेऽनघ ।। २१ ।।\nतां संपूज्य नरो विद्वान्सर्वपापैः प्रमुच्यते ।।\nसर्वदा पूजनं तस्याः सोमवारे विशेषतः ।।\nकर्त्तव्यं सुप्रयत्नेन नृभिः सर्वार्थसिद्धये ।। २२ ।।\nविस्फोटकादिकभये नरैश्च समुपस्थिते ।।\nकर्तव्यं पूजनं सम्यग्रोगादिभयनाशनम् ।। २३ ।।\nतदुत्तरे तु तत्रैव देवी वन्दीति विश्रुता ।।\nयस्याः स्मरणमात्रेण निगडादिभयं नहि ।।२४।।\nराज्ञा क्रुद्धेन ये बद्धाः शृंखलानिगडादिभिः ।।\nबन्दी संस्मृत्य देवीं तु मुक्ताः स्युस्तत्क्षणाद्धि ते ।।२५।।\nयात्रा तस्याः प्रयत्नेन कर्तव्या यत्नतो नरैः ।।\nमंगले हि विशेषेण सर्वकामार्थसिद्धिदा ।।२६।।\nगंधैः पुष्पैस्तथा धूपैर्दीपैरपि च सुव्रत ।।\nनैवेद्यैर्विविधैर्वापि पूजनीया प्रयत्नतः ।। २७ ।।\nबन्दीप्रीत्यै मुनिश्रेष्ठ देयं ब्राह्मणभोजनम् ।।\nएवं कृते न संदेहः सर्वान्कामानवाप्नुयात् ।। २८ ।।\nतदुत्तरस्मिंस्तत्रैव चुडकी भुवि कीर्तिता ।।\nवर्तते परमा सिद्धिरूपिणी स्मरणान्नृणाम् ।। २९ ।।\nसुसंदिग्धेषु कार्येषु भये च समुपस्थिते ।।\nयस्याः स्मरणतो नॄणां सर्वसिद्धिः प्रजायते ।। 2.8.8.३० ।।\nअग्रे तस्याः सदा कार्या नृभिरंगुष्ठतो ध्वनिः ।।\nदीपदानं प्रयत्नेन कर्त्तव्यं नियतात्मभिः ।। ३१ ।।\nसर्वाभीष्टप्रदं नॄणां दीपदानं प्रशस्यते ।।\nचतुर्दश्यां चतुर्दश्यां तस्या यात्रा विनिर्मिता ।। ३२ ।।\nततः पूर्वदिशाभागे वर्त्तते तीर्थमुत्तमम् ।।\nमहारत्न इति ख्यातं सर्वतीर्थोत्तमोत्तमम् ।। ३३ ।।\nयत्र स्नानेन दानेन पूजया च द्विजन्मनाम् ।।\nसर्वकर्मार्थसिद्धिः स्यान्नात्र कार्या विचारणा ।। ३४ ।।\nभाद्रे कृष्णचतुर्दश्यां यात्रा सांवत्सरी स्मृता ।।\nयात्राऽऽस्ते किल मुख्याऽस्य महारत्ना इति श्रुता ।। ३५ ।।\nमहारत्न इति ख्यातं तस्मात्तीर्थमनुत्तमम् ।।\nतत्र दानं प्रकर्त्तव्यं द्विजसंतोषकारकम् ।। ३६ ।।\nनारीभिरपि विप्रर्षे कर्त्तव्यो जागरोत्सवः ।।\nवीर्यसौभाग्यसंपन्नसर्वसौख्याय सर्वदा ।।\nतत्र स्नानं प्रयत्नेन कर्त्तव्यं श्रद्धया नरैः ।। ३७ ।।\nततो नैऋत्यदिग्भागे दुर्भराख्यं सरा शुभम् ।।\nवर्तते सुकृतोदारं महाभरसरस्तथा ।। ३८ ।।\nतत्र स्नानादवाप्नोति सदा स्वर्गपदं नरः ।।\nधनं बहुविधं देयं वासांसि विविधानि च ।। ।। ३९ ।।\nशिवपूजा प्रकर्त्तव्या स्नात्वा कुण्डद्वये नरैः ।।\nनानाविधेन भावेन भक्त्या परमया युतैः ।। 2.8.8.४० ।।\nगन्धादिभिः शुभैः पुष्पैरर्च्चनीयो महेश्वरः ।।\nनीलकंठोंऽधकारातिराराध्यो योगिनामपि ।। ४१ ।।\nइति ध्यात्वा शिवं सार्द्धं निष्पापं प्रयतो नरः ।।\nसर्वकामानवाप्याशु शिवलोके वसेत्सदा ।। ४२ ।।\nएवं कृत्वा नरो विप्र सर्वपापैः प्रमुच्यते ।।\nमहाभरे वरे तीर्थे तथा दुर्भरसंज्ञके ।। ४३ ।।\nभाद्रकृष्णचतुर्दश्यां यः कुर्य्याच्छ्रद्धयाऽन्वितः ।।\nशिवपूजां च विधिवद्द्विजपूजां विशेषतः ।। ४४ ।।\nयः करोति नरो भक्त्या शिवलोके स संवसेत् ।।\nएवं कुर्वन्नरो विद्वान्न मुह्यति कदाचन ।। ४५ ।।\nविष्णुरुद्रौ च तस्यातिसुप्रसन्नौ सनातनौ ।।\nतयोः स्मरणमात्रेण सर्वपापैः प्रमुच्यते ।। ४६ ।।\nअतः किं बहुनोक्तेन विप्रतीर्थमनुत्तमम् ।।\nसर्वपापौघशमनं सर्वाभीष्टकरं सदा ।। ४७ ।।\nअतः परं प्रवक्ष्यामि तीर्थमन्यच्छुभावहम् ।।\nयत्र यात्रा तथा दानं विना भाग्यं न संभवेत् ।। ४८ ।।\nईशाने दुर्भरस्थानान्महाविद्याभिधं महत् ।।\nतस्य दर्शनतो नॄणां सिद्धयः स्युः करे स्थिताः ।। ४९ ।।\nतदग्रे सरसि स्नात्वा महाविद्यां तु यो नरः ।।\nपश्यति श्रद्धया भक्त्या स याति परमां गतिम् ।। 2.8.8.५० ।।\nसिद्धपीठं तथा ख्यातं सम्यक्प्रत्ययकारकम् ।।\nतत्र पूजा विधातव्या भक्त्या परमया द्विज ।। ५१ ।।\nमंत्रं यः श्रद्धया विप्र शैवं शाक्तमथापि वा ।।\nगाणपत्यं वैष्णवं वा तत्र यः प्रयतो नरः ।। ५२ ।।\nएकाग्रमानसो विद्वन्नाराध्यावर्तयेत्सदा ।।\nतस्य सिद्धिर्भवेन्नित्यं चमत्कारो भवेद्द्विज ।। ५३ ।।\nतस्मादत्र प्रकर्तव्यं जपादिकमतंद्रितैः ।।\nअष्टम्यां च नवम्यां च यात्रा स्यात्प्रतिमासिकी ।। ५४ ।।\nदेयान्यन्नानि बहुशो नानाविधफलानि च ।।\nक्षीरेण स्नपनं कार्यं पूजनीया प्रयत्नतः ।। ५५ ।।\nउच्चाटनादीन्यपि च मोहनादि विशेषतः ।।\nअत्र स्थाने विशेषेण दुष्टमन्त्रोऽपि सिध्यति ।। ५६ ।।\nसिद्धस्थाने परं मोक्षं वशीकरणमुत्तमम् ।।\nजपो होमस्तथा दानं सर्वमक्षयतां व्रजेत् ।। ५७ ।।\nआश्विने शुक्लपक्षस्य नवरात्रिषु सुव्रत ।।\nयत्र गत्वा नरो विप्र सर्वपापैः प्रमुच्यते ।। ५८ ।।\nयदा पूर्वं विनिर्जित्य रावणं लोकरावणम् ।।\nसमागतो रघुपतिः सीतालक्ष्मणसंयुतः ।। ५९ ।।\nयत्र गत्वा पदा वीरो भरतो रामकांक्षया ।।\nस्थितः सानुचरः श्रीमाञ्छ्रिया परमया युतः ।। 2.8.8.६० ।।\nतत्रागमत्सुरगवी प्रादुर्भूता स्रवत्स्तनी ।।\nतत्स्तनेभ्यः प्रसुस्राव दुग्धं बहुगुणाधिकम् ।। ६१ ।।\nतद्भूमिपतितं दुग्धं दृष्ट्वा वानरराक्षसाः ।।\nविस्मयं परमं जग्मुः प्रपपुस्ते चराचरम् ।। ६२ ।।\nकिमेतदिति राजेंद्र तानुवाच रघूद्वहः ।।\nवसिष्ठो वेत्ति तत्सर्वं पृच्छामस्तं मुनिं वयम् ।। ६३ ।।\nइत्युक्तास्तु ततः सर्वे वसिष्ठप्रमुखे स्थिताः ।।\nते पप्रच्छुः प्रांजलयः कृत्वा चाग्रेसरं नृपम् ।। ६४ ।।\nवसिष्ठोऽपि क्षणं ध्यात्वा तमुवाच निराकुलम् ।।\nराघवं प्रति संबोध्य सर्वेषामग्रतो मुनिः ।। ६५ ।।\n।। ।। वसिष्ठ उवाच ।। ।।\nशृणु राम महाबाहो कामधेनुरियं शुभा ।।\nसमागता तव स्नेहात्प्रस्रवंती स्तनात्पयः ।। ६६ ।।\nदुग्धमध्ये समुद्भूतो रुद्रस्त्वां द्रष्टुमागतः ।।\nनिष्पन्नकार्य्यं देवानां निर्जितारातिमुत्तमम् ।। ६७ ।।\nइमं संपूजय क्षिप्रमेतत्कुण्डस्य सन्निधौ ।।\nशीघ्रं त्वमपि यत्नेन पूजयेमं शिवं शुभम् ।।\nदुग्धेश्वरमिति ख्यातं क्षीरकुण्डे पवित्रकम् ।। ६८ ।।\n।। अगस्त्य उवाच ।। ।।\nततो रघुपतिः श्रीमान्वसिष्ठोक्तविधानतः ।।\nपूजयामास तल्लिंगं दुग्धेश्वरमिति स्मृतम् ।।६९।।\nसीतया सत्कृतं यस्मात्तत्कुण्डं क्षीरसंगमम् ।।\nसीताकुंडमिति ख्यातिं जगामानुपमां ततः।।2.8.8.७० ।।\nसीताकुण्डे नराः स्नात्वा दृष्ट्वा दुग्धेश्वरं प्रभुम् ।।\nसर्वपापैः प्रमुच्यंते नात्र कार्या विचारणा ।।७१।।\nअत्र स्नानं जपो होमो दानं चाक्षयतां व्रजेत् ।।\nसीताकुंडे तु संपूज्य सीतारामौ सलक्ष्मणौ ।।७२।।\nदुग्धेश्वरं च संपूज्य सर्वान्कामानवाप्नुयात् ।।\nज्येष्ठे मासि चतुर्दश्यां यात्रा सांवत्सरी स्मृता।।७३।।\nएवं यो विधिवत्कुर्याद्दयाधर्मविशारदः ।।\nस याति परमं स्थानं यत्र गत्वा न शोचति ।। ७४ ।।\nतत्र पूर्वदिशाभागे सुग्रीवरचितं महत् ।।\nतीर्थं तपोनिधेस्तत्र वर्तते सन्निधौ शुभम् ।। ७५ ।।\nयत्र स्नात्वा च दत्त्वा च रामं संपूज्य यत्नतः ।।\nतस्मिन्नेव दिने तत्र सर्वान्कामानवाप्नुयात् ।। ७६ ।।\nतत्प्रत्यग्दिशि वै स्थानं हनुमत्कुण्डमित्यपि ।।\nतस्य पश्चिमतो विप्र विभीषणसरः दूरर ।। ७७ ।।\nतयोः स्नानेन दानेन रामसंपूजनेन च ।।\nसर्वान्कामानवाप्नोति तस्मिन्नेव विधानतः ।।\nइयं सा परमा मेध्याऽयोध्या धर्मनिधिः स्मृता ।। ७८ ।।\nइत्युक्तास्तु ततः सर्वे वसिष्ठमुनिमादरात् ।।\nपप्रच्छुर्विनयात्क्षिप्रं विभीषणपुरःसराः ।।\nकथयस्व तपोराशे कथामेतां सुदुर्लभाम् ।। ७९ ।।\nअयोध्यायाः परं विप्र माहात्म्यं कथयंति यत् ।।\nतत्सर्वं कथय क्षिप्रं श्रुत्वा माहात्म्यमुत्तमम् ।। 2.8.8.८० ।।\nयथा यात्रां विधास्यामः क्रमेण च विधानतः ।।\nतदस्मासु कृपां कृत्वा कथयस्व तपोनिधे ।। ८१ ।।\n।। वसिष्ठ उवाच ।। ।।\nशृण्वन्तु मुनयः सर्वे अयोध्यामहिमाद्भुतम् ।।\nयच्छ्रुत्वा सर्वपापेभ्यो मुच्यते नात्र संशय ।। ।। ८२ ।।\nइदं गुह्यतरं क्षेत्रमयोध्याभिधमुत्तमम् ।।\nसर्वेषामेव भूतानां हेतुर्मोक्षस्यः सर्वदा ।। ८३ ।।\nअस्मिन्सिद्धाः सदा देवा वैष्णवं व्रतमास्थिताः ।।\nनानालिंगधरा नित्यं विष्णुलोकाभिकांक्षिणः ।। ८४ ।।\nअभ्यस्यंति परं योगं युक्तप्राणा जितेन्द्रियाः ।।\nनानावृक्षसमाकीर्णे नानाविहगवासिनि ।। ८५ ।।\nकमलोत्पलशोभाढ्ये सरोभिः समलंकृते ।।\nअप्सरोगणसंकीर्णे सर्वदा सेविते शुभे ।। ८६ ।।\nरोचते हि सदा वासः क्षेत्रे नित्यं हरेरिह ।।\nमन्यमाना विष्णुभक्ता विष्णौ सर्वेऽर्पितक्रियाः।।८७।।\nयथा मोक्षमिहायांति नान्यत्र हि तथा क्वचित् ।।\nअतः श्रेष्ठतमं क्षेत्रं यस्माच्च वसतिर्हरेः ।।\nमहाक्षेत्रमिदं यस्मादयोध्याभिधमुत्तमम् ।। ८८ ।।\nनैमिषे च कुरुक्षेत्रे गंगाद्वारे च पुष्करे ।।\nस्नानात्संसेवनाद्वापि न मोक्षः प्राप्यते तथा ।। ८९ ।।\nइह संप्राप्यते यद्वत्तत एव विशिष्यते ।।\nप्रयागे वा भवेन्मोक्ष इह वा हरिसंश्रयात् ।।\nसर्वस्मादपि तीर्थाग्र्यादिदमेव महत्कृतम् ।। 2.8.8.९० ।।\nअव्यक्तलिंगैर्मुनिभिः सर्वैः सिद्धैर्महर्षिभिः ।।\nइह संप्राप्यते मोक्षो दुर्ल्लभोऽन्यत्र यो मतः ।। ।। ९१ ।।\nतेभ्यः प्रयच्छति हरिर्योगमैश्वर्य्यमुत्तमम् ।।\nआत्मनश्चैव सायुज्यमीप्सितं स्थानमुत्तमम् ।। ९२ ।।\nब्रह्मा देवर्षिभिः सार्द्धं श्रीश्च वायुर्दिवाकरः ।।\nदेवराजस्तथा शक्रो ये चान्येऽपि दिवौकसः ।। ९३ ।।\nउपासते महात्मानः सर्वत्र हरिमादरात् ।।\nअन्येपि योगिनः सिद्धाः क्षेत्ररूपा महाव्रताः ।।\nअनन्यमनसो भूत्वा सर्वदोपासते हरिम् ।। ९४ ।।\nविषयासक्तचित्तोऽपि त्यक्तधर्मरतिर्नरः ।।\nइह क्षेत्रे मृतः सोपि संसारी न पुनर्भवेत् ।। ९५ ।।\nये पुनर्निगमाधीनाः सत्रस्था विजितेंद्रियाः ।।\nव्रतिनश्च निरारंभाः सर्वे ते हरिभाविताः ।। ९६ ।।\nदेहभंगं समापद्य धीमंतः संगवर्जिताः ।।\nगतास्ते च परं मोक्षं प्रसादात्सर्वदा हरेः ।। ९७ ।।\nजन्मान्तरसहस्रेषु युञ्जन्योगी न चाप्नुयात् ।।\nतमिहैव परं मोक्षं मरणादपि गच्छति ।। ९८ ।।\nएतत्संक्षेपतो वच्मि क्षेत्रस्य महिमाद्भुतम् ।।\nएतदेव परं स्थानमेतदेव परं पदम् ।।\nएतादृङ्नापरं स्थानं पुनरन्यत्र दृश्यते ।। ९९ ।।\nअत्र गत्वा प्रयत्नेन यात्रा पुण्याभिकांक्षिभिः ।।\nकर्तव्या विधिवद्धीराः क्रमेण श्रद्धयान्वितैः ।। ।। 2.8.8.१०० ।।\nप्रथमेऽहनि कर्त्तव्य उपवासो यतात्मभिः ।।\nनियमेन ततः स्नानं दानं चैव स्वशक्तितः ।। १०१ ।।\nउपावृत्तस्तु पापेभ्यो यस्य वासो गुणैः सह ।।\nउपवासः स विज्ञेयः सर्वभोगविवर्जितः ।। १०२ ।।\nउपवासं विधायासौ चक्रतीर्थे नरः कृती ।।\nउपवासदिने स्नायाद्दद्याच्चैव स्वशक्तितः ।। १०३ ।।\nविप्रं संपूज्य विधिवत्पश्येद्विष्णुहरिं विभुम् ।।\nस्वर्गद्वारे नरः स्नात्वा विष्णुं संपूज्य यत्नतः ।। १०४ ।।\nक्षौरं च कारयेत्तत्र व्रती धर्माभिधे ततः ।।\nपापमोचनके स्नानमृणमोचनके ततः ।। १०५ ।।\nस्नात्वा सहस्रधारायां शेषं संपूज्य यत्नतः ।।\nदृष्ट्वा चंद्रहरिं देवं ततो धर्महरिं विभुम्।। १०६ ।।\nततश्चक्रहरिं दृष्ट्वा दद्याच्चैव स्वशक्तितः ।।\nब्रह्मकुण्डे नरः स्नात्वा सर्वकामार्थसिद्धये ।।\nमहाविद्यासमीपे तु रात्रौ जागरणं चरेत् ।। १०७ ।।\nततः प्रभाते विमले पुनरुत्थाय सद्व्रती ।।\nस्वर्गद्वारे प्रयत्नेन विधिवत्स्नानमाचरेत् ।। १०८ ।।\nश्राद्धं च विधिवत्कृत्वा दत्त्वा चैव स्वशक्तितः।।\nविष्णुं संपूज्य विधिवद्विप्रानपि पुनःपुनः ।।१०९।।\nदंपती च प्रयत्नेन पूज्यौ वस्त्रादिभिस्तथा ।।\nश्रद्धया परया युक्तैर्दातव्या भूरिदक्षिणा ।। 2.8.8.११० ।।\nविप्रान्संपूज्य विधिवद्भुंजीत प्रयतो नरः ।। १११ ।।\nअन्येद्युरपि चोत्थाय श्रद्धया परया युतः ।।\nरुक्मिणीप्रभृतीन्यत्र पश्येत्तीर्थानि च क्रमात् ।। ११२ ।।\nतत्रतत्र नरः स्नात्वा दत्त्वा चैव स्वशक्तितः ।।\nविष्णुं संपूज्य यत्नेन मनोवाक्कायनिर्मलः ।। ११३ ।।\nयात्रां समापयेत्सम्यङ्नियतात्मा शुचिव्रतः ।।\nयत्र क्वापि मृतो धीरः परं मोक्षमवाप्नुयात् ।। ११४ ।।\n।। अगस्त्य उवाच ।। ।।\nवसिष्ठोक्तमिति श्रुत्वा कृत्वा चैव यथाविधि ।।\nविभीषणपुरोगास्ते बभूवुर्निर्मलास्तदा ।। ११५ ।।\nइति बहुलविधानैस्तीर्थयात्रां विधाय प्रचुरसुकृतपूर्णास्ते च सुग्रीवमुख्याः ।।\nगतमलिनसुदेहाः स्वर्गचर्याप्रयत्नादुपगुणितगुणौघास्ते बभूवुः समस्ताः ।। ११६ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडेऽयोध्यामाहात्म्ये महारत्नतीर्थदुर्भरमहाभरतीर्थमहाविद्यातीर्थ सिद्धपीठक्षीरेश्वरसीताकुण्ड सुग्रीवतीर्थहनुमत्कुण्ड विभीषणसरस्तीर्थायोध्यायात्राविधिक्रमवर्णनंनामाष्टमोऽध्यायः ।। ८ ।।"
  }
]
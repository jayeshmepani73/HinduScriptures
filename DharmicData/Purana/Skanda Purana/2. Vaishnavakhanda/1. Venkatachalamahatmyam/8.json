[
  {
    "text": "।। अथ श्रीनिवासस्य लक्ष्म्यादिकृतपरिणयालंकारः ।। ।।\n।। श्रीवराह उवाच ।। ।।\nततो देवाधिदेवोऽपि लक्ष्मीमाहूय भामिनीम् ।।\nकिं कार्यं वद कल्याणि विवाहार्थं सुलोचने ।। १ ।।\nआज्ञापयस्व स्वसखी रमे कार्यं कुरु प्रियम् ।।\nश्रीस्तु कृष्णवचः श्रुत्वा सखीराहूय चोदयत् ।। २ ।।\nश्रियाज्ञप्ता ततः प्रीतिः सुगंधं तैलमाददौ ।।\nश्रुतिः क्षौमं समादाय तस्थौ देवस्य सन्निधौ ।। ३ ।।\nभूषणानि समादाय स्मृतिरप्याययौ मुदा ।।\nधृतिरादर्शमाधत्त शान्तिर्मृगमदं दधौ ।। ४ ।।\nयक्षकर्दममादाय ह्रीः स्थिता पुरतो हरेः ।।\nकीर्तिः कनकपट्टं च सरत्नं मुकुटं दधौ ।। ५ ।।\nछत्रं दधौ तदेंद्राणी चामरं तु सरस्वती ।।\nद्वितीयं चामरं गौरी व्यजने विजयाजये ।। ६ ।।\nआगतास्ताः समालोक्य श्रीरुत्थायाथ सत्वरा ।।\nसुगंधं तैलमादाय देवमभ्यज्य शीर्षतः ।। ७ ।।\nउद्वर्तितं गंधचूर्णैर्देवांगं परिमृज्य च ।।\nआनीतान्करिभिस्तोयकलशान्कांचनाञ्छतम् ।। ८ ।।\nवियद्गंगादितीर्थेभ्यः कर्पूरादिसुवासितान्।।\nएकमेकं समादाय त्वभ्यषिंचद्रमा हरिम् ।। ९ ।।\nसंधूप्य केशान्धूपेन तानाश्यामान्बबंध च ।।\nसुगंधेनानुलिप्यांगं स्वर्णवर्णेन तद्विभोः ।। 2.1.8.१० ।।\nपीतकौशेयकं बद्ध्वा कट्यां कांचीसमन्वितम् ।।\nमुकुटादिविभूषाभिर्भूषयामास चेन्दिरा ।। ११ ।।\nअंगुलीयकरत्नानि सर्वास्वेवांगुलीषु च ।।\nआदर्शं दर्शयामास धृतिर्देवस्य सन्निधौ ।। १२ ।।\nदृष्ट्वादर्शं देवदेवो ह्यूर्ध्वपुंड्रं स्वयं दधौ ।।\nआरुह्य गरुडं पश्चात्स्वयं लक्ष्मीसमन्वितः ।। १३ ।। ।।\nअथ ब्रह्मादिभिस्साकं श्रीनिवासस्य वियद्राजपुरगमनम् ।। ।।\nब्रह्मेशवज्रिवरुणयमयक्षेशसेवितः ।।\nवसिष्ठाद्यैर्मुनींद्रैश्च सनकाद्यैश्च योगिभिः ।। १४ ।।\nभक्तैर्भागवतैर्युक्तो नारायणपुरीं ययौ ।।\nजगुर्गन्धर्वपतयो ननृतुश्चाप्सरोगणाः ।।१५।।\nदेवदुंदुभयो नेदुस्तदा देवस्य सन्निधौ ।।\nजपन्तः स्वस्तिसूक्तानि मुनयस्तं समन्वयुः ।। १६ ।।\nदेवो देवगणैर्युक्तो विष्वक्सेनादिपार्षदैः ।।\nसखीभिस्स्यंदनस्थाभिर्बकुलाद्याभिरन्वितः ।।\nआकाशराजस्य पुरमाससाद स्वलंकृतम् ।। १७ ।।\n।। अथ पद्मावतीपरिणयघट्टः ।। ।।\nदेवमागतमालोक्य कन्यामैरावतस्थिताम्।।\nपुरीं प्रदक्षणीकृत्य गोपुरद्वारमागताम् ।। १८ ।।\nआलोक्याकाशराजोऽपि समानीय वधूवरौ ।।\nबन्धुभिः सहितस्तस्थौ देवमालोक्य केशवम् ।। १९ ।।\nविष्णुर्मालां स्वकंठस्थां हस्तेनादाय सस्मितः ।।\nकमलायाः स्कन्धदेशे मुमोच सुमनश्चिताम् ।। 2.1.8.२० ।।\nआदाय मल्लिकामाला साऽस्य कंठे समर्पयत् ।।\nएवं त्रिवारं तौ कृत्वा वाहनादवरुह्य च ।। २१ ।।\nस्थित्वा पीठे क्षणं पश्चाद्गृहं विविशतुः शुभम् ।।\nब्रह्मादिदेवयूथैश्च सहितौ भूमिजाहरी ओ। २२ ।।\nमांगल्यसूत्रबंधादि सांकुरार्पणमब्जजः ।।\nवैवाहिकं कारयित्वा लाजहोमान्तमेव च ।। २३ ।।\nव्रतादेशं समाज्ञाय शयितौ कमलाहरी ।।\nचतुर्थे दिवसे सर्वं समापय्य चतुर्मुखः ।। २४ ।।\nअनुज्ञाप्य वियद्राजमारोप्य गरुडे हरिम् ।।\nदेवीभ्यां सहितं देवं देवैर्गन्तुं प्रचक्रमे ।। २५ ।।\nदिव्यदुन्दुभिर्निर्घोषैः संप्राप्य वृषभाचलम् ।।\nतुष्टुवुर्देवदेवेशं ब्रह्माद्या देवतागणाः ।। २६ ।।\nशुकादयो मुनिगणास्तुष्टुवुः पुरुषोत्तमम् ।।\nस्तूयमानोऽथ देवोऽपि विवेश मणिमंडपम् ।। २७ ।।\nरमाधरणिजाभ्यां च तत्र सिंहासनं ययौ।। २८ ।।\n।। अथ वधूवरयोर्वियद्राजवितीर्णप्राभृतादिकम् ।। ।।\nआकाशराजोऽपि तदा महेन्द्रादिसुरैः सह ।।\nपुत्रीविष्ण्वोः प्रियार्थं तु प्राभृतं कतुमुद्यतः ।।२९।।\nसौवर्णेषु कटाहेषु तंडुलाञ्छालिसंभवान्।।\nमुद्गपात्राण्यनेकानि घृतकुम्भशतानि च ।। 2.1.8.३० ।।\nपयोघटसहस्राणि दधिभाण्डान्यनेकशः ।।\nदिव्यानि चूतकदलीनारिकेलफलानि च ।। ३१ ।।\nधात्रीफलानि कूष्माडराजरंभाफलानि च ।।\nपनसान्मातुलुंगांश्च शर्करापूरितान्घटान् ।। ३२ ।।\nसुवर्णमणिमुक्ताश्च क्षौमकोट्यंबराणि च ।।\nदासीदाससहस्राणि कोटिशो गास्तथैव च।। ३३ ।।\nहंसेन्दुशुक्लवर्णानां हयानामयुतं ददौ ।।\nतुंगानां नित्यमत्तानां गजानामधिकं शतात् ।। ३४ ।।\nअंतःपुरचरा नारीर्नृत्तगीतविशारदाः ।।\nददौ चतुःसहस्राणि श्रीनिवासाय विष्णवे ।।\nदत्त्वा चैतानि सर्वाणि तस्थौ देवपुरो विभुः ।। ३५ ।।\n।। अथ श्रीनिवासकृपया वियद्राजस्य भक्तिरूपवरप्राप्तिः ।। ।।\nदृष्ट्वा देवोऽपि तत्सर्वं देवीभ्यां सहितो हरिः ।। ३६ ।।\nसुप्रीतः प्राह राजानं श्वशुरं वेंकटेश्वरः ।।\nवरं वृणीष्व हे राजन्गुरो मत्तो यदीच्छसि ।। ३७ ।।\nइति श्रीशवचः श्रुत्वा वियद्राजोऽवदद्विभुम् ।।\nत्वत्सेवैवेह देवैवं भूयादव्यभिचारिणी ।। ३८ ।।\nमनस्त्वत्पादकमले त्वयि भक्तिर्ममास्तु वै ।। ३९ ।।\n।। श्रीभगवानुवाच ।। ।।\nत्वया यदुक्तं राजेन्द्र सर्वमेतद्भविष्यति ।।\nइति दत्त्वा वरं तस्मै संमान्यैव यथोचितम् ।। 2.1.8.४० ।।\n।। अथ विवाहार्थमागतानां ब्रह्मादीनां स्वावासगमनम् ।। ।।\nब्रह्मेशादिसुरान्सर्वान्समभ्यर्च्य यथोचितम् ।।\nस्वर्लोकगमनायैवमनुमेने मुदा हरिः ।।\nगतेषु तेषु सर्वेषु श्रिया भूमिजया युतः ।। ४१ ।।\nविहरन्स यथापूर्वं स्वामिपुष्करिणीतटे ।।\nआस्ते दिव्यालये देवोप्यर्च्यमानो गुहेन वै ।। ४२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे ब्रह्मादिभिः साकं श्रीनिवासस्य वियद्राजपुरगमन कमलालयापरिणयादिवर्णनंनामाष्टमोऽध्यायः ।। ८ ।।"
  }
]
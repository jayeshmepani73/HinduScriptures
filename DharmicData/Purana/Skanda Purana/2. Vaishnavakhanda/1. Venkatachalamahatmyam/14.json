[
  {
    "text": "।। अथ सुमत्याख्यद्विजवृत्तान्तः ।।\n।। श्रीसूत उवाच ।। ।।\nभोभोस्तपोधनाः सर्वे नैमिषारण्यवासिनः ।।\nस्वामितीर्थस्य माहात्म्यं भूयोऽपि प्रवदाम्यहम् ।। १ ।।\nपुरा किरातीसंसर्गात्सुमतिर्ब्राह्मणः सुराम् ।।\nपीतवान्पुष्करिण्यां स स्नात्वा पापाद्विमोचितः ।। २ ।।\n।। ऋषय ऊचुः ।। ।।\nसुमतिः कस्य पुत्रोऽसौ कथं स च सुरां पपौ ।।\nकथं किरात्यासक्तोऽभूत्सूत पौराणिकोत्तम ।। ३ ।।\nसर्वेषां विस्तरादेतद्वद त्वं कृपयाधुना ।। ४ ।।\n।। श्रीसूत उवाच ।। ।।\nमहाराष्ट्राभिधे देशे ब्राह्मणः कश्चिदास्तिकः ।।\nयज्ञदेव इति ख्यातो वेदवेदांगपारगः ।। ५ ।।\nदयालुरातिथेयश्च शिवनारायणार्चकः ।।\nसुमतिर्नामपुत्रोऽभूद्यज्ञदेवस्य तस्य वै ।। ६ ।।\nपितरं स परित्यज्य भार्यामपि पतिव्रताम् ।।\nप्रययावुत्कले देशे विटगोष्ठीपरायणः ।।७।।\nकाचित्किराती तद्देशे वसन्ती युवमोहनी ।।\nयूनां समस्तद्रव्याणि प्रलोभ्य जगृहे चिरम् ।।८।।\nतस्या गृहं स प्रययौ सुमतिर्ब्राह्मणाधमः ।।\nसुमतिं सा च जग्राह किराती निर्धनं द्विजम् ।। ९ ।।\n।।अथ सुमत्याख्यद्विजस्य किरातीसङ्गान्महापातकप्राप्तिः ।।\nतया युक्तोऽथ सुमतिस्तत्संयोगैकतत्परः ।।\nइतस्ततश्चोरयित्वा बहुद्रव्याणि सन्ततम् ।।2.1.14.१०।।\nदत्त्वा तया चिरं रेमे तद्गृहे बुभुजे च सः।।\nएकेन चषकेणासौ तया सह सुरां पपौ ।। ११ ।।\nएवं स बहुकालं वै रममाणस्तया सह ।।\nपितरौ निजपत्नीं च नास्मरद्विषयातुरः ।। १२ ।।\nस कदाचित्किरातैस्तु चौर्यं कर्तुं ययौ सह ।।\nविप्रस्य कस्यचिद्गेहे सोऽपि कैरातवेषभृत् ।। १३ ।।\nययौ चोरयितुं द्रव्यं साहसी खङ्गहस्तवान् ।।\nतद्गृहस्वामिनं विप्रं हत्वा खङ्गेन साहसात् ।।१४।।\nसमादाय बहु द्रव्यं किरातीभवनं ययौ ।।\nतं यान्तमनुयाति स्म ब्रह्महत्या भयंकरी ।। १५ ।।\nनीलवस्त्रधरा भीमा भृशं रक्तशिरोरुहा ।।\nगर्जन्ती साट्टहासं सा कम्पयन्ती च रोदसी ।। १६ ।।\nअनुद्रुतस्तया सोऽयं बभ्राम जगतीतले ।।\nएवं भ्रमन्भुवं सर्वां कदाचित्सुमतिः स्वयम् ।। १७ ।।\nस्वग्रामं प्रययौ भीत्या विप्रबन्धुर्दुरात्मवान्।।\nअनुद्रुतस्तया भीतः प्रययौ स्वगृहं प्रति ।। १८ ।।\nब्रह्महत्याप्यनुद्रुत्य तेन साकं गृहं ययौ ।।\nपितरं रक्षरक्षेति सुमतिः शरणं ययौ ।। १९ ।।\nमा भैषीरिति तं प्रोच्य पिता रक्षितुमुद्यतः ।।\nतदानीं ब्रह्महत्येयं तत्तातं प्रत्यभाषत ।। 2.1.14.२०।।\n।। ब्रह्महत्योवाच।। ।।\nमैव त्वं प्रतिगृह्णीष्व यज्ञदेव द्विजोत्तम ।।\nअसौ सुरापी स्तेयी च ब्रह्महा चातिपातकी ।।२१।।\nमातृद्रोही पितृद्रोही भार्यात्यागी च पातकी ।।\nकिरातीसंगदुष्टश्च ह्येनं मुंच दुरात्मकम् ।। २२ ।।\nगृह्णासि चेदिमं विप्र महापातकिनं सुतम् ।।\nत्वद्भार्यामस्य भार्यां च त्वां च पुत्रमिमं द्विज ।। २३ ।।\nभक्षयिष्यामि वंशं च तस्मान्मुञ्च सुतं त्विमम् ।।\nइमं त्यजसि चेत्पुत्रं युष्मान्मुचांमि सांप्रतम्।। ।। २४ ।।\nनैकस्यार्थे कुलं हन्तुमर्हसि त्वं महामते ।।\nइत्युक्तः स तया तत्र यज्ञदेवोऽब्रवीच्च ताम् ।। २५ ।।\n।। यज्ञदेव उवाच ।। ।।\nबाधते मां सुतस्नेहः कथमेनं परित्यजे ।।\nब्रह्महत्या तदाकर्ण्य द्विजोक्तं तमभाषत ।। २६ ।।\n।। ब्रह्महत्योवाच ।। ।।\nअयं हि पतितो भूत्वा वर्णाश्रम बहिष्कृतः ।।\nपुत्रेस्मिन्मा कुरु स्नेहं निन्दितं चास्य दर्शनम् ।। २७ ।।\nइत्युक्त्वा ब्रह्महत्या सा यज्ञदेवस्य पश्यतः ।।\nतलेन प्रजहारास्य पुत्रं सुमतिनामकम् ।। २८ ।।\nरुरोद ताततातेति पितरं प्रब्रुवन्मुहुः ।। २९ ।।\n।। अथ सुमतिं प्रति दुर्वासः कथित ब्रह्महत्यामुक्त्युपायः ।। ।।\nरुरु दुर्जनको माता भार्यापि सुमतेस्तदा ।।\nएतस्मिन्नंतरे तत्र दुर्वासाः शंकरांशकः ।। 2.1.14.३० ।।\nदिष्ट्या समाययौ योगी धार्मिको मुनिसत्तमः ।।\nयज्ञदेवोऽथ तं दृष्ट्वा मुनिं रुद्रावतारकम्।। ३१ ।।\nस्तुत्वा प्रणम्य शरणं ययाचे पुत्रकारणात् ।।\nदुर्वासास्त्वं महायोगिन्साक्षाद्वै शंकरांशकः ।। ।। ३२ ।।\nत्वद्दर्शनमपुण्यानां भविता न कदाचन ।।\nब्रह्महा च सुरापी च स्तेयी चाभूत्सुतो मम ।। ३३ ।।\nएनं प्रहर्तुमायाता ब्रह्महत्यापि वर्तते ।।\nस्याद्यथा मे पुत्रोऽयं महापातकमोचितः ।। ३४ ।।\nघोरा च ब्रह्महत्येयं यथा शीघ्रं लयं व्रजेत् ।।\nतमुपायं वदस्वाद्य मम पुत्रे दयां कुरु ।। ३५ ।।\nअयमेव हि पुत्रो मे नान्योऽस्ति तनयो मुने ।।\nअस्मिन्मृते तु वंशो मे समुच्छिद्येत मूलतः ।। ३६ ।।\nततः पितृभ्यः पिण्डानां दातापि न भवेद्ध्रुवम् ।।\nततः कृपां कुरुष्व त्वमस्मासु भगवन्मुने ।। ३७ ।।\nइत्युक्तः स तदोवाच दुर्वासाः शंकरांशकः ।।\nध्यात्वाथसुचिरं कालं यज्ञदेवं द्विजोत्तमम् ।। ३८ ।।\n।। दुर्वासा उवाच ।। ।।\nयज्ञदेवकृतं षापमतिदूर सुतेन ते ।।\nनास्य पापस्य शातिः स्यात्प्रायश्चित्तायुतैरपि ।। ।। ३९ ।।\nतथापि ते सुतस्याहं तस्य पापस्य शान्तये ।।\nप्रायश्चित्तं वदिष्यामि शृणु नान्यमना द्विज ।। 2.1.14.४० ।।\nवेंकटाद्रौ महापुण्ये सर्वपातकनाशने ।।\nस्वामिपुष्करिणी चेति वर्तते मंगलप्रदा ।। ४१ ।।\n।। अथ सुमतेः स्वामिपुष्करिणीस्नानाद्ब्रह्महत्या विमुक्तिः ।। ।।\nस्नाति चेत्तव पुत्रोऽयं पातकान्मुच्यते क्षणात् ।।\nएवं श्रुत्वा मुनेर्वाक्यं यज्ञदेवो महामतिः ।। ४२ ।।\nपुत्रमादाय सुमतिं स्वामिपुष्करिणींगतः ।।\nस्नापयामास सुमतिं हत्यया पीडितं सुतम् ।। ४३ ।।\nआकाशवाणी तं विप्रमुवाच मधुरस्वरा ।।\nयज्ञदेव महाभाग स्नानेनानेन सुव्रत ।। ४४ ।।\nपूतोऽभवत्तव सुतः संशयं मा कृथा द्विज ।।\nएवंप्रभावं तत्तीर्थं पापवृक्षकुठारकम् ।। ४५ ।।\nएवं वः कथितं विप्रा इतिहासं पुरातनम्।।\nशृण्वतां पठतां चापि वाजपेयफलं लभेत् ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये स्वामिपुष्करिणीतीर्थमहिमानुवर्णनंनाम चतुर्दशोऽध्यायः ।। १४ ।।"
  }
]
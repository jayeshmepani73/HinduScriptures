[
  {
    "text": "।। अथ पुत्रार्थमञ्जनाकृततपःप्रकारः ।।\n।। श्रीसूत उवाच ।। ।।\nपुत्रहीनाञ्जना पूर्वं दुःखिता तपसि स्थिता ।।\nतां दृष्ट्वा मुनिशार्दूलो मतङ्गो विष्णुतत्परः ।। १ ।।\nअञ्जनाख्यामुवाचेदमत्युग्रे तपसि स्थिताम् ।। २ ।।\n।। मतंग उवाच ।। ।।\nसमुत्तिष्ठाञ्जने देवि किमर्थं तपसि स्थिता ।।\nवद देवि महाभागे कार्यं तव वरानने ।। ३ ।।\n।। अंजनोवाच ।। ।।\nमतंग मुनिशार्दूल वचनं मे शृणुष्व ह ।।\nपिता मे केसरी नाम राक्षसः शिवतत्परः ।। ४ ।।\nशैवं घोरं तपश्चक्रे पुत्रार्थं तु सुदुष्करम् ।।\nपार्वतीसहितः शंभुर्वृषभोपरि संस्थितः ।। ५ ।।\nप्रादुरासीत्तदा देवो ददौ तस्मै वरं शुभम् ।। ६ ।।\n।। शम्भुरुवाच ।। ।।\nशृणु राजन्प्रवक्ष्यामि विधिना निर्मितं तव ।।\nअस्मिजन्मन्यपुत्रत्वं तथाप्यन्यद्ददामि ते ।। ७ ।।\nविश्रुता सर्वलोकेषु पुत्री तव भविष्यति ।।\nतस्याः पुत्रो महाबुद्धिस्तव प्रीतिं करिष्यति ।। ८ ।।\nइति तस्मै वरं दत्त्वा तत्रैवान्तर्दधे हरः ।।\nमां लब्ध्वा मत्पिता विप्रः कृतकृत्यो बभूवू ह ।। ९ ।।\nततः कालान्तरे विप्रः केसर्याख्यो महाकपिः ।।\nययाचेमां ददस्वेति पितरं मे ततः पिता ।। ।। 2.1.39.१० ।।\nतस्मै मां दत्तवांश्चैव पारिबर्हं ददौ च सः ।।\nगवां लक्षसहस्राणि गजलक्षं महामनाः ।। ११ ।।\nवाजिनामर्बुदं चैव रथानामर्बुदं तथा ।।\nवस्त्ररत्नान्यनेकानि दासदासीसहस्रकम् ।। १२ ।।\nअन्तःपुरचरीर्नारीर्नृत्यगीतविशारदाः ।।\nददौ वासः सहस्रं च मया साकं महामते ।। १३ ।।\nपत्या मे रममाणाया भूयान्कालो गतो मुने ।।\nअपुत्रा दुःखिता विप्र व्रतानि विविधानि च ।। १४ ।।\nकृतानि च मया तत्र किष्किन्धायां महापुरि ।।\nमाघे मासि च विप्रेन्द्र वैशाखे कार्तिके तथा ।। १५ ।।\nस्नानदानव्रतादीनि चातुर्मास्यव्रतं तथा ।।\nनमस्कारस्तथा विप्र प्रदक्षिणमनुत्तमम् ।। ।।१६ ।।\nशालग्रामान्नदानानि दीपदानं तथैव च ।।\nगोदानं तिलदानं च वस्त्रदानं महामुने ।। १७ ।।\nभूदानं वारिदानं च दत्त्वा पुष्पादिकं मुने ।।\nयानि यानि च मुख्यानि वैष्णवानि व्रतानि च ।।\nमया कृतानि सर्वाणि सत्पुत्रफलकांक्षया ।। १८ ।।\nश्रवणादिषु यत्प्रोक्तं व्रतं विप्रैमहात्मभिः ।।\nमया कृतं च विप्रेद्रं तुष्ट्यर्थं मधुविद्विषः ।। १९ ।।\nयानि यानि च मुख्यानि फलानि विविधानि च ।।\nमया दत्तानि सर्वाणि सत्पुत्रफलकांक्षया ।। 2.1.39.२० ।।\nमया कृतान्यसंख्यानि व्रतानि विविधानि च ।।\nपुत्रं तथाप्यलब्ध्वाहं दुःखिता तपसि स्थिता ।। २१ ।।\nभविष्यति कथं विप्र पुत्रस्त्रैलोक्यविश्रुतः ।।\nयाचेऽहं तु मुनिश्रेष्ठ प्रणता च तवाग्रतः ।। २२ ।।\nवद त्वं मुनिशार्दूल दीनाहं तपसि स्थिता ।। २३ ।।\n।। श्रीसूत उवाच ।। ।।\nएवं वदन्तीं तां प्राह मतङ्गो मुनिसत्तमः ।।\nशृणु मद्वचनं देवि पुत्रपौत्रप्रदायकम् ।। २४ ।।\nइतो दक्षिणदिग्भागे दशयोजनदूरतः ।।\nघनाचल इति ख्यातो नृसिंहस्य निवासभूः ।। २५ ।।\nतस्योपरि महाभागे ब्रह्मतीर्थं मनोहरम् ।।\nतस्यापि पूर्वदिग्भागे दशयोजनमात्रतः ।। २६ ।।\nसुवर्णमुखरी नाम नदीनां प्रवरा नदी ।।\nतस्या एवोत्तरे भागे वृषभाचलनामतः ।। २७ ।।\nतस्याग्रे सरसी नाम्ना स्वामिपुष्करिणी शुभा ।।\nगत्वा दृष्ट्वा शुभं तोयं मनःशुद्धिं गमिष्यसि ।। २८ ।।\nतत्र स्नात्वा विधानेन वराहं तं प्रणम्य च ।।\nवेङ्कटेशं नमस्कृत्य ततो गच्छ वरानने ।। २९ ।।\nउत्तरे स्वामितीर्थस्य सिंहशादूलसंयुते ।।\nचूतपुन्नागपनसैर्बकुलामलकः शुभैः ।। 2.1.39.३० ।।\nचन्दनागुरुनिम्बैश्च तालहिन्तालकिंशुकैः ।।\nकपित्थाश्वत्थबिल्वैश्च इङ्गुदैश्च वरानने ।। ३१ ।।\nएतादृशैर्महापुण्यैर्वृक्षैश्च विविधैः शुभैः ।।\nवियद्गंगेति विख्यातं तीर्थमेकं विराजते ।। ३२ ।।\nतस्मिंस्तीर्थेऽञ्जने देवि संकल्पविधिपूर्वकम् ।।\nस्नात्वा पीत्वा शुभं तीर्थं तीर्थस्याभिमुखी स्थिता ।। ३३ ।।\nवायुमुद्दिश्य हे देवि तपः कुरु वरानने ।।\nदेवैश्च राक्षसैर्विप्रैर्मनुजैर्मुनिसत्तमैः ।। ३४ ।।\nभृङ्गैः पक्षिभिरस्त्रैश्च शस्त्रैश्च विविधैः शुभैः ।।\nअवध्यो भविता पुत्रस्तपसा ते न संशयः ।। ३५ ।।\n।। श्रीसूत उवाच ।। ।।\nइति प्रोक्ताञ्जना देवी तं प्रणम्य पुनःपुनः ।।\nभर्त्रा साकं ययावाशु वेंकटाचलसंज्ञकम् ।। ३६ ।।\nकापिलं तीर्थमासाद्य स्नात्वा निर्मलमानसा ।।\nवेंकटाद्रिं समारुह्य स्वामिपुष्करिणीं ययौ । ३७ ।।\nस्नात्वा वराहमानम्य वेंकटेशकृतानतिः ।।\nमतंगस्य ऋषेर्वाक्यं स्मरन्ती च मुहुर्मुहुः ।। ३८ ।।\nवियद्गङ्गां ययावाशु चाञ्जना मंजुभाषिणी ।।\nस्नात्वा पीत्वा शुभं तोयं तीरं तस्य तदुन्मुखी ।। ३९ ।।\nप्राणवायुं समुद्दिश्य तपश्चक्रे यतव्रता ।।\nफलाहारा जलाहारा निराहारा ततः परम् ।। 2.1.39.४० ।।\nसहस्राब्दं तपश्चक्रे न्यस्तनासाग्रदृष्टिका ।।\nवयस्या विपुला नाम शुश्रूषामकरोच्छुभा ।। ४१ ।।\nवर्षाणां च सहस्रान्ते वायुर्देवो महामतिः ।।\nप्रादुरासीत्तदा तां वै भाषमाणो महामतिः ।। ४२ ।।\nमेषसंक्रमणं भानौ संप्राप्ते मुनिसत्तमाः ।।\nपूर्णिमाख्ये तिथौ पुण्ये चित्रानक्षत्रसंयुते ।। ४३ ।।\nतवेप्सितमहं दास्ये वरं वरय सुव्रते ।।\nइति तद्वचनं श्रुत्वा ततः प्राहाञ्जना सती ।। ४४ ।।\nपुत्रं देहि महाभाग वायो देव महामते ।।\nतस्यास्तद्वचनं श्रुत्वा मातरिश्वाब्रवीत्ततः ।। ४५ ।।\nपुत्रस्तेऽहं भविष्यामि ख्यातिं दास्ये शुभानने ।।\nइति तस्यै वरं दत्त्वा तत्रैवास्ते महाबलः ।। ४६ ।।\nतदा ब्रह्मादयो देवा इन्द्राद्या लोकपालकाः ।।\nवसिष्ठाद्या महात्मानः सनकाद्याश्च योगिनः ।। ४७ ।।\nव्यासादयश्च विप्रेंद्रा लक्ष्म्या साकं जगत्पतिः ।।\nमुनिपत्न्यो देवपत्न्य ऋषिपत्न्यस्तथैव च ।। ४८ ।।\nस्वं स्वं वाहनमारुह्य दारभृत्यसुतादिभिः ।।\nआगतास्ते महात्मानो द्रष्टुं तां तपसि स्थिताम् ।। ४९ ।।\nआश्चर्यमाश्चर्यमिति ब्रुवाणा ब्रह्मादयो देवगणाश्च सर्वे ।।\nआलोकयन्तो दिवि दूरतस्ते स्थितास्तदा ब्रह्ममहेशमुख्याः ।। 2.1.39.५० ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये अंजनातपःकरणप्रकारादिवर्णनं नामैकोनचत्वारिंशोऽध्यायः ।। ३९ ।।"
  }
]
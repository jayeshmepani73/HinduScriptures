[
  {
    "text": "।। अथ कटाहतीर्थमाहात्म्यम् ।।\n।। ऋषय ऊचुः ।। ।।\nसूत सर्वार्थतत्त्वज्ञ वेदवेदान्तपारग ।।\nश्रीवेंकटाचले तीर्थं कटाहाख्यं सुपावनम् ।। ।।१।।\nश्रूयते तस्य माहात्म्यं घुष्यते च जगत्त्रये ।।\nअस्माकमेतद्ब्रूहि त्वं कृपया व्यासशासित ।। २ ।।\nपुरा वै नारदः श्रीमान्ब्रह्मपुत्रो महानृषिः ।।\nदृष्ट्वा वै नैमिषारण्यं संप्राप्तो द्विजसत्तमः ।। ३ ।।\nतदानीं ब्रह्मपुत्रं तमर्घ्यपाद्यादिभिः शुभैः ।।\nपूजयित्वा यथान्यायं पवित्रे च कुशासने ।। ।। ४ ।।\nसन्निवेश्य महाभक्त्या विनयानतकन्धराः ।।\nप्रणम्य प्रार्थयामासुरिमे सर्वे महर्षयः ।। ५ ।।\nत्वां विना नारद श्रीमन्नस्माकं भुवनत्रये ।।\nधर्मोपदेशकः कश्चिन्नास्ति नास्ति महर्षिषु ।। ६ ।।\nवेंकटाद्रौ महापुण्ये सर्वदेवनिषेविते।।\nवैकुण्डादागते दिव्ये सिद्धगन्धर्वसेविते ।। ७ ।।\nकटाहतीर्थमाहात्म्यं वर्णयाद्य वनौकसाम् ।। ८ ।।\n।। श्रीनारद उवाच ।। ।।\nशृणुध्वमृषयः सर्वे शौनकाद्या महौजसः ।।\nकटाहतीर्थमाहात्म्यं को वेत्ति भुवनत्रये ।। ९ ।।\nमहादेवो विजानाति तस्य तीर्थस्य वैभवम् ।।\nयानि कानि च पुण्यानि ब्रह्माण्डान्तर्गतानि वै ।। 2.1.28.१० ।।\nतानि गंगादितीर्थानि स्वपापपरिशुद्धये ।।\nकटाहतीर्थसेवां च कुर्वन्ति द्विजसत्तमाः ।। ११ ।।\nब्राह्मणाः क्षत्त्रिया वैश्याः शूद्राश्चेतरजातयः ।।\nस्पृशन्ति तज्जलमिति न पिबेद्यो विमूढधीः ।। १२ ।।\nस हि चण्डालतां प्राप्य कुम्भीपाके पतिष्यति ।।\nब्रह्मचारी गृहस्थो वा वानप्रस्थो यतीश्वरः ।। १३ ।।\nसेवया तस्य तीर्थस्य प्राप्नोति परमं पदम् ।।\nश्रुतिस्मृतिपुराणेषु तत्तीर्थस्य प्रशंसनम् ।। १४ ।।\nबहुधा वर्ण्यते पंचमहापातकनाशनम् ।।\nअत्यद्भुततरं विप्राः सर्वलोकैकपावनम् ।। १५ ।।\nब्रह्महत्यायुतं चापि सुरापानायुतं तथा ।।\nअयुतं गुरुदाराणां गमनं पापकारणम् ।। १६ ।।\nस्तेयायुतं सुवर्णानां तत्संसर्गाश्च कोटयः ।।\nशीघ्रं विलयमायांति तस्य तीर्थस्य सेवया ।। १७ ।।\nयानि निष्कृतिहीनानि पापानि विविधानि च ।।\nतानि सर्वाणि नश्यंति तीर्थस्यास्य निषेवणात् ।। १८ ।।\nइदं तीर्थं महापुण्यं भगवत्पादनिस्सृतम् ।।\nकुष्ठादिरोगयुक्तो यः प्रत्यहं च पिबेदिदम् ।। १९ ।। ।।\n।। अथ कटाहतीर्थमहिमश्रद्धाशून्यानां महानरकप्राप्तिः ।। ।।\nसोऽपि रोगविहीनः सन्विष्णुलोकं च गच्छति ।।\nभगवाञ्छंकरो देवो रहस्यानुभवे पुरा ।। 2.1.28.२० ।।\nपार्वत्यै कथयामास तस्य तीर्थस्य वैभवम् ।।\nउक्तेष्वेतेषु सन्देहो न कर्तव्यः कदाचन ।। २१ ।।\nअर्थवादोऽयमिति च न वक्तव्यं कदाचन ।।\nयेऽर्थवादमिदं ब्रूयुस्तेषां वै नास्तिकात्मनाम् ।। २२ ।।\nजिह्वाग्रे परशुं तप्तं प्रक्षिपन्ति च किंकराः ।।\nतस्मात्कटाहतीर्थं तु सेवनीयं प्रयत्नतः ।।२३।।\nसर्वदुःखप्रशमनमपवर्गफलप्रदम् ।।\nयत्र पीत्वा नरो भक्त्या सर्वान्कामानवाप्नुयात्।।२४।।\nएवमुक्त्वा महाभागः काशीं त्रैलोक्यपावनीम् ।।\nसंप्राप्तो नारदः श्रीमान्सूत पौराणिकोत्तम ।। २५ ।।\nसंक्षेपतश्च भगवान्नैमिषे ह्युक्तवान्खलु ।।\nइदानीं श्रोतुमिच्छामः कटाहस्य च वैभवम् ।। २६ ।।\nसुविस्तरेण चास्माकं वद सूत कृपावशात् ।। २७ ।।\n।। अथ कटाहतीर्थपानक्रमः ।।\n।। श्रीसूत उवाच ।। ।।\nभोभोस्तपोधनाः सर्वे नैमिषारण्यवासिनः ।।\nकटाहतीर्थमाहात्म्यं शृणुध्वं द्विजसत्तमाः ।। २८ ।।\nकटाहतीर्थं भो विप्राः सर्व लोकेषु विश्रुतम् ।।\nसर्वसम्पत्करं शुद्धं सर्वपापप्रणाशनम् ।। २९ ।।\nदुःस्वप्ननाशनं ह्येतन्महापातकनाशनम् ।।\nमहाविघ्नप्रशमनं महाशान्तिकरं नृणाम् ।। 2.1.28.३० ।।\nस्मृतिमात्रेण यत्पुंसां सर्वपापनिषूदनम् ।।\nमन्त्रेणाष्टाक्षरेणैव पिबेत्तीर्थं मनोहरम् ।। ३१ ।।\nअथवा केशवाद्यैश्च नामभिर्वा पिबेज्जलम् ।।\nयद्वा नामत्रयेणाऽपि पिबेत्तीर्थं शुभप्रदम् ।। ३२ ।।\nआहोस्विद्वेंकटेशस्य मन्त्रेणाष्टाक्षरेण वै ।।\nपिबेत्कटाहतीर्थं तद्भुक्तिमुक्तिप्रदायकम् ।। ३३ ।।\nविना मंत्रेण यो विप्रः संपिबेत्तीर्थमुत्तमम् ।।\nपापं मे नाशय क्षिप्रं जन्मान्तरकृतं महत् ।। ३४ ।।\nइत्युक्त्वा स पिबेन्नित्यं मोक्षमार्गैकसाधनम् ।।\nस्वामिपुष्करिणीस्नानं वराहश्रीशदर्शनम् ।। ३५ ।।\nकटाहतीर्थपानं च त्रयं त्रैलोक्यदुर्लभम् ।।\nबहुना किमिहोक्तेन ब्रह्महत्यादिनाशनम् ।। ३६ ।।\n।। अथ केशवाख्यद्विजवृत्तान्तः ।। ।।\nपुरा कश्चिद्द्विजो मोहात्केशवाख्यो बहुश्रुतम् ।।\nहत्वा खड्गेन दुर्बुद्ध्या ब्रह्महत्यामवाप्तवान् ।। ३७ ।।\nसोऽपि तस्मिन्महातीर्थे पीत्वा जलमनुत्तमम् ।।\nकेशवाख्यो महापापी विमुक्तो ब्रह्महत्यया ।। ३८ ।।\n।। ऋषय ऊचुः ।। ।।\nकस्य पुत्रः केशवाख्यः कथं प्राप्तो भयंकरीम् ।।\nब्रह्महत्यामतिक्रूरामस्माकं वक्तुमर्हसि ।। ३९ ।।\n।। श्रीसूत उवाच ।। ।।\nतुङ्गभद्रातटे रम्ये गन्धर्वैरुपसेविते ।।\nअग्रहारो महानासीद्वेदाढ्य इति नामतः ।। 2.1.28.४० ।।\nतस्मिन्वेदपुरे रम्ये ब्राह्मणा वेदपारगाः ।।\nशब्दशास्त्रपराः सर्वे ज्योतिःशास्त्रप्रवर्तकाः ।। ४१ ।।\nमीमांसातर्कशास्त्रज्ञाः सर्वे वेदान्तवादिनः ।।\nधर्मशास्त्रेषु निरता अन्नदानपराः सदा ।। ४२ ।।\nपुत्रवन्तश्च ते सर्वे ह्यग्रहारे महाजनाः ।।\nवेदाढयेऽप्यग्रहारे वै पद्मनाभ इति श्रुतः ।। ४३ ।।\n।। अथ गणिकालंपटस्य केशवद्विजस्य ब्रह्महत्याप्राप्तिक्रमः ।। ।।\nतस्य पुत्रः केशवाख्यः सर्वकर्मबहिष्कृतः ।।\nमातरं पितरं त्यक्त्वा भार्यामपि पतिव्रताम् ।। ४४ ।।\nसर्वदा गणिकासक्तो वेश्यागारं विवेश ह ।।\nदिनद्वये च तां वेश्यामनुभूय द्विजस्ततः ।। ४५ ।।\nनिष्कद्वयं प्रदातव्यं हस्ते दत्त्वा गतः सुखम् ।।\nवेश्यया चाधनस्त्यक्तस्तत्संयोगैकतत्परः ।। ४६ ।।\nइतस्ततश्चोरयित्वा बहुद्रव्याणि सन्ततम् ।।\nदत्त्वा तया चिरं रेमे तद्गृहे बुभुजे च सः ।। ४७ ।।\nएकेन चषकेणासौ तया सह सुरां पपौ ।।\nस कदाचित्किरातैस्तु द्रव्यं हर्तुं ययौ द्विजः ।।।। ४८ ।।\nविप्रस्य कस्यचिद्गेहे सोऽपि कैरातवेषधृक् ।।\nकेशवो विप्रबन्धुर्वै साहसी खङ्गहस्तवान् ।। ४९ ।।\nतद्गृहस्वामिनं विप्रं हत्वा खड्गेन साहसात् ।।\nसमादाय बहु द्रव्यं वेश्यागारं विवेश ह ।। 2.1.28.५० ।।\nतं यान्तमनुयाति स्म ब्रह्महत्या भयंकरी ।।\nनीलवस्त्रधरा भीमा भृशं रक्तशिरोरुहा ।।।। ५१ ।।\nगर्जन्ती साट्टहासं सा कम्पयन्ती च रोदसी ।।\nअनुद्रुतस्तया विप्रो बभ्राम जगतीतले ।। ५२ ।।\nएवं भ्रमन्धरां सर्वां विप्रबन्धुर्दुरात्मवान् ।।\nस्वग्रामं प्रययौ भीत्या शौनकाद्या महौजसः ।। ५३ ।।\nअनुद्रुतस्तया भीतः प्रययौ स्वनिकेतनम्।।\nब्रह्महत्याप्यनुद्रुत्य तेन साकं गृहं ययौ ।।५४।।\nजनकं रक्ष रक्षेति केशवः शरणं ययौ ।।\nमा भैषीरिति स प्रोच्य पिता रक्षितुमुद्यतः ।। ५५ ।।\n।। अथ स्वसुतरक्षणोद्युक्ते पद्मनाभे ब्रह्महत्योक्तिः ।।\nक्रूरैनं ब्रह्महत्या सा जनकं प्रत्यभाषत ।। ५६ ।।\n।। ब्रह्महत्योवाच ।। ।।\nमैनं त्वं प्रतिगृह्णीष्व पद्मनाभ द्विजोत्तम ।।\nअयं सुरापी स्तेयी च ब्रह्महा चातिपातकी ।। ५७ ।।\nमातृद्रोही पितृद्रोही भार्यात्यागी च दुष्टधीः ।।\nगणिकासक्तचित्तश्च ह्येनं मुञ्च दुरात्मकम् ।। ५८ ।।\nगृह्णासि चेत्सुतं विप्र महापातकिनं वृथा ।।\nत्वद्भार्यामस्य भार्यां च त्वां च पुत्रमिमं द्विज ।। ५९ ।।\nभक्षयिष्यामि वंशं च तस्मान्मुञ्च दुरात्मकम् ।।\nइमं त्यजसि चेत्पुत्रं युष्मान्मुञ्चामि सांप्रतम् ।। 2.1.28.६० ।।\nनैकस्यार्थे कुलं हन्तुमर्हसि त्वं महामते ।।\nइत्युक्तः स तया तत्र पद्मनाभोऽब्रवीच्च ताम् ।। ६१ ।। ।।\n।। पद्मनाभ उवाच ।। ।।\nबाधते मां सुतस्नेहः कथं पुत्रं परित्यजे ।।\nब्रह्महत्या तदाकर्ण्य पद्मनाभं तमब्रवीत् ।। ६२ ।।\n।। ब्रह्महत्योवाच ।। ।।\nपुत्रोऽयं पतितोऽभूत्ते वर्णाश्रमबहिष्कृतः ।।\nपुत्रेस्मिन्मा कुरु स्नेहं निंदितं तस्य दर्शनम् ।। ६३ ।।\nइत्युक्त्वा ब्रह्महत्या सा पद्मनाभस्य पश्यतः ।।\nहस्तेन प्रजहारास्य सुतं केशवनामकम् ।। ६४ ।।\nरुरोद ताततातेति जनकं प्रब्रुवन्मुहुः ।।\nरुरुदुर्जनको माता भार्या तस्य दुरात्मनः ।। ६५ ।।\n।। अथ पद्मनाभं प्रति भरद्वाजकथितो ब्रह्महत्याविमुक्त्युपायः ।। ।।\nतस्मिन्काले महाभागो भरद्वाजो महामुनिः ।।\nदिष्ट्या समाययौ योगी शौनकाद्या महौजसः ।। ६६ ।।\nपद्मनाभोऽथ तं दृष्ट्वा भरद्वाजं महामुनिम् ।।\nस्तुत्वा प्रणम्य शरणं ययाचे पुत्रकारणात् ।। ६७ ।।\nभरद्वाज महाभाग साक्षाद्विष्ण्वंशको भवान् ।।\nत्वद्दर्शनमपुण्यानां भविता न कदाचन ।। ६८ ।।\nब्रह्महा च सुरापी च स्तेयी चाभूत्सुतो मम ।।\nपुत्रं प्रहर्तुमा याता ब्रह्महत्या भयंकरी ।। ६९ ।।\nभूयाद्यथा मे पुत्रोयं महापातकमोचितः ।।\nघोरेयं ब्रह्महत्या च यथा शीघ्रं लयं व्रजेत् ।। 2.1.28.७० ।।\nतमुपायं वदस्वाद्य मम पुत्रे दयां कुरु ।।\nएक एव हि पुत्रो मे नान्योऽस्ति तनयो मुने ।। ७१ ।।\nसुते मृते तु वंशो मे समुच्छिद्येत मूलतः ।।\nततः पितृभ्यः पिण्डानां दाताऽपि न भवेद्ध्रुवम् ।। ७२ ।।\nततः कृपां कुरुष्व त्वमस्मासु भगवन्मुने ।।\nइत्युक्तः स भरद्वाजः साक्षान्नारायणांशकः ।। ७३ ।।\nध्यात्वा तु सुचिरं कालं पद्मनाभं वचोऽब्रवीत् ।। ७४ ।।\n।। भरद्वाज उवाच ।। ।।\nपद्मनाभ कृतं पापमतिक्रूरं सुतेन ते ।।\nनास्य पापस्य शान्तिः स्यात्प्रायश्चित्तायुतैरपि ।। ७५ ।।\nतथाऽपि ते सुतस्याहमस्य पापस्य शान्तये ।।\nप्रायश्चित्तं वदिष्यामि पद्मनाभ शृणु द्विज ।। ७६ ।।\nगङ्गाया दक्षिणे भागे द्विशतीयोजने द्विज ।।\nपूर्वाम्भोधेः पश्चिमे तु पञ्चभिर्योजनैर्मिते ।। ७७ ।।\nसुवर्णमुखरीतीरे चोत्तरे क्रोशमात्रके ।।\nवेंकटाद्रिति ख्यातः सर्वलोकनमस्कृतः ।। ७८ ।।\nमेरुपुत्रो महापुण्यः सर्वदेवाभिवन्दितः ।।\nवैकुण्ठलोकादानीतो विष्णोः क्रीडाचलो महान् ।। ७९ ।।\nगरुत्मता वेगवता स्वर्णमुख्यास्तटे शुभे ।।\nवर्तते देवसंघैश्च ऋषिसंघैश्च पूजितः ।। 2.1.28.८० ।।\nतस्मिन्वेंकटशैलेन्द्रे साक्षान्नारायणः स्वयम् ।।\nलक्ष्मीदेव्या च भूदेव्या नीलादेव्या समागतः ।। ८१ ।।\nवर्तते वेंकटेशः स साक्षान्मोक्षप्रदायकः ।।\nतस्य वेंकटनाथस्य ह्यालयस्य तथोत्तरे ।। ८२ ।।\nकटाहतीर्थं विप्रेन्द्र वर्तते मङ्गलप्रदम् ।।\nब्रह्महत्यादिपापघ्नं वाञ्छितार्थप्रदायकम् ।। ८३ ।।\nसुतेन साकं विप्रेंद्र पिब तीर्थं मनोहरम् ।।\nभरद्वाजस्य वाक्यं तच्छ्रुत्वा वै वेदसंमितम् ।। ८४ ।।\nशिरसा तं प्रणम्याथ ययौ वेंकटपर्वतम् ।। ।। ८५ ।।\n।। अथ भरद्वाजोक्त्या कटाहतीर्थपानेन केशवस्य ब्रह्महत्याविमुक्तिः ।। ।।\nतं गत्वा वेंकटं शैलं स्वामिपुष्करिणीजले ।।\nसुतेन साकं विप्रेंद्रः सस्नौ नियमपूर्वकम् ।। ८६ ।।\nवराहस्वामिनं नत्वा श्रीनिवासालयं गतः ।।\nप्रदक्षिणं ततः कृत्वा विमानं संप्रणम्य च ।। ८७ ।।\nपद्मनाभोऽथ पुत्रेण केशवेन दुरात्मना ।।\nपपौ कटाहतीर्थं तद्ब्रह्महत्याविनाशकम् ।। ८८ ।।\nतदानीं ब्रह्महत्या सा शीघ्रमेव लयं गता ।।\nअनन्तरं ततो गत्वा वेंकटेशं कृपानिधिम् ।। ८९ ।।\nपुत्रेण सह विप्रेन्द्रः पद्मनाभो ददर्श सः ।।\nतदा प्रादुरभूद्देवो वेङ्कटेशो दयानिधिः ।। 2.1.28.९० ।।\nकटाहतीर्थपानेन तोषितो वाक्यमब्रवीत् ।। ९१ ।।\n।। अथ ब्रह्महत्याविमुक्तसुतेन सहितं पद्मनाभं प्रति भगवदुक्तिः ।।\n।। श्रीभगवानुवाच ।। ।।\nपद्मनाभ महाबुद्धे वेदवेदान्तपारग ।।\nभरद्वाजस्य वाक्येन प्राप्य वेंकटपर्वतम् ।। ९२ ।।\nकटाहतीर्थं त्वं पीत्वा कृतार्थोऽसि न संशयः ।।\nतव पुत्रः केशवाख्यो विमुक्तो ब्रह्महत्यया ।। ९३ ।।\nतस्मात्कटाहतीर्थं तु सेवनीयं प्रयत्नतः ।।\nतस्मिंस्तीर्थे महाभाग पीत्वा जलमनुत्तमम् ।। ९४ ।।\nपापिनोऽपि कृतार्थाः स्युः सत्यं सत्यं न संशयः ।।\nमामकं लोकमागत्य सुखी भव महामते ।। ९५ ।।\nइत्युक्त्वा वेंकटेशोऽसावन्तर्धानं गतस्ततः ।। ९६ ।।\n।। श्रीसूत उवाच ।। ।।\nतस्मात्तपोधनाः सर्वे शौनकाद्या महौजसः ।।\nकटाहतीर्थमाहात्म्यमितिहाससमन्वितम् ।। ९७ ।।\nयथाश्रुतं मया सम्यक्तथोक्तं भवतां द्विजाः ।। ९८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सूतशौनक संवादे कटाहतीर्थप्रशंसनंनामाष्टाविंशोऽध्यायः ।। २८ ।।"
  }
]
[
  {
    "text": "।। अथ स्वामिपुष्करिणी स्नानात्तामिस्रादिनरकनिस्तारः ।।\n।। ऋषय ऊचुः ।। ।।\nसूत सर्वार्थतत्त्वज्ञ वेदवेदांगपारग ।।\nश्रीस्वामिपुष्करिण्याश्च वैभवं वद नः प्रभो ।। ।। १ ।।\nयस्याः स्मरणमात्रेण मुक्तः स्यान्मानवो भुवि ।। २ ।।\n।। श्रीसूत उवाच ।। ।।\nस्वामितीर्थं प्रशंसन्ति स्नांति वा कथयंति ये ।।\nअष्टाविंशतिभेदांस्ते नरकान्नोपभुञ्जते ।। ३ ।।\nतामिस्रमन्धतामिस्रं महारौरवरौरवौ ।।\nकुम्भीपाकं कालसूत्रमसिपत्रवनं तथा ।। ४ ।।\nकृमिभक्षोऽन्धकूपश्च संदंशः शाल्मली तथा ।।\nलालाभक्षो ह्यवीचिश्च सारमेयादनं तथा ।। ५ ।।\nतथैव वज्रकणकः क्षारकर्दमपातनम् ।।\nरक्षोगणाशनं चापि शूलप्रोतनिरोधनम्।। ६ ।।\nतिरोधानाभिधं विप्रास्तथा सूचीमुखाभिधम् ।।\nपूयशोणितभक्षं च विषाग्निपरिपीडनम् ।। ७ ।।\nअष्टाविंशतिसंख्यातमेतन्नरकसंचयम्।।\nन याति मनुजो विप्राः स्वामितीर्थनिमज्जनात् ।। ८ ।।\nवित्तापत्यकलत्राणां योऽन्येषामपहारकः ।।\nस कालपाशबद्धोऽयं यमदूतैर्भयानकैः ।। ९ ।।\nतामिस्रे नरके घोरे पात्यते बहुवत्सरम् ।।\nस्नाति चेत्स्वामितीर्थे स तस्मिन्नासौ निपात्यते ।। 2.1.12.१० ।।\nमातरं पितरं विप्रान्यो द्वेष्टि पुरुषाधमः ।।\nस कालसूत्रनरके विस्तृतायुतयोजने ।। ११ ।।\nअधस्तादग्निसन्तप्ते उपर्यर्कमरीचिभिः ।।\nखले ताम्रमये विप्राः पात्यते क्षुधयार्दितः ।। १२ ।।\nस्नाति चेत्पुष्करिण्यां वै तस्मिन्नाऽसौ निपात्यते ।।\nयो वेदमार्गमुल्लंघ्य वर्तते कुपथे नरः ।। १३ ।।\nसोऽसिपत्रवने घोरे पात्यते यमकिंकरैः ।।\nस्नाति चेत्स्वामितीर्थे तु तस्मिन्नाऽसौ निपात्यते ।। १४ ।।\nयोऽश्नाति पंक्तिभेदेन पक्वं सूपादिकं नरः ।।\nअकृत्वा पंचयज्ञान्वा भुंक्ते मोहेन स द्विजाः ।। १५ ।।\nपात्यतेऽयं यमभटैर्नरके कृमिभोजने ।।\nभक्ष्यमाणः कृमिशतैर्भक्षयन्कृमिसंचयान् ।। १६ ।।\nस्वयं च कृमिभूतः संस्तिष्ठेद्यावदघक्षयम् ।।\nस्नाति चेत्स्वामितीर्थे वै तस्मिन्नाऽसौ निपात्यते ।। १७ ।।\nयो हरेद्विप्रवित्तानि स्नेहेन बलतोऽपि वा ।।\nअन्येषामपि वित्तानि राजा तत्पुरुषोऽपि वा ।। १८ ।।\nअयोमयाग्निकुंडेषु संदंशैः सोऽपि पीडितः ।।\nसंदंशे नरके घोरे पात्यते यमपूरुषैः ।। १९ ।।\nस्नाति चेत्स्वामितीर्थे तु तस्मिन्नासौ निपात्यते ।।\nअगम्यां योभिगच्छेत स्त्रियं वै पुरुषाधमः ।। 2.1.12.२० ।।\nअगम्यं पुरुषं योषिदभिगच्छेत वा द्विजाः ।।\nतावयोमयनारीं च पुरुषं चाप्ययोमयम् ।। २१ ।।\nतप्तावालिङ्ग्य तिष्ठन्तौ यावच्चन्द्रदिवाकरम् ।।\nसूच्याख्ये नरके घोरे पात्येते यमकिंकरैः ।। २२ ।।\nस्नाति चेत्स्वामितीर्थे च तस्मिन्नासौ निपाप्यते ।।\nबाधते सर्वजन्तून्यो नानोपायैरुपद्रवैः ।। २३ ।।\nशाल्मलीनरके घोरे पात्यते बहुकण्टके ।।\nस्नाति चेत्स्वामितीर्थे तु तस्मिन्नासौ निपात्यते ।। २४ ।।\nराजा वा राजभृत्यो वा यः पाषण्डमनुद्रुतः ।।\nभेदको धर्मसेतूनां वैतरण्यां निपात्यते ।। २५ ।।\nस्नाति चेत्स्वामितीर्थे तु तस्मिन्नासौ निपात्यते ।।\nवृषलीसङ्गदुष्टो वा शौचाद्याचारवर्जितः ।। २६ ।।\nत्यक्तलज्जस्त्यक्तवेदः पशुचर्यारतः सदा ।।\nस पूयविष्ठामूत्रासृक्छ्लेष्मपित्तादिपूरिते ।। २७ ।।\nअतिबीभत्सनरके पात्यते यमकिंकरैः ।।\nस्नाति चेत्स्वामितीर्थे तु तस्मिन्नासौ निपात्यते ।। २८ ।।\nयः श्वभिर्मृगयुर्वन्यान्बाणैर्वा बाधते मृगान् ।।\nस विध्यमानो बाणौघैः परत्र यमकिंकरैः ।। २९ ।।\nप्राणरोधाख्यनरके पात्यते यमकिंकरैः ।।\nस्नाति चेत्स्वामितीर्थे तु तस्मिन्नासौ निपात्यते।। 2.1.12.३० ।।\nदाम्भिको यः पशून्यज्ञे विध्यनुष्ठानवर्जितः ।।\nहन्त्यसौ परलोकेषु वैशसे नरके द्विजाः ।।३१।।\nकर्त्यमानो यमभटैः पात्यते यमकिंकरैः ।।\nस्नाति चेत्पुष्करिण्यां वै तस्मिन्नासौ निपात्यते ।।३२।।\nआत्मभार्यां सवर्णां यो रेतः पाययते यदि ।।\nपरत्र रेतःपायी स रेतःकुण्डे निपात्यते ।। ३३ ।।\nस्नाति चेत्पुष्करिण्यां वै तस्मिन्नासौ निपात्यते ।।\nयो दस्युर्मार्गमाश्रित्य गरदो ग्रामदाहकः ।। ।। ३४ ।।\nवणिग्द्रव्यापहारी च स परत्र द्विजोत्तमाः ।।\nवज्रदंष्ट्राभिधे घोरे पात्यते नरके चिरम् ।। ३५ ।।\nस्नाति चेत्स्वामितीर्थे तु तस्मिन्नासौ निपात्यते ।।\nविद्यन्ते यानि चान्यानि नरकाणि परत्र वै ।। ३६ ।।\nतानि नाप्नोति मनुजः स्वामितीर्थनिमज्जनात् ।।\nपुष्करिण्यां सकृत्स्नानादश्वमेधफलं लभेत् ।। ३७ ।।\nआत्मविद्या भवेत्साक्षान्मुक्तिश्चापि चतुर्विधा ।।\nन पापे रमते बुद्धिर्न भवेदुःखमेव वा ।। ३८ ।।\nतुलापुरुषदानेन यत्फलं लभ्यते नरैः ।।\nतत्फलं लभ्यते पुम्भिः स्वामितीर्थनिमज्जनात् ।। ३९ ।।\nगोसहस्रप्रदानेन यत्पुण्यं हि भवेन्नृणाम् ।।\nतत्पुण्यं लभते मर्त्यः स्वामितीर्थनिमजनात् ।। 2.1.12.४० ।।\nधर्मार्थकाममोक्षाणां यं यमिच्छति पूरुषः ।।\nतं तं सद्यः समाप्नोति स्वामितीर्थनिमज्जनात् ।। ४१ ।।\nमहापातकयुक्तो वा युक्तो वा सर्वपातकैः ।।\nसद्यः पूतो भवेद्विप्राः स्वामितीर्थनिमज्जनात् ।। ४२ ।।\nप्रज्ञा लक्ष्मीर्यशः संपज्ज्ञानं धर्मो विरक्तता ।।\nमनःशुद्धिर्भवेन्नृणां स्वामितीर्थनिषेवणात् ।। ४३ ।।\nब्रह्महत्याऽयुतं चापि सुरापानायुतं तथा ।।\nअयुतं गुरुदाराणां गमनं पापकारिणाम् ।। ।। ४४ ।।\nस्तेयायुतं सुवर्णानां तत्संसर्गाश्च कोटिशः ।।\nशीघ्रं विलयमायान्ति स्वामितीर्थनिमज्जनात् ।। ४५ ।।\nब्रह्महत्यासमानानि सुरापानसमानि च ।।\nगुरुस्त्रीगमनेनापि यानि तुल्यानि चास्तिकाः ।। ४६ ।।\nसुवर्णस्तेयतुल्यानि तत्संसर्गसमानि च ।।\nतानि सर्वाणि नश्यन्ति स्वामितीर्थनिमज्जनात् ।। ४७ ।।\n।। अथ स्वामितीर्थमहिमाश्रद्धालूनां महानरकप्राप्तिः ।। ।।\nउक्तेष्वेतेषु सन्देहो न कर्त्तव्यः कदाचन ।।\nजिह्वाग्रे परशुं तप्तं प्रक्षिपंति च किंकराः ।। ४८ ।।\nअर्थवादमिमं सर्वं ब्रुवन्वै नरकं व्रजेत् ।।\nसूकरः स हि विज्ञेयः सर्वकर्मबहिष्कृतः ।। ४९ ।।\nअहो मौर्ख्यमहो मौर्ख्यमहो मौर्ख्यं द्विजोत्तमाः ।।\nस्वामितीर्थाभिधे तीर्थे सर्वपातकनाशने ।। 2.1.12.५० ।।\nअद्वैतज्ञानदे पुंसां भुक्तिमुक्तिप्रदायिनि ।।\nइष्टकामप्रदे नित्यं तथैवाज्ञाननाशने ।। ५१ ।।\nस्थितेऽपि तद्विहायायं रमतेन्यत्र वै जनः ।।\nअहो मोहस्य माहात्म्यं मया वक्तुं न शक्यते ।। ५२ ।।\nस्नातस्य स्वामितीर्थे तु नान्तकाद्भयमस्ति वै ।।\nस्वामितीर्थं च पश्यंति तत्र स्नांति च ये नराः ।। ५३ ।।\nस्तुवन्ति च प्रशंसंति स्पृशंति च नमन्ति च ।।\nन पिबन्ति हि ते स्तन्यं मातॄणां द्विजपुंगवाः ।। ५४ ।।\nएवं वः कथितं विप्राः स्वामितीर्थस्य वैभवम् ।।\nभुक्तिमुक्तिप्रदं नृणां सर्वपापनिबर्हणम् ।।५५।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये श्री स्वामिपुष्करिणीतीर्थमहिमानुवर्णनं नाम द्वादशोऽध्यायः ।। १२ ।।"
  }
]
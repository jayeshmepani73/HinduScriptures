[
  {
    "text": "।। ऋषय ऊचुः ।। ।।\nतीर्थानामिह सर्वेषां प्रभावः कथितस्त्वया ।।\nनदीनां पर्वतानां च क्षेत्राणां सरसामपि ।। १ ।।\nनिदेशात्पद्मगर्भस्य सुवर्णमुखरी नदी ।।\nनीता भुवमगस्त्येन व्याख्याता भवतानघ ।। २ ।।\nतदुत्पत्तिप्रभावं च तीर्थौघांस्तत्समाश्रयान् ।।\nश्रोतुं संप्रीतिरुत्पन्ना तन्नो वक्तुं त्वमर्हसि ।। ३ ।।\nप्रणम्य शम्भुं नन्दीशं षडास्यं व्यासमेव च ।।\nमुनिभिः प्रार्थितः सूतस्तदा वक्तुं प्रचक्रमे ।। ४ ।।\n।। श्रीसूत उवाच ।। ।।\nसाधु पृष्टं महाभाग भवद्भिर्मंगलावहम् ।।\nआख्यानमेतदाम्नाय श्रवणोद्भूतसिद्धिदम् ।। ५ ।।\nशृणुतावहिता दिव्यां कथां कल्मषनाशिनीम् ।।\nभरद्वाजेन कथितां पार्थाय कथयामि वः ।। ६ ।।\nअवाप्य द्रुपदात्प्राज्ञाद्याज्ञसेनीं पृथासुताः ।।\nधृतराष्ट्रनिदेशेन जग्मुः करिपुरं शुभम् ।। ७ ।।\nभीष्मेण चांबिकेयेन तत्र संमानितास्तदा ।।\nदुर्योधनादिभिः सार्द्धं न्यवसन्पञ्चवत्सरान् ।। ८ ।।\nततोऽनुशिष्टो भीष्माद्यैर्धृतराष्ट्रो महायशाः ।।\nसर्वेषां कुलवृद्धानां वासुदेवस्य चाग्रतः ।। ९ ।।\nप्रददौ पांडुपुत्रेभ्यस्तत्सेवाहृष्टमानसः ।।\nसार्धराज्यं पुरवरं खाण्डवप्रस्थसंज्ञिकम् ।। 2.1.29.१० ।।\nआमंत्र्य पाण्डुतनया धृतराष्ट्रादिकान्कुरून् ।।\nजग्मुस्तत्खाण्डवप्रस्थं पुरं कृष्णसमन्विताः । ११ ।।\nइन्द्रप्रस्थाह्वये तत्र रक्षिते विश्वकर्मणा ।।\nवसन्पुरेऽशिषत्पृथ्वीं सानुजो धर्मनंदनः ।।१२।।\nगते कृष्णे निजपुरं नारदस्यानुशासनात्।।\nप्रतिज्ञां चक्रिरे पार्था धर्मज्ञा द्रौपदीं प्रति ।। १३ ।।\n।। अथार्जुनतीर्थयात्रोपोद्धातः ।। ।।\nयथाक्रमेण सा कृष्णा वर्षमेकैकमादरात् ।।\nएकैकस्य गृहे तिष्ठेत्प्रतिनिर्णयपूर्वकम् ।। १४ ।।\nयः पश्येत्तां परगृहे स्थितां पांचालनंदिनीम् ।।\nतेनैकहायनमितं विधेयं तीर्थसेवनम् ।। १५ ।।\nएवं कृतप्रतिज्ञास्ते पाण्डुभूपालनंदनाः ।।\nव्यापारैर्लोंकसामान्यैर्निन्युः कालमतंद्रिताः ।। १६ ।।\nअथ जानपदो विप्रो राजगेहांगणे स्थितः ।।\nचुक्रोश बहुधा धेनुर्हृता मे तस्करैरिति ।। १७ ।।\nसमाश्वास्य च तं विप्रं प्रविवेश धनंजयः ।।\nआयुधानि समानेतुं त्वरया शस्त्रमंदिरम् ।। १८ ।।\nतत्रापश्यत्समासीनौ पांचालीधर्मनन्दनौ ।।\nजानन्नपि प्रतिज्ञां स धनुर्जग्राह सेषुधि ।। १९ ।।\nस गत्वा तस्करानाजौ निहत्य नृपनन्दनः ।।\nनिवर्त्य धेनुं तां तस्मै ददौ विप्राय सादरम् ।। 2.1.29.२० ।।\nअथ विज्ञापयामास फाल्गुनो धर्मनन्दनम् ।।\nतीर्थयात्रा मया कार्या समयोल्लंघनादिति ।। २१ ।।\nअनुजस्य वचः श्रुत्वा सर्वधर्मविदां वरः ।।\nउवाच वचनं धीरः सादरं धर्मनंदनः ।। २२ ।।\n।। युधिष्ठिर उवाच ।। ।।\nगवार्थं ब्राह्मणार्थं च यद्वदेदनृतं वचः ।।\nयदाचरेदसत्कर्म तत्सत्यं तत्समंजसम् ।। २३ ।।\nब्राह्मणार्थं गवार्थं च त्वया कर्मेदृशं कृतम् ।।\nतदसद्भावमाप्नोति कथं कथय सुव्रत ।। २४ ।।\nप्रजापालनकृत्यस्य चोरोपेक्षणशिक्षणैः ।।\nनूनं फलं भवेद्राज्ञो ब्रह्महत्याश्वमेधजम् ।। २५ ।।\nअसाध्यान्वैरिणो ज्ञात्वाऽप्यवनीशो न भद्रभाक् ।।\nस्वदेशोपप्लवकरास्तस्करा यद्यशिक्षिताः ।। २६ ।।\nअस्माकं भूभुजां लोकजालस्य च हितं हि यत् ।।\nत्वयेदृशं कृतं कर्म नास्ति दोषो ह्यतस्तव ।। २७ ।।\n।। श्रीसूत उवाच ।। ।।\nधर्मपुत्रस्य वचनमाकर्ण्य रचितांजलिः ।।\nपुनर्विज्ञापयामास धर्मनित्यो धनंजयः ।।।। २८ ।।\n।। अर्जुन उवाच ।। ।।\nमैवं भूपाल वादीस्त्वं स्वप्रतिज्ञातिलंघनम् ।।\nजानता धर्मसर्वस्वमुल्लसद्धर्ममूर्तिना ।। २९ ।।\nकृत्याकृत्यविदा दक्षेणात्मना प्राक्समीरिता ।।\nनोल्लंघनीया सततं प्रतिज्ञा पुरुषेण हि ।। 2.1.29.३० ।।\nअशक्तानां गतिः सेयं यद्बंधुगुरुवाक्यतः ।।\nधर्मं त्यजंति समयं त्यक्ताः प्राक्स्वं समीरितम् ।। ३१ ।।\nकृपया तीर्थगमनादार्यो यदि निवर्तयेत् ।।\nहतप्रतिज्ञं मां लोकाञ्जल्पतः को निवारयेत् ।। ३२ ।।\nममापि तीर्थयात्रायां कौतुकोत्तरलं मनः ।।\nकर्तव्यं च स्मृतं राजन्नारदादिष्टशासनम् ।। ३३ ।।\nतत्प्रसीद महाराज यत्तीर्थगमनोद्यमे ।।\nसंमाननीयः प्रभुभिः समयो ह्यनुजीविनाम् ।। ३४ ।।\nतथेति भ्रातृभिः सार्द्धं कृतानुमतिरर्जुनः ।।\nअग्रजं तोषयामास प्रणामप्रश्रयादिभिः ।। ३५ ।।\nयथार्हं भीमसेनादीन्भ्रातॄनामन्त्र्य पाण्डवः ।।\nकृतस्वस्त्ययनो भव्यैर्निर्ययौ धरणीसुरैः ।। ३६ ।।\nपौराणिका ज्यौतिषिका भिषजो धरणीसुराः ।।\nअनुजग्मुर्भृत्यगणाः शिल्पिनः सूतमागधाः ।। ३७ ।।\nयुधिष्ठिराज्ञया तस्य भोगत्यागक्षमं धनम् ।।\nगृहीत्वानुययुः स्निग्धाः सभ्याः कोशाधिकारिणः ।। ३८ ।।\n।। अथ अर्जुनस्य गंगादितीर्थावगाहनपूर्वक सुवर्णमुखर्यागमनम् ।। ।।\nस राजपुत्रः प्रथमं प्राप्य भागीरथीं नदीम् ।।\nगंगाद्वारं प्रयागं च सिषेवे काशिकामपि ।। ३९ ।।\nपश्यंस्तीर्थानि जाह्नव्यास्तत्तीरोपान्तवर्त्मना ।।\nआससाद समुत्तुङ्गकल्लोलं दक्षिणोदधिम् ।। 2.1.29.४० ।।\nमहानदीं महापुण्यां प्रसिद्धं पुरुषोत्तमम् ।।\nसिंहाचलं च संवीक्ष्य प्राप्तवान्कृतकृत्यताम् ।। ४१ ।।\nततो ददर्श कौन्तेयः पुण्यां गोदावरीं नदीम् ।।\nसमस्तदुरितव्रातशातनोत्तीर्णगौरवाम् ।। ४२ ।।\nकृताभिषेकस्तत्तोयैर्विधिवत्पाण्डुनन्दनः ।।\nप्रमोदं विविधैर्दानैरकरोद्भूसुवर्णकैः ।। ४३ ।।\nनदीं मलापहाख्यां च दृष्ट्वा मोदं ययौ शुभम् ।।\nततः समाससादासौ कृष्णवेणीं सरिद्वराम् ।। ४४ ।।\nशिवस्य नियतावासं चतुर्द्वारसमन्वितम् ।।\nनानातीर्थगणाकीर्णं श्रीपर्वतमवैक्षत ।। ४५ ।।\nनदीं पिनाकिनीं तीर्त्वा गत्वा देवर्षिसेवितम् ।।\nनारायणप्रियावासमपश्यद्वेंकटाचलम् ।। ४६ ।।\nशृङ्गेऽस्य भूभृतस्तुंगे स्थितं लोकैकनायकम् ।।\nअपूजयद्धरिं भक्त्या प्रसिद्धं शुभसिद्धये ।। ४७ ।।\nअवरुह्य वेंकटमहाद्रिशृङ्गतः स ददर्श सिद्धमुनिसंघसेविताम् ।।\nकलशोद्भवेन मुनिना समाहृतां तटिनीं सुवर्णमुखरीसमाह्वयाम् ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्ये अर्जुनतीर्थयात्रागमनवर्णनंनामैकोनत्रिंशोऽध्यायः ।। २९ ।।"
  }
]
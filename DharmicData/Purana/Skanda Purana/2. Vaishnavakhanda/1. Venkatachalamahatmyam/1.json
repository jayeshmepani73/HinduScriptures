[
  {
    "text": "वेङ्कटाचलमाहात्म्यम्\nनारदस्य सुमेरुशिखरस्थयज्ञवराहदर्शनम्\nपावने नैमिषारण्ये शौनकाद्या महर्षयः ।।\nचक्रिरे  लोकरक्षार्थं सत्रं द्वादशवार्षिकम् ।।१।।\nतानभ्यगच्छत्कथको व्यासशिष्यो महामतिः ।।\nमुनिरुग्रश्रवा नाम रोमहर्षणसम्भवः ।। २।।\nसम्यगभ्यर्चितस्त्वेषां सूतः पौराणिकोत्तमः ।\nकथयामास तद्दिव्यं पुराणं स्कन्दनामकम् ।।३ ।।\nसृष्टिसंहारवंशानां वंशानुचरितस्य च ।\nकथां मन्वन्तराणां च विस्तरात्स न्यवेदयत् ।।४।।\nकथास्तीर्थप्रभावाणां श्रुत्वा ते मुनिपुङ्गवाः ।।\nऊचिरे वशिनं सूतं कथाश्रवणकाङ्क्षया ।।५।।\n।।ऋषय ऊचुः ।।\nरोमहर्षण सर्वज्ञ पुराणार्थविशारद ।।\nमाहात्म्यं श्रोतुमिच्छामो गिरीन्द्राणां महीतले ।।\nब्रूहि त्वं नो महाभाग के प्रधाना महीधराः ।६।।।\n।।श्रीसूत उवाच ।।\nएतमेव  पुरा प्रश्नमपृच्छं जाह्नवीतटे ।।\nव्यासं मुनिवरश्रेष्ठं  सोऽब्रवीन्मे गुरूत्तमः ।। ७ ।।\n।।व्यास उवाच।।\nपुरा देवयुगे सूत नारदो मुनिसत्तमः ।\nसुमेरुशिखरं गत्वा नानारत्नसुशोभिनम् ।।८।।\nतन्मध्ये विपुलं दीप्तं ब्रह्मणो दिव्यमालयम् ।\nदृष्ट्वा तस्योत्तरे देशे पिप्पलद्रुममुत्तमम् ।।९।।\nसहस्रयोजनोच्छ्रायं विस्तीर्णं द्विगुणं तथा ।\nतन्मूले मण्डपं दिव्यं  नानारत्नसमन्वितम् ।।2.1.1.१०।।\nपद्मरागमणिस्तम्भैः सहस्रैः समलंकृतम् ।।\nवैडूर्यमुक्तामणिभिः कृतस्वस्तिकमालिकम् ।।११।।\nनवरत्नसमाकीर्णं दिव्यतोरणशोभितम् ।\nमृगपक्षिभिराकीर्णं नवरत्नमयैः शुभैः ।। १२।।\nपुष्परागमहाद्वारं  सप्तभूमिकगोपुरम् ।।\nसन्दीप्तवज्रसुकृतकवाटद्वयशोभितम् ।। १३।\nप्रविश्याऽसौ ददर्शान्तर्दिव्यमौक्तिकमण्डपम् ।।\nवैडूर्यवेदिकं तुङ्गमारुरोह महामुनिः ।।१४।।\nतन्मध्ये तुङ्गमतुलं वसुपादविराजितम् ।।\nददर्श मुक्तासङ्कीर्णं सिंहासनं महाद्युति।। १५।।\nतन्मध्ये  पुष्करं दिव्यं सहस्रदलशोभितम् ।।\nश्वेतं चन्द्रसहस्राभं कर्णिकाकेसरोज्ज्वलम्।। १६।।\nतस्य मध्ये समासीनं पूर्णचन्द्रायुतप्रभम्।।\nकैलासपर्वताकारं सुन्दरं पुरुषाकृतिम्।। १७।।।\nचतुर्बाहुमुदारांगं वराहवदनं शुभम्।।\nशंखचक्राभयवरान्बिभ्राणं पुरुषोत्तमम्।।१८।।\nपीताम्बरधरं देवं पुंडरीकायतेक्षणम्।।\nपूर्णेंदुसौम्यवदनं धूपगंधिमुखांबुजम्।। १९।।\nसामध्वनिं यज्ञमूर्तिं स्रुक्तुण्डं स्रुवनासिकम्।।\nक्षीरसागरसंकाशं किरीटोज्ज्वलिताननम्।।2.1.1.२०।।\nश्रीवत्सवक्षसं शुभ्रयज्ञसूत्रविराजितम्।।\nकौस्तुभश्रीसमुद्द्योतं समुन्नतमहोरसम्।। २१।।\nजांबूनदमयैर्दिव्यैः सुरत्नाभरणैर्युतम्।।\nविद्युन्मालापरिक्षिप्तशरन्मेघमिवोज्ज्वलम्।। २२।।\nवामपादतलाक्रांतपादपीठविराजितम्।।\nकटकांगदकेयूरकुण्डलोज्ज्वलितं सदा।।२३।।\nचतुर्मुखवसिष्ठात्रिमार्कण्डेयैर्मुनीश्वरैः।।\nभृग्वादिभिरनेकैश्च सेव्यमानमहर्निशम् ।। २४ ।।\nइन्द्रादिलोकपालैश्च गन्धर्वाप्सरसां गणैः ।।\nसेवितं देवदेवेशं प्रणिपत्याभिगम्य च ।। २५ ।।\nदिव्यैरुपनिषद्भागैरभिष्टूय धराधरम् ।।\nनारदः परमप्रीतः स्थितो देवस्य सन्निधौ ।। २६ ।। ।।\nअथ वराहसन्निधिं प्रति धरण्यागमनम् ।। ।।\nएतस्मिन्नंतरे चाभूद्दिव्यदुन्दुभिनिःस्वनः ।। २७ ।।\nततस्तमागता देवी धरणी सखिसंयुता ।।\nसुरत्नसागराकारदिव्यांबरसमुज्ज्वला ।। २८ ।।\nसुमेरुमन्दराकारस्तनभारावनामिता ।।\nनवदूर्वादलश्यामा सर्वाभरणभूषिता ।। २९ ।।\nइलया वै पिंगलया सखीभ्यां च समन्विता ।।\nततस्ताभ्यां समानीतं पुष्पाणां निचयं मही ।। 2.1.1.३० ।।\nश्रीमद्वराहदेवस्य पादमूले विकीर्य च ।।\nप्रणम्य देवदेवेशं कृताञ्जलिपुटा स्थिता ।। ३१ ।।\nतां देवीं श्रीवराहोऽपि ह्यालिंग्यांके निधाय च ।। ३२ ।।\n।। अथ धरणिवराहसंवादः ।। ।।\nपप्रच्छ कुशलं पृथ्वीं प्रीतिप्रवणमानसः ।। ३३ ।।\n।। श्रीवराह उवाच ।। ।।\nत्वां निवेश्य महीदेवि शेषशीर्षे सुखावहे ।।\nलोकं त्वयि निवेश्यैव त्वत्सहायान्धराधरान् ।।\nहहागतोऽस्म्यहं देवि किमर्थं त्वमिहागता ।। ३४ ।।\n।। पृथिव्युवाच ।। ।।\nमां समुद्धृत्य पातालात्सहस्रफणशोभिते ।।\nरत्नपीठ इवोत्तुंगे सरत्नेऽनन्तमूर्धनि ।।\nकृत्वा मां सुस्थिरां देव भूधरान्संनिवेश्य च ।। ३५ ।।\nमद्धारणक्षमान्पुण्यांस्त्वन्मयान्पुरुषोत्तम ।।\nतेषु मुख्यान्महाबाहो मदाधारान्वदस्व मे ।। ३६ ।। ।।\nअथ शेषाचलस्यसर्वपर्वतातिशायित्ववर्णनम् ।।\n।। श्रीवराह उवाच ।। ।।\nसुमेरुर्हिमवान्विंध्यो मन्दरो गंधमादनः ।।\nसालग्रामश्चित्रकूटो माल्यवान्पारियात्रकः ।। ३७ ।।\nमहेंद्रो मलयः सह्यः सिंहाद्रिरपि रैवतः ।।\nमेरुपुत्रोऽञ्जनो नाम शैलः स्वर्णमयो महान् ।। ३८ ।।\nएते शैलवराः सर्वे त्वदाधारा वसुन्धरे ।।\nये मया देवसंघैश्च ऋषिसंघैश्च सेविताः ।।३९।।\nएतेषु प्रवरान्वक्ष्ये तत्त्वतः शृणु माधवि ।।\nसालग्रामश्च सिंहाद्रिश्शैलेंद्रो गन्धमादनः।। ।।2.1.1.४०।।\nएते शैलवरा देवि दिशं हैमवतीं श्रिताः ।।\nदक्षिणस्यां प्रतीतांस्तु वक्ष्ये शैलान्वसुन्धरे ।।४१।।\nअरुणाद्रिर्हस्तिशैलो गृध्राद्रिर्घटिकाचलः ।।\nएते शैलवराः सर्वे क्षीरनद्यास्समीपगाः ।। ४२।।\nहस्तिशैलादुत्तरतः पंचयोजनमात्रतः ।।\nसुवर्णमुखरीनाम नदीनां प्रवरा नदी ।। ४३ ।।\nतस्या एवोत्तरे तीरे कमलाख्यं सरोवरम् ।।\nतत्तीरे भगवानास्ते शुकस्य वरदो हरिः।।४४।।\nबलभद्रेण संयुक्तः कृष्णो भक्तार्तिनाशनः।।\nवैखानसैर्मुनिगणैर्नित्यमाराधितोऽमलैः ।४५।।\nकमलाख्यस्य सरस उत्तरे काननोत्तमे ।।\nक्रोशद्वयार्धमात्रे तु हरिचंदनशोभिते ।।\nश्रीवेंकटाचलोनाम वासुदेवालयो महान् ।।।४६।।\nसप्तयोजनविस्तीर्णः शैलेन्द्रो योजनोच्छ्रितः ।।\nअस्ति स्वर्णमयो देवि रत्नसानुभृदायतः ।।४७।।\nइन्द्राद्या दैवतगणा वसिष्ठाद्या मुनीश्वराः।।\nसिद्धाः साध्याश्च मरुतो दानवा दैत्यराक्षसाः ।।\nरम्भाद्या अप्सरःसंघा वसन्ति नियतं धरे ।। ४० ।।\nतपश्चरंति नागाश्च गरुडाः किन्नरास्तथा ।।\nएतैरधिष्ठितास्तत्र सरितः पुण्यदर्शनाः ।।\nसरांसि विविधान्यत्र संति दिव्यानि माधवि ।। ४९ ।।\n।। अथ स्वामिपुष्करिण्याः सर्वतीर्थातिशायित्ववर्णनम् ।। ।।\nतीर्थानां चैव सर्वेषां शृणुष्व प्रवराणि वै ।।2.1.1.५०।।\nचक्रतीर्थं दैवतीर्थं वियद्गंगा तथैव च ।।\nकुमारधारिकातीर्थं पापनाशनमेव च ।।\nपाण्डवं नाम तीर्थं च स्वामिपुष्करिणी तथा ।। ५१ ।।\nसप्तैतानि वराण्याहुर्नारायणगिरौ शुभे ।।\nएतेषु प्रवरा देवि स्वामिपुष्करिणी शुभा ।। ५२ ।।\nअस्यास्तु पश्चिमे तीरं निवसामि त्वया सह ।।\nआस्तेऽस्या दक्षिणे तीरं श्रीनिवासो जगत्पतिः ।। ५३ ।।\nगंगाद्यैः सकलैस्तीर्थैः समा सा सागराम्बरे ।।\nत्रैलोक्ये यानि तीर्थानि सरांसि सरितस्तथा ।।\nतेषां स्वामित्वमापन्नं धरे स्वामिसरोवरे ।। ५४ ।।\nस्वामिपुष्करिणीं पुण्यां सेवितुं दिव्यभूधरे ।।\nवसन्ति सर्वतीर्थानि तेषां संख्यां वदामि ते ।। ५५ ।।\nषट्षष्टिकोटितीर्थानि पुण्येऽस्मिन्भूधरोत्तमे ।।\nतेषु चात्यंतमुख्यानि षट् तीर्थानि वसुन्धरे ।। ५६ ।।\nपञ्चानां तीर्थराजानां तुम्बो गर्भसमो महान् ।।\nगर्भवासभयध्वंसी स्नातानां भूधरोत्तमे ।। ५७ ।।\n।। धरण्युवाच ।। ।।\nषट् तीर्थानि महाबाहो त्वयोक्तानि महीधरे ।।\nमाहात्म्यं वद तेषां मे यथाकालं यथाविधि ।।\nफलानि तेषु स्नातानां नराणां वद भूधर ।। ५८ ।। ।।\n।। श्रीवराह उवाच ।। ।।\nनारायणाद्रिमाहात्म्यं वदामि शृणु माधवि ।। ५९ ।।\nदेवाश्च ऋषयश्चैव योगिनः सनकादयः ।।\nकृतेंऽजनाद्रिं त्रेतायां नारायणगिरिं तथा ।। 2.1.1.६० ।।\nद्वापरे सिंहशैलं च कलौ श्रीवेङ्कटाचलम् ।।\nप्रवदन्तीह विद्वांसः परमात्मालयं गिरिम् ।। ६१ ।।\nयोजनानां सहस्रान्ते द्वीपांतरगतोऽपि वा ।।\nयो नमेद्भूधरेन्द्रं तद्दिशमुद्दिश्य भक्तितः ।।\nसर्वपापविनिर्मुक्तो विष्णुलोकं स गच्छति ।। ६२ ।।\nतस्मिन्षट्तीर्थमाहात्म्यं यथाकालं वदामि ते ।। ६३ ।।\n।। अथ कुमारधारामाहात्म्यम् ।। ।।\nशृणुष्वावहिता भद्रे सर्वपापप्रणाशनम् ।।\nकुभसंस्थे रवौ माघे पौर्णमास्यां महातिथौ ।। ६४ ।।\nमघानक्षत्रयुक्तायां भूधरेन्द्रे वसुन्धरे ।।\nकुमारधारिकानाम सरसी लोकपावनी ।। ६५ ।।\nयत्रास्ते पार्वतीसूनुः कार्तिकेयोऽग्निसंभवः ।।\nदेवसेनासमायुक्तः श्रीनिवासार्चकोऽमले ।। ६६ ।।\nतस्यां यः स्नाति मध्याह्ने तस्य पुण्यफलं शृणु ।।\nगंगादिसर्वतीर्थेषु यः स्नाति नियमाद्धरं ।।\nद्वादशाब्दं जगद्धात्रि तत्फलं समवाप्नुयात् ।। ६७ ।।\nयोऽन्नं ददाति तत्तीर्थे शक्त्या दक्षिणयान्वितम् ।।\nस तावत्फलमाप्नोति स्नाने तूक्तं फलं यथा ।। ६८ ।।\n।। अथ तुंबतीर्थमाहात्म्यम् ।। ।।\nमानसंस्थे सवितरि पौर्णमासीतिथौ धरे ।।\nउत्तराफाल्गुनीयुक्ते चतुर्थे काल उत्तमे ।। ६९ ।।\nपंचानामपि तीर्थानां तुंबेऽथ गिरिगह्वरे ।।\nयः स्नाति मनुजो देवि पुनर्गर्भे न जायते ।। 2.1.1.७० ।।\nअथ आकाशगंगामाहात्म्यम् ।।\nअग्निवाहस्थिते भानौ चित्रानक्षत्रसंयुते ।।\nपूर्णिमाख्ये तिथौ पुण्ये प्रातःकाले तथैव च ।।\nआकाशगंगासरिति स्नातो मोक्षमवाप्नुयात् ।। ७१ ।।\n।। अथ पाण्डवतीर्थमाहात्म्यम् ।। ।।\nवृषभस्थे रवौ राधे द्वादश्यां रविवासरे ।।\nशुक्ले वाप्यथ वा कृष्णे पक्षे भौमसमन्विते ।। ७२ ।।\nशुक्ले वाप्यथवा कृष्णे भानुवारेण संयुते ।।\nपुष्यनक्षत्रसंयुक्त हस्तर्क्षेण युतेऽपि वा ।। ७३ ।।\nतीर्थे पांडवनाम्न्यत्र संगवे स्नाति यो नरः ।।\nनेह दुःखमवाप्नोति परत्र सुखमश्नुते ।। ७४ ।।\nअथ पापनाशनतीर्थमाहात्म्यम् ।।\nशुक्ले पक्षेऽथ वा कृष्णे यार्कवारेण सप्तमी ।।\nपुष्यनक्षत्रसंयुक्ता हस्तर्क्षेण युतापि वा ।। ७५ ।।\nतस्यां तिथौ महाभागे पापनाशनसंज्ञके ।।\nतीर्थे यः स्नाति नियमाद्भूधरेन्द्रस्य मस्तके ।। ७६ ।।\nकोटिजन्मार्जितैः पापैर्मुच्यते स नरोत्तमः ।। ७७ ।।\n।। अथ देवतीर्थमाहात्म्यम् ।। ।।\nशृणु देवि परं गुह्यमनन्ताख्ये महागिरौ ।।\nमद्दिव्यालयवायव्ये शिखरे गिरिगह्वरे ।।\nदेवतीर्थमिति ख्यातं तटाकमतिशोभनम् ।। ७८ ।।\nतस्मिन्पुण्यतमे देवि स्नानकालं वदामि ते ।। ७९ ।।\nगुरुपुष्ये व्यतीपाते सोमश्रवणके तथा ।।\nदिनेष्वेतेषु यः स्नाति तस्य पुण्यफलं शृणु ।। 2.1.1.८० ।।\nयानि कानीह पापानि ज्ञानाज्ञानकृतानि च ।।\nतानि सर्वाणि नश्यंति देवतीर्थेऽतिपावने ।। ८१ ।।\nपुण्यान्यपि च वर्धंते देवतीर्थनिमज्जनात ।।\nदीर्घमायुरवाप्नोति पुत्रपौत्रसमन्वितः ।।\nअन्ते स्वर्गं समासाद्य चन्द्रलोके महीयते ।। ८२ ।।\nतद्दिनेष्वन्नदो देवि यावज्जीवान्नदो भवेत् ।।\nअतिगुह्यतमं देवि प्रोक्तं तुभ्यं वसुन्धरे ।। ।। ८३ ।।\n।। व्यास उवाच ।। ।।\nश्रुत्वाथ पृथिवी देवी प्रीतिप्रवणमानसा ।।\nइष्टाभिर्वाग्भिरतुलं तुष्टाव धरणीधरम् ।। ८४ ।।\n।। अथ धरणीकृत वराहस्तुतिः ।।\n।। धरण्युवाच ।। ।।\nनमस्ते देवदेवेश वराहवदनाच्युत ।।\nक्षीरसागरसंकाश वज्रशृंग महाभुज ।। ८५ ।।\nउद्धृतास्मि त्वया देव कल्पादौ सागरांभसः ।।\nसहस्रबाहुना विष्णो धारयामि जगन्त्यहम् ।। ८६ ।।\nअनेकदिव्याभरणयज्ञसूत्रविराजित ।।\nअरुणारुणांबरधर दिव्यरत्नविभूषित ।। ८७ ।।\nउद्यद्भानुप्रतीकाशपादपद्म नमोनमः ।।\nबालचंद्राभदंष्ट्राग्रमहाबलपराक्रम ।। ८८ ।।\nदिव्यचन्दनलिप्तांग तप्तकांचनकुण्डल ।।\nइन्द्रनीलमणिद्योतिहेमांगदविभूषित ।। ८९ ।।\nवज्रदंष्ट्राग्रनिर्भिन्नहिणयाक्ष महाबल ।।\nपुण्डरीकाभिरामाक्ष सामस्वनमनोहर ।। 2.1.1.९० ।।\nश्रुतिसीमन्तभूषात्मन्सर्वात्मश्चारुविक्रम ।।\nचतुराननशंभुभ्यां वन्दिताऽऽयतलोचन ।। ९१ ।।\nसर्वविद्यामयाकार शब्दातीत नमो नमः ।।\nआनंदविग्रहाऽनन्त कालकाल नमोनमः ।। ९२ ।।\nइति स्तुत्वाऽचला देवी ववन्दे पादयोर्विभुम् ।।\nवन्दमाना समुद्वीक्ष्य देवः फुल्लविलोचनः ।। ९३ ।।\nउद्धृत्य धरणीं देवीमालिलिंगेऽथ बाहुभिः ।।\nआघ्राय धरणीवक्त्रं वामांके सन्निवेश्य च ।। ९४ ।।\nअथ वराहस्य भगवतो धरण्या साकं शेषाचलागमनम् ।। ।।\nआरुह्य गरुडेशानं जगाम वृषभाचलम् ।।\nमुनींद्रैर्नारदाद्यैश्च स्तूयमानो महीपतिः ।। ९५ ।।\nस्वामिपुष्करिणीतीरे पश्चिमे लोकपूजिते ।।\nआस्ते वराहवदनो मुनीन्द्रैस्तत्र पूजितः ।।\nवैखानसैर्महाभागैर्ब्रह्मतुल्यैर्महात्मभिः ।। ९६ ।।\n।। अथ वेंकटाचलमाहात्म्यश्रवणावसरः ।।\n।। व्यास उवाच ।। ।।\nतं दृष्ट्वा नारदः सूत मुनीनामुक्तवान्पुरा ।।\nतदेतदहमश्रौषं तत्र वै मुनिसंसदि ।। ९७ ।।\nयत्पृष्टोऽहं त्वया सूत माहात्म्यं धरणीभृताम् ।।\nमया तूक्तं यथावद्धि नारदाच्च पुरा श्रुतम् ।। ९८ ।।\n।। अथाध्यायफलश्रुतिः ।। ।।\nय इदं धर्मसंवादमावयोः सूत पावनम् ।।\nपठेद्वा देवपुरतो ब्राह्मणानां पुरस्तथा ।। ९९ ।।\nसर्वेषामपि वर्णानां शृण्वतां भक्तिपूर्वकम् ।।\nस प्रतिष्ठामवाप्नोति पुत्रपौत्रैः समन्वितः ।। 2.1.1.१०० ।।\nशृण्वतामपि सर्वेषां यदिष्टं तद्भविष्यति ।। १०१ ।।\n।। सूत उवाच ।। ।।\nइति मे भगवान्व्यासः प्रोवाच मुनिसेवितः ।।\nयथाश्रुतं मया पूर्वं कृष्णद्वैपायनाद्गुरोः ।। १०२ ।।\nतत्तथा सर्वमेवात्र मयाप्युक्तं मुनीश्वराः ।।\nश्रुत्वा सूतवचस्त्वित्थं ते प्रीतमनसोऽभवन् ।। १०३ ।।\n।। ऋषय ऊचुः ।। ।।\nसूत त्वयोक्तं भुवि पर्वतेषु पुण्येषु पुण्यस्य महीधरस्य ।।\nमाहात्म्यमस्माकमहीन्द्रनाम्नः पापापहं मोक्षफलप्रदायकम् ।। १०४ ।।\nततो वृषाद्रिं संप्राप्य वराहो धरणीयुतः ।।\nकिमुक्तवान्धरण्यै स तन्नो ब्रूहि महामते ।। १०५ ।। ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे नारदस्य सुमेरुशिखरस्थ यज्ञवराहदर्शनप्राप्त्यादिवर्णनंनाम प्रथमोऽध्यायः ।। १ ।।"
  }
]
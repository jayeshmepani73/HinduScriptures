[
  {
    "text": "।। अथ श्रीवेंकटाचलक्षेत्रादिवर्णनम् ।।\n।। श्रीसूत उवाच ।। ।।\nवेंकटाद्रेस्तु माहात्म्यं भूयोऽपि प्रवदाम्यहम् ।।\nयुष्माकं सावधानेन शृणुध्वं सुसमाहिताः ।। १ ।।\nपृथिव्यां यानि तीर्थानि ब्रह्माण्डान्तर्गतानि च ।।\nतानि सर्वाणि वर्तंते वेंकटाह्वयभूधरे ।। २ ।।\nतस्मिन्नगोत्तमे पुण्ये वसन्तं पुरुषोत्तमम् ।।\nशंखचक्रधरं देवं पीताम्बरधरं शुभम् ।। ३ ।।\nकौस्तुभालंकृतोरस्कं भक्तानामभयप्रदम् ।।\nदेवदेवं विशालाक्षं वेदवेद्यं सनातनम् ।। ।। ४ ।।\nअंगकोसलकर्णाटकाशीगुर्जरदेशगाः ।।\nचोलकेरलपाण्ड्यादिसर्वदेशसमुद्भवाः ।। ५ ।।\nसकुटुंबाश्च सेवार्थमायान्ति प्रतिवत्सरम् ।।\nदेवाश्च ऋषयः सिद्धा योगिनः सनकादयः ।। ६ ।।\nये भाद्रपदमासे तु वेंकटेशमहोत्सवे ।।\nसेवां कुर्वन्ति ते सर्वे निष्पापा उत्तमोत्तमाः ।। ७ ।।\nतत्र श्रीवेंकटेशस्य ब्रह्मा लोकपितामहः ।।\nचकार कन्यामासे तु ध्वजारोपमहोत्सवम् ।। ८ ।।\nप्रतिवर्षं च तत्सेवा निमित्तं सर्वमानवाः ।।\nसर्वे देवाश्च गंधर्वाः सिद्धाः साध्या महौजसः ।। ९ ।।\nब्रह्मोत्सवे भगवतः समायांति द्विजोत्तमाः ।।\nविद्यानां वेदविद्येव मंत्राणां प्रणवो यथा ।। 2.1.17.१० ।।\nप्राणवत्प्रियवस्तूनां धेनूनां कामधेनुवत् ।।\nतथा वेंकटशैलेन्द्रः क्षेत्राणामुत्तमोत्तमः ।। ११ ।।\nशेषवत्सर्वनागानां पक्षिणां गरुडो यथा ।।\nदेवानां तु यथा विष्णुर्वर्णानां ब्राह्मणो यथा ।। १२ ।।\nतथा वेंकटशैलेन्द्रः क्षेत्राणामुत्तमोत्तमः ।।\nभूरुहाणां सुरतरुर्भार्येव सुहृदां यथा ।। १३ ।।\nतीर्थानां तु यथा गंगा तेजसां तु रविर्यथा ।।\nतथा वेंकटशैलेन्द्रः क्षेत्राणामुत्तमोत्तमः ।।१४।।\nआयुधानां यथा वज्रं लोहानां कांचनं यथा ।।\nवैष्णवानां यथा रुद्रो रत्नानां कौस्तुभो यथा ।। १५ ।।\nतथा वेंकटशैलेन्द्रः क्षेत्राणामुत्तमोत्तमः ।।\nनानेन सदृशो लोके विष्णुप्रीतिविवर्धनः ।। १६ ।।\nन माधवसमो मासो न कृतेन समं युगम् ।।\nन च वेदसमं शास्त्रं न तीर्थं गंगया समम् ।। १७ ।।\nन जलेन समं दानं न सुखं भार्यया समम्।।\nन कृषेस्तु समं वित्तं न लाभो जीवितात्परः ।। १८ ।।\nन तपोऽनशनादन्यन्न दानात्परमं सुखम् ।।\nन धर्मस्तु दयातुल्यो न ज्योतिश्चक्षुषा समम् ।। १९ ।।\nन तृप्तिरशनातुल्या न वाणिज्यं कृषेः समम् ।।\nन धर्मेण समं मित्रं न सत्येन समं यशः ।। ।। 2.1.17.२० ।।\nयथा तथा भगवतः स्थानेन सदृशं न हि ।। २१ ।।\nयत्कीर्तनं सकलपापहरं मुनीन्द्रा यद्वन्दनं सकलसौख्यदमेव लोके ।।\nयात्रापि यं प्रति सुरैरपि पूजनीया तादृङ्महान्भवति वेंकटशैलमुख्यः ।। २२ ।।\nतस्यानुभावं प्रवदामि भूयः समस्ततीर्थानि वसंति यत्र ।।\nएवं समस्तेषु च मुख्यतीर्थं श्रीस्वामिनामास्ति सरोवरं तत् ।। २३ ।।\nमाहात्म्यमेतस्य मयोच्यते कथं यत्पश्चिमे रोधसि भूवराहः ।।\nआलिंग्य कान्तामतिसौम्यमूर्तिर्विराजते विश्वजनोपकारी ।। २४ ।।\nश्रीस्वामिपुष्करिण्यां च दक्षिणे वेंकटेश्वरः ।।\nआलिंगितवपुर्लक्ष्म्या वरदो वर्तते चिरम् ।। २५ ।।\nएवं वः कथितं विप्राः क्षेत्रमाहात्म्यमुत्तमम् ।।\nयः शृणोति सदा भक्त्या विष्णुलोके महीयते ।। २६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये क्षेत्रमहिमानुवर्णनंनाम सप्तदशोऽध्यायः ।। १७ ।।"
  }
]
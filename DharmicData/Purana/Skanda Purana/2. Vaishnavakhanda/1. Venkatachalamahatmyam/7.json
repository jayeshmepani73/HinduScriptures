[
  {
    "text": "अथ धरणीदेव्यै बकुलमालिकानिवेदितश्रीनिवासोदन्तः ।।\n।। धरण्युवाच ।। ।।\nकैषा बत वरा कन्या युष्माभिः संगता कुतः ।।\nकिमर्थमागता चेह पूज्यैषा प्रतिभाति मे ।। १ ।।\n।। कन्यका ऊचुः ।। ।।\nएषा दिव्याङ्गना देवी त्वयि कार्यार्थमागता ।।\nदेवालये सङ्गतेयमस्माभिः शिवसन्निधौ ।। २ ।।\nपृष्टावदच्च भवतीं द्रष्टुमेवागतेति वै ।।\nशक्या द्रष्टुं राजगृहे मया राज्ञी सुखेन वा ।। ३ ।।\nएवं पृष्टास्ततो ब्रूमः सहास्माभिश्च गम्यताम्।।\nवयं तु धरणीदास्यो गमिष्यामो नृपालयम् ।। ४ ।।\nइत्युक्तास्माभिरायाता त्वत्समीपं वसुन्धरे।।\nभवत्या पृच्छयतामेषा किमित्यागमनं तव ।। ५  ।।\nश्रीवराह उवाच ।। ।।\nइति तासां वचः श्रुत्वा तामपृच्छद्वसुन्धरा ।। ६ ।।\n।। धरण्युवाच ।। ।।\nकुतस्त्वमागता देवि किं वा कार्यं मया तव ।।\nब्रूहि सत्यं करिष्यामि त्वदागमनकारणम् ।। ७ ।। ।।\nबकुलमालिकोवाच ।। ।।\nवेङ्कटाद्रेः समायाता नाम्ना बकुलमालिका ।। ८ ।।\nस्वामी नारायणोऽस्माकमास्ते श्रीवेंकटाचले ।।\nकदाचिद्धयमारुह्य हंसशुक्लं मनोजवम् ।। ९ ।।\nमृगयार्थं गतो राज्ञो वेंकटाद्रेः समीपतः ।।\nवनानि विचरन्काले शोभने कुसुमाकरे ।। 2.1.7.१० ।।\nपश्यन्मृगान्गजान्सिंहान्गवयाञ्छरभान्रुरून् ।।\nशुकान्पारावतान्हंसान्पत्रिणोऽन्यान्वनान्तरे ।। ११ ।।\nगजराजं तत्र कञ्चिद्यूथपं मदवर्षिणम् ।।\nकरेणुसहितं तुंगमन्वगच्छत्सुरोत्तमः ।। १२ ।। ।।\nअथ श्रीनिवासोक्त्या शंखनृपस्य स्वामितीर्थे तपःकरणम् ।। ।।\nवनाद्वनान्तरं गत्वा नृपं शंखमुपागमत् ।।\nतपस्यन्तं बृहच्छैले प्रतिष्ठाप्य जनार्दनम् ।। १३ ।।\nश्रीभूमिसहितं नित्यमर्चयन्तं च भक्तितः ।।\nशंखनागबिलंनाम सरः पावनमुत्तमम् ।। १४ ।।\nतत्सरस्तीरमासाद्य तुरंगादवरुह्य च ।।\nराजवेषं समासाद्य तमपृच्छन्नृपोत्तमम्।। १५ ।।\nक्रियते किं नृपश्रेष्ठ पादेऽस्मिच्छेषभूभृतः ।। १६ ।।\n।। शंख उवाच ।। ।।\nअहं हैहयदेशीयः पुत्रः श्वेतस्य भूभृतः ।।\nमहाविष्णोः प्रीतयेऽत्र कृतवानखिलान्क्रतून् ।। १७ ।।\nअदर्शनान्महाविष्णोर्निर्विण्णोहं नृपात्मज ।।\nतदानीमवदद्दिव्या वाणी सर्वार्त्तिनाशिनी ।। १८ ।।\nराजन्नात्र भविष्यामि प्रत्यक्षस्ते वचः शृणु ।।\nगच्छ नारायणाद्रिं त्वं तपः कुर्विति मां स्फुटम् ।। १९ ।।\nततो देशमहं त्यक्त्वा तपसाऽऽराधयाम्यहम्।।\nअत्र देवं नृपाचिंत्यं प्रतिष्ठाप्य श्रियः पतिम् ।। 2.1.7.२० ।।\nअगस्त्यानुग्रहान्नित्यमर्चयामि विधानतः ।।\nइति तस्य वचः श्रुत्वा सोत्प्रासं प्राह तं विभुः।। ।। २१ ।।\nगच्छ नारायणाद्रिं त्वमस्य पादे किमास्यते ।।\nआरुह्यानेन मार्गेण पश्चिमे शिखरे स्थितम् ।। २२ ।।\nप्रणम्य विष्वक्सेनं त्वं बालं न्यग्रोधमूलतः ।।\nस्वामिपुष्करिणीं गत्वा स्नात्वा तीरेऽथ पश्चिमे ।। २३ ।।\nअश्वत्थं तत्र वल्मीकं द्रक्ष्यसे नृपनन्दन ।।\nतयोर्मध्यं समासाद्य तपः कुर्वित्यचोदयत् ।। २४ ।।\nकश्चिच्छ्वेतो वराहोऽस्मिन्वल्मीके चरति धुवम् ।।\nस तु पुण्यवतामेव दर्शनं याति भूपते ।।२५ ।।\n।। ।। श्रीवराह उवाच ।। ।।\nइत्यादिश्य हयारूढो जगाम मृगयां विभुः ।।\nचरन्वनाद्वनं सुभ्रूः समासाद्यारणीं नदीम् ।। २६ ।।\nअवरुह्य हयात्तत्र विचचार तटे शुभे ।।\nवनान्तादागतो वायुः पद्मकह्लारशीतलः ।।\nश्रमापनयनो मन्दं सिषेवे पुरुषोत्तमम् ।। २७ ।।\nतरवः पुष्पवर्षाणि विकिरन्तः सिषेविरे ।।\nएवं स विचरन्देवः पुष्पभारानतांस्तरून् ।। २८ ।।\nविचिन्वन्गजराजं तं पुष्पलावीर्ददर्श ह ।।\nकन्याः सुवेषा रुचिरा मेघेष्विव शतह्रदाः ।। २९ ।।।\nतासां मध्यगतां तन्वीं ददर्शातिमनोहराम् ।।\nलक्ष्मीसमां हेमवर्णां तस्यां सक्तमना अभूत् ।। 2.1.7.३० ।।\nतां गृध्नुराह ताः कन्याः केयमित्येव पूरुषः ।।\nउक्तस्ताभिरियं कन्या वियद्राज्ञो महाबल ।। ३१ ।।\nइदं श्रुत्वा वचस्तासां हयमारुह्य वेगवान् ।।\nआजगामाशु भगवान्स्वालयं रुचिरं गिरिम्।। ३२ ।।\nतत्र स्वालयमासाद्य स्वामिपुष्करिणीतटे ।।\nमामाहूयावदद्देवो हला बकुलमालिके ।। ३३ ।।\nवियद्राजपुरं गत्वा प्रविश्यान्तःपुरं सखि ।।\nतत्पत्नीं धरणीं प्राप्य पृष्ट्वा कुशलमेव च ।। ३४ ।।\nयाचस्व तनयां तस्या रुचिरां कमलालयाम् ।।\nराज्ञोभिमतमाज्ञाय शीघ्रमागच्छ भामिनि ।। ३५ ।।\nइत्थं दैवेन चाज्ञप्ता देवि त्वद्गृहमागता ।।\nयथोचितं कुरुष्वेह राज्ञा मंत्रियुतेन च ।। ३६ ।। ।।\nअथ बकुलमालिकोक्त्या धरण्यादिकृतविवाहनिश्चयः ।। ।।\nकन्यया च विचार्यैव प्रोच्यतामुत्तरं वचः ।। ३७ ।।\n।। श्रीवराह उवाच ।। ।।\nअथ तस्या वचः श्रुत्वा प्रीता राज्ञी बभूव ह ।।\nआहूयाकाशराजं तमुपेत्य कमलालयाम् ।। ३८ ।।\nमंत्रिमध्येऽवदद्देवी वचनं बकुलस्रजः ।। श्रु\nत्वा प्रीतोऽवदद्राजा मंत्रिणः सपुरोहितान् ।। ३९ ।।\n।। आकाशराज उवाच ।। ।।\nकन्या त्वयोनिजा दिव्या सुभगा कमलालया ।।\nअर्थिता देवदेवेन वेंकटाद्रिनिवासिना ।। 2.1.7.४० ।।\nपूर्णो मनोरथो मेऽद्य ब्रूत किं संमतं तु वः ।।\nश्रुत्वा मंत्रिगणाः सर्वे राज्ञो वचनमुत्तमम् ।। ४१ ।।\nप्रोचुः सुप्रीतमनसो वियद्राजं महीपतिम् ।।\nवयं कृतार्था राजेन्द्र कुलं सर्वोन्नतं भवेत् ।। ४२ ।।\nभवत्कन्येयमतुला श्रिया सह रमिष्यति ।।\nदीयतां देवदेवाय शार्ङ्गिणे परमात्मने ।। ४३ ।।\nअयं वसन्तः श्रीमांश्च शुभं शीघ्रं विधीयताम् ।। ४४ ।। ।।\nअथ बृहस्पत्युक्त्या विवाहलग्नस्थिरीकरणम् ।। ।।\nआहूय धिषणं लग्नं विवाहार्थं विधीयताम् ।। ४५ ।।\nतथास्त्वित्याह्वयामास सुरलोकाद्बृहस्पतिम् ।।\nपप्रच्छ कन्यावरयोर्विवाहार्थं नरेश्वरः ।। ४६ ।।\n।। राजोवाच ।। ।।\nकन्याया जन्मनक्षत्रं मृगशीर्षमिति स्मृतम् ।।\nदेवस्य श्रवणर्क्षन्तु तयोर्योगो विचार्यताम् ।। ४७ ।।\nश्रुत्वाऽब्रवीत्स धिषणस्तयोरुत्तरफल्गुनी ।।\nसंमता सुखवृद्ध्यर्थं प्रोच्यते दैवचिंतकैः ।। ४८ ।।\nतयोरुत्तरफल्गुन्यां विवाहः क्रियतामिति ।।\nवैशाखमासे विधिवत्क्रियतामिति सोऽब्रवीत् ।। ४९ ।।\n।। श्रीवराह उवाच ।। ।।\nराजा तु धिषणं तत्र संपूज्याथ विसृज्य च ।।\nदेवस्य दूतिकामाह गच्छ देवालयं शुभे ।। ।। 2.1.7.५० ।।\nवैशाखे देवदेवाय कल्याणं वद सुव्रते ।।\nवैवाहिकविधानं तु कृत्वा चागम्यतामिति ।। ५१ ।।\nततो देव्याः प्रियकरं शुकं दूतं तया सह ।।\nविसृज्य वायुं स्वसुतमिन्द्राद्यानयनेऽसृजत् ।। ५२ ।।\n।। अथ विश्वकर्मादिकृतपुरालंकारादिक्रमः ।। ।।\nआहूय विश्वकर्माणं पुरालंकारकर्मणि ।।\nनियोजयामास सोऽपि निर्ममे निमिषांतरात् ।। ५३ ।।\nइन्द्रोऽसृजत्पुष्पवृष्टिं ननृतुश्चाप्सरोगणाः ।।\nधनदो धनधान्याद्यैः पूरयामास वेश्म तत् ।। ।। ५४ ।।\nयमस्तु रोगरहितांश्चकार मनुजान्भुवि ।।\nवरुणो रत्नजालानि मौक्तिकादीन्यपूरयत् ।। ५५ ।।\nएवं संपाद्य सर्वाणि ययुर्देवा वृषाचलम् ।। ।। ५६ ।।\n।। अथ शुकेन सह बकुलायाः श्रीनिवाससमीपे गमनम् ।।\n।। श्रीवराह उवाच ।। ।।\nततः सा हयमारुह्य शुकेन सहिता ययौ ।।\nश्रीवेंकटाद्रिमासाद्य देवालयसमीपतः ।। ५७ ।।\nअवरुह्य तुरंगात्सा सशुकाऽभ्यन्तरं ययौ ।।\nदृष्ट्वा देवं रत्नपीठे श्रिया सह सुलोचनम् ।। ।। ५८ ।।\nप्रणम्य ह्यवदत्प्रीता कृत्यं तत्र कृतं विभो ।।\nमांगल्यवार्तां वक्तुं वै शुक एष समागतः ।। ५९ ।।\n।। अथ श्रीनिवासाय शुकावेदित पद्मावतीपरिणयवृत्तान्तः ।। ।।\nवदेति देवेनाज्ञप्तः शुको नत्वा तमब्रवीत् ।।\n।। शुक उवाच ।। ।।\nत्वां प्रत्याह सुता भूमेर्मामंगीकुरु माधव ।। 2.1.7.६० ।।\nवदामि तव नामानि स्मरामि त्वद्वपुस्सदा ।।\nध्रियन्ते तव चिह्नानि भुजाद्यंगै रमापते ।। ६१ ।।\nत्वद्भक्तानर्चयामीह पंचसंस्कारसंयुतान् ।।\nत्वत्प्रीतये हि कर्माणि करोमि मधुसूदन ।। ६२ ।।\nएवं सदैवाचरंत्याः पित्रोरनुमते मम ।।\nकुरु प्रसादं देवेश मामंगीकुरु माधव ।। ६३ ।।\nइति विज्ञापयामास कमलस्था धरासुता ।।\nशुकस्य  वचनं श्रुत्वा सुप्रियं त्वात्मनो हरिः ।। ६४ ।।\n।। अथ पद्मावत्याः शुकदत्तश्रीनिवासमालाधारणम्।।\n।। श्रीभगवानुवाच ।। ।।\nकर्तुं कल्याणमुद्वाहमागमिष्यामि चाऽमरैः ।।\nशुक गच्छ वदैवं तामित्थं देवोऽब्रवीदिति ।। ६५ ।।\nशुकः श्रुत्वा देववाक्यमादाय वनमालिकाम्।।\nदेवदत्तां ययौ शीघ्रं वियद्राजसुतां प्रति ।। ६६ ।।\nतुलसीमालिकां दत्त्वा मृगनाभिसुगंधिनीम् ।।\nप्रणम्य देवीमवदच्छुको देववचः शुभम् ।। ६७ ।।\nश्रुत्वा तन्मालिकां गृह्य भूमिजा शिरसा दधौ ।।\nचक्रेऽलंकारमुचितं देवागमनकांक्षिणी ।। ।। ६८ ।।\nवियद्राजोऽपि सानन्दमिन्दुमाहूय सादरम्।।\nअन्नं विधीयतां राजन्विविधं रससंयुतम् ।। ६९ ।।\nविष्णोर्नैवेद्ययोग्यं यत्परमान्नं विधीयताम् ।।\nदेवानां च ऋषीणां च नराणामपि संमतम् ।। 2.1.7.७० ।।\nचतुर्विधं सुगन्धाढ्यममृतांशैः सुधाकर ।।\nएवं कृत्वा संविधानं प्रतीक्ष्यागमनं विभोः ।। ७१ ।।\nसभायां मंत्रिसहितः समास्त प्रीतमानसः ।।\nपुत्रीमलंकृतां कृत्वा धरणीसहितो नृपः ।। ७२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे धरणीदेव्यै बकुलमालिकानिवेदित श्रीनिवासोदन्तकमलालयाकल्याणविध्यादिवृत्तांतवर्णनंनाम सप्तमोऽध्यायः ।। ७ ।।"
  }
]
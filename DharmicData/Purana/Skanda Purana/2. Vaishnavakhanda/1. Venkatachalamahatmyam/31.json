[
  {
    "text": "।। अथ सुवर्णमुखरीप्रभावशुश्रूषया भरद्वाजं प्रत्यर्जुनप्रश्रः ।।\n।। श्रीसूत उवाच ।। ।।\nकृतसायन्तनविधिं हुताशनसमद्युतिम् ।।\nसुखासीनं मुनिपतिं प्रणम्य भरतर्षभः ।। १ ।।\nतदीयशीतलामोदसुधापूरानुमोदितः ।।\nगम्भीरं प्रश्रयोपेतमिदं वचनमब्रवीत् ।। २ ।। ।।\n।। अर्जुन उवाच ।। ।।\nमुनिपुंगव लोकेऽस्मिन्धन्य एकोऽहमेव हि ।।\nपुत्राविशेषं भवता यदेवं सम्यगादृतः ।। ३ ।।\nभवदादरसञ्जातकौतुकं मम मानसम् ।।\nभवद्वाक्यामृतं दिव्यं पातुं त्वरयतीव माम् ।।४।।\nकस्माच्छैलादियं जाता केनानीता महानदी ।।\nकिं पुण्यं स्नानदानाद्यैः कृतैस्तत्रोपलभ्यते ।।५।।\nअस्याः प्रभावं प्रभवं प्रह्वस्य मम सन्मुने ।।\nवक्तुमर्हसि कार्यो हि भक्तानुग्रह एव ते ।।६।।\nअर्जुनस्य वचः श्रुत्वा भरद्वाजो द्विजोत्तमः ।।\nतदाननं समालोक्य वाक्यं वाक्यविदब्रवीत् ।। ७ ।।\n।। भरद्वाज उवाच ।। ।।\nत्वमर्जुन महाबाहो कौरवान्वयपावनः ।।\nविशेषान्मम मान्योऽसि धर्मपुत्रानुजो यतः ।। ८ ।।\nअनेके भूमिपा दृष्टा न ते त्वमिव फाल्गुन ।।\nलीलार्जवदयौदार्यधैर्यगाम्भीर्यशालिनः ।। ९ ।।\nकुलं विद्या धनं चैव बलिनां मदकारणम् ।।\nभवादृशानां भव्यानां तानि प्रश्रयकारणम् ।। 2.1.31.१० ।।\nप्राज्येषु राज्यभोगेषु विद्यमानेषु कौरव ।।\nऋते भवन्तं को वान्यो नोपैति विकृतेर्वशम् ।। ११ ।।\nपरवानस्मि कौन्तेय गुणैलाकोत्तरैस्तव ।।\nकिमस्त्यकथनीयं ते कौतुकोपेतमानस ।। १२ ।।\nशृणु राजन्कथां दिव्यां मया मुनिमुखाच्छुताम् ।।\nयां श्रुत्वा पातकातङ्कान्मुच्यन्ते सर्वजन्तवः ।। १३ ।।\n।। अथ भरद्वाजकथित शंकरविवाहप्रक्रिया ।। ।।\nपूर्वं दाक्षायणी देवी जनकेनावमानिता ।।\nत्यक्त्वा तनुं तां नीहारगिरेरभवदात्मजा ।। १४ ।।\nसप्तर्षिभिरुपागम्य प्रार्थितो धरणीधरः ।।\nमृत्युंजयाय स्वां पुत्रीं विवाहे दातुमुद्यतः ।। १५ ।।\nवृषभांको जगत्स्वामी विवोढुं सर्वमंगलाम् ।।\nप्राप्तो हिमवदावासमोषधीप्रस्थनामकम् ।। १६ ।।\nतच्छासनात्समाजग्मुः स्थावराणि चराणि च ।।\nभूतानि भूतनाथस्य कल्याणमभिनंदितुम् ।। १७ ।।\nतद्भूरिभारसंभग्ना भूमिरुत्तरसंश्रया ।।\nनिम्नतामाययौ तावद्यावत्पातालमास्थिता ।।१८।।\nनिर्भारलाघवादस्माद्भृशं दक्षिणगामिनी ।\nऊर्ध्वं गता च तं दृष्ट्वा सर्वेषामभवद्भयम् ।।१९।।\nज्ञात्वा तां विकृतिं भूमेर्दृष्ट्वागस्त्यंमहेश्वरः ।।\nइत एहि महाप्राज्ञेत्युक्त्वा वचनमब्रवीत् ।। 2.1.31.२० ।।\nआगतेषु समस्तेषु भूतेष्वत्र वसुन्धरा ।।\nतद्भारेण समाक्रान्ता विकृतिं समुपागता ।। २१ ।।\nतद्भुवः साम्यकरणे त्वमर्हसि महामते ।।\nऋते त्वामत्र हि त्वत्तः परेणैतत्कथं भवेत् ।। २२ ।।\nमत्तेजःसंभवो हि त्वं लोकसंरक्षणोद्यतः ।।\nतस्मान्मद्वचनाद्वत्स भुवमेतां समीकुरु ।। २३ ।।\nमत्पाणिग्रहणाल्लोककौतुकायत्तबुद्धिषु ।।\nआगतेषु समस्तेषु स्थातव्यं भवताऽपि च ।। २४ ।।\nत्वं न तिष्ठसि चेदत्र न कश्चिद्विकृतिं भुवः ।।\nअपनेतुं हि शक्नोति तद्गन्तव्यं त्वयानघ ।। २५ ।।\nइमां गिरिसुतापाणिग्रहकल्याणभासुराम् ।।\nमूर्तिं प्रदर्शयिष्यामि यत्र तिष्ठसि तत्र ते ।। २६ ।।\n।। अथ भूसाम्यकरणायागस्त्यस्य हिमाद्रेर्दक्षिणदिग्गमनम् ।। ।।\nइत्युक्त्वा तं परिष्वज्य विससर्ज महेश्वरः ।।\nतथेति प्रणम्यासौ ययौ याम्यां दिशं मुनिः ।। २७ ।।\nविन्ध्याद्रिं समतिक्रम्य दक्षिणामागते दिशम् ।।\nअगस्त्ये मुनिशार्दूले मही साम्यमुपाययौ ।। २८ ।।\nभुवोऽपनीय विकृतिं स्थितं कलशजं मुनिम् ।।\nतुष्टुवुर्हर्षतरलाः सुरगन्धर्वकिन्नराः ।। २९ ।।\nस ददर्श ततो गत्वा कश्चिच्छैलं समुन्नतम् ।।\nविततैर्धरणीं पादैर्धृत्वा संस्थितमग्रतः ।। 2.1.31.३० ।।\nमहौषधीनां रत्नानामशेषाणां स्वयंभुवा ।।\nअखण्डतेजोदीप्तानां विनिर्मितमिवाकरम् ।। ३१ ।।\nसमुन्नतैर्यः शिखरैर्निपतद्व्योमभूतले ।।\nउदारधारासंपन्नैर्दधातीव निरन्तरम् ।। ३२ ।।\nशनैरारुह्य तं शैलमगस्त्यो मुनिपुंगवः ।।\nनिवासाय मतिं चक्रे रम्ये तच्छिखरस्थले ।। ३३ ।।\nतस्यामृतोपमेयस्य पद्मोत्पलकुलश्रियः ।।\nनानाद्रुमपरीतस्य कासारस्योत्तरे तटे ।। ३४ ।।\nमनोहरे महीभागे विधायाश्रममुत्तमम् ।।\nआराध्य पितृदेवर्षीन्विधिवद्वास्तुदेवताम् ।। ३५ ।।\nउवास सुचिरं तत्र मुनिसङ्घसमन्वितः ।।\nदेवतासिद्धगन्धर्वाप्सरोजुष्टमहीधरे ।। ३६ ।।\nतपः समावेशितवित्तवृत्तौ तपोवने तिष्ठति कुम्भजाते ।।\nप्रशस्तसौभाग्यसमन्वितोऽद्रिरगस्त्यशैलाह्वयमाससाद ।। ३७ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वेंकटाचलमाहात्म्ये सुवर्णमुखरीमाहात्म्यप्रशंसायामर्जुनभरद्वाजसंवादे शंकरविवाहागस्त्यदक्षिणदिग्गमनवर्णननामैकत्रिंशोऽध्यायः ।। ३१ ।।"
  }
]
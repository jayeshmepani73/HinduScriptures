[
  {
    "text": "।। अथ सुवर्णमुखर्या कल्यानदीसंगमः ।।\n।। भरद्वाज उवाच ।। ।।\nसुवर्णमुखरी तत्र संगता मंगलप्रदा ।।\nकल्यानाम नदी पुण्या कालिन्दी जाह्नवीमिव ।। १ ।।\nवृषभाचलसंभूता तीर्थराजविराजिता ।।\nनदीनामुत्तमा कल्या कलुषौघविनाशिनी ।। २ ।।\nनानातरुलताव्रातविभूषिततटद्वया ।।\nमुनिसंघसुखावासा पुण्याश्रमसमुत्कटा ।। ३ ।।\nद्विजदत्तार्ध्यविलसत्कुशाक्षतलसत्तटा ।।\nअप्सरःकुचकस्तूरीपंकक्षालनपंकिला ।। ४ ।।\nदन्तावलकटच्योतन्मदाम्बुसुरभीकृता ।।\nविप्रभूपालविततमखयूप शतावृता ।। ५ ।।\nअनाविलजलापूरतोषिताशेषमानवा ।।\nएकैवालं परा कर्तुं महानद्योस्तु पातकम् ।। ६ ।।\nतयोः संगतयोः स्तोतुं महिमानं क ईशते ।।\nयत्र ब्रह्मशिलानाम सरिन्मध्ये च वर्तते ।। ७ ।।\nअगस्त्यतपसा पश्चाद्गया सांनिध्यमेति च ।।\nनदीद्वयजले तत्र स्नाताः पुण्ये कुरूद्वह ।।८।।\nमखानां पौण्डरीकाणां शतस्य फलमाप्नुयुः ।।\nब्रह्महत्यादिपापानि समायांति परिक्षयम् ।। ९ ।।\nतत्राभिषेकपूतानां नदीद्वितयसंगमे ।।\nसङ्गता भवनाशिन्या कृष्णवेणीव पावनी ।। 2.1.35.१० ।।\n।। अथ सुवर्णमुखरीतीरस्थितश्रीवेंकटाचलवर्णनम् ।। ।।\nराजते स्वर्णमुखरी कल्यया संगता तदा ।। ११ ।।\nअथोदीच्यां महानद्या योजनार्द्धे विराजते ।।\nयोजनोत्सेधसहितो विख्यातो वेंकटाचलः ।। १२ ।।\nसर्वेषामेव तीर्थानामाश्रयोऽयं नगोत्तमः ।।\nअञ्जनानन्तवृषभनीलकेसरिपोत्रिणः ।। १३ ।।\nएतान्युपवनान्यद्रेः स्युर्नारायणवेंकटौ।।\nवराहवपुषा पूर्वं स्वीकृतत्वान्मधुद्विषा ।।।। १४ ।।\nवराहक्षेत्रमित्यार्यैः कीर्तितोऽयं महीधरः ।।\nसुवर्णमुखरीतीरे विख्याते वेंकटाचले ।। १५ ।।\nनिवसत्यच्युतो नित्यमब्धीन्द्रतनयान्वितः।।\nतस्मिन्गिरौ श्रिया सार्द्धं वसन्ते वेंकटाधिपम्।। १६।।\nसेवन्ते सिद्धगन्धर्वमुनिमानवदानवाः।।\nतस्मिन्विन्यस्तचित्तानां भक्तानां पुरुषोत्तमे।। १७।।\nवांछितान्याशु सिध्यंति नश्यंति विपदोऽर्जुन ।।\nये स्मरंति जगन्नाथं वेंकटाद्रिनिवासिनम् ।।१८।।\nनिरस्तदोषास्ते यांति शाश्वतं पदमव्ययम् ।।१९।।\n।। ।। अर्जुन उवाच ।। ।।\nवेंकटाद्रौ महापुण्ये सुरासुरनमस्कृतः ।।\nकथं प्रादुरभूद्देवो भगवान्कमलापतिः ।। 2.1.35.२० ।।\nकस्य वा कृतिनस्तत्र प्रसन्नो निजमद्भुतम् ।।\nरूपं प्रकाशयांचक्रे भुक्तिमुक्तिफलप्रदम् ।। २१ ।।\nविष्णोर्देवादिदेवस्य महिमानं महामुने ।।\nश्रोतुमिच्छामि तत्त्वेन तन्मे कथय विस्तरात् ।। २२ ।।\n।। अथ श्रीवेंकटाचलवासिभगवद्वैभववर्णनम् ।।\n।। भरद्वाज उवाच ।। ।।\nशृणु वेंकटनाथस्य महिमानं समाहितः ।।\nविस्तरेण समाख्यातुं ब्रह्मणापि न शक्यते ।। २३ ।।\nधन्योऽसि देवदेवस्य माहात्म्यं मधुविद्विषः ।।\nयद्भक्तियुक्ताभूत्तात श्रोतुं मतिररिन्दम ।। २४ ।।\nकृतपुण्योऽस्म्यहं पार्थ सर्वभूतपतेर्हरेः ।।\nपवित्राणि चरित्राणि स्तोष्यन्ते यन्मयाऽधुना ।। २५ ।।\nपुरा भागीरथीतीरे जनकाय महात्मने ।।\nक्रतुदीक्षाप्रसक्ताय विशुद्धज्ञानशालिने ।। २६ ।।\nवामदेवेन कथितां कथां पापप्रणाशिनीम् ।।\nकथयिष्यामि ते पार्थ विष्णुकीर्तनपावनीम् ।। २७ ।।\nसर्वेषामेव भूतानामाद्यो नारायणः प्रभुः ।।\nजगन्मयो जगत्कर्ता चित्स्वरूपो निरंजनः ।। ।। २८ ।।\nसहस्रशीर्षा भगवान्सहस्राक्षः सहस्रपात् ।।\nयस्य भासा जगदिदं विभाति सचराचरम् ।। २९ ।।\nतस्मात्परतरं तेजस्तस्मात्परतरं तपः ।।\nतस्मात्परतरं ज्ञानं योगस्तस्मात्परो न च ।। 2.1.35.३० ।।\nविद्या तस्मादपि परा नास्ति पार्थ नरर्षभ ।।\nसर्वेष्वपि च भूतेषु सदा सन्निहितः प्रभुः ।। ३१ ।।\nसर्वाण्यपि च भूतानि तस्मिन्नेवासते सुखम् ।।\nस एव यज्ञो यज्वा च साधनं स्रुक्स्रुवादिकम् ।। ३२ ।।\nफलं फलप्रदाता च तत्संप्राप्या गतिस्तथा ।।\nवह्नौ प्रणीते पशुना प्रोक्षितेन प्रजुह्वति ।।\nये तं प्रयांति ते यांति गतिं तत्प्रतिपादिताम् ।। ३३ ।।\nकर्मबन्धं पशुं कृत्वा ज्ञानाग्नौ संप्रवर्तिते ।।\nये जुह्वते तमुद्दिश्य ते तत्सायुज्यभागिनः ।। ३४ ।।\nहरिः सदाशिवो ब्रह्मा महेन्द्रः परमः स्वराट् ।।\nसर्वेश्वरस्य तस्यैते पर्यायाः परिकीर्तिताः ।। ३५ ।।\nममाहितोऽनुसंधत्ते य इदं परमात्मनः ।।\nनारायणस्य माहात्म्यं स न याति पुनर्भवम् ।। ३६ ।।\nचिदानन्दमयः साक्षी निर्गुणो निरुपाधिकः ।।\nनित्योऽपि भजते तांतामवस्थां स यदृच्छया ।। ३७ ।।\nपवित्राणां पवित्रं यो ह्यगतीनां परा गतिः ।।\nदैवतं देवतानां च श्रेयसां श्रेय उत्तमम् ।। ३८ ।।\nबोध्यानां बोध्य एकोऽसौ ध्येयानां ध्येय उत्तमः ।।\nविनयानां समधिको विनयो नयसंयुतः ।। ३९ ।।\nतेजसां जनकं तेजः प्रकृष्टं तपसां तपः ।।\nआधारः सर्वभूतानामनाद्यन्तो जनार्दनः ।। 2.1.35.४० ।।\nतस्येदं भावविज्ञाने मूढा ब्रह्मादयोऽपि च ।।\nअजो गृह्णाति जननं सर्वात्मा हन्ति विद्विषः ।। ४१ ।।\nस्वतन्त्रोऽपि स्वभक्तानां परतन्त्रः प्रवर्तते ।।\nस साक्षी कर्मणां देवः सर्वज्ञो गरुडध्वजः ।। ४२ ।।\nतस्य स्वरूपं मुनयो मृगयन्ते समाहिताः ।।\nसङ्कर्षणो वासुदेवः प्रद्युम्नश्च तथा पुनः ।। ४३ ।।\nअनिरुद्ध इति ख्यातं तन्मूर्तीनां चतुष्टयम् ।।\nकीर्तितः प्रणवः पश्चाद्धृदयं तस्य भास्वरम् ।। ४४ ।।\nभगवान्वासुदेवश्च मन्त्रोऽयं तत्प्रकाशकः ।। ४५ ।।\nमन्त्रराजमिमं नित्यं प्रजपेद्यः समाहितः ।।\nस विष्णोः करुणायोगात्सिद्धीनां भाजनं भवेत् ।। ४६ ।।\n।। अथ भगवत्कृतभूतसृष्ट्यादिवर्णनम् ।। ।।\nआपन्निवारकः संपत्प्रापको भुक्तिमुक्तिदः ।।\nयथा ससर्ज भूतानि कल्पादावेव माधवः ।। ४७ ।।\nतत्सर्वं कथयिष्यामि समाहितमनाः शृणु ।।\nतस्य चिन्तयतः सर्गं तेजोरूपं परं हरेः ।। ४८ ।।\nविरिंच इति विख्यातं राजसं गुणमाश्रितम् ।।\nतस्य देवस्य वदनाच्छक्रो देवः सपावकः ।।\nजज्ञे यश्च त्रिलोकेशः पाककर्मणि यः प्रभुः ।। ४९ ।।\nमनसश्चाभवच्चन्द्रः करुणानित्यशीतलात् ।।\nअपां सर्वौषधीनां च विप्राणां रक्षकः सदा ।। ।। 2.1.35.५० ।।\nनेत्राभ्यामुदभूत्सूर्यस्तस्य विश्वप्रकाशकः ।।\nशीतोष्णवर्षकृत्कालकारणं तेजसां निधिः ।। ५१ ।।\nप्राणेभ्योऽस्य जगत्प्राणः समीरः समजायत ।।\nधर्ता ग्रहर्क्षस्वर्गंगा विमानानां महाबलः ।। ५२ ।।\nनाभिदेशात्समुत्पन्नमन्तरिक्षं महात्मनः ।।\nतस्यासीच्छिरसो व्योम भूतसंभवकारणम् ।। ५३ ।।\nपादाम्बुजाभ्यामुदभूद्भूमिर्भूतगणाश्रया ।।\nविनिःसृता दिशः सर्वाः श्रोत्राभ्यां परमात्मनः ।। ५४ ।।\nभूर्भुवाद्यास्तथा लोकाः स्मरणात्तस्य जज्ञिरे ।।\nरसातलादिलोकाश्च यक्षरक्षोगणादयः ।। ५५ ।।\nमुखबाहूरुपादेभ्यो जनयामास स क्रमात् ।।\nब्राह्मणान्क्षत्त्रियान्वैश्याञ्छूद्रादींश्च कुरूद्वह ।। ५६ ।।\nछन्दांसि यज्ञस्तुरगा गावो मेषाविकादयः ।।\nअतर्क्यप्रभवां तस्मादुत्पत्तिं प्रतिपेदिरे ।। ५७ ।।\nसंकल्पाद्देवदेवस्य तस्य स्थावरजंगमम् ।।\nभूतजातमभूत्कालो भूतो भावी भवंस्तथा ।। ५८ ।।\nपिबत्यम्बु समुद्राणां बडवानलरूपधृक ।।\nकल्पान्तकाले तत्सर्वं विसृजत्यात्मनि स्थितम् ।। ५९ ।।\nसञ्चारयति भूतानां वृत्तिं सूर्येन्दुरूपधृक् ।।\nतमोनिरसनाच्चापि कालधर्मप्रवर्तनात् ।। 2.1.35.६० ।।\nजगन्ति कल्पविरमे विन्यस्य स्वोदरान्तरे ।।\nलीलाबालाकृतिः शेते वटपत्रे महाम्बुधौ ।। ६१ ।।\nअथ चोदग्रभोगीन्द्रभोगतल्पे सुखोचिते ।।\nयोगनिद्रामवाप्नोति सद्वितीयोऽब्जवासया ।। ६२ ।।\nनाभिकासारसंभूताज्जनयामास पंकजात् ।। ६३ ।।\nसर्वेषां जगतां नाथो विधातारं चतुर्मुखम् ।। ६४ ।।\nलीला ह्येषा मुकुन्दस्य स्वेच्छायोगप्रवर्तिनः ।।\nविज्ञायते न केनाऽपि याथार्थ्येन स ईश्वरः ।। ६४ ।।\nयदा धर्मस्य हानिः स्यादधर्मो वर्धते यदा ।।\nयदा वा महतीं पीडां भजन्ते देवतागणाः ।। ६५ ।।\nयदावलेपदुर्वारा यांति वृद्धिं सुरद्रुहः ।।\nभूमेर्भूमिजनानां च यदोदेति महद्भयम् ।। ६६ ।।\nयदा वा निजभक्तानां साधूनामनिवारिता ।।\nदुरन्तातंकजननी विपत्समुपजायते ।। ६७ ।।\nतदा तदनुरूपाणि रूपाण्यास्थाय कौतुकात् ।।\nअधर्ममवधूयाशु कुरुते जगतो हितम् ।। ६८ ।।\nसृजति विधिसमाख्यो राजसेनात्मनाऽसौ वहति हरिसमाख्यः सत्त्वनिष्ठः प्रपञ्चम् ।।\nहरति हरसमाख्यस्तामसीमेत्य वृत्तिं मधुमथनमहिम्नामस्ति वेत्ता न कोऽपि ।। ६९ ।।\nयज्ञांगैः कृतसकलांगसंधिबंधं वाराहं वपुरधिगम्य लोकनाथः ।।\nशैलेऽस्मिन्नभजदसौ यथा निवासं तद्वक्ष्ये शृणु विबुधाधिनाथसूनो ।। 2.1.35.७० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्ये विष्णुमाहात्म्यप्रस्तावे सृष्ट्यादिवर्णनंनाम पञ्चत्रिंशोऽध्यायः ।। ३५ ।। ।।"
  }
]
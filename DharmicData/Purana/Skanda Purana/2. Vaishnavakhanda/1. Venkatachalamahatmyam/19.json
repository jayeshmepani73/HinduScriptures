[
  {
    "text": "अथ ब्रह्मादीनां नैरंतर्येण श्रीवेंकटाचले स्थितिवर्णनम् ।।\n।। श्रीसूत उवाच ।। ।।\nअथातः संप्रवक्ष्यामि वेंकटाचलवैभवम् ।।\nयुष्माकं सावधानेन शृणुध्वं सुसमाहिताः ।। १ ।।\nलक्षकोटिसहस्राणि सरांसि सरितस्तथा ।।\nसमुद्राश्च महापुण्या वनान्यप्याश्रमा अपि ।। २ ।।\nपुण्यानि क्षेत्रजातानि वेदारण्यादिकानि च ।।\nमुनयश्च वसिष्ठाद्या सिद्धचारणकिंनराः ।। ३ ।।\nलक्ष्म्या सह धरण्या च भगवान्मधुसूदनः ।।\nसावित्र्या च सरस्वत्या सहैव चतुराननः ।। ४ ।।\nपार्वत्या सह देवेशस्त्र्यम्बकस्त्रिपुरांतकः ।।\nहेरम्बषण्मुखाद्याश्च देवाः सेन्द्रपुरोगमाः ।। ५ ।।\nआदित्यादि ग्रहाश्चैव तथाष्टवसवो द्विजाः ।।\nपितरो लोकपालाश्च तथान्ये देवतागणाः ।। ६ ।।\nमहापातकसंघानां नाशने लोकपावने ।।\nदिवानिशं वसन्त्यंतर्वेंकटाचलमूर्धनि ।। ७ ।।\nतस्य दर्शनमात्रेण बुद्धिसौख्यं नृणां भवेत् ।।\nतन्मूर्धनि कृतावासा सिद्धचारणयोषितः ।। ८ ।।\nपूजयंति सदाकालं वेंकटेशं कृपानिधिम् ।।\nकोटयो ब्रह्महत्यानामगम्यागमकोटयः ।। ९ ।।\nअङ्गलग्ना विनश्यंति वेंकटाचलमारुतैः ।। 2.1.19.१० ।।\n।। अथ श्रीवेंकटाचलारोहणसमयानुसंध्यानक्रमः ।। ।।\nवेंकटाद्रिं गिरिं तं तु प्रार्थयेत्पुण्यवर्धनम् ।।\nस्वर्णाचल महापुण्य सर्वदेवनिषेवित ।। ११ ।।\nब्रह्मादयोऽपि यं देवाः सेवन्ते श्रद्धया सह ।।\nतं भवन्तमहं पद्भ्यामाक्रमेयं नगोत्तम ।। १२ ।।\nक्षमस्व तदघं मेऽद्य दयया पापचेतसः ।।\nत्वन्मूर्धनि कृतावासं माधवं दर्शयस्व मे ।। १३ ।।\nप्रार्थयित्वा नरस्त्वेवं वेंकटाद्रिं नगोत्तमम् ।।\nततो मृदुपदं गच्छेत्पावनं वेंकटाचलम् ।। १४ ।।\nवेंकटाद्रौ महापुण्ये सर्वपातकनाशने ।।\nस्वामिपुष्करिणीतीर्थे स्नात्वा नियमपूर्वकम् ।। १५ ।।\nपिण्डदानं ततः कुर्यादपि सर्षपमात्रकम् ।।\nशमीदलसमानान्वा दद्यात्पिंडान्पितॄन्प्रति ।। १६ ।।\nस्वर्गस्था मोक्षमायांति स्वर्गं नरकवासिनः ।। १७ ।।\n।। अथ पापविनाशनाख्यतीर्थमाहात्म्यम् ।। ।।\nततस्तस्योपरि महत्सर्वलोकेषु विश्रुतम् ।।\nसर्वतीर्थोत्तमं पुण्यं नाम्ना पापविनाशनम् ।। १८ ।।\nअस्ति पुण्यतमे विप्राः पवित्रे वेंकटाचले ।।\nयस्य संस्मरणादेव गर्भवासो न विद्यते ।। १९ ।।\nतत्प्राप्य तु नरः स्नायात्स्वामितीर्थस्य चोत्तरे ।।\nतत्र स्नानान्नरा यांति वैकुण्ठं नात्र संशयः ।। 2.1.19.२० ।।\n।। ऋषय ऊचुः ।। ।।\nसूत पापविनाशाख्यतीर्थस्य ब्रूहि वैभवम् ।।\nव्यासेन बोधितस्त्वं हि वेत्सि सर्वं महामुने ।। २१ ।।\n।। श्रीसूत उवाच ।। ।।\nब्रह्माश्रमपदे वृत्तां पार्श्वे हिमवतः शुभे ।।\nवक्ष्यामि ब्राह्मणश्रेष्ठा युष्माकं तु कथां शुभाम् ।। २२ ।।\nतदाश्रमपदं पुण्यं ब्रह्माश्रमपदं शुभम्।।\nनानावृक्षसमाकीर्णं  पार्श्वे हिमवतः शुभे ।। २३ ।।\nबहुगुल्मलताकीर्णं मृगद्विपनिषेवितम् ।।\nसिद्धचारणसंघुष्टं रम्यं पुष्पितकाननम् ।। ।। २४ ।।\nयतिभिर्बहुभिः कीर्णं तापसैरुपशोभितम्।।\nब्राह्मणैश्च महाभागैः सूर्यज्वलनसन्निभैः ।। २५ ।।\nनियमव्रतसम्पन्नैः समाकीर्णे तपस्विभिः ।।\nदीक्षितैर्यागशीलैश्च यताहारैः कृतात्मभिः ।।२६।।\nवेदाध्ययनसंपन्नैर्वैदिकैः परिवेष्टितम् ।।\nवर्णिभिश्च गृहस्थैश्च वानप्रस्थैश्च भिक्षुभिः ।। २७ ।।\nस्वाश्रमाचारनिरतैः स्ववर्णोक्तविधायिभिः ।।\nवालखिल्यैश्च ऋषिभिः समंतात्परिवेष्टितम् ।।२८ ।।\n।। अथ दृढमत्याख्यशूद्रवृत्तान्तः ।। ।।\nतत्राश्रमे पुरा कश्चिच्छूद्रो दृढमतिर्द्विजाः ।।\nसाहसी ब्राह्मणाभ्याशमाजगाम मुदान्वितः ।। २९ ।।\nआगतो ह्याश्रमपदं पूजितश्च तपस्विभिः ।।\nनाम्ना दृढमतिः शूद्रः साष्टांगं प्रणनाम वै ।। 2.1.19.३० ।।\nतान्स दृष्ट्वा मुनिगणान्देवकल्पान्महौजसः ।।\nकुर्वतो विविधान्यज्ञान्संप्राशहृष्यत शूद्रकः ।। ३१ ।।\nअथास्य बुद्धिरभवत्तपः कर्तुमनुत्तमम् ।।\nततोऽब्रवीत्कुलपतिं मुनिमागत्य तापसम् ।। ३२ ।। ।।\nदृढमतिरुवाच।। ।।\nतपोधन नमस्तेऽस्तु रक्ष मां करुणानिधे ।।\nतव प्रसादादिच्छामि यागं कर्तुं प्रसीद मे ।। ३३ ।।\n।। अथ दृढमतिं प्रति कुलपत्याख्यमुन्युपदिष्टशूद्रधर्माः ।। ।।\nएवमुक्तस्तु शूद्रेण तमाह ब्राह्मणस्तदा ।। ३४ ।।\n।। कुलपतिरुवाच ।। ।।\nयागे दीक्षयितुं शक्यो न शूद्रो हीनजन्मभाक् ।।\nभूयते यदि ते बुद्धिः शुश्रूषा निरतो भव ।। ३५ ।।\nउपदेशो न कर्तव्यो जातिहीनस्य कर्हिचित् ।।\nउपदेशे महान्दोष उपाध्यायस्यविद्यते ।। ३६ ।।\nनाध्यापयेद्बुधः शूद्रं तथा नैव च याजयेत् ।।\nन पाठयेत्तथा शूद्रं शास्त्रं व्याकरणादिकम् ।। ३७ ।।\nकाव्यं वा नाटकं वापि तथालंकारमेव वा ।।\nपुराणमितिहासं च शूद्रं नैव तु पाठयेत् ।। ३८ ।।\nयदि चोपदिशेद्विप्रः शूद्रस्यैतानि कर्हिचित् ।।\nत्यजेयुर्ब्राह्मणा विप्रं ते ग्रामाद्ब्रह्मसंकुलात् ।। ३९ ।।\nशूद्राय चोपदेष्टारं द्विजं चण्डालवत्त्यजेत्।।\nशूद्रं चाक्षरसंयुक्तं दूरतः परिवर्जयेत् ।। 2.1.19.४० ।।\nतच्छुश्रूषस्व भद्रं ते ब्राह्मणाच्छद्धयासह ।।\nशूद्रस्य द्विजशुश्रूषा मन्वादिभिरुदीरिता ।। ४१ ।।\nन हि नैसर्गिकं कर्म परित्यक्तुं त्वमर्हसि ।।\nएवमुक्तः स मुनिना स शूद्रोऽचिन्तयत्तदा ।। ४२ ।।\nकिं कर्तव्यं मया त्वद्य व्रते श्रद्धा हि मे परा ।।\nयथा स्यान्ममसुज्ञान यतिष्येऽहं तथाद्य वै ।। ४३ ।।\nइति निश्चित्य मनसा शूद्रो दृढमतिस्तदा ।।\nगत्वाश्रमपदादूरं कृतवानुटजशुभम्।। ४४ ।।\nतत्र वै देवतागारं पुण्यान्यायतनानि च ।।\nपुष्पारामादिकं चापि तटाकखननादिकम् ।। ४५।।\nश्रद्धया कारयामास तपः सिद्ध्यर्थमात्मन  ।।\nअभिषेकांश्च नियमानुपवासादिकानपि ।। ४६ ।।\nबलिं कृत्वा च हुत्वा च दैवतान्यभ्यपूजयत् ।।\nसंकल्पनियमोपेतः फलाहारो जितेंद्रियः ।। ४७ ।।\nनित्यं कन्दैश्च मूलैश्च पुष्पैरपि तथा फलैः ।।\nअतिथीन्पूजयामास यथावत्समुपागतान् ।। ४८ ।।\nएवं हि सुमहान्कालो व्यतिचक्राम तस्य वै ।। ४९ ।।\n।। अथ दृढमतये सुमत्याख्यविप्रप्रकाशितकर्मानुष्ठानक्रमः ।। ।।\nअथाश्रममगात्तस्य सुमतिर्नाम नामतः ।।\nद्विजो गर्गकुलोद्भूतः सत्यवादी जितेंद्रियः ।। 2.1.19.५० ।।\nस्वागतैर्मुनिमाराध्य तोषयित्वा फलादिकैः ।।\nकथयन्वै कथाः पुण्याः कुशलं पर्यपृच्छत ।। ५१ ।।\nइत्थं विप्रः स पाद्याद्यैरुपचारैस्तु पूजितः ।।\nआशीर्भिरभिनन्द्यैनं प्रतिगृह्य च सत्क्रियाम् ।। ५२ ।।\nतमापृच्छत्प्रहृष्टात्मा स्वाश्रमं पुनराययौ ।।\nएवं दिनेदिने विप्रः शूद्रेऽस्मिन्पक्षपातवान् ।। ५३ ।।\nआगच्छदाश्रमं तस्य द्रष्टुं तं शूद्रयोनिजम् ।।\nबहुकालं द्विजस्याभूत्संसर्गः शूद्रयोनिना ।। ५४ ।।\nस्नेहस्य वशमापन्नः शूद्रोक्तं नातिचक्रमे ।।\nअथागतं द्विजं शूद्रः प्राह स्नेहवशीकृतम् ।। ५५ ।।\nहव्यकव्यविधानं मे ब्रूहि त्वं तु गुरुर्मतः ।।\nएवमुक्तः स शूद्रेण सर्वमेतदुपादिशत् ।।५६।।\nकारयामास शूद्रस्य पितृकार्यादिकं तदा ।।\nपितृकार्ये कृते तेन विसृष्टः स द्विजोत्तमः ।। ५७ ।।\n।। अथ शूद्रस्य वैदिककर्मोपदेशेन सुमत्यनुभूतदुर्गतिः ।। ।।\nअथ दीर्घेण कालेन पोषितः शूद्रयोनिना ।।\nत्यक्तो विप्रगणैः सोऽयं पञ्चत्वमगमद्द्विजः ।। ५८ ।।\nवैवस्वतभटैर्नीत्वा पातितो नरकेष्वपि ।।\nकल्पकोटिसहस्राणि कल्पकोटिशतानि च ।। ५९ ।।\nभुक्त्वा क्रमेण नरकांस्तदन्ते स्थावरोऽभवत् ।।\nगर्दभस्तु ततो जज्ञे विड्वराहस्ततः परम् ।। 2.1.19.६० ।।\nजज्ञेऽथ सारमेयोऽसौ पश्चाद्वायसतां गतः ।।\nअथ चण्डालतां प्राप्य शूद्रयोनिमगात्ततः ।। ६१ ।।\nगतवान्वैश्यतां पश्चात्क्षत्रियस्तदनन्तरम् ।।\nप्रबलैर्बाध्यमानोऽसौ ब्राह्मणो वै तदाभवत् ।। ६२ ।।\nउपनीतः स पित्रा तु वर्षे गर्भाष्टमे द्विजः ।।\nवर्तमानः पितुर्गेहे स्वाचाराभ्यासतत्परः ।। ६३ ।।\nगच्छन्कदाचिद्गहने गृहीतो ब्रह्मरक्षसा ।।\nरुदन्भ्रमन्स्खलन्मूढः प्रलपन्प्रहसन्नसौ ।। ६४ ।।\nशश्वद्धाहेति च वदन्वैदिकं कर्म सोऽत्यजत् ।।\nदृष्ट्वा सुतं तथाभूतं पिता दुःखेन पीडितः ।। ६५ ।।\nसुतमादाय च स्नेहादगस्त्यं शरणं ययौ ।।\nसुवर्णमुखरीतीरे तपस्यन्तं शिवाग्रतः ।।६६।।\nभक्त्या मुनिं प्रणम्यासौ पिता तस्य सुतस्य वै ।।\nतस्मै निवेदयामास स्वपुत्रस्य विचेष्टितम् ।।६७।।\n।। अथागस्त्योक्त्या दुर्गत्यपनोदनार्थं सुमतेर्वेंकटाद्रिगमनम् ।। ।।\nअब्रवीच्च तदा विप्रः कुम्भजं मुनिपुंगवम् ।।\nएष मे तनयो ब्रह्मन्गृहीतो ब्रह्मरक्षसा ।।६८।।\nसुखं न लभते ब्रह्मन्रक्ष तं करुणादृशा ।।\nनास्ति मे तनयोऽप्यन्यः पितॄणामृणमुक्तये ।। ६९ ।।\nतस्य पीडाविनाशार्थमुपायं ब्रूहि कुम्भज ।।\nत्वत्समस्त्रिषु लोकेषु तपःशीलो न विद्यते ।। 2.1.19.७० ।।\nत्वां विनास्य परित्राता न मे पुत्रस्य विद्यते ।।\nपुत्रे दयां कुरु गुरो दयाशीला हि साधवः ।। ७१ ।।\n।। श्रीसूत उवाच ।। ।।\nएवमुक्तस्तदा तेन कुम्भजो ध्यानमास्थितः ।।\nध्यात्वा तु सुचिरं कालमब्रवीद्ब्राह्मणं ततः ।।७२।।\n।। अगस्त्य उवाच ।। ।।\nपूर्वजन्मनि ते पुत्रो ब्राह्मणोऽयं महामते ।।\nसुमतिर्नाम विप्रोऽयं मतिं शूद्राय वै ददौ ।। ७३ ।।\nकर्माणि वैदिकान्येष सर्वाण्युपदिदेश वै ।।\nअतोऽयं नरकान्भुक्त्वा कल्पकोटिसहस्रकम् ।। ७४ ।।\nजातो भुवि तदन्तेषु स्थावरादिषु योनिषु ।।\nइदानीं ब्राह्मणो जातः कर्मशेषेण ते सुतः ।। ७५ ।।\nयमेन प्रेषितेनात्र गृहीतो ब्रह्मरक्षसा ।।\nक्रूरेण पातकेनाद्य पूर्वजन्मकृतेन वै ।। ७६ ।।\nउपायं ते प्रवक्ष्यामि ब्रह्मरक्षोविनाशने ।।\nशृणुष्व श्रद्धया युक्तः समाधाय च मानसम्।। ७७ ।।\nसुवर्णमुखरीतीरे ऋषिसंघनिषेविते ।।\nवर्तते दैवतैः सेव्यः पावनो वेंकटाचलः ।। ७८ ।।\nतस्योपरि महातीर्थं नाम्ना पापविनाशनम्।।\nअस्ति पुण्यं प्रसिद्धं च महापातकनाशनम् ।। ७९ ।।\nभूतप्रेतपिशाचानां वेतालब्रह्मरक्षसाम् ।।\nमहतां चैव रोगाणां तीर्थं तन्नाशकं स्मृतम् ।। 2.1.19.८० ।।\nसुतमादाय गच्छ त्वं तत्तीर्थं गिरिमध्यगम् ।।\nप्रयतः स्नापय सुतं तीर्थे पापविनाशने ।। ८१ ।।\nस्नानेन त्रिदिनं तत्र बह्मरक्षो विनश्यति ।।\nनैवोपायान्तरं तस्य विनाशे विद्यते भुवि ।। ८२ ।।\nतस्माच्छीघ्रं प्रयाहि त्वं वेंकटाह्वयपर्वतम् ।।\nतत्र पापविनाशाख्यतीर्थे स्नापय ते सुतम् ।। ८३ ।।\nमा विलम्बं कुरुष्वात्र त्वरया याहि वै द्विज ।।\nइत्युक्तः स द्विजोऽगस्त्यं प्रणम्य भुवि दण्डवत् ।। ८४ ।।\nअनुज्ञातश्च तेनासौ प्रययौ वेंकटाचलम् ।।\nसुतेन साकं विप्रोऽसौ गत्वा पापविनाशनम् ।। ८५ ।।\n।। अथ सुमतेः पापनाशनस्नानेन दुर्गत्यपनोदनम् ।। ।।\nसंकल्पपूर्वं संस्नाप्य दिनत्रयमसौ सुतम् ।।\nसस्नौ स्वयं च विप्रेन्द्रः पिता पापविनाशने ।। ८६ ।।\nसमागतः पपौ तोयं कृत्वा चाप्याह्निकक्रमम् ।।\nअथ तस्य सुतस्तत्र विमुक्तो ब्रह्मरक्षसा ।। ८७ ।।\nसमजायत नीरोगः स्वस्थः सुन्दररूपधृक् ।।\nसर्वसंपत्समृद्धोऽसौ भुक्त्वा भोगाननेकशः ।। ८८ ।।\nदेहान्ते प्रययौ मुक्तिं स्नानात्पापविनाशने ।।\nपितापि तत्र स्नानेन देहान्ते मुक्तिमाप्तवान् ।। ८९ ।।\n।। अथ वैदिककर्मानुष्ठातुर्दृढमतेर्दुर्गतिप्राप्त्यपनोदनम् ।। ।।\nतेनोपदिष्टोऽयं शूद्रः स भुक्त्वा नरकान्क्रमात् ।।\nअनेकासु जनित्वा च कुत्सितास्वपि योनिषु ।। 2.1.19.९० ।।\nगृध्रजन्माभवत्पश्चाद्वेंकटाचलभूधरे ।।\nस कदाचिज्जलं पातुं तीर्थे पापविनाशने ।। ९१ ।।\nसमागतः पपौ तोयं सिषिचे चात्मनस्तनुम् ।।\nतदैव दिव्यदेहः सन्सर्वाभरणभूषितः ।। ९२ ।।\nदिव्यं विमानमारुह्य प्रययावमरालयम्।। ९३ ।।\n।। श्रीसूत उवाच ।। ।।\nएवम्प्रभावमेतद्वै तीर्थं पापविनाशनम् ।।\nपापानां नाशनाद्विप्राः पापनाशाभिधं हि तत् ।। ९४ ।।\nइत्थं रहस्यं कथितं मुनीन्द्रास्तद्वैभवं पापविनाशनस्य ।।\nयत्राभिषेकात्सहसा विमुक्तौ द्विजश्च शूद्रश्च विनिन्द्यकृत्यौ ।। ९५ ।।\n।। इति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्यं पापविनाशनतीर्थमहिमानुवर्णनंनामैकोनविंशतितमोऽध्यायः ।। १९ ।।"
  }
]
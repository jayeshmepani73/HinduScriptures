[
  {
    "text": "।। ।। अथ शंखाभिधाननृपवृत्तान्तः ।।\n।। भारद्वाज उवाच ।। ।।\nशृणु पार्थ प्रवक्ष्यामि कथामाश्चर्यकारिणीम् ।।\nयथाऽसौ भगवानस्मिञ्छैले प्राप प्रकाशताम् ।। १ ।।\nश्रुताभिधानो नृपतिरस्ति हैहयवंशजः ।।\nयः प्रजाः स्वा इव चिरं शशास धरणीं शुभाम् ।। २ ।।\nतस्य पुत्रो गुणनिधिः शंखो नाम महीपतिः ।।\nपालयामास वसुधां सर्वशास्त्रविशारदः ।। ३ ।।\nतस्य विष्णौ जगन्नाथे पुण्डरीकायतेक्षणे ।।\nबभूव निश्चला भक्तिः परित्यक्तान्यसंश्रया ।। ४ ।।\nदेवदेवं जगन्नाथमनन्तं पुरुषोत्तमम् ।।\nप्रगाढनिश्चयो नित्यं ध्यायन्नद्भुतवैभवम् ।। ५ ।।\nचक्रे व्रतानि दानानि पुण्यानि विविधानि च ।।\nवेदवेद्यस्य नियतं प्रीत्यर्थं मधुविद्विषः ।। ६ ।।\nतमुद्दिश्यैव विदधे वाजिमेधादिकान्क्रतून् ।।\nयथोक्तदक्षिणायोगात्प्रीणिताशेषभूसुरः ।। ।। ७ ।।\nइष्टापूर्त्तात्मकं चक्रे कर्मजातमतन्द्रितः ।।\nविन्यस्तहृदयो नित्यं केशवे भक्तवत्सले ।। ८ ।।\nस्मरत्यजस्रं गोविन्दं जपत्यच्युतमव्ययम् ।।\nपूजयत्यब्जनयनं संकीर्तयति शार्ङ्गिणम् ।। ९ ।।\nशृणोति सततं राजा संसारार्णवतारिणीः ।।\nपौराणिकैः समाख्याताः पवित्रा वैष्णवी कथाः ।।2.1.37.१०।।\nब्राह्मणानर्चति स्मायं हरिप्रीत्यर्थमेव च ।।\nइत्थं सर्वात्मना युक्तोऽप्यश्रान्तः पृथिवीपतिः ।। ११ ।।\nनापश्यच्छाश्वतैश्वर्यं स्वतन्त्रं पुरुषोत्तमम् ।।\nअप्राप्य दर्शनं विष्णोः सर्वयज्ञमयात्मनः ।। १२ ।।\nसशोकाक्रान्तहृदयः परां चिन्तामुपागमत् ।। १३ ।।\n।। शंख उवाच ।। ।।\nपरः सहस्रैर्जनैरतीतदुष्कृतं बहु ।।\nकृतं मया यदप्राप्तं हृषीकेशस्य दर्शनम् ।। १४ ।।\nउपार्जितानां तमसामनेकैः पूर्वजन्मभिः ।।\nअखण्डं हि फलं विष्णोर्दर्शनं मधुघातिनः ।। १५ ।।\nकथं नु यायाद्भगवान्विषयं मम नेत्रयोः ।।\nकदा वा लभ्यते श्रेयस्तद्वाक्याकर्णनात्मकम् ।। १६ ।।\nहा धिङ्मां विहितागस्कं क्रियासाफल्यवर्जितम् ।।\nनारायणकृपादूरं संसारक्लेशगोचरम् ।। १७ ।।\n।। भरद्वाज उवाच ।। ।।\nइति चिन्ताकुले तस्मिन्राज्ञि जीवितनिःस्पृहे ।।\nअदृश्यमूर्तिः सर्वेषां शृण्वतामाह केशवः ।। १८ ।।\n।। श्रीभगवानुवाच ।। ।।\nमा शोकस्य वशं यायाः शृणु वक्ष्याभि ते हितम् ।।\nमदेकशरणं साधुं त्वां त्यक्ष्यामि कथं नृप ।। १९ ।।\nअयं वेंकटनामाद्रिस्त्रिषु लोकेषु विश्रुतः ।।\nवैकुण्ठादपि मे राजन्नावासोऽतिप्रियावहः ।। ।।2.1.37.२०।।\nतं गत्वा भूधरवरं तव भक्त्या तपस्यतः ।।\nगते सहस्रे वर्षाणां यास्याम्यालोकनीयताम् ।।२१।।\nभवानिवोद्यतोऽगस्त्यो मम दर्शनमञ्जसा ।।\nक्व वा संदृश्यते विष्णुरेवमाह चतुर्मुखम् ।। २२ ।।\nवृषभाद्रौ हरिर्द्रष्टुं लभ्यते नियतात्मभिः ।।\nगच्छ तत्रेति मुनये कथयामास पद्मभूः ।। २३।।\nअम्भोजसंभवेनेत्थमादिष्टः कुम्भसम्भवः ।।\nअञ्जनाद्रौ महावासे तपस्तप्तुं समेष्यति ।। २४ ।।\nतस्मिन्महीधरे पुण्ये कृतवासो भवानपि ।।\nआराध्य मां तपोनिष्ठो मम दर्शनमाप्स्यसि ।। २५ ।।\n।। अथ भगवदुक्त्या शंखनृपस्य श्रीवेंकटाचलागमनम् ।।\n।। भरद्वाज उवाच ।। ।।\nइत्याज्ञप्तो भगवता शंखो दानववैरिणा ।।\nजगाम प्रीतिमतुलां धन्योस्मीति स्वचेतसि ।। २६ ।।\nविन्यस्य तनयं वज्रं प्रजापालनकर्मणि ।।\nगोविन्ददर्शनापेक्षी नारायणगिरिं ययौ ।। २७ ।।\nतस्य शृंगे समुत्तुंगे स्वामिपुष्करिणीं शुभाम् ।।\nदिव्यैः पयोभिरापूर्णामपश्यदमृतोपमैः ।। २८ ।।\nअनेकसिद्धगन्धर्वदेवर्षिगणसेविताम् ।।\nभवतापप्रशमनी सर्वतीर्थसमाश्रयाम् ।। २९ ।।\nजलकाकबकक्रौञ्चहंसकारण्डवाकुलाम् ।।\nकुमुदोत्पलराजीवसौगन्धिकमनोहराम् ।। 2.1.37.३० ।।\nतां दृष्ट्वा पद्मिनीं दिव्यां तत्तीरे विहितोटजः ।।\nतोषितः स्नानपानाद्यैर्निर्विकल्पमनोगतिः ।। ३१ ।।\nसर्वकर्माणि विन्यस्य जगदीशे जनार्दने ।। ३२ ।।\n।। अथ भगवद्दर्शनार्थमगस्त्यस्य वेंकटाचलागमनम् ।। ।।\nजपध्यानपरो नित्यं तपस्तेपे सुदारुणम् ।।\nतस्मिन्नेव मुनिः काले शासनात्परमेष्ठिनः ।। ३३ ।।\nअगस्त्योऽप्याससादाद्यं शैलं मुनिशतावृतः ।।\nप्रतीचीं दिशमारभ्य कृतयत्नः प्रदक्षिणे ।। ३४ ।।\nपश्यंस्तीर्थानि पुण्यानि बभ्राम सुचिरं गिरौ ।।\nतत्र तत्र ददर्शासौ हरिदर्शनलालसान् ।। ३५ ।।\nविरिंचिगुहशक्रेशविष्वक्सेनादिकान्क्रमात् ।।\nसनकाद्यांश्च योगीन्द्रान्नारदप्रमुखानृषीन् ।। ३६ ।।\nसिद्धगन्धर्वदैतेययक्षराक्षसपन्नगान् ।।\nतैस्तैः संमान्यमानोऽसौ प्रश्रयप्रियभाषणैः ।। ३७ ।।\nपश्यन्नाश्चर्यभूतानि सर्वाणि विचचार ह ।।\nस्नात्वा तीर्थेषु सर्वेषु स्कन्दधारादिकेषु च ।। ३८ ।।\nतत्र तत्रार्चयामास गोविन्दं जगतां पतिम् ।।\nएवं भ्रान्त्वा गतेऽब्दानां सहस्रे मुनिसत्तमः ।। ३९ ।।\nनापश्यत्पुण्डरीकाक्षं चिन्ताशोकपरोऽभवत् ।। 2.1.37.४० ।।\n।। अथागस्त्यं प्रति गुरुवस्वाद्युक्तिः ।। ।।\nतस्मिन्काले समाजग्मुर्धिषणोशनसौ पुनः ।।\nराजोपरिचरो नाम वसुश्च तमृषीश्वरम् ।। ४१ ।।\nअस्माकं सफलं जातं जीवितं मुनिसत्तम ।।\nदृष्टो भवान्यदस्माभिर्नारायण इवापरः ।। ४२ ।।\nब्रह्मणा लोकनाथेन यदादिष्टा वयं मुने ।।\nअच्युतालोकनपरास्तदिदं कथ्यते तव ।। ४३ ।।\nअस्ति दक्षिणदिग्भागे वेंकटोनाम भूधरः ।।\nश्वेतद्वीपादपि हरेरावासोऽयमभीप्सितः ।। ४४ ।।\nतस्मिन्गिरावगस्त्यस्य शंखस्य च महीपतेः ।।\nदर्शयिष्यति गोविन्दो निजरूपं जगद्गुरुः ।। ४५ ।।\nतदानीं सर्वदेवानामृषीणां यक्षरक्षसाम् ।।\nअस्माकं देवदेवस्य दर्शनं संभविष्यति ।। ४६ ।।\nअचिरेणैव तद्भावि ततः संत्यक्तकल्मषाः ।।\nअन्वेष्टुं गच्छतागस्त्यं तस्मिन्नारायणाचले ।। ४७ ।।\nइत्याज्ञप्ता वयं धात्रा समागम्यात्र भाग्यतः ।।\nदृष्टवन्तो महाभागं भवंतं भूरितेजसम् ।। ४८ ।।\nभवता सहिता गत्वा स्वामिपुष्करिणीतटे ।।\nतमप्यालोकयिष्यामः शंखं भागवतोत्तमम् ।। ४९ ।। ।।\nअथागस्त्यादिकृतश्रीवेंकटाचलस्थरम्यवस्तुदर्शनम् ।।\n।। ।। भरद्वाज उवाच ।। ।।\nगीष्पतिप्रमुखैरित्थमादिष्टः कुम्भसंभवः ।।\nशोकजालं परित्यज्य ययौ तैः सहितो द्रुतम् ।। 2.1.37.५० ।।\nस ददर्श महावृक्षान्फलपुष्पभरानतात् ।।\nप्ररूढशाखानिकरच्छायाच्छादितदिक्तटान् ।। ५१ ।।\nसिंहदंतावलव्याघ्रवराहमहिषादिकान् ।।\nमृगानालोकयामास पंथानं चांतरांतरा ।। ५२ ।।\nतैस्तदानीं ददृशिरे सानवोऽप्यम्बुभृद्भृतः ।।\nसुवर्णरौप्यताम्रादिशोभितास्तत्र तत्र तु ।। ५३ ।।\nउच्चलच्छीकरासारनिर्वाहितदिवौकसः ।।\nवेगोद्धृतशिला दृष्टाः शतशो गिरिनिर्झराः ।। ५४ ।।\nतेषामापादयामास प्रमोदं मंदमारुतः ।।\nकमलामोदसंवाही विचरन्गिरिसानुषु ।। ५५ ।।\nशुकानां कोकिलानां च तदा शुश्रुविरे गिरः ।। ५६ ।।\nतत्र तत्र समासीनान्विस्तीर्णासु दृषत्सु ते ।।\nसिद्धानपश्यन्कृष्णस्य गायतो गुणवैभवम् ।। ५७ ।।\nअगस्त्यप्रमुखाः सर्वे परिक्रम्य मुनीश्वराः ।।\nस्वामिपुष्करिणीं दिव्यां ददृशुर्विमलोदकाम् ।। ५८ ।।\nतत्तीरे विहितावासमपश्यच्छङ्खभूपतिम् ।।\nवाङ्मनःकायजं कर्म सन्निवेश्य स्थितं हरौ ।। ५९ ।।\nस तानालोक्य सहसा मुनीन्द्रान्संशितव्रतान् ।।\nयथोक्तमकरोत्पूजां प्रणामस्तुतिपूर्विकाम् ।। 2.1.37.६० ।।\nआसीनास्तत्र ते सर्वे संभाव्यान्योऽन्यमुत्सुकाः ।।\nगोविन्दकीर्तनपराः कृतार्थत्वं प्रपेदिरे ।। ६१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायां श्रीवेंकटाचलं प्रति शंखागस्त्याद्यागमनवर्णनंनाम सप्तत्रिंशोऽध्यायः ।। ३७ ।।"
  }
]
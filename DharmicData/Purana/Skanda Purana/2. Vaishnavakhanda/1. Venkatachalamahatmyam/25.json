[
  {
    "text": "।। अथ जाबालितीर्थमाहात्म्यवर्णनम् ।।\n।। श्रीसूत उवाच ।। ।।\nभोभोस्तपोधनाः सर्वे नैमिषारण्यवासिनः ।।\nवेंकटाद्रौ महापुण्ये सर्वपातकनाशने ।। १ ।।\nततो जाबालितीर्थस्य माहात्म्यं वर्णयाम्यहम् ।।\nदुराचाराभिधो यत्र स्नात्वा मुक्तोऽभवद्द्विजाः ।। २ ।।\n।। मुनय ऊचुः ।। ।।\nदुराचाराभिधः कोऽसौ सूत तत्त्वार्थकोविद ।।\nकिञ्च पापं कृतं तेन दुराचारेण वै मुने ।। ३ ।।\nकथं वा पातकान्मुक्तस्तीर्थेस्मिन्स्नानवैभवात् ।।\nएतच्छुश्रूषमाणानां विस्तराद्वद नो मुने ।। ४ ।।\n।। अथ कावेरीतीरवासिदुराचाराख्यद्विजोदन्तः ।।\n।।श्रीसूत उवाच ।। ।।\nमुनयः श्रूयतां तस्य दुराचारस्य पातकम् ।।\nजाबालितीर्थस्नानेन यथा मुक्तश्च पातकात्।। ५ ।।\nदुराचाराभिधो विप्रः कावेरीतीरमाश्रितः ।।\nकश्चिदास्ते द्विजः पापी क्रूरकर्मरतः सदा ।। ६ ।।\nब्रह्मघ्नैश्च सुरापैश्च स्तेयिभिर्गुरुतल्पगैः ।।\nसदा संसर्गदुष्टोऽसौ तैः साकं न्यवसद्द्विजाः ।। ७ ।।\nमहापातकसंसर्गदोषेणास्य द्विजस्य वै ।।\nब्राह्मण्यं सकलं नष्टं निःशेषेण द्विजोत्तमाः ।। ८ ।।\nमहापातकिभिः सार्धं दिनमेकं तु यो द्विजः ।।\nनिवसेत्सादरं तस्य तत्क्षणाद्वै द्विजन्मनः ।। ९ ।।\nब्राह्मणस्य तु चैकांशो नश्यत्येव न संशयः ।।\nद्विदिनं सेवनात्स्पर्शाद्दर्शनाच्छयनात्तथा ।। 2.1.25.१० ।।\nभोजनात्सह पंक्तौ च महापातकिभिर्द्विजाः ।।\nद्वितीयभागो नश्येत ब्राह्मण्यस्य न संशयः ।। ११ ।।\nत्रिदिनाच्च तृतीयांशो नश्यत्येव न संशयः ।।\nचतुर्दिनाच्चतुर्थांशो विलयं याति हि धुवम् ।। १२ ।।\nअतः परं च तैः साकं शयनासनभोजनैः ।।\nतत्तुल्यपातकी भूयान्महापातकिसंगवान् ।। १३ ।।\nतेन ब्राह्मण्यहीनोऽयं दुराचाराभिधो द्विज. ।।\nग्रस्तोऽभवद्भीषणेन व्यालेनेव बलीयसा ।। १४ ।।\nअसौ परवशस्तेन वेतालेनातिपीडितः ।।\nदेशाद्देशं भ्रमन्विप्रो वनाच्चैव वनान्तरम् ।। १५ ।।\nपूर्वपुण्यविपाकेन दैवयोगेन स द्विजः ।।\nवेंकटाद्रिं महापुण्यं सर्वपातकनाशनम् ।। १६ ।। ।।\nअथ ज्ञाबालितीर्थस्नानाद्दुराचारवेतालयोर्महपातकादिनिवृत्तिः ।। ।।\nअनुद्रुतः पिशाचेन वेतालेन द्विजो ययौ ।।\nन्यमज्जयत्स वेतालो महापातकनाशने ।। १७ ।।\nजाबालितीर्थे विप्रेन्द्रा महापातकिसंगिनम् ।।\nउदतिष्ठत्क्षणादेव वेतालेन विमोचितः ।। १८ ।।\nउत्थितोऽसौ द्विजो विप्रास्तस्मात्तीर्थात्तु पावनात् ।।\nस्वस्थो व्यचिन्तयत्कोऽयं स्वर्णमुख्याः समीपतः ।। १९ ।।\nकथं मयागतमहो कावेरीतीरवासिना ।।\nइति चिन्ताकुलः सोऽयं जाबालेस्तीर्थमुत्तमम् ।। 2.1.25.२० ।।\nजाबालिं च महात्मानं योगीन्द्रवरमुत्तमम् ।।\nसमागम्य प्रणम्यासौ दुराचारोऽभ्यभाषत ।। २१ ।।\nन जाने भगवन्विप्र पर्वतोऽयं वदाधुना ।।\nकावेरीतीरनिलयो दुराचाराभिधो ह्यहम् ।। २२ ।।\nकृपया ब्रूहि मे ब्रह्मन्मयात्र कथमागतम्।।\nइति पृष्टो मुनिस्तेन दुराचारेण सुव्रतः ।। २३ ।।\nध्यात्वा मुहुर्तमवदद्दुराचारं कृपानिधिः ।। २४ ।। ।।\n।। अथ जाबालिवर्णितपार्वणश्राद्धाकरणदोषकथनम् ।।\n।। जाबालिरुवाच ।। ।।\nमहापातकिसंसर्गाद्दुराचारस्य ते पुरा ।।\nब्राह्मण्यं नष्टमभवद्वेतालस्त्वां ततोऽग्रहीत् ।। २५ ।।\nतेनाविष्टस्त्वमायातो विवशोऽत्र विमूढधीः ।।\nन्यमज्जयत्त्वां वेतालस्तीर्थेऽस्मिन्नतिपावने ।। २६ ।।\nअत्र मज्जनमात्रेण विमुक्तः पातकाद्भवान् ।।\nजाबालितीर्थे ये स्नानं पुण्यं कुर्वन्ति मानवाः।। २७।।\nतेषां नश्यंति वै सत्यं पञ्चपातकसंचयाः ।।\nसत्कर्मसाधने पुण्यतीर्थेऽस्मिन्स्नानमात्रतः ।। २८ ।।\nमहापातकिसंसर्गदोषस्ते विलयं गतः ।।\nत्वामग्रहीद्यो वेतालः पुरायं ब्राह्मणोऽभवत् ।। २९ ।।\nमृतेऽहनि पितृश्राद्धं नाकरोत्पार्वणेन वै ।।\nतेन स्वपितृभिः शप्तो वेतालत्वमगादयम् ।। 2.1.25.३० ।।\nसोऽपि जाबालितीर्थस्य जले स्नानप्रभावतः ।।\nवेतालत्वं विहायैव विष्णुलोकमवाप्तवान्।। ३१ ।।\nन कुर्याद्यो नरः श्राद्धं मातापित्रोर्मृतेऽहनि ।।\nवेतालत्वमवाप्याशु पश्चान्नरकमश्नुते ।। ३२ ।।\n।। श्रीसूत उवाच ।। ।।\nदुराचारो महापापी तीर्थेऽस्मित्स्नानमात्रतः ।।\nप्राप्तवान्विष्णुलोकं वै पुनरावृत्तिवर्जितम् ।। ३३ ।।\nएवं वः कथितं पुण्यं दुराचारविमोक्षणम्।।\nतस्मात्पुण्यतमं तीर्थं सर्वपापहरं शुभम् ।। ३४ ।।\nयत्र हि स्नानमात्रेण दुराचारो विमोचितः ।।\nयानि निष्कृतिहीनानि पापान्यपि विनाशयेत् ।। ३५ ।।\nशूद्रेण पूजितं लिङ्गं विष्णुं वा यो नमेद्द्विजः ।।\nप्रायश्चित्तं न स्मृतिषु तस्योक्तं परमर्षिभिः ।। ३६ ।।\nनश्येत्तस्यापि तत्पापं तीर्थे जाबालिसंज्ञके ।।\nविप्रनिन्दाकृतां चैव प्रायश्चित्तं न विद्यते ।। ३७ ।।\nविश्वासघातुकानां च कृतघ्नानां च निष्कृतिः ।।\nभ्रातृभार्यारतानां च प्रायश्चित्तं न विद्यते ।। ३८ ।।\nतेषां जाबालितीर्थे वै स्नानाच्छुद्धिर्भविष्यति ।।\nएवं वः कथितं विप्रा जाबालेस्तीर्थवैभवम् ।। ३९ ।।\nयच्छ्रुत्वा सर्वपापेभ्यो मुच्यते मानवो भुवि ।। 2.1.25.४० ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये जाबालितीर्थमहिमानुवर्णनंनाम पञ्चविंशोऽध्यायः ।। २५ ।।"
  }
]
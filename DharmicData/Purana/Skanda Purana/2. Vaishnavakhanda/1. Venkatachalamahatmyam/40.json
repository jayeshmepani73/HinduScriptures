[
  {
    "text": "।। अथ व्यासप्रोक्ताकाशगंगास्नानकालनिर्णयः ।।\n।। श्रीसूत उवाच ।। ।।\nअंजनापि वरं लब्ध्वा भर्त्रा साकं मुमोद ह ।।\nब्रह्मादीनागतान्दृष्ट्वा विस्मयाविष्टमानसा ।। १ ।।\nपत्या साकं ततः स्वस्था चांजना मंजुभाषिणी ।।\nब्रह्मादिभिरनुज्ञातो व्यासो वेदविदां वरः ।। २ ।।\nअञ्जना तामुवाचेदं मेघगम्भीरया गिरा ।। ३ ।।\n।। व्यास उवाच ।। ।।\nअञ्जने शृणु मद्वाक्यं सर्वलोकोपकारकम् ।।\nमतङ्गस्य ऋषेर्वाक्यं श्रुत्वा निर्मलचेतसा ।। ४ ।।\nयस्मात्तु वेंकटं गत्वा तपः कृत्वा सुदुष्करम् ।।\nप्रसूयते त्वया पुत्रः शूरस्त्रैलोक्यविक्रमः ।। ५ ।।\nइदं तीर्थोत्तमं तस्मात्प्रत्यक्षदिवसे तव ।।\nगंगाद्यानि च तीर्थानि समायांति जगत्त्रये ।। ६ ।।\nवेंकटाद्रिसमं तीर्थं ब्रह्माण्डे नास्ति किञ्चन ।।\nतत्राप्यत्यन्तपुण्या वै स्वामिपुष्करिणी शुभा ।। ७ ।।\nततोऽधिकमिदं तीर्थं प्रत्यक्षं दिवसे तव ।।\nस्नानार्थं ये समायांति चित्राऋक्षसमन्विते ।। ८ ।।\nमेषं पूषणि संप्राप्ते पूर्णिमायां शुभे दिने ।।\nशृणु तेषां फलं देवि वक्ष्यामि तव सुव्रते ।। ९ ।।\nगंगादिसर्वतीर्थेषु द्वादशाब्दं वरानने ।।\nयत्फलं विद्यते देवि तत्फलं भवति धुवम् ।। 2.1.40.१० ।।\nदानानि कुर्वतां पुंसां तेषां शृणु फलोन्नतिम् ।।\nस्थाने तूक्तं फलं देवि विद्धि तेषां वरानने ।। ११ ।।\n।। अञ्जनोवाच ।। ।।\nकार्याणि यानि दानानि वेंकटाद्रौ नगोत्तमे ।।\nतानि सर्वाणि विप्रेन्द्र वद वेदविदां वर ।। १२ ।।\n।। अथ व्यासप्रोक्तश्रीवेंकटाचलकरणीयदानप्रशंसा ।।\n।। व्यास उवाच ।।\nअन्नदानं वस्त्रदानं द्वयमेतत्प्रशस्यते ।।\nपितुः श्राद्धं विशेषेण वेंकटाद्रौ नगोत्तमे ।। १३ ।।\nसुवर्णं ये प्रयच्छन्ति प्रीतये मधुघातिनः ।।\nसर्वलोकं समासाद्य मोदन्ते मुनिसत्तमाः ।। १४ ।।\nशालग्रामशिलादानं ये कुर्वन्ति नगोत्तमे ।।\nअंगभंगमवाप्नोति स्वानुभूतिं च विन्दति ।। १५ ।।\nयो ददाति द्विजेन्द्राय गोदानं च कुटुम्बिने ।।\nरोमसंख्याप्रमाणेन विष्णुलोके विराजते ।। १६ ।।\nभूमिं ददाति यो देवि ब्राह्मणाय कुटुम्बिने ।।\nतस्याश्च पुण्यफलं वक्तुं कः शक्तो दिवि वा भुवि ।। १७ ।।\nकन्यां ददाति यो देवि श्रोत्रियाय द्विजातये ।।\nविष्णुलोकं समासाद्य मोदते पितृभिः सह ।। ।। १८ ।।\nप्रपां कुर्वन्ति ये देवि शीतलोदकसंयुताम् ।।\nतेषां पुण्यफलं वक्तुं शेषेणापि न शक्यते ।। १९ ।।\nतिलं ददाति विप्राय श्रोत्रियाय कुटुंबिने ।।\nसर्वपापविनिर्मुक्तो विष्णुलोकं स गच्छति ।। 2.1.40.२० ।।\nधान्यदानं प्रशंसन्ति विप्रा वेदविदां वराः ।।\nबहुपुत्रा भविष्यन्ति धान्यदानं प्रकुर्वताम् ।। २१ ।।\nगन्धचम्पकपुष्पादीञ्छत्रव्यजनचामरान् ।।\nताम्बूलघनसारादीन्यो ददाति द्विजातये ।। २२ ।।\nभुक्त्वा भोगं चिरं कालं स्वर्गलोकं ततो व्रजेत् ।।\nदिव्यवर्षसहस्रं च भुक्त्वा भोगाननेकशः ।। २३ ।।\nसार्वभौमस्ततो भूत्वा तत्र भुक्त्वा चिरं महीम् ।।\nततो विप्रत्वमासाद्य वेदवेदान्तपारगः ।। २४ ।।\nततो मुक्तिं समायाति प्रसादाच्चक्रपाणिनः ।।\nइत्येतत्कथितं देवि वेंकटाचलवैभवम् ।। २५ ।।\nय एतच्छृणुयान्नित्यं यश्चापि परिकीर्तयेत् ।।\nसर्वपापविनिर्मुक्तो विष्णुलोकं स गच्छति ।। २६ ।।\nइत्येतत्कथितं पूर्वं व्यासेनैव महात्मना ।।\nशृणुयाद्वा पठेद्वापि कृतकृत्यो भविष्यति ।। २७ ।।\nतस्यैव वंशजाः सर्वे मुक्तिं यान्ति न संशयः ।। २८ ।। ।।\nइति श्रीस्कांदे महापुराण एकाशीतिसाहस्र्यां  संहितायां द्वितीये वैष्णवखण्डे श्रीवेंकटाचलमाहात्म्येऽञ्जनावरलब्ध्याकाशगंगा  स्नानकालनिर्णयादिवर्णनंनाम  चत्वारिंशोऽध्यायः ।। ४० ।।"
  }
]
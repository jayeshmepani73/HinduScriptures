[
  {
    "text": "।। अथ तुम्बुरु(घोण)तीर्थमाहात्म्यम् ।।\n।। श्रीसूत उवाच ।। ।।\nअत्राहं संप्रवक्ष्यामि शौनकाद्या महौजसः ।।\nघोणतीर्थस्य माहात्म्यं सर्वपातकनाशनम् ।। १ ।।\nतत्र स्नानं जनानां तु जन्मान्तरतपःफलम् ।।\nउत्तराफल्गुनीयुक्तशुक्लपक्षीयपर्वणि ।। २ ।।\nतुम्बोस्तीर्थं मीनसंस्थे रवौ तीर्थानि सर्वशः ।।\nअपराह्ने समायान्ति गंगादीनि जगत्त्रये ।। ३ ।।\n।। ऋषय ऊचुः ।।।। भगवन्सूत सर्वज्ञ सर्वशास्त्रार्थपारग ।।\nगंगायाः सरितः सर्वा घोणतीर्थेऽतिपावने ।। ४ ।।\nकिमर्थं स्नांति वै तत्र मीनसंस्थे प्रभाकरे ।। ५ ।।\n।। ।। श्रीसूत उवाच ।। ।।\nपापिनो मनुजाः सर्वे ह्यस्मासु स्नान्ति यत्नतः ।।\nविसृज्य पापजालानि कृतार्था यांति वै जनाः ।। ६ ।।\nअस्माकं पापजालं तत्कथं नश्यति सर्वतः ।।\nएवमालोच्य तीर्थानि गंगादीनि प्रयत्नतः ।। ७ ।।\nसंस्मृत्य ब्रह्मपुत्रस्य नारदस्य महात्मनः ।।\nवाक्यं मनोहरं दिव्यं सर्वपापनिषूदनम् ।। ८ ।।\nगत्वा श्रीवेंकटं शैलं ब्रह्महत्यादिशोषकम् ।।\nतत्र स्नात्वा तीर्थवर्ये स्वामिपुष्करिणीजले ।। ९ ।।\nअनन्तरं ततो विप्रा घोणतीर्थेऽतिपावने ।।\nउत्तराफल्गुनीयुक्तशुक्त्यपक्षीयपर्वणि ।। 2.1.26.१० ।।\nस्नांति तीर्थानि सर्वाणि मीनसंस्थे प्रभाकरे ।।\nतस्य तीर्थस्य माहात्म्यं को वेत्ति भुवनत्रये ।। ११ ।।\n।। अथ घोणतीर्थस्नानविमुखानां महादोषवर्णनम् ।। ।।\nतस्मात्पुण्यतमं तीर्थं घोणतीर्थं द्विजोत्तमाः ।।१२।।\nआरामोच्छेदकं क्रूरं कन्यातुरगविक्रयम्।।\nघोणस्नानपरित्यक्तं तमाहुर्ब्रह्मघातुकम् ।। १३ ।।\nदेवद्रव्यापहन्तारं तथा दत्तापहारकम् ।।\nघोणस्नानपरित्यक्तं तमाहुर्ब्रह्मघातुकम् ।। १४ ।।\nतटाकसेतुभेत्तारं परस्त्रीसंगलोलुपम् ।।\nघोणस्नानपरित्यक्तं तमाहुः स्तेयिनं बुधाः ।। १५ ।।\nददामीति द्विजायोक्त्वा पश्चाद्यो नास्तिकोऽधमः ।।\nघोणस्नानपरित्यक्तं सुरापं तं विदुर्बुधाः ।। १६ ।।\nगुरुविप्रजनद्वेष्यमात्मस्तुतिपरायणम् ।।\nघोणस्नानपरित्यक्तं तमाहुः स्तेयिनं बुधाः ।। १७ ।।\nअसंस्कृतान्नभोक्तारं पितृशेषान्नभोजिनम्।।\nघोणस्नानपरित्यक्तं तमाहुः स्तेयिनं द्विजाः ।। १८ ।।\nपितृशेषान्नदातारं मातापितृविरोधिनम्।।\nघोणस्नानपरित्यक्तं तमाहुः स्तेयिनं बुधाः ।। १९ ।।\nपरस्त्रीसंगनिरतं भ्रातृभार्यारतिप्रियम् ।।\nघोणस्नानपरित्यक्तं तमाहुर्गुरुतल्पगम् ।। 2.1.26.२० ।।\nचण्डालभाषिणं विप्रं सदैवादर्भपाणिकम् ।।\nघोणस्नानपरित्यक्तं तत्संसर्गं तु पञ्चमम् ।। २१ ।।\nरजस्वलाश्वचण्डालध्वनि श्रुत्वान्नभोजिनम् ।।\nघोणस्नानपरित्यक्तं तत्संसर्गं तु पञ्चमम् ।। २२ ।।\nपुराणोद्वाहमौंज्यादिधर्माणां विघ्नकारकम् ।।\nघोणस्नानपरित्यक्तं तमाहुः पशुघातुकम्।। २३ ।।\nशरणागतहन्तारं सर्वतीर्थपराङ्मुखम्।।\nघोणस्नानपरित्यक्तं तमाहुर्भ्रूणहं बुधाः ।।२४ ।।\nपितृयज्ञ परित्यक्तं त्यक्तभार्यं कुलाधमम् ।।\nघोणस्नानपरित्यक्तं तमाहुर्गोविघातुकम् ।। २५ ।।\nमहापापसमानानि क्षुद्रपापानि यानि च ।।\nघोणस्नानपरित्यक्तमाश्रयन्ति द्विजोत्तमाः ।। २६ ।।\n।। अथ घोणस्नानस्यसर्वपापापनोदकत्ववर्णनम् ।। ।।\nमहापापरतं विप्राः श्वपचं वा कुलाधमम् ।।\nक्रूरं कुलान्तकं कष्टमदत्तं कर्मवर्जितम् ।। २७ ।।\nपशुघ्नं च परद्रोहमाश्रितं पिशुनं तथा ।।\nअसत्यभाषिणं दम्भपरदाररतं तथा ।। २८ ।।\nमित्रद्रोहं कृतघ्नं च भ्रूणह चातिपातकम् ।।\nपरदाररतं पापं पराणामर्थसूचकम् ।। २९ ।।\nअनृतं कृषिकर्माणं स्वामिद्रोहं च वञ्चकम् ।।\nसलोभं पितृहन्तारं सर्वदेवपराङ्मुखम् ।। 2.1.26.३० ।।\nआत्मप्रशंसां कुर्वाणं धर्मविघ्नकरं शठम् ।।\nअपात्रव्ययकर्तारं सानुकूल्यविभेदकम् ।। ३१ ।।\nसुपल्लवफलोपेतवृक्षविच्छेदकारकम्।।\nविश्वासघातुकं चैव वीरहत्यापरायणम् ।। ३२ ।।\nअनग्निकमपुत्रं च विषकर्मप्रयोगिणम् ।।\nगुरुद्वेषकरं पापं दम्पत्योर्विरसावहम् ।। ३३ ।।\nग्रामाधिपत्यं कुर्वाणं तथा देवालयस्य च ।।\nभृतकख्यापकं विप्रं कूरकर्मपरायणम् ।। ३४ ।।\nप्रकृतीकृत पापौघं गुह्याघौघपरायणम् ।।\nअज्ञानादघकर्तारं ज्ञानाद्दुष्कर्मकारकम् ।। ३५ ।।\nएतान्सर्वांश्च विप्रेंद्रा घोणतीर्थं मनोहरम्।।\nपुनाति स्नानपानाद्यैरहो तीर्थस्य वैभवम् ।। ३६ ।।\n।। अथ तुम्बुर्वाख्यगंधर्वचरितम् ।।\n।। श्रीसूत उवाच ।। ।।\nअत्रेतिहासं वक्ष्यामि पुराणं पापनाशनम् ।।\nसर्वपापप्रशमनमपवर्गफलप्रदम् ।। ३७ ।।\nपुरा गार्ग्यो महातेजाः सर्वविद्याविशारदः ।।\nसर्वज्ञो नीतिमान्विप्रः प्राह चेत्थं जितेन्द्रियः ।। ३८ ।।\nदेवलं च महात्मानं नमस्कृत्य प्रसन्नधीः ।।\nकथयस्व महाभाग मयि कारुणिको भव ।।\nघोणतीर्थस्य माहात्म्यं सर्वपापहरं शुभम् ।।।। ३९ ।।\n।। देवल उवाच ।। ।।\nतुम्बुरुर्नाम गन्धर्वो भार्यां शप्त्वा पतिव्रताम् ।।\nअत्र स्नात्वा समभ्यर्च्य वेंकटेशं दयानिधिम् ।। 2.1.26.४० ।।\nप्राप्तवान्विष्णुलोकं वै पुनरावृत्तिवर्जितम्।। ४१ ।।\n।। गार्ग्य उवाच ।। ।।\nकिमर्थं देवल ऋषे भार्यां रूपवतीं स्त्रियम् ।।\nतुम्बुरुर्नाम गन्धर्वः सर्वविद्याविशारदः ।।४२ ।।\nशप्तवान्केन दोषेण भार्यां सर्वगुणान्विताम् ।।\nतद्वदस्व महाभाग श्रोतुं कौतूहलं हि मे ।। ४३ ।।\n।। अथ स्वभार्यायै तुम्बुरूपदिष्टमाघस्नानविधिप्रकारः ।। ।।\nतुम्बुरुर्नाम गन्धर्वो भार्यां प्रीत्या ह्युवाच ह ।।\nमाघत्रये मया साकं स्नानं कुरु मलापहम् ।। ।। ४४ ।।\nमाघमास्युदिते सूर्ये सर्वकल्मषनाशने ।।\nतीरेऽस्मिन्विष्णुपूजार्थं गोमयालेपनं कुरु ।। ४५ ।।\nरंगवल्ल्यादिभिः शुभ्रपद्मस्वस्तिक धातुभिः ।।\nशुश्रूषां कुरु मे विष्णोर्मासेऽस्मिन्मंगलप्रदे ।। ४६ ।।\nमाघेऽस्मिन्माधवस्यास्य कुरु त्वं दीपवर्तिकाम् ।।\nसधूपं पावकं भक्त्या समर्पय हरेः पुरः ।। ४७ ।।\nकुरु पाकं शुचिर्भूत्वा माधवाय महात्मने ।।\nप्रदक्षिणानमस्कारैर्भक्त्या माघे मया सह ।। ४८ ।।\nकुरुष्व देवदेवस्य सपर्यां विष्णवेऽन्वहम् ।।\nपुराणश्रवणं विष्णोः कुरु नित्यमतंद्रिता ।। ४९ ।।\nनित्यं स्नात्वा प्रयत्नेन पिब पादोदकं हरेः ।।\nकृष्ण विष्णो मुकुन्देति नारायण जनार्दन ।। 2.1.26.५० ।।\nअच्युतानन्त विश्वात्मन्निति कीर्तय सन्ततम् ।।\nक्रोधमात्सर्यलोभादींस्त्यक्त्वा त्वं व्रतमाचर ।। ५१ ।।\nतेन ते जायते मुक्तिर्विष्णुलोकश्च शाश्वतः ।।\n।। अथ भार्यां प्रति तुम्बुरुदत्तशापतद्विमुक्तिप्रकारौ ।। ।।\nइत्थं सा भर्तृगदितं श्रुत्वा गंधर्ववल्लभा ।।\nभर्तारमब्रवीत्कोपादसह्यं दुर्गतिप्रदम् ।। ५२ ।।\nमाघे चोद्भूतशीते तु प्रातर्मन्दोदिते रवौ ।।\nकथं निमज्जयेदस्मिन्माघे शीतार्तिकेऽनघ ।। ५३ ।।\nयत्त्वयोक्तानि कर्माणि न शक्यानि मयाऽसकृत्।।\nन करोमि पते स्नानं प्रातःकाले त्वया सह ।। ५४ ।।\nमृतौ शीतातिपातेन न च मे रक्षको भवान् ।।\nइत्येवमुदितं श्रुत्वा पतिर्गन्धर्ववल्लभः ।। ५५ ।।\nसशान्तोऽपि शशापाथ भार्यां चाप्रियवादिनीम् ।।\nपुत्रं च धर्मविमुखं भार्यां चाप्रियभाषिणीम् ।।५६।।\nअब्रह्मण्यं च राजानं सद्यः शापेन दण्डयेत् ।।\nइति न्यायं विचिंत्यासौ शशापेत्थं सतीं तदा ।। ५७ ।।\nवेंकटाद्रौ महापुण्ये सर्वपातकनाशने ।।\nघोणतीर्थसमीपे च पिप्पलद्रुमकोटरे ।। ५८ ।।\nतत्राम्बुरहिते मूढे मण्डूका भव केवलम् ।।\nइत्येवं भर्तृवाक्यं तच्छ्रुत्वा गंधर्ववल्लभा ।। ५९ ।।\nपतित्वा पादयोस्तस्य तुम्बरुं प्रार्थयत्सती ।।\nविशापमवदत्पश्चाद्भर्ता वै तुम्बुरुस्तदा ।। 2.1.26.६० ।।\nअगस्त्यो वै महाभागस्तपस्वी विजितेन्द्रियः ।।\nघोणतीर्थवरे स्नात्वा पौर्णमास्यां महातिथौ ।। ६१ ।।\nशिष्येभ्यो वै यदा तस्मिन्नश्वत्थद्रुमसंनिधौ ।।\nघोणतीर्थस्य माहात्म्यं वक्ति वै ब्राह्मणोत्तमः ।। ६२ ।।\nतदा पिप्पलवृक्षस्य कोटरे त्वं समाहिता ।।\nश्रुत्वा वै घोणतीर्थस्य माहात्म्यं मोक्षदायकम् ।। ६३ ।।\nविधूय सर्वपापानि मया साकं रमिष्यसि ।।\nइत्युक्ता विररामाथ धर्मपत्नी पतिव्रता ।। ६४ ।।\nभर्तृशापान्महाघोरां मंडूकतनुमाश्रिता ।।\nशेषाद्रिशिखरे तस्मिन्घोणतीर्थस्य दक्षिणे ।। ।। ६५ ।।\nशनैःशनैर्गता नारी पिप्पलद्रुमकोटरम् ।।\nअब्दायुतं गतं तस्या अश्वत्थद्रुमकोटरे ।। ६६ ।।\nततः कालांतरेऽगस्त्यो वेंकटाद्रिं मनोहरम् ।।\nगत्वा श्रीस्वामितीर्थे च स्नात्वा नियमपूर्वकम् ।। ६७ ।।\nवराहस्वामिनं देवं नत्वा तीर्थस्य दक्षिणे ।।\nवेंकटेशालयं गत्वा श्रीनिवासं कृपानिधिम्।। ६८ ।।\nवेदवेद्यं विशालाक्षं देवदेवं सनातनम् ।।\nनत्वाऽगस्त्यो महाभागो घोणतीर्थं ततो ययौ ।। ६९ ।।\nतत्र स्नात्वा तीर्थवर्ये स्वशिष्यै योगिनां वरः ।।\nपिप्पलद्रुमच्छायायां शिष्येभ्यो भक्तिपूर्वकम् ।। 2.1.26.७० ।।\nघोणतीर्थस्य माहात्म्यं ब्रह्महत्याविनाशकम् ।।\nसर्वमंगलदं पुण्यं सर्वसम्पत्प्रदायकम्।। ७१ ।।\nउक्तवान्योगिनां श्रेष्ठो ह्यगस्त्यो भगवानृषिः ।। ७२ ।।\n।। अथ घोणतीर्थे अगस्त्यदर्शनेन तुम्बुरुपत्न्या वर्षाभूत्व निवृत्तिः ।। ।।\nतदा श्रुत्वा तु वर्षाभूः पादयोस्तस्य योगिनः ।।\nपतित्वा ज्ञानदीपेन विदित्वा वैभवं मुनेः ।। ७३ ।।\nपूर्वरूपं समासाद्य नारी रूपं मनोहरम् ।।\nअगस्त्य योगिनां श्रेष्ठ रक्षरक्ष दयानिधे ।। ७४ ।।\nमां रक्ष दयया ब्रह्मन्पतिवाक्यविरोधिनीम् ।।\nइत्युक्त्वा तं विक्षालाक्षी विरराम ततः परम् ।। ७५ ।।\n।। अगस्त्य उवाच ।। ।।\nका त्वं सुश्रोणि भद्रं ते भेकजन्मप्रदायकम् ।।\nपापं पूर्वभवे चासीत्तद्वदस्व च मा चिरम् ।।७६।।\n।। ।। नार्युवाच ।। ।।\nतुम्बुरुर्नाम गन्धर्वः सर्वविद्याविशारदः ।।\nतस्य भार्यास्म्यहं विप्र ह्यगस्त्य मुनिसेवित ।। ७७ ।।\nभर्ता मे सर्वधर्मज्ञस्तुम्बुरुर्मुनिसत्तमः ।।\nसर्वधर्मान्मनोज्ञा त्वं कुरु नित्यं मया सह ।। ७८ ।।\nपतिवाक्यं तदा श्रुत्वा परलोकोपकारकम् ।।\nअसह्यं वाक्यमत्युग्रं दुर्गतिप्रदमेव हि ।। ७९ ।।\nमया चोक्तं हि दुर्बुद्ध्या हे तात मुनिसत्तम ।। 2.1.26.८० ।।\n।। अथागस्त्यकथितपतिव्रताधर्माः ।।\n।। अगस्त्य उवाच ।। ।।\nकुशाग्रबुद्धिस्ते भर्ता शशाप त्वां रुषान्वितः ।।\nएवं शापो युक्त एव पतिवाक्यविरोधिनीम् ।। ८१ ।।\nपतिवाक्यमनादृत्य स्वेच्छया वर्तते तु या ।।\nसा नारी निरये घोरे पतत्याचन्द्रतारकम् ।। ८२ ।।\nन स्वातन्त्र्यं तु नारीणां नोल्लंघ्यं पतिभाषणम् ।।\nपातिव्रत्येन पुण्येन पतिशुश्रूषणेन च ।। ८३ ।।\nस्त्रियो विष्णुपदं यान्ति न चान्यैरपि सुव्रतैः ।।\nपतिर्माता पतिर्विष्णुः पतिर्ब्रह्मा पतिः शिवः ।। ८४ ।।\nपतिर्गुरुः पतिस्तीर्थमिति स्त्रीणां विदुर्बुधाः ।।\nपतिवाक्यमपाकृत्य या नारी सुकृतैः परैः ।। ८५ ।।\nसदैव युज्यते सापि नैव शुद्धा भवेत्सकृत् ।।\nपतिहीना तु या नारी गुरुभिर्धर्मवित्तमैः ।। ८६ ।।\nसा कृतज्ञा विदध्यात्तु व्रतं धर्मफलप्रदम् ।।\nपतिना प्रेरिता सैव पतिबुद्धिपरायणा ।। ८७ ।।\nपतिपादाब्जतीर्थेन या स्नाता सा हरिप्रिया ।।\nसा स्नाता सर्वतीर्थेषु गङ्गादिषु न संशयः ।। ८८ ।।\nतस्मात्त्वत्कृतदोषस्तु त्वामायातीति तत्फलम् ।।\nभुञ्जन्त्यास्तेऽत्र शृण्वन्त्या घोणतीर्थस्य वैभवम् ।। ८९ ।।\nमुक्तिरासीच्छुभांगं तन्नारीरूपं पुनर्यथा ।। ।।\nतस्माद्घोणस्य तीर्थस्य तुम्बुतीर्थमितीह वै ।। 2.1.26.९० ।।\nलोके प्रसिद्धिरभवदहो तीर्थस्य वैभवम् ।। ९१ ।। ।।\nअथ घोणतीर्थस्नातॄणां नानाविधफलप्राप्तिः ।।\n।। श्रीसूत उवाच ।। ।।\nघोणतीर्थे महापुण्ये सर्वपापविनाशिनि ।।\nस्नान्ति ये पौर्णमास्यां वै शौनकाद्या महौजसः ।। ९२ ।।\nतेषां क्रतुफलं पुण्यं तीर्थायुतफलं भवेत् ।।\nकपिलागोसहस्रं तु यो ददाति दिनेदिने ।। ९३ ।।\nतत्फलं समवाप्नोति स्नानात्तुम्बुरुतीर्थके ।।\nरत्नकोटिसहस्राणि यो ददाति दिनेदिने ।। ९४ ।।\nमत्तेभानां सहस्राणि तथैवाश्वायुतान्यपि ।।\nतत्फलं समवाप्नोति घोणतीर्थावगाहनात् ।। ९५ ।।\nकन्याकोटिप्रदानेन यत्फलं चर्षिभिः स्मृतम् ।।\nतत्फलं समवाप्नोति घोणतीर्थाच्च पावनात् ।। ९६ ।।\nहेमांबरसहस्रं यः कुरुक्षेत्रे प्रयच्छति ।।\nतत्फलं समवाप्नोति घोणतीर्थस्य वैभवात् ।। ९७ ।।\nगुर्वर्थे ब्राह्मणार्थे च स्वाम्यर्थे यस्त्यजेत्तनुम् ।।\nतत्फलं समवाप्नोति घोणतीर्थस्य वैभवात् ।। ९८ ।।\nआपन्नार्तिहराणां च तीर्थसेवापरात्मनाम् ।।\nसत्यव्रतानां यत्पुण्यं घोणतीर्थाच्च तद्भवेत् ।। ९९ ।।\nयत्फलं श्राद्धकर्तॄणां पितृणामिन्दुसंक्षये ।।\nतत्फलं समवाप्नोति घोणतीर्थाद्धि पावनात् ।। 2.1.26.१०० ।।\nगङ्गायां नर्मदायां च सरयूचन्द्रभागयोः ।।\nसर्वेषु पुण्यतीर्थेषु यः स्नानं कुरुते नरः ।।\nतत्फलं समवाप्नोति घोणतीर्थाद्धि पावनात् ।। १०१ ।।\nतस्मात्पुण्यतमं तीर्थं घोणतीर्थं विदुर्बुधाः ।। १०२ ।।\nय इमं शृणुतेऽध्यायं सर्वपापनिबर्हणम् ।।\nवाजपेयफलं तस्य विष्णुलोकश्च शाश्वतः ।। १०३ ।।\nइति श्रीस्कान्दे महापुराण एकाशीतिसाहस्र्यां सहितायां द्वितीये वैष्णवखंडे श्रीवेङ्कटाचलमाहात्म्ये तुम्बुरुतीर्थमाहात्म्यवर्णनंनाम षड्विंशोऽध्यायः ।। ।। २६ ।। ।।"
  }
]
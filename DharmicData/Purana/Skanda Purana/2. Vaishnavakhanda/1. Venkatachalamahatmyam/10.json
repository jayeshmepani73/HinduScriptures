[
  {
    "text": "।। अथ तोण्डमान्नृपस्य स्वपितुः सकाशाद्राज्यप्राप्तिः ।।\n।। श्रीशुक उवाच ।। ।।\nइदं पद्मसरोनाम राजन्पापप्रणाशनम् ।।\nकीर्तनात्स्मरणात्स्नानान्नृणां लक्ष्मीप्रदं भुवि ।।\nकृत्वा स्नानं त्वमप्यस्मिन्व्रज स्वपितुरंतिकम् ।। १ ।।\n।। श्रीवराह उवाच ।। ।।\nएतच्छुकवचः श्रुत्वा स्नात्वा पद्मसरोवरे ।। २ ।।\nतं नत्वा हयमारुह्य तोण्डमान्स्वपुरं ययौ ।।\nतं पिता युवराजानं कृत्वा त्रीन्वत्सरानथ ।। ३ ।।\nरंजकत्वं च सामर्थ्यं शौर्यं वीर्यं सुशीलताम् ।।\nभक्तिं विप्रेषु पुत्रस्य वीक्ष्य राजा स्वमंत्रिभिः ।। ४ ।।\nस्वपदे स्थापयामास स्वभिषिच्य विधानतः ।।\nअनुनीय सुतं पत्न्या सार्धं राजा वनं ययौ ।। ५ ।।\n।। अथ वसोर्वल्मीके श्रीवराहसन्दर्शनम् ।। ।।\nतोण्डमानपि साम्राज्यं लब्ध्वा राज्यं चकार ह ।।\nनिषादस्य वने देवो वाराहं रूपमास्थितः ।। ६ ।।\nश्यामाकपक्वं भक्षित्वा रात्रौरात्रौ चचार ह ।।\nपदानि स वराहस्य चान्वियेष दिवादिवा ।। ७ ।।\nअदृष्ट्वा तं वराहं स रात्रौ जाग्रद्धनुर्धरः ।।\nस्थितोऽपश्यच्चरन्तं तं चंद्रकोटिसमप्रभम् ।। ८ ।।\nवराहं सुभगाकारं श्यामाकवनमध्यतः ।।\nतं दृष्ट्वा धनुरादाय सिंहनादं चकार ह ।। ९ ।।\nवराहस्तद्ध्वनिं श्रुत्वा वनान्निष्क्रम्य सत्वरम् ।।\nययौ तं चाप्यनुययौ वराहं स निषादपः ।। 2.1.10.१० ।।\nरात्रिशेषमनुद्रुत्य वने चंद्रसमप्रभम् ।।\nवल्मीकं प्रविशन्तं च ददर्श स निषादपः ।। ११ ।।\nगच्छंतं पूर्णिमाचन्द्रमस्तं गिरिवरं यथा ।।\nविस्मितोऽखानयत्कोपाद्वल्मीकं स निषादपः ।। १२ ।।\nधरावराहो ददृशे मूर्च्छितोऽयं पपात ह ।।\nपितरं मूर्च्छितं दृष्ट्वा तत्पुत्रो भक्तिमांस्तदा ।। ।। १३ ।।\nवराहदेवं तुष्टाव तेन प्रीतोऽभवद्धरिः ।।\nआविश्य पितरं तस्य प्रोवाच मधुसूदनः ।। १४ ।।\n।। श्रीभगवानुवाच ।। ।।\nअहं वराह देवेशो नित्यमस्मिन्वसाम्यहम् ।।\nराज्ञे त्वमुक्त्वा मामत्र प्रतिष्ठाप्यैव पूजय ।। १५ ।।\nवल्मीकं कृष्णगोक्षीरैः क्षालयित्वा तदुत्थिते ।।\nशिलातले च वाराहमुद्धृत्य धरणीस्थितम् ।। १६ ।।\nकारयित्वा प्रतिष्ठाप्य विप्रैर्वैखानसैश्च माम् ।।\nपूजयेद्विविधैर्भोगैस्तोण्डमान्राजसत्तमः ।। १७ ।।\nइत्युक्त्वा तं जहौ देवः स च स्वस्थो बभूव ह ।।\nसुखासीनं तु पितरं नमस्कृत्य निषादजः ।। १८ ।।\nन्यवेदयद्देववचः पित्रे सर्वं यथातथम् ।।\nस श्रुत्वा विस्मितो भूत्वा कृत्स्नं पुत्रवचः शुभम् ।। १९ ।। ।।\nअथ तोण्डमन्नृपाय वसुनिवेदितवाराहोदंतः ।। ।।\nराज्ञे वक्तुं ययौ शीघ्रं निषादः स्वानुगैः सह ।।\nवसुर्निषादाधिपती राजद्वारमुपागमत् ।। 2.1.10.२० ।।\nनिषादाधिपमाज्ञाय द्वारपालैर्नृपोत्तमः ।।\nआहूय तं निषादेशं सभायां मंत्रिभिः सह ।। ।। २१ ।।\nसत्कृत्य तं वसुं राजा सपुत्रं सपरिच्छदम् ।।\nपप्रच्छ प्रीतिमान्राजा वसुं तं वनगोचरम्।।\nकिमागमनकृत्यं ते वद त्वं वनगोचर ।।२२।।\n।। ।। वसुरुवाच ।। ।।\nराजन्मम वने दृष्टमाश्चर्यं शृणु भूपते ।। २३ ।।\nकश्चिच्छ्वेतवराहस्तु श्यामाकमचरन्निशि ।। ।।\nतं वराहं धनुष्पाणिरन्वधावमहं नृप ।। २४ ।।\nअनुद्रुतो वायुवेगो गत्वा वल्मीकमाविशत् ।।\nस्वामिपुष्करिणीतीरे पश्यते मम भूपते ।। २५ ।।\nवल्मीकमखनं क्रोधान्मूर्च्छितो न्यपतं भुवि ।।\nमत्पुत्रोऽयं समागत्य मां दृष्ट्वा मूर्च्छितं भुवि ।। २६ ।।\nशुचिर्भूत्वा देवदेवं तुष्टाव मधुसूदनम् ।।\nततो मयि समाविश्य वराहोऽध्यवदत्सुतम् ।। २७ ।।\nराज्ञे निवेदय क्षिप्रं मच्चरित्रं निषादप ।।\nकृष्णगोक्षीरसेकेन वल्मीकं क्षालयेन्नृपः ।। २८ ।।\nदृश्यते च शिला काचिद्वल्मीकस्था सुशोभना ।।\nवामांकस्थभुवं मां च वराहवदनं स्थितम् ।। २९ ।।\nकारयित्वा शिल्पिनाथ प्रतिष्ठाप्य मुनीश्वरैः ।।\nवैखानसैर्मुनिवरैरर्चयेत्तोण्डमानपि ।। 2.1.10.३० ।।\nअथ गत्वा श्रीनिवासं वल्मीकावृतपद्द्वयम् ।।\nकपिलाकृष्णगोक्षीरसेचनैः क्षालयेच्छनैः ।। ।। ३१ ।।\nआपादपीठपर्यंतं क्षालयित्वा दिनेदिने ।।\nकुर्यात्प्राकारमुभयोरुत्तरे दक्षिणे तथा ।। ३२ ।।\nइत्युक्त्वा चैव माऽमुंचद्देवः स्वस्थोऽभवं नृप ।।\nइदं ते वक्तुमायातो देवदेवचिकीर्षितम् ।। ३३ ।।\n।। अथ नृपस्य निषादवाक्यस्वप्नाभ्यां बिलमार्गेण शेषाचलगमनम् ।। ।। ।।\n।। श्रीवराह उवाच ।। ।।\nतोण्डमानपि तच्छ्रुत्वा सुप्रीतो विस्मितोऽभवत् ।।\nततः कार्यं विनिश्चित्य मन्त्रिभिः पुष्करादिभिः ।। ३४ ।।\nवेकटाद्रिं जिगमिषुर्गोपानाहूय सर्वशः ।।\nकृष्णाश्च कपिला गावो याः काश्चित्संति मामिकाः ।। ३५ ।।\nताः सवत्सा आनयध्वं वेंकटाद्रिसमीपतः ।।\nइत्याज्ञाप्य नृपो गोपाञ्छ्वो यात्रेति च मन्त्रिणः ।। ३६ ।।\nविसृज्य प्रकृतीः सर्वा विवेशांतःपुरं वशी ।।\nउक्त्वा कथां तां पत्नीभ्यः सुष्वाप निशि पार्थिवः ।। ३७ ।।\nतं स्वप्ने श्रीनिवासोऽपि बिलमार्गं ह्यदर्शयत् ।।\nस्वपुरादाबिलं मार्गे पल्लवानसृजद्धरिः ।। ३८ ।।\nएवं स्वप्नं नृपो दृष्ट्वा प्रातरुत्थाय सत्वरः ।।\nआहूय मन्त्रिणः सर्वान्प्रकृतीर्ब्राह्मणानपि ।। ३९ ।।\nस्वप्नं तथाविधं चोक्त्वाऽपश्यद्द्वारेऽथ पल्लवान् ।।\nयुक्ते मुहूर्ते प्रययौ हयमारुह्य तोण्डमान् ।। 2.1.10.४० ।।\nपश्यन्पल्लवभंगांश्च शनैः प्रीतो ययौ बिलम् ।।\nदृष्ट्वा विस्मयमापन्नो निर्ममे तत्र पत्तनम् ।। ।। ४१ ।।\n।। अथ भगवदुक्त्या तोण्डमन्नृपकृतक्षीराभिषेकवप्रनिर्माणादिकम् ।। ।।\nबिलमंतःपुरे कृत्वा प्राकारं चाप्यकारयत् ।।\nवसंस्तत्र नृपेन्द्रोऽसौ निर्जित्य पृथिवीमिमाम्।। ४२ ।।\nयथोक्तं देवदेवेन क्षीरप्रक्षालनादिकम् ।।\nकृत्वा प्राकारनिर्माणं कर्तुमुद्योगमाययौ ।। ४३ ।।\nतदानीं देवदेवेन स्वयमाज्ञापितो नृपः ।।\nतिंतिणीं चंपकं चोभौ पालयैतौ नगोत्तमौ ।। ४४ ।।\nमम चास्थानिकी चिंचा लक्ष्म्याः स्थानं च चंपकः ।।\nनमस्कार्यौ नृपैस्तौ हि ऋषिदेवनरैः सदा ।। ४५ ।।\nसंस्थाप्यैतौ नृपश्रेष्ठ च्छेदयान्यान्नगोत्तमान् ।।\nप्राकारमात्रं कुरु मे द्वारगोपुरसंयुतम् ।। ४६ ।।\nविमानं तु भवद्वंश्यो नाम्ना नारायणो नृपः ।।\nकारयिष्यति मद्भक्तः स्वर्णेनालंकरिष्यति ।। ४७ ।।\n।। श्रीवराह उवाच ।। ।।\nएवमुक्त्वा तोण्डमानं विरराम श्रियः पतिः ।। ४८ ।।\nएवं देववचः श्रुत्वा कृत्वा प्राकारमेव च ।।\nपूजयामास मुनिभिर्वैखानसकुलोद्भवैः ।। ४९ ।।\nनित्यं बिलेन चागत्य देवं नत्वा नृपोत्तमः ।।\nराज्यं चकार धर्मेण भुंजानो भोगमुत्तमम् ।। 2.1.10.५० ।।\n।। अथ गंगास्नानागतवीरशर्माख्यविप्रचरित्रम् ।। ।।\nएतस्मिन्नेव काले तु दाक्षिणात्यो द्विजोत्तमः ।। ५१ ।।\nगंगास्नानाय गच्छन्वै सदारः प्रययौ पुरात् ।।\nमार्गेऽथ गर्भिणी जाता ब्राह्मणी ब्राह्मणः स च ।। ५२ ।।\nतां तु गर्भवतीं दृष्ट्वा स्वात्मानुगमनेऽक्षमाम् ।।\nराजानं द्रष्टुकामोऽसौ राजद्वारमुपागमत् ।। ५३ ।।\nद्वाःस्थेनाज्ञापितो राजा तमाहूय द्विजोत्तमम् ।।\nपूजयित्वा तु विधिवत्पप्रच्छ कुशलं द्विजम् ।। ५४ ।।\n।। राजोवाच ।। ।।\nकिमागमनकृत्यं ते किं करिष्याम्यहं द्विज ।।\n।। ब्राह्मण उवाच ।। ।।\nवासिष्ठो वीरशर्माहं सामवेदी नृपोत्तम ।। ५५ ।।\nसदारो निर्गतो राक्तगंगास्नानाय सादरः ।।\nमार्गे च गर्भिणी चेयं कौशिकी पुण्यशालिनी ।। ५६ ।।\nनाम्ना लक्ष्मीरिति ख्याता शीला च पतिव्रता ।।\nसंस्थाप्यैनां तव गृहे व्रतं निर्वर्तयाम्यहम् ।। ५७ ।।\nतस्माद्राजन्प्रयच्छास्यै यथेष्टं भक्तवेतने ।।\nतावच्च रक्ष्यतां लक्ष्मीर्यावदागमनं मम ।। ५८ ।।\n।। श्रीवराह उवाच ।। ।।\nराजा तस्य वचः श्रुत्वा तंडुलानि धनान्यपि ।।\nदत्त्वा षण्मासपर्यन्तं गृहमंतःपुरे ददौ ।। ५९ ।।\nतां न्यस्य ब्राह्मणः प्रीतो गंगास्नानाय निर्ययौ ।।\nगत्वा भागीरथीं गंगां प्रयागे क्षेत्र उत्तमे ।। 2.1.10.६० ।।\nस्नात्वा काशीं ततो गत्वा तत्रोषित्वा दिनत्रयम् ।।\nगयां प्राप्य पितृश्राद्धमकरोद्ब्राह्मणोत्तमः ।। ६१ ।।\nगत्वायोध्यामपि पुरीं प्रययौ बदरीवनम् ।।\nसालग्रामं ततो गत्वा स्वदेशं प्रति निर्ययौ ।। ६२ ।।\nसंवत्सरद्वयेऽतीते चैत्रे मासि शुभे दिने ।।\nनिवृत्तोऽसौ द्विजश्रेष्ठः शनैरागत्य माधवे ।। ६३ ।।\nएकादश्यां शुक्लपक्षे पुना राजानमाययौ ।।\nराजा तु विस्मृत्य तदा ब्राह्मणीं नास्मरन्नृपः ।। ६४ ।।\nब्राह्मणी मानिनी गेहे मृता शुष्का बभूव ह ।।\nवीरशर्मा ततो विप्रो गंगातोयकरंडकम् ।। ६५ ।।\nविमुच्य बन्धनं त्वेकं गंगांभःकरकं शुभम् ।।\nप्रादाय राज्ञे पप्रच्छ पत्नी कुशलिनीति मे ।। ६६ ।।\nस्मृत्वाथ राजा विप्रं तं स्थीयतामिति चाब्रवीत् ।।\nअन्तःपुरं ततो गत्वा तामपश्यन्मृतां गृहे ।। ६७ ।।\nअनुक्त्वा ब्रह्मणे तस्मै प्रविश्य बिलमुत्तमम् ।।\nश्रीनृसिंहं नमस्कृत्य पुनः प्राप्य बिलोत्तमम् ।। ६८ ।।\nश्रीनिवासं ययौ द्रष्टुं श्रीभूमिसहितं परम् ।।\nतं दृष्ट्वा सहसायांतं जुगूहाते धरारमे ।। ६९ ।।\nप्रणमन्तमवोचत्तं किमकाले नृपागतः।।\nनृपोऽवदत्प्रणम्येशं भीतोऽथ ब्राह्मणीं मृताम् ।। 2.1.10.७० ।।\n।। अथ अस्थिसरोवरमाहात्म्यम् ।। ।।\nतच्छ्रुत्वा देवदेवोऽपि मा भै राजन्द्विजोत्तमात् ।।\nआन्दोलिकां तामारोप्य स्त्रीभिः स्वाभिः समन्विताम्।। ७१ ।।\nमदालयात्पूर्वभागे द्वादश्यां स्नापय प्रभो ।।\nअस्थिनाम्नि सरस्यस्मिन्नपमृत्युनिवारणे ।। ७२ ।।\nप्राप्तजीवा समं स्त्रीभिर्ब्राह्मणेन च योक्ष्यते ।।\nशीघ्रं याहि नृपश्रेष्ठ यथोक्तं वचनं कुरु ।। ७३ ।।\nइति देववचः श्रुत्वा प्रययौ स्वपुरं नृपः ।।\nआन्दोलिकासु रम्यासु स्त्रिय आरोप्य तामपि ।। ७४ ।।\nब्राह्मणं च पुरस्कृत्य द्रष्टुं देवं ययौ नृपः ।।\nअस्थिकूटसरः प्राप्य स्नापयामास ताः स्त्रियः ।। ७५.।।\nत्वगस्थिरूपा सा चापि ताभिः क्षिप्ता सरोवरे ।।\nप्राप्तजीवा यथापूर्वं सुव्यंजितशरीरजा ।। ७६ ।।\nउत्थिता सरसः स्नात्वा राज्ञीभिः सहमंगला ।।\nप्राप्ता च ब्राह्मणं प्रीता भर्तारं पुनरागतम् ।। ७७ ।।\nराजा हरिं पूजयित्वा ब्राह्मणाय धनं ददौ ।।\nसहस्रनिष्कपर्यंतं वस्त्राणि विविधानि च ।। ७८ ।।\nस्वदेशगमनायैव सादरं विससर्ज ह ।।\nविप्रः श्रुत्वा स्त्रियो वृत्तं प्रभावं वेंकटेशितुः ।। ७९ ।।\nआशीः प्रयुज्य राज्ञेऽथ स्वदेशं प्रययौ द्विजः ।।\nविप्रे गते श्रीनिवासो राजानं पुनरब्रवीत् ।। 2.1.10.८० ।।\nदिनेदिने च मध्याह्ने नैवेद्यानेतरं नृप ।।\nआगत्य मामर्चयित्वा यथेष्टं स्वर्णपंकजैः ।। ८१ ।।\nगत्वा पुरीं स्वधर्मेण राज्यं कुरु नराधिप ।।\nयद्यदिष्टं तव नृप भविष्यति न संशयः ।। ८२ ।।\nनागंतव्यमकाले तु त्वया नृप कदाचन ।।\nएवं कालार्चनं कृत्वा गत्वा त्वं स्वपुरं वस ।। ८३ ।।\n।। राजोवाच ।। ।।\nतथा करिष्ये देवेश मध्याह्ने चार्चयाम्यहम् ।।\nइति देवाज्ञया नित्यमर्चयन्स्वर्णपंकजैः ।। ८४ ।।\nतदूर्ध्वं तुलसीपुष्पं जात्त्वपश्यत्स मृण्मयम् ।। ८५ ।।\n।। अथ कुर्वग्रामस्थकुलालवंशजभीमाख्यभक्तोदन्तः ।। ।।\nविस्मितो देवदेवेशमपृच्छन्नृपसत्तमः ।।\n।। राजोवाच ।। ।।\nकेनार्च्यसे मृन्मयैश्च कमलैस्तुलसीसमैः ।। ८६ ।।\nराज्ञा पृष्टो देवदेवः स्मृत्वा राजानमब्रवीत् ।।\nकश्चित्कुलालो मद्भक्तः कुर्वग्रामे वसत्यसौ ।। ८७ ।।\nस्वगृहेऽर्चयते राजंस्तदंगीक्रियते मया ।।\nइति देववचः श्रुत्वा तं द्रष्टुं प्रययौ नृपः ।। ८८ ।।\nगत्वा कुर्वपुरं तस्य कुलालस्य गृहं ययौ ।।\nराजानमागतं दृष्ट्वा प्रणम्यैवाग्रतः स्थितः ।। ८९ ।।\nस्थितं तं भीमनामानं पप्रच्छ नृपसत्तमः ।। ।।\n।। तोण्डमानुवाच ।। ।।\nभीम पूजयसे देवं कथं वद कुलोत्तम ।। 2.1.10.९० ।।\n।। श्रीवराह उवाच ।। ।।\nपृष्टः प्राह कुलालोऽपि जातु जाने न चार्चनम् ।।\nकेनोक्तं नृपतिश्रेष्ठ कुलालोऽर्चयतीति हि ।। ९१ ।।\n।। तोण्डमानुवाच ।। ।।\nदेवेन श्रीनिवासेन ममोक्तं हि त्वदर्चनम् ।।\nस तु श्रुत्वा नृपवचः स्मृत्वा देववरं पुरा ।। ९२ ।।\n।। भीम उवाच ।। ।।\nयदा प्रकाशिता पूजा यदा राजा समागतः ।।\nतोण्डमांस्तेन संवादस्तदा मोक्षं गमिष्यसि ।। ९३ ।।\nइति पूर्वं वरं देवो दत्तवान्वेकटेश्वरः ।। ९४ ।।\n।। अथ कुर्वग्रामस्थभीमाख्यभक्तस्य पत्न्या सह वैकुण्ठप्राप्तिः ।। ।।\nइत्युक्त्वाथ कुलालोऽपि पत्न्या सार्धं तथैव च ।।\nविमानमागतं दृष्ट्वा देवं दृष्ट्वा जनार्दनम्।।९५।।\nप्रणमन्प्रजहौ प्राणान्सदारो भक्तसत्तमः ।।\nपश्यतो राजराजस्य विमानमधिरुह्य च ।।९६।।\nदिव्यरूपधरो देव्या सार्धं विष्णुपदं ययौ ।।\nदृष्ट्वा राजाद्भुतं तत्र स्वपुरं प्राप्य हर्षितः ।। ९७ ।।\nस्वपुत्रं श्रीनिवासाख्यमभिषिच्य विधानतः ।।\nपरिपालय धर्मेण मानवांश्च वसुन्धराम् ।। ९८ ।।\nइत्याज्ञाप्य सुतं धीमांस्तताप परमं तपः ।।\nतप्यतस्तस्य देवोऽपि प्रत्यक्षमभवद्धरिः ।। ९९ ।।\n।। अथ श्रीनिवासकृपया तोण्डमन्नृपस्य सारूप्यप्राप्तिः ।। ।।\nआरुह्य गरुडं देवो रमाभूमिसमन्वितः ।। 2.1.10.१०० ।।\n।। श्रीभगवानुवाच ।। ।।\nकिं करोमि नृपश्रेष्ठ तपसा तोषितस्तव ।।\nइत्युक्तो देवदेवेन तोण्डमानपि राजराट् ।। १०१ ।।\nप्रीतिमान्प्राञ्जलिर्भूत्वा सगद्गदमुवाच ह ।।\nत्वल्लोके वस्तुमिच्छामि जरामरणवर्जिते ।। १०२ ।।\nइदमेव वरं देहि माधवैतन्ममेप्सितम् ।। १०३ ।।\n।। श्रीवराह उवाच ।। ।।\nइत्युक्त्वा निपपातोर्व्यां साष्टांगं देवसन्निधौ ।।\nतदा कलेवरं मुक्त्वा विमानं त्वारुरोह च ।। ।। १०४ ।।\nगन्धर्वैः स्तूयमानोऽसौ सारूप्यं प्राप्य शार्ङ्गिणः ।।\nयच्छोकमोहहतं जरामरणवर्जितम् ।। १०५ ।।\nपुनरावृत्तिरहितं तद्विष्णोः पदमाययौ ।। १०६ ।।\n।। अथैतन्माहात्म्यश्रवणपठनफलश्रुतिः ।। ।।\nएतद्भविष्यं देवेशि मयोक्तं वरवर्णिनि ।।\nयः श्रावयेद्यः शृणुयाद्विष्णुलोकं स गच्छति ।। १०७ ।।\n।। श्रीसूत उवाच ।। ।।\nइत्युक्तं देवदेवेन सभविष्यं सहोत्तरम् ।।\nशृणुयाद्यः पठेद्भक्त्या कथां पुण्यां पुरातनीम् ।। १०८ ।।\nस तु भुक्त्वाखिलान्कामानन्ते विष्णुपदं व्रजेत् ।। १०९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे भविष्यद्वर्णने तोण्डमांश्चक्रवर्तिवृत्तवर्णनंनाम दशमोऽध्यायः ।। १० ।।"
  }
]
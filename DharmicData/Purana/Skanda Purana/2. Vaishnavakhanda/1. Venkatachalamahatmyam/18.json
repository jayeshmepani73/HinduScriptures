[
  {
    "text": "।। अथ श्रीवेंकटेश्वरवैभववर्णनम् ।।\n।। श्रीसूत उवाच ।। ।।\nअथेदानीं प्रवक्ष्यामि वेंकटेश्वरवैभवम् ।।\nयच्छ्रुत्वा सर्वपापेभ्यो मुच्यते नात्र संशयः ।। १ ।।\nश्रीवेंकटेश्वरं देवं यः पश्यति सकृन्नरः ।।\nस नरो मुक्तिमाप्नोति विष्णुसायुज्यमाप्नुयात् ।। २ ।।\nदशवर्षैस्तु यत्पुण्यं क्रियते तु कृते युगे ।।\nत्रेतायामेकवर्षेण तत्पुण्यं साध्यते नृभिः ।। ३ ।।\nद्वापरे पञ्चमासेन तद्दिनेन कलौ युगे ।।\nतत्फलं कोटिगुणितं निमिषेनिमिषे नृणाम् ।। ४ ।।\nनिःसंदेहं भवेदेवं श्रीनिवासविलोकिनाम्।।\nश्रीवेंकटेश्वरे देवे तीर्थानि सकलान्यपि ।। ५ ।।\nविद्यन्ते सर्वदेवाश्च मुनयः पितरस्तथा ।।\nएककालं द्विकालं वा त्रिकालं सर्वदैव वा ।। ६ ।।\nये स्मरन्ति महादेवं श्रीनिवासं विमुक्तिदम् ।।\nकीर्तयन्त्यथवा विप्रास्ते मुक्ताः पापपञ्जरात् ।। ७ ।।\nनारायणं परं देवं वेंकटेशं प्रयान्ति वै ।।\nपूजितं शङ्खराजेन सच्चिदानंदविग्रहम् ।। ८ ।।\nतस्य स्मरणमात्रेण यमपीडाऽपि नो भवेत् ।।\nश्रीनिवासं महादेवं येऽर्चयंति सकृन्नराः।। ।। ९ ।।\nकिं दानैः किं व्रतैस्तेषां किं तपोभिः किमध्वरैः ।।\nवेंकटेशं परं देवं यो न चिन्तयति क्षणम् ।। 2.1.18.१० ।।\nअज्ञानी स च पापी स्यात्स मूको बधिरस्तथा ।।\nस जडोऽन्धश्च विज्ञेयश्छिद्रं तस्य सदा भवेत् ।। ११ ।।\nश्रीनिवासे महादेवे सकृद्दृष्टे मुनीश्वराः ।।\nकिं काश्या गयया चैव प्रयागेनापि किं फलम्।। १२ ।।\nदुर्लभं प्राप्य मानुष्यं मानवा इह भूतले ।।\nवेंकटेशं परं देवं ये पश्यन्त्यर्चयन्ति वा ।। १३ ।।\nजन्म तेषां हि सफलं ते कृतार्थाश्च नेतरे ।।\nवेंकटेशे परे देवे दृष्टे वा पूजितेऽपि वा ।। १४ ।।\nशम्भुना ब्रह्मणा किं वा शक्रेणाप्यखिलामरैः ।।\nवेंकटेशे महादेवे भक्तियुक्ताश्च ये नराः ।। १५ ।।\nतेषां प्रणामस्मरणपूजायुक्तास्तु ये नराः ।।\nन ते पश्यंति दुःखानि नैव यांति यमालयम् ।। १६ ।।\nब्रह्महत्यासहस्राणि सुरापानायुतानि च ।।\nदृष्टे नारायणे देवे विलयं यांति कृत्स्नशः ।। १७ ।।\nये वाञ्छंति सदा भोगं राज्यं च त्रिदशालये ।।\nवेंकटाद्रिनिवासं ते प्रणमन्तु सकृन्मुदा ।। १८ ।।\nयानि कानि च पापानि जन्मकोटिकृतानि च ।।\nतानि सर्वाणि नश्यन्ति वेंकटेश्वरदर्शनात् ।। १९ ।।\nसंपर्कात्कौतुकाल्लोभाद्भयाद्वापि च संस्मरन् ।।\nवेंकटेशं महादेवं नेहामुत्र च दुःखभाक् ।। 2.1.18.२० ।।\nवेंकटाचलदेवेशं कीर्तयन्नर्चयन्नपि ।।\nअवश्यं विष्णुसारूप्यं लभते नात्र संशयः ।। २१ ।।\nयथैधांसि समिद्धोऽग्निर्भस्मसात्कुरुते क्षणात् ।।\nतथा पापानि सर्वाणि वेंकटेश्वरदर्शनम् ।। २२ ।।\nवेंकटेश्वरदेवस्य भक्तिरष्टविधा स्मृता ।।\nतद्भक्तजनवात्सल्यं तत्पूजापरितोषणम् ।। २३ ।।\nस्वयं तत्पूजनं भक्त्या तदर्थे देहचेष्टितम् ।।\nतन्माहात्म्यकथावांछाश्रवणेष्वादरस्तथा ।। २४ ।।\nस्वरनेत्रशरीरेषु विकारस्फुरणं तथा ।।\nश्रीनिवासस्य देवस्य स्मरणं सततं तथा ।। २५ ।।\nवेंकटाद्रिनिवासं तमाश्रित्यैवोपजीवनम्।।\nएवमष्टविधा भक्तिर्यस्मिन्म्लेच्छेऽपि वर्तते।।२६।।\nस एव मुक्तिमाप्नोति शौनकाद्या महौजसः।।\nभक्त्या त्वनन्यया मुक्तिर्ब्रह्मज्ञानेन निश्चिता।। २७।।\nवेदान्तशास्त्रश्रवणाद्यतीनामूर्ध्वरेतसाम् ।।\nसा च मुक्तिर्विना ज्ञानं वेदान्तश्रवणोद्भवम्।।\nयत्याश्रमं विना विप्रा विरक्तिं च विना तथा ।। २८ ।।\nसर्वेषां चैव वर्णानामखिलाश्रमिणामपि ।।\nवेकटेश्वरदेवस्य दर्शनादेव केवलम् ।। २९ ।।\nअपुनर्भवदा मुक्तिर्भविष्यत्यविलंबितम् ।।\nकृमिकीटाश्च देवाश्च मुनयश्च तपोधनाः ।। 2.1.18.३० ।।\nतुल्या वेंकटशैलेन्द्रे श्रीनिवासप्रसादतः ।।\nपापं कृतं मयानेकमिति मा क्रियतां भयम् ।। ३१ ।।\nमा गर्वः क्रियतां पुण्यं मयाऽकारीति वा जनैः ।।\nवेंकटेशे महादेवे श्रीनिवासे विलोकिते ।। ३२ ।।\nन न्यूना नाधिकाश्च स्युः किन्तु सर्वे महाजनाः।।\nवेंकटाख्ये महापुण्ये सर्वपातकनाशने।।३३।।\nश्रीनिवासं परं देवं यः पश्यति सभक्तिकम्।।\nन तेन तुल्यतामेति चतुर्वेद्यापि भूतले।।३४।।\nवेंकटेश्वरदेवेशं यः पूजयति भक्तितः।।\nस कोटिकुलसंयुक्तः प्रयाति हरिमंदिरम्।।३५।।\nश्रीनिवासाच्च न समं नाधिकं पुण्यमस्ति वै ।।\nवेंकटाद्रिनिवासं तं द्वेष्टि यो मोहमास्थितः ।। ३६ ।।\nब्रह्महत्यायुतं तेन कृतं नरककारणम् ।।\nतत्संभाषणमात्रेण मानवो नरकं व्रजेत् ।। ३७ ।।\nश्रीनिवासपरा वेदाः श्रीनिवासपरा मखाः ।।\nश्रीनिवासपराः सर्वे तस्मादन्यन्न विद्यते ।। ३८ ।।\nअन्यत्सर्वं परित्यज्य श्रीनिवासं समाश्रयेत् ।।\nसर्वयज्ञतपोदानतीर्थस्नाने तु यत्फलम् ।। ३९ ।।\nतत्फलं कोटिगुणितं श्रीनिवासस्य सेवया ।।\nवेंकटाद्रिनिवासं तं चिंतयन्घटिकाद्वयम् ।। 2.1.18.४० ।।\nकुलैकविंशतिं धृत्वा विष्णुलोके महीयते ।।\nस्वामिपुष्करिणीतीर्थे स्नानं देवस्य दर्शनम् ।। ४१ ।।\nयदि लभ्येत वै  पुंसां किं गङ्गाजलसेवया ।।\nवेकटेशं परं देवं यः कदापि न पश्यति ।। ४२ ।।\nसंकरः स तु विज्ञेयो न पितुर्बीजसंभवः ।।\nतस्मात्सर्वप्रयत्नेन वेंकटेशो दयानिधिः ।। ४३ ।।\nद्रष्टव्योऽतिप्रयत्नेन परलोकेच्छया द्विजाः ।।\nएवं वः कथितं विप्रा वेंकटेशस्य वैभवम् ।। ४४ ।।\nयस्त्वेतच्छृणुयान्नित्यं पठते च सभक्तिकम् ।।\nस वै वेंकटनाथस्य सेवाफलमवाप्नुयात् ।। ४५ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये वेंकटेश्वरवैभवानुवर्णनं नामाष्टादशोऽध्यायः ।। १८ ।। ।।"
  }
]
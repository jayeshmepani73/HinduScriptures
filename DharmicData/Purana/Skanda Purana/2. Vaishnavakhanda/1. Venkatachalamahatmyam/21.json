[
  {
    "text": "।। अथ रामानुजाख्यद्विजवृत्तान्तः ।।\n।। श्रीसूत उवाच ।। ।।\nभोभोस्तपोधनाः सर्वे नैमिषारण्यवासिनः ।।\nआकाशगंगातीर्थस्य माहात्म्यं प्रवदाम्यहम् ।। १ ।।\nआकाशगंगानिकटे सर्वशास्त्रार्थपारगः ।।\nरामानुज इति ख्यातो विष्णुभक्तो जितेन्द्रियः ।। २ ।।\nतपश्चकार धर्मात्मा वैखानसमते स्थितः ।।\nग्रीष्मे पंचाग्निमध्यस्थो विष्णुध्यानपरायणः ।। ३ ।।\nजपन्नष्टाक्षरं मंत्रं ध्यायन्हृदि जनार्दनम् ।।\nवर्षास्वाकाशगो नित्यं हेमन्तेषु जलेशयः ।। ४ ।।\nसर्वभूतहितो दान्तः सर्वद्वन्द्वविवर्जितः ।।\nवर्षाणि कतिचित्सोऽयं जीर्णपर्णाशनोभवत् ।। ५ ।।\nकञ्चित्कालं जलाहारो वायुभक्षः कियत्समाः ।।६।।\n।। अथाकाशगंगातीरे रामानुजतपस्तुष्टभगवदाविर्भावः ।। ।।\nअथ तत्तपसा तुष्टो भगवान्भक्तवत्सलः ।।\nप्रत्यक्षतामगात्तस्य शंखचक्रगदाधरः ।। ७ ।।\nविकचाम्बुजपत्राक्षः सूर्यकोटिसमप्रभः ।।\nविनतानन्दनारूढश्छत्रचामरशोभितः ।। ८ ।।\nहारकेयूरमुकुटः कटकादिविभूषितः ।।\nविष्वक्सेनसुनन्दादि किङ्करैः परिवारितः ।। ९ ।।\nवीणावेणुमृदंगादिवादकैर्नारदादिभिः ।।\nगीयमानः सुविभवः पीताम्बरविराजितः ।।2.1.21.१०।।\nलक्ष्मीविराजितोरस्को नीलमेघनिवच्छविः ।।\nसनकादिमहायोगिसेवितः पार्श्वयोर्द्वयोः ।। ११ ।।\nमन्दस्मितेन सकलं मोहयन्भुवनत्रयम् ।।\nस्वभासा मानयन्सर्वा दिशो दश विराजयन्।। १२ ।।\nसुभक्तसुलभो देवो वेंकटेशो दयानिधिः ।।\nपुनः सन्निदधे तस्य रामानुजमहामुनेः ।। १३ ।।\nआविर्भूतं तदा दृष्ट्वा श्रीनिवासं कृपानिधिम् ।।\nपीताम्बरधरं देवं तुष्टिं प्राप महामुनिः ।। १४ ।।\nभक्त्या परमया युक्तस्तुष्टाव जगदीश्वरम् ।।१५।।\n।। अथ रामानुजाख्यविप्रकृतभगवत्स्तुतिः ।।\n।। रामानुज उवाच ।। ।।\nनमो देवाधिदेवाय शङ्खचक्रगदाभृते ।।\nनमो नित्याय शुद्धाय वेंकटशाय ते नमः ।। १६ ।।\nनमो भक्तार्तिहंत्रे ते हव्यकव्यस्वरूपिणे ।।\nनमस्त्रिमूर्तये तुभ्यं सृष्टिस्थित्यन्तकारिणे ।। १७ ।।\nनमः परेशाय नमोऽतिभूम्ने नमोऽस्तु लक्ष्मीपतये विधात्रे ।।\nनमोऽस्तु सूर्येन्दुविलोचनाय नमो विरिञ्चाद्यभिवन्दिताय ।। १८ ।।\nयो नाम जात्यादिविकल्पहीनः समस्तदोषैरपि वर्जितो यः ।।\nसमस्तसंसारभयापहारिणे तस्मै नमो दैत्यविनाशकाय।।१९।।\nवेदांतवेद्याय रमेश्वराय वृषादिवासाय विधातृपित्रे ।।\nनमोनमः सर्वजनार्तिहारिणे नारायणायामितविक्रमाय ।। 2.1.21.२० ।।\nनमस्तुभ्यं भगवते वासुदेवाय शार्ङ्गिणे ।।\nभूयोभूयो नमस्तुभ्यं वेंकटाद्रिनिवासिने ।। २१ ।।\nइति स्तुत्वा वेंकटेशं श्रीनिवासं जगद्गुरुम् ।।\nरामानुजो मुनिस्तूष्णीमास्ते विप्रवरोत्तमः ।। २२ ।।\nश्रुत्वा स्तुतिं श्रुतिसुखां स्तुतस्तस्य महात्मनः ।।\nअवाप परमं तोषं वेंकटाचलनायकः ।। २३ ।।\nअथालिङ्ग्य मुनिं शौरिश्चतुर्भिर्बाहुभिस्तदा ।।\nबभाषे प्रीतिसंयुक्तो वरं वै व्रियतामिति ।। २४ ।।\nतुष्टोऽस्मि तपसा तेऽद्य स्तोत्रेणापि महामुने ।।\nनमस्कारेण च प्रीतो वरदोऽहं तवागतः ।। २५ ।।\n।। अथ रामानुजाख्यविप्रकृतभगवत्प्रार्थना ।। ।। ।।\n।। रामानुज उवाच ।। ।।\nनारायण रमानाथ श्रीनिवास जगन्मय ।।\nजनार्दन जगद्धाम गोविन्द नरकान्तक ।। २६ ।।\nत्वद्दर्शनात्कृतार्थोऽस्मि वेंकटाद्रिशिरोमणे ।।\nत्वां नमस्यंति धर्मिष्ठा यतस्त्वं धर्मपालकः ।। २७ ।।\nयं न वेत्ति भवो ब्रह्मा यं न वेत्ति त्रयी तथा ।।\nत्वां वेद्मि परमात्मानं किमस्मादधिकं परम् ।। २८ ।।\nयोगिनो यं न पश्यंति यं न पश्यंति कर्मठाः ।।\nपश्यामि परमात्मानं किमस्मादधिकं परम् ।। २९ ।।\nएतेन च कृतार्थोऽस्मि वेंकटेश जगत्पते ।।\nयन्नामस्मृतिमात्रेण महापातकिनोऽपि च ।। 2.1.21.३० ।।\nमुक्तिं प्रयांति मनुजास्तं पश्यामि जनार्दनम् ।।\nत्वत्पादपद्मयुगले निश्चला भक्तिरस्तु मे ।। ३१ ।।\n।। अथ भगवद्वर्णिताकाशगंगातीर्थस्नानकालः ।।\n।। श्रीभगवानुवाच ।। ।।\nमयि भक्तिर्दृढा तेस्तु रामानुज महामते ।।\nशृणु चाप्यपरं वाक्यमुच्यते ते मया द्विज ।। ३२ ।।\nमेषसंक्रमणे भानोश्चित्रानक्षत्रसंयुते ।।\nपौर्णमास्यां च गंगायां स्नानं कुर्वन्ति ये जनाः ।। ३३ ।।\nते यांति परमं धाम पुनरावृत्तिवर्जितम् ।।\nवियद्गंगासमीपे त्वं वस रामानुज द्विज ।। ३४ ।।\nएतत्प्रारब्धदेहांते मत्स्वरूपमवाप्स्यसि ।।\nबहुना किमिहोक्तेन वियद्गंगाजले शुभे ।। ३५ ।।\nस्नान्ति ये वै जनाः सर्वे ते वै भागवतोत्तमाः ।।\nभवन्ति मुनिशार्दूल नात्र कार्या विचारणा ।। ३६ ।।\n।। रामानुज उवाच ।। ।।\nकिंलक्षणा भागवता ज्ञायन्ते केन कर्मणा ।।\nएतदिच्छाम्यहं श्रोतुं कौतूहलपरो यतः ।। ३७ ।। ।।\n।। अथ भगवद्वर्णितभागवतलक्षणानि ।।\n।। श्रीवेंकटेश उवाच ।।\nलक्ष्म भागवतानां तु शृणुष्व मुनिसत्तम ।। ३८ ।।\nवक्तुं तेषां प्रभावं तु शक्यते नाब्दकोटिभिः ।। ३९ ।।\nये हिताः सर्वजन्तूनां गतासूया विमत्सराः ।।\nज्ञानिनो निःस्पृहाः शान्तास्ते वै भागवतोत्तमाः ।। 2.1.21.४० ।।\nकर्मणा मनसा वाचा परपीडां न कुर्वते ।।\nअपरिग्रहशीलाश्च ते वै भागवतोत्तमाः ।। ४१ ।।\nसत्कथाश्रवणे येषां वर्तते सात्त्विकी मतिः ।।\nमत्पादाम्बुजभक्ता ये ते वै भागवतोत्तमाः ।। ४२ ।।\nमातापित्रोश्च शुश्रूषां कुर्वते ये नरोत्तमाः ।।\nये तु देवार्चनरता ये तु तत्साधका नराः ।।\nपूजां दृष्ट्वा तु मोदन्ते ते वै भागवतोत्तमाः ।। ४३ ।।\nवर्णिनां च यतीनां च परिचर्यापराश्च ये ।।\nपरनिन्दामकुर्वाणास्ते वै भागवतोत्तमाः ।। ४४ ।।\nसर्वेषां हितवाक्यानि ये वदन्ति नरोत्तमाः ।।\nये गुणग्राहिणो लोके ते वै भागवतोत्तमाः ।। ४५ ।।\nआत्मवत्सर्वभूतानि ये पश्यन्ति नरोत्तमाः ।।\nतुल्याः शत्रुषु मित्रेषु ते वै भागवताः स्मृताः ।। ४६ ।।\nधर्मशास्त्रप्रवक्तारः सत्यवाक्यरताश्च ये ।।\nतेषां शुश्रूषवो ये च ते वै भागवतोत्तमाः ।। ४७ ।।\nव्याकुर्वन्ति पुराणानि तानि शृण्वन्ति ये तथा ।।\nतद्वक्तरि  च भक्ता ये ते वै भागवतोत्तमाः ।। ४८ ।।\nये गोब्राह्मणशुश्रूषां कुर्वन्ति सततं नराः ।।\nतीर्थयात्रापरा ये च ते वै भागवतोत्तमाः ।। ४९ ।।\nअन्येषामुदयं दृष्ट्वा येऽभिनन्दंति मानवाः ।।\nहरिनामपरा ये च ते वै भागवतोत्तमाः ।। 2.1.21.५० ।।\nआरामारोपणरतास्तटाकपरिरक्षकाः ।।\nकासारकूपकर्तारस्ते वै भागवतोत्तमाः ।। ५१ ।।\nये वै तटाककर्तारो देवसद्मानि कुर्वते ।।\nगायत्रीनिरता ये च ते वै भागवतोत्तमाः ।। ५२ ।।\nयेऽभिनन्दंति नामानि हरेः श्रुत्वाऽतिहर्षिताः ।।\nरोमाञ्चितशरीराश्च ते वै भागवतोत्तमाः ।। ५३ ।।\nतुलसीकाननं दृष्ट्वा ये नमस्कुर्वते नराः ।।\nतत्काष्ठांकितकर्णा ये ते वै भागवतोत्तमाः ।।।। ५४ ।।\nतुलसीगन्धमाघ्राय सन्तोषं कुर्वते तु ये ।।\nतन्मूलमुद्धरा ये च ते वै भागवतोत्तमाः ।। ५५ ।।\nस्वाश्रमाचारनिरतास्तथैवातिथिपूजकाः ।।\nये च वेदार्थवक्तारस्ते वै भागवतोत्तमाः ।। ५६ ।।\nविदितानि च शास्त्राणि परार्थं प्रवदन्ति ये ।।\nसर्वत्र गुणभाजो ये ते वै भागवतोत्तमाः ।। ५७ ।।\nपानीयदाननिरता ह्यन्नदानरताश्च ये ।।\nएकादशीव्रतपरास्ते वै भागवतोत्तमाः ।। ५८ ।।\nगोदाननिरता ये च कन्यादानरताश्च ये ।।\nमदर्थं कर्मकर्तारस्ते वै भागवतोत्तमाः ।। ५९ ।।\nमन्मानसाश्च मद्भक्ता ये मद्भजनलोलुपाः ।।\nमन्नामस्मरणासक्तास्ते वै भागवतोत्तमाः ।।।। 2.1.21.६० ।।\nबहुनात्र किमुक्तेन संक्षेपात्ते ब्रवीम्यहम् ।।\nसद्गुणाय प्रवर्तंते ते वै भागवतोत्तमाः ।। ६१ ।।\nएते भागवता विप्राः केचिदत्र प्रकीर्तिताः ।।\nममापि गदितुं शक्या नाब्दकोटिशतैरपि ।। ६२ ।।\nरामानुज महाभाग मद्भक्तानां च लक्षणम् ।।\nमयि भक्ते त्वयि प्रीत्या युक्तं किल महामते ।। ६३ ।।\n।। श्रीसूत उवाच ।। ।।\nएवं वः कथितं विप्राः शौनकाद्या महौजसः ।।\nवृषाद्रौ च वियद्गंगातीर्थमाहात्म्यमुत्तमम ।। ।। ६४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये आकाशगंगामाहात्म्य रामानुजविप्रव्रतचर्यादिवर्णनंनामैकविंशतितमोऽध्यायः ।। २१ ।।"
  }
]
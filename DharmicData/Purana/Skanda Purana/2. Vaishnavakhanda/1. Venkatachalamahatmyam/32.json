[
  {
    "text": "।। अथ नद्युत्पादनायागस्त्वं प्रति अशरीर्युक्तिः ।।\n।। भरद्वाज उवाच ।। ।।\nस कदाचिन्मुनिवरः कृतपौर्वाह्निकक्रियः ।।\nविवेश देवतागारं समाराधयितुं शिवम्।। १ ।।\nअदृश्यरूपा वाग्देवी तत्राश्रावि महात्मना ।।\nतेनाद्भुतोपपन्नेन व्यक्तवर्णसमुज्ज्वला ।। २ ।।\nआकाशवाण्युवाचैनमगस्त्यं जपतां वरम् ।।\nनदीहीनो ह्ययं देशः प्रसिद्धोऽपि न शोभते ।। ३ ।।\nज्ञानविज्ञानविमुखः साकार इव भूसुरः ।।\nदीक्षेव दक्षिणाहीना ज्योत्स्नाहीनेव शर्वरी ।। ४ ।।\nन विभाति नदीहीना पृथ्वीयं भूसुरोत्तम ।।\nप्रवर्तय नदीं काञ्चिल्लोकानां हितकाम्यया ।। ५ ।।\nअगाधदुरितोद्भूतभीतिमोचनशालिनीम् ।।\nहितमेतत्सुरौघानामेतन्मुनिवरार्थितम् ।। ६ ।।\nभद्रमेतन्मनुष्याणामेतदाचर सुव्रत ।।\nदेवानामृषिवर्याणां भूजनानां हितावहाम् ।। ७ ।।\nपापपंकप्रशमनीं प्रवर्तय महानदीम् ।। ८ ।।\n।। श्रीभरद्वाज उवाच ।। ।।\nतदाकर्ण्य वचो विप्रः क्षणं चिन्तापरायणः ।।\nसमाप्य देवतापूजां बहिर्वेद्यामुपाविशत् ।। ९ ।।\nआनाययामास तदा तदाश्रमगतान्मुनीन् ।।\nतेषामकथयच्चासौ दिव्यवाणीरितं वचः ।। 2.1.32.१० ।।\nतदद्भुतमुपश्रुत्य मुनयो हृष्टमानसाः ।। ११ ।।\nअभिवन्द्य मुनिश्रेष्ठं मैत्रावरुणिमब्रुवन् ।। १२ ।।\n।। अथ सुवर्णमुखर्युत्पादनायागस्त्यं प्रति महर्षिप्रार्थना ।।\n।। मुनय ऊचुः ।। ।।\nआश्चर्याणां महाश्चर्यं मंगलानां च मंगलम् ।।\nतवैव शोभते दिव्यं त्वच्चरित्रं कृपानिधे ।।।। १३ ।।\nतव हुंकारमात्रेण भ्रष्टो देवाधिराज्यतः ।।\nनहुषः कीटतां प्राप ततश्चित्रं न विद्यते ।। १४ ।।\nसमावृतधराचक्रः कल्लोलाताडिताम्बरः ।।\nकिं न्वतो विद्यते चित्रं यदब्धिश्चुलकीकृतः ।। १५ ।।\nसूर्यमार्गनिरोधार्थं प्रवृत्तो विन्ध्यभूधरः ।।\nत्वया प्रशांतिं गमितः किं न्वतो विद्यते परम् ।। १६ ।।\nतवाद्भुतानि कर्माणि कः स्तोतुं प्रभवेद्भुवि ।।\nमन्महाभाग्ययोगात्त्वं प्राप्तोऽसीति शरीरिताम् ।। १७ ।।\nवयं कृतार्थाः संजातास्त्रैलोक्ये यन्महामुने ।।\nनिवसामोऽत्र भवता सनाथा ह्याश्रमस्थले ।। १८ ।।\nवर्ण्यो हि याम्यतो दूरे विषयोऽयं द्विजोत्तम ।।\nसमस्तवस्तुपूर्णोपि नदीहीनो न राजते ।। १९ ।।\nकिमलब्धनदीस्नानेनाऽमुना हतजन्मना ।।\nअनदीके जनपदे वासादजननं वरम् ।। 2.1.32.२० ।।\nपरिपाकस्तु भाग्यानामस्माकं समुपस्थितः ।।\nयदादिष्टोसि विबुधैः प्रवर्तय महानदीम् ।। २१ ।।\nप्रवर्तितायां देशेस्मिन्महानद्यां तवानघ ।।\nकदा नु खलु यास्यामः कृतस्नाना कृतार्थताम् ।। २२ ।।\nकिं वितर्केण बहुना प्रयत्नः क्रियतां धुवम् ।।\nसमानेतुं जगद्वन्द्यां शरण्यां सरिदुत्तमाम् ।। २३ ।। ।।\n।। श्रीभरद्वाज उवाच ।। ।।\nस तेषां वचनं हृद्यं मानयित्वा महाद्विजः ।।\nसमानेष्यामि सरितमिति चक्रे विनिश्चयम् ।। २४ ।। ।।\n।। अथ सुवर्णमुखर्याविर्भावायागस्त्यकृततपःप्रकारः ।। ।।\nमुनीश्वरैरनुज्ञातस्तानभ्यर्च्य सुरानपि ।।\nविशेषपूजां विधिवद्विधाय पुरविद्विषः।। २५ ।।\nअंगीकृत्य व्रतं गाढं बहुलक्लेशदुःसहम् ।।\nअनन्यसुलभं यत्नात्स चकार महत्तपः ।। २६ ।।\nघोरेषु घर्मदिवसेष्वन्तरस्थो हविर्भुजाम् ।।\nचतुर्णां सवितृन्यस्तदृष्टिर्नापययौ क्लमम् ।। २७ ।।\nवार्षिकेषु दिनेषूग्रवायुसम्पातदुःसहैः ।।\nआसारैस्ताड्यमानोऽपि नोद्वेगमगमद्धृदि ।। २८ ।।\nहेमन्ते समये तिष्ठन्कण्ठदघ्नेषु वारिषु ।।\nजपध्यानपरो भूत्वा न किञ्चिद्विकृतिं ययौ ।। २९ ।।\nततः समीहितार्थस्य विलम्बमवलोक्य सः ।।\nपुनर्गाढतरां निष्ठां प्रपेदे लोकभीषणाम् ।। 2.1.32.३० ।।\nनिगृह्य मानसीं वृत्तिं निराहारो जितेन्द्रियः ।।\nअविज्ञातबहिर्वृत्तिस्तस्थौ पाषाणवत्तदा ।। ३१ ।।\nएवं तपस्यतस्तस्य सर्वाङ्गेषु हुताशनः ।।\nअभ्रंलिहो ज्वलज्ज्योतिर्निश्चक्राम भयङ्करः ।।३२।।\nततोऽद्भुतशिखाजालैरावृताः सर्वतो दिशः ।।\nसमुदग्रभयोद्विग्ना जनौघाः परिचुक्रुशुः ।। ३३ ।।\nतदा तथाविधं घोरं जगत्संक्षोभमागतम् ।।\nदेवा विज्ञापयामासुर्नमस्कृत्याब्जजन्मने ।। ३४ ।।\n।। अथागस्त्याश्रमं प्रति चतुर्मुखागमनम् ।। ।।\nतानाश्वास्य ततो ब्रह्मा सिद्धगन्धर्वसेवितः ।।\nप्रादुरासीत्कुम्भभुवः पुरोभागे तपस्यतः ।। ३५ ।।\nतमागतं समालोक्य ब्रह्माणं परमं द्विजः ।।\nप्रणम्य विविधैः स्तोत्रैस्तोषयामास तन्मनाः ।। ३६ ।।\nततस्तं विनयानम्रमगस्त्यं वीक्ष्य पद्मभूः ।।\nप्रसादसुमुखो भूत्वा पूतां गिरमुपाददे ।। ३७ ।।\n।। ब्रह्मोवाच ।। ।।\nपरितुष्टोऽस्मि तपसा दुश्चरेण तवानघ ।।\nवृणीष्व यद्यदिष्टं ते तत्तद्दास्यामि सुव्रत ।। ३८ ।।\n।। अगस्त्य उवाच ।। ।।\nतव प्रसादात्सकलमुपपन्नं मम प्रभो ।।\nसंप्रयच्छसि चेत्कामं याचे निःशंकया धिया ।। ३९ ।।\nनदीहीनमिमं देशं दृष्ट्वा खिद्यति मे मनः ।।\nअर्थाववोधरहितं श्रुतिपाठमिवाधिकम् ।। 2.1.32.४० ।।\nउर्वीं पावयितुं दक्षां रक्षितुं च महानदीम् ।।\nप्रसादं कुरु देवेश ममेष्टमिदमेव हि ।। ४१ ।।\n।। अथागस्त्यप्रार्थनया गङ्गां प्रति चतुर्मुखचोदना ।।\n।। श्रीभरद्वाज उवाच ।। ।।\nअगस्त्यस्य वचः श्रुत्वा भूयादेवमिति ब्रुवन् ।।\nसस्मार मनसा ब्रह्मा सुरवर्त्माश्रयां नदीम् ।। ४२ ।।\nअथोपेत्य वियद्गंगा पुरस्तात्परमेष्ठिनः ।।\nअतिष्ठन्मुकुटन्यस्तप्रशस्ताञ्जलिभासुरा ।। ४३ ।।\nस्वशासनात्समायातां विनयानतमस्तकाम् ।।\nतां सर्वजगतां धात्रीमिदं वचनमब्रवीत् ।। ४४ ।। ।।\n।। ब्रह्मोवाच ।। ।।\nगंगे मयानुशास्यासि कार्ये लोकोपकारके ।।\nतवापि लोकरक्षायां ममेव नियता स्थितिः ।। ४५ ।।\nदेशे नदीविहीनेऽत्र प्रवर्तयितुमापगाम् ।।\nहितार्थं सर्वलोकानां कुम्भजन्मा समीहते ।। ४६ ।।\nतस्मात्त्वमवतीर्योर्वीं स्वांशेनैकेन भूजनान् ।।\nपुनीहि गच्छ वसुधामेतद्दर्शितवर्त्मना।। ४७ ।।\nभूलोके संप्रवृत्ते तु प्रवाहे सिद्धिकांक्षिणः ।।\nसेविष्यन्ते सुरवरा मुनिवर्याश्च संततम् ।। ४८ ।।\nनदीषूत्तमतां याहि त्राहि त्वत्संश्रयाञ्जनान् ।।\nकुरु प्रियमगस्त्यस्य गच्छ भद्रे यथासुखम् ।। ४९ ।।\n।। भरद्वाज उवाच ।। ।।\nइत्युक्त्वान्तर्दधे ब्रह्मा तया नद्या च तेन च ।।\nप्रणामपूजनस्तोत्रैर्विशेषैरभिनन्दितः ।। 2.1.32.५० ।।\n।। अथागस्त्यसमीपे स्वांशत्वेन गंगाकृतनद्युत्पत्त्यभ्युपगमः ।। ।।\nअथ गंगा मुनिपतेः पुरस्तात्स्वांशसंभवाम् ।।\nदिव्यतेजोमयीं मूर्तिं दर्शयित्वा वचोऽब्रवीत् ।। ५१ ।।\n।। गंगोवाच ।। ।।\nमदीयांशोऽयमवनीं संप्राप्य मुनिवल्लभ ।।\nपूरयिष्यति तेऽभीष्टं नदीरूपं समाश्रितः ।। ५२ ।।\n।। भरद्वाज उवाच ।। ।।\nइत्युक्त्वा सिद्धवाहिन्यां गतायां तत्प्रयुक्तया ।।\nगन्तव्यं वर्त्मना केनेत्युक्तो मुनिरुवाच ताम् ।। ५३ ।।\n।। अगस्त्य उवाच ।। ।।\nगच्छन्पुरस्तात्कल्याणि त्वदीयगमनोचितम् ।।\nअहं प्रदर्शयिष्यामि मार्गं त्वं मामनुव्रज ।। ५४ ।।\nइत्युक्ता मुनिना तेन संप्रहृष्टा तवानघ ।।\nयदिष्टं तत्करिष्येऽहमिति प्रोवाच सा शुभा ।। ५५ ।।\nअथ मुनिरवतार्य तां नगेन्द्राद्धृततटिनीतनुमभ्रसंगिशृङ्गात् ।।\nमुदिततरमना ययौ पुरस्तात्तदभिमतां पदवीं प्रदर्शयन्सः ।। ५६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये श्रीसुवर्णमुखरीमाहात्म्यप्रशंसायां सुवर्णमुखर्याविर्भाववर्णनंनाम द्वात्रिंशोऽध्यायः ।। ३२ ।।"
  }
]
[
  {
    "text": "।। अथागस्त्यतीर्थागस्त्येश्वरयोः प्रभावः ।।\n।। अर्जुन उवाच ।। ।।\nश्रोत्राञ्जलिभ्यां पीत्वापि भवद्वाक्यामृतं मुहुः ।।\nमनो नोपैति मे तृप्तिं भूयः श्रवणकाङ्क्षया ।। १ ।।\nक्रियासमभिहारो मे त्वद्वाक्याकर्णनैषिणः ।।\nमनः खेदाय मा भूत्ते करुणाभरितात्मनः ।। २ ।।\nइदानीं श्रोतुमिच्छामि नद्यामस्यां महामुने ।।\nकुत्र कुत्र समर्थानि तीर्थान्यघनिबर्हणे ।। ३ ।।\nकाः काः पुण्यतरंगिण्यः सङ्गता अनया मुने ।।\nकुत्र स्नानेन कृत्ताघा नोपयांति यमाद्भयम् ।। ४ ।।\nहराच्युतादिदेवानां पुण्यान्यायतनानि च ।।\nयानियानि च पुण्यानि तिष्ठन्त्यस्यास्तटद्वये ।।।। ५ ।।\nतेषु क्षेत्रेषु मनुजैर्यत्फलं समवाप्यते ।।\nविहितैर्विधिवत्स्नानदानादिशुभकर्मभिः ।। ६ ।।\nसोपाख्यानमिदं सर्वं वेदितं वेदवित्तम ।।\nसंजाता महती प्रीतिर्विस्तार्याचक्ष्व मे क्रमात् ।। ७ ।।\n।। भरद्वाज उवाच ।। ।।\nयत्पृष्टं भवता पार्थ क्रमाद्विस्तार्य कथ्यते ।।\nआरभ्यागस्त्यतीर्थेन्द्रादस्यास्तीर्थौघवैभवम् ।। ८ ।।\nअखण्डज्ञानरूपेण सर्वलोकहितैषिणा ।।\nसुरासुराणां संभाव्येनागस्त्येन महात्मना ।। ९ ।।\nवसुधामवतीर्णायां प्रथमं तद्धराधरात् ।।\nस्नात्वा यत्र महानद्यां संप्राप्नोति कृतार्थताम् ।। 2.1.34.१० ।।\nअगस्त्यतीर्थमित्युक्तं पावनं तज्जगत्त्रये ।।\nतत्र स्नानेन शुद्धिः स्यान्महापातकिनामपि ।। ११ ।।\nअनेकजन्माचरितमहापातकसंहतिंम् ।।\nनिर  दिवि मोदन्ते तत्र स्नानरता जनाः ।। १२ ।।\nये तत्र तीर्थे यतिनः कृतस्नाना यतेन्द्रियाः ।।\nगोभूतिलहिरण्यादिमहादानानि कुर्वते ।। १३ ।।\nते प्राप्नुवन्ति संपूर्णं गंगाद्वारे समाहितैः ।।\nविहितानां शतगुणं दानानां फलमर्जुन।। ।। १४ ।।\nअत्रास्ति भगवानीशः ख्यातोऽगस्त्येशसंज्ञया ।।\nस्थापितोऽगस्त्यमुनिना लोकानन्दविधायिना ।। १५ ।।\nस्नात्वा तस्यां महानद्यां तल्लिंगं पूजयन्ति ये ।।\nदशानामश्वमेधानां फलं संप्राप्नुवंति ते ।। १६ ।।\n।। अथ सुवर्णमुखरीस्नानकालनिर्णयः ।। ।।\nधनूराशिं परित्यज्य यदा मकरमंशुमान्।।\nविशेत्तदयनं पुण्यमुत्तरं परिकीर्तितम् ।। १७ ।।\nतस्मिन्दिने ये नियता नद्यां स्नात्वा समाहिताः ।।\nपश्यन्ति पार्वतीनाथमगस्त्येशं सुरार्चितम् ।। १८ ।।\nअग्निष्टोमसहस्रस्य वाजपेयशतस्य च ।।\nफलं संप्राप्य मोदन्ते दिवि देवगणार्चिताः ।। १९ ।।\nमृगसंक्रमवेलायां पुरुषैर्मंगलार्थिभिः ।।\nअवश्यमेव कर्तव्यमगस्त्येशस्य दर्शनम् ।। 2.1.34.२० ।।\n।। अथ देवर्षिपितृतीर्थमाहात्म्यम् ।। ।।\nऐशान्यां तस्य तीर्थस्य देशे क्रोशमितेऽर्जुन ।।\nअस्ति तीर्थत्रयं ख्यातं देवर्षिपितृनामभिः ।। २१ ।।\nदेवर्षिपितरस्तत्र मुनिना तेन पूजिताः ।।\nप्रददुर्हृष्टमनसः सर्वान्समभिवाञ्छितान्।। २२ ।।\nतदा देवर्षिपितृभिरिदं तीर्थत्रयं क्रमात् ।।\nअस्मन्नामभिरीड्यं स्यादित्युक्तं तस्य सन्निधौ ।। २३ ।।\nतस्मिंस्तीर्थत्रये ये तु स्नात्वा विहिततर्पणाः ।।\nऋणत्रयविनिर्मुक्तास्ते यान्ति दिवमक्षयाम् ।। २४ ।।\n।। अथ वेणासुवर्णमुखरीसंगमवर्णनम् ।। ।।\nततः प्रागुत्तरक्षोण्यां योजनद्वयसीमनि ।।\nप्राप्ता सुवर्णमुखरी वेणानाम महानदी ।। २५ ।।\nसमुदग्ररयाघातनिपातिततटद्रुमा ।।\nकुल्यानिर्गतवाःपूरसमाप्लावितकानना ।। २६ ।।\nउत्तुङ्गपुलिनोत्संगखेलत्कोककुलाकुला ।।\nअम्बुजामोदलोलालिमालालीलारवान्विता ।। २७ ।।\nअतिक्रम्य समुत्तुंगाननेकान्धरणीधरान्।।\nप्रभूततोयरुचिरा सुवर्णमुखरीं गता ।। २८ ।।\nनदीद्वयव्यतिकरे कृतस्नाना यथाविधि ।।\nदशानामश्वमेधानामखण्डं प्राप्नुयुः फलम् ।। २९ ।।\nसंगता वेणया पुण्या सुवर्णमुखरी नदी ।।\nगिरिदुर्गममार्गेण ययावुत्तरवाहिनी ।। 2.1.34.३० ।।\nमध्यगेन महीध्राणां मार्गेण विषमेण सा ।।\nगत्वा विरेजे तटिनी योजनानां चतुष्टयम्।। ३१ ।।\nपूर्वतस्तस्य देशस्य विषये सार्धयोजने ।।\nउदक्कूले महानद्याः प्राग्वाहिन्या मनोहरे ।। ३२ ।।\nअगस्त्येश्वर नामास्ते ख्यातं लिंगं पुरद्विषः ।।\nस्मरणं देवमर्त्यानां समस्ताघनिवारणम् ।। ३३ ।।\nतत्र स्नात्वा महानद्यां ये नरा नियतेन्द्रियाः ।।\nपश्यन्ति पार्वतीनाथमगस्त्येन प्रतिष्ठितम् ।। ३४ ।।\nअनेकैः पूर्वजननैरर्जितं पापसञ्चयम् ।।\nते निरस्य सुरावासे मोदन्ते कालमक्षयम् ।। ।। ३५ ।।\nततः सोदङ्मुखी भूत्वा सुवर्णमुखरी ययौ ।।\nयोजनार्धमिदं देशं तीर्थसंघसमन्विता ।। ३६ ।।\n।। अथ सुवर्णमुखर्या व्याघ्रपदाह्वय नदीसंगमः ।। ।।\nतस्मिन्देशे तु हिन्तालतालसालमनोरमे ।।\nगता सुवर्णमुखरी नदी व्याघ्रपदाह्वया ।। ३७ ।।\nदुर्वारभूरिदुरितविनिवारणपेशला ।।\nनीरंधतीरवानीरवनमण्डलमंडिता ।। ३८ ।।\nसिद्धगंधर्वललना लीलागाहनशालिनी ।।\nतपस्विकन्यानिःक्षिप्त बलिपुष्पविराजिता ।। ।। ३९ ।।\nहंसकारण्डवक्रौञ्चकुलकोलाहलाकुला ।।\nप्राक्प्रवाहा समागत्य शैलान्तरगताध्वना ।। 2.1.34.४० ।।\nसंगमे सरितोस्तत्र कृतस्नाना नरोत्तमाः ।।\nसमग्रमश्वमेधानां दशानाप्राप्नुयुः फलम् ।। ४१ ।।\n।। अथ शंखतीर्थवर्णनम् ।। ।।\nतत्र व्याघ्रपदाख्यायास्तटे लोकमलापहे ।।\nअनघं सर्वपापघ्नं शंखतीर्थं विराजते ।। ४२ ।।\nब्रह्मर्षिनियतावासं सुरगन्धर्वसेवितम् ।।\nदर्शनस्नानपानाद्यैरमितानन्ददायकम्।। ४३ ।।\nतत्रास्ते भगवानीशः शंखेशोनाम फाल्गुन ।।\nशंखनाम्ना मुनींद्रेण लिंगरूपं प्रतिष्ठितम् ।। ४४ ।।\nये तत्र तीर्थे सुस्नाताः पश्यन्ति वृषवाहनम् ।।\nदशाश्वमेधजं पुण्यं लब्ध्वा यांति सुरालयम् ।। ४५ ।।\nयुक्ता तया व्याघ्रपदाभिधानया गत्वा ततो योजनसंमितां भुवम् ।।\nययौ मुनीन्द्रैर्वृषभाचलांतिकं संसेव्यमाना शुभनिर्मलोदका ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्येऽगस्त्यतीर्थादिविविधतीर्थमाहात्म्यवर्णनंनाम चतुस्त्रिंशोऽध्यायः ।। ३४ ।।"
  }
]
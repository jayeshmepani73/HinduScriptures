[
  {
    "text": "।। अथ सुवर्णमुखरीवर्णनम् ।।\n।। सूत उवाच ।। ।।\nतथा सर्वाणि तीर्थानि समालोक्यागतस्य च ।।\nमुदं प्रगुणयाञ्चके सा पार्थस्य महापगा ।। १ ।।\nयस्यास्तटनिकुञ्जेषु मोदन्ते वनिताः सुखाः ।।\nसिद्धाः संसेविता वातैः शीकरासारशीतलैः ।।।। २ ।।\nया समुद्यतहस्तेव गङ्गामाकाशवाहिनीम् ।।\nआलिंगितुं समुत्तुंगैः कल्लोलैरभ्रसंगिभिः ।। ३ ।।\nधूमैराहुतिसंभूतैस्तरुशाखोपलंभिभिः ।।\nवल्कलैश्च विराजन्ते यत्तटाश्रमभूमयः ।। ४ ।।\nमुनीन्द्रैः सुरवर्यैश्च स्थापितानि समन्ततः ।।\nयत्तटद्वितये भांति दिव्यलिंगानि शूलिनः ।। ५ ।।\nयदीयसैकतावासविश्रान्ता मानसं सरः ।।\nन स्मरंति निजावासं मराला विहगोत्तमाः ।। ६ ।।\nशमितावग्रहातंकैः कुल्यामुखविनिर्गतैः ।।\nपुष्णाति तोयैः सस्यानि लोकरक्षाक्षमाणि या ।। ७ ।।\nचक्रवाककुचोत्तुंगवीचिवल्लीविभूषिता ।।\nआवर्तनाभिविलसत्सैकतश्रोणि मण्डला ।। ८ ।।\nप्रफुल्लपद्मवदना चलन्मीनयुगेक्षणा ।।\nविलसत्फेनवसना हंसयानमनोहरा ।। ९ ।।\nजलपक्षिरवालापा नयनानन्दकारिणी ।।\nअपूर्वकामिनीरूपा या विभात्यम्बुधिप्रिया ।। 2.1.30.१० ।।\nरोधस्यन्तरवाहिन्या नद्याः प्राच्यां धनञ्जयः ।।\nददर्श शैलमुत्तुंगं कालहस्तिसमाहयम् ।।११।।\nउदग्रशिखराभोगोल्लिखिताकाशमण्डलम् ।।\nसप्तपातालमूलाधोरूढमूलोपलांचितम् ।। १२ ।।\n।। अथ अर्जुनस्य स्वर्णमुखरीतीरस्थकालहस्तीश्वरादिसेवाप्राप्तिः ।। ।।\nस्नात्वा तस्यां महानद्यां तस्मिञ्छैले सुरार्चितम् ।।\nअपश्यदर्जुनो देवं कालहस्तीशनामकम् ।। १३ ।।\nसंपूज्य च महादेवं नगेन्द्रतनयासखम् ।।\nमनसा भक्तियुक्तेन कृतार्थत्वमुपेयिवान् ।। १४ ।।\nततो महागिरौ तस्मिन्नद्भुतैकनिकेतने ।।\nचचाराभूतपूर्वाणां विशेषाणां दिदृक्षया ।। १५ ।।\nसिद्धानालोकयामास वसतो गिरिसानुषु ।।\nगायतो देवदेवस्य चरित्राण्यबलायुतान् ।। १६ ।।\nअप्सरोललनाजुष्टान्पुष्पासवमदाकुलान् ।।\nनिकुञ्जेषु समासीनान्गंधर्वानैक्षतादरात् ।। १७ ।।\nविविक्तेषु प्रदेशेषु शिवध्यानपरायणान् ।।\nअपश्यद्योगिनो दिव्यानादरानन्दशालिनः ।। १८ ।।\nप्रशान्तान्याश्रमपदान्यवैक्षत समंततः ।।\nबलिनीवारविलसद्द्वारभूमीश्च पाण्डवः ।। १९ ।।\nनिराहारान्वायुभुजः पर्णादानातपाशनान् ।।\nशान्तानालोकयामास मुनीन्नियमितेन्द्रियान् ।। 2.1.30.२० ।।\nमुदं वितेनिरे तस्य नेत्रयोः कमलाकराः।।\nफुल्लसौगन्धिकामोदसंवासितदिगन्तराः ।। २१ ।।\nमृगयासंभृतधियश्चरतोऽधिज्यकार्मुकान् ।। २२ ।।\n।। अथाऽर्जुनस्य सुवर्णमुखरीतीरस्थभरद्वाजाश्रमगमनम् ।। ।।\nददर्शान्वेषितमृगान्किरातान्वनितायुतान् ।।\nततो दक्षिणदिग्भागे चरन्नद्रेर्मनोहरे ।। २३ ।।\nपुण्यमाश्रममद्राक्षीद्भरद्वाजस्य कौरवः ।।\nकदलीनारिकेलाम्रकोलचंपकचंदनैः ।। २४ ।।\nतक्कोलाशोकहिन्तालतालकेतकिदाडिमैः ।।\nजंबूकदम्वकतकखदिरार्जुनपाटलैः ।।।। २५ ।।\nनागपुन्नागसरलदेवदारुकरञ्जकैः ।।\nलवंगलुंगलवलीप्रियंगुतिलकैरपि ।। २६ ।।\nबिभीतश्रीफलाश्वत्थमधूकप्लक्षकेसरैः ।।\nपूगजम्बीरनारंगनिम्बामलककौशिकैः ।। २७ ।।\nअन्यैश्च फलपुष्पाढ्यैः शोभितं धरणीरुहैः ।।\nवासन्तीकुन्दजात्यादिलताभिः परिवेष्टितम् ।। २८ ।।\nअपूर्वसौरभाकृष्टभ्रमरीभिः समन्ततः ।।\nचक्रवाकबकक्रौञ्चहंसकारण्डवाश्रयैः ।। २९ ।।\nसौगन्धिकोत्पलांभोजकैरवौघविराजितैः ।।\nसरोभिरमृतस्यंदिमधुरस्फारवारिभिः ।। 2.1.30.३० ।।\nसमापादितलक्ष्मीकं कौतुकैकनिकेतनम् ।।\nसिंहदन्तावलव्याघ्रतरक्षुरुरुरङ्कुभिः ।। ३१ ।।\nमृगैरन्यैः समाकीर्णमन्योऽन्यहितकारिभिः ।।\nजितचैत्ररथोद्यानमधरीकृतनन्दनम् ।। ३२ ।।\nअतिवाङ्मनसोदारं परमानन्दकारणम् ।।\nशिवागमानां दिव्यानामर्थजातमनुत्तमम् ।। ३३ ।।\nप्रकाशयन्ति शावानां यत्र मञ्जुगिरः शुकाः ।।\nयस्मिन्हुताशनो दारधूमश्यामलितं नभः ।। ३४ ।।\nअकालजलदभ्रांतिमातनोति शिखण्डिनाम् ।।\nयस्मिन्विहारश्रान्तानां सिंहानां स्वेच्छयागताः ।। ३५ ।।\nनिर्वापयन्ति गात्राणि करिणः करशीकरैः ।।\nतदाश्रमपदं पश्यन्विस्मयाक्रांतमानसः ।। ३६ ।।\nप्रभावं पाण्डुतनयः प्रशशंस तपस्विनाम् ।।\nनिवार्य तत्र तत्रैव सकलाननुजीविनः ।। ३७ ।।\n।। अथार्जुनकृतभरद्वाजसेवाक्रमः ।। ।।\nमित्रैर्विप्रवरैः सार्धं प्रविवेश तमाश्रमम् ।।\nअग्रे ददर्श कौन्तेयः स्फुरत्पावकतेजसम् ।। ३८ ।।\nभरद्वाजं मुनिवरैरनेकैः परिवारितम् ।।\nभस्मानुलिप्तसर्वांगं मृगचर्मोत्तरीयकम् ।। ३९ ।।\nनववारिदसंवीतं कैलासमिव भास्वरम् ।।\nजटाभिर्लम्बमानाभिर्भास्वन्तं स्वर्णकांतिभिः ।। 2.1.30.४० ।।\nस्थिरविद्युल्लताकीर्णमिव शारदनीरदम् ।।\nश्रुतिस्मृति पुराणार्थैरेकीभूय समागतैः ।। ४१ ।।\nअङ्गीकृतमिवाकारं दिव्यज्ञानशुभास्पदम् ।।\nधृतिक्षांतिदयातुष्टिशांतिभिर्नित्यसेवितम् ।। ४२ ।।\nप्रियाभिरिव रक्ताभिरखंडब्रह्मवर्चसम् ।।\nउपगम्य शनैः पार्थस्तत्पादांबुजयोः पुरः ।। ४३ ।।\nचक्रे प्रणामं साष्टांगं समालिंगितभूतलम् ।। ४४ ।।\n।। अथार्जुनं प्रति भरद्वाजकृतातिथ्यप्रकारः।।\nतमागतं पृथापुत्रमुत्थाप्य मुनिपुङ्गवः।।\nआशीर्भिरेधयाञ्चक्रे प्रहर्षोत्फुल्लमानसः।। ४५।।\nसंपूज्य च यथान्यायं तमर्घ्याद्यैः प्रियातिथिम्।।\nविनिर्दिष्टासनासीनं समपृच्छदनामयम्।।४६।।\nसंमाननमवाप्यास्मान्मुनेः पाण्डवमध्यमः।।\nप्रियैर्वाक्यैर्मुनिपतेरकरोन्मनसो मुदम् ।। ४७ ।।\nसस्माराथ भरद्वाजः स्वर्धेनुं कामदोहिनीम् ।।\nसा वितेनेऽतिमहतीं भक्ष्यभोज्यादिकल्पनाम् ।। ४८ ।।\nभुक्त्वा पार्थः सानुचरस्तमुपास्य तपोनिधिम् ।।\nदिनशेषं कथालापकौतुकेनात्यवाहयत् ।। ४९ ।।\nततः सायन्तनीं संध्यामुपास्य हुतपावकः ।।\nविप्रैरमात्यैः सहितो ययौ तस्य कुटीगृहान् ।। 2.1.30.५० ।।\nतत्रासीनो मुनिपतेराशीर्भिरभिनन्दितः ।।\nआनन्द्यमानो मुमुदे तन्नदीशीतलानिलैः ।। ५१ ।।\nसंप्रापिता केन भुवः प्रभूता कस्मान्महीध्रादधिकप्रभावा ।।\nइति प्रभावं परिपृच्छ्य नद्याः श्रोतुं मुनीन्द्रान्मतिरस्य जज्ञे ।। ५२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायां भरद्वाजाश्रमवर्णनंनाम त्रिंशोऽध्यायः ।। ३० ।।"
  }
]
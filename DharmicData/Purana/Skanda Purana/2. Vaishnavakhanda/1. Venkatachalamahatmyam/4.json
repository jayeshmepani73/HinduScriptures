[
  {
    "text": "।। अथ उद्यानवासिन्याः पद्मावत्याः समीपे नारदागमनम् ।।\n।। धरण्युवाच ।। ।।\nउक्तं भगवता तस्य वियत्पुत्रस्य नाम च ।।\nअयोनिजायास्तत्पुत्र्याः किं नाम च तदाऽकरोत्।।१।।\n।। श्रीसूत उवाच ।। ।।\nइति पृष्टः पुनः प्राह श्रीवराहो जगत्पतिः ।। २ ।।\n।। श्रीवराह उवाच ।। ।।\nआकाशराजो मतिमांस्तां दृष्ट्वा कमलेशयाम् ।। ३ ।।\nपद्मिनीति च नाम्ना वै चकार वसुधासुताम् ।।\nतां तु यौवनसम्पन्नां सखीभिः परिवारिताम् ।। ४ ।।\nआरामे विहरंतीं च शुककोकिलनादिते ।।\nयदृच्छयाऽऽगतस्तत्र नारदो मुनिसत्तमः ।। ५ ।।\nवनलक्ष्मीमिवालोक्य विस्मयादिदमब्रवीत् ।। ६ ।।\n।। नारद उवाच ।। ।।\nकासि कस्य सुता भीरु हस्तं दर्शय मे तव ।।\nइत्युक्ता सा सुचार्वंगी स्वात्मानं मुनयेऽब्रवीत्।। ७ ।।\nवियद्राजसुता ब्रह्मँल्लक्षणानि वदस्व मे ।।\nइत्युक्तः स तदा प्राह नारदो मुनिसत्तमः ।। ८ ।।\n।। अथ नारदोदीरित पद्मावतीशरीरलक्षणानि ।।\n।। नारदउवाच ।।\nशृणु त्वं चारुवदने लक्षणानि वदामि ते ।।\nपादौ प्रतिष्ठितौ सुभ्रु रक्तपद्मदलान्वितौ ।। ९ ।।\nपादांगुल्यः समा रक्ता रक्ततुंगनखान्विताः ।।\nगुल्फौ गूढौ समावेतौ जंघे चारोमशे शुभे ।। 2.1.4.१० ।।\nजानुनी समसुस्निग्धे समावूरू क्रमादुरू ।।\nनितंबौ पृथुलौ पीनौ जघनं चिंत्यमेव हि ।। ११ ।।\nनाभिर्मंडलवान्निम्नः पार्श्वौ ते मेदुरावुभौ ।।\nत्रिवलीललितं मध्यं रोमराजिविराजितम् ।। १२ ।।\nस्तनौ पीनौ घनौ स्निग्धाबुन्नतौ मग्नचूचुकौ ।।\nकरौ ते रक्तपद्माभौ पद्मरेखासमन्वितौ ।।\nसुसूक्ष्मौ रक्तसत्पर्व निरन्तरसमांगुली ।। १३ ।।\nशुकतुंडसमाकारनखपंक्तिविराजितौ ।।\nदीर्घौ च कोमलौ भद्रे भुजौ ते पुष्पदंडवत् ।। १४ ।।\nपृष्ठं ते वेदिवद्भाति विलग्नमृजु मध्यमम् ।।\nकंठस्तु रक्तो दीर्घश्च स्कन्धौ चावनतौ शुभे ।। १५ ।।\nमुखं प्रसन्नं सततमकलंकशशिप्रभम् ।।\nकपोलौ कनकादर्शसदृशौ कुंडलोज्ज्वलौ ।। १६ ।।\nतिलपुष्पसमाकारा नासिका ते शुभानने ।।\nअकलंकाष्टमीचंद्रसदृशोऽतिमनोहरः ।। १७।।\nदृश्यतेऽयं ललाटस्ते नीलालकसुशोभितः ।।\nमूर्धा ते समवृत्तश्च स्निग्धायतकचान्वितः ।। १८ ।।\nस्मितसंशोभिदशनं बिंबाधरसमन्वितम् ।।\nमुखं ते विष्णुयोग्यं स्यादिति मे निश्चिता मतिः ।।१९।।\nनाभिस्ते दक्षिणावर्त आवर्त इव गांगजः ।।\nत्वं हि क्षीराब्धिसम्भूता लक्ष्मीरिव हि दृश्यसे ।। 2.1.4.२० ।।\n।। श्रीवराह उवाच ।।\nइत्युक्त्वा पूजितस्ताभिर्नारदोऽन्तर्दधे तदा ।।\nएतच्छ्रुत्वाऽथ तत्सख्यस्तामूचुः पद्मिनीं सखीम् ।।२१।।\nअथ पद्मावत्याः स्वसखीभिः साकं पुष्पाटवी गमनम् ।। ।।\nवनं गच्छाम पुष्पार्थं वसन्तः समुपागतः ।।\nकर्णिकाराश्च चूताश्च चंपकाः पारिभद्रकाः ।।२२।।\nपलाशाः पाटलाः कुन्दा रक्ताशोकाश्च पुष्पिताः।।\nपद्मिन्यः सिन्धुवाराश्च मालत्यो यूथिकालताः।।२३।।\nकह्लारकरवीराश्च संघर्षादिव पुष्पिताः ।।\nपुष्पावचयनं कुर्मो वनेऽस्मिन्सुमनोहरे ।।२४।।\nइत्युक्त्वा ता वनं जग्मुराकाशतनयायुताः ।।\nपुष्पाण्याहरमाणास्तु विचरन्त्यस्ततस्ततः ।। २५ ।।\nकंचिद्गजेंद्रं ददृशुः शुभ्रदन्तद्वयोज्ज्वलम् ।।\nगण्डभित्तितलोद्भूतमदधाराद्वयोज्ज्वलम्।।२६।।\nउन्नतं करिणीयूथैः समुपेतं रजोज्ज्वलम् ।।\nफूत्कारिपुष्करप्रोद्यच्छीकरापूरिताननम्।। २७ ।।\nदृष्ट्वा चोद्विग्नहृदया वनस्पतिमुपाश्रिताः ।।\nएतस्मिन्नंतरे चाशु ददृशुर्हयमुत्तमम्।।२८।।\nअथ मृगयार्थं पुष्पाटवीं प्रति श्रीनिवासागमनम्।।\nअकलंकेन्दुधवलं जाम्बूनदपरिष्कृतम् ।।\nस्फुरद्विद्युल्लतायुक्तशरन्मेघमिवोन्नतम् ।। २९ ।।\nतस्मिंस्तु पुरुषं कृष्णं मदनाकारवर्चसम्।।\nपुंडरीकदलाकारकर्णान्तायतलोचनम् ।। 2.1.4.३० ।।\nसुसूक्ष्मक्षौमसंवीतनीलचूलिकयोज्ज्वलम् ।।\nपद्मरागमणिद्योतिस्फुरत्कुंडलमण्डितम् ।। ३१ ।।\nसुवर्णरत्नखचितशार्ङ्गदिव्यधनुर्धरम् ।।\nअपरेण करेणैव वहन्तं काञ्चनं शरम् ।।३२।।\nपीतकक्षोमसंवीतकटिदेशं सुमध्यमम् ।।\nरत्नकंकणकेयूरकटिसूत्रविराजितम।।३३।।\nविशालवक्षः संशोभिदक्षिणावर्तसंयुतम् ।।\nस्वर्णयज्ञोपवीतेन स्फुरत्स्कन्धं मनोहरम्।।३४।।\nईहामृगं समुद्दिश्य महावेगादनुद्रुतम् ।।\nतं दृष्ट्वा विस्मिता नार्यः सस्मितास्तस्थुरत्र वै ।।३५।।\nतं दृष्ट्वा हयमारूढं गजेन्द्रो नम्रमस्तकः ।।\nतुण्डमुद्धृत्य गर्जन्वै विनिर्वृत्य ययौ वनम् ।।३६।।\nतस्मिन्गते गजे तत्र हयारूढः समाययौ ।।\nईहामृगं विचिन्वानः पुष्पलावीसमीपतः।।३७।।\n।। अथ भगवतः कन्यकानां चान्योन्यसंवादः।। ।।\nताः समेत्य स चोवाच तुरगोपरि संस्थितः।।\nअत्रागतो मृगः कश्चिदीहामृग इतीरितः ।।३८।।\nदृष्टो वा भवतीभिः स ब्रूत मे कन्यका इति ।।३९।\n।। श्रीवराह उवाच ।। ।।\nप्रत्यूचुस्तास्तु तं कन्या दृष्टोस्माभिर्न कश्चन ।।2.1.4.४०।।\nकिमर्थमागतोस्माकं वनं वरधनुर्धरः ।।\nअत्रावध्या मृगाः सर्वे वर्तमाना निषादप ।।४१।।\nआशु गच्छ वनादस्मादाकाशनृपपालितात् ।।\nइति तासां वचः श्रुत्वा हयादवरुरोह सः ।। ४२ ।।\nकास्तु यूयमियं चापि कन्यकांबुजसन्निभा ।।\nसुभगा चारुसर्वांगी पीनोन्नतपयोधरा ।।\nब्रूत मेऽहं गमिष्यामि श्रुत्वा स्वस्यालयं गिरिम् ।। ४३ ।।\nइति तस्या वचः श्रुत्वा धरण्यात्मजयेरिता ।।\nसखी पद्मावती प्राह निषादं पर्वतालयम् ।। ४४ ।।\nआकाशराजतनया वसुधातलसंभवा ।।\nअस्माकं नायिका शूर पद्मिनीनाम नामतः ।। ४५ ।।\nब्रूहि त्वं सुभगाकार किन्नामा कस्य वा सुतः ।।\nजातिः का कुत्र ते वासः किमर्थं त्वमिहागतः ।।\nइति पृष्टः स ताः प्राह मन्दस्मितमुखांबुजः ।। ४६ ।।\nदिवाकरकुलं प्राहुरस्माकं तु पुराविदः ।।\nयस्य नामान्यनंतानि पावनानि मनीषिणाम् ।। ४७ ।।\nवर्णतो नामतश्चापि कृष्णं प्राहुस्तपस्विनः ।।\nब्रह्मद्विषां सुरारीणां यस्य चक्रं भयावहम् ।। ४८ ।।\nयस्य शंखध्वनिं श्रुत्वा मोहमीयुर्हि वैरिणः ।।\nयस्य वै धनुषस्तुल्यं धनुर्नैवामरेष्वपि ।। ४९ ।।\nतं मां वीरपतिं प्राहुर्वेंकटाद्रिनिवासिनम् ।।\nतस्मादद्रितटात्सोऽहं निषादैरनुगैर्वृतः ।। 2.1.4.५० ।।\nमृगयार्थं हयारूढो युष्माकं वनमागतः ।।\nमयाप्यनुद्रुतः कश्चिन्मृगो वायुगतिर्ययौ ।। ५१ ।।\nतमदृष्ट्वा वनं पश्यन्दृष्टवान्सुभगामिमाम् ।।\nकामादिहागतोऽहं वो मया किं लभ्यते न्वियम् ।। ५२ ।।\nइति कृष्णवचः श्रुत्वा कुद्धास्ताः पुनरब्रुवन् ।।\nआकाशराजो दृष्ट्वा त्वां कृत्वा निगडबन्धनम् ।।\nयावन्नयति तावत्त्वं गच्छ शीघ्रं स्वमालयम् ।।५३।।\nतर्जितस्ताभिरेवं स हयमारुह्य शीघ्रगम् ।।\nयुक्तः स्वानुचरैः सर्वैर्ययौ द्रुततरं गिरिम् ।। ५४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवाद उद्यानवासिन्याः पद्मावत्यास्समीपे नारदागमन श्रीनिवासमृगयादिवर्णनंनाम चतुर्थोऽध्यायः ।। ४ ।।"
  }
]
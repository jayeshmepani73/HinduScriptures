[
  {
    "text": "अथ पद्मावतीदर्शनेन श्रीनिवासस्य मोहप्राप्तिः ।। ।। ।।\n।। श्रीवराह उवाच ।। ।।\nसम्प्राप्य चालयं दिव्यमवतीर्य हयोत्तमात् ।।\nविसृज्य सानुगान्सर्वान्देवान्कैरातरूपकान् ।। १ ।।\nविश्रमध्वमिति प्रोच्य विवेश मणिमण्डपम् ।।\nआरुह्य मणिसोपानं पंचकक्षा अतीत्य च ।। २ ।।\nमुक्तागृहं समासाद्य तस्मिँल्लोलायिते शुभे ।।\nनवरत्नमये मंचे संविवेशावशो हरिः ।। ३ ।।\nसंस्मरन्पद्मगर्भाभां तामेवायतलोचनाम् ।।\nतनुमध्यां पीनकुचां मन्दस्मितसुखांबुजाम् ।। ४ ।।\nक्षीराब्धितनयामेव मेने पद्मोद्भवां शुभाम् ।।\nतस्यां गतमना देवः श्रीनिवासो मुमोह च ।। ५ ।।\n।। अथ मुह्यमानं श्रीनिवासं प्रति बकुलमालिकोक्तिः ।। ।।\nततो मध्याह्नसमये कृत्वान्नं दिव्यमुत्तमम् ।।\nसूपदंशं सुगन्धं च देवार्हमतिशोभनम् ।। ६ ।।\nशुद्धान्नं पायसान्नं च गौडं मुद्गान्नमेव च ।।\nकृत्वा पञ्चविधापूपान्पूरिकावटकानपि ।। ७ ।।\nदेवं द्रष्टुं ययौ शीघ्रं सखी वकुलमालिका ।।\nपद्मावतीपद्मपत्रा चित्ररेखासमन्विता ।। ८ ।।\nनिवेश्य द्वारि देवस्य ताः सर्वाः प्रमदोत्तमाः ।।\nविवेश तत्समीपं सा स्वयं बकुलमालिका ।।९।।\nगत्वा समीपं देवस्य ववन्दे भक्तिभावतः ।।\nदृष्ट्वाथ देवं विवशं पर्यंके रत्नभूषिते ।। 2.1.5.१० ।।\nपादसंवाहनं कृत्वा निमीलितविलोचनम् ।।\nतं ध्यायन्तं च किमपि व्याजहार शुचिस्मिता ।। ११ ।।\nउत्तिष्ठ देवदेवेश किं शेषे पुरुषोत्तम ।।\nपरमान्नं कृतं देव भोक्तुमागच्छ माधव ।। १२ ।।\nकिं वा त्वमार्तवच्छेषे सर्वलोकार्तिनाशन ।।\nमृगयामटता देव कि दृष्टं भवता वने ।। १३ ।।\nअवस्था ते विशालाक्ष कामुकस्येव दृश्यते ।।\nका दृष्टा देवकन्या वा मानुषी वाऽहिकन्यका ।। ।। १४ ।।\nब्रूहि मे त्वमचिन्त्यात्मन्कन्यां तां चित्तहारिणीम् ।। १५ ।।\n।। श्रीवराह उवाच ।। ।।\nतस्यास्तद्वचनं श्रुत्वा निःश्वासमकरोद्विभुः ।।\nनिःश्वसंतं पुनः प्राह प्रीता बकुलमालिका ।। १६ ।।\nएवं मनोहरा का सा तवापि पुरुषोत्तम ।।\nतामवोचद्धृषीकेशो वक्ष्यामि शृणु तत्त्वतः ।। १७ ।।\n।। ।। अथ श्रीनिवासोक्तपद्मावतीपरिणयकारणानि ।।\n।। श्रीभगवानुवाच ।। ।।\nपुरा त्रेतायुगे पुण्ये रावणं हतवानहम् ।।\nतदा वेदवती कन्या साहाय्यमकरोच्छ्रियः ।।१८।।\nसीतारूपाभवल्लक्ष्मीर्जनकस्य महीतलात् ।।\nगते मयि तु मारीचं हन्तुं पञ्चवटीवने ।। १९ ।।\nममानुजोऽपि मामेव सीतया चोदितोन्वयात् ।।\nतदन्तरे राक्षसेन्द्रो हर्तुं सीतामुपाययौ ।। 2.1.5.२० ।।\nअग्निहोत्रगतो वह्निस्तं ज्ञात्वा रावणोद्यमम् ।।\nआदाय सीतां पाताले स्वाहायां सन्निवेश्य च ।। २१ ।।\nतेनैव रक्षसा स्पृष्टां पुरा वेदवतीं शुभाम् ।।\nअग्नौ विसृष्टदेहां तां संहर्तुं रावणं पुनः ।। २२ ।।\nसीताया रूपसदृशीं कृत्वा चैवोत्ससर्ज ह ।।\nसा रावणहृता भूत्वा लंकायां च निवेशिता ।। २३ ।।\nहते तु रावणे पश्चात्पुनरग्निं विवेश सा ।।\nअग्निस्तु रक्षितां लक्ष्मीं स्वाहायां मम जानकीम् ।। २४ ।।\nदत्त्वा हस्ते च मामाह सीतया सहितां सखीम ।।\nइयं वेदवती देव सीतायाः प्रियकारिणी ।। २५ ।।\nसीतार्थं राक्षसपुरे तेन बन्दीकृता स्थिता ।।\nतस्मादेनां वरेणैव प्रीणय त्वं श्रिया सह ।। २६ ।।\nइति वह्निवचः श्रुत्वा सीता मामवदच्छुभा ।।\nमम प्रीतिकरी नित्यमियं वेदवती विभो ।। २७ ।।\nतस्मात्परं भागवतीं देवैनां वरय प्रभो ।। २८ ।।\n।। श्रीभगवानुवाच ।। ।।\nतथा देवि करिष्यामि ह्यष्टाविंशे कलौ युगे ।।\nतावदेषा ब्रह्मलोके वसत्वमरपूजिता ।। २९ ।।\nपश्चात्तु भूमितनया भविष्यति वियत्सुता ।।\nइति दत्तवरा पूर्वं मया लक्ष्म्या च सुन्दरी ।। 2.1.5.३० ।।\nअद्य नारायणपुरे सम्भूता धरणीतलात् ।।\nपद्मासमा पद्मनेत्री पद्मादत्तवरा सती ।। ३१ ।।\nसखीभिरनुरूपाभिर्वने पुष्पाणि चिन्वती ।।\nमृगयामटता तत्र मया दृष्टा मनोरमा ।। ३२ ।।\nतस्या रूपं मया वक्तुं न शक्यं शतहायनैः ।।\nलक्ष्म्येव च तया मेऽद्य संगमो भविता यदि ।। ३३ ।।\nप्राणाः स्थिरा भविष्यन्ति सत्यमित्यवधारय ।। ३४ ।।\n।। अथ वियद्राजपुरं प्रति बकुलमालिकागमनम्।। ।।\nत्वं तत्र गत्वा तां कन्यां दृष्ट्वा बकुलमालिके ।।\nजानीहि रूपलावण्यादियं योग्येति चास्य वै ।।\nअनवद्या विशालाक्षी पद्मेन्दीवरलोचना ।। ३५ ।।\nइत्युक्त्वा मोहमापन्नं तं प्राह बकुला पुनः ।।\nइतो गच्छामि देवेश मनोज्ञा तव यत्र सा ।। ३६ ।।\nमार्गं वद रमाधीश गमिष्ये येन तां प्रति ।।\nएवमुक्तो रमाधीशस्तां प्राह वकुलस्रजम् ।। ३७ ।।\nइतो गच्छ महाभागे श्रीनृसिंहगुहा यतः ।।\nतन्मार्गेणावतीर्यास्माद्भूधरेन्द्रान्मनोरमात् ।। ३८ ।।\nअगस्त्याश्रममासाद्य दृष्ट्वा लिंगं तदर्चितम् ।।\nअगस्त्येश इति ख्यातं सुवर्णमुखरीतटे ।। ३९ ।।\nतीरेणैव ततो गच्छ शुकब्रह्मऋषेर्वनम् ।।\nपश्यन्ती स्वर्णमुखरीं तत्र कल्लोलमालिनीम् ।। 2.1.5.४० ।।\nतत्र पद्मसरोनाम पावनं पद्मसंयुतम् ।।\nतत्र स्नात्वाऽथ तत्तीरे तपन्तं मुनिसत्तमम् ।। ४१ ।।\nछायाशुकं नमस्कृत्य कृष्णं च बलसंयुतम् ।।\nआराध्यमानं मुनिना शुकेन सततं शुभे ।। ४२ ।।\nइन्द्रनीलमणिश्यामं पीतनिर्मलवाससम् ।।\nतीर्थयात्रां गमिष्यन्तं बलभद्रं सिताकृतिम् ।। ४३ ।।\nउपासयन्तं मंत्राणि मुक्तान्वितकरद्वयम् ।।\nउद्यन्तं पादुकायुक्तं बलभद्रं प्रणम्य च ।। ४४ ।।\nआदाय स्वर्णकमलं सरसोऽस्माद्वरानने ।।\nतीर्त्वा सुवर्णमुखरीं वनान्युपवनानि च ।। ४५ ।।\nअरणीतीरमासाद्य विश्रम्य च वनान्तरे ।।\nनारायणपुरीं दृष्ट्वा विस्मयं च गमिष्यसि ।। ४६ ।।\nतस्याश्चोपवने वृक्षान्पुष्पाढ्यान्फलसंयुतान् ।।\nपनसाम्रशिरीषांश्च कुन्दतिन्दुकपाटलान् ।। ४७ ।।\nपुन्नागनागवरणरसालांकोलचंपकान्।।\nबकुलामलकान्सालांस्तालहिंतालपद्मकान् ।। ४८ ।।\nजम्बूनिम्बकदम्बैलापिप्पलीमधुकार्जुनान् ।।\nप्रियंगुहिंगुखर्जूरमायूराशोकलोध्रकान् ।। ४९ ।।\nअश्वत्थोदुम्बरप्लक्षबदरीभूर्जकीचकान् ।।\nचिञ्चाकिंशुकमन्दारशाल्मलीबीजपूरकान् ।। 2.1.5.५० ।।\nपूगनारंगलिकुचनारिकेलवनाकुलान् ।।\nमल्लिकामालतीकुन्द यूथिकाकेतकीयुतान् ।। ५१ ।।\nकरवीराब्जसंपन्नान्राजरंभाविराजितान् ।।\nमयूरकीरगरुडशुकसारससंकुलान् ।। ५२ ।।\nभृंगझंकारनिबिडानारामान्सुमनोहरान् ।।\nपश्यन्तीं परमं हर्षमवाप्य च नदीतटे ।। ५३ ।।\nगत्वा पूर्वोत्तरे मार्गे पुरीमिन्द्रपुरीसमाम् ।।\nगङ्गयेवावृतां नित्यं सरितारणिनामया ।। ५४ ।।\nआकाशराजनगरीं गत्वा तत्रोचितं कुरु ।। ५५ ।।\n।। श्रीवराह उवाच ।। ।।\nइत्यादिश्य सुराधीशः सखीं तां बकुलाभिधाम् ।।\nविसृज्य शयने शुभ्रे स शिश्ये श्रीसमन्वितः ।। ५६ ।।\nप्रणम्य देवदेवेशं सखी बकुलमालिका ।।\nगुञ्जामणिसमाकारं रक्ताश्वमधिरुह्य सा ।। ५७ ।।\nयथोक्तमार्गेण ययौ पश्यन्ती विविधान्मृगान् ।।\nमत्तेभान्पर्वताकाराञ्छ्वेतदन्तविभूषितान् ।। ।। ५८ ।।\nकरिणीयूथसहिताञ्जलदादानतत्परान् ।।\nसिंहाञ्छ्वे(?)तघनप्रख्यान्सिंहीयूथैरनुद्रुतान् ।। ५९ ।।\nशार्दूलर्क्षांश्च खड्गांश्च शरभान्गवयान्मृगान् ।।\nकृष्णसारांश्च गोमायूञ्छशांश्च प्रियकानपि ।। 2.1.5.६० ।।\nसारसांश्च मयूरांश्च मार्जारान्वनगोचरान् ।।\nवृकाञ्छुकान्सूकरांश्च सुवाचः पक्षिणस्तथा ।। ६१ ।।\nपश्यन्ती विविधाकारांस्तुष्यन्ती च मुहुर्मुहुः ।।\nआससादारणीतीरं पश्चिमं पादपाकुलम् ।। ६२ ।।\nअवतीर्यारुणादश्वादगस्त्येशसमीपतः ।।\nदृष्ट्वागस्त्येश्वरं लिङ्गमगस्त्येन सुपूजितम् ।। ६३ ।।\nतत्र स्नात्वा च पीत्वा च विशश्राम नदीतटे ।। ६४ ।। ।।\n।। अथ दिव्योद्यानस्थपद्मावतीसखीः प्रति बकुलमालिकोक्तिः ।। ।।\nतत्रागता राजगृहाद्योषितो देवसंनिधौ ।।\nसखीः पद्मालयायास्ता दृष्ट्वा बकुलमालिका ।। ६५ ।।\nगत्वा समीपे तासां सा किंवदन्तीं स्म पृच्छति ।। ६६ ।।\n।। बकुलमालिकोवाच ।। ।।\nका यूयं योषितो ब्रूत विचित्राभरणस्रजः ।।\nकुतः समागता ह्यत्र किं कार्यं वोऽमलाननाः ।। ६७ ।।\nतास्तु तस्या वचः श्रुत्वा स्मितपूर्वमथाब्रुवन् ।।\nशृणुष्वावहिता देवि वयं वक्ष्यामहेऽधुना ।। ६८ ।। ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे पद्मावतीदर्शनेन श्रीनिवासस्यमोहप्राप्त्यादिवर्णनंनाम पञ्चमोऽध्यायः ।। ५ ।।"
  }
]
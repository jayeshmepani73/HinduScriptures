[
  {
    "text": "।। अथ सुवर्णमुखरीं प्रति शक्रादिस्तुतिः ।।\n।। भरद्वाज उवाच  ।।\nतदा दिव्यविमानस्थाः शक्रमुख्या दिवौकसः ।।\nअगस्त्यमनुयान्तीं तामनुजग्मुर्महापगाम् ।। १ ।।\nनवावतारां तां दिव्यां सर्वे च मुनिपुंगवाः ।।\nकृताञ्जलिपुटाः स्तोत्रैरनुयाताः सिषेविरे ।। २ ।।\nसिद्धचारणगन्धर्वाः संभृताश्च सहस्रश ।।\nतां नदीं तं मुनीन्द्रं च प्रशशंसुः शुभैःस्तवैः ।। ३ ।।\nसुधोपमानममलं दिष्ट्या लब्धमिदं जलम् ।।\nइत्यौत्सुक्यरसायत्ता ननन्दुर्धरणीजनाः ।। ४ ।।\nतदा निदेशाद्देवस्य पद्मयोनेः समीरणः ।।\nशृण्वतां सर्वदेवानामिदं वचनमब्रवीत् ।। ५ ।।\n।। अथ वायुकथितसुवर्णमुखरीनामनिष्पत्तिः ।।\n।। वायुरुवाच ।। ।।\nसुवर्णमिव लोकानां भागधेयादियं नदी ।।\nनीता भुवमगस्त्येन मुखरीकृतदिङ्मुखा ।। ६ ।।\nतस्माद्यास्यति विख्यातिं सर्वलोकाभिनन्दिताम् ।।\nसुवर्णमुखरी नाम्ना धाम्नि कैवल्यसंपदः ।। ७ ।।\nएषा सुवर्णमुखरी सरित्सु सकलास्वपि ।।\nविशिष्टा सेवनीया च ब्रह्मणो वचनं त्विदम् ।। ८ ।। ।।\nअथागस्त्यकृतस्वानीतसुवर्णमुखरीमहिमानुवर्णनम् ।।\n।। भरद्वाज उवाच ।। ।।\nश्रुत्वेत्थं पवनेनोक्तं वचनं कुम्भसम्भवः ।।\nतुतोष विस्मयाक्रान्तः स्वान्तःपुलकितांगकः ।। ९ ।।\nएवमेषा दिव्यनदी स्नानपानादिकल्पनैः ।।\nसौख्यावहा मनुष्याणां प्रतिष्ठामगमद्भुवि ।।।। 2.1.33.१० ।।\nआज्ञया पद्मगर्भस्य तटिन्याकाशवाहिनी। ।।\nसुवर्णमुखरीनाम्ना पुनात्यात्मैकसंश्रयान् ।। ११ ।।\nबहून्गिरीन्द्रान्वनमण्डलं च देशाननेकान्सररिदुत्तमेयम् ।।\nक्रमादतिक्रम्य निषेव्यमाणा महानदीभिर्गिरिसंभवाभिः ।। १२ ।।\nरोगाहतानामधिकातुराणामनामयैकप्रतिपादकानि ।।\nअन्तर्बहिः संभृतभूरितापनिवारणानि प्रियकारणानि ।। १३ ।।\nविहारलोलद्विरदप्रकाण्डशुण्डामहाघातरयोत्थितेन ।।\nपुष्पोपहारं पृषतोत्करेण हर्षाद्ददातीव दिवाकरस्य ।। १४ ।।\nसौगंधिकाम्भोरुहकैरवाणां सौरभ्यसंवासितदिङ्मुखानाम् ।।\nद्विरेफभाग्यैकनिकेतनानामाधारभूतान्प्रतिनिर्मलानि ।। १५ ।।\nलीलावगाहोत्सुकनाकनारीसीमन्तसिन्दूररजोऽरुणानि ।।\nतत्केशपाशच्युतपारिजातप्रसूनगन्धैरधिवासितानि ।। १६ ।।\nसा बिभ्रती संभृतमंगलानि स्वादून्यपंकान्यतिनिर्मलानि ।।\nसुधोपमानानि सुरेन्द्रसूनोः पयांसि पापप्रतिघातुकानि ।। १७ ।।\nअगस्त्यशैलात्समवाप्तजन्मा नीता भुवं कुम्भसमुद्भवेन ।।\nप्रशस्ततीर्थौघविराजमाना समाययौ दक्षिणवारिराशिम् ।। १८ ।।\nशीकराक्षतविन्यासै रत्नदीपार्पणैरपि ।।\nप्रत्युद्ययुस्तामम्भोधेर्वीचयोऽभिमुखागताः ।। १९ ।।\nतरंगहस्तैरालिंग्य संभाव्यैनां समागताम् ।।\nचकार सरितां नाथः प्रियमाघोषभाषणैः ।।।। 2.1.33.२० ।।\nप्राप्तायामनुकूलायां तदा तस्यामपांनिधेः ।।\nप्रहृष्टेन तरंगेण जीवनं ववृधेतराम् ।। २१ ।।\nइत्थं संसृज्य सरितमगस्त्यस्तामुदन्वता ।।\nस्तुत्वा ययौ समामन्त्र्य कृतकृत्यो यदृच्छया ।। २२ ।।\n।। अर्जुन उवाच ।। ।।\nत्वयैष कथितो ब्रह्मन्महानद्याः समुद्भवः ।।\nअस्याः प्रभावं भगवन्निदानीं श्रोतुमुत्सहे ।। २३ ।।\n।। अथ भरद्वाजवर्णितसुवर्णमुखरीमाहात्म्यम् ।।\n।। भरद्वाज उवाच ।। ।।\nअहो निवर्हणं सर्वश्रेयसामेककारणम् ।।\nशृणु माहात्म्यमस्यास्ते कथयिष्यामि पाण्डव ।। २४ ।।\nपाश्चात्त्यं जन्म संप्राप्य ज्ञानिनां कर्मणः क्षये ।।\nसुवर्णमुखरीस्नानं सिद्ध्येद्ब्रह्मत्वकारणम् ।। २५ ।।\nएतां सुवर्णमुखरीं योजनानां शतैरपि ।।\nस्मृत्वा मनुष्यः पापेभ्यो मुच्यते नात्र संशयः ।।।। २६ ।।\nनिःक्षिप्तमस्थि जन्तूनां सुवर्णमुखरीजले ।।\nसोपानतां समायाति ब्रह्मलोकाधिरोहणे ।। २७ ।।\nस्मरन्तः स्वर्णमुखरीं यत्र कुत्रापि मानवाः ।।\nतोयान्तरेषु स्नात्वापि लभन्ते फलमुत्तमम् ।। २८ ।।\nतावदेवाभिभूयन्ते नराः पातककोटिभिः।।\nसुवर्णमुखरीस्नानं यावत्तल्लभ्यते शुभम् ।। २९ ।।\nदिव्यान्तरिक्षभौमानि तीर्थानि निजसिद्धये ।।\nस्मरन्त्यहरहः प्रातः सुवर्णमुखरीं नदीम् ।। 2.1.33.३० ।।\nअगस्त्याचलसंभूता दक्षिणोदधिगामिनी ।।\nपापानि स्वर्णमुखरी स्मरणादेव नाशयेत् ।। ३१ ।।\nसुवर्णमुखरीस्नानलोलुपेनान्तरात्मना ।।\nवाञ्छंति मर्त्यतामेव देवाः शक्रपुरोगमाः ।। ३२ ।।\nसुवर्णमुखरीतोयपुष्टसस्यान्नभोजिनः ।।\nन लिप्यन्ते महापापैर्दुर्भोजनशतोद्भवैः ।। ४३ ।।\nअपि निष्कमितं पीतं सुवर्णमुखरीजलम् ।।\nनाशयेदद्रितुल्यानि ह्याशु पापानि देहिनाम् ।। ३४ ।।\nप्राप्याऽपि मानुषं जन्म सुवणमुखरीजले ।।\nये वा स्नानं न कुर्वन्ति तेषां जन्म निरर्थकम् ।। ३५ ।।\nसुवर्णमुखरीस्नानं यदेकं विधिना कृतम् ।।\nजाह्नवीस्नानकोटीनां समं भवति पर्वसु ।। ३६ ।।\nगोविंद इव देवेषु नक्षत्रेष्विव चन्द्रमाः ।।\nनरेष्विव महीपालो भूरुहेष्विव कल्पकः ।। ३७ ।।\nमहाभूतेष्विव वियन्मायेवाखिलशक्तिषु ।।\nगायत्रीव च मन्त्रेषु वज्रं देवायुधेष्विव ।। ३८ ।।\nतत्त्वेष्विवात्मनस्तत्त्वं रुद्राध्यायो यजुष्ष्विव ।।\nअनन्त इव नागेषु हिमाचल इवाद्रिषु ।। ३९ ।।\nपोत्रिक्षेत्रमिव क्षेत्रेष्विन्द्रियेष्विव मानसम् ।।\nनदीष्वपि च सर्वासु सुवर्णमुखरी वरा ।। 2.1.33.४० ।।\nनित्यं स्मरेन्नमस्कुर्यात्कीर्तयेन्मनसार्चयेत् ।।\nशुद्धिक्षेम शिवापेक्षी सुवर्णमुखरीं शुभाम् ।। ४१ ।।\nअगस्त्याचलसंभूतां दक्षिणोदधिगामिनीम् ।।\nसमस्तपापहन्त्रीं त्वां सुवर्णमुखरीं श्रये ।। ४२ ।।\nमहापातकविप्लुष्टं गात्रं मम तवोदकैः ।।\nक्षालयामि जगद्धात्रि श्रेयसा योजयस्व माम् ।। ४३ ।।\nइति सूक्तद्वयं सम्यगुच्चार्य नियतो नरः ।।\nसुवर्णमुखरीतोये स्नात्वा शुद्धः प्रमोदते ।। ४४ ।।\nब्रह्मणा निर्मिता पूर्वमगस्त्येन समाहृता ।।\nस्वयं मन्दाकिनी मूर्ता सुवर्णमुखरी वरा ।। ४५ ।।\nएवंप्रभावा दिव्येयं कीर्तनीया शुभार्थिभिः ।।\nमनसा भक्तियुक्तेन स्नातव्या शुभकांक्षिभिः ।। ४६ ।।\nसोमसूर्योपरागेषु स्नानदानादिकं कृतम् ।।\nस्यादमेयफलं पार्थ सुवर्णमुखरीतटे ।। ४७ ।।\nसंक्रान्तावयने पुण्ये व्यतीपातेऽथ वासरे ।।\nसुवर्णमुखरीस्नानं कुलकोटिं समुद्धरेत् ।। ४८ ।।\nजन्मर्क्षे जन्मदिवसे सुवर्णमुखरीजले ।।\nस्नात्वा विधिवदाप्नोति क्षेमारोग्यसुखश्रियः ।। ४९ ।।\nदुःस्वप्नविघ्नजं भूतग्रहदुःस्थानजं तथा ।।\nसुवर्णमुखरीतोये स्नात्वा तरति किल्बिषम् ।। 2.1.33.५० ।।\nसुवर्णमुखरीतीरे गोपादप्रमितां भुवम् ।।\nदत्त्वा सर्वमहीदानाद्यत्फलं तदवाप्नुयात् ।। ५१ ।।\nधेनुं सवस्त्रालंकारां सुवर्णमुखरीतटे ।।\nदत्त्वा विप्राय विधिवद्याति ब्रह्म सनातनम् ।। ५२ ।।\nपुण्यकालेषु दानानि विधेयान्यखिलान्यपि ।।\nइहामुत्र फलप्राप्त्यै सुवर्णमुखरीतटे ।। ५३ ।।\nजपो होमस्तपो दानं पितृकर्म सुरार्चनम् ।।\nकृतं भवेच्छतगुणं सुवर्णमुखरीतटे ।। ५४ ।।\nअन्यत्ते कथयिष्यामि विधेयं व्रतमुत्तमम् ।।\nसुवर्णमुखरीतीरे प्रतिवर्षं सुखार्थिभिः ।। ५५ ।।\nमेघकाले रविकरैस्तिरोधानमुपागतः ।।\nयदोदेति मुनिः श्रीमान्मित्रावरुणनन्दनः।। ५६ ।।\nतस्मिन्दिने ये नियताः स्नानमस्यां प्रकुर्वते ।।\nतैः कल्पं च सुरावासे स्थीयते कुरुनन्दन ।। ५७ ।।\nतदागस्त्यस्य यद्रूपं सुवर्णेन विनिर्मितम् ।।\nविधिना ददते पार्थ ते यांति ब्रह्म शाश्वतम् ।। ५८ ।।\n।। अर्जुन उवाच ।। ।।\nविधिना केन कर्तव्यं व्रतमेतन्महामुने ।।\nतन्ममाचक्ष्व सकलं जिज्ञासोस्तु महात्मनः ।। ५९ ।।\n।। अथागस्त्यप्रतिमादानविधिः ।।\n।। भरद्वाज उवाच ।। ।।\nअगस्त्यस्योदयदिनं ज्ञात्वा नियतमानसः ।।\nस्वशक्त्या कारयेद्रूपं तस्य हेम्ना महामुनेः ।। 2.1.33.६० ।।\nसुवर्णभास्वरच्छायं जटाबन्धमनोहरम् ।।\nदधानं करपद्माभ्यामक्षमालां कमण्डलुम् ।। ६१ ।।\nवसानं मृदुलं वल्कं मृगचर्मोत्तरीयकम् ।।\nसौम्यं भस्मांकरुचिरं रुद्राक्षकृतभूषणम् ।। ६२ ।।\nएवं विधाय तद्रूपं स्नात्वा नियतमानसः ।।\nआचार्यं गन्धपुष्पाद्यैरलङ्कृत्य यथाविधि ।। ६३ ।।\nशालेयतण्डुलानां तामाढकस्योपरि स्थिताम् ।।\nवस्त्रद्वयसमायुक्तां प्रतिमां प्रतिपूजयेत् ।। ६४ ।।\nविन्ध्यसंस्तम्भनो वार्धिचुलकीकृतिपेशलः ।।\nब्रह्मादिसर्वदेवानां तेजसा सुप्रकाशितः ।। ६५ ।।\nअगस्त्यः कुम्भसंभूतो देवासुरनमस्कृतः ।।\nप्रीतिमाप्नोतु महतीं दानेनानेन मे प्रभुः ।। ६६ ।।\nइमं मन्त्रं समुच्चार्य धारापूर्वं सदक्षिणम् ।।\nदत्त्वा विमुक्तः पापेभ्यो याति ब्रह्म सनातनम् ।। ६७ ।।\nजन्मान्तरकृतैर्नूनमिह जन्मकृतैरपि ।।\nमहापापोपपापौघैर्मुच्यते नात्र संशयः ।। ६८ ।।\nब्रह्माद्याः सकला देवाः सनकाद्या महर्षयः ।।\nचराचराणि भूतानि प्रीतिं यांति न संशयः ।। ६९ ।।\nकृत्वा व्रतमिदं पुण्यमगस्त्यस्य च सन्मुनेः ।।\nप्रीत्यर्थं भोजयेद्विप्रान्यथाशक्ति सदक्षिणम् ।। 2.1.33.७० ।।\nतस्मिन्कर्मणि चाशक्तो यथाशक्ति महीसुरान् ।।\nस्वर्णधान्यादिदानेन तोषयेद्भक्तिसंयुतः ।। ७१ ।।\nतिथिं न वितथीकुर्यात्तां यत्नेन समाचरेत् ।।\nयत्किञ्चिदपि चावश्यं कर्म कुर्याच्च पूरुषः ।। ७२ ।।\nमहामुनेरगस्त्यस्य परिपक्वं तपःफलम् ।।\nनदी सुवर्णमुखरी कीर्तनीया सुरासुरैः ।। ७३ ।।\nएवं ते कथितः सम्यङ्महानद्याः समुद्भवः ।।\nप्रभावश्च तदाचक्ष्व यद्भूयः श्रोतुमिच्छसि ।। ७४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे वेंकटाचलमाहात्म्ये सुवर्णमुखरीप्रभावप्रशंसानाम त्रयस्त्रिंशोऽध्यायः ।। ३३ ।।"
  }
]
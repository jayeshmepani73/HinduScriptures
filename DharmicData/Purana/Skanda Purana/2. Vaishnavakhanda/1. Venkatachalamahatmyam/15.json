[
  {
    "text": "।। अथ रामकृष्णतीर्थमाहात्म्यम् ।।\n।। श्रीसूत उवाच ।। ।।\nवेंकटाख्ये महापुण्ये सर्वपातकनाशने ।।\nकृष्णतीर्थस्य माहात्म्यं शृणुध्वं सुसमाहिताः ।। १ ।।\nयत्र मज्जनमात्रेण कृतघ्नोऽपि विमुच्यते ।।\nपितॄन्मातॄर्गुरूंश्चावमन्यंते मोहमोहिताः ।। २ ।।\nये चाप्यन्ये दुरात्मानः कृतघ्ना निरपत्रपाः ।।\nते सर्वे कृष्णतीर्थेस्मिञ्छुद्ध्यन्ति स्नानमात्रतः ।। ३ ।।\nकृष्णनामा मुनिः पूर्वं वेंकटाहृयभूधरे ।।\nअवर्तत तपः कुर्वन्विष्णुं ध्यायन्समाहितः ।। ४ ।।\nस तत्र कल्पयामास स्नानार्थं तीर्थमुत्तमम् ।।\nतत्र स्नात्वा सकृन्मर्त्यः कृतघ्नोऽपि विमुच्यते ।। ५ ।।\nअत्रेतिहासं वक्ष्यामि पुराणं पापनाशनम् ।।\nयस्य श्रवणमात्रेण नरो मुक्तिमवाप्नुयात्।। ६ ।।\nपुरा बभूव विप्रेन्द्रो रामकृष्णो महामुनिः ।।\nसत्यवाञ्छीलवान्वाग्मी सर्वभूतदयान्वितः ।। ७ ।।\nशत्रुमित्रसमो दान्तस्तपस्वी विजितेंद्रियः ।।\nपरे ब्रह्मणि निष्णातो ब्रह्मतत्त्वैकसंश्रयः ।। ८ ।।\nएवंप्रभावः स मुनिस्तपस्तेपे सुदारुणम् ।।\nस वै निश्चलसर्वांगस्तिष्ठन्सर्वत्र भूतले ।। ९ ।।\nपरमाण्वन्तरं वापि न स्वस्थानाच्चचाल सः ।।\nस्थित्वा तत्र तपस्यंतमनेकशतवत्सरान् ।। 2.1.15.१० ।।\nतं चाक्रमत वल्मीकं छादितांगं चकार वै ।।\nवल्मीकाक्रान्तदेहोऽपि रामकृष्णो महामुनिः ।।११।।\nअकरोत्तप एवासौ वल्मीकं न त्वबुध्यत ।।\nतस्मिंश्च तप्यति तपो वासवो मुनिपुंगवे।। १२ ।।\nविसृज्य मेघजालानि वर्षयामास वेगवान् ।।\nएवं दिनानि सप्तायं ववर्ष च निरन्तरम् ।। १३ ।।\nधारावर्षेण महता वृष्यमाणोपि वै मुनिः ।।\nतद्वर्षं प्रतिजग्राह निमीलितविलोचनः ।। १४ ।।\nमहता स्तनितेनाशु तदा बधिरयन्छ्रुतीः ।।\nवल्मीकस्योपरिष्टाद्वै निपपात महाशनिः ।। १५ ।।\nतस्मिन्वर्षति पर्जन्ये शीतवातादिदुःसहे ।। १६ ।।\n।। अथ रामकृष्णाख्यमहर्षितपःप्रसन्नभगवदाविर्भावः ।। ।।\nवल्मीकशिखरं ध्वस्तं बभूवाशनिताडितम्।।\nतदाप्रादुरभूद्देवः शङ्खचक्रगदाधरः ।। १७ ।।\nविनतानन्दनारूढो वनमालाविभूषितः ।।\nरामकृष्णस्य तपसा तोषितो वाक्यमब्रवीत्।। १८ ।।\nतपोनिधे रामकृष्ण वेदशास्त्रार्थपारग ।।\nमदाविर्भावदिवसे यः स्नाति मनुजोत्तमः ।। १९ ।।\nतस्य पुण्यफलं वक्तुं शेषेणापि न शक्यते ।।\nमकरस्थे रवौ विप्र पौर्णमास्यां महातिथौ ।। 2.1.15.२० ।।\nपुष्यनक्षत्रयुक्तायां स्नानकालो विधीयते ।।\nतद्दिने स्नाति यो मर्त्यः कृष्णतीर्थं महामतिः ।। २१ ।।\nसर्वपापविनिर्मुक्तः सर्वान्कामाँल्लभेत सः ।।\nमदाविर्भावदिवसे कृष्णतीर्थजले शुभे ।। २२ ।।\nस्नातुं तत्र समायांति स्वपापपरिशुद्धये ।।\nदेवा मनुष्याः सर्वे च दिक्पालाश्च महौजसः ।। २३ ।।\nएते सर्वे महात्मानः कोटिसूर्यसमप्रभाः ।।\nते सर्वे कृष्णतीर्थेस्मिन्स्नानात्पूता भवंति हि ।। २४ ।।\nत्वन्नाम्नेदं महातीर्थं लोके प्रख्यातिमेष्यति ।।\nइत्युक्त्वा श्रीनिवासश्च तत्रैवान्तरधीयत ।। २५ ।।\nएवं प्रभावं तत्तीर्थं महापापविशोधनम् ।।\nबुद्धिशुद्धिप्रदं पुसां सर्वैश्वर्यप्रदायकम् ।। २६ ।।\nएवं वः कथितं विप्राः कृष्णतीर्थस्य वैभवम् ।।\nशृण्वतां पठतां चैव विष्णुलोकप्रदायकम् ।। २७ ।।\nइति श्रीस्कांदे महापुराण एकाशीतिसाहस्र्यां सहितायां द्वितीये वैष्णवखण्डे श्रीवेंकटाचलमाहात्म्ये रामकृष्णतीर्थमहिमानुवर्णनंनाम पञ्चदशोऽध्यायः ।। १५ ।।"
  }
]
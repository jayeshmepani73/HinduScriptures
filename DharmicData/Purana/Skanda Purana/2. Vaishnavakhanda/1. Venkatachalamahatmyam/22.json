[
  {
    "text": "।। अथ दानार्हसत्पात्रनिर्णयः ।।\n।। ऋषय ऊचुः ।। ।।\nभगवन्सूत सर्वज्ञ वेदवेदान्तकोविद ।।\nदानानि कस्मै देयानि दानकालश्च कीदृशः ।। १ ।।\nकश्च तत्प्रतिगृह्णीयात्सर्वं नो वक्तुमर्हसि ।। २ ।।\n।। श्रीसूत उवाच ।। ।।\nमहापुण्यप्रदे क्षेत्रे वेंकटाख्ये द्विजोत्तमाः ।।\nसर्वेषामेव वर्णानां ब्राह्मणः परमो गुरुः ।। ३ ।।\nतस्मै दानानि देयानि स तारयति पंडितः ।।\nब्राह्मणः प्रतिगृह्णीयाद्वर्जयित्वा त्ववर्णकम् ।। ४ ।।\nषण्डस्य पुत्रहीनस्य दंभाचाररतस्य च ।।\nवेदविद्वेषिणश्चैव द्विजविद्वेषिणस्तथा ।। ५ ।।\nस्वकर्मत्यागिनश्चापि दत्तं भवति निष्फलम् ।।\nपरदाररतस्यापि परद्रव्यरतस्य च ।। ६ ।।\nगायकस्यापि विप्रस्य दत्तं भवति निष्फलम् ।।\nअसूयाविष्टमनसः कृतघ्नस्य च मायिनः ।। ७ ।।\nज्ञानशून्यस्य विप्रस्य दत्तं भवति निष्फलम् ।।\nनित्यं याञ्चापरस्यापि हिंसकस्याबलस्य च ।। ८ ।।\nनामविक्रयिणश्चैव वेदविक्रयिणस्तथा ।।\nस्मृतिविक्रयिणश्चैव धर्मविक्रयिणस्तथा ।। ९ ।।\nपरोपतापशीलस्य दत्तं भवति निष्फलम् ।।\nये केचित्पापनिरता निन्दिताः सुकृतैस्तथा ।। 2.1.22.१० ।।\nन तेभ्यः प्रतिगृह्णीयान्न देयं वापि किञ्चन ।।\nसत्कर्मनिरतायैव श्रोत्रियायाहिताग्नये ।। ११ ।।\nवृत्तिहीनाय वै देयं दरिद्राय कुटुम्बिने ।।\nदेवपूजासु सक्ताय पुराणकथकाय च ।। १२ ।।\nदेयं प्रयत्नतो विप्रा दरिद्रस्य विशेषतः ।।\nबहुना किमिहोक्तेन शृणुध्वं द्विजसत्तमाः ।। १३ ।।\nसर्वेषां ब्राह्मणानां च प्रदातुं शक्यते सदा ।।\nवन्ध्याभर्त्रे प्रदत्तञ्चेद्रासभो जायते नरः ।। १४ ।।\nनास्तिकं भिन्नमर्यादं पुत्रहीनं जडं खलम् ।।\nस्तेयिनं कितवं चैव कदाचिन्नाभिवादयेत् ।। १५ ।।\nपाषण्डं पतितं व्रात्यं वेदविक्रयिणं तथा ।।\nकृतघ्नं पापनिरतं कदाचिन्नाभिवादयेत् ।। १६ ।।\nतथा स्नानं प्रकुर्वन्तं समित्पुष्पकरं तथा ।।\nउदपात्रधरञ्चैव भुंजन्तं नाभिवादयेत् ।। १७ ।।\nविवादशालिनं चण्डं वमन्तं जनमध्यगम् ।।\nभिक्षान्नधारिणं चैव शयानं नाभिवादयेत् ।। १८ ।।\nवन्ध्याञ्च पुष्पिणीं जारां सूतिकां गर्भपातिनीम् ।।\nव्रतघ्नीञ्च तथा चण्डीं कदाचिन्नाभिवादयेत् ।। १९ ।।\nसभायां यज्ञशालायां देवतायतनेष्वपि ।।\nप्रत्येकं तु नमस्कारो हन्ति पुण्यं पुरातनम् ।। ।। 2.1.22.२० ।।\nश्राद्धव्रते नियुक्तञ्च देवताभ्यर्चकं तथा ।।\nयज्ञं च तर्पणञ्चैव कुर्वन्तं नाभिवादयेत् ।। २१ ।।\nकुर्वते वन्दनं यस्तु न कुर्यात्प्रतिवन्दनम् ।।\nनाभिवाद्यः स विज्ञेयो यथा शूद्रस्तथैव च ।। २२ ।।\nतस्मात्सर्वेपु कालेषु बुद्धिमान्ब्राह्मणोत्तमः ।।\nवन्ध्यापतिं द्विजं क्रूरं कदाचिन्नाभिवादयेत् ।। ।। २३ ।।\n।। अथाकाशगंगामाहात्म्यम्।।\n।। श्रीसूत उवाच ।। ।।\nअत्रेतिहासं वक्ष्यामि पुण्यशीलस्य धीमतः ।।\nसनत्कुमारमुनये नारदेन प्रभाषितम् ।। २४ ।।\nतद्वक्ष्यामि मुनिश्रेष्ठाः शृणुध्वं सुसमाहिताः ।।\nपुरा गोदावरीतीरे सर्वधर्मपरायणः ।। २५ ।।\nपुण्यशीलो द्विजवरः सत्यवादी जितेन्द्रियः ।।\nदयावान्सर्वभूतेषु देवाग्निद्विजपूजकः ।।२६।।\nकर्मणा जन्मशुद्धश्च मातापितृहिते रतः ।।\nगुरुभक्तिः सदाक्षिण्यो ब्रह्मण्यः साधुसंमतः ।। २७ ।।\nएतादृशगुणैर्युक्तः पुण्यशीलस्य धीमतः ।। २८ ।।\n।। अथ पुण्यशीलस्य वन्ध्यापतिनिमन्त्रणेन गर्दभमुखत्वप्राप्तिः ।। ।।\nगृहं सम्प्राप्तवान्विप्रो वेदवेदांगपारगः ।।\nप्रार्थितः पुण्यशीलेन पितृश्राद्धेऽतिवेगतः ।। २९ ।।\nतं विप्रं श्रोत्रियं शान्तं पितृश्राद्धे नियोज्य वै ।।\nश्राद्धं चकार धर्मात्मा प्रत्याब्दिकमनुत्तमम्।। 2.1.22.३० ।।\nततः कालान्तरे तस्य पुण्यशीलस्य चानने ।।\nवैरूप्यं प्राप्तमत्युग्रं रासभाननवत्तदा ।। ३१ ।।\nततः खिन्नमना भूत्वा पुण्यशीलोऽतिधार्मिकः ।।\nनिःश्वस्य बहुधा खिन्नः प्रपेदेऽगस्त्ययोगिनः ।। ३२ ।।\nसुवर्णमुखरीतीरे ऋषिसंघनिषेविते ।।\nआश्रमं परमं दिव्यं सर्वकामफलप्रदम्।। ३३ ।।\nतत्राश्रमे मुनिवरैः सेव्यमानमहर्निशम् ।।\nदृष्ट्वागस्त्यं महात्मानं सर्वलोकहितैषिणम् ।। ३४ ।।\nप्रणाममकरोत्तस्मै गार्दभास्योऽतिदुःखितः ।। ३५ ।।\n।। पुण्यशील उवाच ।। ।।\nतपोनिधे नमस्तुभ्यमगस्त्य मुनिसेवित ।।\nकुत्सितास्यं महापापं रक्षरक्ष दयानिधे ।। ३६ ।।\nकेन दोषेण मे चात्र मुखस्यासीत्कुरूपता ।। ३७ ।।\nमयि प्रीत्या महाभाग वदस्व मुनिसत्तम ।। ३८ ।।\nअगस्त्य उवाच ।। ।।\nविप्रवर्य महाभाग पुण्यशील महामते ।।\nआननस्य विरूपं वै शृणु नान्यमना द्विज ।।३९।। ।।\nअथ वन्ध्यापतेः श्राद्धनिमन्त्रणानर्हत्वकथनम् ।। ।।\nकञ्चिद्विप्रं गुणनिधिं वेदवेदांगपारगम् ।।\nश्रोत्रियं पुत्ररहितं श्राद्धे त्वं विनियुक्तवान् ।। 2.1.22.४० ।।\nतेन दोषेण महता मुखे तव विरूपता ।।\nये लोके हव्यकव्यादौ वन्ध्यायाः स्वामिनं द्विजम्।। ४१ ।।\nनियोजयन्ति ते यान्ति मुखे गर्दभरूपताम् ।।\nशुभकर्मणि वा विप्र पैतृके वापि कर्मणि ।। ।। ४२ ।।\nवन्ध्यापतिं महापापं कदाचिन्न निमन्त्रयेत् ।।\nवन्ध्यापतिं महाक्रूरं वृषलीपतिमेव वा ।। ४३ ।।\nश्रेयस्कामी हि विप्रेंद्र श्राद्धे तु न निमन्त्रयेत् ।।\nवेदशास्त्रादियुक्तोऽपि कुलीनः कर्मठोऽपि वा ।। ४४ ।।\nवन्ध्याभर्ता द्विजश्रेष्ठ श्राद्धे त्याज्यः कथञ्चन ।।\nज्योतिष्टोमादियज्ञेषु व्रतेषु च तपःसु च ।। ४५ ।।\nसमर्थोऽपि द्विजश्रेष्ठः श्राद्धे वन्ध्यापतिं त्यजेत् ।।\nअलभ्ये तु द्विजे पात्रे तन्तुमात्रोपजीविनम् ।। ४६ ।।\nपुत्रवन्तं सदाचारं श्राद्धार्थं तु निमन्त्रयेत् ।।\nतदभावे द्विजश्रेष्ठ पुत्रं वाऽनुजमेव वा ।। ४७ ।।\nआत्मानं वा नियुञ्जीत श्राद्धे वन्ध्यापतिं त्यजेत् ।।\nपुण्यशील महाभाग चोद्धृत्य भुजमुच्यते ।। ४८ ।।\nसर्वथा पुत्रहीनं तु श्राद्धार्थं न नियोजयेत् ।।\nवन्ध्यापतिं द्विजं यस्तु श्राद्धकर्ता नियोक्ष्यति ।। ४९ ।।\nतच्छ्राद्धमासुरं ज्ञेयं कर्ता च नरकं व्रजेत् ।। 2.1.22.५० ।।\n।। अथाकाशगंगास्नानेन पुण्यशीलस्य तद्विकृतिनिवृत्तिः ।। ।।\nबहुनात्र किमुक्तेन तद्दोषविनिवृत्तये ।।\nउपायं ते प्रवक्ष्यामि स्वर्णमुख्यास्तटे शुभे ।। ५१ ।।\nवर्तते देवसंघैश्च सेवितो वेंकटाचलः ।।\nमेरुपुत्रो महापुण्यः सर्वकामफलप्रदः ।। ।। ५२ ।।\nतस्मिन्वेंकटशैलेन्द्रे सुरासुरनमस्कृते ।।\nवियद्गंगेति नाम्ना वै तीर्थमस्ति महत्तरम् ।। ५३ ।।\nसर्वपापप्रशमनमायुरारोग्यवर्धनम् ।।\nत्वं गत्वा वेंकटं शैलं स्वामिपुष्करिणीजले ।। ५४ ।।\nस्नात्वा संकल्पपूर्वं तु गंगातीर्थमनन्तरम् ।।\nगत्वा तीर्थविधानेन स्नानं कुरु महामते ।। ५५ ।।\nस्नानमात्रात्ततः सद्यो मुखस्यास्य महामते ।।\nवैरूप्यं तत्क्षणादेव नंक्ष्यत्येव न संशयः ।।५६।।\nएवमुक्तः पुण्यशीलो ह्यगस्त्येन महात्मना ।।\nतं प्रणम्य महात्मानं वेंकटाद्रिं ततो ययौ ।।५७ ।।\nतत्र गत्वा महाभागः स्वामिपुष्करिणीजले ।।\nस्नात्वा नियमपूर्वं तु वियद्गंगासमीपगः ।। ५८ ।।\nतत्र स्नानेन धर्मात्मा कामवक्रोपमं मुखम् ।।\nप्राप्तवान्पुण्यशीलस्तु अहो तीर्थस्य वैभवम् ।। ५९ ।।\n।। श्रीसूत उवाच ।। ।।\nएवं वः कथितं विप्रा नारदेन प्रभाषितम् ।।\nसनत्कुमारमुनये शौनकाद्या महौजसः ।। 2.1.22.६० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्य आकाशगंगामाहात्म्यवर्णनंनाम द्वाविंशतितमोऽध्यायः ।। २२ ।।"
  }
]
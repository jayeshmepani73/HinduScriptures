[
  {
    "text": "।। अथ चक्रतीर्थमाहात्म्यम् ।।\n।। श्रीसूत उवाच ।। ।।\nअथाहं संप्रवक्ष्यामि द्विजेन्द्राः सत्यवादिनः।।\nचक्रतीर्थस्य माहात्म्यं सर्वपापप्रणाशनम् ।।१।।\nये शृण्वन्ति महापुण्यं चक्रतीर्थस्य वैभवम् ।।\nते यांति विष्णुभवनं पुनरावृत्तिवर्जितम् ।।२।।\nअन्नदाने च विमुखा जलदाने तथैव च ।।\nगोदानविमुखा ये च शुद्धास्तेऽत्र निमज्जनात् ।।३।।\nतस्मात्पुण्यतमं तीर्थं चक्रतीर्थमनुत्तमम्।। ४ ।। ।।\nअथ पद्मनाभाख्यद्विजकृततपःप्रकारः ।।\n।। श्रीसूत उवाच ।। ।।\nपुरा श्रीवत्सगोत्रीयः पद्मनाभो जितेन्द्रियः ।।\nचक्रपुष्करिणीतीरे सोऽतप्यत महत्तपः ।। ५ ।।\nदयायुक्तो निराहारः सत्यवादी जितेन्द्रियः ।।\nआत्मवत्सर्वभूतानि पश्यन्विषयनिःस्पृहः ।। ६ ।।\nसर्वभूतहितो दान्तः सर्वद्वन्द्वविवर्जितः ।।\nवर्षाणि कतिचित्सोऽयं जीर्णपर्णाशनोऽभवत् ।। ७ ।।\nकञ्चित्कालं जलाहारो वायुभक्षः कियत्समाः ।।\nएवं द्वादश वर्षाणि पद्मनाभो महामुनिः ।। ८ ।।\n।। अथ चक्रतीर्थे पद्मनाभाख्यद्विजकृततपस्तुष्टभगवदाविर्भावः ।। ।।\nअतप्यत तपो घोरं देवैरपि सुदुष्करम्।।\nअथ तत्तपसा तुष्टो भगवान्कमलापतिः ।। ९ ।।\nप्रत्यक्षतामगात्तस्य शङ्खचक्रगदाधरः ।।\nविकचाम्बुजपत्राक्षः सूर्यकोटिसमप्रभः ।। 2.1.23.१० ।।\nउन्मील्य चक्षुषी तत्र दृष्टवान्वेंकटेश्वरम् ।।\nशंखचक्रधरं शांतं श्रीनिवासं कृपानिधिम् ।।\nदृष्ट्वा देवं महात्मानं स्तोतुं समुपचक्रमे ।। ११ ।।\n।। अथ पद्मनाभाख्यद्विजकृतश्रीनिवासस्तुतिः ।। ।।\nनमो देवाधिदेवाय वेंकटेशाय शार्ङ्गिणे ।।\nनारायणाद्रिवासाय श्रीनिवासाय ते नमः ।। १२ ।।\nनमः कल्मषनाशाय वासुदेवाय विष्णवे ।।\nशेषाचलनिवासाय श्रीनिवासाय ते नमः ।। १३ ।।\nनमस्त्रैलोक्यनाथाय विश्वरूपाय साक्षिणे ।।\nशिवब्रह्मादिवंद्याय श्रीनिवासाय ते नमः ।। १४ ।।\nनमः कमलनेत्राय क्षीराब्धिशयनाय ते ।।\nदुष्टराक्षससंहर्त्रे श्रीनिवासाय ते नमः ।। १५ ।।\nभक्तप्रियाय देवाय देवानां पतये नमः ।। १६ ।।\nप्रणतार्तिविनाशाय श्रीनिवासाय ते नमः ।। १७ ।।\nयोगिनां पतये नित्यं वेदवेद्याय विष्णवे ।।\nभक्तानां पापसंहर्त्रे श्रीनिवासाय ते नमः ।। १८ ।।\nएवं स्तुतो महाभागः श्रीनिवासो जगन्मयः ।।\nपद्मनाभाख्यऋषिणा चक्रतीर्थनिवासिना ।। १९ ।।\n।। अथ पद्मनाभस्य चक्रतीर्थे निरंतरवासाय भगवन्नियमनम् ।। ।।\nसंतोषं परमं प्राप्य वेंकटेशो दयानिधिः ।। 2.1.23.२० ।।\nपद्मनाभं द्विजवरं शांतं धर्मपरायणम् ।।\nसुधाधारोपमं वाक्यमब्रवीत्पुरुषोत्तमः ।। २१ ।।\n।। श्रीनिवास उवाच ।। ।।\nद्विजवर्य महाभाग मत्पादकमलार्चक ।।\nचक्रतीर्थस्य तीरे त्वमाकल्पं पूजयन्वस ।। २२ ।।\nइत्युक्त्वा भगवान्विष्णुस्तत्रैवांतरधीयत ।।\nअन्तर्धानं गते देवे श्रीनिवासे जगद्गुरौ ।। २३ ।।\nचक्रतीर्थस्य तीरे तु वासं चक्रे महामतिः ।।\nततः कालांतरे कश्चिद्राक्षसो भीमदर्शनः ।। २४ ।।\nमुनिं तं पद्मनाभाख्यं नारायणपरायणम् ।।\nआययौ भक्षितुं क्रूरः क्षुधया परिपीडतः ।। २५ ।।\nब्राह्मणं तरसा सोऽयं राक्षसो जगृहे तदा ।।\nगृहीतस्तरसा तेन् विप्रो वेदांगपारगः ।। ५४ ।।\nप्रचुक्रोश दयाम्भोधिमापन्नानां परायणम्।।\nनारायणं चक्रपाणिं पक्ष रक्षेति वै मुहुः।। २७।।\nवेंकटेश दयासिन्धो शरणागतपालक ।।\nत्राहि मां पुरुषव्याघ्र रक्षोवशमुपागतम्।।२८।।\nलक्ष्मीकांत हरे विष्णो वैकुण्ठ गरुडध्वज।।\nमां रक्ष राक्षसाक्रांतं ग्राहाक्रांतं गजं यथा।। २९।।\nदामोदर जगन्नाथ हिरण्यासुरमर्दन ।।\nप्रह्लादमिव मां रक्ष राक्षसेनातिपीडितम् ।। 2.1.23.३० ।।\n।। अथ पद्मनाभहननोद्युक्तासुरवधाय भगवत्कृतचक्रप्रेषणम् ।। ।।\nइत्येवं स्तुवततस्तस्य पद्मनाभस्य हे द्विजाः ।।\nस्वभक्तस्य भयं ज्ञात्वा चक्रपाणिर्दयानिधिः ।। ३१ ।।\nस्वचक्रं प्रेषयामास भक्तरक्षणकारणात् ।।\nप्रेरितं विष्णुचक्रं तद्विष्णुना प्रभविष्णुना।। ३२।।\nआजगामाथ वेगेन चक्रपुष्करिणीतटम्।।\nअनन्तादित्यसंकाशमनन्ताग्निसमप्रभम्।। ३३।।\nमहाज्वालं महानाद महासुरविमर्दनम्।।\nदृष्ट्वा सुदर्शनं विष्णो राक्षसोऽथ प्रदुद्रुवे।। ३४।।\nअथ भगवत्प्रेषितचक्रकृतासुरवधः।।\nद्रवमाणस्य तस्याशु राक्षसस्य सुदर्शनम्।।\nशिरश्चकर्त सहसा ज्वालामालादुरासदम् ।। ३५ ।।\nततो विप्रवरो दृष्ट्वा राक्षसं पतितं भुवि ।।\nमुदा परमया युक्तस्तुष्टाव च सुदर्शनम् ।। ३६ ।।\n।। पद्मनाभ उवाच ।। ।।\nविष्णुचक्र नमस्तेऽस्तु विश्वरक्षणदीक्षित ।।\nनारायणकराम्भोज भूषणाय नमोऽस्तु ते ।। ३७ ।।\nयुद्धेष्वसुरसंहारकुशलाय महारव ।।\nसुदर्शन नमस्तुभ्यं भक्तानामार्तिनाशन ।। ३८ ।।\nरक्ष मां भयसंविग्नं सर्वस्मादपि कल्मषात् ।।\nस्वामिन्सुदर्शन विभो चक्रतीर्थे सदा भवान् ।। ३९ ।।\nसन्निधेहि हिताय त्वं जगतो मुक्तिकांक्षिणः ।।\nब्राह्मणेनैवमुक्तं तद्विष्णुचक्रं मुनीश्वराः ।। 2.1.23.४० ।।\nतं प्राह पद्मनाभाख्यं प्रीणयन्निव सौहृदात् ।। ४१ ।।\n।। अथ द्विजप्रार्थनया चक्रकृतवरदानादिः ।।\n।। सुदर्शन उवाच ।। ।।\nपद्मनाभ महापुण्यं चक्रतीर्थमनुत्तमम्।।\nअस्मिन्वसामि सततं लोकानां हितकाम्यया ।। ४२ ।।\nत्वत्पीडां परिचिन्त्याहं राक्षसेन दुरात्मना ।। ४३ ।।\nप्रेरितो विष्णुना विप्र त्वरया समुपागतः ।।\nत्वत्पीडकोऽपि निहतो मयाऽयं राक्षसाधमः ।। ४४ ।।\nमोचितस्त्वं भयादस्मात्त्वं हि भक्तो हरेः सदा ।।\nचक्रतीर्थे महापुण्ये सर्वपापहरे द्विज ।। ४५ ।।\nसततं लोकरक्षार्थं सन्निधानं करोमि ते ।।\nअस्मिन्मत्सन्निधानात्ते तथान्येषामपि द्विज ।। ४६ ।।\nइतः परं न पीडा स्याद्भूतराक्षससम्भवा ।।\nअस्मिन्मत्सन्निधानात्स्याच्चक्रतीर्थमिति प्रथा ।। ४७ ।।\nस्नानं येऽत्र प्रकुर्वन्ति चक्रतीर्थे विमुक्तिदे ।।\nतेषां पुत्राश्च पौत्राश्च वंशजाः सर्व एव हि ।। ४८ ।।\nविधूतपापा यास्यन्ति तद्विष्णोः परमं पदम् ।।\nइत्युक्त्वा विष्णुचक्रं तत्पद्मनाभस्य पश्यतः ।। ४९ ।।\nअन्येषामपि विप्राणां पश्यतां सहसा द्विजाः ।।\nचक्रपुष्करिणीं तां तु प्राविशत्पापनाशिनीम् ।। 2.1.23.५० ।।\n।। श्रीसूत उवाच ।। ।।\nचक्रतीर्थस्य माहात्म्यं विप्रेन्द्राः पापनाशनम् ।।\nयुष्माकं कथितं सर्वं शौनकाद्या महौजसः ।। ५१ ।।\nचक्रतीर्थसमं तीर्थं न भूतं न भविष्यति ।।\nअत्र स्नात्वा नरा विप्रा मोक्षभाजो न संशयः ।।९२ ।।\nकीर्तयेदिममध्यायं शृणुयाद्वा समाहितः ।।\nचक्रतीर्थाभिषेकस्य प्राप्नोति फलमुत्तमम् ।। ५३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये चक्रतीर्थमहिमानुवर्णनंनाम त्रयोविंशतितमोऽध्यायः ।। २३ ।।"
  }
]
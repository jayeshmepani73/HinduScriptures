[
  {
    "text": "।। अथ पापविनाशनतीर्थमाहात्म्यवर्णनम् ।।\n।। ।। श्रीसूत उवाच ।। ।।\nपुनश्चाहं प्रवक्ष्यामि पापनाशनवैभवम् ।।\nभगवद्भक्तिभावेन शृणुध्वं सुसमाहिताः ।। १ ।।\nइतिहासं प्रवक्ष्यामि सर्वपापविनाशनम् ।।\nयच्छ्रुत्वा सर्वपापेभ्यो मुच्यते नात्र संशयः ।। २ ।।\n।। अथ भद्रमत्याख्यदरिद्रद्विजवृत्तान्तः ।। ।।\nआसीत्पुरा द्विजवरो वेदवेदांगपारगः ।।\nदरिद्रो वृत्तिहीनश्च नाम्ना भद्रमतिर्द्विजः ।। ३ ।।\nश्रुतानि सर्वशास्त्राणि तेन विप्रेण धीमता ।।\nश्रुतानि च पुराणानि धर्मशास्त्राणि सर्वशः ।। ४ ।।\nअभवंस्तस्य षट् पत्न्यः कृता सिंधुर्यशोवती ।।\nकामिनी मालिनी चैव शोभा चैव प्रकीर्तिताः ।। ५ ।।\nतासु पत्नीषु तस्यासीत्पुत्राणां च शतद्वयम् ।।\nते सर्वे तस्य पुत्राद्याः क्षुधया परिपीडिताः ।। ६ ।।\nअकिञ्चनो भद्रमतिः क्षुधार्तानात्मजान्प्रियान् ।।\nपश्यन्प्रियाः क्षुधार्ताश्च विललापाकुलेन्द्रियः ।। ७ ।।\nधिग्जन्म भाग्यरहितं धिग्जन्म धनवर्जितम् ।।\nधिग्जन्म कीर्तिरहितं धिग्जन्मातिथ्यवर्जितम् ।। ८ ।।\nधिग्जन्माचाररहितं धिग्जन्म ज्ञानवर्जितम् ।।\nधिग्जन्म यत्नरहितं धिग्जन्म सुखवर्जितम् ।। ।। ९ ।।\nधिग्जन्म बन्धुरहितं धिग्जन्म ख्यातिवर्जितम् ।।\nनरस्य बह्वपत्यस्य धिग्जन्मैश्वर्यवर्जितम् ।। 2.1.20.१० ।।\nअहो गुणाः सौम्यता च विद्वत्ता जन्म सत्कुले ।।\nदारिद्र्याम्बुधिमग्नस्य सर्वमेतन्न शोभते ।। ११ ।।\nविप्राः पुत्राश्च पौत्राश्च बान्धवा भ्रातरस्तथा ।।\nशिष्याश्च सर्वे मनुजास्त्यजन्त्यैश्वर्यवर्जितम् ।। १२ ।।\nइति निश्चित्य मतिमान्धीरो भद्रमतिर्द्विजः ।।\nचण्डालो वा द्विजो वापि भाग्यवानेव पूज्यते ।। १३ ।।\nदरिद्रः पुरुषो लोके शववल्लोकनिन्दितः ।।\nअहो सम्पत्समायुक्तो निष्ठुरो वाप्यनिष्ठुरः ।। १४ ।।\nगुणहीनोऽपि गुणवान्मूर्खो वापि स पण्डितः ।।\nनिष्ठुरो वा गुणी वापि धर्महीनोऽथ वा नरः ।। १५ ।।\nऐश्वर्यगुणयुक्तश्चेत्पूज्य एव न संशयः ।।\nअहो दरिद्रता दुःखं तत्राप्याशातिदुःखदा ।। १६ ।।\nआशाभिभूताः पुरुषा दुःखमश्नुवते क्षणात् ।। १७ ।।\nआशाया ये दासा दासास्ते सर्वलोकस्य ।।\nआशा दासी येषां तेषां दासायते लोकः ।। ।। १८ ।।\nसर्वशास्त्रार्थवेत्तापि दरिद्रो भाति मूर्खवत् ।।\nआकिञ्चन्यमहाग्राहग्रस्तानां नास्ति मोचकः ।। १९ ।।\nअहो दुःखमहो दुःखमहो दुःखं दरिद्रता ।।\nतत्रापि पुत्रदाराणां बाहुल्यमतिदुःखदम् ।। 2.1.20.२० ।।\nएवमुक्त्वा भद्रमतिः सर्वशास्त्रार्थपारगः ।।\nअत्यैश्वर्यप्रदं धर्मं मनसा चिन्तयंस्तदा ।।\nतूष्णीं स्थितो भद्रमतिमहाक्लेशसमन्वितः ।। २१ ।।\n।। अथ भद्रमतेः कामिनीकृतवेंकटाद्रिगमनप्रोत्साहनम् ।। ।।\nतदानीं तासु भार्यासु कामिनी पतिदेवता ।। २२ ।।\nभार्या साधुगुणैर्युक्ता पतिं तं प्रत्यभाषत ।। २३ ।।\n।। कामिन्युवाच ।। ।।\nभगवन्सर्वधर्मज्ञ सर्वशास्त्रार्थपारग ।।\nमम नाथ महाभाग वाक्यं शृणु महामते ।। २४ ।।\nसुवर्णमुखरीतीरे ऋषिसंघनिषेविते ।।\nवर्तते दैवतैः सेव्यः पावनो वेंकटाचलः ।। २५ ।।\nतस्मिन्वेंकटशैलेन्द्रे सुरासुरनमस्कृते ।।\nवर्तते पावनं तीर्थं पापानां दाहकं शुभम् ।। २६ ।।\nतत्र गत्वा महाभाग पापनाशे महामते ।।\nकुरु स्नानं प्रयत्नेन भार्यापुत्रसमन्वितः ।। २७ ।।\nतस्य तीर्थस्य माहात्म्यं नारदाच्च श्रुतं मया ।।\nबालभावे मम पितुरंतिके प्रोक्तवान्मुनिः ।। २८ ।।\nवेंकटाद्रौ महापुण्ये सर्वपातकनाशने ।।\nसर्वदुःखप्रशमने सर्वसंपत्प्रदायके ।। २९ ।।\nपापनाशे महातीर्थे स्नात्वा संकल्पपूर्वकम् ।।\nअत्यैश्वर्यप्रदं धर्मं मनसा चिन्तयंस्तदा ।। 2.1.20.३० ।।\nभूमिदानं विनिश्चित्य सर्वदानोत्तमोत्तमम् ।।\nप्रापकं परलोकस्य सर्वकामफलप्रदम् ।। ३१ ।।\nदानानामुत्तमं दानं भूदानं परिकीर्तितम्।।\nतद्दत्त्वा समवाप्नोति यद्यदिष्टतमं नरः ।। ३२ ।।\nइत्येवं नारदेनोक्तं श्रुत्वा मे जनको द्विजः ।।\nसंप्रहृष्टमना भूत्वा शेषाद्रिं प्राप्तवांस्तदा ।। ३३ ।।\nतत्र गत्वा महाभागः सर्वसंपत्प्रदायकम् ।।\nभूदानं विप्रवर्याय श्रोत्रियाय प्रदत्तवान् ।। ३४ ।।\nततो मे जनको विद्वन्सर्वभाग्यसमन्वितः ।।\nइहलोके सुखं प्राप्य चान्ते विष्णुपुरं ययौ ।। ३५ ।।\nत्वं च गत्वा महाभाग वेंकटाद्रिं नगोत्तमम् ।।\nकुरु दानं प्रयत्नेन भूदानं सर्वकामदम् ।। ३६ ।।\n।। अथ कामिनीकथितभूदानप्रशंसा ।। ।।\nभूमिदानस्य माहात्म्यं शृणुष्व सुसमाहितः ।।\nन कोऽपि गदितुं शक्तो लोकेऽस्मिन्भगवन्प्रभो ।। ३७ ।।\nभूमिदानात्परं दानं न भूतं न भविष्यति ।।\nपरं निर्वाणमाप्नोति भूमिदो नात्र संशयः ।। ३८ ।।\nस्वल्पामपि महीं दत्त्वा श्रोत्रियायाहिताग्नये ।।\nब्रह्मलोकमवाप्नोति पुनरावृत्तिवर्जितम् ।। ३९ ।।\nभूमिदः सर्वदः प्रोक्तो भूमिदो मोक्षभाग्भवेत् ।।\nभूभिदानं वृषाद्रौ च सर्वपापप्रणाशनम् ।। 2.1.20.४० ।।\nमहापातकयुक्तो वा युक्तो वा सर्वपातकैः ।।\nदशहस्तां महीं दत्त्वा सर्वपापैः प्रमुच्यते ।। ४१ ।।\nसत्पात्रे भूमिदाता यः सर्वदानफलं लभेत् ।।\nभूमिदस्य समो नान्यस्त्रिषु लोकेषु विद्यते ।। ४२ ।।\nद्विजस्य वृत्तिहीनस्य यः प्रदद्यान्महीं शुभाम्।।\nतस्य पुण्यफलं वक्तुं शेषो नार्हः कदाचन ।। ४३ ।।\nविप्रस्य वृत्तिहीनस्य सदाचारस्य कस्यचित् ।।\nयो ऽल्पामपि महीं दद्यात्स विष्णुर्नात्र संशयः ।। ४४ ।।\nइक्षुगोधूमकेदारपूगदृक्षादिसंयुता ।।\nपृथ्वी प्रदीयते येन स विष्णुर्नात्र संशयः ।। ४५ ।।\nवृत्तिहीनस्य विप्रस्य दरिद्रस्य कुटुम्बिनः ।।\nस्वल्पामपि महीं दत्त्वा विष्णुसायुज्यमश्नुते ।। ४६ ।।\nसक्तस्य देवपूजासु विप्रस्याटविका मही ।।\nदत्ता भवति गंगायां त्रिरात्रस्नानजं फलम्।। ४७ ।।\nविप्रस्य वृत्तिहीनस्य सदाचाररतस्य च ।।\nद्रोणिकां पृथिवीं दत्त्वा यत्फलं लभते शृणु ।। ४८ ।।\nगंगातीरेऽश्वमेधानां शतानि विधिवन्नरः ।।\nकृत्वा यत्फलमाप्नोति तदाप्नोति महत्फलम् ।। ४९ ।।\nददाति भारिकां भूमिं दरिद्राय द्विजातये ।।\nतस्य पुण्यं प्रवक्ष्यामि मन्नाथ भगवन्प्रभो ।। 2.1.20.५० ।।\nअश्वमेधसहस्राणि वाजपेयशतानि च ।।\nविधाय जाह्नवीतीरे यत्फलं तल्लभेत सः ।। ५१ ।।\nभूमिदानं महादानमतिदानं प्रकीर्तितम् ।।\nसर्वपापप्रशमनमपवर्गफलप्रदम् ।। ५२ ।।\nयच्छ्रुत्वा श्रद्धया युक्तो भूमिदानफलं लभेत् ।।\nभार्याया वचनं श्रुत्वा त्वितिहाससमन्वितम् ।। ५३ ।।\nसन्तुष्टो मनसि ध्यात्वा शेषाचलनिवासिनम् ।। ५४ ।।\n।। अथ भद्रमतये भूप्रदानात्सुघोषस्य सद्गतिः ।। ।।\nगन्तुं प्रचक्रमे बुद्ध्या क्रीडाचलमनुत्तमम् ।।\nततो भद्रमतिः सौम्यः सर्वधर्मपरायणः ।। ५५ ।।\nसुशालिंनाम नगरीं कलत्रसहितो ययौ ।।\nसुघोषं नाम विप्रेन्द्रं सर्वैश्वर्यसमन्वितम् ।। ५६ ।।\nगत्वा याचितवान्भूमिं पञ्चहस्तायतां द्विजः ।।\nसुघोषो धर्मनिरतस्तं निरीक्ष्य कुटुम्बिनम् ।। ।। ५७ ।।\nमनसा प्रीतिमापन्नं समभ्यर्च्यैनमब्रवीत् ।।\nकृतार्थोऽहं भद्रमते सफलं मम जन्म च ।।\nमत्कुलं चानघं जातं त्वं हि ग्राह्योऽसि मे यतः ।। ५८ ।।\nइत्युक्त्वा तं समभ्यर्च्य सुघोषो धर्मतत्परः ।।\nपञ्चहस्तप्रमाणां तां ददौ तस्मै महामतिः ।। ५९ ।।\nपृथिवी वैष्णवी पुण्या पृथिवी विष्णुपालिता ।।\nपृथिव्यास्तु प्रदानेन प्रीयतां मे जनार्दनः ।। 2.1.20.६० ।।\nमन्त्रेणानेन विप्रेन्द्राः सुघोषस्तं द्विजेश्वरम् ।।\nविष्णुबुद्ध्या समभ्यर्च्य तावतीं पृथिवीं ददौ ।। ६१ ।।\nस भद्रमतये विप्रा धीमांस्तां याचितां भुवम् ।।\nदत्तवान्हरिभक्ताय श्रोत्रियाय कुटुंबिने ।। ६२ ।।\nसुघोषो भूमिदानेन कोटिवंशसमन्वितः ।।\nप्रपेदे विष्णुभवनं यत्र गत्वा न शोचति ।। ६३ ।।\n।। अथ भद्रमतेः पापनाशनतीरे भूदानार्थं वेंकटाद्रिगमनम्।। ।।\nविप्रो भद्रमतिश्चापि पुत्रदारसमन्वितः ।।\nगतो वेंकटशैलेन्द्रं सुरासुरनमस्कृतम् ।।६४।।\nगन्धर्वयक्षशैलादिसेवितं मेरुपुत्रकम् ।।\nवैकुण्ठादागतं दिव्यं क्रीडाचलमनुत्तमम् ।। ६५ ।।\nतत्र स्वामिसरस्तोये निर्मले पावने शुभे ।।\nदारपुत्रादिसंयुक्तः स्नात्वा संकल्पपूर्वकम् ।। ६६ ।।\nतत्पश्चिमतटे श्वेतसूकरं वसुधाधरम् ।।\nनत्वा तत्र विधानेन श्रीनिवासालयं गतः ।।६७।।\nतत्र ब्रह्मादिदेवैश्च सेवितं वेंकटेश्वरम् ।।\nदृष्टवान्सह पुत्राद्यैर्विष्णुभक्तो महामतिः।।६८।।\nभक्त्या प्रणम्य देवेशं श्रीनिवासं कृपानिधिम् ।।\nपुत्रदारादिसंयुक्तः पापनाशनमाययौ ।। ६९ ।।\nतत्र स्नात्वा विधानेन कृतधर्मादिसत्क्रियः ।।\nकस्मैचिद्विष्णुभक्ताय श्रोत्रियाय महामतिः ।।2.1.20.७०।।\nविष्णुबुद्ध्या स प्रददौ भूदानं मोक्षदं शुभम्।।७१।।\n।। अथ भूदानप्रभावेण भद्रमतेर्भगवत्साक्षात्कारः।।\nतदा प्रादुरभूद्देवः शंखचक्रगदाधरः ।। ७२ ।।\nविनतानन्दनारूढो वनमालाविभूषितः ।।\nपापनाशस्य तीरे तु भूदानस्य प्रभावतः ।।७३।।\nतदा भद्रमतिः सौम्यः स्तोतुं समुपचक्रमे ।। ७४ ।।\nनमोनमस्तेऽखिलकारणाय नमोनमस्तेऽखिलपालकाय ।।\nनमोनमस्तेऽमरनायकाय नमोनमो दैत्यविमर्दनाय ।। ७५ ।।\nनमोनमो भक्तजनप्रियाय नमोनमः पापविदारणाय ।।\nनमोनमो दुर्जननाशकाय नमोऽस्तु तस्मै जगदीश्वराय ।। ७६ ।।\nनमो नमः कारणवामनाय नारायणायामितविक्रमाय ।।\nश्रीशार्ङ्गचक्रासिगदाधराय नमोऽस्तु तस्मै पुरुषोत्तमाय ।। ७७ ।।\nनमः पयोराशिनिवासकाय नमोऽस्तु लक्ष्मीपतयेऽव्ययाय ।।\nनमोऽस्तु सूर्याद्यमितप्रभाय नमोनमः पुण्यगतागताय ।। ७८ ।।\nनमोनमोऽर्केन्दुविलोचनाय नमोऽस्तु ते यज्ञफलप्रदाय ।।\nनमोस्तु यज्ञांगविराजिताय नमोऽस्तु ते सज्जनवल्लभाय ।। ७९ ।।\nनमोनमः कारणकारणाय नमोऽस्तु शब्दादिविवर्जिताय ।।\nनमोऽस्तु तेऽभीष्टसुखप्रदाय नमोनमो भक्तमनोरमाय ।। 2.1.20.८० ।।\nनमोनमस्तेऽद्भुतकारणाय नमोऽस्तु ते मन्दरधारकाय ।।\nनमोऽस्तु ते यज्ञवराहनाम्ने नमो हिरण्याक्षविदारकाय ।। ८१ ।।\nनमोऽस्तु ते वामनरूपभाजे नमोऽस्तु ते क्षत्रकुलान्तकाय ।।\nनमोऽस्तु ते रावणमर्दनाय नमोऽस्तु ते नन्दसुताग्रजाय ।। ८२ ।।\nनमस्ते कमलाकान्त नमस्ते सुखदायिने ।।\nश्रितार्तिनाशिने तुभ्यं भूयोभूयो नमोनमः ।। ८३ ।।\nविप्रेण संस्तुतो देवो भगवान्भक्तवत्सलः ।।\nवात्सल्येनाब्रवीद्वाक्यं श्रीनिवासो दयानिधिः ।। ८४ ।।\nतात तुष्टोऽस्मि भद्रं ते स्तोत्रेण महता द्विज ।।\nसर्वभोगसमायुक्तः पुत्रपौत्रादिभिर्युतः ।। ८५ ।।\nइह लोके सुखं प्राप्य देहान्ते मुक्तिमाप्नुहि ।।\nइत्युक्त्वा भगवान्विष्णुस्तत्रैवान्तरधीयत ।। ८६ ।।\nएवं वः कथितं विप्राः पापनाशनवैभवम् ।।\nतत्तीरे भूप्रदानस्य माहात्म्यं चापि वर्णितम् ।। ८७ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये पापविनाशनतीर्थे भूदानफलानुवर्णनंनाम विंशतितमोऽध्यायः ।। २० ।।"
  }
]
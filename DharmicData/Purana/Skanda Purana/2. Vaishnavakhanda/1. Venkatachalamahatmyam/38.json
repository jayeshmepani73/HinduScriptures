[
  {
    "text": "।। अथाऽगस्त्यशङ्खादितपस्तुष्टस्य भगवत आविर्भावः ।।\n।। भरद्वाज उवाच ।।\nतेषां हरौ जगन्नाथे समावेशितचेतसाम् ।।\nदिनत्रयं गतं तत्र पूजास्तोत्रपरात्मनाम् ।। १ ।।\nतृतीये दिवसे प्राप्ते ते सर्वे निद्रिता निशि ।।\nअन्ते चतुर्थयामस्य ददृशुः स्वप्नमुत्तमम् ।। २ ।।\nशङ्खचक्रगदापाणिं प्रसन्नं पुरुषोत्तमम् ।।\nवरदानाय संप्राप्तमपश्यन्स्मेरलोचनम् ।। ३ ।।\nउत्थाय मुदितात्मानो गृहान्निर्गत्य पावने ।।\nस्वामिपुष्करिणीतोये सस्नुर्विधिवदादरात् ।। ४ ।।\nविधाय विधिवत्कर्म सर्वे दिनमुखोचितम् ।।\nगृहान्प्रत्याययुर्देवमाराधयितुमच्युतम् ।। ५ ।।\nसद्यः श्रेयस्करं मार्गे निमित्तं पक्षिसृचितम् ।।\nदृष्ट्वा प्रसादं देवस्य करस्थं मेनिरे तदा ।। ६ ।।\nततस्त्रिलोककर्तारं पूजयित्वा जनार्दनम् ।।\nतुष्टुवुर्विविधैः स्तोत्रैः पवित्रैर्वेदवर्णितैः ।। ७ ।।\nस्तोत्रावसाने कौन्तेय मुनीन्द्रः कुम्भसंभवः ।।\nजजाप शंखसहितो मन्त्रमष्टाक्षरं हरेः ।। ८ ।।\nइत्थं तेषां जगत्स्वामिन्यच्युतेऽर्पितचेतसाम् ।।\nअग्रभागे प्रादुरभूदेकं तेजो महाद्भुतम् ।। ९ ।।\nअनेककोटिसंख्यानामादित्येन्दु हविर्भुजाम् ।।\nएकीभूयाम्बरतले ज्योतिर्जालमिव स्थितम् ।। 2.1.38.१० ।।\nतत्तेजो वीक्ष्य ते सर्वेऽमितान्ताश्चर्यगोचराः ।।\nदध्युर्नारायणं दिव्यं परमानन्दविग्रहम् ।। ११ ।।\nवाङ्मानसपथातीतं विश्रुतैश्वर्यभासुरम् ।।\nसहस्रनेत्रं साहस्रबाहुपादैः समन्वितम् ।। १२ ।।\nतप्तकार्तस्वरनिभस्फुरत्कांतिमनोहरम ।।\nदंष्ट्राकरालं दुर्दर्शं वमन्तं दहनच्छटाः ।। १३ ।।\nकौस्तुभेन विराजन्तं दधानमुरसि श्रियम् ।।\nअविचिन्त्यमनाद्यन्तमत्यन्तभयदायकम् ।। ।। १४ ।।\nप्रकाशयन्तं ब्रह्माण्डं सर्वमात्मनि सर्वगम् ।।\nअगस्त्यशंखप्रमुखास्ते सर्वे हृष्टचेतसः ।। १५ ।।\nतमालोक्य जगन्नाथं भूयोभूयो ववन्दिरे ।।\nभ्रमन्ति लोकरक्षार्थमायुधानि तदा हरेः ।। १६ ।।\nनिजतेजोबलोपेतान्याजग्मुस्तं निषेवितुम् ।।\nचक्रमर्कप्रभं दिव्या गदा खङ्गश्च नन्दकः ।। ।। १७ ।।\nपुण्डरीकं चोग्ररवः पाञ्चजन्यः शशिप्रभः ।।\nतदा ब्रह्माण्डमखिलं पूरयामास निर्भरः ।। १८ ।।\nपाञ्चजन्यस्य निनदः सर्वासुरभयंकरः ।।\nपाञ्चजन्यध्वनिं श्रुत्वा नितान्ताश्चर्यभीषणम् ।। १९ ।।\nआययुर्देवताः सर्वाः स्वंस्वं वाहनमास्थिताः ।।\nब्रह्मा रुद्रः शतमखः सनकाद्याश्च योगिनः।। ।। 2.1.38.२० ।।\nवसिष्ठमुख्या मुनयो गन्धर्वोरगकिन्नराः ।।\nविष्वक्सेनो गरुत्मांश्च विष्णुभृत्या जयादयः ।। २१ ।।\nसरूपाश्चैव ये नित्याः श्वेतद्वीपनिवासिनः ।।\nसुमनोद्रुमसंभूता सुमनोवृष्टिरद्भुता ।।२२।।\nपपात मेदुरामोदमोदिताशेषमानसा ।।\nननृतुर्दिव्यसुदृशो जगुः किन्नरपुङ्गवाः ।। २३ ।।\nतुष्टुवुर्हर्षतरलाः सुरगन्धर्वचारणाः ।।\nदृष्ट्वा ते पुण्डरीकाक्षं प्रसन्नं भक्तवत्सलम् ।। २४ ।।\nप्रणम्य तोषयामासुः साष्टांगं विविधैस्तवैः ।। २५ ।।\n।। ब्रह्मादय ऊचुः ।। ।।\nजय विष्णो कृपासिन्धो जय तामरसेक्षण ।।\nजय लोकैकवरद जय भक्तार्तिभञ्जन ।। २६ ।।\nअनन्तमक्षरं शान्तमवाङ्मनसगोचरम् ।।\nको वा भवन्तं जानाति चिदानन्दमयात्मकम् ।। २७ ।।\nअणोरणुतरं स्थूलात्स्थूलं  सर्वान्तरस्थितम् ।।\nत्वामामनन्ति पुरुषं प्रकृतेः परमच्युतम् ।। ।। २८ ।।\nवेदान्तसाररूपं त्वां सर्वान्तर्बाह्यवर्तिनम् ।।\nको हि वर्णयितुं शक्तो मायायत्तेषु देहिषु ।। २९ ।।\nभवदीयमिदं रूपं दृष्ट्वातिभयदायकम् ।।\nभयोद्विग्ना वयं सर्वे शान्तं रूपं भजस्व ह ।। 2.1.38.३० ।।\n।। भरद्वाज उवाच ।। ।।\nइति स्तुतो विरिञ्चाद्यैः प्रसन्नो गरुडध्वजः ।।\nमेघघोषप्रतिमया वाचा सादरमब्रवीत ।। ३१ ।।\n।। अथ ब्रह्मादिप्रार्थनया भगवद्गृहीतसौम्यरूपप्रकारः ।।\n।। श्रीभगवानुवाच ।। ।।\nभयावहामिमां मूर्तिमुत्सृज्याहं प्रियावहम् ।।\nशान्तं रूपं भजिष्यामि मां पश्यत निराकुलाः ।। ३२ ।।\nइत्युक्त्वान्तर्हितो भूत्वा तस्मिन्नेव क्षणांतरे ।।\nविमाने रत्नखचिते बभूव सुखदर्शनः ।। ३३ ।।\nचन्द्रबिम्बाननः शान्तो नीलोत्पलदलद्युतिः ।।\nसुवर्णवर्णवसनो रत्नभूषणभूषितः ।। ३४ ।।\nशंखचक्रगदापद्मलसत्करचतुष्टयः ।।\nतमालोक्य रमाकान्तं भूयो भूयो ववंदिरे ।। ३५ ।।\nसन्तोषयित्वा ब्रह्मादीनभीष्टप्रतिपादनैः ।।\nअवोचद्विनयानम्रमगस्त्यं मुनिपुंगवम् ।। ३६ ।।\n।। श्रीभगवानुवाच ।। ।।\nत्वं मुनीन्द्र व्रतैर्घोरैश्चीर्णैर्मां प्रति संप्रति ।।\nपरिक्लिष्टोऽसि दास्यामि वरांस्तेऽभीप्सितान्वद ।। ३७ ।।\n।। भरद्वाज उवाच ।। ।।\nनिशम्य वाक्यं श्रीभर्तुः प्रणम्य च पुनःपुनः ।।\nस रोमाञ्चितसर्वांगः कुम्भजन्मा वचोऽब्रवीत् ।। ३८ ।।\n।। अथागस्त्यप्रार्थनया स्वर्णमुखरीनद्या भगवद्वत्तसर्वाधिकत्वप्राप्तिः ।।\n।। अगस्त्य उवाच ।। ।।\nयद्धुतं यत्तपस्तप्तं यदधीतं श्रुतं मया ।।\nतत्सर्वं सफलं जातमादृतोऽस्मि यतस्त्वया ।। ३९ ।।\nएषोऽहमेव धर्मात्मा त्रिषु लोकेष्वपि प्रभो ।।\nत्वां विचिन्वन्तमधुना मामन्विष्यागतोऽसि यत् ।। 2.1.38.४० ।।\nत्वत्प्रसादात्पुरैवाहं प्राप्ताखिलमनोरथः ।।\nन पश्यामि विचिन्त्यापि प्राप्यं संप्रति माधव ।। ४१ ।।\nतथापि चापलादेतत्तव विज्ञाप्यते प्रभो ।।\nत्वत्पादाम्बुजयोर्भक्तिमेवं कुरु निरन्तरम् ।। ४२ ।।\nअवधारय चैतत्त्वं सुरप्रार्थनया मया ।।\nनदी सुवर्णमुखरी स्नाताघौघविनाशिनी ।। ४३ ।।\nसा भवच्छैलकटकसमासन्ना समागता ।।\nतां कृतार्थय लोकेश त्वदनुग्रहवृत्तिभिः ।। ४४ ।।\nसुवर्णमुखरीतोये स्नात्वा ये वेंकटे स्थितम् ।।\nपश्यंति भुक्तिमुक्त्योस्तु भूयासुर्भाजनानि ते ।। ४५ ।।\nअल्पायुषो नरा मूढा ज्ञानयोगपरिच्युताः ।।\nन शक्नुवंति त्वां द्रष्टुं व्रताध्ययनकर्मभिः ।। ४६ ।।\nसदास्मिन्नास्थितः शैले सर्वेषां च जगद्गुरो ।।\nप्रसादसुमुखो देव कांक्षितार्थप्रदो भव ।। ।। ४७ ।।\n।। श्रीभगवानुवाच ।। ।।\nयत्प्रार्थितं त्वया विप्र तत्तथैव भविष्यति ।।\nनूनमप्रतिमा लोके मयि भक्तिः कृता त्वया ।। ४८ ।।\nजाह्नवीव नदी सेयं सुवर्णमुखरी मुने ।।\nस्यादाशास्या सुराणां च वांछितश्रीविधायिनी ।। ४९ ।।\nस्वामिपुष्करिणी चेयं नदी मूर्त्या समन्विता ।।\nसंक्रमिष्यति तां दिव्यां नदीं तीर्थौघसंश्रयाम् ।। 2.1.38.५० ।।\nवैकुण्ठनाम्नि शैलेऽस्मिन्नद्यप्रभृति सर्वदा ।।\nकृतावासो भविष्यामि मुने प्रार्थनया तव ।। ।। ५१ ।।\nसुवर्णमुखरीस्नानक्षालिताघौघकर्दमाः ।।\nअस्मिन्वैकुण्ठशैले मां ये पश्यंति समाहिताः ।। ५२ ।।\nभुवि पुत्रादिसंपन्नाः सर्वैश्वर्यसमन्विताः ।।\nमृतास्त्रिविष्टपे भोगानाकल्पमनुभूय च ।। ५३ ।।\nपुनरावृत्तिरहितं केवलानन्दभासुरम् ।।\nमत्पदं समवाप्स्यन्ति नात्र कार्या विचारणा ।। ।। ५४ ।।\nमां द्रष्टुमागतान्सर्वान्प्रतीक्ष्याभीप्सितैः शुभैः ।।\nयोजयिष्यामि सततं त्वद्वचोगौरवान्मुने ।। ५५ ।।\nपुत्रार्थिनां बहून्पुत्रान्धनानि च धनार्थिनाम् ।।\nतथैवारोग्यकामानां रोगशांतिं गरीयसीम् ।। ५६ ।।\nतीव्रापत्परिभूतानां तथैवापन्निवारणम् ।।\nदास्याम्यभीप्सितान्भोगान्दुर्लभानपि सर्वदा ।। ५७ ।।\nये यान्कामानपेक्ष्येह प्रेक्षन्ते मां समागताः ।।\nअवाप्नुवन्ति ते सर्वे तांस्तान्कामान्न संशयः ।। ५८ ।।\nस्थिता वा यत्र कुत्रापि मां स्मरन्ति नरोत्तमाः ।।\nते सर्वे वाञ्छितां सिद्धिं लभन्ते मत्प्रसादतः ।। ५९ ।।\n।। अथ शङ्खनृपवरप्रदानपूर्वकं भगवदन्तर्धानम् ।।\n।। भरद्वाज उवाच ।। ।।\nइत्युक्त्वा तं मुनिं देवः शंखमालोक्य भूपतिम् ।।\nशृण्वतां ब्रह्ममुख्यानामिदं वचनमब्रवीत् ।। 2.1.38.६० ।।\n।। श्रीभगवानुवाच ।। ।।\nप्रीतोऽस्मि शंख भक्त्या ते वृणीष्वाभीप्सितं वरम् ।।\nददामि वरदोऽहं ते क्रशिष्ठस्य तपस्यतः ।। ६१ ।।\n।। शंख उवाच ।। ।।\nन याचेऽन्यन्महाबाहो त्वत्पादाम्बुजसेवनात् ।।\nयां प्राप्नुवंति त्वद्भक्तास्तां याचे गतिमुत्तमाम् ।। ६२ ।।\n।। श्रीभगवानुवाच ।। ।।\nयत्प्रार्थितं त्वया शंख तत्तथैव भविष्यति ।।\nमत्सेवायोगभव्यानामलभ्यं किमु विद्यते ।। ६३ ।।\nआकल्पमिन्द्रलोकस्थो ह्यप्सरोगणसेवितः ।।\nभुक्त्वा बहुविधान्भोगांस्ततो मल्लोकमेष्यसि ।। ६४ ।।\nएवं ददौ वरानिष्टाञ्छङ्खाय पृथिवीपते ।।\nनारायणो जगद्योनिर्भजतां कल्पभूरुहः ।। ६५ ।।\nततो ब्रह्मादिकान्सर्वान्विसृज्य कमलेक्षणः ।।\nसंस्तूय मानसैर्भक्त्या तत्रैवांतर्दधे प्रभुः ।। ६६ ।।\n।। अथ भरद्वाजवर्णितश्रीवेंकटाचलमाहात्म्यनिगमनम् ।। ।। ।।\n।। भरद्वाज उवाच ।। ।।\nवेंकटाद्रेः प्रभावोऽयमाख्यातो भवतेऽर्जुन ।।\nनराः पापैः प्रमुच्यंते श्रुत्वेमां पावनीं कथाम् ।।६७।।\nवाराहं रूपमुत्सृज्य ब्रह्मणाभ्यर्थितो हरिः ।।\nमुमोदात्राद्भुताकारो मायया मोहयञ्जगत् ।। ६८ ।।\nपश्चादगस्त्यशंखाभ्यां प्रार्थितः सुखदर्शनम् ।।\nददौ नितान्तसुभगं शान्तं भोगात्मकं वपुः ।। ६९ ।।\nनारायणं वेंकटाद्रिं स्वामिपुष्करिणीं तथा ।।\nइमामाख्यां च संस्मृत्य मुच्यंते पातकैर्जनाः ।। 2.1.38.७० ।।\nवेंकटाद्रिसमं स्थानं ब्रह्माण्डे नास्ति किञ्चन ।।\nवेंकटेशसमो देवो न भूतो न भविष्यति ।। ७१ ।।\nवेंकटाद्रिसमं स्थानं न भूतं न भविष्यति ।।\nस्वामितीर्थसरस्तुल्यं न कुत्रापि च विद्यते ।। ७२ ।।\nप्रातरुत्थाय ये नित्यं वेंकटेशं स्मरंति वै ।।\nतेषां करस्था मोक्षश्रीर्नात्र कार्या विचारणा ।। ७३।।\nस्वामिपुष्करिणीतीर्थे स्नात्वा सर्वात्मकं हरिम् ।।\nये वा पश्यंति नियता वराहाचलवासिनम् ।।७४।।\nतेऽश्वमेधसहस्रस्य वाजपेयशतस्य च ।।\nप्राप्नुवंति फलं पूर्णं नात्र कार्या विचारणा ।। ७५ ।।\nवेंकटाचलमाहात्म्यं ये शृण्वंति नरोत्तमाः ।।\nतेषां मुक्तिश्च भुक्तिश्च इह लोके परत्र च ।। ७६ ।।\nवेंकटाचलमाहात्म्यं संक्षिप्य कथितं तव ।।\nअतः परं महानद्याः प्रभावः कथ्यतेऽर्जुन ।।७७।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायामगस्त्यशङ्खादितपस्तुष्टश्रीवेंकटेशाविर्भावादिमाहात्म्यवर्णनं नामाष्टत्रिंशोऽध्यायः ।। ३८ ।।"
  }
]
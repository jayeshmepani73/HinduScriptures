[
  {
    "text": "।। अथ वराहकृतधरण्युद्धरणक्रमः।।\n।। भरद्वाज उवाच ।। ।।\nपुरा निशात्यये धातुः प्रबुद्धो मधुसूदनः ।।\nपुनः प्रवृत्तिं भूतानामन्वियेष धिया भृशम् ।।१।।\nविना वसुमतीमन्ये भूतौघधरणक्षमाः ।।\nन भवन्तीति हृदये तर्कस्तस्याजनिष्ट च ।। २ ।।\nअपश्यत्प्रणिधानेन महीं पातालगोचराम्।।\nअतिमात्रभयोद्विग्नां परीतां महताम्बुना ।। ३ ।।\nप्रतिपेदे तदा रूपं भूसमुद्धरणोचितम् ।।\nउपकर्मोष्ठमनलजिह्वं प्रणवघोषणम् ।।४।।\nचतुराम्नायचरणं प्रायश्चित्तखुरांचितम् ।।\nप्राग्वंशकायं विलसद्दर्भरोमावलीयुतम् ।। ५ ।।\nप्रवर्ग्यावर्तसंपन्नं दक्षिणाग्न्युदरान्वितम् ।।\nस्रुक्तुण्डमखिलैः सर्वैः संविभक्तांगसन्धिकम् ।। ६ ।।\nदिव्यसूक्तसटाजालं परत्रह्मशिरस्तथा ।।\nहव्यकव्यरयोपेतं विशुद्धपशुजानुकम् ।। ७ ।।\nउक्तात्युक्तादिकच्छन्दोमार्गमंत्र बलान्वितम् ।।\nसर्वयज्ञमयं दिव्यं वाराहं रूपमास्थितः ।। ८ ।।\nअन्वेष्टुं धरणीमब्धेर्विवेश सलिलांतरम् ।।\nदंष्ट्राबालशशांकोत्थलसत्कांतिचयैर्हठात्।। ।। ९ ।।\nकल्पांतसमयस्फीतं तमिस्रमपसारयन् ।।\nअभिभूतांबुभृद्घोषैर्मुहुर्ब्रह्माण्डकन्दराम् ।। 2.1.36.१० ।।\nनिनादमुखरां कुर्वन्गाढैर्घुरुघुरुस्वनैः ।।\nखुरप्रखुरविन्यासैर्जर्जरीकृतविग्रहम् ।। ११ ।।\nइतस्ततो विलुठयन्नुरगाणामधीश्वरम् ।।\nतीव्रैर्निःश्वासपवनैरापातालं सरित्पतेः ।। १२ ।।\nप्रापयन्नतलस्पर्शमन्तरं दर्शनीयताम् ।।\nअतिदीर्घेण पात्रेण मग्नोन्मग्नेन वारिधेः ।। १३ ।।\nसंक्षोभितानि पाथांसि कुर्वन्नन्तर्ययौ तदा ।।\nसप्तपातालमूलाधः स्थितां तोये भयाकुलाम् ।। १४ ।।\nवेपमानां समालोक्य धरणीं हृष्टमानसः ।।\nतामारोप्य स्वदंष्ट्राग्रमुन्ममज्ज सरित्पतेः ।। १५ ।।\nसंस्तूयमानो मुनिभिर्जनलोकनिवासिभिः ।।\nतस्मिन्नुद्वहति प्रेम्णा देवे वसुमतीं क्षणम् ।। १६ ।।\nप्रतिसारा बभूवाधो वारिधेमर्ङ्गलोचिता ।।\nतदुत्तारणवेलायां वराहवपुषोऽर्जुन ।। १७ ।।\nगम्भीरघोषैरम्भोधिः प्राप मंगलतूर्यताम् ।।\nउद्वृत्तवीचिविक्षिप्तशीकरासारसंगतः ।। १८ ।।\nभेजे मुक्ताफलचयो मंगलाक्षतविभ्रमम्।।\nउदूढा तेन देवेन सा बभौ सलिलाप्लुता ।। १९ ।।\nगाढरागसमुत्पन्नस्वेदक्लिन्नतनूरिव ।।\nइत्थमुद्धृत्य भगवान्महीं पातालमूलतः ।। 2.1.36.२० ।।\nसुदृढं स्थापयामास मध्येऽम्बुनिधिपाथसाम् ।।\nतेनोद्धृतायां मेदिन्यां पूर्णं तद्भूनभोन्तरे ।। २१ ।।\nजलं तत्कृतमर्यादाऽव्यवच्छिन्नमभूत्तदा ।।\nसंस्थाप्य पृथिवीमित्थं तदीयाधारसिद्धये ।। २२ ।।\nदिग्गजानहिराजं च कमठं च न्यवेशयत् ।।\nतेषामपि च सर्वेषामाधारत्वेन सादरम् ।। २३ ।।\nअव्यक्तरूपां स्वां शक्तिं युयोज च दयानिधिः ।।\nततो धरां समुद्धृत्य स्थितं किटितनुं हरिम् ।। २४ ।।\nतुष्टुवुः सनकाद्यास्तं जनलोकनिवासिनः ।।\nतदा वराहवपुषमाराध्य पुरुषोत्तमम् ।। २५ ।।\nतदाज्ञया जगद्ब्रह्मा यथापूर्वमकल्पयत् ।। २६ ।।\n।। अर्जुन उवाच ।। ।।\nकल्पान्तसलिले मग्ना कथं तिष्ठति भूरियम् ।।\nसप्तपाताललोकाधः किमाधारा महामुने ।। २७ ।।\nकल्पकालः कियानेष स्यात्तद्वृत्तिश्च कीदृशी ।। २८ ।।\n।। अथ कल्पवृत्तांतवर्णनपूर्वकं श्वेतवराहावतारवर्णनम् ।। ।।\nएतद्विस्तार्य सकलं मम ब्रह्मन्मुने वद ।। २९ ।।\n।। भरद्वाज उवाच ।। ।।\nविनाडिकानां षष्ट्या स्यान्नाडिकैका दिनं भवेत् ।।\nतत्षष्ट्या दिवसास्त्रिंशन्मासः पक्षद्वयात्मकः ।। 2.1.36.३० ।।\nमासौ द्वावृतुरित्युक्तस्तैः षङ्भिर्वत्सरो भवेत् ।।\nअयनद्वितयाकारः शीतवर्षोष्णसंश्रयः ।। ३१ ।।\nदेवासुराणामन्योयमहोरात्रं विपर्ययात् ।।\nउत्तरं दक्षिणे भानोरयने ते यथाक्रमम् ।। ३२ ।।\nमानुषाब्दैः खखव्योमखाक्षिपावकसागरैः ।।\nमहायुगं भवेत्पार्थ कृताद्याकारसंयुतम् ।। ।। ३३ ।।\nसप्तत्या सैकया कालो युगानामन्तरं मनोः ।।\nअस्मिञ्छ्वेतवराहाख्ये कल्पे जातान्मनूञ्छृणु ।। ३४ ।।\nस्वायंभुवः स्यात्प्रथमस्ततः स्वारोचिषो मनुः ।।\nउत्तमस्तामसाख्यश्च रैवतश्चाक्षुषाह्वयः ।। ३५ ।।\nएते गताः प्राङ्मनवः षट्सेन्द्रसुरतापसाः ।।\nवैवस्वतो वर्ततेऽद्य सप्तमो मनुरर्जुन ।। ३६ ।।\nआदित्यवसुरुद्राद्यास्तत्काले देवतागणाः ।।\nइष्ट्वाश्वमेधशतकं तेजस्वी प्राप शक्रताम् ।। ३७ ।।\nविश्वामित्रोऽहमत्रिश्च जमदग्निश्च कश्यपः ।।\nवसिष्ठो गौतमश्चैव ते वै सप्तर्षयोऽर्जुन ।। ३८ ।।\nइक्ष्वाकुप्रमुखाः शूरा मनुपुत्रा महाबलाः ।।\nअवनिं पालयामासुर्नित्यं धर्मपरायणाः ।। ३९ ।।\nसूर्यदक्षब्रह्मधर्मरुद्राणां पञ्च सूनवः ।।\nसावर्णिरौच्यभौमाद्या भविष्यन्मनुसप्तकम् ।। 2.1.36.४० ।।\nचतुर्दश विधातुस्ते भवन्ति मनवोऽहनि ।।\nतत्कल्पसंज्ञं तस्यान्ते निशा स्यात्तत्समा शृणु ।। ४१ ।।\nदिनावसानसमये ब्रह्मणः पाण्डुनन्दन ।।\nजायतेऽवग्रहो घोरः पृथिव्यां शतवार्षिकः ।। ४२।।\nतस्मिन्नवग्रहे पृथ्व्यां नीरसायां धनञ्जय ।।\nचतुर्विधानि भूतानि समायान्ति परिक्षयम् ।। ४३ ।।\nतदा तप्तशिखाकारैरुपेतो घर्मदीधितिः ।।\nमयूखैरग्निसदृशैर्वमद्भिः पावकच्छटाः ।। ४४ ।।\nविनष्टग्रामनगरशैलवृक्षादिकानना ।।\nकूर्मपृष्ठोपमोर्वी स्यात्तप्तायःपिण्डसन्निभा ।। ४५ ।।\nततो विधातुर्गात्रेभ्यः समुत्पन्ना महाघनाः ।।\nआच्छादयन्तो गगनं गर्जितध्वानबन्धुराः ।। ४६ ।।\nसितपीतारुणश्यामाश्चित्रवर्णाश्च भीषणाः ।।\nशैलेभसौधवृक्षादिनानारूपसमन्विताः ।। ४७ ।।\nते शताब्दमितं कालं महावृष्टिं वितन्वते ।।\nतेनाम्भसा शमं याति सूर्योद्भूतो महानलः ।। ४८ ।।\nभूयश्च शतवर्षाणि वर्षन्त्युग्रं महाघनाः ।।\nतदम्भसा समुद्वेला विकृतिं यान्ति वार्द्धयः ।। ४९ ।।\nकल्पान्ताम्बुदनिर्मुक्तं लोकान्व्याप्नोति तज्जलम् ।।\nभूर्भुवःस्वर्महर्लोकानावृणोति तमो महत् ।।\nतदा निमग्ना सलिले मही पातालमूलगा ।। 2.1.36.५० ।।\nअनष्टा कथमप्यास्ते ब्रह्मशक्त्यवलम्बिता ।।\nअथ निःश्वाससंभूतो मारुतो ब्रह्मणोऽर्जुन ।। ५१ ।।\nउत्सारयति तान्सर्वान्कल्पान्तोत्थान्महाघनान् ।।\nएवं प्रवृद्धः पवनः शतसंवत्सरात्मकम् ।। ५२ ।।\nकालं निरन्तरं वाति दुर्निवाररयोत्थितः ।।\nतमुग्रमनिलं हित्वा हरेर्नाभिसरोरुहे ।। ५३ ।।\nयोगनिद्रामवाप्नोति तस्मिन्पाथसि पद्मभूः ।।\nयोगनिद्रानुषक्तस्य याति तस्य जगद्विभोः ।। ५४ ।।\nतावती शर्वरी पार्थ दिनं यावत्प्रमाणकम् ।।\nनिशायां समतीतायामुत्थितो वेगवान्पुनः ।। ५५ ।।\nसृजप्यखिलजन्तून्वै पूर्ववच्छासनाद्धरेः ।।\nकल्पेकल्पे समुचितै रूपैः पाति जगद्धरिः । ५६ ।।\nअस्मिन्कल्पे श्वेतवर्णां प्राप्तवान्यज्ञपोत्रिताम्।।\nवराहवपुषा देवो विहरन्नवनीतले ।।५७।।\nस्वपूर्वनियतावासं प्रपेदे वेंकटाचलम् ।।\nस्वामिपुष्करिणीतीरे चरंश्चिरमधोक्षजः।।५८।।\nभक्त्या परमया युक्तमपश्यज्जलजासनम् ।।\nसंपूज्य प्रार्थयामास ब्रह्मा तं भूतभावनम् ।। ५९ ।।\nपुरातनीं निजां स्वामिन्भज दिव्यां तनूमिति ।।\nगृहीत्वानुनयं तस्य त्यक्त्वा तां सूकराकृतिम् ।। 2.1.36.६० ।।\nअनन्यभजनीयां स्वां प्राप विश्वात्मिकां तनुम् ।।\nतथास्थितं गिरौ तत्र कृत्वाप्युत्साहमूर्जितम् ।।।। ६१ ।।\nद्रष्टुं न शेकुः सर्वेऽपि कालेन बहुनापि च ।। ६२ ।।\n।। अर्जुन उवाच ।। ।।\nदर्शनस्मरणादीनां हरिरित्थमगोचरः ।।\nकथं प्रत्यक्षतां प्राप मानुषाणां महामुने ।। ६३ ।।\nभाग्यभूतोऽथ जगतां यः को वाऽऽराध्य तं विभुम् ।।\nइह प्रकाशयामास कथामेतां निवेदय ।। ६४ ।।\nहरिकथाश्रवणं दुरितापहं कथयतां सकलागमविद्भवान् ।।\nसुकृतिनां ननु संप्रति धुर्यता मुनिवरेण्य ममाद्य समागता ।। ६५ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये सुवर्णमुखरीमाहात्म्यप्रशंसायां वराहावतारकीर्तनं नाम षट्त्रिंशोऽध्यायः ।। ३६ ।।"
  }
]
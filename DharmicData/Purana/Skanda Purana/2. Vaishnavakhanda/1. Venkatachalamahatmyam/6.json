[
  {
    "text": "।। अथ बकुलमालिकां प्रति सखीविनिवेदितपद्मावत्युदन्तः ।।\n।। योषित ऊचुः ।। ।।\nवयमाकाशराजस्य शुद्धान्तनिलयाः स्त्रियः ।।\nसख्यः पद्मालयाया वै दुहितुर्वसुधापतेः ।। १ ।।\nराजपुत्रीं पुरस्कृत्य गताः पूर्वं वनांतरम् ।।\nकुर्वंत्यः पुष्पावचयं राजपुत्र्यर्थमाकुलाः ।। २ ।।\nवृक्षमूले समासीनास्तत्र पश्याम पूरुषम् ।।\nइन्द्रनीलमणिश्याममिन्दिरामन्दिरोरसम्।। ३ ।।\nईषत्स्मितमुखं चारुपीनदीर्घभुजद्वयम् ।।\nमृष्टपीतांबरं हेमबाणबाणासनोज्ज्वलम् ।। ४ ।।\nसुवर्णमुकुटं हारकेयूरादिविभूषितम् ।।\nतं तु पद्मालया दृष्ट्वा सखी कमललोचना ।। ५ ।।\nद्रुतहेमनिभाकारा पश्य पश्येति साब्रवीत् ।।\nपश्यन्तीनां तदास्माकं गतोऽन्तर्धानमाशु सः ।। ६ ।।\nसा सखी मूर्च्छितास्माभिनीता राजगृहं ततः।। ७ ।। ।।\nअथ पद्मावतीमुद्दिश्य दैवज्ञं प्रति वियद्राजकृतप्रश्नादिः ।। ।।\nदृष्ट्वाऽस्वस्थां नृपः पुत्रीमपृच्छद्दैवचिन्तकम् ।।\nवद विप्रेन्द्र पुत्र्या मे ग्रहचारफलं मुने ।। ८ ।।\nबृहस्पतिसमो विप्रो विचार्यात्मनि खेचरान् ।।\nअनुकूला ग्रहाः सर्वे तव पुत्र्या नृपोत्तम ।। ९ ।।\nकिन्तु नित्यं ग्रहफलं किंचिद्भ्रांतिकरं नृप ।।\nतमुवाच पुनर्धीमान्प्रश्नकालं विचार्य च ।। 2.1.6.१० ।।\nछायां गुणित्वा लग्नं च तत्फलानि विचार्य च ।।\nलग्ने लग्नाधिपश्चन्द्रः केंद्रे चैव बृहस्पतिः ।। ११ ।।\nनिद्राति दिनपक्षी तु प्रश्नपक्षी तु राज्यगः ।।\nशृणु राजन्फलं तस्य स्वास्थ्यमेव भविष्यति ।। १२ ।।\nउत्तमः पुरुषः कश्चिदागतः कन्यकां प्रति ।।\nतं दृष्ट्वा मूर्च्छिता पुत्री तेन योगं समेष्यति ।। १३ ।।\nतेनैव प्रेषिता काचिदागमिष्यति कन्यका ।।\nसा तु वक्ष्यति यद्वाक्यं तद्धितं ते भविष्यति ।। १४ ।।\nतत्कुरुष्व महाराज सत्यंसत्यं वदाम्यहम् ।।\nकिं च सर्वार्थदं यत्तु सर्वव्याधिविनाशनम् ।। १५ ।।\nवक्ष्यामि तत्कुरुष्वाद्य पुत्र्यास्तव सुखावहम् ।।\nकारयागस्त्यलिंगस्य ब्राह्मणैरभिषेचनम् ।। १६ ।।\nइत्युक्ताथ गृहं यातो राजानं दैवचितकः ।। ।। १७ ।।\n।। अथ दैवज्ञोक्त्यागस्त्यलिंगार्चनाय विप्रादिप्रेषणम् ।। ।।\nआकाशराजोऽपि तदा विप्रानाहूय वैदिकान् ।।\nअभ्यर्च्याज्ञापयामास गत्वा देवालयं द्विजाः ।। १८ ।।\nमहाभिषेकं शम्भोश्च कुरुध्वं मंत्रपूर्वकम् ।।\nइत्यनुज्ञाप्य तानस्मानाहूयाभ्यवदच्छुभे ।। १९ ।।\nमहाभिषेकसम्भारान्सम्पादयत कन्यकाः ।।\nइत्याज्ञप्ता नृपेणैव वयं देवालयं गताः ।। 2.1.6.२० ।।\nब्रूहि त्वं सुभगेऽस्माकं त्वदागमनमंजसा ।।\nकुतोसि कस्य वार्थेन क्व वा जिगमिषा हि ते ।। २१ ।।\nदिव्याश्वमधिरुह्येमं देवलोकादिवागता ।। २२ ।।\n।। श्रीवराह उवाच ।। ।।\nइति ताभिस्तदा पृष्टा हृष्टा बकुलमालिका ।।\nप्रोवाच वाचं मधुरां हर्षयन्तीव बालिकाः ।। २३ ।।\n।। बकुलमालिकोवाच ।। ।।\nश्रीवेंकटाद्रेः प्राप्ताहं नाम्ना बकुलमालिका ।।\nधरणीं द्रष्टुकामाहमारुह्येमं तुरंगमम् ।। २४ ।।\nद्रष्टुं शक्या भवेद्देवी किमु तत्र नृपालये ।।\nइति तस्या वचः श्रुत्वा ताः प्रोचुर्नृपकन्यकाः ।। २५ ।।\nअस्माभिः सहिता त्वं वै द्रक्ष्यसे धरणीं शुभे ।।\nइत्युक्ता सा ततस्ताभिरागता नृपमंदिरम् ।।२६।।\nआगच्छन्तीषु तास्वेवं धरणी तु पुलिन्दिनीम् ।। २७ ।।\n।। अथ धरणीकृत प्रश्नस्य पुलिन्दिनीप्रतिवचनम् ।। ।।\nआयान्तीं वीथिकायां सा सगुंजाशंखभूषिताम् ।।\nशिशुं स्तनं धयं पृष्ठे बद्ध्वा वस्त्रांचलेन वै ।। २८ ।।\nवदामि सत्यं शृणुत भूतं भव्यं भविष्यकम् ।।\nवदन्ती वीथिवीथीषु तामाहूय शुचिस्मिता ।। २९ ।।\nस्वर्णशूर्पं समादाय तस्मिन्मुक्ता निधाय च ।।\nत्रिप्रस्थमात्रांस्त्रीन्राशीन्कृत्वा तस्यै निधाय च ।। 2.1.6.३० ।।\nवद सत्यं त्वमेष्यद्वा भूतमेव वा ।।\nइत्येवं धरणी देवी पृच्छंती तां स्थिताऽभवत् ।। ३१ ।।\nपृष्टा सावददस्यास्तु मनसा यद्विचिन्तितम्।।\nमध्यराशौ चिन्तितं ते वद कल्याणि मे ऋजु ।। ३२ ।।\nओमित्याहाथ धरणी पुलिंदां राजवल्लभा ।।\n।। धरण्युवाच ।। ।।\nराशिरुक्तः फलं ब्रूहि धनराशिं ददामि ते ।। ३३ ।।\n।। पुलिन्दोवाच ।। ।।\nसत्यं वदामि ते सुभ्रु शिशोरन्नं प्रयच्छ मे ।।\nइत्युक्ता सा तु धरणी स्वर्णपात्रेऽन्नमाददे ।। ३४ ।।\nदत्त्वा तस्यै पुलिंदिन्यै सत्यं ब्रूहीति सावदत्।।\nसक्षीरमन्नमादाय दत्त्वा पुत्राय भामिनी ।। ३५ ।।\nसा सत्यमवदत्सुभ्रूर्दुहितुर्देहशोषणम्।।\nपुरुषादागतं भीरु तद्रूपाऽदर्शनादियम् ।। ३६ ।।\nअंगतापं समापन्ना ह्यनंगशरपीडिता ।।\nस तु देवादिदेवो वै वैकुण्ठादागतः स्वयम् ।। ३७ ।।\nश्रीवेंकटाद्रिशिखरे स्वामिपुष्करिणीतटे ।।\nमायावी परमानंदः श्रिया सह रमापतिः ।। ३८ ।।\nकामरूपी विहरते भक्ताभीष्टप्रदो हरिः ।।\nस तुरंगं समारुह्य विहरन्काननान्तरे ।। ३९ ।।\nआगत्योपवनं राज्ञि तव कन्यां स दृष्टवान् ।।\nरमासमामिमां दृष्ट्वा स्वयं कामवशं गतः ।। 2.1.6.४० ।।\nस्वसखीं ललितां देवः प्रेषयिष्यति तेंतिकम् ।।\nरमेव तं समेत्यैषा रमिष्यति सुखं चिरम् ।। ४१ ।।\nएतत्सत्यं मम वचः पश्याद्यैव नृपात्मजे ।।\nपुत्रस्यान्नं प्रयच्छेति तूष्णीमास पुलिन्दिनी ।। ४२ ।।\nअन्नं दत्त्वा पुनर्भूरि तस्यै तां विससर्ज ह ।।\nतस्यां विनिर्गतायां तु पुलिंदिन्यामनिन्दिता ।। ४३ ।।\nउत्थाय चांगणात्तस्माद्विवेशांतःपुरं शुभम् ।।\nयत्र पद्मालया कन्या समास्ते स्वसखीवृता ।। ४४ ।।\nगत्वा पुत्रीसमीपस्था कन्यां कामातुरां सुताम्।।\nपुत्रि किं ते करिष्यामि वस्तु किं वा प्रियं शुभे ।। ४५ ।।\nइति मात्राभिपृष्टा सा मन्दमाह मनस्विनी ।। ४६ ।।\n।। अथ पद्मावती निवेदित भगवद्भागवतयोर्लक्षणानि ।। ।।\nनेत्राभिरामं यल्लोके सतामपि मनःप्रियम् ।।\nयद्द्रष्टुकामा ब्रह्माद्या यत्तु सर्वगतं महत् ।। ४७ ।।\nतेजसामपि तेजस्वि देवानामपि दैवतम् ।।\nभक्तैस्सद्भिरिह प्राप्यमभक्तैर्न कदाचन ।। ४८ ।।\nतस्मिन्नेव मनो मेऽम्ब वस्तुनीह प्रवर्तते।।\nतदेवान्विष्यतां मातर्भक्तानां सर्वकामदम् ।। ४९ ।।\n।। श्रीवराह उवाच ।। ।।\nएतच्छ्रुत्वाथ धरणी तामपृच्छत्पुनः सुताम् ।।\nतद्भक्तलक्षणं ब्रूहि यैः प्राप्यं तत्सुलोचने ।। 2.1.6.५० ।।\n।। पद्मालयोवाच ।। ।।\nभक्तानां लक्षणं मातः शृणु गुह्यं समाहिता ।।\nशंखचक्रांकिता नित्यं भुजयुग्मे वसुन्धरे।। ।। ५१ ।।\nऊर्ध्वपुंड्रं सान्तरालं तेषामेव विशेषतः ।।\nपुण्ड्रानि द्वादश पुनर्धारयंति तथापरे ।। ५२ ।।\nललाटोदरहृत्कण्ठे जठरे पार्श्वयोरपि ।।\nकूर्परयोर्भुजद्वन्द्वे पृष्ठे च गलपृष्ठके ।। ५३ ।।\nकेशवादीनि नामानि द्वादशांगेषु द्वादश ।।\nवासुदेवेति तन्मूर्ध्नि धारयंति नमोऽस्त्विति ।। ५४ ।।\nतेषां तु नियमान्वक्ष्ये मातः शृणु मनोरमान् ।।\nवेदपारायणरताः कर्म कुर्वंति वैदिकम् ।। ५५ ।।\nसत्यं वदन्ति ये देवि नासूयंति परान्क्वचित् ।।\nपरनिंदां न कुर्वंति परस्वं न हरंति च ।। ५६ ।।\nन स्मरंति न पश्यन्ति न स्पृशंति कदाचन ।।\nपरदारान्सुरूपांश्च ये च तान्विद्धि वैष्णवान् ।।५७।।\nसर्वभूतदयावंतः सर्वभूतहिते रताः ।।\nसदा गायंति देवेशमेतान्भक्तानवेहि वै ।। ५८ ।।\nयेन केन च सन्तुष्टाः स्वदारनिरताश्च ये ।।\nवीतरागभयक्रोधास्तान्भक्तान्विद्धि वैष्णवान् ।। ५९ ।।\nएवंविधैर्गुणैर्युक्ताः पंचायुधधरा अपि ।।\nपित्रा चाचार्यरूपेण शिष्टेनान्येन वा पुनः ।। 2.1.6.६० ।।\nस्वगृह्योक्तविधानेन वह्निमादाय वै बुधः ।।\nचक्राद्यायुधमंत्रेण जुहुयात्षोडशाहुतीः ।। ६१ ।।\nमूलमंत्रेण सूक्तेन पौरुषेण ततः परम् ।।\nजातवेदः सुमंत्रेण पश्चादष्टोत्तरं शतम् ।। ६२ ।।\nहुत्वा महाव्याहृतिभिश्चक्रादींस्तत्र तापयेत् ।।\nसह्यान्सुतप्तान्गुरुणा मंत्रवद्धारयेद्बुधः ।। ६३ ।।\nभुजद्वये शंखचक्रे मूर्ध्नि शार्ङ्गशरौ तथा ।।\nललाटे तु गदा धार्या हृदये खड्गमेव च ।। ६४ ।।\nएवं धार्याणि पञ्चैव विष्णुभक्तैर्मुमुक्षुभिः ।।\nअथवा भुजयोश्चक्र शंखौ चैव सुलक्षणौ ।। ६५ ।।\nएवं लाञ्छनयुक्ता ये भक्तास्ते वैष्णवाः स्मृताः ।।\nतैरेव लभ्यं तद्ब्रह्म सदाचारसमन्वितैः ।। ६६ ।।\nतस्मिन्नेव मम प्रीतिस्तत्प्राप्तिं कांक्षते मनः ।।\nमातर्विष्णुविनान्येषु वाञ्छा काचिन्न जायते ।। ६७ ।।\nस्मरामि श्यामलं विष्णुं वदामि हरिमच्युतम् ।।\nतेनैव मातर्जीवामि तद्योगे चिन्त्यतां विधिः ।। ६८ ।।\n।। श्रीवराह उवाच ।। ।।\nइत्युक्त्वा मातरं दीना विररामाम्बुजानना ।।\nतच्छ्रुत्वा चिन्तयामास विष्णुः प्रीतः कथं भवेत्।।६९।।\nअथ बकुलमालिकया सार्द्धं सखीनां धरणीसमीप आगमनम्।।\nएतस्मिन्नंतरे कन्या अगस्त्येशं समर्च्य च ।।\nआगता धरणीं द्रष्टुं सहैव बकुलस्रजा ।। 2.1.6.७० ।।\nआगतान्ब्राह्मणान्साथ पूजयित्वा सुभोजनैः ।।\nदत्त्वाथ दक्षिणाः पूर्णा वस्त्रालंकारसंयुताः ।। ७१ ।।\nआशिषौ वाचयित्वाथ वांछितार्थस्य सिद्धये ।।\nविसृज्य व्राह्मणान्सर्वानथापृच्छत्स्वयोषितः ।। ७२ ।।\nपूजयित्वा ह्यगस्त्येशमागतास्ता मनस्विनीः ।। ७३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे बकुलमालिकां प्रति सखीविनिवेदितपद्मावत्युदन्तविष्णुभक्तलक्षणादिवर्णनंनाम षष्ठोऽध्यायः ।। ६ ।। ।।"
  }
]
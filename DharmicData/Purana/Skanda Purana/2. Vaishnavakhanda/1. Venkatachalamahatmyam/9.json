[
  {
    "text": "।। अथ वसुनामकनिषादवृत्तांतः ।।\n।। धरण्युवाच ।। ।।\nकलौ युगे भूमिधर केन त्वं द्रक्ष्यसे प्रिय ।।\nविमानं केन ते देव कार्यतेऽस्मिन्महीधरे ।। १ ।।\nश्रीनिवासोऽपि केनैव द्रक्ष्यते सुभगाकृतिः ।।\nएतद्ब्रूहि मम प्रीत्या श्रोतुं कौतूहलं विभो ।। २ ।।\n।। श्रीवराह उवाच ।। ।।\nवक्ष्यामि शृणु हे देवि भविष्यद्यद्वदामि ते ।।\nअस्मिन्महीधरे पुण्ये निषादो वसुनामकः ।। ३ ।।\nश्यामाकवनपालोऽभूद्भक्तिमान्पुरुषोत्तमे ।।\nश्यामाकतंडुलान्पक्त्वा मधुना परिषिच्य च ।। ४ ।।\nनिवेद्य देवदेवाय श्रीभूमि सहिताय च ।।\nएवं भक्तिमतस्तस्य भार्या चित्रवती शुभा ।। ५ ।।\nअसूत तनयं बाला वीरनामानमुत्तमम् ।।\nवसुः पुत्रेण सहितो भार्यया पतिभक्तया ।। ६ ।।\nकस्मिंश्चिद्दिवसे पुत्रं श्यामाकं पालयेति च ।।\nविसृज्य पत्न्या सहितो मध्वन्वेषणतत्परः ।। ७ ।।\nगतो वनान्तरं शीघ्रं मधुच्छत्रदिदृक्षया ।।\nबालः श्यामाकपक्वानि गृहीत्वाग्नौ निधाय च ।। ८ ।।\nपिष्ट्वा निवेदयामास वृक्षमूले श्रियः पतेः ।।\nनैवेद्यं भक्षयित्वैव वीरस्त्वास सुखेन वै।। ९ ।।\nतदन्तरे वसुश्चापि मध्वादाय समागतः ।।\nश्यामाकान्भक्षितान्दृष्ट्वा संतर्ज्य सुतमात्मनः ।। 2.1.9.१० ।।\nखड्गमादाय तं हन्तुं त्वरया हस्तमुद्दधौ ।। ११ ।।\n।। अथ सुतहननोद्युक्तं वसुं प्रति भगवदुक्तिः ।। ।।\nतद्वृक्षस्थस्तदा विष्णुः खड्गं जग्राह पाणिना ।।\nखड्गो गृहीतः केनेति पश्यन्वृक्षं ददर्श सः ।। १२ ।।\nशङ्खचक्रगदापाणिं वृक्षारूढार्धविग्रहम् ।।\nमुक्त्वा वसुश्च तं खड्गं प्रणम्योवाच केशवम् ।। १३ ।।\nकिमिदं देवदेवेश चेष्टितं क्रियते त्वया ।। १४ ।।\n।। श्रीभगवानुवाच ।। ।।\nवसो शृणु वचो मे त्वं पुत्रस्ते भक्तिमान्मयि ।।\nत्वत्तोऽपि मे प्रियतमस्तस्मात्प्रत्यक्षमागतः ।।१५।।\nअस्य सर्वत्र तिष्ठामि तव स्वामिसरस्तटे ।।\nइति देववचः श्रुत्वा प्रीतिमानभवद्वसुः ।। १६ ।।\nएतस्मिन्नेव काले तु पांड्यदेशात्समागतः ।।\nबाल्यात्प्रभृति शूद्रोऽपि विष्णुभक्तिसमन्वितः ।। १७ ।।\n।। अथ रंगदासस्य श्रीनिवाससेवार्थं श्रीशेषाचलागमनम् ।। ।।\nनारायणपुरीं प्राप्य श्रीवराहं प्रणम्य च ।।\nतत्र श्रुत्वा श्रीनिवासं वेंकटाद्रिनिवासिनम् ।। १८ ।।\nस्वयंभुवं देवदेवसेवितं प्रययौ ततः ।।\nसुवर्णमुखरीं प्राप्य स्नात्वा चोत्तीर्य तत्तटे ।। १९।।\nकमलाख्ये सरसि च स्नात्वा पुण्यप्रदायिनि ।।\nतत्तीरवासिनं देवं कृष्णं रामेण संवृतम् ।। 2.1.9.२० ।।\nनमस्कृत्य ततः प्रायाद्वनं गजघटायुतम् ।।\nशनैः संप्राप्य शेषाद्रिं निर्झरं संददर्श ह ।। २१ ।।\nतत्समीपं समासाद्य कपिलापूजितं शिवम् ।।\nतत्पुरश्चक्रतीर्थं तदगाधं पापनाशनम् ।। २२ ।।\nतत्र स्नात्वा ततोऽगच्छद्वेंकटाद्रिं शनैःशनैः ।।\nआराद्धुं गच्छता मार्गे युक्तो वैखानसेन च ।। २३ ।।\nरंगदासस्त्वारुरोह बालो द्वादशवार्षिकः ।।\nस्वामिपुष्करिणीं प्राय स्नात्वा भक्तिसमन्वितः ।।२४।।\nवैखानसेन मुनिना गोपीनाथेन पूजितम् ।।\nवनमध्ये तरोर्मूले स्वामिपुष्करिणीतटे ।।२५।।\nतिष्ठन्तं पुण्डरीकाक्षं श्रीभूमिसहितं हरिम् ।।\nआकाशस्थं संददर्श पीतनीलाकृतिं शुभम् ।। २६ ।।\nपार्श्वस्थशंखचक्राभ्यां गदासिभ्यां निषेवितम्।।\nपक्षौ विस्तार्य चाकाशे देवमूर्ध्नि वितानवत् ।।२७।।\nस्थितं च गरुडेशानं पश्चाच्छार्ङ्गं शरं तथा ।।२८।। ।।\nअथ श्रीनिवासार्थं रंगदासकृतदिव्योद्यानमण्डपादिनिर्माणानि ।। ।।\nएवं दृष्ट्वा श्रीनिवासं विस्मितो रंगदासकः ।।\nअस्य देवस्य चारामं करिष्यामीत्यचिन्तयत् ।। २९ ।।\nनिश्चित्य मनसा सर्वं तरुमूलेऽवसत्सुधीः ।।\nकृत्वा वैखानसाद्विष्णोर्नैवेद्यं च दिनेदिने ।। 2.1.9.३० ।।\nशनैश्छित्त्वा वनं घोरं वृक्षांश्चिच्छेद पार्श्वगान् ।।\nआस्थानचिञ्चां देवस्य रमायाश्चम्पकं तरुम् ।।३१।।\nदेवाज्ञप्तो वर्जयित्वा तावुभौ देवसेवितौ ।।\nदेवस्यपरितो भूमौ शिलाकुड्यं तदाकरोत् ।।३२।।\nतत्कुड्यस्यैव परितः पुष्पारामांश्चकार ह ।।\nमल्लिकाकरवीराब्जकुन्दमंदारमालतीः ।।३३।।\nतुलसीचम्पकानां तु वनान्येव चकार ह ।।\nखनित्वा तत्र कूपं तु वर्धयंस्तज्जलैर्वनम् ।। ३४ ।।\nआरामपुष्पाण्यादाय स्वयं दामान्यथाकरोत् ।।\nविचित्राणि तदा बद्ध्वा पूजकस्य करे ददौ ।। ३५ ।।\nआदाय पूजकस्तानि स्कन्धे मूर्ध्नि बबन्ध च ।।\nश्रीनिवासस्य देवस्य श्रीभूमिसहितस्य च ।। ३६ ।।\nएवं देवस्य कैंकर्यं कुर्वंस्तस्थावुदारधीः ।।\nतस्यैवं वर्तमानस्य समास्त्वा सप्ततेर्गताः ।। ३७ ।।\nकुर्वाणे पुष्पावचयं रंगदासे महात्मनि ।। ३८ ।।\n।। अथ रंगदासस्य गन्धर्वक्रीडादर्शनेन भगवत्कैंकर्यविस्मृतिः ।। ।।\nआरामे सरसि स्नातुं गन्धर्वः कश्चिदाययौ ।।\nगन्धर्वराजकन्याभिस्तरुणीभिः समन्वितः ।। ३९ ।।\nजलक्रीडां करोति स्म दिवि स्थाप्य विमानकम्।।\nसुरूपाभिश्च सहितं क्रीडन्तं कमलाकरे ।। 2.1.9.४० ।।\nपश्यञ्छ्रीरंगदासोऽयं व्यस्मरन्माल्यसञ्चयम् ।।\nजितेन्द्रियोऽपि तत्कक्रीडां पश्यन्रेतः ससर्ज ह ।। ४१ ।।\nपश्यतस्तस्य सरसः समुत्तीर्य मनोहरम् ।।\nदिव्यवस्त्राणि चाच्छाद्य कान्ताभिः सह सस्मितम् ।। ।। ४२ ।।\nअधिरुह्य विमानं तु ययौ स धनदालयम् ।।\nगते गन्धर्वराजे तु रंगदासो विमोहितः ।। ४३ ।।\nत्यक्त्वा च तानि माल्यानि स्नात्वा सरसि लज्जितः ।।\nपुनराहृत्य पुष्पाणि शनैर्देवालयं ययौ ।। ४४ ।।\nवैखानसस्तु तं दृष्ट्वा पूजाकालमतीत्य च ।।\nआगतं किमिति प्राह सखेऽतिक्रम्य चागतः ।। ४५ ।।\nन बद्धा मालिकाश्चापि त्वयाऽऽरामे च किं कृतम् ।। ४६ ।।\n।। श्रीवराहउवाच ।। ।।\nइत्थं पृष्टो रंगदासो नावदल्लज्जया ततः ।।\nलज्जितं रंगदासं तं प्रोवाच मधुसूदनः ।। ४७ ।।\n।। अथ स्वरूपानुसन्धानेन लज्जितं रंगदासं प्रति श्रीनिवासवचनम्।।\n।। श्रीभगवानुवाच ।। ।।\nलज्जया किं रंगदास मया त्वं मोहितो ह्यसि ।।\nत्वं तावज्जितकामोऽसि धीरो भव महामते ।। ४८ ।।\nगन्धर्वराजवद्राजा भवितासि महीतले ।।\nतत्र भुक्त्वा महाभोगान्भक्तिमान्मयि सर्वदा ।। ४९ ।।\nप्राकारं च विमानं च कारयिष्यसि मे तदा ।।\nतत्र मुक्तिं प्रदास्यामि प्रीत्या परमया युतः ।। 2.1.9.५० ।।\nअत्रैव कुरु सेवां त्वमाशरीरविमोक्षणात् ।।\nमद्भक्तानां सकामानामेवं मुक्तिर्भविष्यति ।। ५१ ।।\nइत्युक्त्वा भगवान्विष्णुः पुनर्नोवाच किंचन ।।\nश्रुत्वा तद्रंगदासोऽपि चकाराराममुत्तमम् ।। ।। ५२ ।।\n।। अथ तोण्डमान्नामकनृपवृत्तान्तः ।। ।।\nसाग्रं शताब्दं सेवित्वा गतः स्वर्गममन्दधीः ।।\nजातः सोमकुले तुंगे तोण्डमानिति विश्रुतः ।। ५३ ।।\nसुवीरतनयो वीरो नन्दिनीगर्भसंभवः ।।\nस पंचवर्षादुद्भूतविष्णुभक्तिः स्वयं सुधीः ।।\nसौशील्यशौर्यवीर्यादिगुणानामाकरो महान्।। ५४ ।।\nपाण्ड्यस्य तनयां पद्मामुपयेमे मनोहराम् ।।\nततो राजा शतं कन्या नानादेश्याः स्वयंवराः ।। ५५ ।।\nरेमे देवेंद्रवद्भूमौ नारायणपुरे वसन्।।\nअनुज्ञां प्राप्य पितृतः पुत्रः पंचास्यविक्रमः।। ५६ ।।\nउद्दिश्य मृगयां वीरो वेङ्कटाद्रेः समीपतः ।। ५७ ।।\n।। अथ तोण्डमान्नृपस्य मृगयार्थं श्रीशेषाचलगमनम् ।। ।।\nपादचारेण विचरन्परिवारैः समन्वितः ।।\nमदधारां विमुंचंतं ददर्श गजयूथपम् ।। ५८ ।।\nतं दृष्ट्वा विस्मितो भूत्वा ग्रहीतुं तमनुद्रुतः ।।\nसुवर्णमुखरीं तीर्त्वा ब्रह्माष शुकमुत्तमम् ।। ५९ ।।\nनमस्कृत्याभ्यनुज्ञातस्ततोऽगच्छद्वनाद्वनम् ।।\nददर्श रेणुकां देवीं वल्मीकाकारसंस्थिताम् ।। 2.1.9.६० ।।\nइष्टदामिष्टभक्तानां दिव्यारामनिवासिनीम्।।\nपरिवारैः सदोपेतां पूजितां त्रिदशैरपि ।।६१ ।।\nतोण्डमानपि तां नत्वा ततः पश्चान्मुखो ययौ ।। ६२ ।।\n।। अथ श्रीनिवाससमीपस्थपंचवर्णशुकवृत्तांतः ।। ।।\nपंचवर्णं शुकं दृष्ट्वा तं जिघृक्षुरनुद्रुतः ।।\nस वदञ्छ्रीनिवासेति गिरिं शीघ्रतरं ययौ ।। ६३ ।।\nअनुद्रवन्स राजापि गिरिराजं समारुहत् ।।\nदरीश्च विविधाः पश्यञ्छिखराणि समंततः।। ।। ६४ ।।\nशुकमन्वेषमाणोऽसौ श्यामाकवनमेयिवान् ।।\nतमदृष्ट्वा शुकवरं वनपालं ददर्श ह ।। ६५ ।।\nतं तु राजानमायांतं प्रत्युद्गच्छन्स सत्वरः ।।\nप्रणम्य विनयोपेतः कृताञ्जलिपुटः स्थितः ।।६६।।\nतोण्डमानपि संपूज्य तं पप्रच्छ वनेचरम्।।\nपंचवर्णः शुकः कश्चिद्दृष्टश्चात्रागतस्त्वया ।। ६७ ।।\nश्रीनिवासेति च वदन्क्व गतोऽसौ वनेचर ।। ६८ ।।\n।। वनेचर उवाच ।। ।।\nस पंचवर्णो राजेंद्र श्रीनिवासप्रियः सदा ।।\nपार्श्ववर्ती सदा तस्य श्रीभूमिभ्यां विवर्धितः ।। ६९ ।।\nस्वामिपुष्करिणीतीरे सदास्ते देवसन्निधौ ।।\nग्रहीतुं स शुकः श्रीमान्न तु केनापि शक्यते ।। 2.1.9.७० ।।\nविहृत्य स्वेच्छया नित्यमस्मिन्गिरिवरे शुभे ।।\nदिनांते देवमासाद्य तत्समीपे वसत्ययम् ।। ७१ ।।\nतं देवमाराधयितुं गमिष्यामि नृपात्मज ।।\nविश्रम्यतां वृक्षमूले यावदागमनं मम ।। ७२ ।।\nपुत्रेणानेन सहितो विहर त्वं यथासुखम् ।। ७३ ।।\n।। राजोवाच ।। ।।\nत्वया सहागमिष्यामि द्रष्टुं देवं जनार्दनम् ।।\nत्वं मे दर्शय देवेशं वेंकटाद्रिनिवासिनम् ।। ७४ ।।\nतस्य राज्ञो वचः श्रुत्वा श्यामाकं मधुमिश्रितम् ।।\nचूतपत्रपुटे क्षिप्त्वा राज्ञा सह ययौ हरिम् ।। ७५ ।।\n।। अथ तोण्डमान्नृपस्य निषादेन सह श्रीनिवाससमीपागमनम् ।। ।।\nगत्वा सुदूरमध्वानं पश्यन्तौ तौ शिलातलम् ।।\nमुहूर्तादेव संप्राप्तौ स्वामिपुष्करिणीं शुभाम् ।। ७६ ।।\nस्नात्वा तत्र विधानेन राज्ञा सह निषादपः ।।\nदर्शयामास देवशं राज्ञस्तस्य महात्मनः ।। ७७ ।।\nस्वामिपुष्करिणीतीरे स्थितं श्रीवृक्षमूलके ।।\nअतसीपुष्पसंकाशमंबुजायतलोचनम् ।। ७८ ।।\nचतुर्भुजमुदाराङ्गमीषत्स्मितमुखांबुजम् ।।\nदिव्यपीतांबरधरं किरीटकटकोज्ज्वलम् ।। ७९ ।।\nपार्श्वस्थाभ्यां सुरूपाभ्यां श्रीभूमिभ्यां समन्वितम् ।।\nपरितः शंखचक्रासिगदाशार्ङ्गेषुसेवितम् ।।।। 2.1.9.८० ।।\nअन्यैर्दिव्यायुधैश्चापि दिव्यमाल्यैर्निषेवितम् ।।\nस्कन्देनाराध्यमानं तं त्रिसन्ध्यं पुरुषोत्तमम् ।। ८१ ।।\nवल्मीकगूढपादाब्जमाजानुपुरुषोत्तमम् ।।\nततो दृष्ट्वा मुदा देवं प्रणेमतुरुभौ तदा ।। ८२ ।।\nराजा तु प्रांजलिर्भूत्वा विस्मयोत्फुल्ललोचनः ।।\nआनंदलहरीं प्राप्य न प्राज्ञायत किंचन ।। ८३ ।।\nनिषादोऽपि निवेद्यैव श्यामाकं मधुमिश्रितम् ।।\nराज्ञे तदर्धं दत्त्वैव शिष्टार्धं भुक्तवान्स्वयम् ।। ८४ ।।\nपीत्वा पुष्करिणीतोयं तेन राज्ञा समन्वितः ।।\nस पुनः श्यामकवने पुण्यां पर्णकुटीं ययौ ।। ८५ ।।\nउषित्वा चैकरात्रं तु प्रातरुत्थाय भूमिपः ।।\nस्वसैन्येन समायुक्तो निवृत्तः स्वपुरं ययौ ।। ८६ ।।\n।। अथ तोण्डमान्नृपं प्रति रेणुकोक्तिः ।। ।।\nपुनर्देवीवनं गत्वा हयादवततार ह ।।\nचैत्रशुद्धनवम्यां तु पूजयामास रेणुकाम् ।। ८७।।\nहविष्यं परमान्नं च सोपस्करमनेकशः ।।\nपशूपहारसहितं धूपदीपसमन्वितम् ।। ८८ ।।\nसुराघटीशतं दत्त्वा जातीकेसरवासितम् ।।\nएवं संपूजिता देवी प्रीता राज्ञे वरं ददौ ।। ८९ ।।\nआविष्टः पुरुषः कश्चिदवदन्नृपसत्तमम् ।।\nशृणु राजन्भविष्यं ते राज्यं निहतकंटकम् ।। 2.1.9.९० ।।\nराजंस्तवैव नाम्नात्र राजधानी भविष्यति ।।\nमत्समीपे महाराज चिरं राज्यं करिष्यसि ।। ९१ ।।\nदेवदेवप्रसादश्च भविष्यति तवानघ ।।\nइति दत्त्वा वरं तस्मा आविष्टः प्रकृतिं ययौ ।। ९२ ।।\nततो लब्धवरो राजा ययौ शुकमुनिं पुनः ।। ९३ ।।\n।। अथ शुकवर्णितपद्मसरोवरमाहात्म्यम् ।। ।।\nअभिवाद्य मुनिं तेन पूजितो मुदितोऽभवत् ।।\nमाहात्म्यं सरसो ब्रूहि कमलाख्यस्य मे मुने ।। ९४ ।।\n।। श्रीशुक उवाच ।। ।।\nपुरा दुर्वाससः शापादवतीर्णा सुरालयात् ।।\nपद्मा पद्माक्षदयिता विष्णुना सहिता नृप ।। ९५ ।।\nसरः कांचनपद्माढ्यमिदं प्राप्य महेश्वरी ।।\nतपश्चकार वर्षाणां दिव्यानामयुतं रमा ।। ९६ ।।\nततो देवा विचिन्वन्तः श्रियं विष्णुसमन्विताम् ।।\nपुरंदरेण संयुक्ता राजन्नस्मिन्सरोवरे ।। ९७ ।।\nस्थिता सुवर्णकमले पुण्डरीकाक्षसंयुताम् ।।\nदृष्ट्वा प्रीतिसमायुक्ताः प्रणम्यांबुजधारिणीम् ।।\nकृताञ्जलिपुटाः सेन्द्रास्तुष्टुवुर्लोकमातरम् ।। ।। ९६ ।।\n।। अथ देवादिकृतश्रीलक्ष्मीस्तुतिः ।।\n।। देवा ऊचुः ।। ।।\nनमः श्रियै लोकधात्र्यै ब्रह्ममात्रे नमोनमः ।।\nनमस्ते पद्मनेत्रायै पद्ममुख्यै नमोनमः ।। ९९ ।।\nप्रसन्नमुखपद्मायै पद्मकान्त्यै नमोनमः ।।\nनमो बिल्ववनस्थायै विष्णुपत्न्यै नमोनमः ।। 2.1.9.१०० ।।\nविचित्रक्षौमधारिण्यै पृथुश्रोण्यै नमोनमः ।।\nपक्वबिल्वफलापीनतुंगस्तन्यै नमोनमः ।। १०१ ।।\nसुरक्तपद्मपत्राभकरपादतले शुभे ।।\nसुरत्नांगदकेयूरकांचीनूपुरशोभिते ।।\nयक्षकर्दमसंलिप्तसर्वांगे कटकोज्ज्वले ।। १०२ ।।\nमांगल्याभरणैश्चित्रैर्मुक्ताहारैर्विभूषिते ।।\nताटंकैरवतंसैश्च शोभमानमुखांबुजे ।। १०३ ।।\nपद्महस्ते नमस्तुभ्यं प्रसीद हरिवल्लभे ।।\nऋग्यजुःसामरूपायै विद्यायै ते नमोनमः ।। १०४ ।।\nप्रसीदास्मान्कृपादृष्टिपातैरालोकयाब्धिजे ।।\nये दृष्टास्ते त्वया ब्रह्मरुद्रेंद्रत्वं समाप्नुयुः ।। १०५ ।।\n।। अथ इंद्रादीन्प्रति स्तुतिप्रसन्नलक्ष्मीवचनम् ।।\n।। श्रीशुक उवाच ।। ।।\nइति स्तुता तदा दैवैर्विष्णुवक्षःस्थलालया ।।\nविष्णुना सह संदृश्या रमा प्रीतावदत्सुरान् ।। १०६ ।।\n।। श्रीरुवाच ।। ।।\nसुरारीन्सहसा हत्वा स्वपदानि गमिष्यथ ।।\nये स्थानहीनाः स्वस्थानाद्भ्रंशिता ये नरा भुवि ।। १०७ ।।\nते मामनेन स्तोत्रेण स्तुत्वा स्थानमवाप्नुयुः ।।\nअखंडैर्बिल्वपत्रैर्मामर्चयंति नरा भुवि ।। १०८ ।।\nस्तोत्रेणानेन ये देवा नरा युष्मत्कृतेन वै ।।\nधर्मार्थकाममोक्षाणामाकरास्ते भवन्ति वै ।। १०९ ।।\nइदं पद्मसरो देवा ये केचन नरा भुवि ।।\nप्राप्य स्नानं करिष्यन्ति मां स्तुत्वा विष्णुवल्लभाम् ।। 2.1.9.११० ।।\nतेऽपि श्रियं दीर्घमायुर्विद्यां पुत्रान्सुवर्चसः ।।\nलब्ध्वा भोगांश्च भुक्त्वाऽन्ते नरा मोक्षमवाप्नुयुः ।। १११ ।।\nइति दत्त्वा वरं देवी देवेन सह विष्णुना ।।\nआरुह्य गरुडेशानं वैकुण्ठस्थानमाययौ ।। ।। ११२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादे वसु नामक निषादवृत्तान्तपद्मसरोमाहात्म्यादिवर्णनंनाम नवमोऽध्यायः ।। ९ ।।"
  }
]
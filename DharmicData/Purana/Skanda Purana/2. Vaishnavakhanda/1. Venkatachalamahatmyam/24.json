[
  {
    "text": "अथ सुन्दराख्यगन्धर्वस्य राक्षसत्वप्राप्तिनिवृत्त्योरुपोद्घातः ।।\n।। ऋषय ऊचुः ।। ।।\nभगवन्राक्षसः कोऽसौ सूत पौराणिकोत्तम ।।\nविष्णुभक्तं महात्मानं यो ब्राह्मणमबाधत ।। १ ।।\n।। श्रीसूत उवाच ।। ।।\nवक्ष्यामि राक्षसं क्रूरं तं विप्राः शृणुतादरात् ।।\nयथा च राक्षसो जातो मुनीनां शापवैभवात् ।। २ ।।\nपुरा वैकुण्ठसदृशे श्रीरङ्गे विष्णुमंदिरे ।।\nवसिष्ठात्रिमुखाः सर्वे विष्णुभक्ता महौजसः ।। ।। ३ ।।\nश्रीरङ्गनाथं देवेशं भक्तानामभयप्रदम् ।।\nउपासांचक्रिरे मुक्त्यै श्रीरङ्गपुरवासिनः ।। ४ ।।\nकदाचित्तत्र गन्धर्वो वीरबाहुसुतो बली ।।\nसुन्दरो नाम विप्रेंद्रा विटगोष्ठीपरायणः ।। ५ ।।\nललनाशतसंयुक्तो विवस्त्रः सलिलाशये ।।\nचिक्रीड स विवस्त्राभिः साकं युवतिभिर्मुदा ।। ६ ।।\nकवेरजायास्तीर्थे तु वसिष्ठो मुनिभिः सह ।।\nमाध्याह्निकं कर्तुमना ययौ श्रीरंगमंदिरात् ।। ७ ।।\nतानृषीनवलोक्याथ रामास्ता भयकातराः ।।\nवासांस्याच्छादयामासुः सुन्दरो न तु साहसी ।। ८ ।।\nततो वसिष्ठः कुपितः शशापैनं गतत्रपम् ।। ९ ।।\n।। वसिष्ठ उवाच ।। ।।\nयस्मात्सुन्दर गन्धर्व दृष्ट्वाऽस्माँल्लज्जया त्वया ।।\nवासो नाच्छादितं शीघ्रं याहि राक्षसतां ततः ।। 2.1.24.१० ।।\nएवमुक्ते वसिष्ठेन रामाः प्राञ्जलयस्तदा ।।\nप्रणिपत्य वसिष्ठं तं भक्तिनम्रेण चेतसा ।।११।।\nमुनिमण्डलमध्ये तु वसिष्ठमिदमब्रुवन् ।। १२ ।।\n।। रामा ऊचुः ।। ।।\nभगवन्सर्वधर्मज्ञ चतुरानननन्दन ।।\nदयासिन्धोऽवलोक्यास्मान्न कोपं कर्तुमर्हसि ।। १३ ।।\nपतिरेव हि नारीणां भूषणं परमुच्यते ।।\nपतिहीना तु या नारी शतपुत्रापि सा मुने ।। ।। १४ ।।\nविधवेत्युच्यते लोके तासां जन्म निरर्थकम् ।।\nतत्प्रसादं कुरु मुने पत्यावस्माकमादरात् ।। १५ ।।\nएकोऽपराधः क्षंतव्यो मुनिभिस्तत्त्वदर्शिभिः ।।\nक्षमां कुरु दयासिन्धो युष्मच्छिष्येऽत्र सुन्दरे ।। १६ ।।\n।। श्रीसूत उवाच ।। ।।\nवसिष्ठः प्रार्थितस्त्वेवं सुन्दरस्यांगनाजनैः ।।\nप्रोवाच वचनं भूयः प्रसन्नः स द्विजोत्तमः ।। १७ ।।\n।। अथ सुन्दराख्यस्य वसिष्ठोक्तराक्षत्वनिवृत्त्युपायः ।।\n।। वसिष्ठ उवाच ।। ।।\nन मे स्याद्वचनं मिथ्या कदाचिदपि सुभ्रुवः ।।\nउपायं वः प्रवक्ष्यामि शृणुध्वं श्रद्धया सह ।। १८ ।।\nषोडशाब्दावधिः शापो भर्तुर्वै भविता ध्रुवम् ।।\nषोडशाब्दावधौ चैव सुन्दरो राक्षसाकृतिः ।। १९ ।।\nयदृच्छया वेंकटाद्रिं सर्वपापहरं शुभम् ।।\nगत्वासौ चक्रतीर्थं तद्गमिष्यति सुरांगनाः ।। 2.1.24.२० ।।\nआस्ते तत्र महायोगी पद्मनाभो मुनीश्वरः ।।\nभक्षार्थं तं मुनिं सोऽयं राक्षसोऽभिगमिष्यति ।। २१ ।।\nततो ब्राह्मणरक्षार्थ प्रेरितं चक्रमुत्तमम् ।।\nविष्णुनास्य शिरः कायाद्धरिष्यति न संशयः ।। २२ ।।\nततः स्वं रूपमासाद्य शापान्मुक्तः स सुन्दरः ।।\nपतिर्वस्त्रिदिवं भूयो गन्ता नास्त्यत्र संशयः ।। २३ ।।\nततस्त्रिदिवमासाद्य सुन्दरोऽयं पतिर्हि वः ।।\nरमयिष्यति सुन्दर्यो युष्मान्सुन्दरवेषभृत् ।। २४ ।।\n।। श्रीसूत उवाच ।। ।।\nइत्युक्त्वा तु वसिष्ठस्ताः सुन्दरस्य वरांगनाः ।।\nस्वाश्रमं प्रययौ तूर्णं श्रीरंगेश्वरभक्तिमान् ।। २५ ।।\nअथ रामास्तमालिंग्य सुन्दरं पतिमात्मनः ।।\nरुरुदुः शोकसन्तप्ता दुःखसागरमध्यगाः ।। २६ ।।\nदृश्यमानासु तास्वेवं सुन्दरो राक्षसोऽभवत् ।।\nमहादंष्ट्रो महाकायो रक्तश्मश्रुशिरोरुहः ।। २७ ।।\nतं दृष्ट्वा भयसंविग्ना जग्मू रामास्त्रिविष्टपम् ।।\nततो राक्षसवेषोऽयं सुंदरी भैरवाकृतिः ।। २८ ।।\nभक्षयन्प्राणिनः सर्वान्देशाद्देशं वनाद्वनम्।।\nभ्रमन्ननिलवेगोऽयं वेंकटाद्रिं नगोत्तमम् ।। २९ ।।\nप्रविश्यासौ महापापी चक्रतीर्थं ततो ययौ ।।\nएवं षोडशवर्षाणि भ्रमतोऽस्य ययुस्तदा ।। 2.1.24.३० ।।\nततस्तु षोडशाब्दान्ते राक्षसोऽयं मुनीश्वराः ।।\nभक्षितुं पद्मनाभं तं चक्रतीर्थनिवासिनम् ।। ३१ ।।\nउपाद्रवद्वायुवेगः सचास्तौषीज्जनार्दनम् ।।\nयोगिना च स्तुतो विष्णुस्तदा चक्रमचोदयत् ।। ३२ ।।\nरक्षितुं पद्मनाभं तं राक्षसेन प्रपीडितम् ।।\nअथागत्य हरेश्चक्रं राक्षसस्य शिरोऽहरत् ।। ।। ३३ ।।\n।। अथ सुन्दराख्यस्य राक्षसत्वविमुक्तिपूर्वकं स्वस्वरूपप्राप्तिः ।। ।।\nततोऽयं राक्षसं देहं त्यक्त्वा दिव्यकलेवरः ।।\nविमानवरमारुह्य सुन्दरः पुष्पवर्षितः ।। ३४ ।।\nप्राञ्जलिः प्रणतो भूत्वा ववंदे तत्सुदर्शनम् ।।\nतुष्टाव श्रुतिरम्याभिर्वाग्भिरग्र्याभिरादरात् ।। ३५ ।।\n।। सुन्दर उवाच ।। ।।\nसुदर्शन नमस्तेऽस्तु विष्णुहस्तैकभूषण ।।\nनमस्तेऽसुरसंहर्त्रे सहस्रादित्यतेजसे ।। ३६ ।।\nकृपावेशेन भवतस्त्यक्वाहं राक्षसीं तनुम् ।।\nस्वं रूपमभजं विष्णोश्चक्रायुध नमोऽस्तु ते ।। ३७ ।।\nअनुजानीहि मां गंतुं त्रिदिवं विष्णुवल्लभ ।।\nभार्या मे परिशोचन्ति विरहातुरचेतसः ।। ३८ ।।\nत्वन्मनस्को भविष्यामि यावज्जीवं यथा ह्यहम् ।।\nतथा रूपं कुरुष्व त्वं मयि चक्र नमोऽस्तु ते ।। ३९ ।।\nएवं स्तुतं विष्णुचक्रं सुन्दरेण सभक्तिकम् ।।\nअनुजग्राह सहसा तथास्त्विति मुनीश्वराः ।। 2.1.24.४० ।।\nचक्रायुधाभ्यनुज्ञातः सुन्दरो ब्राह्मणोत्तमम् ।।\nप्रणम्य तेनानुज्ञातो गन्धर्वस्त्रिदिवं ययौ ।। ४१ ।।\nसुन्दरे तु गते स्वर्गं पद्मनाभो मुनीश्वरः ।।\nतच्चक्रं प्रार्थयामास विष्ण्वायुध नमोऽस्तु ते ।। ।। ४२ ।।\nचक्रायुध नमामि त्वां महासुरविमर्दन ।।\nसन्निधानं कुरुष्व त्वं चक्रतीर्थेऽमले शुभे ।।४३।।\nत्वत्सन्निधानात्सर्वेषां स्नातानां पापिनामिह ।।\nपापनाशं कुरुष्व त्वं मोक्षं च कुरु शाश्वतम् ।। ४४ ।।\nचक्रतीर्थमिति ख्यातिं लोकेऽस्य परिकल्पय ।।\nत्वत्सन्निधानादत्रत्यमुनीनां भयनाशनम् ।। ४५ ।।\nइतः परं भवत्वार्य चक्रायुध नमोऽस्तु ते ।।\nभूतप्रेतपिशाचेभ्यो भयं मा भवतु प्रभो ।। ४६ ।।\nइति सम्प्रार्थितं चक्रं पद्मनाभेन योगिना ।।\nतथैवास्त्विति सम्भाष्य तस्मिंस्तीर्थे तिरोहितम् ।। ४७ ।।\n।। श्रीसूत उवाच ।। ।।\nएवं वः कथितं विप्रा राक्षसस्योद्भवे मया ।।\nमाहात्म्यं चक्रतीर्थस्य कथितं च मलापहम् ।। ४८ ।।\nयच्छुत्वा सर्वपापेभ्यो मुच्यते मानवो भुवि ।। ४९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये चक्रतीर्थमहिमानुवर्णनंनाम चतुर्विंशोऽध्यायः ।। २४ ।।"
  }
]
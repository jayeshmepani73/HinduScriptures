[
  {
    "text": "।। श्रीसूत उवाच ।।\n।। अथ काश्यपस्य स्वामिपुष्करिणीस्नानेन महापातकनाशः ।। ।।\nअथातः संप्रवक्ष्यामि स्वामिपुष्करिणीं शुभाम्।।\nलक्षीकृत्य कथामेकां पवित्रां द्विजसत्तमाः ।। १ ।।\nकाश्यपाख्यो द्विजः पूर्वमस्मिंस्तीर्थवरे शुभे ।।\nस्नात्वातिमहतः पापाद्विमुक्तो नरकप्रदात् ।। २ ।। ।।\n।। ऋषय ऊचुः ।। ।।\nमुने काश्यपनामासावकरोत्किं हि पातकम् ।।\nस्नात्वा तीर्थवरे ह्यत्र यस्मान्मुक्तोऽभवत्क्षणात् ।। ३ ।।\nएतन्नः श्रद्दधानानां ब्रूहि सूत कृपाबलात् ।।\nत्वद्वचोऽमृततृप्तानां न पिपासापि विद्यते ।। ४ ।।\n।। श्रीसूत उवाच ।। ।।\nश्रीस्वामिपुष्करिण्याश्च माहात्म्यप्रतिपादकम्।।\nइतिहासं प्रवक्ष्यामि पठतां पापनाशनम् ।। ५ ।।\n।। अथ परीक्षिद्वृत्तान्तः ।। ।।\nअभिमन्युसुतो राजा परीक्षिन्नाम नामतः ।।\nअध्यास्त हास्तिनपुरं पालयन्धर्मतो महीम् ।। ६ ।।\nस राजा जातु विपिने चचार मृगयारतः ।।\nषष्टिवर्षवया भूपः क्षुत्तृष्णापरिपीडितः ।। ७ ।।\nनष्टमेकं स विपिने मार्गयन्मृगमादरात् ।।\nध्यानारूढं मुनिं दृष्ट्वा प्राह भूपालकोत्तमः ।। ८ ।।\nमया बाणेन विपिने मृगो विद्धोऽधुना मुने ।।\nदृष्टः स किं त्वया विद्वन्विद्रुतो भयकातरः ।। ९ ।।\nसमाधिनिष्ठो मौनित्वान्न किंचिदपि सोऽब्रवीत् ।।\nततो धनुरटन्या स स्कन्धे तस्य महामुनेः ।। 2.1.11.१० ।।\nनिधाय मृतसर्पं तु कुपितः स्वपुरं ययौ ।।\nमुनेस्तस्य सुतः कश्चिच्छृंगीनाम बभूव वै ।। ११ ।।\nसखा तस्य कृशाख्योऽभूच्छृंगिणो द्विजसत्तमः ।।\nसखायं शृंगिणं प्राह कृशाख्यः स सखा ततः ।। १२ ।।\nपिता तव मृतं सर्पं स्कन्धेन वहतेऽधुना ।।\nमा भूद्दर्पस्तव सखे मा क्रुध्यस्त्वमिदं वृथा ।। १३ ।।\nसोऽभवत्कुपितः शृंगी दित्सुः शापं नृपाय वै ।।\nमत्ताते शवसर्पं यो न्यस्तवान्मूढचेतनः ।। ।। १४ ।।\nस सप्तरात्रान्म्रियतां संदष्टस्तक्षकाहिना<sup class=\"reference\" id=\"cite_ref-1\"><a href=\"#cite_note-1\">[१]</a></sup> ।।\nशशापैवं मुनिसुतः सौभद्रेयं परीक्षितम् ।। १५ ।।\nशमीकाख्यः पिता तस्य शप्तं श्रुत्वा सुतेन तम् ।।\nनृपं प्रोवाच तनयं शृङ्गिणं मुनिपुंगवः ।। १६ ।।\nरक्षकं सर्वलोकानां नृपं किं शप्तवानसि ।।\nअराजके वयं लोके स्थास्यामः कथमञ्जसा ।। १७ ।।\nक्रोधेन पातकं भूयाद्दयया प्राप्यते सुखम् ।।\nयः समुत्पादितं कोपं क्षमयैव निरस्यति ।। १८ ।।\nइह लोके परत्रासावत्यंतं सुखमश्नुते ।।\nक्षमायुक्ता हि पुरुषा लभंते श्रेय उत्तमम् ।। १९ ।।\nततः शमीकः स्वं शिष्यं प्राह गौरमुखाभिधम् ।।\nभो गौरमुख गत्वा त्वं वद भूपं परीक्षितम् ।। 2.1.11.२० ।।\nइमं शापं मत्सुतोक्तं तक्षकाधिपदंशनम् ।।\nपुनरायाहि शीघ्रं त्वं मत्समीपं महामते ।। २१ ।।\nएवमुक्तः शमीकेन ययौ गौरमुखो नृपम् ।।\nसमेत्य चाब्रवीद्भूपं सौभद्रेयं परीक्षितम् ।। २२ ।।\nदृष्ट्वा सर्पं पितुः स्कंधे त्वया विनिहितं मृतम् ।।\nशमीकस्य सुतः शृङ्गी शशाप त्वां रुषान्वितः ।। २३ ।।\nएतद्दिनात्सप्तमेऽह्नि तक्षकेण महाहिना ।।\nदष्टो विषाग्निना दग्धो भूयादाश्वभिमन्युजः ।। २४ ।।\nएवं शशाप त्वां राजञ्छृंगी तस्य मुनेः सुतः ।।\nएतद्वक्तुं पिता तस्य प्राहिणोन्मां त्वदंतिकम् ।। २५ ।।\nइतीरयित्वा तं भूपमाशु गौरमुखो ययौ ।।\nगते गौरमुखे पश्चाद्राजा शोकपरायणः ।। २६ ।।\nअभ्रंलिहमथोत्तुङ्गमेकस्तंभं सुविस्तृतम् ।।\nमध्ये गङ्गं व्यतनुत मण्डपं नृपपुङ्गवः ।। २७ ।।\nमहागारुडमन्त्रज्ञैरोषधिज्ञैश्चिकित्सकैः ।।\nतक्षकस्य विषं हन्तुं यत्नं कुर्वन्समाहितः ।। २८ ।।\nअनेकदेवब्रह्मर्षिराजर्षिप्रवरान्वितः ।।\nआस्ते तस्मिन्नृपस्तुङ्गे मण्डपे विष्णुभक्तिमान् ।। २९ ।।\nतस्मिन्नवसरे विप्रः काश्यपो मान्त्रिकोत्तमः ।।\nराजानं रक्षितुं प्रायात्तक्षकस्य महाविषात् ।। ।। 2.1.11.३० ।।\nसप्तमेऽहनि विप्रेन्द्रो दरिद्रो धनकामुकः ।।\nअत्रांतरे तक्षकोऽपि विप्ररूपी समाययौ ।। ३१ ।।\nमध्येमार्गं विलोक्याथ काश्यपं प्रत्यभाषत ।।\nब्राह्मण त्वं कुत्र यासि वद मेऽद्य महामुने ।। ३२ ।।\nइति पृष्टस्तदाऽवादीत्काश्यपस्तक्षकं द्विजः ।।\nपरीक्षितं महाराजं तक्षकोऽद्य विषाग्निना ।। ३३ ।।\nधक्ष्यते तं शमयितुं तत्समीपमुपैम्यहम् ।।\nइत्युक्तः स च तं विप्रं तक्षकः पुनरब्रवीत् ।। ३४ ।।\nतक्षकोऽहं द्विजश्रेष्ठ मया दष्टश्चिकित्सितुम् ।।\nन शक्योब्दशतेनाऽपि महामन्त्रायुतैरपि ।। ३५ ।।\nचिकित्सितुं चेन्मद्दष्टं शक्तिरस्ति तवाधुना ।।\nअनेकयोजनोच्छ्रायं दशाम्युज्जीवय द्रुमम्।। ३६ ।।\nततो भवान्समर्थो हीत्येवं मे भाति हे द्विज ।।\nइतीरयित्वा तं वृक्षमदशत्तक्षकस्तदा ।। ३७ ।।\nअभवद्भस्मसात्सोऽपि वृक्षोत्यन्तसमुच्छ्रितः ।।\nपूर्वमेव नरः कश्चित्तं वृक्षमधिरूढवान् ।। ३८ ।।\nतक्षकस्य विषोल्काभिः सोऽपि दग्धोऽभवत्तदा ।।\nतन्नरं न विजज्ञाते तौ च काश्यपतक्षकौ ।। ३९ ।।\nकाश्यपः प्रतिजज्ञेऽथ तक्षकस्यापि शृण्वतः ।।\nमन्मन्त्रशक्तिं पश्यन्तु सर्वे विप्रादयोऽधुना ।। 2.1.11.४० ।।\nइतीरयित्वा तं वृक्षं भस्मीभूतं विषाग्निना ।।\nआजीवयन्मन्त्रशक्त्या काश्यपो मान्त्रिकोत्तमः ।। ४१ ।।\nस नरस्तेन वृक्षेण साकमुज्जीवितोऽभवत् ।।\nअथाब्रवीत्तक्षकस्तं काश्यपं मन्त्रकोविदम् ।। ४२ ।।\nयथा न मुनिवाङ्मिथ्या भवेदेवं कुरु द्विज ।।\nयत्ते राजा धनं दद्यात्ततोऽपि द्विगुणं धनम् ।। ४३ ।।\nददाम्यहं निवर्तस्व शीघ्रमेव द्विजोत्तम ।।\nइत्युक्त्वानर्घरत्नानि तस्मै दत्त्वा स तक्षकः ।। ४४ ।।\nन्यवर्तयत्काश्यपं तं ब्राह्मणं मन्त्रकोविदम् ।।\nअल्पायुषं नृपं मत्वा ज्ञानदृष्ट्या स काश्यपः ।। ४५ ।।\nस्वाश्रमं प्रययौ तूष्णीं लब्धरत्नश्च तक्षकात् ।।\nसोऽब्रवीत्तक्षकः सर्पान्सर्वानाहूय तत्क्षणे ।। ४६ ।।\nयूयं तं नृपतिं प्राप्य मुनीनां वेषधारिणः ।।\nउपहारफलान्याशु प्रयच्छत परीक्षिते ।। ४७ ।।\nतथेत्युक्त्वा सर्वसर्पा ददू राज्ञे फलान्यमी ।।\nतक्षकोऽपि तथा तत्र कस्मिंश्चिद्बदरीफले ।। ४८ ।।\nकृमिवेषधरो भूत्वा व्यतिष्ठद्दंशितुं नृपम् ।।\nअथ राजा प्रदत्तानि सर्वैर्ब्राह्मणरूपकैः ।। ४९ ।।\nपरीक्षिन्मन्त्रिवृद्धेभ्यो दत्त्वा सर्वफलान्यपि ।। 2.1.11.५० ।।\nकौतूहलेन जग्राह स्थूलमेकं करे फलम् ।।\nतस्मिन्नवसरे सूर्योऽप्यस्ताचलमगाहत ।। ५१ ।।\nमिथ्या ऋषिवचो माभूदिति तत्रत्यमानवाः ।।\nअन्योऽन्यमवदन्सर्वे ब्राह्मणाश्च नृपास्तदा ।। ५२ ।।\nएवं वदत्सु सर्वेषु फले तस्मिन्नदृश्यत ।।\nसाधु रक्तः कृमिः सर्वै राज्ञा चापि परीक्षिता ।। ५३ ।।\nअयं किं मां दशेदद्य क्रिमिरित्युक्तवान्नृपः ।।\nनिदधे तत्फलं कण्ठे सकृमि द्विजसत्तमाः ।। ५४ ।।\nतक्षकोऽस्मिन्स्थितः कण्ठे कृमिरूपी फले तदा ।।\nनिर्गत्य तत्फलादाशु नृपदेहमवेष्टयत् ।। ५५ ।।\nतक्षकावेष्टिते भूपे पार्श्वस्था दुद्रुवुर्भयात् ।।\nअनन्तरं नृपो विप्रास्तक्षकस्य विषाग्निना ।। ५६ ।।\nदग्धोभूद्भस्मसादाशु सप्रासादो बलीयसा ।।\nकृत्वौर्ध्वदेहिकं तस्य नृपस्य सपुरोहिताः ।। ५७ ।।\nमंत्रिणस्तत्सुतं राज्ये जनमेजयनामकम् ।।\nराजानमभ्यषिञ्चन्वै जगद्रक्षणवाच्छया ।। ५८ ।।\nतक्षकाद्रक्षितुं भूपमायातः काश्यपाभिधः ।।\nयो ब्राह्मणो मुनिश्रेष्ठः स सर्वैर्निंदितो जनैः ।। ५९ ।।\nबभ्राम सकलान्देशाञ्छिष्टैः सर्वैश्च दूषितः ।।\nअवस्थानं न लेभे स ग्रामे वाप्याश्रमेऽपि वा ।। 2.1.11.६० ।।\nयान्यान्देशानसौ यातस्तत्र तत्र महाजनैः ।।\nतत्तद्देशान्निरस्तः सञ्छाकल्यं शरणं ययौ ।। ६१ ।।\nप्रणम्य शाकल्यमुनिं काश्यपो निन्दितो जनैः ।।\nइदं विज्ञापयामास शाकल्याय महात्मने।। ।। ६२।।\n।। काश्यप उवाच ।। ।।\nभगवन्सर्वधर्मज्ञ शाकल्य हरिवल्लभ ।।\nमुनयो ब्राह्मणाश्चान्ये मां निन्दंति सुहृज्जनाः ।। ६३ ।।\nनास्याहं कारणं जाने किं मां निन्दंति मानवाः ।।\nब्रह्महत्या सुरापानगुरुस्त्रीगमनं तथा ।। ६४ ।।\nस्तेयं संसर्गदोषो वा मया नाचरितं क्वचित् ।।\nअन्यान्यपि च पापानि न कृतानि मया मुने ।। ६५ ।।\nतथाऽपि निन्दंति जना वृथा मां बान्धवादयः ।।\nजानासि चेत्त्वं शाकल्य मया दोषं कृतं वद ।। ।। ६६ ।।\nउक्तोऽथ काश्यपेनैव शाकल्याख्यो महामुनिः ।।\nक्षणं ध्यात्वा बभाषे तं काश्यपं द्विजसत्तमाः ।। ६७ ।।\nअथ शाकल्योक्तधर्माः ।।\n।। शाकल्य उवाच ।। ।।\nपरीक्षितं महाराजं तक्षकाद्रक्षितुं भवान् ।।\nआयासीदर्धमार्गे तु तक्षकेण निवारितः ।। ६८ ।।\nचिकित्सितुं समर्थोऽपि विषरोगादिपीडितम् ।।\nयो न रक्षति लोकेस्मिंस्तमाहुर्ब्रह्मघातकम् ।। ६९ ।।\nक्रोधात्कामाद्भयाल्लोभान्मात्सर्यान्मोहतोऽपि वा ।।\nयो न रक्षति विप्रेंद्र विषरोगातुरं नरम् ।। 2.1.11.७० ।।\nब्रह्महा च सुरापी वा स्तेयी च गुरुतल्पगः ।।\nसंसर्गदोषदुष्टश्च नापि तस्य विनिष्कृतिः ।। ७१ ।।\nकन्याविक्रयिणश्चापि हयविक्रयिणस्तथा ।।\nकृतघ्नस्याऽपि शास्त्रेषु प्रायश्चित्तं तु विद्यते ।। ७२ ।।\nविषरोगातुरं यस्तु समर्थोऽपि न रक्षति ।।\nन तस्य निष्कृतिः प्रोक्ता प्रायश्चित्तायुतैरपि ।। ७३ ।।\nन तेन सह पङ्क्तौ च भुञ्जीत सुकृती जनः ।।\nन तेन सह भाषेत न पश्येत्तं नरं क्वचित् ।। ७४ ।।\nतत्संभाषणमात्रेण महापातकभाग्भवेत् ।।\nपरीक्षित्स महाराजः पुण्यश्लोकश्च धार्मिकः ।। ७५ ।।\nविष्णुभक्तो महायोगी चातुर्वर्ण्यस्य रक्षिता ।।\nव्यासपुत्राद्धरिकथां श्रुतवान्भक्तिपूर्वकम् ।। ७६ ।।\nअरक्षित्वा नृपं तं तु वचसा तक्षकस्य यत् ।।\nनिवृत्तस्तेन विप्रेन्द्रैर्बान्धवैरपि दूष्यसे ।। ७७ ।।\nस परीक्षिन्महाराजो यद्यपि क्षणजीवितः ।।\nतथापि यावन्मरणं बुधैः कार्यं चिकित्सितम् ।।७८।।\nयावत्कण्ठगताः प्राणा मुमूषोर्मानवस्य हि ।।\nतावच्चिकित्सा कर्तव्या कालस्य कुटिला गतिः ।। ७९ ।।\nइति प्राहुः पुरा श्लोकं भिषग्विद्याब्धिपारगाः ।।\nततश्चिकित्साशक्तोऽपि यस्मादकृतभेषजः ।। 2.1.11.८० ।।\nअर्धमार्गे निवृत्तश्च तेन त्वं गर्हितो ह्यसि ।।\nशाकल्येनैवमुदितः काश्यपः प्रत्यभाषत ।। ८१ ।।\n।। काश्यप उवाच ।। ।।\nममैतद्दोषशांत्यर्थमुपायं वद सुव्रत ।।\nयेन मां प्रतिगृह्णीयुर्बान्धवाः ससुहृज्जनाः ।। ८२ ।।\nकृपां मयि कुरुष्व त्वं शाकल्य हरिवल्लभ ।।\nकाश्यपेनैवमुक्तस्तु शाकल्योऽपि मुनीश्वरः ।। ८३ ।।\nक्षणं ध्यात्वा जगादैवं काश्यपं कृपया तदा ।। ८४ ।।\n।। शाकल्य उवाच ।।\nअस्य  पापस्य शान्त्यर्थमुपायं प्रवदामि ते ।।\nतत्कर्तव्यं त्वया शीघ्रं विलम्बं मा कृथा द्विज ।। ८५ ।।\nसुवर्णमुखरीतीरे लक्ष्मीपतिनिवासभूः ।।\nवेंकटाद्रिरिति ख्यातः सर्वलोकेषु पूजितः ।। ८६ ।।\nतस्मिञ्छेषगिरौ पुण्ये सुरासुरनमस्कृते ।।\nब्रह्महत्यासुरापानस्वर्णस्तेयादिनाशके ।। ८७ ।।\nस्वामिपुष्करिणी चेति सर्वपापापनोदिनी ।।\nउत्तरे श्रीनिवासस्य वर्तते मंगलप्रदा।। ८८ ।।\nतं गत्वा वेंकटं शैलं स्वामिपुष्करिणीं शुभाम् ।।\nस्नात्वा संकल्पपूर्वं तु वराहस्वामिनं हरिम् ।। ८९ ।।\nसेवित्वा पश्चिमे तीरे निर्गत्य हरिमन्दिरम् ।।\nगत्वा तत्र विधानेन स्वर्णाचलनिवासिनम् ।। 2.1.11.९० ।।\nश्रीनिवासं परं देवं भक्तानामभयप्रदम्।।\nशङ्खचक्रधरं देवं वनमालाविभूषितम् ।। ९१ ।।\nदृष्ट्वा निर्धूतपापोऽसि संशयं मा कृथा द्विज ।।\nशाकल्येनैवमुक्तस्तु काश्यपो मुनिपुंगवः ।। ९२ ।।\nगत्वा वेंकटशैलेन्द्रं सुरासुरनमस्कृतम् ।।\nपुष्करिण्यां शुभायां तु स्नातो नियमपूर्वकम् ।। ९३ ।।\nस्वस्थोऽभूत्काश्यपो विप्रो भिषग्विद्याब्धिपारगः ।।\nसर्वे बंधुजना विप्राः काश्यपं ब्राह्मणोत्तमम् ।। ९४ ।।\nपूजयित्वा विधानेन पूज्योऽसि न च संशयः ।।\nएवं वः कथितं विप्रा वेंकटाचलवैभवम् ।। ९५ ।।\nयः शृणोति नरो भक्त्या विष्णुलोके महीयते ।। ९६ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखंडे श्रीवेङ्कटाचलस्थस्वामिपुष्करिणीमाहात्म्ये काश्यपदोषनिवृत्तिर्नामैकादशोऽध्यायः ।। ११ ।।"
  }
]
[
  {
    "text": "।। अथ धर्मगुप्तचरित्रवर्णनम् ।।\n।। श्रीसूत उवाच ।। ।।\nभूयोपि संप्रवक्ष्यामि स्वामितीर्थस्य वैभवम् ।।\nयुष्माकमादरेणाऽहं नैमिषारण्यवासिनः ।। १ ।।\nनन्दोनाम महाराजः सोमवंशसमुद्भवः ।।\nधर्मेण पालयामास सागरान्तां धरामिमाम् ।। २ ।।\nतस्य पुत्रः समभवद्धर्मगुप्त इति स्मृतः ।।\nराज्यरक्षाधुरं  नन्दो निजपुत्रे निधाय सः ।। ३ ।।\nजितेंद्रियो जिताहारः प्रविवेश तपोवनम् ।।\nताते तपोवनं याते धर्मगुप्ताभिधो नृपः ।। ४ ।।\nमेदिनीं पालयामास धर्मज्ञो नीतितत्परः ।।\nईजे वहुविधैर्यज्ञैर्देवानिन्द्र पुरोगमान् ।। ५ ।।\nब्राह्मणानां ददौ वित्तं क्षेत्राणि च बहूनि सः ।।\nसर्वे स्वधर्मनिरतास्तस्मिन्राजनि शासति ।।६।।\nकदाचिन्नाभवन्पीडास्तस्मिंश्चोरादिसंभवाः ।।\nकदाचिद्धर्मगुप्तोऽयमारुह्य तुरगोत्तमम् ।। ७ ।।\nवनं विवेश विप्रेंद्रा मृगयारसकौतुकी ।।\nतमालतालहिन्तालकुरवाकुलदिङ्मुखे ।। ८ ।।\nविचचार वने तस्मिन्सिंसहव्याघ्रभयानके ।।\nमत्तालिकुलसन्नादसंमूर्च्छितदिगन्तरे ।। ९ ।।\nपद्मकल्हारकुमुदनीलोत्पलवनाकुले ।।\nतटाके रससंपूर्णे तपस्विजनमण्डिते ।। 2.1.13.१० ।।\nतस्मिन्वने सञ्चरतो धर्मगुप्तस्य भूपतेः ।।\nअभूद्विभावरी विप्रास्तमसावृतदिङ्मुखा ।। ११ ।।\nराजाऽपि पश्चिमां सन्ध्यामुपास्य विनयान्वितः ।।\nजजाप च वने तत्र गायत्रीं वेदमातरम् ।। १२ ।।\nसिंहव्याघ्रादिभीत्यास्मिन्वृक्षमेकं समाश्रिते ।।\nराजपुत्रे तदभ्याशमृक्षः सिंहभयार्दितः ।। १३ ।।\nअन्वधावत वृक्षं तमेकः सिंहो वनेचरः ।।\nअनुद्रुतः स सिंहेन ऋक्षो वृक्षमुपारुहत् ।। १४ ।।\nआरुह्य ऋक्षो वृक्षं तं ददर्श जगतीपतिम् ।।\nवृक्षस्थितं महात्मानं महाबलपराक्रमम् ।। १५ ।।\nउवाच भूपतिं दृष्ट्वा ऋक्षोयं वनगोचरः ।।\nमा भीतिं कुरु राजेंद्र वत्स्यावो रजनीमिह ।। १६ ।।\nमहासत्त्वो महाकायो महादंष्ट्रसमाकुलः ।।\nवृक्षमूलं समायातः सिंहोऽयमतिभीषणः ।। १७ ।।\nरात्र्यर्धं भज निद्रां त्वं रक्ष्यमाणो मयोद्यतः ।।\nततः प्रसुप्तं मां रक्ष शर्वर्यर्धं महामते ।। १८ ।।\nइति तद्वाक्यमाकर्ण्य सुप्ते नन्दसुते हरिः ।।\nप्रोवाच ऋक्षं सुप्तोऽयं नृपो मे त्यज्यतामिति ।। १९ ।।\nतं सिंहमब्रवीदृक्षो धर्मज्ञो द्विजसत्तमाः ।।\nभवान्धर्मं न जानीते मृगराज वनेचर ।। 2.1.13.२० ।।\nविश्वासघातिनां लोके महाकष्टं भवत्यहो ।।\nन हि मित्रद्रुहां पापं नश्येद्यज्ञायुतैरपि ।। २१ ।।\nब्रह्महत्यादिपापानां कथञ्चिन्निष्कृतिर्भवेत् ।।\nविश्वासघातिनां पापं न नश्येज्जन्मकोटिभिः ।। २२ ।।\nनाहं मेरुं महाभारं मन्ये पञ्चास्य भूतले ।।\nमहाभारमिमं मन्ये लोकविश्वासघातकम् ।। २३ ।।\nएवमुक्तोऽथ ऋक्षेण सिंहस्तूष्णीं बभूव ह ।।\nधर्मगुप्ते प्रबुद्धे तु ऋक्षः सुष्वाप भूरुहे ।। २४ ।।\nततः सिंहोऽब्रवीद्भूपमेनमृक्षं त्यजस्व मे ।।\nएवमुक्तोऽथ सिंहेन राजा सुप्तमशंकितः ।। २५ ।।\nस्वांकन्यस्तशिरस्कं तमृक्षं तत्याज भूतले ।।\nपात्यमानस्ततो राज्ञा समालम्बितपादपः ।। २६ ।।\nऋक्षः पुण्यवशाद्वृक्षान्न पपात महीतले ।।\nस ऋक्षो नृपमभ्येत्य कोपाद्वाक्यमभाषत ।। २७ ।।\nकामरूपधरो राजन्नहं भृगुकुलोद्भवः ।।\nध्यानकाष्ठाभिधो नाम्ना ऋक्षरूपमधारयम् ।। २८ ।।\nकस्मादनागसं सुप्तमत्याक्षीन्मां भवान्नृप ।।\nमच्छापादतिशीघ्रं त्वमुन्मत्तश्चर भूतले ।। २९ ।।\nइति शप्त्वा मुनिर्भूपं ततः सिंहमभाषत ।।\nन सिंहस्त्वं महायक्षः कुबेरसचिवः पुरा ।। 2.1.13.३० ।।\nहिमवद्गिरिमासाद्य कदाचित्तं वधूसखः ।।\nअज्ञानाद्गौतमाभ्याशे विहारमतनोर्मुदा ।। ३१ ।।\nगौतमोऽप्युटजाद्दैवात्समिदाहरणाय वै ।।\nनिर्गतस्त्वां विवसनं दृष्ट्वा शापमुदाहरत् ।। ३२ ।।\nयस्मान्ममाश्रमेऽद्य त्वं विवस्त्रः स्थितवानसि ।।\nअतः सिंहत्वमद्यैव भविता ते न संशयः ।। ३३ ।।\nइति गौतमशापेन सिंहत्वमगमत्पुरा ।।\nकुबेरसचिवो यक्षो भद्रनामा भवान्पुरा ।। ३४ ।।\nकुबेरो धर्मशीलो हि तद्भृत्याश्च तथैव हि ।।\nअतः किमर्थं त्वं हंसि मामृषिं वनगोचरम् ।। ३५ ।।\nएतत्सर्वमहं ध्यानाज्जानामि हि मृगाधिप ।।\nइत्युक्तो ध्यानकाष्ठेन त्यक्त्वा सिंहत्वमाशु सः ।। ।। ३६ ।।\nयक्षरूपं गतो दिव्यं कुबेरसचिवात्मकम् ।।\nध्यानकाष्ठमसावाह प्रांजलिः प्रणतो मुनिम् ।। ३७ ।।\nअद्य ज्ञातं मया सर्वं पूर्ववृत्तं महामुने ।।\nगौतमः शापकाले मे शापान्तमपि चोक्तवान् ।। ३८ ।।\nध्यानकाष्ठेन संवाद ऋक्षरूपेण ते यदा ।।\nतदा निर्धूय सिंहत्वं यक्षरूपमवाप्स्यसि ।। ३९ ।।\nइति मामब्रवीद्ब्रह्मन्गौतमो मुनिपुङ्गवः ।।\nअद्य सिंहत्वनाशान्मे जानामि त्वां महामुने ।। 2.1.13.४० ।।\nध्यानकाष्ठाभिधं शुद्धं कामरूपधरं सदा ।।\nइत्युक्त्वा तं प्रणम्याथ ध्यानकाष्ठं स यक्षराट् ।। ४१ ।।\nविमानवरमारुह्य प्रययावलकापुरीम् ।।\nउन्मत्तरूपं तं दृष्ट्वा मन्त्रिणस्तु नृपोत्तमम्।। ।। ४२ ।।\nपितुः सकाशमानिन्यू रेवातीरे नृपोत्तमम् ।।\nतस्मै निवेदयामासुर्मतिभ्रंशं सुतस्य च ।। ४३ ।।\nज्ञात्वा तु पुत्रवृत्तान्तं पिता वै नंदनस्तदा ।। ४४ ।।\n।। अथ जैमिनिवाक्यात्स्वामितीर्थस्नातस्य धर्मगुप्तस्योन्मादनिवृत्तिः ।। ।।\nपुत्रमादाय सहसा जैमिनेरन्तिकं ययौ ।।\nतस्मै निवेदयामास पुत्रवृत्तान्तमादितः ।। ४५ ।।\nभगवञ्जैमिने पुत्रो ममाद्योन्मत्ततां गतः ।।\nअस्योन्मादविनाशाय ब्रूह्युपायं महामुने ।। ४६ ।।\nइति पृष्टश्चिरं दध्यौ जैमिनिर्मुनिपुंगवः ।।\nध्यात्वा तु सुचिरं कालं नृपनन्दनमब्रवीत् ।। ४७ ।।\nध्यानकाष्ठस्य शापेन ह्युन्मत्तस्ते सुतोऽभवत् ।।\nतस्य शापस्य मोक्षार्थमुपायं प्रब्रवीमि ते ।। ४८ ।।\nसुवर्णमुखरीतीरे वेंकटेनाम पर्वते ।।\nसर्वपापहरे पुण्ये नानाधातुविनिर्मिते ।। ४९ ।।\nस्वामिपुष्करिणी चेति तीर्थमस्ति महत्तरम् ।।\nपवित्राणां पवित्रं हि मंगलानां च मंगलम् ।। 2.1.13.५० ।।\nश्रुतिसिद्धं महापुण्यं ब्रह्महत्यादिशोधकम् ।।\nनीत्वा तत्र सुतं तेऽद्य स्नापयस्व महामते ।। ५१ ।।\nउन्मादस्तत्क्षणादेव तस्य नश्येन्न संशयः ।।\nइत्युक्तस्तं प्रणम्यासौ जैमिनिं मुनिपुंगवम् ।। ५२ ।।\nनन्दः पुत्रं समादाय स्वामिपुष्करिणीं ययौ ।।\nतत्र च स्नापयामास पुत्रं नियमपूर्वकम् ।। ५३ ।।\nस्नानमात्रात्ततः सद्यो नष्टोन्मादोऽभवत्सुतः ।।\nस्वयं सस्नौ स नन्दोऽपि स्वामिपुष्करिणीजले ।। ५४ ।।\nउषित्वा दिनमेकं तु सहपुत्रः पिता तदा ।।\nसेवित्वा वेंकटेशं च श्रीनिवासं कृपानिधिम् ।। ५५ ।।\nपुत्रमापृच्छ्य नन्दस्तं प्रययौ तपसे वनम् ।।\nगते पितरि पुत्रोऽपि धर्मगुप्तो नृपो द्विजाः ।। ५६ ।।\nप्रददौ वेंकटेशस्य बहुवित्तानि भक्तितः ।।\nब्राह्मणेभ्यो धनं धान्यं क्षेत्राणि च ददौ तदा ।। ५७ ।।\nप्रययौ मन्त्रिभिः सार्धं स्वां पुरीं तदनन्तरम् ।।\nधर्मेण पालयामास राज्यं निहतकण्टकम् ।। ५८ ।।\nपितृपैतामहं विप्रा धर्मगुप्तोतिधार्मिकः ।।\nउन्मादैरप्यपस्मारैर्ग्रहैर्दुष्टैश्च ये नराः ।। ५९ ।।\nग्रस्ता भवन्ति विप्रेन्द्रास्तेऽपि चात्र निमज्जनात् ।।\nपुष्करिण्यां विमुक्ताः स्युः सत्यं सत्यं वदाम्यहम् ।। 2.1.13.६० ।।\nस्वामिपुष्करिणीं त्यक्त्वा तीर्थमन्यद्व्रजेत्तु यः ।।\nस्निग्धं स गोपयस्त्यक्त्वा स्नुहीक्षीरं प्रयाचते ।। ६१ ।।\nस्वामितीर्थं स्वामितीर्थं स्वामितीर्थमिति द्विजाः ।।\nत्रिःपठन्तो नरा एवं यत्र क्वापि जलाशये ।। ६२ ।।\nस्नांति सर्वे नरास्ते वै यास्यन्ति ब्रह्मणः पदम् ।।\nएवं वः कथिता विप्रा धर्मगुप्तकथा शुभा ।। ६३ ।।\nयस्याः श्रवणमात्रेण ब्रह्महत्या विनश्यति ।। ।। ६४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहाल्ये स्वामिपुष्करिणीमहिमानुवर्णनंनाम त्रयोदशोऽध्यायः ।। १३ ।। छ ।।"
  }
]
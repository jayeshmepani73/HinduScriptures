[
  {
    "text": "।। अथ श्रीवेंकटाद्रौ जलदानप्रशंसा ।।\n।। श्रीसूत उवाच ।। ।।\nवेंकटाख्ये महापुण्ये तृषार्तानां विशेषतः ।।\nजलदानमकुर्वाणस्तिर्यग्योनिमवाप्नुयात् ।।१।।\nतस्माद्वेंकटशैलेन्द्रे यथाशक्त्यनुसारतः ।।\nजलदानं हि कर्तव्यं सर्वेषां जीवनं महत्।। २ ।।\nअत्रैवोदाहरन्तीममितिहासं पुरातनम् ।।\nविप्रस्य गृहगोधायाः संवादं परमाद्भुतम् ।। ३ ।।\n।। अथ हेमांगस्य जलदानाकरणेन गृहगोधिकात्वप्राप्तिः ।। ।।\nपुरा चेक्ष्वाकुवंशेऽभूद्धेमांग इति भूमिपः ।।\nब्रह्मण्यो ब्रह्मभूयिष्ठो जितामित्रो जितेंद्रियः ।।४।।\nयावन्तो भूमिकणिका यावन्तस्तोयबिन्दवः ।।\nयावन्त्युडूनि गगने तावतीर्गा ददात्यसौ ।। ५ ।।\nयेनेष्टयज्ञदर्भैश्च भूमिर्बर्हिष्मती स्मृता ।।\nगोभूतिलहिरण्याद्यैस्तोषिता बहवो द्विजाः ।। ६ ।।\nतेनादत्तानि दानानि न विद्यन्त इति श्रुतम् ।।\nतेनादत्तं जलं चैकं सुखलभ्यधिया द्विजाः ।। ७ ।।\nबोधितो ब्रह्मपुत्रेण वसिष्ठेन महात्मना ।।\nअमूल्यं सर्वतोलभ्यं तद्दातुः किं फलं लभेत् ।। ८ ।।\nइति दुर्धीर्हेतुवादैर्न जलं दत्तवान्विभुः ।।\nअलभ्यदाने पुण्यं स्यादित्यवादीत्सयुक्तिकम् ।। ९ ।।\nस आनर्च द्विजान्व्यङ्गान्दरिद्रान्वृत्तिकर्शितान् ।।\nनानर्च श्रोत्रियान्विप्रान्ब्रह्मज्ञान्ब्रह्मवादिनः ।। 2.1.16.१० ।।\nप्रख्यातान्पूजयिष्यन्ति सर्वलोकाः सहार्हणैः ।।\nअनाथानामविद्यानां व्यङ्गानां च कुटुंबिनाम् ।। ११ ।।\nदरिद्राणां गतिः का वा तस्मात्ते मद्दयास्पदाः ।।\nइति दुष्टेषु पात्रेषु दत्तवान्किमपि स्वकम् ।। १२ ।।\nतेन दोषेण महता चातकत्वं त्रिजन्मसु ।।\nएकजन्मनि गृध्रत्वं श्वत्वं वा सप्त जन्मसु ।। १३ ।।\nप्राप्य पश्चाद्गृहे जातो भूपोऽयं गृहगोधिका ।।\nश्रुतकीर्तेस्तु भूपस्य मिथिलाधिपतेर्द्विजाः ।। १४ ।।\nगृहद्वारप्रतोल्यां स्म वर्तते कीटकाशनः ।।\nअष्टाशीतिषु वर्षेषु स्थितं तेन दुरात्मना ।। १५ ।।\n।। अथ श्रुतदेवपादोदकसेवनेन हेमांगस्य जातिस्मरणम् ।। ।।\nविदेहाधिपतेर्गेहं कदाचिदृषिसत्तमः ।।\nश्रुतदेव इति ख्यातः श्रान्तो मध्याह्न आगमत् ।। १६ ।।\nतं दृष्ट्वा सहसोत्थाय जातहर्षो नराधिपः ।।\nमधुपर्कः सुसंपूज्य तस्य पादावनेजनीः ।। १७ ।।\nअपो मूर्ध्नावहत्क्षिप्रं तदोत्क्षिप्तैश्च बिन्दुभिः ।।\nदैवोपदिष्टकालेन प्रोक्षिता गृहगोधिका ।। १८ ।।\nसद्यो जातिस्मृतिरभूत्कृतकर्मातिदुःखिता ।।\nत्राहि त्राहीति चुक्रोश ब्राह्मणं गृहमागतम् ।। १९ ।।\nतिर्यग्जन्तुरवं श्रुत्वा ब्राह्मणो विस्मितोऽभवत् ।।\nकुतः क्रोशसि गोधे त्वं दशेयं केन कर्मणा ।। 2.1.16.२० ।।\nउपदेवोऽथ देवो वा त्वं नृपोऽथ द्विजोत्तमः ।।\nकस्त्वं ब्रूहि महाभाग त्वामद्याहं समुद्धरे ।। २१ ।।\nइत्युक्तः स नृपः प्राह श्रुतदेवं महाप्रभुः ।।\nअहमिक्ष्वाकुकुलजः शस्त्रविद्याविशारदः ।। २२ ।।\nयावन्तो भूमिकणिका यावन्तस्तोयबिन्दवः ।।\nयावन्त्युडूनि गगने तावतीर्गा अदामहम् ।। २३ ।।\nसर्वैर्यज्ञैर्मया चेष्टं पूर्तान्याचरितानि मे ।।\nदानान्यपि च दत्तानि धर्मजातं स्वनुष्ठितम् ।। ।। २४ ।।\nतथापि दुर्गतिर्जाता न मे चोर्ध्वगतिर्विभो ।।\nत्रिवारं चातकत्वं मे गृध्रत्वं चैकजन्मनि ।।२५।।\nसप्तजन्मसु च श्वत्वं प्राप्तं पूर्वं मया द्विज ।।\nधरतानेन भूपेन चापः पादावनेजनीः ।। २६ ।।\nबिन्दवो दूरमुत्क्षिप्तास्तैः सिक्तोऽहं कथंचन ।।\nतदा जन्मस्मृतिरभूत्तेन मे हतपाप्मनः ।। २७ ।।\nगोधाजन्मानि भाव्यानीत्यष्टाविंशति मे द्विज ।।\nदृश्यन्ते देवदिष्टानि बिभ्यते जन्मभिर्भृशम् ।। २८ ।।\nन कारणं प्रपश्यामि तन्मे विस्तरतो वद ।।\nइत्युक्तः स द्विजः प्राह ज्ञातं विज्ञानचक्षुषा ।। २९ ।।\n।। अथ श्रुतदेवदत्तपुण्येन हेमांगस्य गोधिकात्वविमुक्तिः ।। ।।\nशृणु भूप प्रवक्ष्यामि तव दुर्गतिकारणम् ।।\nन जलं तु त्वया दत्तं वेंकटाह्वयभूधरे ।। 2.1.16.३० ।।\nतज्जलं सुलभं मत्वा न मौल्यमिति निश्चितः ।।\nनाध्वगानां द्विजादीनां घर्मकालेऽप्यजानता ।। ३१ ।।\nतथा पात्रं समुत्सृज्य ह्यपात्रे प्रतिपादितम् ।।\nज्वलन्तमग्निमुत्सृज्य न हि भस्मनि हूयते ।। ३२ ।।\nतुलसीं तु समुत्सृज्य बृहती पूज्यते नु किम् ।।\nअनाथव्यंगपंगुत्वं न प्रयोजकतामियात् ।। ३३ ।।\nपंग्वाद्या येप्यनाथा हि दयापात्रं हि केवलम् ।।\nतपोनिष्ठा ज्ञाननिष्ठाः श्रुतिशास्त्रपरायणाः ।। ३४ ।।\nविष्णुरूपाः सदा पूज्या नेतरे तु कदाचन ।।\nतत्रापि ज्ञानिनोऽत्यर्थं प्रिया विष्णोः सदैव हि ।। ३५ ।।\nज्ञानिनामपि भूपाल विष्णुरेव सदा प्रियः ।।\nतस्माज्ज्ञानी सदा पूज्यः पूज्यात्पूज्यतरः स्मृतः ।। ३६ ।।\nन जलं तु त्वया दत्तं साधवो वा न सेविताः ।।\nतेन ते दुर्गतिश्चेयं प्राप्ता चेक्ष्वाकुनन्दन ।। ३७ ।।\nवेंकटाद्रौ कृतं पुण्यं तुभ्यं दास्यामि शान्तये ।।\nभूतं भव्यं भवत्तेन कर्मजातं विजेष्यसि ।। ३८ ।।\nइत्युक्त्वाप उपस्पृश्य ददौ पुण्यमनुत्तमम् ।।\nयद्दत्तं ब्राह्मणेनापि स्नानं चैकदिने कृतम् ।। ३९ ।।\nतेन ध्वस्ताखिलाऽऽगास्तु त्यक्त्वा च गृहगोधिका ।।\nरूपं कर्मोचितं घोरं सद्योऽदृश्यत पूरुषः ।। 2.1.16.४० ।।\nदिव्यं विमानमारूढो दिव्यस्रग्वस्त्रभूषणः ।।\nपश्यतामेव साधूनां मैथिलस्य गृहान्तरे ।। ४१ ।।\nबद्धाञ्जलिपुटो भूत्वा परिक्रम्य प्रणम्य च ।।\nअनुज्ञातो ययौ राजा स्तूयमानोऽमरैर्दिवम् ।। ४२ ।।\nतत्र भुक्त्वा महाभोगान्वर्षायुतमतन्द्रितः ।।\nस एव चेक्ष्वाकुकुले ककुत्स्थोऽभून्महारथः ।। ४३ ।।\nसप्तद्वीपप्रतीपालो ब्रह्मण्यः साधुसंमतः ।।\nदेवेन्द्रस्य समो विष्णोरंश एवं महाप्रभुः ।। ४४ ।।\nबोधितस्तु वसिष्ठेन सर्वान्धर्मान्मनोहरान् ।।\nअनुष्ठायाखिलान्राजा तेन ध्वस्ताशुभादिकः ।। ४५ ।।\nदिव्यं ज्ञानं समासाद्य विष्णोः सायुज्यमाप्तवान् ।।\nतस्माद्वेंकटशैलेन्द्रः पुण्यः पापविनाशनः ।। ४६ ।।\nतस्मिंश्च जलदानं तु विष्णुलोकप्रदायकम् ।।\nएवं वः कथितं विप्रा जलदानस्य वैभवम् ।।\nवेंकटाद्रौ महापुण्ये सर्वपातकनाशने ।। ४७ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये जलदानवैभववर्णनंनाम षोडशोऽध्यायः ।। १६ ।।"
  }
]
[
  {
    "text": "अथ अगस्त्यप्रार्थनया भगवतः सर्वजनदृग्गोचरत्ववर्णनम् ।।\n।। श्रीवराह उवाच ।। ।।\nहन्त ते कथयिष्यामि पुरावृत्तं वरानने ।।\nशृणु पुण्यं महादेवि सभविष्यं सहोत्तरम् ।। १ ।।\nवैवस्वतेऽन्तरे देवि पूर्वे कृतयुगेंऽतरे ।।\nवायोस्तपो महद्दृष्ट्वा श्रीभूमिसहितोऽनघ ।।\nआगच्छच्छ्रीनिवासश्च स्वामिपुष्करिणीतटे ।। २ ।।\nदक्षिणेऽस्मिन्पुण्यतम आनन्दाख्यविमानके ।।\nवसिष्यति च श्रीकांतो वायोः प्रियकरो हरिः ।। ३ ।।\nतदारभ्य हृषीकेशः सेनान्याराधितोऽनिशम् ।।\nआकल्पांतमदृश्योऽस्मिन्विमानेऽसौ वसिष्यति ।। ४ ।।\n।। धरण्युवाच ।। ।।\nअदृश्यो भगवान्मर्त्यैः कथ दृश्यो भविष्यति ।। ५ ।।\nश्रीनिवासोऽपि देवेशो भवद्दक्षिणपार्श्वगः ।।\nएतद्वद सुराधीश जनैराराध्यते कथम् ।। ६ ।।   ।।\n।। श्रीवराह उवाच ।। ।।\nअगस्त्योऽस्मिन्समासाद्य दृष्ट्वा देवं सनातनम् ।।\nआराध्य द्वादशाब्दं तं प्रीणयित्वा पुनःपुनः ।। ७ ।।\nययाचे तत्र सान्निध्यं भवान्दृश्यो भवत्विति ।।\nएवमुक्तो हृषीकेशः श्रीभूमिसहितो धरे ।। ८ ।।\n।। श्रीभगवानुवाच ।। ।।\nअहं दृश्यो भविष्यामि त्वत्कृते सर्वदेहिनाम् ।।\nएतद्विमानं देवर्षे न दृश्यं स्यात्कदाचन ।। ९ ।।\nआकल्पान्तं मुनीन्द्रास्मिन्दृश्योऽहं नात्र संशयः ।।\nमुनिस्तद्वचनं श्रुत्वा प्रीतः प्रायात्स्वमाश्रमम् ।। 2.1.3.१० ।।\nततश्चतुर्भुजो देवः स दृश्योऽभून्नरादिभिः ।।\nविमाने मुनिचिन्त्येऽस्मिन्नासिता च तथोत्तरम् ।। ११ ।।\nआराध्यमानः स्कंदेन वायुना सेवितः सदा ।।\nएवं गते महाकाले चतुर्युगसमन्विते ।। १२ ।।\n।।अथ मित्रवर्मण आकाशराजाख्यसुतोत्पत्तिवर्णनम् ।।\nअष्टाविंशे तु संजाते द्वापरान्ते वसुन्धरे ।।\nयुद्धे च भारतेऽतीते तिष्ये सति युगे तथा ।। १३ ।।\nविक्रमार्कादयो भूपाः शकाः शूद्रादयस्तथा ।।\nगमिष्यंति स्वर्गलोकं मामज्ञात्वा वरानने ।। १४ ।।\nततः सोमकुलोद्भूतो मित्रवर्मा महारथः ।।\nतुण्डीरमण्डले राजा नारायणपुरं वसन् ।। १५ ।।\nभविष्यति वरारोहे महाभाग्योदयो महान् ।।\nतस्मिञ्छासति भूलोकं धर्मेण पृथिवीपतौ ।। १६ ।।\nअकृष्टपच्या पृथिवी सर्वसस्यविभूषणा ।।\nनिरीतिकोऽभवत्सर्वो जनो धर्मसमन्वितः ।। १७ ।।\nतस्य पत्नी समभवत्पांड्यकन्या मनोरमा ।।\nतस्य जज्ञे कुलोत्तंसो वियन्नामा सुतोऽस्य वै ।। १८ ।।\nतस्य पत्नी तु धरणी नाम्नासीच्छकवंशजा ।।\nतस्मिन्राज्यं विनिक्षिप्य मित्रवर्मा नृपोत्तमः ।। १९ ।।\nययौ तपोवनं पुण्यं वेंकटाद्रेः समीपतः ।। 2.1.3.२० ।।\n।। अथ धरणीतलात्पद्मावत्युत्पत्तिक्रमः ।। ।।\nआकाशनामा तु महान्राजाभूत्सार्वभौमकः ।।\nएकदारव्रतो राजा धरणीसक्तचेतनः ।। २१ ।।\nयज्ञार्थं शोधयामास भुवमारणितीरतः ।।\nकांचनेन हलेनैव कृष्यमाणे धरातले ।। २२ ।।\nबीजमुष्टिं विकिरता दृष्टा कन्या धरोद्गता ।।\nपद्मशय्यागता रम्या सर्वलक्षणलक्षिता ।। २३ ।।\nतप्तजांबूनदमयी पुत्रिकेव विराजती ।।\nतां दृष्ट्वा स महीपालो विस्मयोत्फुल्ललोचनः ।। २४ ।।\nआदाय तनया चेयं ममैवेति पुनःपुनः ।।\nजहर्ष मंत्रिभिश्चैनं प्राह वागशरीरिणी ।। २५ ।।\nसत्यं तवैव तनया वर्धयस्व सुलोचनाम् ।।\nततः प्रीतमना राजा स्वपुरं प्रविवेश ह ।। २६ ।।\nआहूय धरणीं देवीमिदमाह महीपतिः ।।\nदेवदत्तामिमां पश्य भूतलादुत्थितां मम ।। २७ ।।\nआवाभ्यां तदपुत्राभ्यां पुत्रीयं भविता ध्रुवम् ।।\nइत्युक्त्वा प्रददौ देव्या हस्ते प्रीत्या वियन्नृपः ।। २८ ।।\n।। अथ आकाशराजस्य धरण्याख्यपत्न्यां वसुदानाख्यसुतोत्पत्तिः ।। ।।\nतस्यां गृहं प्रविष्टायां धरणी गर्भमादधौ ।।\nवियन्नृपश्च सुप्रीतो वीक्ष्य स्निग्धविलोचनाम् ।। २९ ।।\nउवाच फलिता सुभ्रुर्लता सान्तानिकी च मे ।। 2.1.3.३० ।।\nअथ सा धरणी देवी काले कमललोचना ।।\nसुप्रशस्ते मुहूर्ते च स्वोच्चसंस्थेषु पञ्चसु ।।\nग्रहेषु सुषुवे पुत्रं मेषस्थे च दिवाकरे ।। ३१ ।।\nदेवदुन्दुभयो नेदुः पुष्पवृष्टिर्गृहेऽपतत् ।।\nववौ वायुः सुखस्पर्शस्तज्जन्मदिवसे तदा ।। ३२ ।।\nपुत्रसूतिप्रवक्तॄणां सुप्रीतः पुत्रजन्मनि ।।\nसर्वस्वदानमकरोच्छत्रचामर वर्जितम् ।। ३३ ।।\nकपिलाकोटिदानं च वृषभाणां शताधिकम् ।।\nदिवसे द्वादशे पुण्ये जातकर्मादिकाः क्रिया ।।\nचकार नामधेयं च वसुदान इति स्वयम् ।। ३४ ।।\n।। श्रीवराह उवाच ।। ।।\nआकाशतनयो देवि वसुदानो मनोरमः ।।\nववृधे दिवसैर्बालः शुक्लपक्ष इवोडुराट् ।। ३५ ।।\nउपनीतो विनीतोऽसौ गुरुभिर्ब्रह्मपारगैः ।।\nपितुरस्त्राणि शस्त्राणि मन्त्रवत्सोऽप्यशिक्षत ।। ३६ ।।\nचतुष्पादं धनुर्वेदं सांगोपांगमधीतवान् ।।\nपिता तेनातिबलिना दुराधर्षः परैरभूत् ।। ३७ ।।\nआकाश इव निष्पंको ग्रीष्मे भानुमता युतः ।।\nवैशाख इव मध्याह्ने दुःसहो दुर्निरीक्षकः ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे श्रीवेंकटाचलमाहात्म्ये धरणीवराहसंवादेऽगस्त्यप्रार्थनयाभगवतः सर्वजनदृग्गोचरत्वादिवर्णनंनाम तृतीयोऽध्यायः ।। ३ ।। ।। छ ।।"
  }
]
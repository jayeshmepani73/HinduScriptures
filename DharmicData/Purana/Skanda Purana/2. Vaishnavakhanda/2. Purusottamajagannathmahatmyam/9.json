[
  {
    "text": "।। जैमिनिरुवाच ।। ।।\nप्रत्यागते ततो विप्रे सायाह्ने सुरसंकुले ।।\nमाधवार्चनवेलायां वातश्चंडगतिर्ववौ ।। १ ।।\nसुवर्णवालुकाश्चासौ विचकार च सर्वशः ।।\nतेनाकुलदृशो देवा न शेकुरवलोकने ।। २ ।।\nश्रीकांतस्य तदा विप्रा दध्युस्ते पुरुषोत्तमम् ।।\nयावद्ध्यानस्थिरदृशो मुहूर्तं ते दिवौकसः ।। ३ ।।\nध्यानांते वालुकाराशिं ददृशुस्ते न माधवम् ।।\nरौहिणं च तथा कुंडं बभूवुर्व्याकुलेन्द्रियाः ।। ४ ।।\nचिंतामवापुर्महतीं हाहेति रुरुदुर्भृशम् ।।\nकिमेतन्नो हि दुर्दैवमेकदा समुपस्थितम् ।। ५ ।।\nदृशां सेचनकः श्रीशः क्षणाद्यन्नोपलभ्यते ।।\nअपराधं किमस्माकं लक्षितं पुरुषोत्तम ।। ६ ।।\nयुगपत्सेवकान्सर्वानपहाय न दृश्यसे ।।\nयेषामर्थे जगन्नाथ स्वीचकर्थ कलेवरम् ।। ७ ।।\nताननाथान्परित्यज्य कानने किमुपेक्षसे ।।\nस्वशरीरविभूतीर्नो विहाय कमलेक्षण ।। ८ ।।\nकिमकांडं रचयसि कथाशेषान्दिवौकसः ।।\nतवांशभूतान्नः सर्वान्यज्वानः प्रयजंति वै ।। ९ ।।\nत्वत्प्रीत्यै यज्ञपुरुष त्वदादिष्टफलप्रदान्।।\nत्वदहंकारवर्ष्माणस्त्वदनुग्रहजीवनाः ।। 2.2.9.१० ।।\nकांदिशीका कुत्र यामः सांप्रतं त्वदुपेक्षिताः।।\nदिवि स्थानैश्च किं कार्यं त्वामनालोक्य माधव ।। ११ ।।\nअकृतार्थास्त्वया हीना भविष्यामो वनेचराः ।।\nनिष्कलंकसुधाभानुं सुषमापरिभावुकम् ।। १२ ।।\nत्वदास्यं चेन्न पश्यामो न यास्यामः सुरालयम् ।।\nतप आस्थाय परममत्रैव संशितव्रताः ।। १३ ।।\nवर्तामहे वन्यवृत्त्या जटावल्कलधारिणः ।।\nयावत्त्वां पुंडरीकाक्ष विलोकिष्यामहे वयम् ।। १४ ।।\nनिसर्गकरुणांभोधे दीनान्नस्त्रातुमर्हसि ।।\nअनाथान्दीनहदयांस्त्वामेव शरणं गतान् ।। १५ ।।\nत्वदनालोकशोकैकपारावारे निमज्जतः ।।\nशुभदृष्टितरण्या नः समुद्धर जगत्पते ।। १६ ।।\nएवं प्रलपतां तत्र सर्वेषां त्रिदिवौकसाम् ।।\nअशरीरा तदा वाणी पुनः प्रादुर्बभूव ह ।। १७ ।।\nअत्रार्थे भोः सुरा यत्नं कर्तुमर्हथ नो वृथा ।।\nअद्यप्रभृति देवस्य दर्शनं दुर्लभं भुवि ।। १८ ।।\nअत्र स्थानेऽपि तं नत्वा तद्दर्शनफलं लभेत् ।।\nस्वयंभुवोंऽतिकं गत्वा हेतुं ज्ञास्यथ निश्चितम् ।। १९ ।।\nतच्छ्रुत्वा त्रिदशाः सर्वे ब्रह्मणोंऽतिकमागताः ।।\nयमानुग्रहवृत्तांतमवतारं च दारुणः ।। 2.2.9.२० ।।\nश्रुत्वा संतुष्टमनसः सर्वे ते त्रिदिवं गताः ।।\nस तु विद्यापतिर्विप्रो रथारूढोऽभ्यचिंतयत् ।। २१ ।।\nमम कार्यं तु निष्पन्नं यद्दृष्टो नीलमाधवः ।।\nआसमंतात्क्षेत्रमिदं परिभ्रम्यावलोकये ।। २२ ।।\nअदृष्टपूर्वं परमं सुपुण्यं संकीर्तनं यस्य मलापहारि ।।\nक्षेत्रोत्तमं श्रीपुरुषोत्तमाख्यं प्रदक्षिणीकृत्य व्रजामि तूर्णम् ।। २३ ।।\nपृथ्वीप्रदक्षिणफलं शतधा भजंते पर्यंति ये सकलकल्मषदार्यरण्यम् ।।\nनीलाद्रिमण्डिमिदं पुरुपोत्तमाख्यं मित्रं ममोपदिशति स्म समुद्रतीरे ।। २४ ।।\nविचिंत्येत्थं द्विजश्रेष्ठः परिबभ्राम वै तदा ।।\nक्षेत्रं पश्यन्वनं चैव नानाद्रुमगणान्वितम् ।। २५ ।।\nनानापक्षिगणाघुष्टं कूजद्भ्रमरगुंफितम् ।।\nअप्रविष्टार्ककिरणं छायातरुगणावृतम् ।। २६ ।।\nसर्वर्तुकुसुमोपेतं लतागुल्मोपशोभितम्।।\nनानाजलाशयाधारकूजत्सारससंकुलम्।। २७ ।।\nपद्मकह्लारकुमुदविकचोत्पलराजितम् ।।\nन जलं तत्र कुसुमपरिहीनं लतादिकम् ।। २८ ।।\nपरीत्य वेगात्तत्क्षेत्रं जगामाथ द्विजोत्तमः ।।\nध्यायन्निरशनः प्राज्ञः प्राप्यावन्तीं दिनात्यये ।। २९ ।।\nदूतैरावेदितं पूर्वं दूरस्थस्यागतं द्विजाः ।।\nश्रुत्वेंद्रद्युम्नो नृपतिः प्रहर्षं परमं ययौ।। 2.2.9.३० ।।\nतदागमनमाकांक्षन्पूजयित्वा जनार्द्दनम्।।\nविद्वद्भिर्ब्राह्मणैः सार्द्धं   तस्थौ संहृष्टमानसः ।। ३१ ।।\nएतस्मिन्नंतरे विप्राः स तु विद्यापतिर्द्विजः।।\nप्रावेशिकैर्वेत्रहस्तैर्दौवारिकपुरःसरैः।।३२।।\nनिर्दिष्टमार्गः पौरैश्चाऽनुमतः कौतुकान्वितैः।।\nनिर्माल्यमालां नीलाख्य माधवस्य सुशोभनाम्।।३३।।\nनिधाय पाणौ राजाग्रे प्रविवेश त्वरान्वितः।।\nतं दृष्ट्वा नृपतिः सोऽथ समुत्थाय वरासनात् ।।\nप्रसीद जगदीशेति वदन्नंतिकमभ्यगात् ।। ३४ ।।\nअद्य मे जीवितं जातं सफलं जन्मकर्मणा ।।\nनिर्माल्यमालावपुषं यत्पश्यामीहमाधवम् ।। ३५ ।।\nमालां मुकुन्दशिरसोऽनुपमप्रमोदलाभाधरीकृतसुरद्रुमकांतगन्धाम् ।।\nअन्धीकृतालिनिचयां पवनप्रसारिगन्धप्रणाशितजगत्कलुषां नमामि ।। ३६ ।।\nयत्पादपंकजगलद्रजसोनुषंगा ब्रह्मादयः परमसंपदमापुरस्य ।।\nविष्णोः कलेवरसमुज्ज्वलितांगरागसंसक्तपुष्पनिलयां प्रणतोस्मि मालाम् ।। ३७ ।।\nपद्मां हृत्पद्मवसतिं सपत्नीं या हसत्यसौ ।।\nविकस्वरैः सुकुसुमैर्विष्ण्वंकस्थितिर्गर्विताम् ।। ३८ ।।\nकुत्र स्थितेयमाहार्षीन्महिमानं स्रगुज्वला ।।\nया श्रीनिधेः शरीरेऽऽभूत्सर्वांगव्यापिनी चिरम् ।। ३९ ।।\nजय नीलाद्रिशिखरभूषणाघप्रद्षण ।।\nप्रणतार्त्तिहर श्रीमंस्त्राहि मां शरणागतम् ।। 2.2.9.४० ।।\nइति ब्रुवाणः क्षितिपो बाष्पगद्गदया गिरा ।।\nजगाम शिरसा भूमिं स्फुरद्रोमांचकंचुकः ।। ४१ ।।\nसोऽपि विद्यापतिर्विप्रः क्षपिताशेषकल्मषः ।।\nदिव्यदेहो नृपस्याग्रे ध्यायन्माधवमास्थितः ।। ४२ ।।\nतेजसा सर्वलोकानां पापानि क्षालयन्सुधीः ।।\nअनुगृह्णातु देवस्त्वां नीलाद्रिशिखरालयः ।। ४३ ।।\nश्रीपतेरियमाज्ञा ते मालारूपा प्रकाशिता ।।\nद्रष्टुं क्षेत्रोत्तमगतं स्वं साक्षान्मुक्तिदायकम् ।। ।। ४४ ।।\nइत्युच्चरन्नरपतेरामुमोच गले स्रजम् ।।\nसोऽप्युत्थाय क्षितिपतिर्मालां हृदयलंबिनीम् ।। ४५ ।।\nदृष्ट्वा मेने श्रियः कांतं साक्षाद्धृदयगामिनम् ।।\nनिधाय पाणी शिरसि दरमीलितलोचनः ।। ४६ ।।\nआनंदाश्रुजलक्लिन्नवदनस्तुष्टुवे हरिम् ।। ४७ ।।\n।। इन्द्रद्युम्न उवाच ।। ।।\nजयाखिलजगत्सृष्टिस्थितिसंहारशिल्पकृत् ।।\nलीलाविश्ववपुर्लोमसंख्यब्रह्मांडभारभृत् ।। ४८ ।।\nअंतर्यामिन्नशेषाणां प्रणतार्तिहर प्रभो ।।\nब्रह्मेंद्र रुद्रमुकुटकिर्मीरितपदांबुज ।। ४९ ।।\nदीनानाथविपन्नैकसततत्राणतत्पर ।।\nनिर्व्याजकरुणावारिपारावार परात्पर ।। 2.2.9.५० ।।\nत्वदेकशरणं दीनमनादिभ्रमनिर्भरम् ।।\nपरित्राहि जगन्नाथ भक्ताविरतवत्सल ।। ५१ ।।\nइति स्तुवन्नरपतिः स्वासने समुपाविशत् ।।\nगृहमेधिब्रह्मचारियतिवैखानसैर्वृतः ।। ।। ५२ ।।\nअष्टादशसु विद्यासु कुशलैर्यज्वभिर्द्विजैः ।।\nमीनैः स्थविरभृत्यैश्च सार्द्धं मंत्रिपुरःसरैः ।। ५३ ।।\nविद्यापति पूजयित्वा बहुमानपुरःसरम् ।।\nउपवेश्याग्रतः पीठे पृष्ट्वा कुशलमादितः ।। ५४ ।।\nपुरुषोत्तमक्षेत्रस्य विष्णोर्नीलाश्मवर्ष्मणः ।।\nमहिमानं स्वरूपं च पप्रच्छावहितो मुदा ।। ५५ ।।\nब्राह्मणः क्षत्रियेणासौ पृष्टोनुभवमात्मनः ।।\nभिल्लद्वीपप्रवेशादिमज्जनांतं सरित्पतेः ।। ५६ ।।\nक्षेत्रोत्तमस्य वृत्तांतं कथयामास विस्तरात् ।।\nनीलाद्रिरोहणं नीलमाधवस्य च दर्शनम् ।। ५७ ।।\nस्नानं च रौहिणे कुण्डे महिमानं वटस्य च ।।\nनृसिंहाद्यष्टशंभून शक्तीनामष्टसंस्थितिम् ।। ५८ ।।\nरथेनाक्रमणाद्दृष्टौ क्षेत्रस्यायामविस्तरौ ।।\nतत्सर्वं वर्णयामास यथावदनुपूर्वशः ।। ५९ ।।\nतच्छ्रुत्वा चित्रमतुलं तैर्थिकावेदितं पुरा ।।\nसंप्रतीतो हृष्टमनाः पुनस्तं क्षितिपोऽब्रवीत् ।। 2.2.9.६० ।।\n।। इन्द्रद्युम्न उवाच ।। ।।\nश्रुतपूर्वं तु भगवंस्त्वत्तोऽश्रौषं सुदुर्लभम् । ।\nक्षेत्रोत्तमं द्विजश्रेष्ठ सांप्रतं वर्णयस्व मे ।। ६१ ।।\nनीलेन्द्रमणिमूर्तेस्तु विष्णो रूपं यथातथम् ।।\n।। विद्यापतिरुवाच ।। ।।\nहंत ते कथयिष्यामि दिव्यां मूर्तिं जगत्पतेः ।। ६२ ।।\nयां चर्मचक्षुषा दृष्ट्वा जायते मुक्तिभाजनम् ।।\nनीलेन्द्रमणिपाषाणमयी मूर्तिः पुरातनी ।। ६३ ।।\nयान्वहं ब्रह्मरुद्रेंद्रपुरोगैरर्चिता सुरैः ।।\nआरोपितेयं दिव्या स्रक्पूजायां हि सुपर्वभिः ।। ६४ ।।\nसेयं न म्लायति नृप न च गन्धेन रिच्यते ।।\nदिने बहुतिथे यातेऽपीदृशी स्रग्धरोद्भवा ।। ६५ ।।\nदिव्योपहारः निर्माल्यभक्षणात्क्षीणकल्मषम् ।।\nमां न पश्यसि किं राजन्नतिमानुषवर्चसम् ।। ६६ ।।\nसकृदप्यशनाद्यस्य क्षुत्पिपासाबलक्षयाः ।।\nन बाधन्ते नृपश्रेष्ठ दृष्टेनादृष्टकल्पनम् ।। ६७ ।।\nभुक्तिर्मुक्तिश्च वै राजन्न् तत्र युगपत्स्थिते ।।\nन जरारोगशोकादिदुःखं तत्र हि विद्यते ।। ६८ ।।\nयत्र साक्षाज्जगन्नाथः प्रसन्नवदनो विभुः ।।\nफुल्लेंदीवरपत्राक्षः प्रपन्नामृतमुक्तिदः ।। ६९ ।।\nइति श्रीस्कांदे महापुराण एकशीतिसाहस्र्यां संहितायां द्वितीये वैष्णवखण्डे श्रीपुरुषोत्तममाहात्म्ये जैमिनिऋषिसंवादे नवमोऽध्यायः ।। ९ ।।"
  }
]
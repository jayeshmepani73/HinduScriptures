[
  {
    "text": "।। जैमिनिरुवाच ।। ।।\nततो ब्रह्मागमत्तूर्णं यत्रास्ते भगवान्स्वयम् ।।\nस्तवान्तेऽसौ यथा दृष्टस्तथाद्राक्षीत्प्रभुं तदा ।। १ ।।\nप्रत्यभिज्ञानसंहृष्टस्तं दृष्ट्वा परमेश्वरम् ।।\nअत्यद्भुतज्ञाननिधिर्बभूवासौ द्विजोत्तमाः ।। २ ।।\nयावत्स्तोतुं समारेभे हर्षसंफुल्ललोचनः ।।\nतावदेव समागत्य कुतश्चिद्वायसोत्तमः ।। ३ ।।\nकारुण्योदकसंपूर्णे तस्मिन्कुण्डे निमज्य तम् ।।\nविलोक्य माधवं नीलरत्नकांतिं कृपानिधिम् ।। ४ ।।\nकाकदेहं समुत्सृज्य लुठमानो मुहुः क्षितौ ।।\nशंखचक्रगदापाणिस्तस्य पार्श्वे व्यवस्थितः ।। ५ ।।\nतिरश्चस्तां गतिं दृष्ट्वा योगींद्राणां सुदुर्लभाम् ।।\nमेनेऽसौ मुनयः सृष्टिः क्रमात्क्षीणा भविष्यति ।। ६ ।।\nमनुष्याधिकृते मुक्तौ वेदांते संशयोऽभवत्।।\nन किंचिद्दुर्लभं चेह विष्णुभक्तस्य विद्यते ।। ७ ।।\nप्रत्यक्षोऽभूद्द्विजश्रेष्ठाः पुराणपुरुषोदिते ।।\nसंकीर्त्य यन्नाम नरः सर्वपापैः प्रमुच्यते ।। ८ ।।\nतस्य संदर्शने विप्रा मुक्तिः किं खलु दुर्लभा ।।\nमनसा ध्याययन्विष्णुं त्यजन्प्राणान्विमुच्यते ।। ९ ।।\nसाक्षात्कृतो भगवतः किं चित्रं मुक्तिमेति यत् ।।\nपुरुषोत्तमसंज्ञस्य क्षेत्रस्य महिमाद्भुतः ।। 2.2.2.१० ।।\nयत्र काकोऽपि च हरिं साक्षात्पश्यति भो द्विजाः ।।\nसुदुर्लभं क्षेत्रमिदमज्ञानां च विमोचनम् ।।\nअहो क्षेत्रस्य माहात्म्यं काकस्यापि विमुक्तिदम् ।।\nकिं पुनः सततं शांति वैराग्यज्ञानसंयुजाम् ।। ११ ।।\n।। ऋषय ऊचुः ।। ।।\nनीलाख्यं माधवं दृष्ट्वा किं चकार पितामहः ।। १२ ।।\nतद्दर्शने क्षणान्नष्टदेहबन्धं च वायसम् ।। १३ ।।\n।। जैमिनिरुवाच ।। ।।\nअत्यद्भुतमयं दृष्ट्वा यावद्ध्यायति माधवम् ।।\nतावत्पितृपतिः स्वाधिकारसंयमनाकुलः ।। १४ ।।\nदीनाननो निःश्वसन्वै तत्र यातस्त्वरान्वितः ।।\nनीलाद्रौ माधवं दृष्ट्वा साऽष्टांगं प्रणिपत्य च ।। १५ ।।\nतुष्टाव स जगन्नाथं स्वाधिकारदृढस्थितौ ।। ।।\n।। यम उवाच ।। ।।\nनमस्ते देवदेवेश सृष्टिस्थित्यन्तकारण ।। १६ ।।\nत्वयि प्रोतमिदं सर्वं सूत्रे मणिगणा यथा ।।\nत्वया धृतं त्वया सृष्टं त्वया चाप्यायितं जगत् ।। १७ ।।\nचन्द्रसूर्यादिरूपेण नित्यं भासयसेऽखिलम् ।।\nविश्वेश्वरं जगद्योनिं विश्वावासं जगद्गुरुम् ।। ।। १८ ।।\nविश्वसाक्षिणमाद्यन्तवर्जितं प्रणमाम्यहम् ।।\nनमः परमकारुण्यजलसंभृतसिन्धवे ।। १९ ।।\nपरापरपरातीतविभवे विश्वसंभवे ।। ।। 2.2.2.२० ।।\nभवसंतापनीहारभानवे दीनबन्धवे ।।\nस्वमायारचिताशेष भवे गुणरज्जवे ।। २१ ।।\nनमः कमलकिंजल्क पीतनिर्मलवाससे ।।\nमहाहवरिपुस्कन्ध कृंतचक्राय चक्रिणे ।। २२ ।।\nदंष्ट्रोद्धृत क्षितिभृते त्रयीमूर्तिमते नमः ।।\nनमो यज्ञवराहाय चन्द्रसूर्याग्निचक्षुषे ।। २३ ।।\nनरसिंहाय दंष्ट्रोग्रमूर्तिद्रावितशत्रवे ।।\nयदपांगविलासैक सृष्टिस्थित्युपसंहृतिः ।। २४ ।।\nउच्चावचात्मको ह्येष भवः संभवते मुहुः ।।\nतममुं नीलमेघाभं नीलाश्ममणिविग्रहम् ।। २५ ।।\nनीलाचलगुहावासं प्रणमामि कृपानिधिम् ।।\nशंखचक्रगदापद्मधारिणं शुभदायिनम् ।। २६ ।।\nप्रणताशेषपापौघदारिणं मुरवैरिणम् ।।\nनमस्ते कमलापांग संगसंस्कारचक्षुषे ।। २७ ।।\nश्रीवत्सकौस्तुभोद्भासि मनोहृद्व्यूढवक्षसे ।।\nयत्पादपंकजद्वंद्वसंश्रयैश्वर्यभागिनी ।। ।। २८ ।।\nश्रीः संश्रिता जनैः शश्वत्पृथगैश्वर्यदायिनी ।।\nया परापरसंभिन्ना प्रकृतिस्ते सिसृक्षया ।। २९ ।।\nनिर्विकारं परं ब्रह्म विकारि ससृजेंऽजसा।।\nसर्वलक्षणसंपूर्णा लक्षितां शुभलक्षणैः ।।\nलक्ष्मीशोरसि नित्यस्था लक्ष्मीं तां प्रणमाम्यहम् ।। 2.2.2.३० ।।\n।। जैमिनिरुवाच ।। ।।\nतदेवं धर्मराजेन श्रीकांतः परितोषितः ।।\nपार्श्वस्थां वल्लकीहस्तां नेत्रांतेनादिशच्छ्रियम् ।। ३१ ।।\nतेन संभाविता लक्ष्मीर्भवदुःखविनाशिनी ।।\nशुभाय सर्वलोकानां यमं प्रोवाच लीलया ३२ ।।\n।। लक्ष्मीरुवाच ।। ।।\nयदर्थमावां संस्तौषि क्षेत्रेस्मिन्दुर्लभं हि तत् ।।\nअत्याज्यमावयोरेतत्क्षेत्रं श्रीपुरुषोत्तमम् ।। ३३ ।।\nकल्पावसानेप्यावां वै ध्रियेते परमेष्ठिना ।।\nब्रह्मादिदिक्प्रभूणां हि स्वामित्वं नेह विद्यते ।। ३४ ।।\nनेह कर्मपरीपाकाः संभवंति कदाचन।।\nअत्र प्रवसतां नृणां तिरश्चामपि दुष्कृताम्।। ३५ ।।\nदह्यते ज्वलिताग्नौ हि तूलराशिर्यथा भृशम् ।।\nये बद्धा पापपुण्याभ्यां निगडाभ्यामहर्निशम् ।। ३६ ।।\nतेषां संयमिता त्वं हि यमः पूर्वं विनिर्मितः ।।\nअत्र साक्षाद्वपुष्मंतं नीलेन्द्रमणिमंजुलम् ।। ३७ ।।\nदृष्ट्वा नारायणं देवं मुच्यते कर्मबन्धनात् ।।\nअतोऽन्यतः कर्मभूमौ प्रभुत्वं सूर्यसंभव ।। ३८ ।।\nवैक्लव्यं क्षेत्रराजेस्मिन्मा गास्त्वं यम संयमे ।।\nतवापि भगवानेष विधाता प्रपितामहः ।। ३९ ।।\nतिर्यंचं विष्णुसारूप्यं प्राप्तं पश्यति कौतुकात् ।।\nएष कर्मपरीपाकं सर्वेषां वेत्ति कंजजः ।। 2.2.2.४० ।।\nज्ञात्वा क्षेत्रस्य माहात्म्यं स्तौति देवं गदाधरम्।।\nत्वद्वशं गंतुमुचिता नेह तिष्ठंति जंतवः ।। ४१ ।।\nवैवस्वत वसंत्यत्र जीवन्मुक्ता मुमुक्षवः ।।\nतया संबोधितस्त्वेवं विष्णुना स्त्रीस्वरूपिणा ।।\nततोऽहंकारलज्जाभ्यां विनीतः प्राब्रवीद्यमः ।। ४२ ।।\n।। यम उवाच ।। ।।\nमातस्त्वया यदाज्ञप्तं पुरा नैतन्मया श्रुतम्।। ४३ ।।\nअज्ञानोपहतो वेद्मि रहस्यं कथमुत्तमम् ।।\nयस्य स्वरूपं वेदाश्च न च वेत्ति पितामहः।।४४।।\nमहिमानं कथं तस्य वेद्म्यहंकार मोहितः।।\nयदादिष्टं सुरेशानि क्षेत्रमेतद्विमु्क्तिदम्।।४५।।\nसान्निध्याद्वासुदेवस्य ईश्वरेच्छा निरंकुशा।।\nअन्यत्र बन्धदो विष्णुरत्र मोक्षं ददाति यत्।। ४६।।\nममापि निरयाणां च स्रष्टासौ त्रिदिवस्य च।।\nमृतानामत्र मुक्तिश्चेत्तन्मामंब सुविस्तरम्।।४७।।\nक्षेत्रसंस्थाप्रमाणं हि तत्र स्थिति फलं हि यत् ।।\nतीर्थानि कानि संत्यत्र किमन्यद्वा रहस्यकम् ।। ४८ ।।\nकिमधिष्ठातृकं क्षेत्रं तत्सर्वं कथयस्व मे ।।\nतदहं संपरित्यज्य निर्भयः संचरे यथा।। ४९ ।। ।।\nइति श्रीस्कांदे महापुराण एकाशातिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वितीयोऽध्यायः ।। २ ।।"
  }
]
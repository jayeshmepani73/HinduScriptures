[
  {
    "text": "।। जैमिनिरुवाच ।। ।।\nअथांतरिक्षान्निःश्रेणी रत्नकांचननिर्मिता ।।\nसंलग्ना पादसंपीठे पद्मयोनेर्विमानगा ।। १ ।।\nसा क्षितिस्पृष्टमूला वै विधातुरवरोहणे ।।\nचतुर्व्यायामतापीन सोपानश्रेणिसंयुता ।। २ ।।\nरथप्रासादयोर्मध्ये शक्रचाप इवांशुमान् ।।\nआविर्बभूव सहसा साद्भुतं वीक्षितो जनैः ।। ३ ।।\nततो गंधर्वराजैस्तु रत्नवेत्रकरैर्द्विजाः ।।\nएष पंथाः प्रभो ह्येहि इत्यादेशितमार्गकैः ।। ।। ४ ।।\nदुर्वाससो नारदस्य करयोर्दत्तहस्तकः ।।\nसोपानैरवतीर्णोऽथ पुनानश्चक्षुषा जगत् ।। ५ ।।\nस्मयमानो रथान्दृष्ट्वा प्रासादं समलंकृतम् ।।\nदिगंतव्यापिनीं शालां रत्नस्तंभोपशोभिताम् ।। ६ ।।\nशक्रस्याप्यद्भुतकरी सर्वसंभारसंभृताम् ।।\nअवातरद्विमानात्स देवब्रह्मर्षिराजभिः ।। ७ ।।\nकिरीटदत्तांजलिभिः स्तूयमानः समंततः ।।\nकटाक्षेणानुगृह्णाति यां दिशं स पितामहः ।। ८ ।।\nतत्रांजलीनां संमर्दाः कोटयः शिरसा धृताः ।।\nपादाब्ज प्रणतं दृष्ट्वा इंद्रद्युम्नं प्रजापतिः ।। ९ ।।\nउवाच प्रश्रयगिरा स्मितभिन्नोष्ठसंपुटः ।।\nअंगुल्या निर्दिशन्देवान्पितॄन्ब्रह्मर्षितापसान् ।। ।। 2.2.27.१० ।।\nसिद्धविद्याधरान्यक्षगंधर्वाप्सरसस्तथा ।।\nएकत्र मिलितान्सर्वान्युगपन्मोदनिर्भरान् ।। ११ ।।\nपश्येंद्रद्युम्न भाग्यं ते सर्वलोकवशीकरम् ।।\nत्वदर्थमेकदा सर्वे मां पुरस्कृत्य संगताः ।। १२ ।।\nइत्युक्त्वा प्रययौ शीघ्रं नारायणरथं ततः ।।\nप्रणिपत्य जगन्नाथं त्रिः परीत्य पितामहः ।। १३ ।।\nआनंदसिंधुसंमग्नः सरोमांचवपुः स्वयम् ।।\nस्वमात्मानं नुनावाथ प्रत्यक्षं स्वरगद्गदम् ।। १४ ।।\n।। ब्रह्मोवाच ।। ।।\nनमस्तुभ्यं नमो मह्यं तुभ्यं मह्यं नमोनमः ।।\nअहं त्वं त्वमहं सर्वं जगदेतच्चराचरम् ।। १५ ।।\nमहदादि जगत्सर्वं मायाविलसितं तव ।।\nअध्यस्तं त्वयि विश्वात्मंस्त्वयैव परिणामितम् ।। १६ ।।\nयदेतदखिलाभासं तत्त्वदज्ञानसंभवम् ।।\nज्ञाते त्वयि विलीयेत रज्जुसर्पादिबोधवत् ।। १७ ।।\nअनिर्वक्तव्यमेवेदं सत्त्वात्सत्त्वविवेकतः ।।\nअद्वितीय जगद्भास स्वप्रकाश नमोऽस्तु ते ।। १८ ।।\nविषयानंदमखिलं सहजानंदरूपिणः ।\nअंशं तवोपजीवंति येन जीवंति जंतवः ।। १९ ।।\nनिष्प्रपंच निराकार निर्विकार निराश्रय ।।\nस्थूलसूक्ष्माणुमहिमन्स्थौल्यसूक्ष्मविवर्जित ।। 2.2.27.२० ।।\nगुणातीत गुणाधार त्रिगुणात्मन्नमोऽस्तु ते ।। २१ ।।\nत्वन्मायया मोहितोऽहं सृष्टिमात्रपरायणः ।।\nअद्यापि न लभे शर्म अंतर्य्यामिन्नमोस्तु ते ।। २२ ।।\nत्वन्नाभिपंकजाज्जातो नित्यं तत्रैव संस्तुवन् ।।\nनातिक्रमितुमीशोऽस्मि मायां ते कोऽन्य ईश्वरः ।। २३ ।।\nअहं यथांडमध्येऽस्मिन्रचितः सृष्टिकर्मणि ।।\nतथानुलोमकलिता ब्रह्मांडे ब्रह्मकोटयः ।। २४ ।।\nसार्द्धत्रिकोटिसंख्यानां विरिंचीनामपि प्रभो ।।\nनैकोऽपि तत्त्वतो वेत्ति यथाहं त्वत्पुरः स्थितः ।। २५ ।।\nनमोचिंत्यमहिम्ने ते चिद्रूपाय नमोनमः ।।\nनमो देवाधिदेवाय देवदेवाय ते नमः ।। २६ ।।\nदिव्यादिव्यस्वरूपाय दिव्यरूपाय ते नमः ।।\nजरामृत्युविहीनाय मृत्युरूपाय ते नमः ।। २७ ।।\nज्वलदग्निस्वरूपाय मृत्योरपि च मृत्यवे ।।\nप्रपन्नमृत्युन(?)शाय सहजानंदरूपिणे ।।\nभक्तिप्रियाय जगतां मात्रे पित्रे नमो नमः ।। २८ ।।\nप्रणतार्तिविनाशाय नित्योद्योगिन्नमोऽस्तु ते ।।\nनमोनमस्ते दीनानां कृपासहजसिंधवे ।। २९ ।।\nपराय पररूपाय परंपाराय ते नमः ।।\nअपारपारभूताय ब्रह्मरूपाय ते नमः ।। 2.2.27.३० ।।\nपरमार्थस्वरूपाय नमस्ते परहेतवे ।।\nपरंपरा परिव्याप्त परतत्त्वपराय ते ।। ३१ ।।\nप्रणतार्तिविनाशाय नमः स्वात्मैकभानवे ।।\nपुरा यत्प्रार्थितं स्वास्मिन्सृष्टिभारावतारणे ।। ३२ ।।\nतत्कुरुष्व जगन्नाथ सहजाक्तदरूपभाक् ।।\nत्वयि प्रसन्ने किं नाथ दुर्लभं मयि विद्यते ।। ३३ ।।\nत्वयैवाहं पृथग्लीलाभेदाद्भिन्नः कृपांबुधे ।।\nअज्ञानतिमिरच्छन्ने जगत्कारागृहांतरे ।। ३४ ।।\nभ्राम्यन्न द्वारमाप्नोति त्वामृते मुक्तिहेतवे ।। ३५ ।।\nनमोनमस्ते जगदेकवन्द्य सुरासुराभ्यर्चितपादपद्म ।।\nनमोनमस्तापहरैकचंद्र नमोनमः शर्मसुबोधसांद्र ।। ३६ ।।\nनमो नमः कल्पकदूरभूत दुष्प्राप्यकामप्रद कल्पवृक्ष ।।\nदीनाशरण्यप्रणतैकदुःखसंघोद्धृतौ नित्यसुबद्धपक्ष ।। ३७ ।।\nप्रसीद जगतां नाथ मग्नानां दुःखसागरे ।।\nकटाक्षलीलापातेन त्रायस्व करुणाकर ।। ।। ३८ ।।\nस्तुत्वेत्थं श्रीजगन्नाथं वेदार्थः स पितामहः ।।\nजगाम सीरिणं द्रष्टुमवतीर्णं धराधरम् ।। ३९ ।।\nप्रणम्य परया भक्त्या तुष्टाव बलिनं मुदा ।।\nनभः शिरस्ते देवेश आपस्ते विग्रहः प्रभो ।। 2.2.27.४० ।।\nपादौ क्षितिर्मुखं वह्निः श्वसितानि समीरणः ।।\nमनस्ते ह्योषधीनाथश्चक्षुषी ते दिवाकरः ।। ४१ ।।\nबाहवः ककुभो नाथ नमस्ते ज्ञानदर्पण ।।\nचतुर्दशानां लोकानां मूलस्तंभाय सीरिणे ।। ४२ ।।\nपदांभोजप्रपन्नानां नमः पापौघदारिणे ।।\nअनन्तवक्त्रनयनश्रोत्रपादाक्षिबाहवे ।। ४३ ।।\nनमो नादिमहामूलतमःस्तोमौघभानवे ।।\nत्रयीमय त्रिधादोषनाशाय त्र्यवतारिणे ।।४४।।\nफणामणिफणाकार क्षितिमण्डलधारिणे ।।\nनमः कालाग्निरुद्राय महारुद्राय ते नमः ।। ४५ ।।\nभोगतल्पफणाच्छत्रमध्यसुप्ताय ते नमः ।।\nमहार्णवजले वृद्ध एकीभूते जगत्त्रये ।। ४६ ।।\nत्वमेव शेषो भगवन्सहस्रफणमंडितः ।।\nफणामणिगणव्याजसंभृताखिलभौतिकः ।। ४७ ।।\nत्वमेव नाथः सर्वेषां स्रष्टा पालयिता विभो ।।\nअत्ता धारयिता नित्यं मदाद्यास्त्वन्निमित्तकाः ।। ४८ ।।\nएष नारायणो देवो वेदांतेषूपगीयते ।।\nत्वत्तो न भिन्नो भगवन्कारणाद्भेदभागसि ।। ४९ ।।\nशय्या त्वं शयिता ह्येष छाद्यः संछादको भवान् ।।\nयो वै विष्णुः स वै रामो यो रामः कृष्ण एव सः ।। 2.2.27.५० ।।\nयुवयोरंतरं नास्ति प्रसीद त्वं जगन्मय ।।\nइति स्तवांते बलिनं प्रणम्य परमेश्वरम् ।। ५१ ।।\nईश्वरीं जगतां द्रष्टुं सुभद्रास्यन्दनं ययौ ।।\nजय देवि जगन्मातः प्रसीद परमेश्वरि ।। ५२ ।।\nकार्यकारणकर्त्री त्वं सर्वशक्त्यै नमोऽस्तु ते ।।\nसर्वस्य हृदि संविष्टे ज्ञानमोहात्मिके सदा ।। ५३ ।।\nकैवल्यमुक्तिदे भद्रे त्वां नमामि सुरारणिम्।।\nदेवि त्वं विष्णुमायासि मोहयन्ती चराचरम्।। ५४ ।।\nहृत्पद्मासनसंस्थासि विष्णुभावानुसारिणी।।\nत्वमेव लक्ष्मीर्गौरी च शची कात्यायनी तथा ।।५५।।\nयच्च किंचित्क्वचिद्वस्तु सदसद्वाखिलात्मिके ।।\nतस्य सर्वस्य शक्तिस्त्वं स्तोतुं त्वां कस्तु शक्तिमान् ।। ।।५६।।\nजय भद्रे सुभद्रे त्वं सर्वेषां भद्रदायिनि ।।\nभद्राभद्रस्वरूपे त्वं भद्रकालि नमोऽस्तु ते।।५७।।\nत्वं माता जगतां देवि पिता नारायणो हि सः।।\nस्त्रीरूपं त्वं सर्वमेव पुंरूपो जगदीश्वरः ।। ५८ ।।\nयुवयोर्न हि भेदोऽस्ति नास्त्यन्यत्परमेव हि ।।\nयथा वयं नियुक्ता हि त्वया वै विष्णुमायया ।। ५९ ।।\nनिदेशकारिणो नित्यं भ्रमामः परमेश्वरि ।।\nवृत्तिः प्रवृत्तिः परमा क्षुधा निद्रा त्वमेव च ।। 2.2.27.६० ।।\nआशा त्वमाशापूर्णा च सर्वाशा परिपूरिका।।\nमुक्तिहेतुस्त्वमेवेशि बंधहेतुस्त्वमेह हि।। ६१।।\nसर्वज्ञानप्रदे नित्ये भक्तानां कल्पवल्लरी।।\nत्राहि पादाब्जनम्रं मां कृपापांगविलोकनैः।। ६२।।\nस्तुत्वेत्थं भद्ररूपां तां तत्समीपस्थितं रथे।।\nचक्रं सुदर्शनं विष्णोश्चतुर्थं वपुरास्थितम्।।६३।।\nप्रणम्य परया भक्त्या इमां स्तुतिमुदाहरत्।।\nसुदर्शन महाज्वाल कोटिसूर्यसमप्रभ।।६४।।\nअज्ञानतिमिरांधानां वैकुण्ठाध्वप्रदर्शकः।।\nनमस्ते नित्यविलसद्वैष्णवस्वनिकेतन ।। ६५।।\nअवार्यवीर्यं यद्रूपं विष्णोस्तत्प्रणमाम्यहम् ।।\nप्रणम्य स्तुत्वा देवान्स रथेभ्यः परिवृत्य च ।। ६६ ।।\nइन्द्रद्युम्ननारदाभ्यामादिष्टपदपद्धतिः ।।\nनीलाचलमथारोहत्प्रासादं द्रष्टुमुत्सुकः ।। ६७ ।।\nततः स गत्वा प्रासादसमीपं दैवतैः सह ।।\nददर्श शालां-रुचिरां स्वचित्ताभिमता द्विजाः ।। ६८ ।।\nतन्मध्ये स्थापयामास दैवतोरगभूपतीन् ।।\nब्रह्मर्षीन्योगिनो विप्रान्वैष्णवांश्च तपस्विनः ।। ६९ ।।\nदिव्यसिंहासनवरे नृपेण प्रतिपादिते ।।\nस पादपीठे भगवानुपविष्टः स्वयं विभुः ।। 2.2.27.७० ।।\nशांतिकं पौष्टिकं कर्तुं भारद्वाजं महामुनिम् ।।\nपितामहाज्ञया भूपो वरयामास ऋद्धिमत् ।।७१।।\nप्रतिष्ठायां तु ये देवा बलिपूजाविधौ मताः ।।\nहोमेषु च तथा ते वै ध्यानरूपमुपाश्रिताः।।७२।।\nआज्ञया पद्मयोनेस्तु चतुर्दिग्भागमाश्रिताः ।।\nसुपूजिता गंधपुष्पमालालंकारभूषणैः ।। ७३ ।।\nततः कर्म प्रववृते भारद्वाजेन धीमता ।।\nप्रत्यक्षं देवदेवस्य सर्वेषां च दिवौकसाम् ।। ७४ ।।\nत्रैलोक्यवासिनां पूजां चकार नृपतिर्मुदा ।।\nसांगोपांगं समभ्यर्च्य जगत्स्रष्टारमग्रतः ।। ७५ ।।\nततः संपूजिताः सर्वे तेन त्रैलोक्यवासिनः ।।\nपश्यन्तोऽवस्थितं मध्ये साक्षाद्ब्रह्माणमव्ययम् ।। ७६ ।।\nवपुष्मंतं जगन्नाथं प्रत्यक्षं ब्रह्मरूपिणम् ।।\nइन्द्रद्युम्नप्रसादेन जीवन्मुक्तत्वमाप्नुवन् ।। ७७ ।।\nकलेवरं भगवतः प्रासादं सुमनोहरम् ।।\nप्रतिष्ठाय भरद्वाजः समुच्छ्रितमहाध्वजम् ।। ७८ ।।\nव्यज्ञापयतत्प्रतिष्ठायै जीवस्याथ पितामहम् ।।\nसमुत्तस्थौ ततो ब्रह्मा कृतस्वस्त्ययनः स्वयम् ।। ७९ ।।\nऋषिभिर्नारदाद्यैश्च विद्वद्भिर्ब्राह्मणैस्तथा ।।\nराजभिः क्षत्रियैर्नागैः सहितः परमर्षिभिः ।। 2.2.27.८०।।\nगन्धर्वैर्गायमानेषु दिव्यगानेषु सुस्वरम् ।।\nमांगल्योचितरागेषु नृत्यन्तीष्वप्सरःसु च ।। ८१ ।।\nशाकुनेषु च सूक्तेषु पठ्यमानेषु च द्विजैः ।।\nशंखकाहालमुरजभेरीवादित्रवैणवे ।। ८२ ।।\nशब्दे प्रमूर्च्छति  ततः सर्वे ते स्यन्दनोपरि ।।\nगत्वावतारयामासू रथात्सोपानवर्त्मनि ।। ८३ ।।\nसावधानाः समाधिस्था भक्त्या संयमितात्मकाः ।।\nपार्श्वयोर्भुजयोर्मूर्ध्नि पादयोर्न्यस्तपाणयः ।। ८४ ।।\nशनैः शनैः सलीलं ते नारायणमनामयम् ।।\nवासं वासं तूलिकासु निन्युः प्रासादसन्निधिम् ।। ८५ ।।\nउपर्युपरि संतानवृष्टिपूत्पतितासु च ।।\nजय कृष्ण जगन्नाथ जय सर्वाऽघनाशन ।। ८६ ।।\nजय लीलादारुतनो जय वांछाफलप्रद ।।\nजय संसारसंमग्नलीलोद्धार जयाव्यय ।। ८७ ।।\nजयानुकंपापाथोधे जय दीनपरायण ।।\nजयाच्युत जयानन्त जयेशान नमोऽस्तु ते ।।८८।।\nएभिः स्तवैः स्तूयमानो ब्रह्मणा च स्वयंभुवा ।।\nतुष्टाव स मुदा युक्तो नारदश्चोपवीणयन् ।। ८९ ।।\nरत्नच्छत्रयुगे मूर्ध्नि धार्यमाणेऽथ पृष्ठतः ।।\nशशिना भास्वता भक्त्या दिव्यधूपेन धूपिता ।।2.2.27.९०।।\nश्रेणीकृता ह्युभयतः पार्श्वयोश्चामरग्रहाः ।।\nसलीलांदोलनव्यग्रा यौवनालंकृतास्तथा ।। ९१ ।।\nएवं च सहिताः सर्वे कौतूहलसमन्विताः ।।\nसुदर्शनं सुभद्रां च बलभद्रमनैषिषुः ।। ९२ ।।\nप्रासादद्वारि रचिते रत्नस्तंभेऽथ मण्डपे ।।\nवासयित्वाभिषेकाय संमुखादर्शमण्डले ।। ९३ ।।\nअधिवासितै रत्नकुंभैस्तीर्थवार्युपसंभृतैः ।।\nसूक्ताभ्यां श्रीपुरुषयोरभिषेकं पितामहः ।।\nचकार भगवाँल्लोकसंग्रहार्थं द्विजोत्तमाः ।। ९४ ।।\nततो ह्यलंकृतान्देवान्गंधमाल्योपशोभितान् ।।\nनीराजयित्वा भगवान्स स्वयं लोकभावनः ।।\nरत्नसिंहासने रम्ये स्थापयामास मन्त्रतः ।। ९५ ।।\n।। ब्रह्मोवाच ।। ।।\nअशेषजगदाधार सर्वलोकप्रतिष्ठित ।।\nसुप्रतिष्ठाखिलव्यापिन्प्रासादे सुस्थिरो भव ।। ९६ ।।\nत्वयि प्रतिष्ठिते नाथ वयं सर्वे प्रतिष्ठिताः ।।\nत्वदाज्ञया प्रतिष्ठेयं पूर्णाऽऽस्तां त्वत्प्रसादतः ।। ९७ ।।\nस्थापयित्वा जगन्नाथं स्पृष्ट्वा तस्य हृदंबुजम् ।।\nआनुष्टुभं मंत्रराजं सहस्रं स जजाप ह ।। ९८ ।।\nवैशाखस्यामले पक्षे अष्टम्यां पुष्ययोगतः ।।\nकृता प्रतिष्ठा भो विप्राः शोभने गुरुवासरे ।। ९९ ।।\nतद्दिनं सुमहत्पुण्यं सर्वपापप्रणाशनम् ।।\nस्नानं दानं तपो होमः सर्वमक्षय्यमश्नुते ।। 2.2.27.१०० ।।\nतस्मिन्दिने ये पश्यंति मानवा भक्तिभाविताः ।।\nकृष्णं रामं सुभद्रां च मुक्तिभाजो न संशयः ।। १०१ ।।\nशुक्लाष्टमी या वैशाखे गुरुपुष्ययुता यदा ।।\nतस्यामभ्यर्चनं विष्णोः कोटिजन्माघनाशनम् ।। १०२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तविंशोऽध्यायः ।। २७ ।।"
  }
]
[
  {
    "text": "।। जैमिनिरुवाच ।। ।।\nनिरुत्पातं समे देशे विधिवर्त्तनयापि च ।।\nप्रासादनिकटं देवाः प्रापिताः सुमुहुर्त्तके ।। १ ।।\nततः शालासुमहती रत्नवर्णविनिर्मिता ।।\nनिदेशादिंद्रद्युम्नस्य निर्मिता विश्वकर्मणा ।। २ ।।\nसभार्चनायां वस्तूनि हवींषि च समित्कुशाः ।।\nभोज्यं नानाविधं गीतनृत्यांश्च विविधांस्तथा ।। ३ ।।\nसाम्राज्ये यादृशी पूर्वं संपत्तिरभवत्क्षितौ ।।\nततः श्रेष्ठतरा विप्राः प्रतिष्ठायां बभूव ह ।। ४ ।।\nगालोनाम महीपालस्तदा क्षितितलेऽभवत् ।।\nसोप्यत्र प्रतिमां कृत्वा माधवाख्यां दृषन्मयीम् ।। ५ ।।\nस्थापयित्वात्र प्रासादे पूजयामास ऋद्धिमत् ।।\nकनीयांसं च प्रासादं निर्माय नृपसत्तमः ।। ६ ।।\nतत्र तां स्थापयामास ततो निष्कृष्य सादरम् ।।\nततोऽस्य नृपतिर्दूतमुखाच्छुत्वास्य कर्म तत् ।। ७ ।।\nगालोऽभ्यागात्ससैन्यः सन्क्रुद्धस्तं नीलपर्वतम् ।।\nदृष्ट्वा प्रतिष्ठासंभारं मर्त्यैः स्वप्नेऽपि दुर्लभम् ।। ८ ।।\nविस्मयाविष्टचेताः स तस्थौ गालो नराधिपः ।।\nकिमेतदिति वृत्तान्तं को वा कारयतीदृशम् ।। ।। ९ ।।\nयत्नाद्दिव्यं स विज्ञाय इन्द्रद्युम्नं नराधिपम् ।।\nब्रह्मलोकादागतं तं कर्त्तारं देववेश्मनः ।। 2.2.26.१० ।।\nप्रतिष्ठापयितुं देवैः सार्द्धं संभारकारकम् ।।\nसहितं पद्मनिधिना गुरुणा नारदेन च ।। ११ ।।\nब्रह्माणं चागमिष्यन्तं प्रतिष्ठायै सुरोत्तमम् ।।\nश्रुत्वा सर्वं च वृत्तान्तं तद्राजा दिव्यचेष्टितम् ।। ।। १२ ।।\nमेने कृतार्थमात्मानं तद्राज्ये परमाद्भुतम् ।।\nइतः श्रेयस्करं कर्म न भूतं न भविष्यति ।। १३ ।।\nतदस्य निकटे स्थित्वा ज्ञात्वा कर्मक्रमं विधिम् ।।\nउत्सवांश्चापि विज्ञाय करिष्ये प्रतिवत्सरम् ।। १४ ।।\nअमुं दारुमयं साक्षाद्ब्रह्मरूपं जनार्दनम् ।।\nअभाग्योपचयादेतावंतं कालं न जानता ।। १५ ।।\nअसेव्यमानेन कृतं जन्मैव विफलं मया ।।\nतदेनमिंद्रद्युम्नं वै प्रणिपत्य जगद्गुरुम् ।। १६ ।।\nमहाभागवतश्रेष्ठं ब्रह्मलोकादिहागतम् ।।\nउपेत्य शरणं साक्षाद्दृष्ट्वा नारायणं विभुम् ।। १७ ।।\nप्रतिष्ठितं वै प्रासादे मुक्तिमेष्यामि निश्चयम् ।।\nवैकुण्ठं स प्रतिष्ठाप्य मय्येवारोपयिष्यति ।। १८ ।।\nब्रह्मलोकं गतो यो वै किं क्षितौ सोऽवतिष्ठते ।।\nउपचारान्समादिश्य कोषं संभृत्य च प्रभोः।। ।। १९ ।।\nब्रह्मणा सहितोऽवश्यं पुनर्यास्यति तत्क्षयम् ।।\nविचार्य मंत्रिभिः सार्द्धं ततो गालोऽपि वैष्णवः ।। 2.2.26.२० ।।\nइन्द्रद्युम्नस्य निकटं विनीतः प्रययौ मुदा ।।\nगत्वा तं दूरतो दृष्ट्वा प्रणिपातपुरःसरम् ।। २१ ।।\nबद्धांजलिपुटो राजा मूर्ध्नि वीक्षन्ससाध्वसम् ।।\nशनैः शनैर्ययौ तस्य निकटं गालपार्थिवः ।। २२ ।।\nदेव त्वं राजराजोऽसि मर्त्योऽसि ब्रह्मलोकगः ।।\nकिं स्तौमि नृपकीटोऽहं त्वां जीवन्मुक्तमीश्वरम् ।। २३ ।।\nअज्ञात्वा महिमानं ते सचिवैर्मंत्रयन्मुहुः ।।\nयोद्धुमभ्यागतो देव दृष्ट्वा ते पौरुषं महत् ।। २४ ।।\nअतिमानुषमाश्चर्यं पदं चापि शचीपतेः ।।\nदृष्ट्वैतन्निश्चितं देव ब्रह्मलोकागतस्य हि ।। २५ ।।\nईदृशं हि महत्कर्म यदाज्ञाकृन्महानिधिः ।।\nचेतः प्रसादप्रवणं मयि धेहि सुरोत्तम ।। २६ ।।\nत्रैलोक्यवासिनो देवा यदाज्ञावशवर्तिनः ।। २७ ।।\n।। जैमिनिरुवाच ।। ।।\nइत्थं विज्ञापयंतं तं गालं नृपतिकुंजरम् ।।\nस्मयमान उवाचेदं राजन्किं बहु भाषसे ।। २८।।\nभवानपि हरेर्भक्तः सार्वभौमो महीपतिः ।।\nसामान्यमेतद्राज्ञा वै भूस्वाम्यं भुवि वर्त्तताम् ।। २९ ।।\nसांप्रतं हि भवानत्र पृथिव्यामेकपार्थिवः ।।\nनृपायत्ताः क्रियाः सर्वा मर्त्यानां मरुतामपि।।2.2.26.३०।।\nअष्टदिक्पालकांशैस्तु ब्रह्मणा निर्मितो नृपः।।\nन ह्यल्पपुण्यकृद्राजा प्रजापालनतत्पर ।। ३१ ।।\nइह कीर्तिं च धर्मश्च यत्र गच्छन्सुवर्त्मनि ।।\nप्राप्नोति राजशार्दूल विशेषात्त्वं तु वैष्णवः ।।३२।।\nप्रासादे स्थापयेद्यस्तु हरेरर्चां विधानतः।।\nन देहबन्धमाप्नोति याति विष्णोः परं पदम् ।।३३।।\nमाधवप्रतिमामेतां दारवीं शुभलक्षणाम् ।।\nसाक्षान्मुक्तिप्रदां भूप स्वयं स्थापितवानसि ।।३४।।\nनिर्विघ्नं कर्म ते जातं मम मन्वंतरं गतम् ।।\nभवेद्वा संशयो मेऽत्र न स्वतंत्रश्चतुर्मुखः ।। ३५ ।।\nप्रतिष्ठायै प्रार्थितोऽयं तदन्यः स्थापयेत्कथम् ।।\nसाक्षाद्दार्ववतारस्य प्रासादस्य नृपोत्तम ।। ३६ ।।\nसंनिधानेन चेदत्र विधातानुग्रहिष्यति ।।\nतदेनं स्थापयित्वा तु चतूरूपं जनार्दनम् ।। ३७ ।।\nसमर्प्य त्वां गमिष्यामि त्वमेवोपचरिष्यसि ।।\nनित्योपहारं यात्राश्च उत्सवांश्च जगत्पतेः ।। ३८ ।।\nयानेवोपदिशेद्देवः स्वयं वा प्रपितामहः ।।\nतांस्तान्प्रयत्नात्कुर्वीत राजा वै धर्मपालकः ।। ३९ ।।\nततः स गालो नृपतिः श्रुत्वा तच्चिंतितं स्वयम् ।।\nइन्द्रद्युम्नादिष्टमेतदिति प्राप परां मुदम् ।। 2.2.26.४० ।।\nतस्थौ तस्यांतिके गाल आज्ञाकार इव स्वयम् ।।\nतत्तदाशु करोत्येष इन्द्रद्युम्नो यदादिशत् ।। ४१ ।।\nएवं संभृतसंभारः सिंहासनगतः प्रभुः ।।\nदेवैः परिवृतश्चेंद्रद्युम्नः शक्र इवाबभौ ।। ४२ ।।\nततोऽश्रूयंत निनदा दिव्यदुंदुभिजाः शुभाः ।।\nमृदंगवेणुवीणादि तालकाहालनिःस्वनाः ।। ४३ ।।\nऐरावतादिकरिणां बृंहितानि बहूनि खे ।।\nसमंताज्जयशब्दाश्च पुष्पवृष्टिविमिश्रिताः ।। ४४ ।।\nआकाशगंगासलिलकणा मन्दारमिश्रिताः ।।\nदिव्य स्रग्लेपधूपानां गन्धा दिग्व्यापिनस्तथा ।।\nवैमानिकानां देवानां किंकिणीजालनिःस्वनाः ।। ४५ ।।\nततश्च तेजसां राशी रोदसीमध्यपूरकः ।।\nआविरासीत्क्षितिगत नयनाच्छादको द्विजाः ।। ४६ ।।\nउत्तोलिताक्षिमालाभिः प्रजाभिर्वीक्षितः पुरः ।।\nततः क्रमात्स ददृशे विमानाग्र्यं प्रजापतेः ।। ।। ४७ ।।\nस्वर्णहंसशतैः स्कंधेनोह्यमानः समंततः ।।\nदिक्पालैश्चामरव्यग्रहस्तैरासेवितः पुरः ।। ४८ ।।\nजाह्नवीयमुनानीरप्रकीर्णककरेऽभितः ।।\nपार्श्वयोश्चन्द्रसूर्याभ्यामुभाभ्यामातपत्रके ।। ४९ ।।\nधार्यमाणे शनैर्वायोर्गतिचंचलचोलके ।।\nब्रह्मर्षिभिर्गौतमाद्यैः स्तूयमानो रहस्यकैः ।। 2.2.26.५० ।।\nतन्मध्यस्थः प्रजानाथ इंद्रद्युम्नादिभिः स्तुतः ।।\nआलुलोके देवगणैर्जयशब्दैरभिष्टुतः ।। ५१ ।।\nरंभादिकाभिर्वेश्याभिर्नृत्यते स्म ससाध्वसम् ।।\nहाहाहूहूप्रभृतिभिर्गीयमानश्च गायकैः ।। ५२ ।।\nसिद्धविद्याधरगणैः सादरं चोपवीणितः ।।\nकृतांजलिपुटैर्दूरात्तपस्विभिरुपासितः ।। ५३ ।।\nसावित्रीशारदे तस्य वाक्प्रबंधैर्विचित्रकैः ।।\nतोषमासादयंत्यौ च कोऽन्यस्तत्तोषणे क्षमः ।। ५४ ।।\nजाह्नवीयमुनानीर प्रकीर्णित कलेवरः ।।\nये च गंधर्वसिद्धाद्या नारदप्रमुखा द्विजाः ।। ५५ ।।\nवेत्रहस्ताः सविनया दिव्यसोपानदर्शनाः ।।\nसंमर्दः स महानासीद्देवानां दिवि गच्छताम् ।। ५६ ।।\nन कोऽपि गण्यते देवः को वा केन पथा व्रजेत् ।।\nअहंपूर्विकया तेषां व्रजतां त्रिदिवौकसाम् ।। ५७ ।।\nसंमर्दातिशयात्तेषां विभ्रंशोऽभूत्स्ववाहनैः ।।\nस्रष्टा पाता च संहर्त्ता जगतां यो जगन्मयः ।। ५८ ।।\nसाक्षाद्व्रजति तत्रैषां सुराणां महिमा कुतः ।।\nतं दृष्ट्वा साध्वसान्नम्रो भक्त्या बद्धांजलिर्नृपः ।। ५९ ।।\nतैर्देवैर्गालराजेन नारदप्रमुखेन च ।।\nसहितो धरणीं प्रायात्साष्टांगं प्रणिपत्य च ।। 2.2.26.६० ।।\nउत्थाय परया भक्त्या प्रहृष्टेनांतरात्मना ।।\nपुलकांकितसर्वांगं स्वं मन्वानः कृतार्थकम् ।। ६१ ।।\nपुरतो जगदीशस्य पश्यञ्छुद्धं पितामहम् ।।\nकृतांजलिपुटो राजा ममज्जानंदसागरे ।। ६२ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे षड्विंशोऽध्यायः ।। २६ ।।"
  }
]
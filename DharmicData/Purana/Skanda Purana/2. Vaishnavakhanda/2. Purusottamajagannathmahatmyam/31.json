[
  {
    "text": "।। जैमिनिरुवाच ।। ।।\nकृतकृत्यं तदात्मानं मन्यमानस्ततो व्रजेत् ।।\nअश्वमेधांगसंभूतमिंद्रद्युम्नसरः प्रति ।। १ ।।\nयस्य तीरे निवसति नरसिंहाकृतिर्हरिः ।।\nनरसिंहमनुप्रार्थ्य तत्र स्नायाद्यथाविधि ।। २ ।।\nनरसिंह नमस्तुभ्यं यस्य ते क्षेत्र उत्तमे ।।\nसहस्रं वाजिमेधस्य क्रतोश्चक्रे नृपोत्तमः ।। ३ ।।\nइन्द्रद्युम्नः प्रसादात्ते तस्य क्रत्वंगसंभवे ।।\nसरसि स्नातुमायातो मामनुज्ञापय प्रभो ।। ४ ।।\nततस्तीर्थतटं गत्वा कृतशौचाचमक्रियः ।।\nप्रार्थयेदंजलिं कृत्वा इमं मंत्रमुदीरयेत् ।। ५ ।।\nअश्वमेधांगगोकोटिखुरक्षुण्णमहीतलः ।।\nतन्मूत्रफेनादानांभः पूरिताखिलपावनः ।।६।।\nस्नातुं तवागतः पुण्ये सर्वतीर्थमये जले ।।\nपूर्वजन्मसहस्रोत्थं पापं स्नानाद्विमोचय ।। ७ ।।\nअन्तः प्रविश्य च ततो वारुणैः पंचभिर्द्विजाः ।।\nस्नायादन्तर्जले जप्यात्त्रिरावृत्त्याघमर्षणम् ।। ८ ।।\nअश्वमेधांगसंभूत तीर्थ सर्वाघनाशन ।।\nजन्मकोटिभवं पापं त्वयि स्नानाद्विनश्यतु ।। ९ ।।\nइमं मन्त्रं त्रिरुच्चार्य त्रिः स्नायात्तज्जले द्विजाः ।।\nसंस्मरेद्विष्णुगायत्र्या नरसिंहाकृतिं हरिम् ।। 2.2.31.१० ।।\nआपो नारा इति प्रोक्ता यस्मात्ता नरसूनवः ।।\nअयनं प्रथमं चास्य तस्मादप्सु हरिं स्मरेत् ।।११।।\nदेवानृषीन्पितॄंश्चैव तर्पयेद्विधिवन्नरः ।।\nनरसिंहं ततो गच्छेत्पश्चिमाभिमुखं स्थितम् ।। १२ ।।\nसिद्धं शंभुं कृत्रिमं वा पश्चिमाभिमुखं हरिम् ।।\nदृष्ट्वा विमुच्यते पापैर्जन्मकोटिसमुद्भवैः ।। १३ ।।\nतमाथर्वणमंत्रेण यजेच्च नरकेसरिम् ।।\nनारदेन पुरा ह्येष मंत्रराजः प्रतिष्ठितः ।। १४ ।।\nइन्द्रद्युम्नेन तेनैव चिरादेष उपासितः ।।\nनरसिंहाकृतौ नान्यो मंत्रस्तत्सदृशो द्विजाः ।। १५ ।।\nयस्योच्चारणमात्रेण तुष्टो भवति केसरी ।।\nअनेन दारुवर्ष्मापि ब्रह्मणा संप्रतिष्ठितः ।। १६ ।।\nपूर्वोक्तैरुपचारैस्तु पूजयेन्नरकेसरिम् ।।\nजपाप्रसूनैररुणैरन्यैश्चैव सुगंधिभिः ।। १७ ।।\nचंदनागरुकर्पूरैर्लेपयेन्नरकेसरिम् ।।\nपायसं सितया युक्तं सौरभेयेण सर्पिषा ।। १८ ।।\nकर्पूरखण्डसंयुक्तान्मोदकान्घृतपाचितान् ।।\nसंयावान्घृतपूपांश्च फलं नानाविधं तथा ।। १९ ।।\nशर्करादधिसंयुक्तं शाल्यन्नं विनिवेदयेत् ।।\nदृष्ट्वा स्पृष्ट्वा नमस्कृत्वा संपूज्य नरकेसरिम् ।। 2.2.31.२० ।।\nस्वान्स्वानभीष्टानाप्नोति नरो वै नात्र संशयः ।।\nदेवत्वममरेशत्वं गंधर्वत्वं च भो द्विजाः ।।२१।।\nईशित्वं च वशित्वं च सार्वभौमत्वमेव वा ।।\nयद्यत्कामयते चित्ते तत्तदाप्नोत्यसंशयम् ।। २२ ।।\nपंचतीर्थीविधानं च कथितं पृच्छतां द्विजाः ।।\nदिनानि पंच कृत्वैतां पञ्चभूतमये पुनः ।।२३।।\nन देहे प्रविशेन्मर्त्यो व्रती विष्णुपरायणः ।।\nपौर्णमास्यां प्रत्युषसि तीर्थराजजले पुनः ।। २४ ।।\nपूर्वोक्तविधिना स्नात्वा शुद्धाहारो जितेंद्रियः ।।\nएकभक्तव्रतेनैव वर्त्तते प्रीतये नरः ।।\nयावत्पंच दिनानि स्युस्तावत्कालं द्विजोत्तमाः ।। २५ ।।\nततः प्रविश्यप्रासादं मंचस्थं पुरुषोत्तमम् ।।\nरामं सुभद्रां दृष्ट्वा च मुच्यते पापकंचुकैः ।। २६ ।।\nसर्वतीर्थमयात्कूपादुद्धृतेन सुगन्धिना ।।\nवारिणा स्नाप्यमानं तु यो ज्यैष्ठ्यां पश्यते हरिम् ।। २७ ।।\nन तस्य पापसंबंध आत्मनि प्रभविष्यति ।।\nयात्राकर्तृविधिं वक्ष्ये शृणुध्वं मुनयः परम् ।। २८ ।।\nचतुर्दश्यां दृढं मंचं कारयित्वा सुशोभनम् ।।\nतृणकाष्ठमयं लिप्तं सुधया बहुलं शुभम् ।। २९ ।।\nअथवा दार्षदं कुर्याच्चिरस्थायि द्विजोत्तमाः ।।\nस्नानार्थं देवदेवस्य वित्तशाठ्यं न कारयेत् ।। 2.2.31.३० ।।\nनानाद्रुमगणाकीर्णं दक्षिणानिलशीतलम् ।।\nउल्लसत्सिंधुकल्लोलशाड्वलोपरि संस्कृतम् ।। ३१ ।।\nसमुच्छ्रितमहामूल्यवितानवरशोभितम् ।।\nविरलाच्छादनं कुर्याद्देवानां दर्शनाय वै ।। ३२ ।।\nआयांति ब्रह्मणा सार्द्धं स्नपनाय जगत्पतेः ।।\nस्वर्गंगांभः समादाय पारिजातविभूषितम् ।। ३३ ।।\nब्रह्मर्षयश्च त्रिदशा ब्रह्मणा सहिता विभुम् ।।\nमंचस्थं स्नापयन्तीह वचनात्परमेष्ठिनः ।। ३४ ।।\nजयशब्दैश्च स्तुतिभिर्वंद्योऽयं त्रिदिवौकसाम् ।।\nतस्मान्मंचस्तु कर्तव्यो मंडितो माल्यचामरैः ।। ३५ ।।\nनानामणिस्रजा हारिदुकूलकृततोरणम् ।।\nसुगंधधूपसुरभिचंदनाभः समुक्षितम् ।। ३६ ।।\nएवं मंचं प्रतिष्ठाप्य तस्य दक्षिणतो द्विजाः ।।\nकूपाद्वारि समुद्धृत्य कलशान्स्वर्णनिर्मितान् ।। ३७ ।।\nशालायां शास्त्रदृष्टेन विधिना त्वधिवासयेत्।। ३८ ।।\nसुवासितं जलं तेषु पावमान्या प्रपूरयेत् ।।\nचतुर्दशीनिशामध्ये कर्मैतत्समुदाहृतम् ।। ३९ ।।\nशनैः शनैश्च नीयासुर्हरिं हलि पुरःसरम् ।।\nब्राह्मणाः क्षत्रिया वैश्या राज्ञा संमानितादृताः ।। 2.2.31.४० ।।\nचामरैस्तालवृन्तैश्च वीज्यमानं निरंतरम् ।।\nपुराकृतामलेपं तं विष्णोरंगान्न हापयेत् ।। ४१ ।।\nयथा सुगंधलेपेन सुपुष्टांगो दिने दिने ।।\nतथा प्रयत्नतः कार्यः कृशांगो न हि पुष्टिकृत् ।। ४२ ।।\nनयेयुरप्रमाद्यंतो भगवंतमानदिताः ।।\nप्रमादतो यदि भवेत्पतनं मुरवैरिणः ।। ४३ ।।\nबलस्य वा सुभद्राया राज्ञो राज्यस्य भीतिकृत् ।।\nअपि पातयतां हानिः संततेर्बहुदुःखिता ।। ४४ ।।\nनरके नियतं वासो भवेत्तेषां दुरात्मनाम् ।।\nविमुह्यंतश्चिराद्दारुमयीयं प्रतिमा कथम् ।। ४५ ।।\nतिष्ठेदविश्वसंतो ये भगवद्द्रोहिणस्तु ते ।।\nनरकं प्रतिपद्यंते सर्वकर्मबहिष्कृताः ।।४६।।\nमूढानां नास्तिकानां च कृतघ्नानां हतात्मनाम् ।।\nधर्मकृत्येषु जायंते अविश्वासस्य युक्तयः।।४७।।\nअदृष्टं यस्य यावद्धि स तु तेन विनिर्मितः ।।\nतदंते तस्य क्षीयंते प्रासादप्रतिमादयः ।।४८।।\nन चायं निर्मितः केन द्रुमः सोऽपि प्रवर्द्धितः ।।\nवरं ददाति या नूनं न चासौ प्रतिमा मता ।। ४९ ।।\nनिर्मितायां प्रतिकृतौ पुरा मन्वंतरादिषु ।।\nव्यतीतेष्वपि वर्द्धंते जनानां च सुपर्वणाम् ।। 2.2.31.५० ।।\nभक्तयस्तादृशो विप्राः सर्वेषां पृथिवीक्षिताम् ।।\nस्वारोचिषेंऽतरे चैव आविर्भूतः कृपानिधिः ।। ५१ ।।\nवैवस्वतेंऽतरे सप्तविंशे चैव चतुर्युगे ।।\nद्वापरांते समायातौ तदा कृष्णार्जुनावुभौ ।। ५२ ।।\nत्रिदिनानि स्थितावत्र व्रतस्थौ मधुसूदनम् ।।\nभक्त्या संपूज्य तं स्तुत्वा जग्मतुर्द्वारकां पुनः ।। ५३ ।।\nन केऽपि तत्त्वं जानंति मानुषीं तनुमास्थिताः ।।\nअवताराः प्रवर्तंते विष्णोरस्य युगेयुगे ।। ५४ ।।\nधर्मस्थापनया विप्रा लीयंते स्वपदे पुनः ।।\nपूर्वं च ब्रह्मणा प्रोक्तः स चानेन परस्परम् ।। ५५ ।।\nस्थाता परार्द्धपर्यंतं भगवान्दारुरूपधृक् ।।\nसदायं वरदो विष्णुः शुद्धसत्त्वेन भावितः ।। ५६ ।।\nयस्य यावांस्तु विश्वासस्तस्य सिद्धिस्तु तावती ।।\nप्रमादीकृतविश्वासो भक्तो दृढमतिः पुमान् ।। ५७ ।।\nयत्नानुरूपं लभते फलमस्मात्सुदुर्लभम् ।।\nपुरा वः कथितं सर्वमंबरीषविमोचनम् ।। ५८ ।।\nततस्तस्मिञ्जगन्नाथे परमात्मस्वरूपिणि ।।\nविधाय सुदृढां भक्तिं वसध्वं पुरुषोत्तमे ।।५९ ।।\nअतोऽयं भक्तितो नेयः श्रीकृष्णमंच उत्तमः ।।\nसुभद्राबलभद्रौ च राजवत्परिचर्य वै ।। 2.2.31.६० ।।\nउत्तोलितेषु च्छत्रेषु चामरैर्वीजितेषु च ।।\nकालागुरुसुधूपासु दिक्षु गंभीरनादिषु ।। ६१ ।।\nनानाविधेषु वाद्येषु त्वगारे परिपूरिते ।।\nतौर्यत्रिके साधुवृत्ते दीपिका श्रेणिराजिते ।। ६२ ।।\nअंधकारेऽथ सर्वेषां वर्द्धमाने महोत्सवे ।।\nआच्छन्ने श्रीपतेरंगे प्रमादपरिशंकया ।। ६३ ।।\nपटुपट्टदुकूलेषु नीयमानेषु दूरतः ।।\nगतेर्वेगात्तदोत्तानीकृतास्ये जगतां गुरौ ।। ६४ ।।\nआवर्त्तदृष्टयो देवा दिवारोहणशंकिनः ।।\nजयस्व राम कृष्णेति जय भद्रेति चोचिरे ।। ६५ ।।\nएवं सलीलं भगवाञ्जन्मज्यैष्ठ्याभिषेचने ।।\nनीयते मंचदेशं तु निशीथे ब्राह्मणादिभिः ।। ६६ ।।\nअहंपूर्विकशब्दस्तु देवानां श्रूयते दिवि ।।\nदेवदुंदुभयश्चैव जयशब्दविमिश्रिताः ।। ६७ ।।\nततो मंचस्थितं ब्रह्मरूपं प्रत्यर्चया सह ।।\nआच्छाद्य सर्वाण्यंगानि मुखवर्जं सुचेलकैः ।। ६८ ।।\nविना निवेद्यं संपूज्य उपचारैः पुरोदितैः ।।\nअधिवासितकुंभैश्च शांतिघोषपुरःसरम् ।। ६९ ।।\nसमुदज्येष्ठामंत्रेण स्नापयेत्सुरपुंगवान् ।।\nपश्यतामभिषेक्तॄणां कृतकृत्यत्वहेतवे ।। 2.2.31.७० ।।\nस्नाप्यमानं तु पश्यंति ये नरास्तत्र संस्थिताः ।।\nगर्भोदकेन स्नपनं न ते पुनरवाप्नुयुः ।। ७१ ।।\nज्येष्ठस्नानं भगवतो ये पश्यंति मुदान्विताः ।।\nन ते भवाब्धौ मज्जंति यात्रामुत्कंठमानसाः ।। ७२ ।।\nबुद्ध्यबुद्धिकृतः पुंसामनादिः पापसंचयः  ।।\nतत्क्षणान्नाशमायाति पश्यतां स्नपनं हरेः ।। ७३ ।।\nसत्यं सत्यं पुनः सत्यं ब्रवीमि द्विजपुंगवाः ।।\nसर्वसंतापशमनमशेषमलनाशनम् ।। ७४ ।।\nस्नपनं श्रीपतेर्ज्यैष्ठ्यां यदि भक्त्या विलोकनम् ।।\nप्रायश्चित्तनिमित्तानि यानि पापानि संति वै ।। ७५ ।।\nतानि सर्वाणि क्षीयंते पश्यतां स्नपनं हरेः ।।\nनातः परतरं कर्म ह्यनायासेन मोचनम् ।। ७६ ।।\nज्येष्ठजन्मदिने स्नानं हरेर्यदवलोकितम् ।।\nस्नानदानतपःश्राद्धजपयज्ञादयस्तु ये ।। ७७ ।।\nविधयः कोटिगुणिताः कोटिजन्मोपपादिताः ।।\nस्नानदर्शनपुण्यस्य हरेस्ते न तुलां गताः ।। ७८ ।।\nभक्त्या यः स्नपनं विष्णोरेकस्मिन्वत्सरेऽपि वा ।।\nपश्येन्न शोचते विप्रा इह संसारमोचने ।। ७९ ।।\nतेनेष्टं क्रतुभिः पुण्यैः श्रद्धाविपुलदक्षिणैः ।।\nमहादानानि दत्तानि भोजिताः कोटिशो द्विजाः ।। 2.2.31.८० ।।\nश्राद्धानि गयशीर्षादौ कोटिशश्च कृतानि वै ।।\nपुण्यकाले च तीथार्दौ तपांसि चरितानि च ।। ८१ ।।\nअर्धोदयादियोगेषु कोटितीर्थेषु कोटिशः ।।\nस्नातानि तेन भो विप्रा यः पश्येत्स्नपनं हरेः ।। ८२ ।।\nसत्यं सत्यं पुनः सत्यं ब्रवीमि द्विजपुंगवाः ।।\nनातः श्रेयस्करं कर्म शास्त्रदृष्टपथिस्थितम् ।। ८३ ।।\nमञ्चस्थं स्नाप्यमानं हि यः पश्येत्पुरुषोत्तमम् ।।\nस्नानाच्छतगुणं पुण्यं लभते वै न संशयः ।। ८४ ।।\nमञ्चस्थितं जगन्नाथं स्नानार्द्रं यस्तु पश्यति ।।\nसांद्रानन्दार्द्रचित्तोऽसौ न किंचित्पापमश्नुते ।। ८५ ।।\nयदेव पुण्यमुदितं स्नानदर्शनकर्मणि ।।\nतत्तत्फलमवाप्नोति दृष्ट्वा मञ्चस्थमच्युतम् ।। ८६ ।।\nएक एव जगन्नाथस्त्रिधा तत्र स्थितो द्विजाः ।।\nएकैकस्यापि स्नपनदर्शनं भुक्तिमुक्तिदम् ।। ८७ ।।\nजयस्व रामभद्रेति जय भद्रेति यो वदेत् ।।\nजय कृष्ण जगन्नाथ जयेत्युच्चारयेन्मुदा ।। ८८ ।।\nस्नानकाले स वै मुक्तिं प्रयाति द्विजसत्तमाः ।।\nअधिवासादिकं तत्र यैः कृतं स्नानकर्मणि ।। ८९ ।।\nतेषां श्रद्धामुदायुक्तः प्रदद्याद्दक्षिणाः पृथक् ।।\nब्राह्मणेभ्यश्च मिष्टान्नं वस्त्रालंकरणानि च ।। 2.2.31.९० ।।\nप्रदद्याच्छ्रद्धया युक्तो दीनानाथांश्च तर्पयेत् ।।\nये द्रष्टुमागताः स्नानं जीवन्मुक्तास्तु ते ध्रुवम् ।। ९१ ।।\nतान्यथाशक्ति वै राजा मानयेत्प्रीतये हरेः ।।\nस्नानावशेषतोयेन स्नायाद्भद्रासनस्थितः ।। ९२ ।।\nनारी वा पुरुषो वापि तस्य पुण्यं वदामि वः ।।\nकल्पः स्याच्चिररोगार्तो ह्यपमृत्युं जयेदसौ ।। ९३ ।।\nअपुत्रा मृतवत्सा वा वन्ध्या वापि लभेत्सुतम् ।।\nसुभगः सर्वलोकानां निर्धनो धनवान्भवेत् ।। ९४ ।।\nगुर्विणी लभते पुत्रं दीर्घायुर्गुणवत्तरम्।।\nगंगादिसर्वतीर्थानां स्नानजं फलमुच्यते ।। ९५ ।।\nस्नानदर्शनजं पुण्यं धर्मात्मा लभते ध्रुवम् ।।९६।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य एकत्रिंशोऽध्यायः ।। ३१ ।।"
  }
]
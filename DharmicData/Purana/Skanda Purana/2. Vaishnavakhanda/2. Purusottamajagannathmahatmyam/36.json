[
  {
    "text": "।। जैमिनिरुवाच ।। ।।\nअतः परं प्रवक्ष्यामि शयनोत्सवमुत्तमम् ।।\nआषाढीमवधिं कृत्वा हरेः स्वापस्तु कर्कटे ।। १ ।।\nवार्षिकांश्चतुरो मासान्यावत्स्यात्कार्त्तिकी द्विजाः ।।\nअयं पुण्यतमः कालो हरेराराधनं प्रति ।। २ ।।\nकाश्यां बहुयुगं वासान्नियमव्रतसंस्थितेः ।।\nफलं यदुक्तं तद्विद्यात्क्षेत्रे श्रीपुरुषोत्तमे ।। ३ ।।\nचातुर्मास्यदिनैकेन वसतः सन्निधौ हरेः ।।\nवार्षिकाणां चतुर्णां तु यान्यहानि वसन्नयेत् ।। ४ ।।\nपुण्यक्षेत्रे जगन्नाथसन्निधौ निर्मलांतरे ।।\nप्रत्यक्षं वाजिमेधस्य सहस्रस्य लभेत्फलम् ।। ५ ।।\nस्नात्वा सिंधुजले पुण्ये दृष्ट्वा श्रीपुरुषोत्तमम् ।।\nचातुर्मास्यव्रते तिष्ठन्न शोचति कुतश्चन ।। ६ ।।\nचातुर्मास्ये निवसति क्षेत्रे श्रीपुरुषोत्तमे ।।\nसाक्षाद्दृष्टिर्भगवतस्तद्द्वयं मुक्तिसाधनम् ।। ७ ।।\nतस्मात्सर्वाणि संत्यज्य श्रौतस्मार्त्तानि मानवः ।।\nप्रयत्नान्निवसेत्पुण्ये क्षेत्रे श्रीपुरुषोत्तमे ।। ८ ।।\nभोगिभोगासने सुप्तश्चातुर्मास्येषु वै प्रभुः ।।\nसर्व क्षेत्रेषु सान्निध्यं न करोति जगद्गुरुः ।। ९ ।।\nअत्र साक्षान्निवसति यथा वैकुण्ठवेश्मनि ।।\nद्वादशस्वपि मासेषु भगवानत्र मूर्तिमान् ।।\nमुक्तिदश्चक्षुषा दृष्टश्चातुर्मास्ये विशेषतः ।। 2.2.36.१० ।।\nअष्टमासनिवासेन दृष्ट्वा विष्णुं दिने दिने ।।\nयदाप्नोति फलं तद्धि चातुर्मास्यदिनैकतः ।। ११ ।।\nचातुर्मास्यनिवासेन क्षेत्रे श्रीपुरुषोत्तमे ।।\nदिनं दिनं महापुण्यं सर्वक्षत्रनिवासजम् ।।\nफलं ददाति भगवान्क्षेत्रे वर्षनिवासतः ।। १२ ।।\nसर्वपापप्रसक्तोऽपि सर्वाचारच्युतोऽपि च ।।\nसर्वधर्मबहिर्भूतो निवसेत्पुरुषोत्तमे ।। १३ ।।\nचातुर्मास्यमथेकं यः कुर्याद्वै पापकृन्नरः ।।\nविहाय सर्वपापानि बहिरंतश्च निर्मलः ।। १४ ।।\nनरसिंहप्रसादेन वैकुण्ठभवनं व्रजेत् ।। १५ ।।\nतस्मान्नरः सर्वभावैर्विष्णोः शयनभावितान् ।।\nवार्षिकांश्चतुरो मासान्निवसेत्पुरुषोत्तमे ।। १६ ।।\nकुर्यादन्यन्न वा कुर्याज्जन्मसाफल्यमृच्छति ।। १७ ।।\nआषाढशुक्लैकादश्यां कुर्यात्स्वापमहोत्सवम् ।।\nमण्डपं रचयेत्तत्र शयनागारमुत्तमम् ।। १८ ।।\nदेवस्य पुरतः शय्यां रत्नपल्यंकिकोपरि ।।\nस्वास्तीर्य सोपधानां तु मृदुचीनोत्तरच्छदाम् ।। १९ ।।\nकर्पूरधूलिविक्षिप्तां साधुचंद्रातपां शुभाम् ।।\nसर्वतो वेष्टितां छिद्ररहितां चदनोक्षिताम् ।। 2.2.36.२० ।।\nसाधुद्वारां समां स्निग्धां नानाचित्रोपशोभिताम्।।\nएकं स्वापगृहं कृत्वा निशीथे प्रतिमात्रयम् ।। २१ ।।\nसौवर्णं राजतं वापि रीतिजं दार्षदं तथा ।।\nयथाश्रद्धं प्रकुर्वीत प्रशस्तं चोत्तरोत्तरम्।। २२ ।।\nतत्त्रयाणां सुराणां वै पादमूले यथातथम् ।।\nनिधाय पूजूयेद्देवांस्तच्छेषं तेषु निक्षिपेत् ।। २३ ।।\nपूजांते भावयेदैक्य तेषां कृष्णादिभिः सह ।।\nएह्येहि भगवन्देव सर्वलोकैकजीवन ।। २४ ।।\nस्वापार्थं चतुरो मासान्सर्वकल्याणवृद्धये ।।\nइति संप्रार्थ्य देवेशांस्तदंगात्तत्स्रजां त्रयम् ।। २५ ।।\nप्रत्यर्चासु विनिक्षिप्य मांगल्यस्तुतिगीतिभिः ।।\nनयेच्छय्यागृहद्द्वारं वासयेद्धटिकात्रये ।।२६।।\nपंचामृतैः स्नापयेत्तान्पृथक्पलशताधिकैः ।।\nसुगन्धचंदनैर्लिप्तान्वस्त्रालंकरणादिभिः ।। २७ ।।\nपूजयित्वा यथान्यायं प्रांजलिर्मंत्रमुच्चरेत् ।।\nजगद्वन्द्य जगन्नाथ जगत्त्राणपरायण ।।२८ ।।\nहिताय जगतामीश चातुर्मास्यान्घनागमान् ।।\nसुप्त्वा प्रशमयारिष्टाञ्छक्रेण सह पूजितः ।। २९ ।।\nएह्येहि शयनागारं सुखमत्र स्वप प्रभो ।।\nइति संप्रार्थ्य देवेशं स्वापयेत्पुरुषोत्तमम् ।। 2.2.36.३० ।।\nसुदृढं बन्धयेद्द्वारं विष्णोः शयनवेश्मनः ।।\nस्वापयित्वा जगन्नाथं लभते सुखमुत्तमम् ।। ।। ३१ ।।\nवार्षिकांश्चतुरो मासान्प्रसुप्ते वै जनार्दने ।।\nव्रतैरनेकैर्नियमैर्मासान्वै चतुरः क्षिपेत् ।। ३२ ।।\nकल्पस्थायी विष्णुलोके नरो भक्तो भवेद्ध्रुवम्।।\nनियमव्रतानि गदतः शृणुध्वं मुनयो मम ।। ३३ ।।\nमंचखट्वादिशयनं वर्जयेद्भक्तिमान्नरः ।।\nअनृतौ न व्रजेद्भार्यां मासं मधु परौदनम् ।। ।। ३४ ।।\nपटोलं मूलकं चैव वार्ताकं च न भक्षयेत् ।।\nअभक्ष्यं वर्जयेद्दूरान्मसूरं सितसर्षपम् ।। ३५ ।।\nराजमाषान्कुलत्थांश्च आशुधान्यं च संत्यजेत्।।\nशाकं दधि पयो माषाच्छ्रावणादौ क्रमादिमान् ।। ३६ ।।\nराजगोपयतींस्त्यक्त्वा नारोहेच्चर्मपादुके ।।\nवार्षिकांश्चतुरो मासानव्रतेन नयेद्यदि ।।\nतस्य पापस्य शांत्यर्थं कार्तिके वा व्रती भवेत् ।। ३७ ।।\nनमः कृष्णाय हरये केशवाय नमोनमः ।।\nनमोऽस्तु नारसिंहाय विष्णवे पापजिष्णवे ।। ३८ ।।\nसायं प्रातर्दिवामध्ये कर्मांतेषु च योजयेत् ।। ३९ ।।\nतस्य पापानि घोराणि चितानि बहुजन्मसु ।।\nनिर्दहत्येव सर्वाणि तूलराशिमिवानलः ।। 2.2.36.४० ।।\nएकाहारो यताहारो विष्णुनिर्माल्यभोजनः ।।\nआषाढीमवधिं कृत्वा कार्तिक्यवधि यो भवेत् ।।\nनक्तभोजी भवेद्वापि स्वर्गस्तस्याल्पकं फलम्।। ४१ ।।\nतैलाभ्यंगं दिवास्वापं मृषावादं च वर्जयेत् ।।\nआषाढशुक्लैकादश्यां संक्रांतौ कर्कटस्य वा ।। ४२ ।।\nआषाढ्यां वा नरो भक्त्या गृह्णीयान्नियमं व्रती ।।\nसर्वपापहरं देवं प्रपूज्य मधुसूदनम् ।। ४३ ।।\nतदग्रे प्रतिसंकल्प्य व्रतार्चनजपादिकम् ।।\nप्रार्थयेत्परमानन्दं कृतांजलिपुटो व्रती ।। ४४ ।।\nचातुर्मास्यव्रतं देव गृहीतं त्वत्प्रसादतः ।।\nतव प्रसादान्निर्विघ्नं सिद्धिमायातु केशव ।। ४५ ।।\nव्रतेस्मिन्यद्यसंपूर्णे परलोकगतिर्भवेत्।।\nतन्मे भवतुसंपूर्णं त्वत्प्रसादादधोक्षज ।। ४६ ।।\nइति संप्रार्थ्य देवेशं पूर्वोक्तनियमे स्थितः ।।\nयापयेच्चतुरो मासान्विष्ण्वर्पित मतिर्व्रती।।४७।।\nपारणं प्रतिमासांते प्रीत्यै कृष्णस्य कारयेत् ।।४८।।\nमिष्टान्नैर्भोजयेद्विप्रान्पूजयित्वा जगत्पतिम् ।।\nअसमर्थस्तु कार्तिक्यां पारयेद्व्रतमुत्तमम्।।४९।।\nतस्यां पूज्य जगन्नाथं वह्निस्थं तर्पयेत्ततः ।।\nद्विजाग्र्यान्पायसैर्मिष्टैर्विष्णुभक्त्या प्रपूजयेत् ।।2.2.36.५०।।\nयथाशक्त्या प्रदद्याद्वै कनकं वस्त्रमेव च ।।\nअशक्तः कार्तिके मासि व्रतं कुर्यात्पुरोदितम् ।।५१।।\nव्रतं च विविधं विष्णोः कृच्छ्रचांद्रायणं तथा ।।५२।।\nपयः पीत्वा नयेद्यस्तु शाकाहारेण वा पुनः ।।\nभुक्त्वात्र विपुलान्भोगान्परं  निर्वाणमृच्छति।।५३।।\nतत्रापि चेदशक्तः स्याद्भीष्मपंचकमुत्तमम्।।\nप्रीतये देवदेवस्य वन्यवृत्तिर्भवेद्व्रती ।।५४।।\nएतद्व्रतं समाख्यातं भगवत्प्रीतिकारकम् ।।\nसर्वपापप्रशमनं विष्णुलोकगतिप्रदम् ।।\nधन्यं यशस्यमायुष्यं सर्वकामप्रसाधनम् ।।५५।।\nमुनयः प्रोक्तमेतद्वो रहस्यं शृणुतापरम् ।।\nएतद्व्रतानि चान्यानि व्रतानि सबहूनि च ।। ५६ ।।\nभगवद्भक्तिहीनानां जानीध्वं विफलानि वै ।।\nफलं महाक्रतूनां यत्तीर्थानां फलमुत्तमम् ।। ५७ ।।\nदानानां तपसां चैव सात्त्विकानां च यत्फलम् ।।\nएकया विष्णुभक्त्या तत्समग्रं फलमश्नुते ।। ५८ ।।\nये पश्यंति महात्मानः शयनोप्सवमुत्तमम्।।\nमातुर्गर्भे न स्वपंति कारयंति च ये महम् ।। ५९ ।।\nउत्सवांते व्रतं चेदं प्रतिज्ञाय तदग्रतः ।।\nपर्याप्तं पारयित्वा तु ब्रह्मलोके महीयते ।। 2.2.36.६० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये षट्त्रिंशोऽध्यायः ।। ३६ ।।"
  }
]
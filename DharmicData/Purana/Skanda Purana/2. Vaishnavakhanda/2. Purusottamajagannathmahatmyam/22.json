[
  {
    "text": "।। ।। जैमिनिरुवाच ।। ।।\nराजाथ तमुवाचेदं निर्लक्ष्य गमनं कथम् ।।\nअयं पुष्परथोऽस्त्येव मनसो वेगवान्मुने ।। १ ।।\nएनमारुह्य यास्यावः क्षणं तावत्प्रतीक्ष्यताम् ।।\nयावदेताननुज्ञाप्य प्रासादे ह्यधिकारिणः ।। २ ।।\nप्रदक्षिणीकृत्य विभुमायामि मुनिसत्तम ।।\nनारदोऽपि वचः श्रुत्वा श्रद्दधानो नृपोक्तिषु ।। ३ ।।\nकरेण धृत्वा राजानं महावेदीं प्रविश्य च ।।\nसहितं रामभद्राभ्यां नत्वा कृष्णं मुहुर्मुहुः ।।\nअनुज्ञां प्रार्थयामास ब्रह्मलोकगतिं प्रति ।। ४ ।।\nइन्द्रद्युम्नोऽपि वचसा मनसा वपुषा हरिम् ।।\nप्रदक्षिणीकृत्य पुनर्नत्वा साष्टांगमुन्मनाः ।।\nब्रह्मलोकगतिं विप्रा याचते स्म कृतांजलिः ।। ५ ।।\nउभौ तौ दिव्ययानेन जग्मतुर्मुनिभूभृतौ ।।\nप्रदक्षिणीकृत्य रविं व्योममण्डलमध्यगम् ।।\nउपर्युपरि जग्माते व्यतीत्य ध्रुवमंडलम् ।। ६ ।।\nजनलोकगतैः सिद्धैः सत्वरावनतोन्मुखैः ।।\nवीक्ष्यमाणौ मुदा युक्तौ संलपंतौ परस्परम् ।। ७ ।।\nभगवच्चरितं विप्रा मनोमलविशोधनम् ।।\nजीवन्मुक्तो मुनिश्रेष्ठः सर्वलोकान्भ्रमन्नयम् ।।\nयथानुपहतव्रज्यस्तथायं मर्त्यवास्यपि ।। ८ ।।\nभूपतिः प्रययौ शीघ्रं विष्णुभक्तिप्रसादतः ।।\nब्रह्मांडविषये नैतद्दुष्प्राप्यं वस्तु विद्यते ।। ९ ।।\nविष्णुभक्तेन यल्लभ्यमथवा मुक्तिमेति सः ।।\nमहर्लोकगतैः सिद्धैः सादराभ्यर्चितौ च तौ ।। 2.2.22.१० ।।\nइन्द्रद्युम्नो न सस्मार पार्थिवं वासमात्मनः ।।\nक्रमादूर्ध्वगतिर्गच्छन्पश्यन्सौख्यैकभाजनान् ।। ११ ।।\nनिर्द्वंद्वानभिलाषोत्थ तत्क्षणानेकपौरुषान् ।।\nकेवलं भगवत्प्रीत्यै कर्मभूमौ चकार यत् ।। १२ ।।\nप्रासादं चिंतयामास संपूर्णो वा न वा भवेत् ।।\nमय्यागते ब्रह्मलोकं शत्रुभिर्वाभिभूयते ।। १३ ।।\nश्लथादरा वा भूयासुः सेवका द्रव्यलोभतः ।।\nगृहीतवेतनाः शिल्पिवृंदा मंदक्रियास्तथा ।।\nन शीघ्रं घटयिष्यंति मयि ब्रह्मक्षयागते ।। १४ ।।\nयावद्गमिष्ये धातारं गृहीत्वाहं चतुर्मुखम् ।।\nतावन्न पुनरेव स्यात्प्रासादो मयि दूरगे ।। १५ ।।\nइहायातास्तु ये पूर्वे न पुनस्ते क्षितिं गताः ।।\nमन्वाना मम सामंता इत्थं वा दुष्टमानसाः ।।\nराज्यं ममाहरिष्यंति द्विषतः किमु सांप्रतम् ।। १६ ।।\nइत्थं सुविग्नमनसा चिंतयानं महीपतिम् ।।\nअतीतानागतज्ञाननिधिर्मुनिरुवाच तम् ।। १७ ।।\nकिं चिंतयसि राजेंद्र त्वमेवं दीनमानसः ।।\nयत्र चाभ्यागतावावां न चिंताविषयो ह्ययम् ।।१८।।\nनाधयो व्याधयश्चात्र प्रभवंति कदाचन ।।\nन जरा न च वा मृत्युः किमन्यदुःखहेतुकम् ।। १९ ।।\nकृतार्थोऽसि महाभाग यन्मानुषवपुः स्वयम् ।।\nब्रह्मलोकमिहायातः प्रत्यक्षं दृष्टवान्हरिम् ।। 2.2.22.२० ।।\nइहायाता न शोचंति हेये संसारकल्पके ।।\nब्रुवाणमित्थं भूपालस्तमुवाच मुनीश्वरम् ।। २१ ।।\nशोचामि  भगवन्राज्ञः स्वजनबन्धुषु।।\nसमारब्धो भगवतः प्रासादो यो मयाधुना।। २२।।\nअत्रागतं मां ते ज्ञात्वा नानुतिष्ठंति सेवकाः।।\nआरब्धस्य प्रतिष्ठा हि कर्तव्या निश्चिता मुने।। २३।।\nतस्यांतरायं संभाव्य दुःखितं मे मनः प्रभो।।\nतस्य तद्वचं श्रुत्वा प्रहस्य मुनिरब्रवीत्।। २४।।\nप्रजापतिसमत्वं हि न तु सामान्यभूपतिः।।\nकेनाप्यपकृतं नैव भूमौ पूर्वैरनुष्ठितम्।। २५।।\nकिं पुनस्तव कृत्यं तु यः सृष्टिस्थितिहानिकृत् ।।\nब्रह्मलोकं गतस्याद्य प्रतापयशसा तव ।। २६ ।।\nत्रैलोक्ये भ्रमतो नित्यं यथा सूर्यनिशाकरौ ।।\nयस्य कार्येषु भगवान्सहायोऽसौ चतुर्मुखः ।। २७ ।।\nतेषु किं राजशार्दूल विघ्नशंकापि जायते ।।\nएष दूरेऽस्ति राजेंद्र प्रत्यक्षं यस्तव द्विषाम् ।। २८ ।।\nसदोमध्य गतः शक्रः साक्षात्त्रिजगतीपतिः ।।\nविशेषतो जगन्नाथप्रासादे कः पुमान्नृप ।। २९ ।।\nनिहंतुं मनसापीच्छेत्तत्र शंकास्तु मा तव ।।\nतदग्रतः पश्य भूप चंद्रकोटिसमत्विषा ।। 2.2.22.३० ।।\nपरितो ह्लादजनकः सुधासागरकोटिवत् ।।\nयश्चायं तेजसां राशिर्जानीहि ब्रह्मसद्मनः ।। ३१ ।।\nइत्थमालपतस्तौ तु ब्रह्मलोकांतिकं गतौ ।।\nशुश्रुवाते सुदूरात्तौ ब्रह्मर्षीणां मुखोद्गतम् ।। ३२ ।।\nस्वाध्यायशब्दं सुपदं स्पष्टवर्णक्रमस्वरम् ।।\nइतिहासपुराणानि च्छंदः कल्पानि गाथिकाः ।। ३३ ।।\nअसंकीर्णोज्ज्वलपदं श्रूयते प्रविभागशः ।।\nअत्रैतद्राजशार्दूल जानीहि ब्रह्मणः पुरम् ।। ३४ ।।\nसभा हि दृश्यते चैषा यत्र लोकपितामहः ।।\nसार्द्धं ब्रह्मर्षिमुख्यैश्च सुखासीनश्चतुर्मुखः ।। ३५ ।।\nनाना चैतन्यशबलैर्जीवन्मुक्तैरुपासितः ।।\nयत्रागतानि वर्त्तंते न संसाराब्धिसंकटे ।। ३६ ।।\nसदिति ब्रह्मणो नाम तस्यायं भुवनोत्तमः ।।\nसत्यलोक इति ख्यातस्तदूर्ध्वं नास्ति किंचन ।। ३८ ।।\nअस्यैव किंचिदुपरि अधश्चांडकपालतः ।।\nवैकुण्ठभुवनं राजन्मुक्ता यत्र वसंति वै ।। ३८ ।।\nयत्र योगीश्वरः साक्षाद्योगिचिंत्यो जनार्दनः ।।\nचैतन्यवपुरास्ते वै सांद्रानंदात्मकः प्रभुः ।। ३९ ।।\nयं प्राप्य न निवर्त्तंते मृत्युसंसारवर्त्मनि ।।\nयमुपास्ते सदा ब्रह्मा जीवन्मुक्तैः स्वमुक्तये ।। 2.2.22.४० ।।\nकल्पितस्यायुषोन्तेऽसावेभिः सार्द्धं प्रपद्यते ।।\nस एष स्रष्टा लोकानां मत्स्यकूर्मादिरूपधृक् ।। ४१ ।।\nरक्षिता रौद्ररूपेण संहर्त्ता लोकभावनः ।।\nइन्द्रद्युम्नं वदन्नित्थं प्राप ब्रह्मनिकेतनम् ।। ४२ ।।\nक्षणेन च सभाद्वारि प्रकोष्ठे स न्यवर्तत ।।\nयत्र तिष्ठन्ति दिक्पालाः शक्राद्याः परितस्तथा ।। ४३ ।।\nचिरकालं ध्यानपरास्तथा मन्वंतराधिपाः ।।\nपृथग्जननिभा द्वाःस्थनिषिद्धांतः प्रवेशनाः ।।४४ ।।\nइन्द्रद्युम्नेन सहितं नारदं प्रविलोक्य सः ।।\nद्वारपालः सविनयं ननामानतकन्धरः ।। ४५ ।।\nचतुर्दशानां लोकानां भ्रमणे रसिक प्रभो ।।\nत्वया विना शोभते नो स्वामिंस्तव पितुः सभा ।। ४६ ।।\nसंत्येव मुनयः श्रेष्ठा ब्राह्मणा ब्रह्मविद्वराः ।।\nगौतमाद्यास्तथाप्येषा न रम्या ब्रह्मणः सभा ।। ४७ ।।\nबहुतारा सुरजनी चंद्रेणेव प्रकाशते ।।\nइति स्तुवन्ददौ तस्य प्रवेशं विनयान्वितः ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वाविंशोऽध्यायः ।। २२ ।।"
  }
]
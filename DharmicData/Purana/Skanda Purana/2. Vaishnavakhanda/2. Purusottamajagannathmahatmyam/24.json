[
  {
    "text": "।। जैमिनिरुवाच ।। ।।\nआगत्य च जगन्नाथं चिरादुत्कंठमानसः ।।\nदंडवत्प्रणनामासौ घनरोमांचकंचुकः ।। १ ।।\nनमो ब्रह्मण्यदेवाय गोब्राह्मणहिताय च ।।\nप्रणतार्तिविनाशाय चतुर्वर्गैकहेतवे ।। २ ।।\nहिरण्यगर्भपुरुषप्रधानव्यक्तरूपिणे ।।\nॐ नमो वासुदेवाय शुद्धज्ञानस्वरूपिणे ।। ३ ।।\nइत्युच्चरन्स्तुतिं भूपः सानंदाश्रुविलोचनः ।।\nप्रदक्षिणं पुनः कुर्वन्ननाम च पुनःपुनः ।। ४ ।।\nततोऽन्या देवता या वै तत्रागच्छन्मुदान्विताः ।।\nतुष्टुवुः प्रणता देवं कृतांजलिपुटा मुदा ।। ५ ।।\n।। देवा ऊचुः ।। ।।\nसहस्रशीर्षा पुरुषः सहस्राक्षः सहस्रपात् ।।\nस भूमिं सर्वतो व्याप्य अध्यतिष्ठद्दशांगुलम् ।।।। ६ ।।\nयः पुमान्परमं ब्रह्म परमात्मेति गीयते ।।\nभूतं भव्यं भविष्यं च सर्वं पुरुष एव तत् ।। ७ ।।\nएतावानस्य महिमा ज्यायानेष पुमान्प्रभुः ।।\nपादोऽस्य विश्वा भूतानि त्रिपादस्यामृतं दिवि ।। ८ ।।\nछन्दांसि जज्ञिरे त्वत्तस्त्वत्तो यज्ञपुमानपि ।।\nत्वत्तोऽश्वाश्च व्यजायंत गावो मेषादयस्तथा ।। ९ ।।\nब्राह्मणा मुखतो जाता बाहुजाः क्षत्रियास्तव ।।\nविशस्तवोरुजा पद्भ्यां तथा शूद्राः समागताः ।। 2.2.24.१० ।।\nमनसश्चंद्रमा जातश्चक्षुषस्ते दिवाकरः।।\nकर्णाभ्यां श्वसनः प्राणैर्जिह्वाया हव्यवाडपि ।। ११ ।।\nनाभितो गगनं द्यौश्च मूर्ध्नस्ते समवर्त्तत ।।\nपादाभ्यां ते धरा जाता दिशश्चाष्टौ श्रुतेर्गताः ।। १२ ।।\nसप्तासन्परिधयस्त्वत्त एकविंशत्समिच्च वै ।।\nचराचराः सर्वभावास्त्वत्त एव हि जज्ञिरे ।। १३ ।।\nत्वमेव जगतां नाथस्त्वमेव परिपालकः ।।\nउग्ररूपश्च संहर्ता त्वमेव परमेश्वर ।। १४ ।।\nत्वमेव यज्ञो यज्ञांशस्त्वं यज्ञेशः परात्परः ।।\nशब्दब्रह्मपरं त्वं हि शब्दब्रह्मासि विश्वराट् ।। १५ ।।\nस्वराट् सम्राड्जगन्नाथ विराडसि जगत्पते ।।\nअधश्चोर्ध्वं च तिर्यक्त्वं त्वया व्याप्तं जगन्मय ।। १६ ।।\nप्राप्नुवंति परं स्थानं त्वां यजंतश्च याज्ञिकाः।।\nभोज्यं भोक्ता हविर्होता हवनं त्वं फलप्रदः ।। १७ ।।\nसमस्तकर्मभोक्ता त्वं सर्वकर्मात्मकः प्रभो ।।\nसर्वकर्मोपकरणं सर्वकर्मफलप्रदः ।। १८ ।।\nकर्मप्रेरयिता त्वं हि धर्मकामार्थसिद्धिदः ।।\nत्वामृते मुक्तिदः कोऽन्यो हृषीकेश नमोऽस्तु ते ।। १९ ।।\nनमोऽस्त्वनन्ताय सहस्रमूर्त्तये सहस्रपादाक्षिशिरोरुबाहवे ।।\nसहस्रनाम्ने पुरुषाय शाश्वते सहस्रकोटीयुगधारिणे नमः ।। 2.2.24.२० ।।\nवयं च्युताधिकारास्त्वां प्रपन्नाः शरणं प्रभो ।।\nत्राहि नः पुंडरीकाक्ष अगतीनां गतिर्भव ।। २१ ।।\nसंसारपतितस्यैको जन्तोस्त्वं शरणं प्रभो ।।\nत्वत्सृष्टौ त्वादृशो नास्ति यो दीनपरिपालकः ।। २२ ।।\nदीनानाथैकशरणं पिता त्वं जगतः प्रभो ।।\nपाता पोष्टा त्वमेवेश सर्वापद्विनिवारकः ।। २३ ।।\nत्राहि विष्णो जगन्नाथ त्राहि नः परमेश्वर ।।\nत्वामृते कमलाकांत कः शक्तः परिरक्षणे ।। २४ ।।\nअन्तर्यामिन्नमस्तेऽस्तु सर्वतेजोनिधे नमः ।। २५ ।।\nइति स्तुवंतस्ते देवाः प्रणिपत्य पुनःपुनः।।\nइंद्रद्युम्नेन सहिता बहिर्भूय द्विजोत्तमाः ।। २६ ।।\nक्षेत्रं श्रीनरसिंहस्य गत्वा तं प्रणिपत्य च ।।\nनमस्कृत्य परां भक्तिं कृत्वाभ्यर्च्य नृकेसरिम् ।। ।।२७।।\nनीलाचलाद्रेः शिखरं यत्र प्रासाद उत्तमः ।।\nययुस्ते पद्मनिधिना सार्द्धं संभारकारणात् ।। २८ ।।\nददृशुस्ते महाप्रांशुं व्याप्तं गगनमण्डले ।।\nउत्तिष्ठंतं विंध्यगिरिं रोद्धुं भानोर्गतिं किमु ।। २९ ।।\nव्यश्नुवानं दिशः सर्वा विचित्रघटनोज्ज्वलम् ।।\nबहुकालव्यतिक्रांतस्वस्तिभंगिविचित्रकम् ।।।। 2.2.24.३० ।।\nततश्च चिंतयामास इन्द्रद्युम्नः स वैष्णवः ।।\nघटनार्थे मया यातः सत्यलोकमितः पुरा ।। ३१ ।।\nसुचिराद्दृष्टिपथगः पूर्णः प्रासाद उत्तमः ।।\nअनुग्रहाद्वै देवस्य नात्र मानुषपौरुषम् ।। ३२ ।।\nमन्वंतरसमाप्तिः क्व सूर्यचन्द्रेंद्ररोधिका ।।\nतथापि तिष्ठते चायं प्रासादो ह्येष दुर्लभः ।।। ३३ ।।\nवल्मीकसदृशा ह्येते प्रासादा मानुषैः कृताः ।।\nशीर्यंति रोहणैर्वृक्षैः स्वल्पकालगतायुषः ।। ३४ ।।\nमदनुक्रोशबुद्ध्या तु रक्षितं भवनं हरेः ।।\nततस्तान्स सहायान्वै जगाद प्रश्रयं वचः ।। ३५ ।।\nजानीत जगदीशस्य प्रासादं कारितं मया ।।\nआविर्बभूव भगवान्दारुरूपवपुः स्वयम् ।।\nतदांतरिक्षगा वाणी मामुवाचाशरीरिणी ।। ३६ ।।\nसहस्रपाणिसंमितं नीलाद्रेः शिखरोपरि ।।\nप्रासादं कारयस्वेति स्थितये जगदीशितुः ।। ३७ ।।\nएतत्प्रतिष्ठानविधौ स्वयमत्रागमिष्यति ।।\nपद्मयोनिः स्वयं सार्द्धं सिद्धब्रह्मर्षिदैवतैः ।। ३८ ।।\nतदत्र क्रियते को वा संभारो ज्ञायते कथम्  ।।\nइत्युक्तवंतं ते प्रोचुर्देवा भग्नाधिकारिणः ।। ३९ ।।\n।। देवा ऊचुः ।। ।।\nन जानीमो वयमपि तदस्माकं गुरुर्गुरुः ।।\nइदानीं न वशेऽस्माकं स हि स्वर्गपरो हितः ।। 2.2.24.४० ।।\n।। पद्मनिधिरुवाच ।। ।।\nस्वामिन्विधेरनुज्ञानादागतोऽस्मि त्वया सह ।।\nकर्तव्यं किं मया चात्र किं वा वस्तु प्रतीक्ष्यते ।। ४१ ।।\n।। जैमिनिरुवाच ।। ।।\nइति ह्यालप्यमानानां नारदः पुरतः स्थितः ।।\nब्रह्मणा प्रेषितः पूर्वं सर्वशास्त्रविशारदः ।। ४२।।\nसर्वसंभारवस्तूनि यथाशास्त्रं मुने कुरु ।।\nसंपादयिष्यति तव शासनात्पद्मको निधिः ।। ४३ ।।\nतं दृष्ट्वा ते मुदा युक्ता उत्तस्थुर्ब्रह्मणः सुतम् ।।\nषडर्घ्यपूजया तस्य पूजां चक्रे नृपोत्तमः ।। ४४ ।।\nप्रणेमुस्तेऽपि तं देवा मनुष्याकारधारिणः ।।\nऊचे तमिंद्रद्युम्नोऽपि प्रतिष्ठाविधिवस्तुनि ।। ।। ४५ ।।\nनाहं वेद्मि मुनिश्रेष्ठ चिरात्त्यक्तः पुरोधसा ।।\nआदेशय क्रमाद्ब्रह्मन्संपाद्यं यद्यदेव हि ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुर्विंशोऽध्यायः ।। २४ ।।"
  }
]
[
  {
    "text": "।। जैमिनिरुवाच ।। ।।\nइत्युक्ते नारदः सोऽथ यथाशास्त्रं विचार्य वै ।।\nआलेख्य क्रमशः पत्रे राज्ञे तस्मै न्यवेदयत् ।। १ ।।\nराजापि पत्रं तच्छुत्वा सोऽवधार्य पुनःपुनः ।।\nप्रददौ पद्मनिधये लिखितान्यत्र यानि वै ।। २ ।।\nसंपादय पद्मनिधे शालां स्वर्णमयीं कुरु ।।\nब्रह्मणः सदनं दिव्यं ब्रह्मर्षीणां च निर्मलम् ।। ३।।\nइंद्रादीनां सुराणां च सिद्धानां मर्त्यवासिनाम् ।।\nमुनींद्राणां निवासाय राज्ञां पातालवासिनाम् ।। ४ ।।\nतथा च नागराजानां निधे त्रैलोक्यवासिनाम् ।।\nयथायोग्यासनैर्युक्तं गृहं गृहमतंद्रितः ।। ५ ।।\nकारयाशु निधे द्रव्यसंभारं यावदेव तु ।।\nविश्वकर्मापि च तव साहाय्यं रचयिष्यति ।। ६ ।।\nइत्यादिशंतं स मुनिरिंद्रद्युम्नमुवाच वै ।।\nसंभारान्पृथगेतद्धि कर्त्तव्यं व्यवधानतः ।। ७ ।।\nस्वर्णैः सुघटितं साधुरथत्रयमलंकृतम् ।।\nदुकूलरत्नमालाद्यैर्बहुमूल्यैर्दृढं महत् ।। ८ ।।\nश्रीवासुदेवस्य रथो गरुडध्वजचिह्नितः ।।\nपद्मध्वजः सुभद्राया रथमूर्द्धनि धार्यताम् ।। ९ ।।\nरथः षोडशचक्रस्तु विष्णोः कार्यः प्रयत्नतः ।।\nचतुर्दश बलस्यैव सुभद्रायास्तु द्वादश ।। 2.2.25.१० ।।\nहस्तषोडशविस्तारो रथश्चक्रधरस्य तु ।।\nचतुर्दश बलस्यैव सुभद्रायास्तु द्वादश ।। ११ ।।\nआसनं जगतां भूयः स्वयं स्वासनविग्रहः ।।\nतद्याने जगतां नाशस्ततो यानं न विद्यते ।। १२ ।।\nपश्येच्चराचरं विश्वं ज्ञानादश(थ?) सुनिर्मले ।।\nस्थितो हस्ततले नित्यं निर्मलस्तस्य दर्पणः ।। १३ ।।\nतलस्थत्वादसौ तालः सदा तेनांकितः प्रभुः ।।\nततः स एव शेषस्य बलभद्रावतारिणः ।। १४ ।।\nअथवा सीरिणः कार्यं सीरमेव ध्वजोत्तमम् ।।\nध्वजः सुनिर्मलः कार्यस्तस्मात्तालध्वजो मतः ।। १५ ।।\nन वासितव्यो देवोऽसावप्रतिष्ठे रथे नृप ।।\nप्रासादे मंडपे वापि पुरे तन्निष्फलं भवेत् ।। १६ ।।\nतस्मात्प्रतिष्ठा प्रथमं हरेः कार्या रथस्य वै ।।\nसंभारः क्रियतां तस्य ह्यनुष्ठेया मया तु सा ।। १७ ।।\nइत्याज्ञां मत्पितुर्लब्ध्वा शीघ्रमायाम्यहं नृप ।।\nतस्य तद्वचनं श्रुत्वा घटितं स्यंदनत्रयम् ।। १८ ।।\nनिधिसंपादितैर्द्रव्यैरेकाह्नाद्विश्वकर्मणा ।।\nस्वक्षं सुचक्रं सुस्तंभं सुविस्तीर्णं सुतोरणम् ।। १९ ।।\nसुध्वजं सुपताकं च नानाचित्रमनोहरम् ।।\nविचित्रबंधमिथुनपुत्तलीवलयान्वितम् ।। 2.2.25.२०।।\nअर्द्धहाटकनिर्व्यूढं साक्षाद्रविरथोपमम् ।।\nमेघगंभीरनिर्घोषं दृष्ट्वा कर्षगुणैर्युतम् ।।\nवातरंहोहयैर्युक्तं शतसंख्यैः सितप्रभैः ।। २१ ।।\nयथाशास्त्रविधानेन नारदेन प्रतिष्ठितम् ।।\nसुलग्ने सुमुहूर्ते च सुतिथौ ज्योतिषोदिते ।। २२ ।।\n।। मुनय ऊचुः ।। ।।\nभगवञ्जैमिने ब्रूहि सर्वज्ञोसि मतो हि नः ।।२३।।\nविधिना केन हि रथः प्रतिष्ठाप्यो हरेरयम् ।।\nयथावद्वद नो येन जानीमो विधिविस्तरम् ।। २४ ।।\n।। जैमिनिरुवाच ।। ।।\nयथा प्रतिष्ठितं तेन नारदेन महात्मना ।।\nतद्वो वदिष्यामि विधिं यथा दृष्टं पुरा मया ।। २५ ।।\nरथस्येशानदिग्भागे शालां कृत्वा सुशोभनाम् ।।\nतन्मध्ये मण्डपं कृत्वा वेदिं तत्र सुनिर्मलाम् ।।२६।।\nचतुरस्रा चतुर्हस्तमितां हस्तोच्छ्रितां द्विजाः ।।\nप्रतिष्ठापूर्वदिवसे रात्रावुत्तरतः शुभे ।।२७।।\nमुहूर्ते स्वस्ति वाच्याथ कारयेदंकुरार्पणम् ।।\nद्वात्रिंशद्देवताभ्यश्च बलिं दत्त्वा यथाविधि ।।२८।।\nप्रातस्ततो वेदिकायां मध्ये मण्डलमालिखेत् ।।\nपद्मं वा स्वस्तिकं वापि कुम्भं तत्र निधापयेत् ।। २९ ।।\nपञ्चद्रुमकषायं च तन्मध्ये पूरयेत्सुधीः ।।\nगंगादिपुण्यतोयानि पल्लवान्स समृत्तिकाः ।। 2.2.25.३० ।।\nसर्वगंधान्पञ्चरत्नसर्वौषधिगणं तथा ।।\nपूरयित्वा विधानेन आचार्यः प्राङ्मुखः शुचिः ।। ३१ ।।\nविष्णुं स्मरन्पंचगव्यं पश्चादपि प्रपूरयेत् ।।\nदुकूलवेष्टितं कण्ठे माल्यैर्गंधैः सुशोभनैः ।। ३२ ।।\nफलपल्लवसंयुक्तं कृतकौतुकमंगलम् ।।\nपूरयेत्तत्र देवेशं नरसिंहमनामयम् ।। ३३ ।।\nमंत्रराजेनविधिवदुपचारैस्तथांतरैः ।।\nप्रार्थयित्वा प्रसादाय तस्मिन्नावाह्य तं हरिम् ।। ३४ ।।\nबाह्योपचारैर्विविधैः पूजयेद्विधिवद्द्विजाः ।।\nवायव्यां तस्य कुम्भस्य समिदाज्यचरुं तथा ।। ३५ ।।\nअष्टोत्तरसहस्रं च जुहुयाद्विधिवद्गुरुः ।।\nसंपातान्प्रापयेत्तत्र कुम्भमध्ये तदन्ततः ।। ३६ ।।\nरथं सुशोभनं कृत्वा पताकागंधमाल्यकैः ।।\nसर्वांगं सेचयेत्तस्य गंधचन्दनवारिभिः ।। ३७ ।।\nधूपयेत्कालागुरुणा शंखकाहालनिस्वनैः ।।\nध्वजे तस्य नृसिंहस्य प्रतिष्ठाप्य समीरणम्।। ३८ ।।\nपूजयित्वा विधानेन रक्तस्रग्गंधमाल्यकैः ।।\nइमं मंत्रं समुच्चार्य सुपर्णं प्रार्थयेत्ततः ।। ३९ ।।\nयो विश्वप्राणहेतुस्तनुरपि च हरेर्यानकेतुस्वरूपोयं संचित्यैव सद्यः स्वयमुरगवधूवर्गगर्भाः पतंति ।।\nचंचच्चण्डोरुतुंडत्रुटित फणिवसारक्तपंकांकितास्यं वन्दे छन्दोमयं तं खगपतिममलं स्वर्णवर्णं सुपर्णम् ।। 2.2.25.४० ।।\nब्रह्मघोषैः शंखनादैर्नानावाद्यसुविस्तरैः ।।\nरथमूर्ध्नि स्थापयेत्तं चारुसूक्तं समुच्चरन् ।। ४१ ।।\nतस्योपरिष्टात्तं कुम्भं समंतात्प्लावयन्रथम्।।\nत्रिरुच्चरन्मंत्रराजं सेचयेद्ब्रह्मणा सह ।। ४२ ।।\nततः पूर्णाहुतिं दत्त्वा ब्रह्मणे दक्षिणां ददेत् ।।\nआचार्यं दक्षिणां दद्याद्येन तुष्यति तद्गुरुः ।। ४३ ।।\nब्राह्मणान्भोजयेदन्ते पायसैर्मधुसर्पिषा ।।\nद्वादशाक्षरमंत्रेण बलभद्रस्य कारयेत् ।। ४४ ।।\nलांगलं च पविरवन्मंत्रः स्याल्लांगलध्वजे ।।\nअथवा द्विषड्वर्णोपि मूलमन्त्रः प्रकीर्तितः ।। ४५ ।।\nलक्ष्मीसूक्तेन भद्रायाः प्रतिष्ठाप्यो रथस्तथा ।।\nनाभिह्रदान्मुरारेस्त्वं ब्रह्मांडावलिरूपधृक् ।। ४६ ।।\nआसनं चतुरास्यस्य श्रियो वास स्थिरो भव ।।\nइम मन्त्रं समुच्चार्य ध्वजपद्मं समुच्छ्रयेत् ।। ४७ ।।\nइयान्विशेषो हविषा त्रयाणां च पृथक्पृथक् ।।\nपंचपंचभिर्होतव्यमेकैकं तु विभागशः ।। ४८ ।।\nइत्थं रथान्प्रतिष्ठाप्य सुवर्णं गां च वस्त्रकम् ।।\nधान्यं च दक्षिणां दद्यात्सम्यग्देवस्य भक्तितः ।। ४९ ।।\nएवं प्रतिष्ठिते तत्र स्यंदनेऽथ सुभूषिते ।।\nआरोप्य देवं विधिवद्ब्रह्मघोषपुरःसरम् ।। 2.2.25.५० ।।\nजयमंगलशब्दैश्च नानावाद्यपुरःसरैः ।।\nचामरांदोलनैर्धूपैः पुष्पवृष्टिभिरेव च ।। ५१ ।।\nब्राह्मणैः क्षत्रियैर्वैश्यैर्नीयते स्म रथं प्रति ।।\nहयैः सुलक्षणैर्दांतैर्बलीवर्दैरथापि वा ।। ५२ ।।\nपुरुषैर्विष्णुभक्तैर्वा नेतव्या ह्यप्रमादतः ।।\nप्रीणयित्वा जनं सर्वं भक्ष्यभोज्यादिलेपनैः ।। ५३ ।।\nरथस्योपरि देवेभ्यो बलिमन्त्रेण भो द्विजाः ।।\nबलिं गृह्णन्तु भो देवा आदित्या वसवस्तथा ।। ५४ ।।\nमरुतश्चाश्विनौ रुद्राः सुपर्णाः पन्नगा ग्रहाः ।।\nअसुरा यातुधानाश्च रथस्थाश्चैव देवताः ।। ५५ ।।\nदिक्पाला लोकपालाश्च ये च विघ्नविनायकाः ।।\nजगतः स्वस्ति कुर्वंतु दिव्या महर्षयस्तथा ।। ५६ ।।\nअविघ्नमाचरंत्वेते मा संतु परिपंथिनः ।।\nसौम्या भवंतु तृप्ताश्च दैत्या भूतगणास्तथा ।। ५७ ।।\nततस्तु नीयते देवः समभूमौ समुच्चरन् ।।\nमंत्रं वैष्णवगायत्रीं विष्णोः सूक्तं पवित्रकम् ।। ५८ ।।\nवामदेव्यैः पवित्रैश्च मानस्तोक्यै रथंतरैः ।।\nततः पुण्याहघोषेण कृतवादित्रनिःस्वनम् ।। ५९ ।।\nशनैः शनैरथो नेयो रथः स्नेहात्तु चक्रिणः ।।\nतत्रोत्पातान्प्रवक्ष्यामि रथेत्र द्विजसत्तमाः ।। 2.2.25.६० ।।\nईषाभंगे द्विजभयं भग्नेऽक्षे क्षत्रियक्षयः ।।\nतुलाभंगे वैश्यनाशः शम्या शूद्रभयं भवेत् ।।६१।।\nधुराभंगे त्वनावृष्टिः पीठभंगे प्रजाभयम् ।।\nपरचक्रागमं विद्याच्चक्रभंगे रथस्य तु ।। ६२ ।।\nध्वजस्य पतने विप्रा नृपोऽन्यो जायते धुवम् ।।\nप्रतिमाभंगतायां तु राज्ञो मरणमादिशेत् ।। ६३ ।।\nपर्यस्ते तु रथे विप्राः सर्वजानपदक्षयः ।।\nउत्पन्नेष्वेवमाद्येषु उत्पातेष्वशुभेषु च ।।६४।।\nबलिकर्म पुनः कुर्याच्छांतिहोमं तथैव च ।।\nब्राह्मणान्भोजयेद्भूयो दद्याद्वान्नानि चैव हि ।। ६५ ।।\nपूर्वोत्तरे च दिग्भागे रथस्याग्निं प्रकल्पयेत ।।\nसमिद्भिर्घृतमध्वाज्यमूलाग्राभिश्च होमयेत् ।। ६६ ।।\nपालाशाभिर्द्विजश्रेष्ठा मंत्रराजेन दीक्षितः ।।\nसोमायाग्नये प्रजाभ्यः प्रजानां पतये तथा ।। ६७ ।।\nग्रहेभ्यश्च ब्रह्मणे च दिक्पालेभ्यस्तदंततः ।।\nयत्र यत्र रथे दोषास्तत्र तत्र च दीक्षितः ।। ६८ ।।\nजुहुयात्प्रतिष्ठामंत्रेण विशेषः सर्वतो भवेत् ।।\nब्राह्मणैः सहितः कुर्याद्धोमांते शांतिवाचनम् ।।६९।।\nस्वस्ति भवतु विप्रेभ्यः स्वस्तिराज्ञेऽस्तु नित्यशः ।।\nगोभ्यः स्वस्ति प्रजाभ्यस्तु जगतः शांतिरस्तु वै ।। 2.2.25.७० ।।\nस्वस्त्यस्तु द्विपदे नित्यं शांतिरस्तु चतुष्पदे ।।\nशं प्रजाभ्यस्तथैवास्तु शं तथात्मनि चास्तु नः ।।७१।।\nशांतिरस्तु च देवस्य भूर्भुवः स्वः शिवं तथा ।।\nशांतिरस्तु शिवं चास्तु सर्वतः स्वस्तिरस्तु नः ।। ७२ ।।\nत्वं देव जगतः स्रष्टा पोष्टा चैव त्वमेव हि ।।\nप्रजाः पालय देवेश शांतिं कुरु जगत्पते ।।७३।।\nयात्राकारणभूतस्य पुरुषस्य च भूपते ।।\nदुष्टान्ग्रहांस्तु विज्ञाय ग्रहशांतिं समाचरेत् ।। ७४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये पञ्चविंशोऽध्यायः ।। २५ ।।"
  }
]
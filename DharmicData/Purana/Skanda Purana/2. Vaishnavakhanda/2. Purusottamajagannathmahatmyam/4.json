[
  {
    "text": "।। श्रीरुवाच ।। ।।\nसीमाप्रतीची क्षेत्रस्य शंखाकारस्य मूर्द्धनि ।।\nसर्वकामप्रदो देवः स आस्ते वृषभध्वजः ।। १ ।।\nशंखाग्रे नीलकण्ठः स्यादेतत्क्रोशं सुदुर्लभम् ।।\nपरमं पावनं क्षेत्रं साक्षान्नारायणस्य वै ।। २ ।।\nसिंधुराजस्य सलिलाद्यावन्मूलं वटस्य वै ।।\nशंखस्योदरभागस्तु समुद्रोदकसंप्लुतः ।। ३ ।।\nयत्संपर्कात्समुद्रोऽत्र तीर्थराजत्वमागतः ।।\nयथायं भगवान्मुक्तिप्रदो दृष्टिपथं गतः ।। ४ ।।\nतथेदं मरणात्क्षेत्रं सिंधुः स्नानाद्विमुक्तिदः ।।\nचिच्छेद ब्रह्मणः पूर्वं रुद्रः क्रोधात्तु पञ्चमम् ।। ५ ।।\nतच्छिरो दुस्त्यजं गृह्णन्ब्रह्मांडं परिबभ्रमे ।।\nअत्रागतो यदा ब्रह्मकपालं परिमुक्तवान् ।। ६ ।।\nकपालमोचनं लिंगं द्वितीयावर्तसंस्थितम् ।।\nकपालमोचनं पश्येत्पूजयेत्प्रणमेच्च यः ।। ७ ।।\nब्रह्महत्यादिपापानां कंचुकं विजहात्यसौ ।।\nतस्य दक्षिणपार्श्वे तु मरणं भवमोचनम् ।। ८ ।।\nतृतीयावर्तगामाद्यां शक्तिं मे विमलाह्वयाम् ।।\nजानीहि धर्मराज त्वं भुक्तिमुक्तिफलप्रदाम् ।। ९ ।।\nय इमां पूजयेद्भक्त्या प्रणमेत्कीर्तयेत्तु वा ।।\nसर्वान्कामानवाप्नोति मुक्तिं चांते च विंदति ।। 2.2.4.१० ।।\nनाभिदेशे स्थितं ह्येतत्त्रयं कुंडं वटो विभुः ।।\nकपालमोचनाद्यावदर्द्धाशिनी प्रतिष्ठिता ।। ११ ।।\nमध्यं शंखस्य जानीयात्सुगुप्तं चक्रपाणिना ।।\nअर्द्धमश्नाति सलिलं महाप्रलयवर्द्धितम् ।। १२ ।।\nसृष्ट्यादौ धर्मराजेयं शक्तिर्मेऽर्द्धांशिनी स्मृता ।।\nतां दृष्ट्वा प्रणमेद्यस्तु भोगान्सोऽश्नाति शाश्वतान् ।। १३ ।।\nसिन्धुराजस्य सलिलाद्यावन्मूलं वटस्य वै ।।\nकीटपक्षि मनुष्याणां मरणान्मुक्तिदो मतः ।।१४।।\nअन्तर्वेदी त्वियं पुण्या वांछ्यते त्रिदशैरपि ।।\nयत्र स्थितां हि पश्यंति सर्वांश्चक्राब्जधारिणः ।।१५।।\nपृथिव्यां यानि तीर्थानि गगने च त्रिविष्टपे ।।\nसार्द्धत्रिकोटिसंख्यानि स्वर्गमोक्षप्रदानि वै ।। १६ ।।\nतेषामयं तीर्थराजः कीर्तितः पुरुषोत्तमः ।।\nसर्वेषां मुक्तिक्षेत्राणामिदं सायुज्यदं मतम् ।। १७ ।।\nअत्र स्थिता न शोचंति जराजन्ममृतिष्वपि ।।\nकुण्डं ह्येतद्रोहिणाख्यं कारुण्याख्यजलेन वै ।। १८ ।।\nसंभृतं तिष्ठते नित्यं स्पर्शनाद्बंधमुक्तिदम् ।।\nअत्र प्रतिष्ठितं वारि प्रलये यत्प्रवर्द्धते ।। १९ ।।\nअत्रैव लीयते पश्चात्तस्माद्रोहिणसंज्ञितम् ।।\nतस्मात्ते माऽत्र चिंतास्तु स्वाधिकारविपर्यये ।। 2.2.4.२० ।।\nमोक्षाधिकारिणामत्र नेश्वरस्त्वं परेतराट् ।।\nधर्मराजं समादिश्य लक्ष्मीरेवं पुरः स्थितम् ।। २१ ।।\nब्रह्माणमाह जगतामंबा सप्रश्रया गिरा ।।\nपितामह जगन्नाथ विदितं सर्वमेव यत् ।। २२ ।।\nमोक्षदं सर्वजंतूनामेतत्क्षेत्रं समादिश ।।\nकामाख्यं क्षेत्रपालं च विमलं वा तपास्थिता ।। २३ ।।\nसाक्षाद्ब्रह्मस्वरूपोऽसौ नृसिंहो दक्षिणे विभोः ।।\nहिरण्यकशिपोर्वक्षो विदार्यायं प्रभोज्ज्वलः ।। २४ ।।\nदर्शनादस्य नश्यंति पातकानि न संशयः ।।\nभुक्तेर्मुक्तेश्च योग्यः स्यान्नात्र कार्या विचारणा ।। २५ ।।\nअस्याग्रे संत्यजन्प्राणान्ब्रह्मसायुज्यमाप्नुयात् ।।\nयत्किंचित्कुरुते कर्म कोटिकोटिगुणं भवेत् ।। २६ ।।\nछायैषा कल्पवृक्षस्य नृसिंहार्केण भासिता ।।\nतस्यां नश्यत्यविद्या हि ज्ञानतोऽज्ञानतो मृतौ ।। २७ ।।\nवेदांतेषु प्रसिद्धैस्तैर्विज्ञानैः श्रवणादिभिः ।।\nमूढानां दुर्लभैर्विप्रा विनाप्यत्र विमोचनम् ।। २८ ।।\nअविमुक्ते मुमुक्षोस्तु कर्णमूले महेश्वरः ।।\nदिशति ब्रह्मसंज्ञानं बोधोपायं कृपानिधिः ।। २९ ।।\nतेन बुद्या समभ्यस्य क्रमान्मोक्षमवाप्नुयात् ।।\nउपदेष्टुर्महिम्ना हि तस्य ज्ञानं न हीयते ।। 2.2.4.३० ।।\nअत्र त्यजंति ये प्राणांस्तेषां तत्क्षण एव हि ।।\nस्वरूपाज्जायते मुक्तिः संशयो माऽस्तु ते यम ।। ३१ ।।\nगतागत प्रसक्तानां कर्मिणां मूढचेतसाम् ।।\nवैवस्वत कदाचिन्नो विश्वासो ह्यत्र जायते ।। ३२ ।।\nउत्सृज्य वारि गांगेयं स्वादु शीतं सुनिर्मलम् ।।\nपिपासुः पल्वलं याति तद्वत्ते मूढचेतसः ।। ३३ ।।\nभ्रमंति तीर्थान्यन्यानि त्यक्त्वैतत्क्षेत्रमुत्तमम् ।।\nपलाशामोदकैस्तृप्ता लभंते श्रमजं फलम् ।। ३४ ।।\nस्नानादब्धिदृशा देवश्छायया कल्पपादपः ।।\nयत्र कुत्रापि च क्षेत्रं मरणान्मुक्तिदं नृणाम् ।। ३५ ।।\nयो यत्र विषये भक्त्या विश्वासं कुरुते नरः ।।\nस तु तेनैव मुच्येत नेदृशं तीर्थमस्ति वै ।। ३६ ।।\nएतत्त्यक्त्वान्यतीर्थे वै विदधाति रुचिं तु यः ।।\nनूनं स मायया विष्णोर्वंचितो लोभलालसः ।। ।। ३७ ।।\nउपदेशेन बहुना न प्रयोजनमस्ति ते ।।\nप्रत्यक्षो ह्यनुभूतोऽयं करटो विष्णुरूपधृक् ।। ३८ ।।\nअन्तर्वेदीरक्षणार्थं शक्तयोऽष्टौ प्रकीर्तिताः ।।\nउग्रेण तपसा पूर्वमहं रुद्रेण भाविता ।। ३९ ।।\nपत्न्यर्थं सा मया सृष्टा गौरी तस्याथ भाविनी ।।\nसर्वसौंदर्यवसतिर्वपुषो मे विनिर्गता ।। 2.2.4.४० ।।\nतदादिष्टा मया भद्रे वचनं मे प्रियं कुरु ।।\nअन्तर्वेदी रक्ष मम परितस्त्वं स्वमूर्तिभिः ।। ४१ ।।\nसा तु तिष्ठति मत्प्रीत्या अष्टधा दिक्षु संस्थिता ।।\nमंगला वटमूले तु पश्चिमे विमला तथा ।। ४२ ।।\nशंखस्य पृष्ठभागे तु संस्थिता सर्वमंगला ।।\nअर्द्धांशिनी तथा लंबा कुबेरदिशि संस्थिता ।। ४३ ।।\nकालरात्रिर्दक्षिणस्यां पूर्वस्यां तु मरीचिका ।।\nकालरात्र्यास्तथा पश्चाच्चंडरूपा व्यवस्थिता ।। ४४ ।।\nएताभिरुग्ररूपाभिः शक्तिभिः परिरक्षितम् ।।\nअल्पपुण्यस्य पुंसो हि स्थानमेतत्सुदुर्लभम् ।। ४५ ।।\nएतासामष्टशक्तीनां दर्शनात्कीर्तनात्तथा ।।\nनश्यंति सर्वपापानि हयमेधफलं लभेत् ।। ४६ ।।\nरुद्राण्याश्चाष्टधा भेदं दृष्ट्वा रुद्रोऽपि शंकरः ।।\nआत्मानमष्टधा भित्त्वा उपास्ते परमेश्वरम् ।।४७।।\nआराध्य तपसा विष्णुं प्रार्थयद्वरमुत्तमम् ।।\nयत्र त्वं देव तत्राहं वसेयं हि यथासुखम् ।। ४८ ।।\nत्वामृते कमलाकांत नान्यन्निर्वाणकारणम् ।।\nअंतर्यामिन्प्रभो मे त्वं त्वां विना विग्रहः कुतः ।।४९।।\nमूढा ये त्वां न जानंति हृष्यंति विषयेऽशुचौ ।।\nनिर्मलांबरसंकाश त्वामहं शरणं गतः।।2.2.4.५०।।\n।। ।। जैमिनिरुवाच ।। ।।\nभगवानपि रुद्रं तं क्षेत्रपालं तथा विभुः ।।\nस्थापयामास परितः स्वयं मध्ये व्यवस्थितः ।। ५१ ।।\nकपालमोचनं नाम क्षेत्रपालं यमेश्वरम् ।।\nमार्कण्डेयं तथेशानं बिल्वेशं नीलकंठकम् ।। ५२ ।।\nवटमूले वटेशं च लिंगान्यष्टौ महेशितुः ।।\nयानि दृष्ट्वा तथा स्पृष्ट्वा पूजयित्वा विमुच्यते ।। ५३ ।।\nअत्र क्षेत्रे मृता ये च न तेषां तु प्रभुर्यमः ।।\nयदर्थमागतस्त्वं हि तदन्यत्र प्रसाधय ।। ५४ ।।\nतथाप्यसौ जगन्नाथो भक्तायात्मसमर्पकः ।।\nयमेन तोषितो भक्त्या प्रपन्नार्तिहरः प्रभुः ।। ५५ ।।\nसुदर्शनेन चक्रेण मायां च व्यवधास्यति ।।\nअत्याज्येऽस्मिन्क्षेत्रवरे स्वर्णवालुकया वृते ।। ५६ ।।\nतं यमं वंचयित्वा तु प्रस्थापय्य यमालयम् ।।\nसाधु मत्वा ततः प्राह ब्रह्माणं पुरतः स्थितम् ।। ५७ ।। ।\n। । श्रीरुवाच ।। ।।\nइंद्रद्युम्नो नाम राजा युगे सत्ये भविष्यति ।।\nवैष्णवः सर्वयज्ञानामाहर्त्ता शास्त्रकोविदः ।। ५८ ।।\nअत्रागत्य महाभक्तिं करिष्यति नृपोत्तमः ।।\nभगवत्प्रीतये येन वाजिमेधसहस्रकम् ।। ५९ ।।\nकरिष्यते प्रजानाथ तदनुग्रहकारणात् ।।\nएकदारुसमुत्पन्नश्चतुर्द्धा संभविष्यति ।। ।।। 2.2.4.६० ।।\nदारवप्रतिमानानि विश्वकर्मा घटिष्यति ।।\nप्रतिष्ठापयिता त्वं हि इंद्रद्युम्नप्रसादितः ।। ६१ ।।\nअस्माकं सदृशानां च प्रतिमानां पितामह ।।\nतद्रूपका प्रतिष्ठा हि घटना च भविष्यति ।। ६२ ।।\nइति श्रुत्वा श्रियो वाक्यं चतुर्वक्त्रो यमश्च सः ।।\nस्वंस्वं पुरं जग्मतुस्तौ मुदा परमया युतौ ।। ६३ ।।\nक्षेत्रस्य महिमानं तं संस्मृत्य च मुहुर्मुहुः ।।\nविस्मयेन च हर्षेण रोमांचांचितविग्रहौ ।। ६४ ।।\nसांप्रतं मुनयस्तस्मिन्निंद्रद्युम्नप्रसादितः ।।\nशंखचक्रधरः श्रीमान्नीलजीमूतसंनिभः ।। ६५ ।।\nनीलाचलगुहांतःस्थो बिभ्रद्दारुमयं वपुः ।।\nआस्ते लोकोपकाराय बलेन च सुभद्रया ।।।। ६६ ।।\nसुदर्शनेन चक्रेण दारुणा निर्मितेन च ।।\nसहितः प्रणतार्तीनां नाशनः करुणार्णवः ।। ६७ ।।\nयं दृष्ट्वा पापबंधेन सुदृढेन विमुच्यते ।। ।।\nसुकर्मौघपरीपाको युगपत्समुपस्थितः ।। ६८ ।।\nपश्यतां भो मुनिश्रेष्ठास्तापत्रयसुधानिधिम् ।।\nबहवो ह्यवतारा हि विष्णोर्दिव्याश्च मानुषाः ।। ।। ६९ ।।\nअत्यद्भुतानि कर्माणि माहात्म्यं चापि वर्णितम् ।।\nपारिचित्यान्मनुष्यांस्तु न मन्यंते सुरा अपि ।। 2.2.4.७० ।।\nदेवासुरमनुष्याणां गंधर्वोरगरक्षसाम् ।।\nतिरश्चामपि भो विप्रास्तस्मिन्दारुमये हरौ ।। ७१ ।।\nसर्वात्मभूते वसति चित्तं सर्वसुखावहे ।।\nउपजीवंत्यस्य सुखं यस्यानन्यस्वरूपिणः ।। ७२ ।।\nब्रह्मणः श्रुतिवागाहेत्येतदत्रानुभूयते ।।\nद्यति संसारदुःखानि ददाति सुखमव्ययम् ।। ७३ ।।\nतस्माद्दारुमयं ब्रह्म वेदांतेषु प्रगीयते ।।\nन हि काष्ठमयी मोक्षं ददाति प्रतिमा क्वचित् ।। ७४ ।।\nकृतेनाकृतता विप्राः कदाचिन्नोपलभ्यते ।।\nअकृतो ह्यपवर्गस्तु कृताद्वा दारुणः कथम् ।। ७५ ।।\nअधिष्ठानं विना ब्राह्म्यमैश्वर्यं नोपलभ्यते ।।\nरहस्यमेतत्परमं विष्णोः स्थानमनुत्तमम् ।। ७६ ।।\nअलौकिकी सा प्रतिमा लौकिकीति प्रकाशिता ।।\nकुत्र श्रुता वा दृष्टा वा प्रतिमा व्याहरेदिति ।। ७७ ।।\nइंद्रद्युम्नाय स वरं तदा दारुवपुर्ददौ ।।\nदीनानाथैकशरणं तरणं भववारिधेः ।। ७८ ।।\nचराचर सदावंद्य चरणं तं परायणम् ।।\nनारायणं जगद्योनिं सृष्टिसंहृतिकारणम् ।। ७९ ।।\nमोक्षणं सर्वपापानां दारणं सकलापदाम् ।।\nविभूतीनां विसरणं वरणं सर्वयोगिनाम् ।। 2.2.4.८० ।।\nभरणं सर्वजंतूनां धरणं जगतामपि ।।\nभाषणं सर्वभाषाणां दूषणं सर्वदुष्कृताम् ।। ८१ ।।\nशोषणं सर्वपंकानां नीलाद्रिशरणं हरिम् ।।\nशरणं प्रयात मुनयो ह्यनन्यशरणं विभुम् ।। ८२ ।।\nनिश्चेष्टो दारुवर्ष्मापि दिव्यलीलाविलासकृत् ।।\nक्षमते स्वल्पभक्त्यापि सोपराधशतं नृणाम् ।। ८३ ।।\nअत्र वः कथयिष्यामि चरितं पापनाशनम् ।।\nलीलया दारुदेहस्य मुनयः परमात्मनः ।। ८४ ।।\nकुरुक्षेत्रे समुद्भूतौ ब्राह्मणक्षत्रियावुभौ ।।\nसखायौ जग्मतुः प्रीत्या एकाहारविहारिणौ ।। ८५ ।।\nवृत्तच्युतौ निषिद्धानामाहर्त्तारौ विमोहितौ ।।\nअस्वाध्यायवषट्कारौ स्वधास्वाहाविवर्जितौ ।। ६६ ।।\nअपात्रभूतौ धर्मस्य महापातकदूषितौ ।।\nमधुभक्षौ पण्ययोषित्सहवासौ मुदान्वितौ ।। ८७ ।।\nपारलौकिकचिंता तु तयोः स्वप्नेपि नागता ।।\nएवं प्रवर्तमानौ तावायुषोऽर्द्धं च निन्यतुः ।। ८८ ।।\nएकदा भ्रममाणौ तौ यज्ञवाटमगच्छताम् ।।\nशृण्वन्तो दूरतः स्तोत्रं शास्त्रशब्दं मनोहरम् ।। ८९ ।।\nदृष्ट्वा तास्ताः क्रियाः सर्वाः श्रुतिसंचोदिता द्विजाः ।।\nतौ तदा चक्रतुः श्रद्धां धर्मे वर्त्मन्यधार्मिकौ ।। 2.2.4.९० ।।\nसंस्मरंतौ स्वजातिं तौ पुंडरीकांबरीषकौ ।।\nनिंदन्तौ दुश्चरित्रं स्वं परस्परमभाषताम् ।। ९१ ।।।\nकथमावां तरिष्यावो दुष्कृतार्णवमुल्बणम् ।।\nइहैव जन्मन्यजरं बुद्धिपूर्वमुपार्ज्जितम् ।। ९२ ।।\nन तच्छास्त्रं हि जानाति यदावाभ्यां च दुष्कृतम् ।।।\nसञ्चितं तस्य घोरस्य प्रायश्चित्तं सुदुर्ल्लभम् ।। ९३ ।।\nतथापि ब्राह्मणानेतान्ब्रह्मिष्ठान्वै सदोगतान् ।।\nप्रणिपातप्रपन्नान्वै पृच्छावोऽत्र च निष्कृतिम् ।। ।। ९४ ।।\nइति निश्चित्य तौ विप्रानभिवाद्याभ्यपृच्छताम् ।।\nयथावत्कल्मषं स्वंस्वं विज्ञाप्य च मुहुर्मुहुः ।। ९५ ।।\nते तयोर्वचनं श्रुत्वा मीलिताक्षा द्विजोत्तमाः।।\nनाब्रुवन्किंस्विदन्योन्यं वीक्षंतो विस्मिताननाः ।। ९६ ।।\nअहो सुघोरकर्माणि संचितानि दुरात्मनोः ।।\nयेषु शास्त्रं पदं दातुं प्रायश्चित्ताय न ह्यलम् ।। ९७ ।।\nशक्नुमो न वयं तस्मादनयोर्निष्कृताविति ।।\nतेषां मध्ये सदोमुख्यः कश्चिद्वैष्णवपुंगवः ।। ९८ ।।\nभगवद्भक्तिमाहात्म्य क्षपिताशेषकल्मषः ।।\nतानुवाच विहस्येदं वाक्यं वाक्यविदां वरः ।। ९९ ।।\n।। वैष्णव उवाच ।। ।।\nभो द्विज क्षत्रदायाद पापराशेः सुदारुणात् ।।\nमुक्तिं चेद्वांच्छतस्तूर्णं गच्छतं पुरुषोत्तमम् ।। 2.2.4.१०० ।।\nक्षेत्रोत्तमं दारुमयो यत्रास्ते पुरुषोत्तमः ।।\nइन्द्रद्युम्नस्य राजर्षेर्भक्त्यानुग्रहकृद्विभुः ।। १०१ ।।\nतमाराध्य जगन्नाथं शंखचक्रगदाधरम् ।।\nपापक्षयं वा मुक्तिं वा स्वेच्छया प्राप्स्यथ धुवम् ।। १०२ ।।\nघोरदुष्कृततूलौघ दावाग्निसदृशस्तु सः ।।\nतपसे तत्क्षयं नेतुं न शक्यं जन्मकोटिभिः ।। १०३ ।।\nयुगपत्संक्षयं याति यं दृष्ट्वा सर्वकिल्बिषम् ।।\nतन्मा विलंबं कुरुतं प्रयातं तत्र सत्वरं ।। १०४ ।।\nसुपुण्ये चोत्कले देशे दक्षिणार्णवतीरगे ।।\nनीलाद्रिशिखरावासं व्रजतं शरणं विभुम् ।। १०५ ।।\nसोऽभीष्टसिद्धिं वां देवः प्रदास्यति कृपानिधिः ।।\nइत्यादिष्टौ ततो विप्रक्षत्रियौ हर्षसंयुतौ ।। १०६ ।।\nतेनैव वर्त्मना विप्राः प्रयातौ पुरुषोत्तमे ।। १०७ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुर्थोऽध्यायः ।। ४ ।।"
  }
]
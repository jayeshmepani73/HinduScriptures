[
  {
    "text": "।। जैमिनिरुवाच ।। ।।\nमृगराशिं संक्रमति यदा भास्वान्द्विजोत्तमाः ।।\nउत्तराशां जिगमिषुस्तदा स्यादुत्तरायणम् ।। १ ।।\nतस्य संक्रमणार्द्धं च यावत्स्युर्विंशतिः कलाः ।।\nमहापुण्यतमः कालः पितृदेवद्विजप्रियः ।। २ ।।\nतत्र स्नात्वा विधानेन र्तार्थराजजले नरः ।।\nनारायणं समभ्यर्च्य कल्पवृक्षं प्रणम्य च ।। ३ ।।\nप्रविश्य देवतागारं कृत्वा तं त्रिः प्रदक्षिणाम्।।\nमन्त्रराजेन संपूज्य देवं श्रीपुरुषोत्तमम् ।। ४ ।।\nतथा बलं सुभद्रां च स्वमन्त्रेण प्रपूजयेत् ।।\nदृष्ट्वोत्तरायणे देवं मुच्यते देहबन्धनात् ।। ५ ।।\nविधानं तस्य वक्ष्याभि शृणुध्वं पावनं महत् ।।\nसंक्रांतेः पूर्वदिवसे नवां शालिं सुकुट्टिताम् ।। ६ ।।\nप्रासादपूर्वदेशे च स्थापयित्वाधिवासयेत् ।।\nनवेन वाससावेष्ट्य दूर्वासर्षपपुष्पकैः ।। ७ ।।\nपूजयित्वा मन्त्रयेद्वै कृष्णस्त्वामभिरक्षतु ।।\nतस्मिन्नेव निशायामे व्यतीते जगदीशितुः ।। ८ ।।\nप्रत्यर्चां सन्निधौ नीत्वा भावयेदेकताधिये ।।\nउपचारावशिष्टाभ्यां पूजयेद्वै समाहितः ।। ९ ।।\nततो निर्माल्यवसनमालामस्यां निधापयेत् ।।\nमहासमृद्ध्या तामर्चां त्रिर्देवान्भ्रामयेत्ततः ।। 2.2.42.१० ।।\nआंदोलिकायामारोप्य प्रासादद्वारमानयेत् ।।\nत्रिविक्रमं त्रिक्रमेण त्रैलोक्यक्रमणं विभुम् ।। ११ ।।\nविडंबयंतं तां लीलां प्रासादं भ्रामयेच्च तम् ।।\nत्रिरंते पुनरंके च सुसमृद्ध्या शनैःशनैः ।। १२ ।।\nदीपिकाशतसंरुद्धतमसोवरणांतरे ।।\nछत्रध्वजपताकाभिर्नृत्यवादित्रगीतकैः ।। १३ ।।\nतद्दर्शनपरिक्षीणपातकानां महात्मनाम् ।।\nन च चिह्नं शरीरेऽस्य नवांगे भ्रमणं ततः ।। १४ ।।\nअनुयांति तदा ये तं महे यांतं त्रिविक्रमम् ।।\nलभंते वाजिमेधस्य फलं ते वै पदे पदे ।। १५ ।।\nप्रथमभ्रमणं दृष्ट्वा मुच्यते पञ्चपातकैः ।।\nमलिनीकरणैर्मुच्येद्द्वितीयं भ्रमणं द्विजाः ।। १६ ।।\nअपात्रीकरणैर्दृष्ट्वा तृतीयं भ्रमणं ध्रुवम् ।।\nउपपातकपापैश्च चतुर्थं मुच्यते ततः ।। १७ ।।\nपुनः प्रभाते देवेशं प्रलिंपेद्गन्धचन्दनैः ।।\nवस्त्रालंकारमाल्यैश्च भूषयित्वा यथाविधि ।। १८ ।।\nपूजयेदुपचारैस्तं यथाशक्ति समृद्धिमत् ।।\nनीराजयित्वा देवेशं तंदुलानधिवासितान् । १९ ।।\nस्थालीषु शातकुंभासु दधिखंडाज्यमिश्रितान् ।।\nसनारिकेलशकलाच्छृंगवेर दलान्वितान् ।। 2.2.42.२० ।।\nप्रासादं त्रिः परिभ्रम्य नयेद्देवसमीपतः ।।\nपंक्तिशः स्थापयेदग्रे गन्धपुष्पाक्षतान्वितान् ।। २१ ।।\nजीवनं सर्वभूतानां जनकस्त्वं जगत्प्रभो ।।\nत्वन्मयाः शालयो ह्येते त्वयैव जनिताः प्रभो ।। २२ ।।\nलोकानुग्रहणार्थाय गृहीतोचितविग्रह ।।\nतव प्रीत्यै कृतानेतान्गृहाण परमेश्वर ।। २३ ।।\nत्वयि तुष्टे जगत्सर्वमनेन प्रभविष्यति ।।\nस्वाहाकारस्वधाकारवषट्कारा दिवौकसाम् ।। २४ ।।\nआप्यायना भविष्यंति तैरेवाप्यायितं जगत् ।।\nरक्ष सर्वं जगन्नाथ त्वन्मयं सचराचरम् ।। २५ ।।\nइति संप्रार्थ्य देवेशं शालिस्तंबान्निवेदयेत् ।।\nतन्मयान्भक्षभोज्यांश्च दधिकुंभान्सुगंधिनः ।। २६ ।।\nकर्पूरखंडमरिचचूर्णयुक्तान्निवेदयेत् ।।\nब्राह्मणान्पूजयेद्भक्त्या देवदेवपुरःस्थितान् ।। २७ ।।\nतेभ्यः प्रदद्याद्भक्त्या ताञ्छाल्यादीन्भगवद्धिया ।।\nइमं महोत्सवं विप्राः पुरा कल्पे च कश्यपः ।। २८ ।।\nस च सृष्टिं विनिर्माय भगवत्प्रीतयेऽकरोत् ।।\nये पश्यन्त्युत्सवं चैनं कश्यपेन विनिर्मितम् ।। २९ ।।\nसर्वदा सर्वकामैस्ते पूर्णाः शोचंति न द्विजाः ।।\nउषित्वा त्रिदशैः सार्द्धं कल्पांते मोक्षमाप्नुयुः ।। 2.2.42.३० ।।\nमहानसस्य संस्कारं वह्नेः संस्कारमेव च ।।\nअत्रापि कुर्यान्मुनयो वैश्वदेवं दिनेदिने ।। ३१ ।।\nआधानसंस्कृते वह्नौ भगवद्भुक्तये रमा ।।\nप्रत्यहं पाकमाधत्ते दिव्यरूपा तिरोहिता ।। ३२ ।।\nअस्मिन्महापुण्यतम उत्सवे परमात्मनः ।।\nतुलापुरुषदानादि कोटिकोटिगुणं भवेत्।। ३३ ।।\nस्नानं दानं तपो होमः स्वाध्यायः पितृतर्पणम् ।।\nसर्वमक्षयतां याति ह्युत्सवे चोत्तरायणे ।। ३४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये मकरसंक्रमविधिवर्णनंनाम द्विचत्वारिंशोऽध्यायः।। ४२ ।।"
  }
]
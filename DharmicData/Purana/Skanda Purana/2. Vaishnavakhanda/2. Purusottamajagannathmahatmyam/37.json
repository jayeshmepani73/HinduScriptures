[
  {
    "text": "।। जैमिनिरुवाच ।। ।।\nअतः परं प्रवक्ष्यामि दक्षिणायनमुत्तमम् ।।\nसंक्रांतेः पूर्वकाले याः कला वै विंशतिर्मताः ।। १ ।।\nअयनं पुण्यकालोऽयं पुण्यकर्मसु कर्मिणाम् ।।\nपंचामृतैस्तत्र देवं स्नापयेत्स्वापवद्द्विजाः ।। २ ।।\nसर्वांगं लेपयेदस्यागुरुकर्पूरचंदनैः ।।\nसुगन्ध माल्यालंकारैश्चारुवस्त्रैश्च दीपकैः ।। ३ ।।\nनानाभक्ष्योपहारैश्च पूजयेत्परमेश्वरम् ।।\nकर्पूरालतिकामुच्चैर्मुखाभ्याशे हरेर्ददेत् ।। ४ ।।\nदूर्वांकुराक्षतैर्नीराजनेनाथ प्रवन्दयेत् ।।\nमांगल्यगीतनृत्ताद्यैर्नारी हुलुहुलां वदेत् ।। ५ ।।\nपूजितं पूज्यमानं च यः पश्येत्पुरुषोत्तमम् ।।\nपूजाशतगुणं पुण्यं तस्मै दद्याज्जनार्दनः ।। ६ ।।\nअयने दक्षिणे तस्मिन्नर्च्यमानं श्रियः पतिम् ।।\nविहाय सर्वपापानि विष्णुलोकं व्रजंति ते ।। ७ ।।\nस्वल्पा वा महती यात्रा सर्वा मुक्तिप्रदा हरेः ।।\nतस्मिंस्तस्मिन्दिने दृष्टो भगवान्मुक्तिदो ध्रुवम् ।। ८ ।।\nविश्वासहेतोर्मूर्खाणां यात्रा ह्येताः कृपावता ।।\nविष्णुना कथिता विप्राः पापिनां किल्बिषापहाः ।। ९ ।।\nआयासजनितं पुण्यं मन्यन्ते ये नराधमाः ।।\nलक्ष्मीपतेर्भोजनाय संस्कार्योऽत्र महानसः ।। 2.2.37.१० ।।\nवैष्णवाग्निं समाधाय निरुप्य चरुमुत्तमम् ।।\nवैश्वदेवं प्रकुर्वीत भगवत्पाकसाधनम् ।।११।।\nब्रह्मणे वास्तुपतये प्रजानां पतये तथा ।।\nविष्णवे विश्वकर्त्रे च शुच्यग्नौ जुहुयाच्छुचिः ।। १२ ।।\nराज्ञा नियुक्त आचार्यः श्रौतस्मार्तक्रियापरः ।।\nद्वारपालप्रचंडाभ्यामैशान्यां क्षेत्रपालिने ।। १३ ।।\nदक्षिणे च विरूपाय खगानां पतये तथा ।।\nदुर्गासरस्वतीभ्यां च नैर्ऋत्यां विनिवेदयेत् ।। १४ ।।\nमहालक्ष्मीमहेंद्राभ्यां प्राच्यां दिशि बलिः स्मृतः ।।\nविष्णु पारिषदेभ्योऽथ पशूनां पतये तथा ।। १५ ।।\nउदीच्यां बलिदानं तु नारदायाथ पश्चिमे ।।\nआग्नेय्यामग्नये दद्याद्वायव्यां विश्वसाक्षिणे ।। १६ ।।\nपञ्चश्वसनरूपेभ्यो विश्वकर्त्रेऽथ मध्यतः ।।\nआद्यंतयोर्जलं दद्यात्प्रत्येकं बलिकर्मणि ।। ३७ ।।\nदत्त्वा वलिं तदग्नौ तु कारयेत्पाकमुत्तमम् ।।\nसंध्यात्रये भगवतः पूजायै चरुकारणात् ।। १८ ।।\nचरुसंस्कारकांगानि भक्ष्यभोज्यादिकानि वै ।।\nन दीप्तान्योजयेत्तत्र लोके त्रैवर्णिको नृपः ।। ।। १९ ।।\nआर्यान्पवित्राञ्छूद्रान्वा वर्णांश्च परिसेवकान् ।।\nलौकिकव्यवहारोऽयं पचति श्रीः स्वयं ध्रुवम् ।। 2.2.37.२० ।।\nभुंक्ते नारायणो नित्यं तया पक्वं शरीरवान् ।।\nअमृतं तद्धि नैवेद्यं पापघ्नं मूर्ध्नि धारणात् ।। २१ ।।\nभक्षणान्मद्यपानादिमहादुरितनाशनम् ।।\nआघ्राणान्मानसं पापं दर्शनाद्दृष्टिजं तथा ।। २२ ।।\nआस्वादात्तु कृतं पापं श्रावणं च व्यपोहति ।।\nस्पर्शनात्त्वक्कृतं पापं मिथ्याभाषणजं तथा ।। २३ ।।\nगात्रलेपाद्दहेत्पापं शारीरं वै न संशयः ।। २४ ।।\nमहापवित्रं हि हरेर्निवेदितं नियोजयेद्यः पितृदेवकर्मसु ।।\nतृप्यंति तस्मै पितरः सुरास्तथा प्रयांति लोकं मधुसूदनस्य ते ।। २५ ।।\nनात्ः पवित्रं वस्त्वस्ति हव्यकव्येषु भो द्विजाः ।।\nनराणां रूपमास्थाय तदश्नंति दिवौकसः ।। २६ ।।\nअभिमानो महांस्तत्र देवदेवस्य चक्रिणः ।।\nश्वेतो नाम महाराजः पुरा त्रेतायुगेऽभवत् ।। २७ ।।\nव्रतस्थोऽपि महाभक्तिं चकार पुरुषोत्तमे ।।\nइन्द्रद्युम्नेन रचितभोगमात्रानुसारतः ।। २८ ।।\nभोगान्प्रकल्पयामास प्रत्यहं श्रीपतेर्मुदा ।।\nभक्ष्यभोज्यान्यनेकानि षड्रसांश्च सुसंस्कृतान् ।। २९ ।।\nमाल्यानि च विचित्राणि सुगंधमनुलेपनम् ।।\nगीतवादित्रनृत्यानि दिव्यानि सुबहूनि च ।। 2.2.37.३० ।।\nराजोपचारा बहुशोऽवसरेऽवसरे हरेः ।।\nबहुवित्तव्ययायास भक्तिभावनिरूपकाः ।। ३१ ।।\nतत्तद्वैष्णवशास्त्रोक्तचित्रभोगाः पृथग्विधाः ।।\nकल्पितास्तेन भूपेन विद्वत्पंकजभानुना ।। ३२ ।।\nप्रातः पूजनवेलायां हरिं द्रष्टुं जगाम सः ।।\nकस्मिंश्चिद्दिवसे राजा पूज्यमानं ददर्श तम् ।। ३३ ।।\nप्रणम्य देवदेवं तु बद्धांजलिपुटो मुदा ।।\nप्रासादद्वारनिकटे तस्थिवानृपसत्तमः ।। ३४ ।।\nदृष्ट्वा स्वयं विरचितानुपचाराननुत्तमान् ।।\nउपायनसहस्रं च हरेरग्रे प्रकल्पितम् ।। ३५ ।।\nचिंतयामास मनसा किंचिद्ध्यानावलंबितः ।।\nमनुष्यकल्पितंभोगं ग्रहीष्यति हरिः किमु ।। ३६ ।।\nदेवैर्दिव्योपचारैर्यो शक्यते नार्चनाविधौ ।।\nमानसैरुपहारैर्यं पूजयंति यतव्रताः ।। ३७ ।।\nभावदुष्टो बहिर्यागो न मुदे तस्य निश्चितम् ।।\nइत्थं संचितयन्राजा दिव्यासनगतं विभुम् ।। ३८ ।।\nभुंजानमन्नपानाढ्यं श्रिया सुपरिवेषितम् ।।\nदिव्यस्रजालंकृतया दिव्यगंधदुकूलया ।। ३९ ।।\nअनर्घ्यरत्नमंजीरसिंजितेन सुरालयम् ।।\nपूरयंत्या स्वर्णदर्व्या ददत्या सादरं रसान् ।। 2.2.37.४० ।।\nभगवत्प्रतिरूपैश्च भुंजानैः परिवेष्टितम् ।।\nदृष्ट्वा कृतार्थमात्मानं मन्यमानस्तदद्भुतम् ।। ४१ ।।\nप्रोन्मीलिताक्षः स पुनः प्राग्दृष्टं समवैक्षत ।।\nअतः प्रभृति राजासौ परां निर्वृतिमाप्तवान् ।। ४२ ।।\nनिवेदिताशीर्व्रतवांश्चचार सुमहत्तपः ।।\nअकालमृत्युनाशाय स्वराज्ये मृतमुक्तये ।। ४३ ।।\nमंत्रराजं जपन्नित्यं श्रितानां कल्पपादपम् ।।\nददर्श शतवर्षांते नृहरिं दुरितापहम् ।। ४४ ।।\nयोगासनाब्जनिलयं वामांगावस्थितश्रियम् ।।\nदिव्यालंकृतसर्वांगं स्फटिकामलविग्रहम् ।। ४५ ।।\nत्रिदशैः सिद्धमुक्तैश्च स्तूयमानं स्मिताननम् ।।\nभ्रांतो विस्मयभीतिभ्यां हर्षगद्गदया गिरा ।।\nप्रसीद नाथेति लपन्पपात धरणीतले ।। ४६ ।।\nतपःकृशं तं प्रणतं दृष्ट्वा मनुजकेसरी ।।\nअकल्मषं क्षितिपतिं विवक्षुर्भक्तवत्सलः ।। ४७ ।। ।।\n।। श्रीभगवानुवाच ।। ।।\nउत्तिष्ठ वत्स भक्त्या ते प्रसन्नं विद्धि मां प्रभुम् ।।\nमयि प्रसन्ने नालभ्यं वरं तत्प्रार्थ्यतां भवान् ।।४८।।\nश्रुत्वेत्थं भगवद्वाक्यं समुत्तस्थौ ततो नृपः ।।\nबद्धांजलिपुटो नम्रो भक्त्योवाच जनार्दनम् ।। ४९ ।।\n।। श्वेत उवाच ।। ।।\nस्वामिन्यदि प्रसादस्ते मयि जातः सुदुर्लभः ।।\nसारूप्यमथ संप्राप्य स्थास्यामि तव सन्निधौ ।। 2.2.37.५० ।।\nस्थास्ये यावन्नृपत्वेऽहं मद्राज्ये नो जनः क्वचित् ।।\nअकाले म्रियतां जंतुः काले चेन्मुक्तिमाप्नुयात् ।।५१।।\nतच्छ्रुत्वा भगवान्प्राह श्वेतराजानमुत्तमम् ।।५२।।\nश्वेत ते वांछितं भूयात्तिष्ठ त्वं मम दक्षिणे ।।\nभुक्त्वा वर्षसहस्रं तु स्वराज्यं सुसमृद्धिमत् ।।५३।।\nमम निर्माल्यभोगेन क्षीणशेषाघसंचयः ।।\nसुनिर्मलांतःकरणो मत्सायुज्यमवाप्स्यसि ।। ५४ ।।\nवटसागरयोर्मध्ये मुक्तिस्थाने सुदुर्लभे ।।\nमदीयाऽऽद्यावतारस्य विष्णोर्मत्स्यस्वरूपिणः।।५५।।\nसंमुखीनो वस त्वं हि स्फटिकामलविग्रहः ।।\nख्यातिं यास्यसि भूर्लोके श्वेतमाधवसंज्ञया।।५६।।\nयुवयोरंतराले ये प्राणांस्त्यक्ष्यंति मानवाः ।।\nतिर्यंचोऽपि च कीटा वा ध्रुवं ते मुक्तिमाप्नुयुः ।।५७।।\nअमरा यत्र मरणमिच्छंति किमु मानवाः ।।\nतवोत्तरस्यां दिशि यत्सरः पापनिबर्हणम् ।।५८।।\nतत्र स्नात्वा उपस्पृश्य तदीये दक्षिणे तटे ।।\nउभयोर्दृष्टिपूतःसंत्यक्त्वा प्राणान्विमुच्यते ।। ।।५९।।\nआसमंतादिदं क्षेत्रं यत्रतत्रापि मुक्तिदम् ।।\nमूढात्मनां विश्वसितुं प्रधानं स्थानमीरितम्।।2.2.37.६०।।\nतव राज्ये तु ये लोका मम निर्माल्यभोजिनः।।\nमृतिराकालिकी तेषां न कदाचिद्भविष्यति ।। ६१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तत्रिंशोऽध्यायः।।३७।।"
  }
]
[
  {
    "text": "।। जैमिनिरुवाच ।। ।।\nततः स पृथिवीपालस्तथा कृत्वांऽतरिक्षगा ।।\nयदुवाच गिरां देवी तद्वत्परिचचार ह ।। १ ।।\nएवं दिनेदिने याते दिव्यगंधोऽनुभूयते ।।\nपारिजातप्रसूनानां वृष्टिर्मर्त्येषु दुर्लभा ।। २ ।।\nदिव्यसंगीतनादश्च गीतानि रुचिराणि च ।।\nस्वर्गंगाजलवृष्टिश्च सूक्ष्मबिंदुसुशोभना ।। ३ ।।\nऐरावतादिनागानां मदगंधो वनद्विपैः ।।\nदुःसहः सर्वभूतानां सुखकार्यनुभूयते ।। ४ ।।\nयज्ञार्थमागता देवास्ते सर्वे विगतज्वराः ।।\nआविर्भूतं हरिं दृष्ट्वा उपासांचक्रिरे द्विजाः ।। ५ ।।\nयथा हि माधवं पूर्वं तथा तं विष्णुशाखिनम् ।।\nउपासनासु देवानां दिव्यचिह्नानि जज्ञिरे ।। ६ ।।\nनिर्ववाह स्वयं देवः क्रमात्पंचदशे दिने ।।\nचतुर्मूर्तिः स भगवान्यथा पूर्वं मयोदितः ।। ७ ।।\nतादृगाविर्बभूवासौ युष्माकं वर्णितः पुरा ।।\nदिव्यसिंहासनगतो बलभद्रासुदर्शनैः ।। ८ ।।\nशंखचक्रगदापद्मलसद्बाहुर्जनार्दनः ।।\nगदामुसलचक्राब्जं धारयन्पन्नगाकृतिः ।। ९ ।।\nछत्राकृतिफणासप्तमुकुटोज्ज्वलकुंडलः ।।\nसुभद्रा चारुवदना वराब्जाभयधारिणी ।। 2.2.19.१० ।।\nलक्ष्मीः प्रादुर्बभूवेयं सर्वचैतन्यरूपिणी ।।\nइयं कृष्णावतारे हि रोहिणीगर्भसंभवा ।। ११ ।।\nबलभद्राकृतिर्जाता बलरूपस्य चिंतनात् ।।\nक्षणं न सहते सा हि मोक्तुं लीलावतारिणम्।। १२ ।।\nन भेदोऽस्तीह को विप्राः कृष्णस्य च बलस्य च ।।\nएकगर्भप्रसूतत्वाद्व्यवहारोऽथ लौकिकः ।। १३ ।।\nभगिनी बलदेवस्येत्येषा पौराणिकी कथा ।।\nपुंरूपे स्त्रीस्वरूपेण लक्ष्मीः सर्वत्र तिष्ठति ।। १४ ।।\nपुंनाम्ना भगवान्विष्णुः स्त्रीनाम्ना कमलालया ।।\nदेवतिर्यङ्मनुष्यादौ विद्यते न तयोः परम्।। १५।।\nको ह्यन्यः पुंडरीकाक्षाद्भुवनानि चतुर्दश ।।\nधारयेत्तु फणाग्रेण सोऽनंतो बलसंज्ञितः ।। १६ ।।\nतस्य शक्तिस्वरूपेयं भगिनी श्रीः प्रकीर्तिता ।।\nसुदर्शनं तु यच्चक्रं सदा विष्णोः करे स्थितम् ।। १७ ।।\nशाखाग्रस्तंभमध्यस्थं तद्रूपं तत्तुरीयकम् ।।\nएवं तु मूर्त्तयस्तेन चतस्रो वै प्रकाशिताः ।।१८।।\nनिर्वृत्ते भगवद्रूपे चतुर्द्धा दिव्यरूपिणि ।।\nलोकानामुपकाराय पुनराहांतरिक्षगा ।। १९ ।।\nपटैराच्छाद्य सुदृढं नृपते प्रतिमास्त्विमाः ।।\nस्वं स्वं वर्णं प्रापयाशु वर्णकैश्चित्रकर्मणा ।। 2.2.19.२० ।।\nनीलाभ्रश्यामलं विष्णुं शंखेंदुधवलं बलम् ।।\nरक्तं सुदर्शनं चक्रं सुभद्रां कुंकुमारुणाम् ।। २१ ।।\nनानालंकाररुचिरां नानाभंगिविभागशः ।।\nअमी दारुस्वरूपेण दृष्टाः पापाय हेतवे ।। २२ ।।\nगोपनीया प्रयत्नेन पटनिर्यासवल्कलैः ।।\nतस्मात्प्रथममेवैतांस्तरोरेवास्य वल्कलैः ।। २३ ।।\nशिल्पिभिः कर्मकुशलैर्दृढमाच्छादयाग्रतः ।।\nवर्षे वर्षे च संस्कार्याः पूर्वसंस्कार मोचनात् ।। २४ ।।\nऋते वल्कललेपं तु स तु दिव्यश्चिरंतनः ।।\nप्रमादाद्य इमं लेपमपनीयेत कश्चन ।। २५ ।।\nदुर्भिक्षं मरकं राष्ट्रे संततिश्चास्य हीयते ।।\nनेक्षितव्यास्त्वया राजन्कदाचिदपवारणाः ।। २६ ।।\nमनुष्यैश्चापि राजेंद्र दृष्टाः स्युर्भयहेतवः ।।\nतस्मात्सचित्रा द्रष्टव्या बहुलेपविलेपिताः ।। २७ ।।\nसुचित्रं पुण्डरीकाक्षं सविलासं सविभ्रमम् ।।\nदृष्ट्वा विमुच्यते पापैः कल्पकोटिसमुद्भवैः ।। २८ ।।\nसुचित्रान्कुरु राजेंद्र चित्रान्कामानवाप्स्यति ।।\nआविर्बभूव भगवांस्तवानुग्रहकाम्यया ।। २९ ।।\nतव प्रसादाज्जंतूनां चतुर्वर्गं प्रदास्यति ।।\nनीलाद्रौ कल्पवृक्षस्य वायव्यां शतहस्ततः ।। 2.2.19.३० ।।\nप्रदेशे सुमहत्स्थाने प्रासादं सुदृढायतम् ।।\nउत्तरे नरसिंहस्य सहस्रकरमुच्छ्रितम् ।। ३१ ।।\nकारयित्वा प्रतिष्ठाप्य तत्रैनं विनिवेशय ।।\nपुरा स्थितं पर्वतेऽस्मिन्योऽभ्यर्चयति माधवम् ।। ३२ ।।\nनाम्ना विश्वावसुर्नाम शबरो वैष्णवोत्तमः ।।\nपुरोधसः सख्यमासीत्तेन सार्द्धं पुरा च ते ।। ३३ ।।\nतयोः संततिरेवास्य लेपसंस्कारकर्मणि ।।\nनियुज्यतां महाराज भविष्यत्सूत्सवेषु च ।। ३४ ।।\nविररामैतदाभाष्य सा तु दिव्या सरस्वती ।।\nतयोपदिष्टमाकर्ण्य  प्रहृष्टेनांतरात्मना ।। ३९ ।।\nवेष्टनं मोचयामास महावेद्या नृपोत्तमः ।।\nददृशुस्ते तदा सर्वे रत्नसिंहासने स्थितम् ।। ३६ ।।\nरामं कृष्णं सुभद्रां च वासुदेवं सुदर्शनम् ।।\nयथोपदिष्टलेप्यादिसंस्कारे रुचिराकृतिम् ।। ३७ ।।\nकृपया स्मेरवदनमुन्नतायतवक्षसम् ।।\nदीनानामुद्धृतौ नाथं प्रलंबभुजपंजरम् ।। ३८ ।।\nप्रबुद्धपुण्डरीकाक्षं हासशोणायताधरम् ।।\nपश्यतां दृष्टिमात्रेण हर्तारं पापसंचयम् ।। ३९ ।।\nपद्मासनस्थितं कृष्णं दिव्यालंकारभूषितम्।।\nस्वतेजसा परिवृतं दारुदेहेऽपि निर्मलम् ।। 2.2.19.४० ।।\nनीलजीमूतसंकाशं सर्वसंतापनाशनम् ।।\nददर्श बलदेवं च साट्टहासमुखांबुजम् ।। ४१ ।।\nफणामण्डलविस्तीर्णं वारुणीघूर्णितेक्षणम् ।।\nप्रोत्थितं नागराजानं पीनोन्नतसुवक्षसम् ।। ४२ ।।\nकिंचिन्नतं पृष्ठदेशे कुण्डलीकृतविग्रहम् ।।\nअग्रसंफुल्लककुभं कैलासशिखरं यथा ।। ४३ ।।\nहलचक्राब्जमुसलधारिणं वनमालिनम् ।।\nहारकुण्डलकेयूरकिरीटमुकुटोज्ज्वलम् ।। ४४ ।।\nतयोर्मध्ये स्थितां लक्ष्मीं सुभद्रां भद्ररूपिणीम् ।। ४५ ।।\nसर्वदेवारणीं पापसागरोत्तारकारिणीम् ।।\nविकचांभोजवदनां वराब्जाभयधारिणीम् ।। ४६ ।।\nरूपलावण्यवसतिं शोभमानां प्रसाधनैः ।।\nकुंकुमारुणदेहां तां साक्षाल्लक्ष्मीमिवापराम् ।। ४७ ।।\nददर्श विष्णोर्वामस्थां चक्रशाखाग्रनिर्मिताम् ।।\nबालार्कसदृशीं तीक्ष्णधारां तेजोमयीं द्विजाः ।। ४८ ।।\nतां दृष्ट्वानन्दपाथोधि निमग्नः पृथिवीपतिः ।।\nकर्तव्यमूढः स्वतनौ स्वयं न प्रबभूव ह ।। ४९ ।।\nदरमीलितनेत्रः सन्सृजन्बाष्पांबु केवलम् ।।\nकृतांजलिपुटस्तस्थौ स्थूणाकारो नृपोत्तमः ।। 2.2.19.५० ।।\nउवाच तं मुनिवरः स्मितवक्त्रः क्षितीश्वरम् ।।\nयदर्थं श्रममापन्नस्तत्सांप्रतमभूत्तव ।। ५१ ।।\nप्रत्यक्षं नृपशार्दूल एकस्त्वं भाग्यवान्भुवि ।।\nअमुं पश्य जगन्नाथं पुण्डरीकायतेक्षणम् ।। ५२ ।।\nभक्तानुग्रहपाथोधिं सर्वज्ञाननिधिं हरिम् ।।\nयं द्रष्टुं योगिनो नित्यं यतंति यतमानसाः ।। ५३ ।।\nअवधानेन महता क्षणं पश्यन्ति मानवाः ।।\nसोऽयं दारुमयं देहं समास्थाय जनार्दनः ।। ५४ ।।\nअनुग्रहीतुं त्वां भूप प्रत्यक्षत्वमुपागतः ।।\nभजैनं धरणीनाथं स्तुहि कारुण्यसागरम् ।। ५५ ।।\nददाति संस्तुतः कामान्सर्वान्नृप मनोगतान् ।। ५६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवाद एकोनविशोऽध्यायः ।। १९ ।।"
  }
]
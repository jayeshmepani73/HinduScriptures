[
  {
    "text": "।। जैमिनिरुवाच ।। ।।\nअत्र वः कथयिष्यामि व्रतं सांवत्सरं परम्।।\nसंवत्सरस्यादिदिने पौर्णमास्यां तु फाल्गुने।।१।।\nअनादिदेवस्य हरेर्मूर्त्तयो द्वादशैव याः।।\nविष्ण्वादिनामप्रथिताः प्रतिमासं प्रपूजयेत्।।२।।\nएकैकां मूर्तिमेतासां मासेषु द्वादशस्वपि ।।\nप्रत्यहं पूजयेत्पुष्पैः फलैर्द्वादशभिस्तथा ।।३।।\nअशोको मल्लिका चैव पाटलं च कदंबकम् ।।\nकरवीरं जातिपुष्पं मालतीशतपत्रकम् ।।४ ।।\nउत्पलं चैव वासंती कुंदं पुन्नागकं तथा।।\nएतानि क्रमशो दद्यात्कुसुमानि हरेर्मुदा ।। ५ ।।\nदाडिमं नारिकेलं च आम्रं च पनसं तथा ।।\nखर्जूरं तृणराजं च प्राचीनामलकं तथा ।। ६ ।।\nश्रीफलं नागरंगं च क्रमुकं करमङ्गकम् ।।\nजातीफलं च क्रमशः फलान्येतानि वै ददेत् ।। ७ ।।\nभक्ष्यभोज्यानि चोष्याणि लेह्यानि मधुराणि च ।।\nआसनाद्युपचारांश्च दत्त्वा स्तुत्वा जगद्गुरुम् ।। ८ ।।\nसर्वव्यापिञ्जगन्नाथ भूतभव्यभवत्प्रभो ।।\nत्राहि मां पुंडरीकाक्ष विष्णो संसारसागरात् ।। ९ ।।\nएकार्णवजले रौद्रे निरालंबे पुरा मधुम्।।।\nअवधीर्विश्वरक्षार्थ मधुसूदन रक्ष माम् ।।2.2.44.१०।।\nत्रीन्विक्रमान्क्रमित्वा यो हत्वा दैत्यबलं महत्।।\nत्रैलोक्यं पालयामास त्रिविक्रम नमोस्तु ते ।।११।।\nकृत्वा वामनकं रूपमृग्यजुःसामगर्भकम् ।।\nमोहयित्वाद्भुतं रूपं तस्मै मायाविने नमः ।। १२ ।।\nयः श्रियं धारयेन्नित्यं हृदि भक्तेभ्य एव च ।।\nददात्यपि श्रियं तस्मै श्रीधराय नमोऽस्तु ते ।। १३ ।।\nइंद्रियाणामधिष्ठाता यः सर्वेषां सदा प्रभुः ।।\nसुखैकहेतुर्भक्तानां हृषीकेश नमोऽस्तु ते ।। १४ ।।\nयन्नाभिपद्मसंभूतं जगदेतच्चराचरम् ।।\nविधातुरासनं नित्यं पद्मनाभ नमोऽस्तु ते ।। १५ ।।\nयस्यैतत्त्रिगुणैर्बद्धं जगदेतच्चराचरम्।।\nदाम्ना बद्धः स गोप्या तु दामोदर नमोऽस्तु ते ।। १६ ।।\nत्रैलोक्यविप्लवकरं हतवान्केशिदानवम्।।\nईशिता सर्वसौख्यानां त्राहि केशव मां प्रभो ।। १७ ।।\nस्रष्टा ससर्ज भूतानि जगतामादिकारणम् ।।\nअचिंत्यमहिमन्विष्णो नारायण नमोऽस्तु ते ।।१८।।\nमायया यस्य विश्वं वै मोहितं यदनाद्यया ।।\nसर्वधर्मस्वरूपाय माधवाय नमो नमः ।। १९ ।।\nज्ञानिनां ज्ञानगम्यस्त्वमगतीनां गतिप्रदः ।।\nसंपूर्णमस्तु गोविंद त्वत्प्रसादाद्व्रतं मम ।। 2.2.44.२० ।।\nप्रतिमासं पूजनांते मंत्रैरेतैः कृतांजलिः ।।\nप्रार्थयेत्परया भक्त्या भजनांतं जनार्दनम् ।। २१ ।।\nएवं संवत्सरं नीत्वा व्रतं वै मूर्तिपंजरम् ।।\nसंपूर्णफलसिद्ध्यर्थं प्रतिष्ठाविधिमाचरेत् ।। २२ ।।\nसुवर्णनिर्मिता विष्णोर्मूर्तयो द्वादशैव तु ।।\nयथाशक्ति कृताः स्थाप्याः कुंभेषु द्वादशस्वपि ।। २३ ।।\nआम्रपात्राच्छादितेषु साक्षात्तेषु पृथक्पृथक् ।।\nश्वेतवस्त्रावनद्धेषु गंधपल्लववारिषु ।। २४ ।।\nअष्टदिक्षु चतुर्दिक्षु सर्वतोभद्रमंडले ।।\nस्थापनीयाश्च ते कुंभास्तेषु पूज्याश्च मूर्तयः ।। २५ ।।\nद्वादशाक्षरमंत्रेण उपचारैः पृथक्पृथक् ।।\nपंचामृतैश्च स्नपनं सर्वेषामादितो द्विजाः ।।२६।।\nगीतवादित्रनृत्याद्यैस्तथा ब्राह्मणपूजनैः ।।\nवस्त्रयुग्मैर्द्वादशभिश्छत्रोपानद्युगैस्तथा ।।२७।।\nव्यजनैरुदकुंभैश्च शयनीयैः सपीठकैः ।।\nगंधैर्माल्यैः सुतांबूलैर्मुद्रिकाकुंडलैस्तथा ।। २८ ।।\nप्रदीपाः सर्पिषा ज्वाल्या द्वादशद्वादश क्रमात् ।।\nनीत्वा त्रियामामित्थं वै प्रभाते वह्निकर्म च ।। २९ ।।\nसमिदाज्यचरूणां वै प्रतिदेवं शतत्रयम्।।\nअष्टोत्तरसहस्रं तु तिलैर्व्याहृतिभिस्ततः ।। 2.2.44.३० ।।\nहोमांते प्राशनं कृत्वा दद्यादाचार्यदक्षिणाम् ।।\nकपिला धेनवो देयाः सालंकाराश्च द्वादश ।।३१।।\nशतं चतुश्चत्वारिंशद्ब्राह्मणान्भोजयेत्ततः ।।\nतद्देववृंदं सघटं सवितानं सचामरम् ।। ३२ ।।\nसर्वोपचारसहितमाचार्याय निवेदयेत्।।\nव्रतराजमिमं कृत्वा सर्वान्कामानवाप्नुयात् ।।३३।।\nगुंडिचाद्यास्तु या यात्रा विष्णोर्द्वादश कीर्तिताः ।।\nतासां दर्शनजं पुण्यं व्रतेनानेन लभ्यते ।। ३४।।\nऐंद्रं पदं सार्वभौमं चक्रवर्तित्वमेव च ।।\nअष्टैश्वर्यमवाप्नोति देवदेवप्रसादतः ।। ३५ ।।\nएतन्महापुण्यतमं नारदः कृतवान्व्रतम् ।।\nकृत्वा द्वादश वर्षाणि जीवन्मुक्तोऽभवन्मुनिः ।। ३६ ।।\nअन्ये च वैष्णवा ये वै चक्रुस्ते बहुशः पुरा ।। व्रतं नातः परतरं भगवत्प्रीतिकारकम् ।। ३७ ।।\nधर्म्यं यशस्यमायुष्यं ब्राह्मण्यं वंशवर्द्धनम्।।\nभवंतोऽपि यतात्मानः कुर्वंति व्रतमुत्तमम्।। ३८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये ज्येष्ठपंचकव्रतवर्णनंनाम चतुश्चत्वारिंशोऽध्यायः ।। ४४ ।।"
  }
]
[
  {
    "text": "।। मुनय ऊचुः ।। ।।\nमुने व्रतमिदं पुण्यं श्रुतं वै मूर्तिपंजरम् ।।\nअन्तःप्रमोदजननं महिम्ना च महत्तरम् ।। १ ।।\nयात्रा द्वादश पुण्या या उद्दिष्टा भगवत्प्रियाः ।।\nतासां द्वे अवशिष्टे नः कथयस्व महामुने ।। २ ।।\n।। जैमिनिरुवाच ।। ।।\nवासंतिकां समाख्यास्ये यात्रां दमनभंजिकाम्।।\nयस्यां कृतायां दृष्टायां प्रीणाति पुरुषोत्तमः ।। ३ ।।\nपुरा यत्कथितं विप्रास्तृणं दमनकाह्वयम् ।।\nचैत्रशुक्लत्रयोदश्यामाहरेत्तत्समूलकम् ।। ४ ।।\nतन्मध्ये मंडलं कुर्यात्सुशुभं पद्मसंज्ञितम् ।।\nतदंतर्वासयेद्देवप्रत्यर्चां प्रतिपूजिताम् ।। ५ ।।\nयुक्तां श्रीसत्यभामाभ्यां पूजयेद्विधिवच्च ताः ।।\nअर्द्धरात्रे तु कर्मेदं देवदेवस्य कारयेत् ।। ६ ।।\nपुरा निशीथेऽपि विभुर्बभंज दमनासुरम् ।।\nभंक्त्वा लेभे परां प्रीतिं तदंगोत्थं च तत्तृणम् ।।७।।\nतस्यामेव त्रयोदश्यां तृणं दैत्यं विभावयेत् ।।\nकृतांजलिपुटो भूत्वा वाक्यं चेदमुदाहरेत् ।। ८।।\nअवधीर्दमनं दैत्यं पुरा त्रैलोक्यकंटकम् ।।\nस एवेत्थं परिणतः पुरतस्तव तिष्ठति ।। ९ ।।\nअस्योत्पत्तौ तदा प्रीतिरासीद्या तव माधव ।।\nअधुनापि तथैवास्तां प्रीतिर्दमनभंजने ।। 2.2.45.१० ।।\nइत्युक्त्वा तृणमेके तु करे देवस्य दापयेत् ।।\nततोऽवशिष्टां रात्रिं च नृत्यगीतादिभिर्नयेत् ।। ११ ।।\nततश्चाभ्युदिते सूर्ये देवं तृणपुरःसरम् ।।\nनयेच्च जगदीशस्य समीपं द्विजसत्तमाः ।। १२ ।।\nउपचारैर्जगन्नाथं पूजयेत्पूर्ववत्ततः ।।\nहिरण्यकशिपुं हत्वा ह्यन्त्रमालां तदंगजाम् ।। १३ ।।\nकृत्वा कण्ठे यथाऽप्रीणास्तथेदं दमनं तृणम् ।।\nतव प्रीत्यै तु भगवन्मया दत्तं तवांगके ।। १४ ।।\nइत्युच्चार्य हरेर्मूर्ध्नि दद्याद्गंधतृणं शुभम् ।।\nतदा दृष्ट्वा हरेर्वक्त्रपद्मं प्रीतिकरं मुदा ।।\nभवदुःखपरिक्षीणः सुखमाप्नोत्यनुत्तमम् ।। १५ ।।\nगृहीत्वा मूर्ध्नि तच्छाखां विष्णुमूर्ध्नोऽपकाषताम् ।।\nसर्वपापविनिर्मुक्तो वसेद्विष्णुपुरे ध्रुवम् ।। १६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये दमनकभंजनविधिवर्णनंनाम पञ्चचत्वारिंशोऽध्यायः ।। ४५ ।।"
  }
]
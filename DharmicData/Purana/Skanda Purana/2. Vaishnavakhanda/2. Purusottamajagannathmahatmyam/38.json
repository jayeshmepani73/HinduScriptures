[
  {
    "text": "।। जैमिनिरुवाच ।। ।।\nइति दत्त्वा वरं तस्मै श्वेतराजाय वै पुरा ।।\nजगामांतर्हितो विप्राः प्रासादांतः स्थितो हरिः।।१।।\nसमस्तजगतां या श्रीः सृष्टिस्थितिविनाशकृत् ।।\nवैष्णवीशक्तिरतुला परिवेषणकारिणी ।। २ ।।\nसुधोपमं सुपक्वान्नं भुंक्ते नारायणः प्रभुः ।।\nतदुच्छिष्टोपभोगो हि सर्वाघक्षयकारकः ।। ३ ।।\nन तादृशसमं पुण्यं वस्त्वस्ति पृथिवीतले ।।\nपापसंस्कारकर्तॄणां संपर्कात्तु न दुष्यति ।। ४ ।।\nपद्मायाः सन्निधानेन सर्वे ते शुचयः स्मृताः ।।\nविष्ण्वालयगतं तद्धि निर्माल्यं पतितादयः ।। ५ ।।\nस्पृशंति चेन्न दुष्टं तद्यथा विष्णुस्तथैव तत् ।।\nव्रतस्था विधवाश्चैव सर्वे वर्णाश्रमास्तथा ।। ६ ।।\nतत्प्राशनेन पूयन्ते दीक्षिताश्चाग्निहोत्रिणः ।।\nदरिद्रः कृपणो वापि गृहस्थः प्रभुरेव वा ।।७।।\nस्वदेश्याः परदेश्या वा सर्वे तत्र समागताः ।।\nनाभिमानं प्रकुर्वीरन्विष्णोर्निर्माल्यभक्षणे ।। ८ ।।\nभक्त्या लोभात्कौतुकाद्वा क्षुधासंशमनेन वा ।।\nआकंठभक्षितं तद्धि पुनाति सकलांहसः ।। ९ ।।\nसर्वरोगोपशमनं पुत्रपौत्रप्रवर्द्धनम् ।।\nदारिद्र्यहरणं श्रेष्ठं विद्यायुःश्रीप्रदं शुभम् ।। 2.2.38.१० ।।\nपक्षपातो महांस्तत्र विष्णोरमिततेजसः ।।\nनिन्दन्ति ये तदमृतं मूढाः पंडितमानिनः ।। ११ ।।\nस्वयं दंडधरस्तेषु सहते नापराधिनः ।।\nयेषामत्र स दण्डश्चेद्ध्रुवा तेषां हि दुर्गतिः ।। १२ ।।\nकुम्भीपाके महाघोरे पच्यन्ते तेऽतिदारुणे\nतं न विक्रयः क्रयो वापि प्रशस्तस्तस्य भो द्विजाः ।। १३ ।।\nनिर्माल्यं जगदीशस्य नाशित्वाश्नामि किञ्चन ।।\nइति सत्यप्रतिज्ञो यः प्रत्यहं तच्च भक्षयेत् ।। १४ ।।\nसर्वपापविनिर्मुक्तः शुद्धांतःकरणो नरः ।।\nस शुद्धं वैष्णव स्थानं क्रमाद्याति न संशयः ।। १५ ।।\nचिरस्थमपि संशुष्कं नीतं वा दूरदेशतः ।।\nयथातथोपयुक्तं तत्सर्वं पापापनोदनम् ।। १६ ।।\nकुक्कुरस्य मुखाद्भ्रष्टं तदन्नं पतितं यदि ।।\nब्राह्मणेनापि भोक्तव्यमितरेषां तु का कथा ।। १७ ।।\nउपोष्य तिष्ठता वापि नोपवासं च कुर्वता ।।\nअशुचिर्वाप्यनाचारो मनसा पापमाचरन् ।।\nप्राप्तमात्रेण भोक्तव्यं नात्र कार्या विचारणा ।। १८ ।।\nनैवेद्यान्नं जगद्भर्त्तुर्गांगं वारि समं द्वयम् ।।\nदृष्टेः स्वर्गादि संप्राप्तिर्भक्षणाच्चाघनाशनम् ।। १९ ।।\nजगद्धात्र्या हि यत्पक्वं वैष्णवेऽग्नौ सुसंस्कृते ।।\nभुक्तेऽन्वहं चक्रपाणिर्युगमन्वंतरादिषु ।। 2.2.38.२० ।।\nसप्तद्वीप धरामध्ये सान्निध्यं नेदृशं हरेः ।।\nयादृशं नीलगोत्रेऽस्मिन्व्याजमानुषचेष्टितम् ।। २१ ।।\nदारुरूपं परं ब्रह्म सर्वचाक्षुषगोचरम् ।।\nप्रकाशते भो मुनयो न दृष्टं न श्रुतं क्वचित् ।। २२ ।।\nतस्मै प्रवृत्तिरूपाय ब्रह्मणे परमात्मने ।।\nप्रवृत्तिरूपा शक्तिः श्रीः प्रवर्तयति यद्धविः ।। २३ ।।\nतदश्नाति जगन्नाथस्तच्छेषं दुरितापहम् ।।\nकिमत्र चित्रं भो विप्रा यदुक्तं मुक्तिकारणम् ।। २४ ।।\nनाल्पपुण्यवतां तत्र विश्वासश्च प्रजायते ।।\nवेदाचारप्रधानेषु युगे ह्येतत्प्रकीर्तितम् ।। २५ ।।\nमहिमानं न वेदास्य विशेषाच्छ्रूयतां कलौ ।।\nघोरे कलियुगे तस्मिंस्त्रिपादो धर्मविप्लवः ।। २६ ।।\nधर्मः स्यादेकपादस्तु क्वचित्तस्य भयाच्चरेत् ।।\nसर्वेनृतप्रधाना हि दांभिकाः शब्दवृत्तयः ।। २७ ।।\nप्रायश्च धर्मविमुखा जिह्वोपस्थपरायणाः ।।\nन ध्यायंति तपस्यन्ति व्रतयंति कदाचन ।। २८ ।।\nअधर्मबहुलाः सर्वे हिंसका लोलुपाः परम् ।।\nपरेषां परिवादेन तुष्यन्ति स्वकृतं विना ।। २९ ।।\nप्रसंगात्कौतुकाद्वापि निघ्नंति परकर्म वै ।।\nक्षुद्रकार्याशयात्स्वस्य परकार्यप्रबाधकाः ।। 2.2.38.३० ।।\nधर्मलब्धां स्त्रियं रम्यामवज्ञाय स्ववेश्मनि ।।\nपरयोषिति निंद्यायां प्रसक्ताः पशुचेष्टिताः ।। ३१ ।।\nअग्निहोत्रादिकं वापि व्रतं नान्यत्क्वचित्क्वचित् ।।\nजीविका तद्द्विजातीनां येषां वा पारलौकिकम्।।३२।।\nअव्रताधीतवेदेन अन्यायाप्तधनेन च ।।\nवित्तशाठ्येन च कृतं न तथा फलदायि तत् ।। ३३ ।।\nप्रायः कलियुगे भूपाः प्रजावनपराङ्मुखाः ।।\nकरादानपरा नित्यं पापिष्ठाश्चौर्यवृत्तयः ।। ३४ ।।\nवर्णसंकरिणः सर्वे शूद्रप्रायाः कलौ युगे ।।\nहर्तारः पार्थिवा एव शूद्राश्च नृपसेवकाः ।। ३५ ।।\nश्रौतस्मार्तादिकं कर्म न तथा सदनुष्ठितम् ।।\nयुगे चतुर्थे भो विप्राः परलोकाय कल्पिते ।। ३६ ।।\nदानधर्मः परो ह्येष नान्यो धर्मः प्रशस्यते ।।\nकर्मणा मनसा वाचा हितमिच्छेद्द्विजन्मनाम् ।। ३७ ।।\nइति होवाच भगवान्ब्राह्मणो मामकी तनुः ।।\nब्राह्मणा यस्य संतुष्टाः सन्तुष्टस्तस्य चाप्यहम् ।। ३८ ।।\nउभयत्र समो भूयाद्ब्राह्मणे च जनार्दने ।।\nयद्वदंति द्विजा वाक्यं तत्स्वयं भगवान्वदेत् ।। ३९ ।।\nयथातथा वर्तमानो वर्णानां ब्राह्मणो गुरुः ।।\nभगवानपि देवेशः स साक्षाद्ब्राह्मणप्रियः ।। 2.2.38.४० ।।\nसदावतारं कुरुते ब्राह्मणार्थं जनार्दनः ।।\nतत्पालनार्थं दुष्टान्वै निगृह्णाति युगे युगे ।। ४१ ।।\nससर्ज ब्राह्मणानग्रे सृष्ट्यादौ स चतुर्मुखः ।।\nसर्वे वर्णाः पृथक्पश्चात्तेषां वंशेषु जज्ञिरे ।। ४२ ।।\nतस्मात्कलियुगे तस्मिन्ब्राह्मणो विष्णुरेव च ।।\nउभौ गतिश्च सर्वेषां ब्राह्मणानां हरिर्गतिः ।। ४३ ।।\nहरिरेवात्र सर्वेषां गतिः प्राप्ते कलौ युगे ।।\nशालग्रामादिके क्षेत्रे स्मर्यते कीर्त्यतेऽपि च ।। ।। ४४ ।।\nतस्मिन्नीलाचले पुण्ये क्षेत्रे क्षेत्रज्ञवर्ष्मणि ।।\nजीवभूतः स सर्वेषां दारुव्याजशरीरभृत् ।। ४५ ।।\nकलिकल्मषनाशाय प्रायो दुष्कृतकर्मणाम् ।।\nदर्शनस्तवनोच्छिष्टभोजनैर्मुक्तिदायकः ।। ४६ ।।\nउच्छिष्टेन सुरेशस्य व्याप्तं यस्य कलेवरम् ।।\nतदाहारस्तदात्मा हि लिप्यते न स पातकैः ।। ४७ ।।\nनिवेदनीयमन्यासु मूर्तिष्वीशस्य वर्तते ।।\nपावनं तदपि प्रोक्तमुच्छिष्टं तु विमोचकम् ।। ४८ ।।\nभुंक्ते त्वत्रैव भगवान्पश्यत्यन्यत्र चक्षुषा ।।\nपुरायं प्रार्थितो देवो योगिभिः परिवेष्टितैः ।। ४९ ।।\nनिर्माल्योच्छिष्टभोगेन तव मायां जयेमहि ।।\nअत्यंतस्तिमिताक्षाणामनायासेन मुक्तिदः ।। 2.2.38.५० ।।\nशयनासनभोगाद्यै रमते च श्रिया सह ।।\nअत्र चेष्टा भगवतो वेदार्थ इति धार्यताम् ।। ५१ ।।\nसमतिक्रांतवेदो हि न कदाचित्प्रवर्तते ।।\nवेदरक्षार्थमेवास्य संभवो हि युगे युगे ।। ५२ ।।\nप्रमाणभूतो भगवान्विरुद्धं कथमाचरेत् ।।\nतस्मिन्विरुद्धं चरति जगदेव तथा भवेत् ।। ५३ ।।\nआचारेण हि वेदार्थो नियतो धामतां गतः ।।\nमध्यदेशभवः पूर्वमत्रागच्छद्द्विजोत्तमः ।। ५४ ।।\nशिष्टाचारैः सुविमलः शास्त्रार्थपरिनिष्ठितः ।।\nसदा शांतः सदा दांतः कायवाङ्मनसैर्गृही ।। ५५ ।।\nस तीर्थविधिना देवं समभ्यर्च्य च साग्निकः ।।\nत्रिरात्रमत्रोषितवान्विष्ण्वर्चनपरः शुचिः ।। ।। ५६ ।।\nयज्ञशेषं गृहस्थानां भोक्तव्यमिति शास्त्रतः ।।\nदेवोच्छिष्टं न जग्राह अन्यपाकाभिशंकया ।। ५७ ।।\nदैवतैरत्र संस्कार्यो देवयोग्यः कथं भवेत् ।।\nअयोग्यत्वाच्च नैवेद्यमग्राह्यं च भवेद्ध्रुवम् ।।५८।।\nअगृहीते च नैवेद्ये श्रोत्रियेण तदा द्विजाः ।।\nसर्वे च तस्यानुचरा नाभुंजंत निवेदितम् ।। ।। ५९ ।।\nततः स व्याधिसंमग्नो विह्वलीभूतविग्रहः ।।\nसकुटुंबोऽभवन्मूको भगवद्द्रोहसंयुतः ।। 2.2.38.६० ।।\nमनसा चिन्तयत्येवं निर्निमित्तं कथं नु मे ।।\nकुटुम्बसहितस्याभूत्पीडा सर्वांगभंजिनी ।। ६१ ।।\nएवं चिन्तयमानस्य त्रिरात्रांतेऽभवन्मतिः ।।\nनेदृशी व्याधिपीडा च सर्वेषामेकदा भवेत् ।। ।। ६२ ।।\nको वा द्रोहः कृतोऽस्माभिरेतस्मिन्पुरुषोत्तमे ।।\nन बुद्धिपूर्वकः किं स्यात्ततो मे व्याधिकारणम् ।। ६३ ।।\nमुहुरित्थं चिन्तयित्वा दध्यौ नारायणं प्रभुम् ।।\nध्यानावसाने तुष्टाव शास्त्रतत्त्वार्थदर्शकः ।। ६४ ।।\n।। शांडिल्य उवाच ।। ।।\nचतुर्दशापि या विद्या धर्मनिर्णयहेतवः ।।\nताः सर्वास्तव वाक्यानि मुखपद्मविनिर्गताः ।। ६५ ।।\nताभिरेवाचरेद्धर्ममिति शास्त्रार्थनिश्चयः ।।\nतस्य धर्मस्य रक्षार्थमवतारो युगे युगे ।। ६६ ।।\nतमुल्लंघ्य वर्त्तमानो भवद्द्रोहकरो ध्रुवम् ।।\nअहं ते देवदेवेश कर्मणा मनसा गिरा ।। ६७ ।।\nधर्मशास्त्रमतिक्रम्य न वर्त्तेऽप्यर्थकामयोः ।।\nअनेक जन्मसाहस्रैः संचितं पापसंचयम् ।। ६८ ।।\nदग्धुमत्रागतो देव त्वद्दर्शनदवाग्निना ।।\nकोऽपराधः कृतो देव त्वच्छास्त्रपथि वर्तिना ।।\nसर्वांगं वाधते यस्मादुग्रो व्याधिरहेतुकः ।। ६९ ।।\nज्ञानतोऽज्ञानतो वापि त्वत्पादसरसीरुहे ।।\nकृतोऽपराधो यो देव तं क्षमस्व कृपांबुधे ।।\nभूमौ स्खलितपादानां भूमिरेवावलंबनम् ।। 2.2.38.७० ।।\nत्वयि जातापराधानां त्वमेव शरणं प्रभो ।।\nतवापराधजं पापं त्वमेव च क्षमस्व मे ।। ७१ ।।\nवह्निसंतापतो नश्येद्वह्निसंतापजो व्रण ।।\nतदिमां दुर्दशां देव प्रारब्धां पापबीजजाम् ।। ७२ ।।\nलीलापांगेन शमय अपवर्गैकहेतुना ।।\nमामुद्धर जगन्नाथ पतितं शोकसागरे ।। ७३ ।।\nत्वद्दर्शनपथं यातः किं नु शोच्यो भवेन्नरः ।।\nनिसर्गकरुणांभोधे यस्त्वद्दृष्टिपथं गतः ।। ७४ ।।\nसदानन्दाब्धिसंमग्नो न शोचति न कांक्षति ।।\nनाल्पभाग्यो ह्यहं देव त्वामद्राक्षं स्वचक्षुषा ।। ७५ ।।\nअपवर्गांतरायो मे ध्रुवमेषा विभीषिका ।।\nतत्प्रसीद जगन्नाथ सेवकं द्रोहिणं सदा ।। ७६ ।।\nसेव्यसेवकसंबंधादपराधं क्षमस्व मे ।।\nइति स्तवांते तस्याशु देहपीडागमत्तदा ।। ७७ ।।\nददर्श सोथ गोविन्दं नृसिंहं भक्तवत्सलम् ।।\nदिव्यसिंहासनारूढं दिव्यालंकारभूषितम् ।। ७८ ।।\nआददानं श्रिया दत्तं परमान्नं करांबुजे ।।\nग्रासावशेषं पात्रेषु क्षिपंतं च मुहुर्मुहुः ।। ७९।।\nयावद्दत्तं वस्तुजातं तावदश्नंतमत्वरम् ।।\nविलाससस्मितापांगं हस्ते लक्ष्म्यापवर्जितम् ।। 2.2.38.८० ।।\nतं दृष्ट्वा विस्मयाविष्टः शांडिल्यः स द्विजोत्तमः ।।\nसस्मारात्मकृतं द्रोहं नैवेद्याग्रहणे स्थितम् ।। ८१ ।।\nक्वाहं प्रादेशिकः प्राज्ञः सर्वज्ञाननिधिर्भवान् ।।\nक्व त्वं महदहंकारभूततत्त्व विसर्जकः ।। ८२ ।।\nत्वन्मायामूढमनसो जानीयुः कथमीश ते ।।\nनिरंकुशामनिर्वाच्यामिच्छां सृष्टिलयात्मिकाम् ।। ८३ ।।\nइति स्तुवंतं नृहरिस्तेनैवोच्छिष्टपाणिना ।।\nसिषेच ग्रासशिष्टांश्च सर्वांगे द्विजसत्तमम् ।। ८४ ।।\nतैः सिक्तैर्ब्राह्मणः सद्यः सुधासेकोपमैर्मुदा ।।\nबभौ दिव्यवपुः श्रीमांञ्जीवन्मुक्तो यथा मुनिः ।। ८५ ।।\nमहिमानं हि भक्तेस्तु भक्ता एव विजानते ।।\nमहतीं सूतिपीडां तु वन्ध्या नानुभवेत्क्वचित्।। ८६ ।।\nइत्युदीर्य स्वयं गात्रादुच्छिष्टं परमात्मनः ।।\nभुक्त्वा कृतार्थमात्मानं मेने श्रोत्रियपुंगवः ।। ८७ ।।\nसाधारणं धर्मशास्त्रं क्षेत्रेऽस्मिन्न विचार्यते ।।\nअयं तु परमो धर्मो यो देवेन प्रकीर्तितः ।। ८८ ।।\nआचारप्रभवो धर्मो धर्मस्य प्रभुरच्युतः ।।\nइत्थं संचितयन्विप्रः कुटुम्बार्थेऽवशेषितम् ।। ८९ ।।\nआजहार स्वयं मुष्ट्या ध्यानभङ्गमवाप च ।।\nप्रबुद्धश्चिंतयामास स्वप्नं तं विस्मिताशयः ।। 2.2.38.९० ।।\nअयमेव मम द्रोहो ह्यवज्ञासिषमीश्वरम् ।।\nनैवेद्याशन माहात्म्यमजानन्परमाद्भुतम् ।। ९१ ।।\nअष्टादश चतुर्दश ब्रह्मांडं यत्पदांबुजम् ।।\nधर्मद्रवेण प्रक्षाल्य अपुनात्स्वं तदंबुना ।। ९२ ।।\nयमर्चयंति शक्राद्या दिव्यभोगैरनुत्तमैः ।।\nस मानुष्यकृतं भुंक्ते क्षेत्रेस्मिन्महदद्भुतम् ।। ९३ ।।\nइत्याश्चर्यपरस्तेन स्वप्नलब्धेन वै द्विजाः ।।\nनैवेद्येन कुटुम्बं स्वं मार्जयामास सादरम् ।। ९४ ।।\nततः सर्वे नीरुजास्ते सुवाक्याहृष्टमानसाः ।।\nपुनर्जन्म मन्यमानाः शशंसुः क्षेत्रमुत्तमम् ।। ९५ ।।\nनास्त्यस्य सदृशं क्षेत्रं सप्तद्वीपावनीतले ।।\nयत्र स्वोच्छिष्टदानेन पापान्मोचयते नरान् ।। ९६ ।।\nपुरुषोत्तममाहात्म्यं क्षेत्रं परमदुर्लभम् ।।\nयतः स्वर्गश्च भोगश्च मुक्तिश्चैव करे स्थिता ।।९७ ।।\nआर्तानां भवकांतारे भाग्यादत्र समीयुषाम् ।।\nनानाभोगोपतृप्तानां मुक्तिमार्गः सुखं भवेत् ।। ९८ ।।\nइत्थं ते हर्षमापन्नाः प्रलपंतः परस्परम् ।।\nयथेष्टं भोजयामासुरन्योन्यं च निवेदितम् ।।९९।।\nततस्ते निर्मला विप्रास्तरुणादित्यवर्चसः।।\nदेवा इव बभुः सर्वे निष्पापा निर्गतज्वराः ।।2.2.38.१००।।\nनैवेद्याशनमाहात्म्यं कथितं वो द्विजोत्तमाः ।।\nश्रुत्वापि महतः पापान्मुच्यते पापकृत्तमः।।१।।\nनिर्माल्यग्रहणस्यास्य फलं वक्तुं न शक्नुमः।।\nसाक्षाद्ब्रह्मस्वरूपेण ध्रियते वपुषा हि तत् ।। २ ।।\nपुष्पचंदनमाल्यादि यदंगैरुपधार्यते।।\nअपनीतं यथाकाले निर्माल्यं तत्प्रकीर्तितम् ।।३।।\nधारणं शिरसा तस्य तेनांगे चापि मार्जनम् ।।\nसार्द्धानां कोटितीर्थानामभिषेकफलप्रदम् ।।\nभक्षणं गुरुतल्पादि पातकौघविनाशनम् ।। ४ ।।\nलेप्या मूर्त्तिरियं विष्णोरन्येभ्यो लेप उत्तमः ।।\nश्रीखंडागुरुकर्पूरकस्तूरीकुंकुमादिभिः ।।५ ।।\nप्रपिष्टलेपस्नेहेन चंदनागुरुदारुणा ।।\nशरीरे वासुदेवस्य इंद्रद्युम्नेन कारितः ।। ६ ।।\nप्रत्यहं भो द्विजश्रेष्ठा वर्षांते चापनीयते ।।\nलेप्यानां लेपनिर्मोके दर्शनं न प्रशस्यते ।। ७ ।।\nअंतरा चेत्पतेल्लेपः पिष्टं लिंपेत्पुनश्च तम् ।।\nनान्यलेपः प्रशस्यो हि स विष्णोरंगसंमतः ।। ८ ।।\nचंदनार्द्रशरीरं च दृष्ट्वा विष्णुं पुरा किल ।।\nसौगंध्याल्लोभयामास नृपपुत्रः स मूढधीः ।। ९ ।।\nतस्य प्रीत्यै नियुक्तस्तु आकृष्यांगात्प्रलेपनम् ।।\nददौ नृपकुमाराय स लिलिंपे हृदि स्वके ।। 2.2.38.११० ।।\nतावत्प्रदेशं कुष्ठं वै श्वेतं तस्याभवत्क्षणात् ।।\nस आसीत्कुष्ठपाणिस्तु तस्मै यो दत्तवान्किल ।। ११ ।।\nततो वर्षावधिष्ठायी लेपः पुण्यतमः स्मृतः ।।\nनिर्माल्यानां प्रधानं तद्घ्राणादंहोविनाशनम् ।।१२।।\nपुरा दमनकं दैत्यं समुद्रोदकचारिणम् ।।\nबाधितारं जनानां वै मायाबलपराक्रमम्।।१३।।\nभगवानपि मायावी पितामहनिदेशतः ।।\nमत्स्यावतारेण विभुः प्रविश्य वरुणालयम् ।। १४ ।।\nअन्विष्याकृष्य वेलायां निष्पिपेष महीतले ।।\nमधोः शुक्लचतुर्दश्यां पतितो दानवोत्तमः ।। १५ ।।\nभगवत्करसंपर्कात्सुगंधिरभवत्तृणम् ।।\nतस्यैव नाम्ना त सम्यग्जग्राहाश्चर्यमानसः ।। १६ ।।\nमालां कृत्वा हृत्प्रदेश मिलितं वनमालया ।।\nअचिंतयत्तस्य गंधं यावद्वस्तु चिरस्थितम् ।। १७ ।।\nतस्यापि गंधः सर्वेषां पुष्पाणां सौरभापहः ।।\nवर्णस्तु भगवन्मूर्तेस्तुल्योऽभूत्स सुशोभनः ।। १८ ।।\nतस्य माला भगवतः परमप्रीतिकारिणी ।।\nशुष्का पर्युषिता वापि न दुष्टा भवति क्वचित् ।। १९ ।।\nतस्य सुग्रथितां मालां दत्त्वा दमनकारये ।।\nउत्पादयेन्महाप्रीतिं विष्णोर्या मुक्तिदायिनी ।। 2.2.38.१२० ।।\nअंगापकर्षितां मालां भक्त्या यो धारयेन्नरः ।।\nहयमेधसहस्रस्य फलं प्राप्नोत्यसंशयम् ।। २१ ।।\nतुलसीकल्पितां मालां विष्णोरंगापकर्षिताम् ।।\nधारयेन्मूर्ध्नि कंठे च भक्तो यो विन्यसेद्धदि ।।\nतावत्संख्यं वाजिमेधफलमव्यग्रमश्नुते ।। २२ ।।\nनिर्माल्यतुलसीपत्रं यावद्भक्षयते हरेः ।।\nतावज्जन्मसहस्रं तु विष्णुलोके महीयते ।। २३ ।।\nहरेर्नैवेद्यमन्नं च तुलसीदलमिश्रितम् ।।\nप्रतिग्रासं सोमपानं फलं तत्सममश्नुते ।।२४।।\nयावज्जीवं तु भुंजानो ध्रुवं मोक्षमवाप्नुयात् ।।२५।।\nअर्घ्यशेषादिकं विष्णोस्तथा चाचमनोदकम् ।।\nपादोदकं स्नानवारि प्रत्येकं पापनाशनम् ।। २६ ।।\nसर्वतीर्थाभिषेकाणां फलदं ग्रहनाशनम् ।।\nअलक्ष्मीपापरक्षोघ्नं भूतवेतालनाशनम् ।। ।। २७ ।।\nशवाद्यमेध्यसंस्पर्शदोषनाशनमुत्तमम् ।।\nसर्वदीक्षाव्रतफलप्रदमैश्वर्यवर्द्धनम् ।। २८ ।।\nअकालमृत्युहरणं व्याधिव्यूहनिबर्हणम् ।।\nसुरोपमांसभक्ष्यादि पापसंघविनाशनम् ।। २९ ।।\nएतैराप्लुतदेहस्तु शृणुयाद्यदि सूतकम् ।।\nनाशौचं विद्यते तस्य सर्वकर्माधिकारिणः ।। 2.2.38.१३० ।।\nयावज्जीवं प्रतिज्ञाय यस्त्वेतान्येकमेव वा ।।\nगृह्णीयाद्भूरि वा स्वल्पं मुच्येद्विष्णोः प्रसादतः ।। ३१ ।।\nएवं तत्र वसन्देवो लोकानुग्रहकांक्षया ।।\nरममाणः श्रिया सार्द्धमनायासविमोचकः ।। ३२ ।।\nनिर्माल्यपादांबुनि वेदनीयदानैस्तदालोकनतत्प्रणामैः ।।\nपूजोपहारैश्च विमुक्तिदाता क्षेत्रोत्तमेस्मिन्पुरुषोत्तमाख्ये ।। १३३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे दमनकचरितंनामाष्टत्रिंशोऽध्यायः ।। ३८ ।।"
  }
]
[
  {
    "text": "।। जैमिनिरुवाच ।। ।।\nअश्वमेधांगसरसो नृसिंहस्य च दक्षिणे ।।\nतत्रासीनश्च भगवान्पुनश्चावतरन्निव ।। १ ।।\nबभासे दिव्यरूपोऽसौ दुर्विभाव्यः सुरासुरैः ।।\nतदा पूजोपहारैश्च भक्ष्यभोज्यादिकैस्तथा ।। ।। २ ।।\nपूजयित्वा जगन्नाथं तोषयेद्गीतनृत्यकैः ।।\nपुष्पोपहारैर्विविधैः सुगंधैरनुलेपनैः ।। ३ ।।\nकृष्णागुरुजधूपैश्च गंधतैलप्रदीपकैः ।।\nतोषयेज्जगतां नाथमनेकैरुपहारकैः ।। ४ ।।\nबिन्दुतीर्थतटे तस्मिन्सप्ताहानि जनार्दनः ।।\nतिष्ठेत्पुरा स्वयं राज्ञे वरमेतत्समादिशत् ।। ५ ।।\nत्वत्तीर्थतीरे राजेंद्र स्थास्यामि प्रतिवत्सरम् ।।\nसर्वतीर्थानि तस्मिंश्च स्थास्यंति मयि तिष्ठति ।। ६ ।।\nतत्र स्नात्वा विधानेन तीर्थे तीर्थोघपावने ।।\nसप्ताहं ये प्रपश्यंति गुंडिचामण्डपे स्थितम् ।। ७ ।।\nमां च रामं सुभद्रां च मत्सायुज्यमवाप्नुयुः ।।\nततस्तस्मिन्महापुण्ये सर्वपापप्रणाशने ।। ८ ।।\nसर्वतीर्थैकफलदे विष्णु प्रीतिकरे शुभे ।।\nस्नात्वा संतर्प्य विधिवत्पितॄन्देवानतंद्रितः ।। ९ ।।\nतटस्थं नरसिंहं तं पूजयित्वा प्रणम्य च ।।\nमहावेदीं नरो गत्वा कृतशौचाचमक्रियः ।। 2.2.34.१० ।।\nपूजयेत्पूर्ववद्विप्राः प्रणमेद्वापि भक्तितः ।।\nसप्ताहं यो नरो नारी न सा प्राकृतमानुषी ।। ११ ।।\nविष्णुसायुज्यमाप्नोति शासनान्मुरवैरिणः ।।\nदिवा तदृर्शनं पुण्यं रात्रौ दशगुणं भवेत् ।। १२ ।।\nयत्किंचित्क्रियते कर्म संनिधौ जगदीशितुः ।।\nस्वल्पं वाप्यथवा भूरि कोटिकोटिगुणं भवेत्।। १३ ।।\nतुलापुरुषदानानि महादानानि यो ददेत् ।।\nएके प्रदत्ते दानेपि सर्वं दत्तं भवेद्द्विजाः ।। १४ ।।\nसर्वं मेरुसमं दानं सर्वे व्याससमा द्विजाः ।।\nमहावेद्यां गते कृष्णे योगोऽयं खलु दुर्लभः ।। १५ ।।\nअर्द्धोदयादिका योगाः स्कन्देन परिभाषिताः ।।\nमहावेद्याख्ययोगस्य कला नार्हंति षोडशीम् ।। १६ ।।\nअतः परं प्रवक्ष्यामि पितॄणां कार्यमुत्तमम् ।।\nयावज्जीवं गयाश्राद्धैरलभ्यं भुवि यत्फलम् ।। १७ ।।\nदिविस्था नरकस्था वा तिर्यग्योनिगतास्तथा ।।\nतथा मनुष्यजातिस्थाः सर्वे पितृपितामहाः ।। १८ ।।\nशतं पुरुषविख्याता यं वांछंति सुतैः कृतम्।।\nतं वो विधिं प्रवक्ष्यामि शृणुध्वं मुनयो वरम् ।। १९ ।।\nमघा वै पितृनक्षत्रं पितॄणा प्रीतिदं परम् ।।\nतत्र श्राद्धं तु प्रीणाति दत्तं पुत्रैर्मुदान्वितैः ।। 2.2.34.२० ।।\nपंचमी च तिथिः श्रेष्ठा श्राद्धेभ्युदयकारिणी ।।\nउभयोर्यदि संयोगो महापुण्यतमा तिथिः ।। २१ ।।\nयस्यां श्राद्धे कृते पुत्रैः पितॄणामुद्धृतिर्भवेत् ।।\nसर्वतीर्थमये तस्मिन्संनिधौ मुरवैरिणः ।।२२।।\nश्राद्धं चेच्छ्रद्धया कुर्यान्नीलकण्ठनृसिंहयोः ।।\nमध्ये मेध्यतमे देशे योगे परमदुर्लभे ।। २३ ।।\nपुरुषाञ्छतमुद्धृत्य ब्रह्मलोके महीयते ।।\nप्रशस्यः कुतपः कालो मन्दीभूतदिवाकरः ।। २४ ।।\nपितॄनुद्दिश्य वा दद्यादशक्तः कनकं शुचिः ।।\nतर्पयित्वा तिलैः सम्यक्पैतृकीं प्रीतिमुत्तमाम् ।। २५ ।।\nअथवा भोजयैद्विप्रान्भोज्यमूल्यानि वा ददेत् ।।\nएकस्मै वा गुणवते सहस्रं भोजनं ददेत् ।। २६ ।।\nगुणागुणविवेकस्तु नात्र योगे विधीयते ।।\nतस्मिन्सुदुर्लभे योगे सर्वे मुनिसमा द्विजाः ।। २७ ।।\nआषाढस्य सिते पक्षे पंचमी पितृदैवतम् ।।\nनक्षत्रं जगदीशस्य महावेदीसमागमः ।। २८ ।।\nएते यदा त्रयः स्युश्चेदिंद्रद्युम्नसरोवरे ।।\nचतुष्पादः स्मृतो योगः पितॄणामक्षयप्रदः ।।२९।।\nपितृकार्ये न सीदंति निरूप्य श्राद्धमत्र वै ।।\nशृणुध्वमन्यद्विप्रा वै प्रसंगाच्च ब्रवीमि वः ।। 2.2.34.३० ।।\nनभस्य दर्शे यः कुर्याच्चतुर्ष्वपि युगादिषु ।।\nश्राद्धं पितॄन्समुद्दिश्याऽश्वमेधांगसंभवे ।। ३१ ।।\nगयाश्राद्धसहस्रस्य श्रद्धया विहितस्य वै ।।\nफलं यद्धि समं त्वस्य नात्र कार्या विचारणा ।। ३२ ।।\nदानं होमो जपश्चापि सर्वपापापनोदनः।।\nदिनानि सप्त यान्यत्र कृष्णे वसति मंडपे ।। ३३ ।।\nएकस्मादुत्तरं श्रेयो यत्तस्मादुत्तरोत्तरम् ।।\nआषाढशुक्ल तृतीयायां प्रातःस्नानं समाचरेत् ।। ३४ ।।\nइंद्रद्युम्नतटे देशे नृसिंहक्षेत्र उत्तमे ।।\nव्रतमेतत्तु गृह्णीयात्संकल्प्य विधिवन्नरः ।। ३५ ।।\nवनजागरणं नाम भगवत्प्रीतिवर्द्धनम् ।।\nसर्वपापप्रशमनं सर्वव्रतफलप्रदम् ।। ३६ ।।\nदिनानि सप्त मौनी स्यात्कृतत्रिषवणक्रियः ।।\nकुंभे च पूजयेद्देवं त्रिसंध्यं भक्तिभावितः ।। ३७ ।।\nगोघृतेनाथ तैलेन तिलजेन प्रदीपयेत् ।।\nअहर्निशं हरेरग्रे रक्षेत्तं यत्नतो व्रती ।। ।। ३८ ।।\nदिवा दिवा वसेन्मौनी रात्रौ रात्रौ च जागृयात् ।।\nमंत्रं भागवतं जप्यान्नित्यकृत्यांतरे व्रती ।। ३९ ।।\nउपवासपरो भूत्वा सप्ताहानि नयेद्व्रती ।।\nअष्टमे प्रातरुत्थाय प्रतिष्ठां कारयेद्दिने ।। 2.2.34.४० ।।\nतस्मिन्नेव तीर्थवरे स्नात्वागत्य गृहं पुनः ।।\nमंडले सर्वतोभद्रे पूर्वे कुंभं निवेशयेत ।। ४१ ।।\nतत्रावाह्य हृषीकेशं पूजयेदुपचारकैः ।।\nतस्य पश्चिमदेशे च स्थंडिले विधिसंस्कृते ।। ४२ ।।\nअग्निं प्रणीय गृह्योक्तविधिना ब्राह्मणावृतः ।।\nअग्निकार्यं प्रकुर्वीत समिदाज्यचरूंस्तथा ।। ४३ ।।\nसहस्रं जुहुयादग्नौ प्रत्येकं वा शतं शतम् ।।\nगायत्री वैष्णवी या वै तया होमविधिः स्मृतः ।। ।। ४४ ।।\nसंप्राश्य दक्षिणां दयाद्धेनुं वस्त्रं हिरण्यकम् ।।\nविप्रांश्च भोजयेदंते प्रीतये विश्वसाक्षिणः ।। ४५ ।।\nव्रतराजमिमं कृत्वा विधिनानेन भो द्विजाः ।।\nचतुर्वर्गानवाप्नोति यो यः कामानभीप्सति ।। ४६ ।।\nनारी वा श्रद्धया युक्ता कुर्याद्वेदीमहोत्सवम् ।।\nसापि तत्फलमाप्नोति या कुर्याद्व्रतमुत्तमम् ।। ४७ ।।\nयात्राकर्तुः फलं यादृग्व्रतकर्तुश्च तत्फलम् ।।\nभवते वै द्विजश्रेष्ठाः कथितं वो मुदान्विताः ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुस्त्रिंशोऽध्यायः ।। ३४ ।।"
  }
]
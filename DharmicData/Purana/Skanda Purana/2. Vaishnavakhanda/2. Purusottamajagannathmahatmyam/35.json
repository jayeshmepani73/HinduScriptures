[
  {
    "text": "।। जैमिनिरुवाच ।। ।।\nअतः परं प्रवक्ष्यामि रथरक्षाकरं विधिम्।।\nभूतप्रेतादयो घोरा दारुणान्यद्भुतानि च ।। १ ।।\nन बाधंते रथान्येन मुनयो वश्च यन्मतम् ।।\nप्रत्यहं पूजयेद्देवान्कृष्णादीन्ध्वजसंस्थितान् ।। २ ।।\nगंधपुष्पाक्षतैर्माल्यैरुपहारैरनुत्तमैः ।।\nगीतनृत्तादिकैश्चैव धूपदीपनिवेदनैः ।। ।। ३ ।।\nदिक्पालेभ्यो बलिं दद्यात्पायसान्नेन चान्वहम् ।।\nभूतप्रेतपिशाचेभ्यो दद्याच्च बलिमुत्तमम् ।। ४ ।।\nरक्षेच्च यत्नतस्तान्वै रथानारोहणोचितान् ।।\nयथा न कश्चिदारोहेन्नरो ग्राम्यपशुस्तथा ।।\nपक्षिणश्च विशेषेण येषां वासो न शोभनः ।। ५ ।।\nअष्टमेऽह्नि पुनः कृत्वा दक्षिणाभिमुखान्रथान्।।\nविभूषयेद्वस्त्रमाल्यपताकैश्चामरादिभिः ।। ६ ।।\nनवम्यां वासयेद्देवांस्तेषु प्रातः समृद्धिमत् ।। ७ ।।\nदक्षिणाभिमुखा यात्रा विष्णोरेषा सुदुर्लभा ।।\nयात्रा प्रयत्नतः सा हि भक्तिश्रद्धासमन्वितैः ।। ८ ।।\nयथा पूर्वा तथा चेयं द्वे च मुक्तिप्रदायिके ।।\nयात्राप्रवेशौ देवस्य एक एवोत्सवो मतः ।। ९ ।।\nपुराविदो वदंत्येतां यात्रां नवदिनात्मिकाम् ।।\nएषा त्र्यवयवा यात्रा संपूर्णा यैरुपासिता ।। 2.2.35.१० ।।\nसुसंपूर्णफलस्तेषां महावेदीमहोत्सवः ।। ११ ।।\nगुंडिचामंडपात्कृष्णमायांतं दक्षिणामुखम् ।।\nरथस्थं बलिनं भद्रां पश्यंतो मुक्तिभागिनः । १२ ।।\nउत्तराभिमुखान्दृदृष्ट्वा लभंते यादृश फलम् ।।\nरामादीन्स्यंदनस्थान्ये पश्यंत्येवं महोदयान् ।।\nयादृशं फलमाप्नुयुस्तादृशं दक्षिणामुखान् ।। ।। १३ ।।\nपदा यांतं रथे यांतं यः पश्येद्दक्षिणामुखम् ।।\nतस्य जन्म कृतार्थं स्याद्वाजिमेधः पदे पदे ।। १४ ।।\nस्तुतिभिः प्रणिपातैश्च पुष्पवृष्टिभिरेव च ।।\nनानानृत्तोपहारैश्च व्यजनच्छत्रचामरैः ।।\nउपायनैर्बहुविधैरुपतिष्ठेद्रथाग्रतः ।। १५ ।।\nनीलाचलं समायांतं रथस्थं दक्षिणामुखम्।\nये पश्यंति हृषीकेशं सुभद्रां लांगलायुधम् ।। १६ ।।\nकामकल्पतरुं पुंसां दर्शनादेव मुक्तिदम् ।।\nते व्रजंति महात्मानो वैकुण्ठ भवनं हरेः ।। १७ ।।\nरथेन विचरंतं तं सिन्धुतीरे जनार्दनम् ।।\nपश्यन्तं करुणापांगैः प्रणतान्पुरतो नरान् ।। १८ ।।\nदक्षिणाभिमुखं यांतं प्रासादं नीलभूधरे ।।\nसर्वतीर्थनिधिं सर्वदानकल्पतरुं हरिम् ।। १९ ।।\nस्तुवंतः प्रणमंतश्च श्रद्दधानाश्च ये नराः ।।\nन ते पुनरिहायांति ब्रह्मलोकस्थिता ध्रुवम्।। 2.2.35.२० ।।\nमुनयः कथितो वोऽयं महावेदीमहोत्सवः ।।\nयस्य संकीर्त्तनादेव निर्मलो जायते नरः ।। २१ ।।\nयश्चेदं कीर्तयेन्नित्यं प्रातरुत्थाय मानवः ।।\nशृणुयादपि बुद्धिस्थः शक्रलोकं व्रजेदसौ ।। २२ ।।\nप्रत्यर्चारूपमपि वा रथमास्थाप्य यो हरेः ।।\nकुर्याद्यात्रामिमां श्रद्धाभक्तिभावेन मानवः ।। २३ ।।\nसोऽपि विष्णोः प्रसादेन गुंडिचोत्सवजं फलम्।।\nप्राप्य वैकुण्ठभवनं याति नात्र विचारणा ।। २४ ।।\nपश्य श्रीर्यावती विप्रा भक्तिर्वा श्रद्धयान्विता ।।\nतावतीयं महायात्रा यो यथा कर्तुमिच्छति ।। २५ ।।\nइदं पवित्रं परमं रहस्यं वेधसोदितम् ।।\nकारयित्वाथवा दृष्ट्वा यन्नरो नावसीदति ।। २६ ।। ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये पञ्चत्रिंशोऽध्यायः ।। ३५ ।।"
  }
]
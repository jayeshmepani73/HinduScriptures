[
  {
    "text": "।। मुनय ऊचुः ।। ।।\nकस्मिन्युगे स तु नृप इन्द्रद्युम्नोऽभवन्मुने ।।\nकस्मिन्देशेऽस्य नगरं कथं वा पुरुषोत्तमम् ।। ।। १ ।।\nगत्वा च विष्णोः प्रतिमां कारयामास वा कथम् ।।\nएतत्सर्वं विस्तरतः कथयस्व महामुने ।। २ ।।\nयाथातथ्येन सर्वज्ञ परं कौतृहलं हि नः ।। ३ ।।\n।। जैमिनिरुवाच ।। ।।\nसाधु साधु द्विजश्रेष्ठा यत्पृच्छध्वं पुरातनम् ।।\nसर्वपापहरं पुण्यं भुक्तिमुक्तिप्रदं शुभम् ।। ।। ४ ।।\nचरितं तस्य वक्ष्यामि तथावृत्तं कृते युगे ।।\nशृणुध्वं मुनयः सर्वे सावधाना जितेन्द्रियाः ।। ५ ।।\nआसीत्कृतयुगे विप्रा इन्द्रद्युम्नो महा नृपः ।।\nसूर्यवंशे स धर्मात्मा स्रष्टुः पंचमपूरुषः ।। ६ ।।\nसत्यवादी सदाचारोऽवदातः सात्त्विकाग्रणीः ।।\nन्यायात्सदा पालयति प्रजाः स्वा इव स प्रजाः ।। ७ ।।\nअध्यात्मविज्ज्ञानशौंडः शूरः संग्रामवर्द्धनः ।।\nसदोद्यतः सदा विप्रपूजकः पितृभक्तिमान् ।। ८ ।।\nअष्टादशसु विद्यासु बृहस्पतिरिवापरः ।।\nऐश्वर्येण सुराधीशः कुबेरः कोषसंचये ।। ९ ।।\nरूपवान्सुभगः शीली दाता भोक्ता प्रियंवदः ।।\nयष्टा समस्तयज्ञानां ब्रह्मण्यः सत्यसंगरः ।। 2.2.7.१० ।।\nवल्लभो नरनारीणां पौर्णमास्यां यथा शशी ।।\nआदित्य इव दुष्प्रेक्ष्यः शत्रुपक्षक्षयंकरः ।। ११ ।।\nवैष्णवः सत्य संपन्नो जितक्रोधो जितेंद्रियः ।।\nराजसूयं क्रतुवरं वाजिमेधसहस्रकम् ।। १२ ।।\nइयाज परमः श्रीमान्मुमुक्षुर्धर्मतत्परः ।।\nएवं सर्वगुणोपेतः स पृथ्वीं पालयन्नृपः ।। १३ ।।\nअवंतींनाम नगरीं मालवे भुवि विश्रुताम् ।।\nउवास सर्वरत्नाढ्यां द्वितीयाममरावतीम् ।। १४ ।।\nतत्र स्थितो नरपतिर्विष्णौ भक्तिमनुत्तमाम् ।।\nचकार मनसा वाचा कर्मणा परमाद्भुताम् ।। १५ ।।\nएवं प्रवर्तमानोऽसौ कदाचिच्छ्रीपतेर्विभोः ।।\nपूजासमयमासाद्य देवार्चनगृहांतरे ।। १६ ।।\nविद्वद्भिः कविभिश्चैव तीर्थयात्राप्रसिद्धिभिः ।।\nदैवज्ञैः श्रोत्रियैः सार्द्धं पुरोहितमवस्थितम् ।। १७ ।।\nआदृतो व्याजहारेद ज्ञायतां क्षेत्रमुत्तमम् ।।\nयत्र साक्षाज्जगन्नाथं पश्यामोऽनेन चक्षुषा ।। १८ ।।\nएवमुक्तो नृपाग्र्येण वैष्णवेन पुरोहितः ।।\nतीर्थयातृव्रजं पश्यन्नुवाच प्रश्रितं वचः ।। १९ ।।\nभोभोस्तीर्थाटनव्यग्रा धार्मिकास्तीर्थकोविदाः ।।\nयदादिशति देवोऽयं युष्माभिस्तच्छ्रुतं किल ।। 2.2.7.२० ।।\nविज्ञाय तस्याभिप्रायं कश्चित्सुबहुतीर्थगः ।।\nउवाच वाग्ग्मी राजानं बद्धांजलिपुटं मुदा ।।२१।।\nराजन्ननेकतीर्थानि व्यचारिषमहं प्रभो ।।\nआशैशवात्क्षितितले श्रुतान्यन्यैस्तु यानि वै ।। २२ ।।\nओढ्रदेश इति ख्यातो वर्षे भारतसंज्ञिते ।।\nदक्षिणस्योदधेस्तीरे क्षेत्रं श्रीपुरुषोत्तमम् ।। २३ ।।\nयत्र नीलगिरिर्नाम समंतात्काननावृतः।।\nतस्योत्संगे कल्पवृक्षः समंतात्क्रोशसंमितः ।। २४ ।।\nतस्य छायां समाक्रम्य ब्रह्महत्यां व्यपोहति ।।\nतस्य पश्चाद्दिशि ख्यातं कुंडं रौहिणसंज्ञितम् ।। ।। २५ ।।\nतत्पूर्णं कारणांभोभिः स्पर्शनादेव मुक्तिदम् ।।\nतस्य प्राक्तटमास्थाय नीलेंद्रमणिनिर्मिता ।। २६ ।।\nतनुः श्रीवासुदेवस्य साक्षान्मुक्तिप्रदायिनी ।।\nतत्र कुंडे तु यः स्नात्वा दृष्ट्वा तु पुरुषोत्तमम् ।। २७ ।।\nअश्वमेधसहस्रस्य फलं प्राप्य विमुच्यते ।।\nतत्रास्त आश्रमश्रेष्ठः ख्यातः शबरदीपकः ।। २८ ।।\nपश्चिमस्यां दिशि विभोर्वेष्टितः शबरालयैः ।।\nयस्मादेकपदीमार्गो येन विष्ण्वालयं व्रजेत् ।। २९ ।।\nयत्र साक्षाज्जगन्नाथः शंखचक्रगदाधरः ।।\nजंतूनां दर्शनान्मुक्तिं यो ददाति कृपानिधिः ।। 2.2.7.३० ।।\nतत्रोषितं मया राजन्वर्षं श्रीपुरुषोत्तमे ।।\nतुष्ट्यर्थं देवदेवस्य व्रतिना वनवासिना ।। ३१ ।।\nप्रतिरात्रं भगवतो दर्शनाय दिवौकसाम् ।।\nआगतानां महाराज दिव्यगंधो ह्यमानुषः ।। ३२ ।।\nनानास्तुतिवचःकल्पपुष्पवृष्टिश्च लभ्यते।।\nमहिमैष न कुत्रापि विष्णोः स्थाने प्रकाशते ।। ३३ ।।\nपौराणिकी प्रवृत्तिश्च श्रुता तत्र महीपते ।।\nवायसो माधवं दृष्ट्वा तिर्यग्देहोऽपि मुच्यते ।। ३४ ।।\nनाधिकारी पुण्यकृत्ये ज्ञानहीनोऽपि पार्थिव ।।\nतृषार्त्तो रौहिणे कुंडे जलं पातुं समागतः ।। ३५ ।।\nत्यक्त्वा कालवशात्प्राणान्विष्णुसारूप्यमाप्तवान् ।।\nअहमासं पुरा मूर्खस्तत्प्रसादात्तु सांप्रतम् ।। ३६ ।।\nअष्टादशसु विद्यासु शेषो वा स्यान्ममापरः ।।\nमतिश्च निर्मला जाता विष्णोः पश्यामि नापरम् ।। ३७ ।।\nत्वं यस्माद्विष्णुभक्तोऽसि सततं च दृढव्रतः ।।\nअतस्तवोपदेशार्थमागतोऽहं तवांतिकम् ।। ३८ ।।\nनो धनं न च भूमिं च त्वत्तः संप्रार्थ्यतेऽधुना ।।\nव्यलीकमेतन्मा बुद्ध्वा तत्रस्थं श्रीधरं भज ।। ३९ ।।\nएवमुक्त्वा तु जटिलः सर्वेषां पश्यतां तदा ।।\nअंतर्द्धानं जगामाशु राजा परमविस्मयम् ।। 2.2.7.४० ।।\nअवाप्य व्याकुलमतिः कथं मे निर्वहेदिति ।।\nपुरोहितमुवाचेदं तस्यैवार्थस्य साधने ।। ४१ ।।\n।। इन्द्रद्युम्न उवाच ।। ।।\nअमानुषमिदं वृत्तं श्रुत्वेदानीममानुषात् ।।\nबुद्धिस्त्वरयते तत्र यत्रास्तेऽसौ गदाधरः ।। ४२ ।।\nमम धर्मार्थकामा हि त्वदायत्ता द्विजोत्तम ।।\nअविरुद्धास्त्वत्प्रसादात्त्रिवर्गः साधितो मया ।। ४३ ।।\nइदानीं चेद्द्विजश्रेष्ठ त्वमत्रार्थे गमिष्यसि ।।\nचतुर्वर्गस्तु संपूर्णः प्राप्तः स्यात्सांप्रतं मया ।। ४४ ।।\n।। पुरोहित उवाच ।। ।।\nबाढमेतत्करिष्यामि यथा द्रक्ष्यसि केशवम् ।।\nवर्माच्छादितचक्षुर्भ्यां साक्षान्मुक्तिप्रदं विभुम् ।। ४५ ।।\nएवमत्र यतिष्यामि तत्र सर्वे यथा वयम् ।।\nवत्स्यामः ससहायाश्च क्षेत्रे श्रीपुरुषोत्तमे ।।४६।।\nसाफल्यं किमतो राजञ्जन्मिनो जन्मनो भवेत् ।।\nपुरुषं तमसः पारं साक्षाद्द्रक्ष्यसि माधवम् ।। ४७ ।।\nभ्राता विद्यापतिर्नाम कनीयान्मे व्रजिष्यति ।।\nदेशभ्रमणशीलैश्च चारैः सह तवाधुना ।। ४८ ।।\nतत्र गत्वा जगन्नाथं दृष्ट्वा स हि गिरौ यथा ।।\nकंटकावाससंस्थानं भूप्रदेशं प्रमीय च ।। ।। ४९ ।।\nतूर्णं प्रवृत्तिमानेता श्रेयोऽस्माकं भविष्यति ।।\nतस्य तद्वचनं श्रुत्वा राजा पुनरुवाच ह ।। 2.2.7.५० ।।\n।। इन्द्रद्युम्न उवाच ।। ।।\nसाधु ब्रह्मन्समाधाय व्यवसायो विचारितः ।।\nअहं प्रथमतोप्येतच्छ्रुत्वैव कृतनिश्चयः ।। ५१ ।।\nतत्र क्षेत्रे भगवतः सन्निधौ निवसाम्यहम् ।।\nतद्गच्छतु तव भ्राता यथेष्टं साधयिष्यति ।। ५२ ।।\nइत्युक्त्वांतःपुरं राजा प्रविवेश मुदान्वितः ।।\nपुरोहितोऽपि तान्सर्वान्यथावदनुपूर्वशः ।।५३।।\nराजाज्ञया पूजयित्वा प्राहिणोत्स्वं स्वमाश्रमम् ।।\nभ्रातरं सुमुहूर्ते च दैवज्ञकृतनिश्चये ।। ५४ ।।\nप्रस्थापयामास तदा कृतस्वस्त्ययनं द्विजैः ।।\nअपसर्पैः प्रत्ययिकैः पुष्पस्यन्दनमास्थितः ।। ५५ ।।\nततः संप्रस्थितो विप्राः स तु विद्यापतिर्द्विजः ।।\nमनसा चिन्तयामास मध्ये स्यन्दनमास्थितः ।। ५६ ।।\nअहो मे सफलं जन्म सुकल्या शर्वरी च मे ।।\nद्रक्ष्यामि यद्भगवतो मुखपद्ममघापहम् ।। ५७ ।।\nश्रवणाद्यैरुपायैर्यं यतमाना अहर्निशम् ।।\nपश्यंति यतयः चेतः पुंडरीके व्यवस्थितम् ।। ५८ ।।\nतमद्य नीलशिखरिशृंगस्थं बिभ्रतं वपुः ।।\nवपुःसंबन्धहरणं साक्षाद्द्रक्ष्यामि चक्रिणम् ।। ५९ ।।\nश्रुति स्मृतीहासपुराणवाक्यैर्यद्रूपमास्थापयितुं न शक्यम् ।।\nतच्छ्रीनिधे रूपमदृष्टपूर्वं दृष्ट्वा तरिष्यामि भवांबुराशिम् ।। 2.2.7.६० ।।\nयन्नामसंकीर्तनतस्त्रिवांहः संघः प्रणाशं स्मरतां प्रयाति ।।\nतमद्य विश्वेश्वरमप्रमेयं साक्षात्करिष्यामि गिरौ वसन्तम् ।। ६१ ।।\nयत्पादपद्माननुसंहितस्य पदेपदे दुःखमुपार्जितस्य ।।\nतमः प्रकांडप्रभवं कदाचिन्नात्माश्रितं कर्मभिरेति नाशम् ।। ६२ ।।\nआराध्य सूक्ष्मं स्वगुहानिवासं यं पञ्चकोषावृतमात्मसंस्थम् ।।\nवेदांतगीराह न चापि वेद वंदे स्वविद्यैकनिवेद्यमाद्यम् ।। ६३ ।।\nब्रह्मांडमालाकलितानुरोमं सहस्रमूर्द्धांघ्रिदृशं पुराणम् ।।\nनिःश्वासवातोत्थित वेदराशिं सर्वप्रपंचेशमहं प्रपद्ये ।। ६४ ।।\nयन्मायया निर्मितकूटमेतत्सृष्टिक्षयस्थानविलासि रूपम् ।।\nनिरूपितारोपितहेयरूपस्वरूपहीनं प्रणवस्वरूपम् ।। ६५ ।।\nतिर्यक्तृषाशांतिनिमित्ततोऽपि यदृच्छया यत्सविधं प्रयातः ।।\nदेहेन तेनैव सरूपमुक्तिमवाप तं दृष्टिपथं करिष्ये ।। ६६ ।।\nअहो अहो मे खलु भाग्यशंसी यत्कोटिजन्मार्जितपुण्य एकः ।।\nसमुत्थितो मे खलु चर्मदृग्भ्यां विलोकयिष्ये जगदादिकंदम् ।। ६७ ।।\nइत्थं संचिन्तयन्विप्रः प्रहृष्टेनांतरात्मना ।।\nअतीतं बहुमध्वानं नाबुध्यद्रथवेगतः ।। ६८ ।।\nदिनमध्ये व्यतिक्रांते लंबिते बहुवासरे ।।\nवर्त्मन्यदृश्यताग्रे तु देशो भुवनमंडनः ।। ६९ ।।\nओढ्रसंज्ञस्तु भो विप्राः क्षितिमंडलपावनः ।।\nइत्थं पश्यन्वनांतानि गिरिदुर्गाश्च मार्गगान् ।।\nसूर्यास्तमनवेलायां महानद्यास्तटेऽभवत् ।। 2.2.7.७० ।।\nअवरुह्य रथाद्विप्रः कृत्वा चाह्निकमादृतः ।।\nउपास्य पश्चिमां सन्ध्यां दध्यौ स मधुसूदनम्।। ७१ ।।\nरथपृष्ठे स्थितो रात्रिं गमयित्वा त्वरान्वितः ।।\nमहानदीं समुत्तीर्य प्रातःकृत्यं समाप्य सः ।। ७२ ।।\nचिंतयन्नेव गोविंदं प्रतस्थे रथमास्थितः ।।\nपश्यन्भगवतो मार्गं श्रोत्रियाणां हि यज्वनाम् ।। ७३ ।।\nवह्निवर्चस्विनां विप्रा ग्रामान्पूगैरलंकृतान् ।।\nविलंघ्यैकाम्रकवनं यावदायाति स द्विजः ।। ७४ ।।\nशंखचक्रगदापद्मधारिणो ददृशे जनान् ।।\nजन्मांतरितमात्मानं बुबुधे दिव्यरूपिणम् ।। ७५ ।।\nअवरुह्य रथात्तूर्णं साष्टांगं प्रणिपत्य च ।।\nहर्षाश्रुपूर्णनयनो नान्यत्किंचिदपश्यत ।। ७६ ।।\nकेवलं मनसा विष्णुं पश्यन्बाह्ये च भो द्विजाः ।।\nएवं व्रजन्यदा विप्रो ध्यायन्पश्यन्स्तुवन्हरिम् ।। ७७ ।।\nअपश्यत्काननाकीर्णं कल्पन्यग्रोधभूषितम् ।।\nनीलाचलं लिखंतं खं पश्यतां पापनाशनम् ।। ७८ ।।\nअत्यद्भुतं निवसंति साक्षात्तनुभृतो हरेः।।\nउपत्यकायामारूढः समंतान्मार्गयन्द्विजः।।७९।।\nमार्गं न लेभे विप्रोऽसौ मुकुंदालोकनोत्सुकः।।\nअसुप्यत ततो भूमौ कुशानास्तीर्य वाग्यतः।।2.2.7.८०।।\nदर्शने तस्य देवस्य तमेव शरणं ययौ।।\nततः शुश्राव वचनं गिरेः पश्चादमानुषम्।।८१।।\nभगवद्भक्तिविषयं संलापं कुर्वतां मिथः।।\nततो विद्यापतिर्हृष्टोऽनुसरंस्तं जगाम वै।।८२।।\nददर्श शबरागारैर्वेष्टितं परितो द्विजाः।।\nक्षेत्रस्य दीपसंस्थानं ख्यातं शबरदीपकम्।।८३।।\nतत्र गत्वा शनैर्विप्रः प्रविश्य विनयान्वितः।।\nददर्श विष्णुभक्तांस्ताञ्छंखचक्रगदाधरान्।।८४।।\nप्रणम्य शिरसा विप्रस्तस्थौ बद्धांजलिस्तदा ।।\nततोविश्वावसुर्नाम शबरः पलितांगकः ।। ८५ ।।\nअवसाय हरेः पूजां पूजाशेषोपशोभितः ।।\nसंप्राप्तो गिरिमध्यात्तु तस्मिन्नेव क्षणे द्विजाः।।८६।।\nआलोक्य तं द्विजो हर्षमुपयातो व्यचिंतयत्।।\nएष प्राप्तो हरेः स्थानाच्छ्रांतो निर्माल्यभूषितः।।८७।।\nवैष्णवाग्र्य इतो वार्तां विष्णोः प्राप्स्यामि दुर्लभाम्।।\nचिंतयन्नेव विप्रोऽसौ शबरेणाभ्यभाषत।।८८।।\n।।शबर उवाच।।\nकुतः समागतो विप्र काननांतं सुदुस्तरम्।।\nक्षुत्तृड्भिरतिश्रांतश्च सुखमत्रास्यतां चिरम्।।८९।।\nपाद्यमासनमर्घं च दत्त्वा विश्वावसुर्द्विजम्।।\nउवाच प्रश्रयगिरा प्रस्तुतं प्रतिपादयन्।। 2.2.7.९० ।।\nफलैः पाकेन वा विप्र प्राणयात्रा भवेत्तव ।।\nयत्तुभ्यं रोचते तद्वै दीयतेऽत्र मया द्विज ।। ९१ ।।\nभाग्यं ममाद्य भगवञ्जीवितं सफलं च मे ।।\nप्राप्तोऽसि मद्गृहं विप्र साक्षाद्विष्णुरिवापरः ।। ९२ ।।\nइति ब्रुवाणं शबरं प्रोवाच द्विजपुंगवः ।।\nन मे फलैर्न पाकेन कार्यं वैष्णवपुंगव ।। ९३ ।।\nयदर्थमागतं दूरात्साधो तत्सफलं कुरु ।।\nइन्द्रद्युम्नस्य नृपतेरवंतिपुरवासिनः ।। ९४ ।।\nपुरोहितोऽहं संप्राप्तो विष्णोर्दर्शनलालसः ।।\nराज्ञाग्रे तैर्थिकानां हि समाजावसरे श्रुतम् ।। ९५ ।।\nतीर्थक्षेत्रप्रसंगेन केनचित्प्रस्तुतं तदा ।।\nतथा निवेदितं क्षेत्रं राजाग्रे जटिलेन वै ।। ९६ ।।\nआनुपूर्व्याच्च तत्सर्वं कथयामास स द्विजः ।।\nएतदर्थमहं साधो राज्ञा चोत्कण्ठितेन वै ।। ९७ ।।\nप्रेषितोऽहं हरिं द्रष्टुमत्रस्थं नीलमाधवम् ।।\nदृष्ट्वा यावन्नरपतेर्वार्त्तां नेष्यामि सोऽप्यहम् ।। ९८ ।।\nनिराहारो ध्रुवं साधो तन्मां विष्णुं प्रदर्शय ।। ९९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे सप्तमोऽध्यायः ।। ७ ।। ।।"
  }
]
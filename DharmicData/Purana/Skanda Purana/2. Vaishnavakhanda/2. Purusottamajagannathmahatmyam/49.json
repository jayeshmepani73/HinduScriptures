[
  {
    "text": "।।मुनय ऊचुः ।। ।।\nभगवञ्जैमिने सर्वं वेदवेदांगपारग ।।\nत्वदनुग्रहतोऽस्माभिर्माहात्म्यं जगदीशितुः ।। १ ।।\nक्षेत्रराजस्य तस्यैव यात्राणां चैव सर्वशः ।।\nभगवद्भोजनोच्छिष्टप्राशनादिफलं तथा ।। २ ।।\nइंद्रद्युम्नस्य राज्ञो वै वृत्तांतमतिदुर्लभम् ।।\nनीलमाधवरूपं तु दारुब्रह्मप्रकाशनम् ।। ।। ३ ।।\nश्रुतं त्वद्वदनांभोजाद्गलितं तद्यथाविधि ।।\nइदानीं श्रोतुमिच्छामस्त्वत्तो हि वदतां वर ।। ४ ।।\nसर्वं विस्तरतो ब्रह्मन्वयं सर्वे मुदान्विताः ।।\nपुराणश्रवणस्यैव यदुक्तं फलमेव तत् ।। ५ ।।\nको वा तस्य विधिश्चैव केन वा स्यात्तु सांगकम्।।\nअस्मासु चेदनुक्रोशो यथावद्वक्तुमर्हसि ।। ६ ।।\n।। ।। जैमिनिरुवाच ।। ।।\nसाधु साधु मुनिश्रेष्ठा यत्पृष्टं परया मुदा ।।\nतत्र मे प्रीतिरतुला जाता रोमांचकारिणी ।। ७ ।।\nतद्वः सर्वं प्रवक्ष्यामि शृणुध्वं सावधानतः ।।\nपुराणश्रवणारंभे यथाविभवमात्मनः ।। ८ ।।\nआदौ संकल्प्य विधिवद्ब्राह्मणं शुद्धवंशजम् ।।\nअव्यंगावयवं शांतं स्वशाखं स्वपुरोधसम् ।। ९ ।।\nसर्वशास्त्रार्थतत्त्वज्ञं भूषणैरतिशोभनैः ।।\nवस्त्रचंदनमाल्याद्यैर्वृणुयात्पाठसंश्रुतौ ।। 2.2.49.१० ।।\nकृतांजलिपुटो भूत्वा ततः संप्रार्थयेद्द्विजम् ।।\nत्वं विष्णुर्विष्णुरेव त्वं न तु भेदः कदाचन ।। ११ ।।\nनिर्विघ्नं मे भवत्वेव त्वत्प्रसादात्प्रसीद च ।।\nततो वृतं ब्राह्मणं च बहुमूल्यासने शुभे ।। ।। १२ ।।\nवासयित्वा च तस्यैव गले मालां विनिक्षिपेत् ।।\nमस्तके पुष्पगर्भं च चंदनैरनुलेपयेत् ।। १३ ।।\nयस्मात्तस्मिंश्च समये विप्रो व्याससमो मतः ।।\nतेनैव ब्राह्मणेनैव पुस्तके विष्णुरूपके ।। १४ ।।\nकारयेद्व्यासपूजां च श्रीखण्डागुरुपुष्पकैः ।।\nनानोपचारै रुचिरैर्भक्ष्यभोज्यादिकैरपि ।। १५ ।।\nभक्त्या चासनदानादिविधिः कार्यो दिने दिने ।।\nसांप्रतं कथयाम्येवं श्रूयतां श्रोतृलक्षणम् ।। १६ ।।\nगतानुगतिकानां च निवासार्थं तथा द्विजाः ।।\nआसनानि यथायोग्यं रचयित्वा स्वयं तथा ।। १७ ।।\nशुभासनांतरस्थो हि भवेदुत्कण्ठमानसः ।।\nअथवा संस्कृते देशे सर्वैः सह वसेद्भुवि ।। १८ ।।\nव्यासस्याग्रे निवसतिरासने नोच्च एव च ।।\nकृतस्नानो मुदा युक्तो धारयंञ्छुक्लवाससी ।। १९ ।।\nआचांतः शंखचक्रादितिलकान्वितविग्रहः ।।\nमनसा भावयेद्विष्णुं विश्वासं कारयेद्भृशम् ।। 2.2.49.२० ।।\nपुराणे ब्राह्मणे चैव देवे च मंत्रकर्मणि ।।\nतीर्थे वृद्धस्य वचने विश्वासः फलदायकः ।। २१ ।।\nअतो मुनिवराः सर्वं पुण्यं विश्वासकारणम् ।।\nपाषंडादिकसंभाषं वृथालापं प्रयत्नतः ।। २२ ।।\nपुराणश्रवणे काले सर्वचिंतां च वर्जयेत् ।।\nअनेन विधिना विप्राः प्रत्यहं शृणुयान्मुदा ।। २३ ।।\nततः पाठे समाप्ते च करतालादिकैर्मुहुः ।।\nजय कृष्ण जगन्नाथ हर इत्यादिनामभिः ।। २४ ।।\nविस्तारयेद्यथाकाशे श्रूयते शब्द एव सः ।।\nएवं च प्रत्यहं कुर्यात्प्रीतये मुरवैरिणः ।। २५ ।।\nततो ग्रंथसमाप्तौ च विष्णुप्रीणनतत्परः ।।\nविशेषाद्वस्त्रमाल्यादिचंदनैर्भूषणैस्तथा ।।\nभूषयेत्परया भक्त्या विप्रं व्याससमं द्विजाः ।। २६ ।।\nआत्मशक्त्या प्रदद्याच्च दक्षिणां वै यथाविधि ।।\nये ये प्रदद्युर्यद्यच्च मत्तस्तच्छृणुताधुना ।। २७ ।।\nराजानः करिणो दद्युः सालंकारान्सुलक्षणान् ।।\nक्षत्रिया एवमेवं च ते वै राजसमा मताः ।। २८ ।।\nब्राह्मणाः पुस्तकांश्चैव विष्णोरर्चाकरंडिकाः ।।\nकनकं रजतं चैव धान्यं वस्त्रं स्वभक्तितः ।। २९ ।।\nविशश्च रत्नभूषाढ्यान्सिन्धुदेशोद्भवानपि ।।\nगाश्च लक्षणसंयुक्ताः सवत्साश्च पयस्विनीः ।। 2.2.49.३० ।।\nअन्यच्च कनकाद्यं च त्यजेयुर्धर्मतत्पराः ।।\nशूद्राः प्रदद्युः परया मुदा संयुक्तमानसाः ।। ३१ ।।\nवासांसि च सुवर्णं च धान्यं रत्नानि गास्तथा ।।\nनानालंकारयुक्ताश्च घटोघ्नीर्बालगर्भिणीः ।। ३२ ।।\nएवं वै दक्षिणां दद्याद्येन संतुष्यते गुरुः ।।\nआत्मनः शक्तितो विप्रा वित्तशाठ्यं न कारयेत् ।। ३३ ।।\nशांतिकं पौष्टिकं चैव व्रतोद्वाहादि कर्म च ।।\nमोक्षस्य साधकं कर्म पुराणश्रवणं तथा ।। ३४ ।।\nयज्ञादिकं च दानं च व्रतं नानाविधं तथा ।।\nयदि चेद्दक्षिणाहीनं तदा भवति निष्फलम्।।३५।।\nअसुराः कर्मणस्तस्य हरंति फलमेव तत् ।।\nयथा स्त्रीणां च लावण्यं भर्तृस्नेहविवर्जितम् ।। ३६ ।।\nयुद्धात्पलायितानां च पृष्ठं कृत्वा धनुष्मताम् ।।\nविना धावनमश्वानां दुष्टत्वं हि यथा द्विजाः ।। ३७ ।।\nमूकत्वेनेव पांडित्यं सर्वशास्त्रविपश्चिताम् ।।\nहीनं दक्षिणया यद्यत्कर्म तद्वच्च निष्फलम् ।।३८।।\nदानेन क्षीयते यस्मादुरितानां कदंबकम् ।।\nदक्षिणेति तथा विप्रा गीयते शास्त्रवेदिभिः ।। ३९ ।।\nततो विप्रान्भोजयेद्वै यथाशक्तिप्रकल्पितैः ।।\nकर्पूरेण च खंडेन सर्पिषा पायसैर्युतैः ।।2.2.49.४० ।।\nषड्विधैरन्नपानाद्यैः सुस्वादैरमृतोपमैः ।।\nतेभ्योपि स्वर्णवस्त्रादि यथाशक्त्या प्रदापयेत्।। ४१ ।।\nएतद्वः कथितं सर्वं पुराणश्रवणस्य च ।।\nसांगोपांगविधानं च येन स्यात्सफलं त्विदम् ।।\nइदानीं भो मुनिश्रेष्ठाः किमन्यज्ज्ञातुमिच्छथ ।।४२।।\n।। मुनय ऊचुः ।। ।।\nअहोऽस्माकं महाभाग्यं यत्पापौघविनाशनम् ।।\nपुराणश्रवणस्यैव फलमस्माभिरेव च ।। ४३ ।।\nसांगोपांगविधानं च श्रुतं त्वन्मुखपंकजात् ।।\nधन्याः स्म कृतपुण्याः स्म संसारे विगतज्वराः ।। ४४ ।।\nइदानीमात्मशक्त्या वै दीयते भवते मुने ।।\nदक्षिणा फलसंप्राप्त्यै प्रसन्नस्त्वं गृहाण च ।। ४५ ।।\nइत्युक्तवंतो मुनयो ह्यकिंचनाः समित्कुशं पुष्पफलाक्षतादिकम् ।।\nक्लृप्त्वा च तस्मै मुनयः सुमुक्ताः क्षेत्रोत्तमं जग्मुरतिप्रहर्षिताः ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्र माहात्म्ये जैमिनिऋषिसंवाद एकोनपंचाशत्तमोऽध्यायः ।। ४९ ।। ।। ।। ।। ।। ।।\nइति वैष्णवखण्डे द्वितीयं श्रीपुरुषोत्तम (जगन्नाथ) क्षेत्रमाहात्म्यं समाप्तम् ।। (२-२) ।।"
  }
]
[
  {
    "text": "।। जैमिनिरुवाच ।। ।।\nइति ब्रुवाणं राजर्षिं कश्चिदृग्वेदपारगः ।।\nवेदांतविज्ज्ञानशीलो द्विजो वाक्यं मुदा जगौ ।। १ ।।\nअहो तवायं खलु भाग्यराशिर्येनाविरासीद्भुवि दारुमूर्तिः ।।\nयस्यात्युपास्तिं श्रुतिराह मुक्तिप्रदामनात्मज्ञविमोहितानाम्।। २ ।।\nय एष प्लवते दारुः सिंधोः पारे ह्यपौरुषम् ।।\nतमुपास्य दुराराध्यं मुक्तिं यांति सुदुर्लभाम् ।। ३ ।।\nब्रह्मज्ञाननिधिः साक्षान्नारदः प्रत्युवाच यत् ।।\nन हि वेदांतवचसोऽपरस्माज्ज्ञानमस्य वै ।। ४ ।।\nन हि प्रवृत्तिर्विष्णोस्तु विना वेदं प्रवर्तते ।।\nपरेषां स्वस्य वा सृष्टौ श्रुतिप्रामाण्यवान्प्रभुः ।। ५ ।।\nविना श्रुतिं प्रवर्तेच्चेत्कस्तत्प्रामाण्यमृच्छति ।।\nतस्माच्छ्रुतिप्रसिद्धोऽयमवतारोऽत्र भूपते ।।६।।\nवेदांतवेद्यं पुरुषं गीतं तं सामगीतिषु ।।\nप्रतिमां न तु जानीहि निःश्रेयसकरं नृणाम् ।। ७ ।।\nदर्शनादेव नः शांतं सुदृढं तम उत्तमम् ।।\nसंत्येव श्रुतयः पूर्वमेतदर्चाप्रकाशिकाः ।। ८ ।।\nएतदर्चा प्रशस्ता वै सदर्थे विनियोजिता ।।\nअहो भारतवर्षस्था मनुष्याः क्षीणकल्मषाः ।। ९ ।।\nअपवर्गप्रदो येषामाविरासीज्जनार्दनः ।।\nतत्राप्ययं चोढ्रदेशः सर्वेषामुत्तमोत्तमः ।। 2.2.21.१० ।।\nयत्रस्थाश्चर्मनेत्रेण पश्यंति ब्रह्मरूपिणम् ।।\nश्रुतिस्मृतीनां गहनः पंथा कर्मभिराकुलः ।। ११ ।।\nयेन याता भ्रमंतीह घटीयंत्रवदाकुलाः ।।\nनिर्व्यलीकपदप्राप्तिहेतुरेष स चिन्मयः ।। १२ ।।\nश्रुत्यादिभिर्विनोपायैः परमानंदमुक्तिदः ।।\nनिरंतरगतायातदुःस्थितानां दुरात्मनाम्।। १३ ।।\nएष दारुवपुर्विष्णुः सुखदाता सुबांधवः ।।\nश्रुतिस्मृत्युक्तनियमा वर्तंते नेह पार्थिव ।। १४ ।।\nयथा तथा दृष्टिपथमाचांडालाद्विमुक्तिदः ।।\nअभक्तश्चेदमुं पश्येद्गतानुगतिको नरः ।। १५ ।।\nअश्वमेधसहस्राणां फलं ह्यविकलं लभेत् ।।\nभजेच्चेन्नियमस्थो हि भक्तिमान्दृढमानसः ।। १६ ।।\nअसंशयं स सायुज्यं ब्रह्मणा लभते नरः ।।\nक्व दुःखायासबहुलमनायासविनश्वरम् ।। १७ ।।\nअचिरस्थं क्षुद्रफलं पुनरावृत्तिलक्षणम् ।।\nक्वेदं दारुमयं ब्रह्म पापराशिदवानलम् ।। १८ ।।\nसच्चिदानंदकैवल्यमुक्तिदं दर्शनादपि ।।\nवेदानुवचनादीनि दुष्कराणि दुरात्मनाम् ।। १९ ।।\nमहात्मभिस्तैर्यत्प्राप्यं तदव्यग्रमयं ददेत् ।।\nअन्यक्षेत्रेषु भगवान्सुदूरो मर्त्यवासिनाम् ।।2.2.21.२०।।\nस्वक्षेत्रेऽस्मिन्निवसति नित्यं मुक्तिप्रदो विभुः ।।\nअस्मादत्र महाभाग तिष्ठ स्वबलपौरुषः ।। २१ ।।\nविद्वत्तमोऽसि भक्तश्च सांगोपांगममुं भज ।। २२ ।।\n।। जैमिनिरुवाच ।। ।।\nद्विजस्य तद्वचः श्रुत्वा नारदो हृष्टमानसः ।।\nसाधूक्तं द्विजवर्येण श्रौतमार्गानुसारिणा ।। २३ ।।\nसृष्ट्यादौ ब्रह्मनिश्वासैरभवद्वेदसंहतिः ।।\nतत्रोपनिषदर्थोऽयं सांप्रतं व्यक्तिमागतः ।। २४ ।।\nवेत्त्येतदर्थं भगवान्पद्मयोनिः प्रजापतिः ।।\nअज्ञासिषं च भूपाल सांप्रतं तन्मुखादहम् ।। २५ ।।\nतस्याज्ञया कृतं सर्वं यथाभिलषितं तव ।।\nएनमाराध्य तिष्ठात्र याम्यहं ब्रह्मणोंऽतिकम् ।। २६ ।।\nकृतं निवेदयिष्यामि प्रकाशं च मुरद्विषः ।।\nप्रासादं कुरु भूपाल धनेन महता तथा ।। २७ ।।\nप्रासादे नरसिंहं तु प्रतिष्ठाप्य विमुच्यसे ।। २८ ।।\n।। जैमिनिरुवाच ।। ।।\nतच्छ्रुत्वा स तु भूमींद्रः प्रत्युवाच मुनिं तदा ।।\nमहर्षेऽहं त्वया सार्द्धं यियासुर्ब्रह्मणोंऽतिकम् ।। २९ ।।\nयत्प्रसादाज्जगन्नाथश्चकेऽयं लोचनातिथिः ।।\nनिवेद्य तं च प्रासादं प्रतिष्ठार्थं मुरद्विषः ।। 2.2.21.३० ।।\nविज्ञापयिष्ये सान्निध्ये प्रासादस्थापनोत्सवम् ।।\nयथा स्वयं समागम्य ब्रह्मलोकात्पितामहः ।। ३१ ।।\nमहोत्सवं भगवतः प्रासादेऽत्र करिष्यति ।।\nतन्मुने मामपि विधेः संनिधिं प्रापयस्व च ।। ३२ ।।\nगर्भप्रतिष्ठां प्रासादे समाप्येह स्थितो मुने ।।\nपश्चादावां गमिष्यावः कंचित्कालं प्रतीक्ष मे ।। ।। ३३ ।।\nततः स नृपतिः सर्वाञ्छिल्पशास्त्रविशारदान् ।।\nपाषाणखंडघटनाकर्मण्येकैकयोगतः ।। ३४ ।।\nसत्कारैर्दानमानैश्च योजयामास सादरम् ।।\nदिने दिने सुघटितः प्रासादो ववृधे द्विजाः ।। ३५ ।।\nपरितः पूर्यमाणस्तु शुक्लपक्षे यथा शशी ।।\nएवं संवर्ध्यमानोऽपि प्रासादः परिवर्द्धितः ।। ३६ ।।\nमहोच्छ्रयत्वादल्पेन न कालेनाभिलक्ष्यते ।।\nपाषाणसंख्या शक्या वा कथंचिद्घटनाक्रमात् ।। ३७ ।।\nवित्तव्ययस्तु कोटीनां न संख्यातुं च शक्यते ।।\nयावन्तो भारते वर्षे लोकाः समयवर्तिनः ।। ३८ ।।\nइन्द्रद्युम्नस्य नृपतेर्नियुक्तास्ते महीभृतः ।।\nएकैकशो नियुक्ता ये परस्परसमन्विताः ।।३९।।\nतेऽपि चान्यैर्नियुक्तास्ते सर्वे तत्र प्रवर्तिताः ।।\nअजस्रं तन्नियुक्तानां यो हर्षोत्थो महारवः ।। 2.2.21.४० ।।\nआकाशमश्नुवानोऽसौ दिशां भागानपूरयत् ।।\nनृपतेः श्रद्धया भक्त्या सात्त्विकेन प्रसादिता ।। ४१ ।।\nश्रीः समृद्धाभवद्विप्राः कीर्त्या सह महीपतेः ।।\nक्वचित्कांचनविन्यस्तनानारत्नमहोज्ज्वलः ।। ४२ ।।\nक्वचित्स्फटिकभागांतशारदाभ्रनिभच्छविः ।।\nक्वचिन्नीलाश्मघटिता भित्तिः कालाभ्रमेदुरा ।। ४३ ।।\nएवं सुघटिते विष्णोः प्रासादे सुमनोहरे ।।\nगर्भप्रतिष्ठां विधिवत्कृत्वा स नृपसत्तमः ।। ४४ ।।\nवज्रपातादिभंगादिवारणार्थं यथोचितम् ।।\nशिल्पशास्त्रेषु मण्यादि विन्यस्य पौरुषाहृतम् ।। ४५ ।।\nपुनः प्रासादघटनासंभारोचितमेव वै ।।\nबहुमूल्यं वस्तुजातं यत्नात्तत्र न्यवेशयत् ।। ४६ ।।\nततो विरच्यमानेऽस्मिन्प्रासादे कीर्तिवर्द्धने ।।\nमनसापि न संभाव्ये त्रिषु लोकेषु भूभुजाम् ।। ४७ ।।\nदेवानामपि नो लक्ष्ये द्विजाः कल्पांतवासिनाम् ।।\nप्रासाद ईदृशो भूमौ क्वचिच्च घटितो न हि ।। ४८ ।।\nस्वर्गे वा इत्थमादित्या आलपंति परस्परम्।।\nअहो सुबुद्धिरस्योच्चैर्येयमीदृक्परीणता ।। ४९ ।।\nश्रद्धया भगवत्पादपद्मयोः साभिलाषिणी ।।\nअलौकिकानि कर्माणि पश्यंति हि रचंत्यपि ।। 2.2.21.५० ।।\nके वात्र भूमौ राजानो बभूवुर्नीतिशालिनः ।।।\nसार्वभौमास्तु साम्राज्यजेतारः सर्वविद्विषाम्   ।। ५१ ।।\nवित्तानि यैः संचितानि सुबहूनि च कोटिशः ।।\nअश्वमेधसहस्रं तु यत्कृतं त्रिदिवेशितुः ।। ।।५२।।\nशक्यं वा स्याद्भूभुजां तु नातः पूर्वमनुष्ठितम्।।\nन दृष्टं न श्रुतं वापि वाजिमेधसहस्रकम्।।५३।।\nमहीक्षितानुष्ठितं वै यत्र त्रैलोक्य वासिनः।।\nपृथिव्यामस्य नृपतेः सहस्था भोगभोगिनः।।५४।।\nब्रह्मलोक इवाभाति सभ यस्य च यज्विनः।।\nमूर्तिमंतस्त्रयो वेदाश्चतुष्पादो वृषस्तथा ।। ५५ ।।\nसुराः संकल्पकामास्तु यत्राद्भुतधियोऽभवन् ।।\nअयं प्रासादवर्यो वै बुद्धेर्विषयतां गतः ।। ५६ ।।\nमनोऽपि यत्र भवति न वा त्रैलोक्यवासिनाम् ।।\nभूपतेर्दुर्लभं किं स्यात्सहायो यस्य नारदः ।। ५७ ।।\nपितामहश्च जगतां स्रष्टा सर्वामरेश्वरः ।।\nअथवा विष्णुभक्तस्य नातिदूरं चिकीर्षितम् ।। ५८ ।।\nविष्णोस्तद्भक्तलोकस्य नांतरं विद्यते द्विजः ।।\nततः स नारदं प्राह प्रासादांते मुनीश्वरम् ।। ५९ ।।\nसर्वं सपन्नमासीन्मे यदशक्यं सुरासुरैः ।।\nसाक्षाद्भगवतो विष्णोरद्वैतोपासनारतः ।। 2.2.21.६० ।।\nभगवद्वपुराभाषि प्रासादस्तु चिरं मयि ।।\nइत्युक्त्वा पादयोर्मूर्ध्ना प्रणनाम स नारदम्।। ६१।।\nनारदोऽपि तमुत्थाप्य परिपूज्य नृपोत्तमम्।।\nत्वत्तो न भेदो नृपते ममास्ति खलु तत्त्वतः।।६३।।\nयस्तु साक्षाज्जगन्नाथ आविर्भूतः कृतेन वा।।\nअवश्यमर्चयस्वैनं जीवन्मुक्तोऽसि सांप्रतम्।।६३।।\nतत्पादपद्मे यादृक्ते चेतः प्र प्रवणतान्वितम्।।\nभक्त्या ह्यनन्यया पुंसः किमतः परमस्ति वै।।६४।।\nतीर्थैर्मंत्रैर्जपैर्दानैः क्रतुभिर्भूरिदक्षिणैः।।\nव्रतैरध्ययनैर्भूप तपोभिश्च यदर्जितुम्।। ६५।।\nन शक्यं तव राजेन्द्र भक्त्या तत्करमागतम् ।।\nअतः परं न शोचस्व भक्तियोगे नमोऽस्तु ते ।। ६६ ।।\nप्रकर्षं बहुराजेंद्र स्थित्वा चास्मिंश्चिरं भुवि ।।\nआराधय जगन्नाथमुपचारैर्महोत्सवैः ।। ६७ ।।\nपितामहं द्रष्टुकामो गंता चेदंतिकं विभोः ।।\nउपदेक्ष्यति सोऽप्यस्य यात्रास्तास्ता महोत्सवाः ।। ६८ ।।\nस्वयं च भगवानेव वरं तुभ्यं प्रदास्यति ।।\nप्रतिष्ठापिते प्रासादे तस्मिन्काले स्वयंभुवा ।। ६९ ।।\nअहमप्यागमिष्यामि तदा सप्तर्षिभिः सह ।।\nतदावां तत्र गच्छावो ब्रह्मलोकमकल्मषम् ।। 2.2.21.७० ।।\nत्वां विना भुवि कः शक्तो ब्रह्मलोकगतिं प्रति ।।\nइत्युक्त्वा नारदो भूपं समुत्तस्थौ नभस्तलम् ।। ७० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवाद एकविंशोऽध्यायः ।। २१ ।।"
  }
]
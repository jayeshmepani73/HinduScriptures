[
  {
    "text": "।। जैमिनिरुवाच ।। ।।\nनारदाद्ब्रह्मणः पुत्राद्भगवद्भक्तिमुत्तमाम् ।।\nश्रुत्वेत्थं परमप्रीत इंद्रद्युम्नोऽप्युवाच तम् ।। १ ।। ।।\nइंद्रद्युम्न उवाच ।। ।।\nसाधुसंगस्तु विद्वद्भिर्भवव्याधिविनाशनः ।।\nममोपदिष्टो भगवन्सोऽभूत्सांप्रतमेव मे ।। ।। २ ।।\nयेन साक्षात्कृतो विष्णुः परमात्मा परात्परः ।।\nस त्वं यन्मंदिरायातस्त्वदन्यः साधुरत्र कः ।। ३ ।।\nत्वत्संनिधानाद्भगवस्तमो मे नाशमभ्यगात् ।।\nयन्मे त्वरयते चित्तमर्चितुं नीलमाधवम् ।। ४ ।।\nवेत्सि ब्रह्मांडवृत्तांतं पर्यटन्सार्वलौकिकः ।।\nतदावां रथमास्थाय पश्यावो नीलमाधवम् ।। ।। ५ ।।\nपुरुषोत्तमसंज्ञस्य क्षेत्रस्यालंकृतं शुभम् ।।\nतत्र तीर्थानि संतीति बहुभिः कथितानि मे ।।\nत्वद्वाक्याद्यदि जानामि भवेयुः सफलानि मे ।।६।। ।।\n।। नारद उवाच ।। ।।\nहंत ते दर्शयिष्यामि क्षेत्रं क्षेत्रस्थितानि च ।।\nतीर्थानि शक्तिशंभूंश्च क्षेत्रमाहात्म्यमेव च ।। ७ ।।\nसाक्षाद्द्रक्ष्यसि देवेशं भक्तस्यात्मसमर्पकम् ।।\nतवानुग्रहतः शीघ्रं चतुर्द्धा संव्यवस्थितम्।।८।।\nयस्य संदर्शनान्मर्त्यो जायते भक्तिभाजनम् ।।\nएवं कथांते तौ प्रीतावहःकृत्यं समाप्य च ।। ९ ।।\nयात्रानुकूलं निर्णीय पंचम्यां बुधवासरे ।।\nज्येष्ठकृष्णेतरे पक्षे पुष्यर्क्षे लग्न उत्तमे ।।\nएकत्र शयितौ रात्रिं निन्यतुर्नृपनारदौ ।।2.2.11.१०।।\nततः प्रभाते विमल इंद्रद्युम्नो नृपोत्तमः ।।\nघोषणां कारयामास राज्यस्य सह बंधुभिः ।। ११ ।।\nयथाविभवतः सैन्यैर्नीलाद्रिगमनं प्रति ।।\nयावज्जीवं तत्र वासं करिष्यामो विनिश्चितम् ।।१२।।\nया वृत्तिः कल्पिता यस्य स तया तत्र जीवतु ।।\nराजानः सावरोधाश्च सामात्याः सपरिच्छदाः ।। १३ ।।\nरथैर्गजैस्तुरगैश्च कोषैः सह पदातिभिः ।।१४।।\nव्रजंतु सज्जितास्तत्र ब्राह्मणाः साग्निहोत्रिणः ।।\nवणिजः सह भांडैश्च सपण्याः पण्यजीविनः।। १५ ।।\nराष्ट्रकर्मणि निष्णाता कुशला राजवर्त्मसु ।।\nज्योतिर्विदो नृत्यविदो दंडनीतौ प्रवीणकाः ।। १६ ।।\nनृत्यगायनवादित्रचतुर्विधसुबुद्धयः ।।\nगजवाजिनराणां च भैषज्ये शास्त्र उत्तमे ।। १७ ।।\nकुशला दृष्टकर्माणो विद्यास्वष्टादशस्वपि ।।\nउपांगविद्यासु तथा कुहकार्थकुतूहलाः ।। १८ ।।\nवाटसाहसिकाश्चोरास्तथान्ये पश्यतोहराः ।।\nविचित्रकथनाजीवाश्चाटुकाराश्च मागधाः ।। १९ ।।\nशास्त्रोपजीविनश्चैव तथान्ये शल्यहारकाः ।।\nद्यूतकाराश्च पुंश्चल्यो वेश्या वेशानुगा विटाः।। 2.2.11.२० ।।\nकृषीवलाश्च गोमेपच्छागोष्ट्रखररक्षकाः ।।\nशकुंतपालाश्च कपिव्याघ्रशार्दूलरक्षकाः ।।२१।।\nआहितुंडिकगोरक्ष्य शबरा म्लेच्छजातयः ।।२२।।\nअन्ये च ये मालवदेशजाता आज्ञां मदीयामनुपालयंति ।।\nते यांतु सर्वे वसतौ हि नीलाचले यथास्वं कृतवास्तुभागाः ।। २३ ।।\nएवमाज्ञाप्य नृपतिर्यात्रायां च कृतक्षणः ।।\nनारदेन समागम्य दैवज्ञमिदमाह सः ।। २४ ।।\nसांवत्सर मुहूर्त्तं मे निर्णीतं ते यथा पुरा ।।\nतावन्मांगलिकं वस्तुजातं सम्यगुपानय ।। २५ ।।\nपुरोहितमतेनास्मिन्क्षणे यावद्विमृग्यते ।।\nतेनादिष्टः स गणकः पुरोहितसहायवान् ।। ।। २६ ।।\nआजहार समस्तानि मांगल्यानि द्विजोत्तमाः ।।\nअत्रांतरे स राजर्षिर्दिव्यसिंहासनस्थितः ।। २७ ।।\nयात्राभिषेकमांगल्यं विप्रैः प्रागनुभावितम् ।।\nश्रीसूक्तवह्निसूक्ताभ्यां सूक्तेनाब्दैवतेन च ।। २८ ।।\nपावमान्याब्धिसूक्तेन पृथङ्मांगल्यवर्द्धकैः ।।\nतीर्थाद्भिरौषधीभिश्च सर्वगन्धैः पृथक्पृथक् ।। २९ ।।\nअभिषिक्तस्ततो राजा चीनांशुकहृतांभसा ।।\nरराज वपुषा दीप्तो निर्धूमः पावको यथा ।। 2.2.11.३० ।।\nआमुक्तशुक्लवसनः स्वाचांतः सपवित्रकः ।।\nनांदीमुखान्पितृगणान्पूजयित्वा यथाविधि ।। ३१ ।।\nजयाराष्ट्रभृतो हुत्वा गणहोमांश्च यत्नतः ।।\nशंखध्वनिसुगंधाढयं श्वेतवर्णं विधूमकम् ।। ३२ ।।\nवह्निं प्रदक्षिणं चक्रे दक्षिणावर्त्तगार्चिषा ।।\nसाक्षात्कारेण ददतं जयं राज्ञे जयार्थिने ।। ३३ ।।\nनवग्रहमखांते च ग्रहकुंभेन सेवितः ।। ग्र\nहाणां दौष्ट्यनाशाय सौस्थ्यस्यापि विवृद्धये ।। ३४ ।।\nज्योतिःशास्त्रोदितैर्मंत्रैर्दैवज्ञविधिचोदितैः ।।\nततो मांगल्यनेपथ्यविधानमुपचक्रमे ।।३५।।\nचीनांशुकप्रावरणे विधाय कवचं निजम् ।।\nशिरोवेष्टनकं शुभ्रं सुरत्नमुकुटोज्ज्वलम्।। ३६ ।।\nसावतंसे श्रुतियुगे रत्नकुंडलभूषिते ।।\nग्रैवेयकं महार्घं तु हारं तरलभूषितम् ।। ३७ ।।\nदधाराथ नृपश्रेष्ठः केयूरांगदमुद्रिकाः ।।\nमध्येन त्रिवलीसक्तं स्वर्णसूत्रं त्रिवृद्दधौ ।। ३८ ।।\nहिरण्यकिंकिणीयुक्त मुक्तातोरणमालिकम् ।।\nनानारत्नैः सुघटितां दधाराथ सुमेखलाम् ।। ३९ ।।\nअनर्घ्ये पादकटके पादयोः संन्यवेशयत् ।।\nसम्मुखादर्शितादर्शे ददृशे स्वं विभूषितम् ।। 2.2.11.४० ।।\nमंगलारोपणार्थाय हैमपीठमुपाविशत् ।।\nप्राङ्मुखः श्रीधरं देवं संस्मरन्मधुसूदनम् ।। ४१ ।।\nमगलायतनं विष्णुं सर्वमांगल्यकारणम ।।\nस्मरणादस्य नश्यंति पातकानि बहून्यपि ।। ४२ ।।\nसौमनस्यामथो मालामार्त्तवीं गंधवर्णिताम् ।।\nदधार प्रथमं राजा मंत्रितां स्वपुरोधसा ।। ४३ ।।\nमृदं दीपं फलं दूर्वा दधि गोरोचनां ततः ।।\nमन्त्राभिमंत्रितान्सर्वान्सिद्धार्थैरभिरक्षितः ।।४४।।\nआत्मानं ददृशे राजा सौरभेये हविष्यथ ।।\nमुकुरे मंत्रिते पश्चात्स्वं दृष्ट्वा नृपकेसरी ।। ४५ ।।\nबह्वृचैः शांतिघोषेण समुदीर्णशुभायतिः ।।\nयाजुष्कैः पथिसूक्तेन व्रजन्मार्गेऽभिरक्षितः ।। ४६ ।।\nपौराणैर्मंगलैर्वाक्यैः कृतवीर्यधृतिर्नृपः ।।\nमागधैः स्तुतिपाठेन प्रादुर्भूतपराक्रमः ।। ४७ ।।\nपारिजातहरं सत्यासहितं गरुडध्वजम्।।\nध्यायन्हृत्पंकजे राजा दक्षिणं पादमुद्दधौ ।। ४८ ।।\nप्रदक्षिणीकृत्य मुनिं नारदं पुरतः स्थितम् ।।\nमध्यद्वारमुपागच्छद्वेत्रपाणिभिरावृतः ।। ।। ४९ ।।\nआदिष्टपदमार्गोऽसावग्निहोत्रपुरःसरः ।।\nतत्रापश्यत्स्थितान्विप्रानात्मनो दक्षिणेन वै ।। 2.2.11.५० ।।\nमांगल्यसूक्तंऽ पठतः शुभ्राभान्पांडुरांशुकान्।।\nलाजाः सपुष्पा राजाग्रे क्षिपतः शंसतः शुभम् ।। ५१ ।।\nवामपार्श्वस्थिता वेश्याश्चामरव्यग्रपाणयः ।।\nशुभ्रालंकारवसनाः स्मेरपद्मानना शुभाः ।। ५२ ।।\nब्राह्मणान्पूजयामास भक्तिनम्रो द्विजोत्तमाः ।।\nवस्त्रालंकारमाल्यैश्च सुगन्धैरनुलेपनैः ।। ५३ ।।\nतोषयामास तान्विप्रान्भगवद्बुद्धि भावितान् ।।\nवेश्याभ्यो मागधेभ्यश्च दीनानाथेभ्य एव च ।। ८४ ।।\nराजानुमत्या सचिवो यथार्हं प्रददौ धनम् ।।\nश्वेतान्पारावतान्हंसाञ्छ्वेताश्वं श्वेतकुंजरम् ।। ५५ ।।\nसचूतपल्लवं श्वेतमालाफलविभूषितम् ।।\nकदलीकांडसन्नद्धतोरणाधः स्थितं नृपः ।।\nपूर्णकुंभं स पश्यन्वै मंगलानि बहून्यपि।।\nसितातपत्रेण शिरःप्रदेशे वारितातपः ।।५६।।\nयुगपत्पूर्यमाणैस्तु कंबुभिः शतसंख्यकेः।।\nसंमिश्रितानि शुश्राव वादित्राणि बहूनि सः।।५७।।\nतथा मंगलगीतानि जयशब्दांश्च भूपतिः ।।\nततो विवेश प्रासादं नृसिंहमवलोकितुम्।।५८।।\nयं स्मृत्वा जायते मर्त्यः सर्वकल्याणभाजनम् ।।\nदृष्ट्वा स दूरान्नृहरिं दिव्यसिंहासनस्थितम् ।। ५९ ।।\nप्रणम्य साष्टावयवं सन्तोष्योपनिषद्गिरा ।।\nदक्षपार्श्वस्थितां दुर्गां सर्वदुर्गतिमोचिनीम् ।। 2.2.11.६० ।।\nववंदे चरणाभ्याशे पश्यतीं कृपया नृपः ।।\nततः पुरोधा देवांगादवरोप्य शुभा स्रजम् ।। ६१ ।।\nआसञ्जयामाम गले सुगंधेनान्वलेपयत् ।।\nनीराजयामास राज्ञः शिरश्चावेष्टयन्मुदा ।। ५२ ।।\nपुनः प्रदक्षिणीकृत्य तौ देवौ नृपसत्तमः ।।\nशिबिकायां समारोप्य प्रतस्थे च पुरस्कृतौ ।। ६३ ।।\nप्रादुर्भूय बहिर्द्वारे रथं दृष्ट्वा सुसज्जितम् ।।\nतुरंगमैर्वातजवैर्दशभिः परयोजितम् ।। ६४ ।।\nप्रदक्षिणीकृत्य नृपो नारदेन समाविशत् ।।\nढक्कामृदंगनिःसाणभेरीपणव गोमुखाः ।। ६५ ।।\nमधुरीचर्चरीशंखा अवाद्यंत सहस्रशः ।।\nस्यन्दनाः कोटिशस्तत्र नृपाणामनुजीविनाम् ।। ६६ ।।\nचकाशिरे श्रेणिकृता इन्द्रद्युम्नरथाभितः ।।\nनानाप्रहरणोपेताः पताकाभिरलंकृताः ।। ६७ ।।\nध्वजोच्छ्रिताः स्वर्णरौप्यैः किंकिणीजालदर्पणैः ।।\nयन्त्रैर्नानाविधैर्युक्ता गंभीर स्निग्धनिःस्वनाः ।। ६८ ।।\nपदातीनां कुञ्जराणां हयानां वातरंहसाम् ।।\nपत्तिसंस्फोटनैर्हस्तिबृंहितैर्हयहेषितैः ।। ६९ ।।\nबहुलै रथनिर्घोषैर्मिश्रिता वाद्यनिःस्वनाः ।।\nयुगांतार्णवनिस्वानतुल्याः शुश्रुविरे जनैः ।। 2.2.11.७० ।।\nतस्मिन्क्षणे पौरजनाः स्वस्वसंभारसज्जिताः ।।\nअश्वकै रासभैरुष्ट्रैर्वाहकैः प्रतितस्थिरे ।। ७१ ।।\nआंदोलिकाश्च पल्यंकाः कोटिशश्च तुरंगकाः ।।\nश्रेणीभूताश्च दृश्यंते राष्ट्रप्रस्थानसंकुले ।। ७२ ।।\nराजावरोधाः शतशो वृता वर्षवरैस्ततः ।।\nनानायानसमारूढाः पालिताश्चाधिकारिभिः ।। ७३ ।।\nमहासैन्यैश्च संरुद्धा राजागाराद्विनिर्ययुः ।।\nयज्वानश्चाग्निहोत्राणि शम्यारूढानि वृन्दशः ।। ७४ ।।\nशकटेषु समारोप्य सपत्नीकाः प्रतस्थिरे ।।\nतथा पुस्तकभारांश्च देवतार्चाकरंडकान् ।। ७५ ।।\nइध्मबर्हिकुशान्पात्रीः संभारान्होमसंभृतान् ।।\nवाहयामासुरन्यैश्च शकटावाहकद्विजैः ।। ७६ ।।\nसामन्तामात्यभृत्याश्च पुरोधा ऋत्विजश्च ये ।।\nराज्ञः प्रकृतद(?)साश्च उपचारनियोगिनः ।। ७७।।\nसर्वोपचारसंभारानासतेऽन्ये प्रयायिनः ।।\nकोषागारनियुक्ताश्च कोषजातमशेषतः ।। ७८ ।।\nसमादाय ययुस्तूर्णं राज्ञोऽवसरसेवकाः ।।\nमालाकारादयः सर्वे पण्यजीवादयस्तथा ।। ७९ ।।\nस्वं स्वं पण्यं समादाय ययू राजनियोगिनः ।।\nश्रेष्ठश्रेण्यादयः सर्वे पुरखर्वटवासिभिः ।। 2.2.11.८० ।।\nसमं विनिर्ययुः स्वस्वव्यवहारविलासकाः ।।\nइन्द्रद्युम्नस्य नृपतेर्यात्रासमयवादितान् ।। ८१ ।।\nभेरीमृदंगपटहान्व्यश्नुवानान्दिगंतरम् ।।\nश्रुत्वा जनपदावासिजनाः सर्वे ससंभ्रमाः ।। ८२ ।।\nराजाज्ञां मूर्ध्नि संमान्य निर्गता नीलपर्वतम् ।।\nयस्य यश्च ऋजुः पंथाः स च तेनैव जग्मिवान् ।। ८३ ।।\nन राजमार्गं प्रजवाद्व्यमृग्यंत नृपाज्ञया ।।\nनीलाद्रिप्राप्तिमार्गेण दुर्गमेणापि ते ययुः ।। ८४ ।।\nइन्द्रद्युम्नोऽपि राजेन्द्रः समस्तपुरवासिभिः ।।\nचतुरंगानीकिनीभिः सहर्षाभिश्च वेष्टितः ।। ८५ ।।\nश्रेणीभूतक्षितिपतिस्यन्दनावलिमध्यगे ।।\nरथे रराज राजर्षिः शक्रतुल्य परिच्छदः ।। ८६ ।।\nपुरस्त्रीमङ्गलाचारगीतलाजप्रसूनकैः ।।\nमङ्गलाचारशोभाभिः प्रसन्नशुभचेतनः ।। ८७ ।।\nवातरंहैर्हयैर्युक्तरथेन प्रययौ मुदा ।।\nअनुकूलानिलप्रोद्यद्घनच्छायसुशीतले ।। ८८ ।।\nनीरजस्के महीपृष्ठे समीकृतचतुष्पथे ।।\nदेशाध्वनीनैः पुरुषैः काननांतरवेदिभिः ।। ८९ ।।\nआदिष्टवर्त्मा नृपतिर्मार्गस्योभयपार्श्वगान् ।।\nदेशानरण्यानि मुहुःपश्यन्नानन्दलोचनः ।। 2.2.11.९० ।।\nसीमामुत्कलदेशस्य विभजंतीं वनांतरे ।।\nमार्गस्थां चर्चिकां प्राप चर्चितां मुंडमालया ।। ९१ ।।\nअवतीर्य रथाद्राजा विनतो नारदाज्ञया ।।\nसाष्टांगपातं तां नत्वा तुष्टावानंदचेतनः ।।९२ ।।\n।। इन्द्रद्युम्न उवाच ।। ।।\nनमस्ते त्रिदशेशानि सर्वापद्विनिवारिणि ।।\nब्रह्मविष्णुशिवाद्याभिः कल्पनाभिरुदीरिते ।।९३।।\nकारणं जगतामाद्ये प्रसीद परमेश्वरि ।।\nत्वया विना जगन्नैतत्क्षणमुत्सहते शिवे ।। ९४ ।।\nसिद्धयः सर्वकार्याणां मंगलानि च शाश्वते ।।\nत्वत्पादाराधनफलं मर्त्यलोके हि नान्यथा ।।९५ ।।\nचराचरपतेर्विष्णोः शक्तिस्त्वं परमेश्वरि ।।\nयया सृजत्यवति च जगत्संहरते विभुः ।। ९६ ।।\nचराचरगुरुं देवं नीलाचलनिवासिनम् ।।\nअनुगृह्णीष्व मां देवि यथा पश्ये स्वचक्षुषा ।। ९७ ।।\n।। जैमिनिरुवाच ।। ।।\nनारदस्योपदेशेन स्तुत्वा देवीं नराधिपः ।।\nआरुरोह रथं तूर्णं विवस्वानुदयं यथा ।। ९८ ।।\nततः प्रतस्थे तरसा स राजा श्रांतवाहनः ।।\nचित्रोत्पलमहानद्यास्तीरे विरलकानने ।। ९९ ।।\nधातुकन्दरविख्याते न्यवेशयदनीकिनीम् ।।\nअपराह्णक्रियां कर्तुं यावदाह्निकमादृतः ।।2.2.11.१ ००।।\nजलावतरणे नद्यां विवेश स्वपुरोधसा ।।\nपूर्वं संशोधिते प्राज्ञैर्विषकण्टकवर्जिते ।।१।।\nस्नात्वा संतर्प्य देवांश्च पितॄनथ विशांपतिः ।।\nसंपूज्य विधिवद्विष्णुं नृपतीन्प्रकृतीस्ततः ।। २ ।।\nसंमानयामास नृपः संनिवेशासनादिभिः।।\nनारदेन सह श्रीमान्प्रविश्यांतःपुरं ततः।।३।।\nसुधारसानि भोज्यानि बुभुजे प्रीतमानसः ।।\nपश्चिमाद्रिं ततो याते विवस्वति विशांपतिः ।।४।।\nसायं विधिं समाप्याशु शीतभानौ समुद्यते।।\nअनुजीविविशां नाथः सभामध्य उपाविशत् ।।५।।\nतत्र तस्मिन्नरपतिर्बभौ सात्राज्यलक्षणः ।।\nसंपूर्णमंडलश्चन्द्रो ज्योतिषामिव शारदः।।६।।\nकवयः कवयांचकुः कीर्तिं तस्य सुधामलाम् ।।\nजगुर्गाथां सुग्रथितां गायकाः कलसुस्वराः।।७।।\nरूपयौवनलावण्यगर्विता गणिकास्ततः ।।\nलयतानांगहारैश्च सुशुद्धैर्ननृतुः पुरः ।। ८ ।।\nमागधास्तुष्टुवुश्चैनं लोकोत्तरशुभाकृतिम् ।।\nगद्यपद्यप्रबन्धाद्यैश्चित्रैः पदकदम्बकैः ।। ९ ।।\nततः स राजा प्रानर्च वैष्णवाग्र्यान्सभासदः ।।\nसुसंमतैर्गंधमाल्यतांबूलैरतिशोभनैः ।। 2.2.11.११० ।।\nनृपांश्च शतशस्तत्र सुखासीनान्नृपाज्ञया ।।\nसंभावयामास यथायोग्यं नृपतिभाजनैः ।। ११ ।।\nअथापृच्छन्मुनिवरं नारदं भगवत्प्रियम् ।।\nसिंहासनार्हे स्वासीनं बहुमानपुरःसरम् ।।\nभगवच्चरितं श्रोतुं सर्वपापापनोदनम् ।। १२ ।।\n।। इन्द्रद्युम्न उवाच ।। ।।\nभगवन्वेदवेदांगनिधान भगवत्प्रिय ।।\nत्वमेव चरितं विष्णोर्जानासि ज्ञानचक्षुषा ।। १३ ।।\nहरेश्चारित्रसुधया दृढपंकमलीमसम् ।।\nक्षालयांतर्मम मुने यद्यनुक्रोशको मयि ।। १४ ।।\nइत्थमालापसंमिश्रे मुनिराज्ञोः कथांतरे ।।\nप्रविवेश नृपं द्वाःस्थ उत्कलेशप्रसेवकः ।। १५ ।।\nउवाच देवद्वारांते तिष्ठत्युत्कलभूमिपः ।।\nसोपायनो देवपादपद्मं द्रष्टुं समौलिकः ।। १६ ।।\nविज्ञापितः स राजर्षि द्वास्थेनैवं ससंभ्रमः ।।\nउवाच तं हि भो विप्राः श्रुत्वा तद्देशमण्डनम् ।। १७ ।।\nक्षेत्रं श्रीपुरुषेशस्य तद्वार्त्ताकर्णनोत्सुकः ।।\nप्रवेशयाविलंबं तं श्रीमदोढ्रमहीपतिम् ।। १८ ।।\nस हि नीलगिरौ विष्णुं समाराध्य सुनिर्मलः ।।\nयस्य संदर्शनात्सर्वे भविष्यामो हतांहसः ।। १९ ।।\nश्रुत्वा तद्वचनं सद्यो द्वारपालो महीपतिम् ।।\nप्रवेशयामास सभामिंद्रद्युम्नस्य भूपतेः ।। 2.2.11.१२० ।।\nविवेशोढ्रपतिस्तूर्णं सचिवैवैर्ष्णवैः सह ।।\nननामांघ्रियुगं वन्द्यमिन्द्रद्युम्नस्य सादरम्।। २१ ।।\nयुगं वन्द्यमिन्द्रद्युम्नस्य सादरम्।। २१ ।।\nतमुत्थाप्य च राजेंद्रः पुरस्कृत्य स वैष्णवम् ।।\nस्वासनांते निवेश्याथ प्रोचे सप्रश्रयं वचः ।। २२ ।।\nराजन्सर्वत्र कुशली भवानोढ्रपते किल ।।\nअपि देवो विजयते नीलाद्रिशिखरालयः ।। २३ ।।\nकच्चित्ते निर्मला बुद्धिर्भगवत्पादपद्मयोः ।।\nउपैति समचित्तस्य सर्वभूतेषु ते हरौ ।। २४ ।।\nओढ्राधीशस्तदा तस्य वचः श्रुत्वा कृतांजलिः ।।\nउवाच प्रश्रितं वाक्यं हर्षविस्मयचंचुकः ।। २५ ।।\nस्वामिन्सर्वत्र कुशलं त्वत्पादानुग्रहान्मम ।।\nसूर्ये तपत्यंधकारः कथं वा प्रभविष्यति ।। २६ ।।\nनिसर्गगुणसंसर्गवशीकृतमहीभुजा ।।\nत्वया सनाथा पृथिवी जिष्णुनेवामरावती ।। २७ ।।\nसदा धर्मश्चतुष्पादस्त्वयि शासति मेदिनीम् ।।\nनिषेधाचरण राजन्केवलं श्रूयते श्रुतौ ।। २८ ।।\nराजनीतिषु ये राज्ञां गुणाः समुदितास्त्वयि ।।\nत एकैकं क्षितिभुजां गता दार्ष्टांतिकं विभो ।। २९ ।।\nएतावदपि साम्राज्यं दुर्लभं ते नृपोत्तम ।।\nअष्टादशद्वीपवती क्षितिरेकगृहोपमा ।। 2.2.11.१३० ।।\nयदि त्वां नासृजद्ब्रह्मा वत्सलं सर्वजंतुषु ।।\nकथं शोकविहीनाः स्युर्मृतेष्वात्मजबंधुषु ।। ३१ ।।\nसाधारणा नृपतयो विष्णोरंशा इति श्रुतिः ।।\nभवान्साक्षात्तु भगवान्कोऽन्य ईदृग्गुणाकरः ।। ३२ ।।\nदक्षिणोदधि तीरेऽस्ति नीलाद्रिः काननावृतः ।।\nन तत्र लोकसंचारस्तत्रास्ते साऽपि देवता ।। ३३ ।।\nवात्यया वालुकाकीर्णः सांप्रतं श्रूयते तु सः ।।\nतद्वशान्मम राज्येऽपि दुर्भिक्षमरकादिकम् ।। ३४ ।।\nत्वय्यागते तु सर्वस्मिन्कुशलं मे भविष्यति ।।\nइत्युक्तवंतं नृपतिरुत्कलेशं द्विजोत्तमाः ।। ३५ ।।\nविसर्जयामास तदा संनिवेशाय मानयन् ।।\nनारदं प्रेक्ष्य निर्विण्णः किमेतदिति भो मुने ।। ३६ ।।\nयदर्थं मे श्रमस्तं च विफलं हि वितर्कये ।।\nइत्युक्तवंतं तं प्राह नारदस्तु त्रिकालवित् ।। ३७ ।।\nन कार्यो विस्मयस्तेऽत्र भाग्यवान्वैष्णवोत्तमः ।।\nवैष्णवानां न वांछा हि विफला जायते क्वचित् ।। ३८ ।।\nअवश्यं प्रेक्षसे राजन्बिभ्रतं पार्थिवं वपुः ।।\nकारणं जगतामादिं नारायणमनामयम् ।। ३९ ।।\nत्वदनुग्रहहेतोर्वै क्षिताववतरिष्यति ।।\nजगच्चराचरं सर्वं विष्णोर्वशमुपागतम्।।2.2.11.१४०।।\nन कस्यापि वशे सोऽपि परमात्मा सनातनः ।।\nकेवलं भक्तिवशगो भगवान्भक्तवत्सलः ।। ४१ ।।\nब्रह्मादिकीटपर्यंतं सुगुप्तं यस्य मायया ।।\nस कथं परतंत्रः स्यादृते भक्तजनान्नृप ।। ४२ ।।\nधर्मार्थकाममोक्षाणां मूलं भक्तिर्मुरद्विषः ।।\nसैव तद्ग्रहणोपायस्तामृते नास्ति किंचन ।। ४३ ।।\nएक एव यदा विष्णुर्बहुधा स्वस्य मायया ।।\nतमृते परमात्मानं सुखहेतुर्न विद्यते ।। ४४ ।।\nयेऽप्यन्ये शिवदुर्गाद्यास्तैस्तैः कर्मभिरावृताः ।।\nयच्छंति पूजिताः कामं तेऽपि विष्णुपरायणाः ।। ४५ ।।\nअन्तर्यामी स भगवान्देवानामपि हृत्स्थितः ।।\nयावत्फलं प्रेरयति तावदेव ददत्यमी ।। ४६ ।।\nवैष्णवस्त्वं च राजेंद्र पद्मयोनेश्च पंचमः ।।\nअष्टादशानां विद्यानां पारगो वृत्तसंस्थितः ।। ४७ ।।\nन्यायेन रक्षिता पृथ्वीं विशेषाद्ब्राह्मणार्चकः ।।\nअवश्यं द्रक्ष्यसि क्षेत्रे वैकुण्ठं चर्मचक्षुषा ।। ४८ ।।\nपितामहोऽप्यत्र कार्ये भवतो मां नियुक्तवान् ।।\nसर्वं ते कथयिष्यामि प्राप्ते क्षेत्रोत्तमे नृप ।। ४९ ।।\nसांप्रतं रात्रिशेषो हि तृतीयं याममृच्छति ।।\nस्वान्तान्निवेशान्निर्गंतुं राज्ञ आज्ञापयाधुना ।। 2.2.11.१५० ।।\nत्वमप्यंतर्गृहं याहि निद्राया वशमागतः ।। १५१ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषि संवाद एकादशोऽध्यायः ।।११।।"
  }
]
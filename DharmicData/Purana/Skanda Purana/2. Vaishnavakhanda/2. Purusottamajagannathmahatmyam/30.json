[
  {
    "text": "।। मुनय ऊचुः ।। ।।\nचकार केन विधिना जन्मस्नानं श्रियः पतेः ।।\nअन्यानप्युत्सवान्सर्वान्विधिवद्ब्रूहि नो मुने ।। १ ।।\nनारदेन पुरा प्रोक्तं सर्वं ते मुनिसत्तम ।।\nस हि वेद तमःपारे ब्रह्म ब्रह्मसुतो मुनिः ।। २ ।।\nतत्सर्वं ब्रूहि तत्त्वेन मुने क्रौतूहलं हि नः ।।\nअहो भाग्यं नरपतेरिंद्रद्युम्नस्य भो मुने ।। ३ ।।\nतस्य तावति कर्मांते अत्यद्भुतमिदं महत् ।।\nन श्रुता हि न दृष्टा हि प्रतिमा दारुनिर्मिता ।। ४ ।।\nसजीवतनुवत्साक्षाद्वारं दद्यान्मनुष्यवत् ।।\nस्मारंस्मारं भगवतश्चरितं पापनाशनम् ।। ५ ।।\nचरितं तस्य नृपतेर्दुर्लभं मर्त्यवासिनाम् ।।\nन सन्तोषोऽस्ति भगवञ्शृण्वतां नो महामुने ।। ६ ।।\nतद्वदानुक्रमेणास्मान्यात्राः सर्वाघनाशनाः ।।\nयासां संदर्शनाद्वासो वैकुण्ठ इति निश्चितम् ।। ७ ।।\nयात्रामाहात्म्यवक्तासौ यत्साक्षान्मधुसूदनः ।।\nतन्नो वद महाभाग जगतां हितकाम्यया ।। ८ ।। ।।\n।। जैमिनिरुवाच ।। ।।\nज्येष्ठस्नानं प्रवक्ष्यामि शृणुध्वं मुनयोऽधुना ।।\nज्येष्ठशुक्लदशम्यां तु व्रतं संकल्प्य वाग्यतः ।। ९ ।।\nप्रातरुत्थाय कुर्वीत पंचतीर्थविधानतः ।।\nमार्कंडेय वटं गत्वा आचम्य प्रयतः पुमान् ।। 2.2.30.१० ।।\nप्रार्थयेच्छंकरं नत्वा कृतांजलिपुटोऽग्रतः ।। ११ ।।\nअतितीक्ष्ण महाकाय कल्पांतदहनोपम ।।\nभैरवाय नमस्तुभ्यमनुज्ञां दातुमर्हसि ।। १२ ।।\nततः प्रविश्य तीर्थं तु वैदिकैः पंच वारुणैः ।।\nअघमर्षणसूक्तेन त्रिरावृत्तेन वा द्विजाः ।।\nस्नात्वा यथावत्स्नायीत मन्त्रेणानेन चांततः ।। १३ ।।\nनमः शिवाय शांताय सर्वपापहराय च ।।\nस्नानं करोमि देवेश मम नश्यतु पातकम् ।। १४ ।।\nसंसारसागरे मग्नं पापग्रस्तमचेतनम् ।।\nत्राहि मां भगनेत्रघ्न त्रिपुरारे नमोऽस्तु ते ।। १५ ।।\nएवं स्नात्वा बहिर्गत्वा धौतवासा सपुण्ड्रकः ।।\nदेवानृषीन्पितॄंश्चैव तर्पयित्वा यथाविधि ।। १६ ।।\nप्रविश्य शंकरागारं स्पृष्ट्वा वृषणयोर्वृषम् ।।\nमन्त्रेणानेन भो विप्राः सर्वक्रतुफलं लभेत् ।। १७ ।।\nधर्मश्चतुष्पाद्यज्ञस्त्वं स्वर्णशृंगस्त्रयीवपुः ।।\nगोपते वाहरूपस्त्वं शूलिनं त्वां नमाम्यहम् ।। १८ ।।\nअघोरमन्त्रेण ततः पूजयेद्वृषवाहनम् ।।\nपञ्चब्रह्मभिर्ऋग्भिस्तु संस्पृशेल्लिंगमुत्तमम् ।। १९ ।।\nअंगुष्ठेन स्पृशेल्लिगं मुष्टिना शक्तिमेव च ।।\nपूजयित्वा तु विधिवत्स्तुत्वा देवं पुरद्विषम् ।। 2.2.30.२० ।।\nदशानामश्वमेधानां फलं प्राप्नोत्यनुत्तमम् ।।\nमार्कंडेयवटे स्नात्वा दृष्ट्वा देवं तु शंकरम् ।। २१ ।।\nफलं प्राप्नोत्यविकलं राजसूयाश्वमेधयोः ।।\nअन्ते शिवस्य सालोक्यं प्राप्य ज्ञानं ततो नरः ।। २२ ।।\nक्रमाच्च लभते मुक्तिं जगन्नाथप्रसादतः ।।\nततो मौनी व्रजेद्देवं नारायणमनामयम् ।। २३ ।।\nतद्दक्षिणस्थितं विष्णुरूपं न्यग्रोधमुत्तमम् ।।\nदर्शनादपि पापानां पापसंहतिनाशनम् ।। २४ ।।\nतं दृष्ट्वा प्रणमेद्दूराद्भावयन्पुरुषोत्तमम् ।।\nप्रदक्षिणं ततः कुर्यादिमं मन्त्रमुदीरयन् ।। २५ ।।\nअमरस्त्वं सदा कल्प विष्णोरायतनं महत् ।।\nन्यग्रोध हर मे पापं विष्णुरूप नमोऽस्तु ते ।। २६ ।।\nनमोऽस्त्वव्यक्तरूपाय महाप्रलयस्थायिने ।।\nएकाश्रयाय जगतां कल्पवृक्षाय ते नमः ।। २७ ।।\nस्तुवञ्जपेत्तु तद्भक्त्या मूले तस्य जनार्दनम् ।।\nकोटिजन्मशतोद्भूतपापादेव विमुच्यते ।। २८ ।।\nतच्छायाक्रमणेनापि निष्पापो जायते नरः ।।\nततः सुपर्णं प्रणमेद्यानरूपं हरेः पुरः ।। २९ ।।\nस्थितो भक्तिनतो विष्णोः कृतांजलिपुटो मुदा ।।\nछन्दोमय जगद्धामन्यानरूप त्रिवृद्वपुः ।। 2.2.30.३० ।।\nयज्ञरूप जगद्व्यापिन्प्रीयमाणाय ते नमः ।।\nस्तुत्वेत्थं गरुडं पापान्मुच्यतेऽनेकजन्मजात् ।। ३१ ।।\nवाङ्मनःकर्मनियतो गच्छेदेवं विचिंतयन् ।।\nप्रविश्य देवतागारं कृत्वा तं त्रिः प्रदक्षिणम् ।। ३२ ।।\nपूजयेन्मन्त्रराजेन सूक्तेन पुरुषस्य वा ।।\nद्वादशाक्षरमंत्रेण यत्र वा जायते रुचिः ।। ३३ ।।\nपूजाधिकारिणः सर्वे ब्रह्मक्षत्रविशस्ततः ।।\nअन्येषां दर्शन भक्त्या तयोर्नामानुकीर्तनात् ।। ३४ ।।\nपंचोपचारविधिना पूजयेत्परमेश्वरम् ।।\nकृतांजलिपुटो भूत्वा इदं स्तोत्रमुदीरयेत् ।। ३५ ।।\nदेवदेव जगन्नाथ संसारार्णवतारक ।।\nभक्तानुग्राहक सदा रक्ष मां पादयोर्नतम् ।। ३६ ।।\nजय कृष्ण जगन्नाथ जय सर्वाघनाशन ।।\nजयाशेषजगद्वंद्य पादांभोज नमोऽस्तु ते ।। ३७ ।।\nजय ब्रह्मांडकोटीश वेदनिःश्वासवातक ।।\nअशेषजगदाधार परमात्मन्नमोऽस्तु ते ।।३८।।\nजय ब्रह्मेंद्ररुद्रादि देवौघप्रणतार्तिनुत् ।।\nजयाखिलजगद्धामन्नंतर्यामिन्नमोऽस्तु ते ।। ३९ ।।\nजय निर्व्याजकरुणापाथोधे दीनवत्सल ।।\nदीनानाथैकशरण विश्वसाक्षिन्नमोऽस्तु ते ।। 2.2.30.४० ।।\nसंसारसिंधुसलिले मोहावर्त्ते सुदुस्तरे ।।\nषडूर्मिकुलदुष्पारे कुकर्मग्राहदारुणे ।। ४१ ।।\nनिराश्रये निरालंबे निःसारे दुःखफेनिले ।।\nतव मायागुणैर्बद्धमवशं पतितं ततः ।। ४२ ।।\nमां समुद्धर देवेश कृपापांगविलोकनैः ।।\nतत्र मग्नं सुरश्रेष्ठ सुप्रसादप्रकाशक ।। ४३ ।।\nएक एव जगन्नाथ बन्धुस्त्वं भवभीरुणाम् ।।\nबुभुक्षा च पिपासा च प्राणस्य मनसः स्मृतौ ।। ४४ ।।\nशोकमोहौ शरीरस्य जरा मृत्युर्वपुर्भवः ।।\nत्वत्सृष्टौ तादृशो नास्ति यो दीनपरिपालकः ।। ४५ ।।\nअवतीर्णोसि लोकानामनुग्रहधिया विभो ।।\nपूर्णकामस्य ते नाथ किमन्यत्कारणं क्षितौ ।। ४६ ।।\nत्वत्पादपद्ममासाद्य न चिंतास्ति जगत्पते ।।\nयतस्ते चरणांभोजं चतुर्वर्गेकसाधनम् ।। ४७ ।।\nदर्शनात्सर्वलोकानां सर्ववांछा फलप्रदम् ।।\nततः सीरध्वजं शेषमन्त्रेण परिपूजयेत् ।। ४८ ।।\nद्वादशाक्षरमन्त्रेण नाम्ना वा प्रणवादिना ।।\nएकाग्रमानसो भूत्वा प्रणिपत्य प्रसादयेत् ।। ४९ ।।\nजय राम सदाराम सच्चिदानदविग्रह ।।\nअविद्यापंकरहित निर्मलाकृतये नमः ।। 2.2.30.५० ।।\nजयाखिलजगद्भारधारणश्रमवर्जित ।।\nतापत्रयविकर्षाय हलं कलयसे सदा ।। ५१ ।।\nप्रपन्नदीनत्राणाय स्फुटनेत्रसरोरुह ।।\nत्वमेवेश पराशेषकलुषक्षालनप्रभुः ।। ५२ ।।\nप्रसन्नकरुणासिंधो दीनबन्धो नमोऽस्तु ते ।।\nचराचराफणाग्रेण धृता येन वसुन्धरा ।। ५३ ।।\nमामुद्धरास्माद्दुष्पाराद्भवांभोधेरपारतः ।।\nपरापराणां परमपरमेश नमोऽस्तु ते ।। ५४ ।।\nस्तुत्वैवं नागराजानं बलं मुसलधारिणम् ।।\nपूजयेज्जगतामादिकारणां भद्रलोचनाम् ।। ५५ ।।\nस्तुत्वा जयां तां भो विप्राः प्रणिपत्य प्रसादयेत् ।।\nजय देवि महादेवि प्रसीद भवतारिणि ।। ५६ ।।\nसुखारणि श्रितवतां जय संतुष्टिकारिणि।।\nकार्यं कार्यस्वरूपाणां कारणानां च कारणम् ।। ९७ ।।\nधारणां धार्यमाणानां त्वामादिं प्रणमाम्यहम् ।।\nवक्षःस्थलस्थितां विष्णोः शंभोरर्द्धांगधारिणीम्।। ५८ ।।\nपद्मयोनि मुखाब्जस्थां प्रणमामि जगत्प्रियाम् ।।\nसृष्टिस्थितिविनाशादिकर्मणां परमात्मनः ।। ५९ ।।\nत्वमेका शक्तिरतुला त्वां विना सोऽपि नेश्वरः ।।\nत्वां सर्वलोकजननीं विष्णुमायां तपस्विनीम् ।। 2.2.30.६० ।।\nसुभद्रां भद्ररूपां तां मूलभूतां नमाम्यहम् ।।\nततः सागरस्नानाय प्रार्थयेत्पुरुषोत्तमम् ।। ६१ ।।\nनमस्ते भगवन्विष्णो जगद्व्यापिंश्चराचर ।।\nनिर्विघ्नं सिद्धिमायातु सिंधुस्नानं मम प्रभो ।। ६२ ।।\nनमस्ते जगतामीश शंखचक्रगदाधर ।।\nदेहि देव ममानुज्ञां तव तीर्थनिषेवणात् ।। ६३ ।।\nततो मौनं व्रजेद्विष्णुं चिंतयन्सरितां पतिम् ।।\nउग्रसेनं स्थितं मार्गे अनुज्ञाप्य समाहितः ।। ६४ ।।\nउग्रसेन महाबाहो वलवन्नुग्रविक्रम ।।\nलब्ध्वा वरं सुप्रसन्नात्समुद्रतटमास्थितः ।। ६५ ।।\nतीर्थराजकृतस्नानसुसंपूर्णफलप्रद ।।\nसिंधुस्नानं करिष्यामि अनुज्ञां दातुमर्हसि ।। ६६ ।।\nततो गच्छेद्द्विजश्रेष्ठाः स्वर्गद्वारं ततः परम् ।।\nयेन देवाः समायांति क्षेत्रेऽस्मिन्पुरुषोत्तमे ।। ६७ ।।\nभूस्वर्गे जगदीशस्य दर्शनाय दिनेदिने ।।\nस्वर्गावतारमार्गेण तत्रस्थौ वां नमाम्यहम् ।। ६८ ।।\nमामप्यूर्ध्वं नयेतां वै साक्षिणौ कर्मणां सताम् ।।\nसागरांभः समुत्पन्नौ श्रेष्ठौ सर्वगुणान्वितौ ।। ६९ ।।\nमध्येन युवयोर्यामि स्वर्गद्वारमपावृतम् ।।\nप्रार्थयित्वा ततो गच्छेत्तीर्थराजस्य संनिधिम् ।। 2.2.30.७० ।।\nयं दृष्ट्वा दूरतः पापान्मुच्यते महतो धुवम् ।।\nप्रक्षालितकरांघ्रिक आचांतः शुचिविष्टरे ।। ७१ ।।\nआसीनः प्राङ्मुखोभूत्वा लिखेन्मंडलमग्रतः ।।\nचतुरस्रं चतुर्द्वारं चतुःस्वस्तिककोणकम्।।७२।।\nतन्मध्ये विलिखेत्पद्ममष्टपत्रं सुशोभनम्।।\nततोऽष्टाक्षरमंत्रं तु करयोश्च तनौ न्यसेत्।।७३।।\nषड्भिर्वर्णैः षडंगानां न्यासः प्रोक्तो मनीषिभिः।।\nशेषौ कुक्षौ च पृष्ठे च न्यस्तव्यौ च ततः पुनः ।।७४।।\nपादयोर्जंघयोरूर्वोः स्फिचोश्च पार्श्वयोः पुनः ।।\nनाभौ पृष्ठे बाहुयुग्मे हृदि कण्ठे च कक्षयोः ।। ७५ ।।\nओष्ठयोः कर्णयोरक्ष्णोर्गंडयोर्नासयोस्तथा ।।\nभ्रुवोर्ललाटे शिरसि मंत्रवर्णान्यथाक्रमम्।। ७६ ।।\nविन्यस्य व्यापकं सर्वैर्न्यासं कुर्यात्समाहितः ।।\nप्राणायामत्रयं कुर्यान्मूलेन पंचविंशतिम्।। ७७।।\nबध्नीयात्कवचं दिव्यं सर्वपापापनोदनम् ।।\nपूर्वे मां पातु गोविंदो वारिजाक्षस्तु दक्षिणे ।। ७८ ।।\nप्रद्युम्नः पश्चिमे पातु हृषीकेशस्तथोत्तरे ।।\nआग्नेय्यां नरसिंहस्तु नैर्ऋत्यां मधुसूदनः ।। ७९ ।।\nवायव्यां श्रीधरः पातु ऐशान्यां च गदाधरः ।।\nऊर्ध्वं त्रिविक्रमः पातु अधो वाराहरूपधृक् ।। 2.2.30.८० ।।\nसर्वत्र पातु मां देवः शंखचक्रगदाधरः ।।\nनारायणो मनः पातु चैतन्यं गरुडध्वजः ।। ८१ ।।\nपातु मे बुद्ध्यहंकारौ त्रिगुणात्मा जनार्दनः ।।\nइंद्रियाणि सदा पातु दैत्यवर्गनिकृन्तनः ।। ८२ ।।\nएवं बद्ध्वा च कवचं निष्पापो जायते पुमान् ।।\nषोडशैरुपचारैश्च मनसा कल्पितैर्नरः ।। ८३ ।।\nपुरुषोत्तमं पूजयित्वा यथावद्विधितो द्विजाः ।।\nआवाह्य मण्डले तस्मिन्देवदेवमनामयम्।। ८४ ।।\nपूजयित्वा विधानेन यथाशक्त्युपबृंहितैः ।।\nआत्मानं तीर्थराजस्य देवदेवस्य चिंतयन् ।। ८५ ।।\nएवं बद्धांजलिपुटमिमं मन्त्रमुदीरयेत् ।।\nसुदर्शन नमस्तेऽस्तु कोटिसूर्यसमप्रभ ।। ८६ ।।\nअज्ञानतिमिरांधस्य विष्णोर्मार्गं प्रदर्शय ।।\nएवं संप्रार्थ्य भो विप्रास्तीर्थराजजलांतिके ।। ८७ ।।\nजानुभ्यामवनिं गत्वा प्रणमेद्भक्तिभावितः ।।\nतीर्थराज नमस्तुभ्यं जलरूपाय विष्णवे ।। ८८ ।।\nजीवनाय च जंतूनां परं निर्वाणहेतवे ।। ८९ ।।\nअग्निश्च ते योनिरिला च देहे रेतोधा विष्णोरमृतस्य नाभिः ।।\nउपैमि ते रूपमनन्यहेतुमानंदसंपन्नमप्रनुप्रविश्य ।। 2.2.30.९० ।।\nइति मन्त्रं पठन्विप्राः प्रविशेज्जलमध्यतः ।।\nआवाहयेत्तीर्थराजं भावयञ्जगतांपतिम् ।। ९१ ।।\nजलाधीशं कृतस्नानफलदानेऽतः स्थितम् ।।\nअघमर्षणसूक्तेन नारायणयुतेन च ।। ९२ ।।\nत्रिरावृत्तेन कुर्वीत पञ्चवारुणकेन च ।।\nसकृदावाहनादीनि षडंगान्यभिषेचने ।।।। ९३ ।।\nआवाहनं पुर प्रोक्तं सन्निधानमथोच्यते ।।\nस्नातुरिष्टफलप्राप्तौ सान्निध्यपरिकल्पनम् ।। ९४ ।।\nअन्तःशुद्ध्यर्थमाचामेत्पीत्वा तदभिमंत्रितम्।।\nबाह्यावयवशुद्ध्यर्थं मार्जयेत्कुशवारिणा ।। ९५ ।।\nअंतर्बहिर्विशुद्ध्यर्थं मन्त्रपूतेन वारिणा ।।\nत्रीनंजलीन्मूर्ध्नि सिंचेत्सिंधौ नांतर्जले जपः ।। ९६ ।।\nत्रिः स्नानायात्स्वकृताघानि कोटिजन्मकृतानि च ।।\nप्लावितानि जले तस्मिन्भावयन्नघनाशनम् ।। ९७ ।।\nउत्थायाचम्य विधिवत्प्रार्थयेन्मन्त्रमुच्चरन् ।।\nत्वमग्निर्जगतां नाथ रेतोधाः कामदीपनः ।। ९८ ।।\nप्रधानं सर्वभूतानां जीवानां प्रभुरव्यय ।।\nअमृतस्यारणिस्त्वं हि देवयोनिरपांपते ।। ९९ ।।\nवृजिनं हर मे सर्वं तीर्थराज नमोस्तु ते ।।\nजन्मकोटिसहस्रेषु यत्पापं पूर्वमर्जितम् ।। 2.2.30.१०० ।।\nतदशेषं लयं यातु देहि मे ब्रह्म शाश्वतम्।।\nस्नात्वापि च ततस्तीरमुत्तीर्याचम्य वाग्यतः ।। १०१ ।।\nधारयेद्वाससी शुक्ले पुंड्रकानुज्ज्वलाकृतीन् ।।\nशंखचक्रगदापद्मतिलकानि च भक्तितः ।। २ ।।\nदेवान्पितॄन्यथान्यायं चिंतयन्भगवद्धिया ।।\nतर्प्पयेद्विधिवद्विप्राः सम्यगव्यग्रमानसः ।। ३ ।।\nततः पूर्ववदालिख्य मण्डलं चोत्तरामुखः ।।\nपूजयेन्मूलमन्त्रेण मन्त्रैरेभिश्च भक्तितः ।। ४ ।।\nनारायणं चतुर्बाहुं शंखचक्रगदाधरम् ।।\nधरारमाभ्यां सहितं केवलं वा द्विजोत्तमाः ।।\nध्यात्वांतर्यागसंतुष्टं बहिरावाहयेत्ततः ।। ५ ।।\nआगच्छ परमानंद जगद्व्यापिञ्जगन्मय ।।\nअनुग्रहाय देवेश मण्डले सन्निधिं कुरु ।। ६ ।।\nचराचरमिदं सर्वं जगदत्र प्रतिष्ठितम्।।\nतदन्तस्थस्त्वमेवेश आसनं कल्पयामि ते ।। ७ ।।\nयस्य पादांबुजे धौते धर्मेण ब्रह्मरूपिणा ।।\nपुनाति तद्भवा गंगा जगत्पाद्यं ददाम्यहम् ।। ८ ।।\nअनर्घ्यरत्नघटितचूडामणिकरोत्करैः ।।\nब्रह्मादयः पादपद्मं चिंतयंति दिने दिने ।।\nअनर्घ्यायजगद्धाम्ने अर्घ्यमेतद्ददाम्यहम् ।। ९ ।।\nआचांतस्तीर्थराजो वै येनागस्त्यस्वरूपिणा ।।\nतस्मै सुवासितं वारि ददाम्याचमनीयकम् ।। 2.2.30.११० ।।\nयः प्राप्य मधुसंपर्कं चकर्ष जलरूपिणम् ।।\nअशेषाघविकर्षाय मधुपर्कं ददाम्यहम् ।। ११ ।।\nयः क्रोडरूपमास्थाय प्रलयार्णवविप्लुताम् ।।\nउज्जहार धरामेतां स्नपयामि तमंभसा ।। १२ ।।\nब्रह्मांडकोटयो यस्य विश्वरूपस्य संवृतिः ।।\nआच्छादनाय सर्वेषां प्रददे वाससी शुभे ।। ।। १३ ।।\nविना येनानुष्ठितोऽपि यज्ञः स्यादकृतो ध्रुवः ।।\nतस्मै यज्ञेश्वरायेदमुपवीतं प्रकल्पये ।। १४ ।।\nयदंगसंगमासाय शोभंते भूषणानि वै ।।\nविश्वालंकृतये तस्मै भूषणानि प्रकल्पये ।। १५ ।।\nयदंगसंस्पर्शिमरुत्संगान्मलयजा द्रुमाः ।।\nसुगंधरससंपन्नास्तस्मै गंधानुलेपनम् ।। १६ ।।\nयस्य संचितनादेव सौमनस्यं हतांहसाम् ।।\nतस्मै सुमनसां मालां सुगंधां परिकल्पये ।। १७ ।।\nयं चित्ते स्थिरमादाय भवाग्निपरिधूपनम् ।।\nजहाति तस्मै प्रददे सुगंधं धूपमुत्तमम्।। १८ ।।\nस्वतेजसाखिलमिदं दीपितं यस्य भासतः ।।\nतस्मै दीपप्रदीप्ताय दीपमेतं ददाम्यहम् ।। १९ ।।\nचराचरं जगत्सर्वमत्ति यो यश्च भावयेत् ।।\nअनेन च पुनः पुष्टौ तस्मादन्नं निवेदये ।। 2.2.30.१२० ।।\nयदीयमुखरागेण सहजावासितेन च ।।\nमोहिताः सुरसुंदर्यस्तस्मै तांबूलमुत्तमम् ।। २१ ।।\nप्रदक्षिणप्रकमणाद्भवांगणविवर्त्तनम् ।।\nहंति यः करुणांभोधिस्तं नमामि जगद्गुरुम् ।। २२ ।।\nमंत्रास्तु कथिता ह्येत उपचारैः पृथक्पृथक् ।।\nआवाह्य चिंतयेद्देवं बहिःसंस्थितमात्मनः ।। २३ ।।\nरत्नसिहासनं दत्त्वा तत्रासीनं विचिंतयेत् ।।\nपादपद्मद्वये दद्यात्पाद्यं श्यामाकपंकजैः ।। २४ ।।\nदूर्वापराजिताभ्यां च संस्कृतं मूलमंत्रणात् ।।\nसौवर्णे राजते वापि ताम्रे वा शंख एव वा ।। २५ ।।\nअर्घ्यं संस्कृत्य विधिवद्वारिचंदनपुष्पकैः ।।\nयवदूर्वाकुशाग्रैश्च फलसिद्धार्थकैस्तिलैः ।। २६ ।।\nदूर्वाकुशाग्रैर्देवस्य मूर्ध्नि सिंचेत्तदग्रतः ।।\nसावशेषं क्षिपेद्भूमावेषोऽर्घविधिरीरितः ।। २७ ।।\nजातीफलैर्वा कंकोलैर्लवंगैः संस्कृतं जलम् ।।\nदद्यादाचमनार्थं तु मधुपर्कं ततो ददेत् ।। ।। २८ ।।\nमधुसर्पिर्युतं गव्यं दधि कांस्ये हि निर्मले ।।\nपात्रे स्थितं च पिहितं पात्रेणान्येन तादृशा ।।\nसुसंस्कृतं फलयुतं स्नपने जलमुच्यते ।। ।। २९ ।।\nपट्टकौशेयकापासनिर्मिते वाससी शुभे ।।\nयथाशक्ति प्रदेये च वित्तशाठ्यं न कारयेत् ।। 2.2.30.१३० ।।\nहारकेयूरमुकुटग्रैवेयादिकभूषणम् ।।\nयथाशक्ति यथास्थानं देवस्यांगे निवेशयेत् ।। ३१ ।।\nउपवीतं हरेर्दद्यात्पट्टसूत्रविनिर्मितम् ।।\nकार्पासमथवा विप्रा गंधचंदनसंस्कृतम् ।। ३२ ।।\nचंद्रचंदनकस्तूरीकुंकुमैरनुलेपनम् ।। ३३ ।।\nतुलसीदलमालां च जातीपंकजचंपकैः ।।\nअशोकच्छुरपुन्नागनागकेसरकेसरैः ।। ३४ ।।\nअन्यैः सुगंधैः कुसुमैर्माला माल्यमथापि वा ।।\nमुक्तकानि च पुष्पाणि दद्याद्देवस्य मूर्द्धनि ।। ३५ ।।\nमाला सा प्रपदीनातु माल्यं कंठोरुसंमितम् ।।\nगर्भकं केशमध्ये तु मूर्ध्नि पुष्पांजलिं क्षिपेत् ।। ३६ ।।\nसगुग्गुल्वगुरूशीरसिताज्यमधुचंदनैः ।।\nधूपं दद्यात्सुगंधाढ्यं दीपं गोसर्पिषा शुभम् ।।\nकर्पूरगर्भया वर्त्या तिलतैलेन वा ददेत्।। ३७ ।।\nअखंडितसमुद्धौतं शालितंडुलनिर्मितम् ।।\nसुपक्वमन्नं सुरभि सर्पिषा च सुवासितम् ।। ३८ ।।\nसौरभेयदधिक्षीरपक्वरंभासितायुतम् ।।\nनानाव्यंजनसंकीर्णं सोपदंशं सपूपकम् ।। ३९ ।।\nनानाफलयुतं हृद्यं सुगंधं सुरसं नवम् ।।\nनैवेद्यं देवदेवस्य प्रस्थादूनं न शस्यते ।। 2.2.30.१४० ।।\nधूपे दीपे च नैवेद्ये स्नानेऽर्घे मधुपर्कके ।।\nवस्त्रे यज्ञोपवीते च दद्यादाचमनीयकम् ।। ४१ ।।\nअन्यत्र केवलं वारि संस्कृतं त्वौपचारिकम्।\nनैवेद्यांते त्वाचमनं दद्याच्च करघृष्टिकम्।।४२।।\nसगंधचंदनं विप्रास्तांबूलं च ददेत्ततः।।\nसकर्पूरलवंगैलाजातीक्रमुकसंयुतम्।।४३।।\nअष्टोत्तरशतं जप्त्वा मूलमंत्रमनन्यधीः ।।\nस्तुत्वा प्रदक्षिणं कृत्वा प्रार्थयेत्पुरुषोत्तमम् ।। ४४ ।।\nदेवदेव जगन्नाथ सर्वतीर्थप्रवर्त्तक ।।\nसर्वतीर्थमयश्चासि सर्वदेवमय प्रभो ।।४५।।\nत्वत्प्रसादान्मया तीर्थराजे स्नानं हि यत्कृतम् ।।\nतदस्तु सफलं देव यथोक्तफलदो भव ।।४६।।\nसिंधुराजस्त्वं च विभो द्रवरूपोऽस्यसंशयम् ।।\nपापालये निमग्नं मां परित्राहि नमोऽस्तु ते ।। ४७ ।।\nइत्थं प्रपूज्य देवेशं नारायणमनामयम् ।।\nतीर्थराजकृतस्नानः सर्वतीर्थफलं लभेत् ।।४८।।\nगवां कोटिप्रदानेन क्रतुकोटिकृतेन च ।।\nकोटिब्राह्मणभोज्येन महादानैश्च कोटिशः ।।\nयत्पुण्यं कर्मिणां प्रोक्तं तदनेन हि लभ्यते ।। ४९ ।।\nध्यानं दानं तपो जाप्यं श्राद्धं च सुरपूजनम् ।।\nसिंधुराजे कृतं सर्वं कोटिकोटिगुणं भवेत् ।। 2.2.30.१५० ।।\nअपि नः स कुले कश्चित्सिंधुस्नायी भविष्यति ।।\nदेवेभ्यश्च पितृभ्यश्च दास्यते च तिलोदकम् ।। ५१ ।।\nक्रंदंति सर्वपापानि संभ्रांताः सर्वपातकाः ।।\nअनिष्टानि पलायन्ते सिंधुस्नानोद्यतस्य वै ।। ५२ ।।\nअन्यतीर्थे कृतं पापं सिंधुतीरे विनश्यति ।।\nसिंधुतीरे कृतं पापं सिधुस्नाने विनश्यति ।। ५३ ।।\nसिंधुस्नानरतं नित्यं दृष्ट्वैव यमकिङ्कराः ।।\nदिशो दश पलायन्ते सिंहं दृष्ट्वा यथा मृगाः ।। ५४ ।।\nयमोऽपि भीतस्तं दृष्ट्वा प्रणिपत्य प्रपूज्य च ।।\nन शक्नोति तदा स्थातुं तस्याग्रे पुण्यकर्मिणः ।। ५५ ।।\nवांछंति देवता नित्यं मानुष्यं प्राप्नुयामहे ।।\nसम्यक्छु(छ्रु?)द्धतन्वो भूत्वा सिंधुस्नानं लभेमहि ।। ५६ ।।\nमेरुमन्दरमात्रोऽपि राशिः पापस्य कर्मणः ।।\nसिंधुस्नानेन दग्धः स्यात्तूलराशिरिवानलात् ।। ५७ ।।\nअप्सु नारायणं देवं स्नानकाले स्मरेत्सदा ।।\nसाक्षाद्विष्णुस्वरूपेऽत्र सिंधौ चैव विशेषतः ।। ५८ ।।\nब्रह्मघ्नो वा सुरापो वा गोघ्नो वा पञ्चपातकी ।।\nसर्वे ते निष्कृतिं यांति सिंधुस्नानान्न संशयः ।। ५९ ।।\nकपिलाकोटिदानाच्च सिन्धुस्नानं विशिष्यते ।।\nसकृत्सिंध्ववगाहेन कुलकोटिं समुद्धरेत् ।।2.2.30.१६०।।\nसर्वतीर्थेषु यत्पुण्यं सर्वेष्वायतनेषु च।।\nतत्फलं लभते सर्वं सिन्धुस्नानान्न संशयः ।। ६१ ।।\nय इच्छेत्सफलं जन्म जीवितं श्रुतमेव वा ।।\nस पितॄंस्तर्पयेत्सिंधुमभिगम्य सुरांस्तथा ।। ६२ ।।\nचत्वारः सुलभा वेदाः सषडंग पदक्रमाः ।।\nसुलभानि कुरुक्षेत्रे दानानि विविधानि च ।। ६३ ।।\nचांद्रायणानि कृच्छ्राणि तपांसि सुलभान्यपि ।।\nअग्निष्टोमादयो यज्ञाः सुलभा बहुदक्षिणाः ।। ६४ ।।\nसिन्धुतोयैश्च सलिलैर्दुर्लभं पितृतर्पणम् ।।\nमासं तर्पणमात्रेण पिंडानां पातनेन च ।। ६५ ।।\nसिन्धौ वै पितरः सर्वे विमानान्सूर्यवर्चसः ।।\nसिन्धुतर्पणसंतुष्टाः श्राद्धपिंडसुतर्पिताः ।।\nआरुह्य सहसा यांति ब्रह्मलोकं सनातनम् ।। ६६ ।।\nआद्यंतयोर्जगन्नाथं पूजयित्वा यथाविधि ।।\nतीर्थराजेऽभिषिच्य स्वं नरः स्यान्मुक्तिभाजनम् ।। ६७ ।।\nततस्तीर्थविसर्गं च कृत्वा शुद्धमनाः पुमान् ।।\nरामं कृष्णं सुभद्रां च नत्वा रूपं विचिन्तयेत् ।। १६८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये त्रिंशोऽध्यायः ।। ३० ।।"
  }
]
[
  {
    "text": "।। मुनय ऊचुः ।। ।।\nरथमारुह्य तौ यातौ यदा नारदपार्थिवौ ।।\nक्व यातौ चक्रतुः किं वा तन्नो वद महामुने ।।१।।\n।। जैमिनिरुवाच ।। ।।\nसार्द्धं च विद्यापतिना पुरोहितकनीयसा ।।\nक्षेत्रांते नीलकण्ठस्य समीपमुपजग्मतुः ।। २ ।।\nदुर्निमित्तमभून्मार्गे व्रजतोऽस्य महीक्षितः ।।\nवामाक्षिभुजयोः स्पन्दः स्फुरणं च मुहुर्मुहुः ।। ३ ।।\nतद्दृष्ट्वा नृपशार्दूलो विषादमुपसेदिवान् ।।\nपप्रच्छ कारणं चास्य सर्वज्ञाननिधिं मुनिम् ।। ४ ।।\nअव्याहतं मे साम्राज्यं प्राप्तं क्षेत्रोत्तमं त्विदम् ।।\nदर्शनार्थं माधवस्य यात्रेयं तु शुभावहा ।। ५ ।।\nअकार्यं मे भवेदद्य किं मुने ब्रूहि तत्त्वतः ।।\nस्पन्दते वामनेत्रं तु स्फुरते च भुजोऽसकृत् ।। ६ ।।\nतच्छ्रुत्वा नारदः प्राह भावि कार्यं च सूचयन् ।।\nश्रावयन्कुशलं वाक्यं यदुक्तं पद्मयोनिना ।। ७ ।।\nनारद उवाच ।। ।।\nमा भूद्विषादस्ते भूप सविघ्नं प्रायशः शुभम् ।।\nविघ्नांते च शुभं पुंसां पुनर्भाग्यवतां नृप ।। ८ ।।\nसत्यं त्वं सार्वभौमोऽसि  क्षेत्रं विष्णोर्वपुस्त्विदम् ।।\nयात्रा तेऽत्र यदर्थेयं सोzऽतर्द्धानमुपागमत् ।। ९ ।।\nएष विद्यापतिर्विप्रो दिने यस्मिन्ददर्श तम् ।।\nसायंकाले ततोऽन्येद्युः स्वर्णवालुकया वृतः ।।\nययौ पातालनिलयं मर्त्यलोके सुदुर्लभः ।। 2.2.14.१० ।।\n।। जैमिनिरुवाच ।। ।।\nतच्छ्रुत्वा घोरवचनं वव्रपातसमं नृपः ।।\nपपात धरणीपृष्ठे निःसंज्ञः स द्विजोत्तमाः ।। ११ ।।\nतं तथा पतितं दृष्ट्वा पुरोहितपुरोगमाः ।।\nस्निग्धाः सखायः सर्वे ते हाहाकारमुपाद्रवन् ।।१२।।\nकर्पूरशीतलं वारि मुखे सिक्त्वा पुनःपुनः ।।\nचन्दनागुरुकर्पूरैः सर्वांगं लिलिपुश्च ते ।। १३ ।।\nचामरैस्तालवृंतैश्च वीजयामासुराशु तम् ।।\nनारदोऽपि च संभ्रांतो धारयन्योगधारणाम् ।। १४ ।।\nप्राणानररक्षन्नरपतेर्जानंस्तत्र शुभायतिम् ।।\nसोऽपि राजा चिरात्संज्ञां लेभे यत्नैरनुत्तमैः ।। १५ ।।\nउत्थाय पादयोर्विप्रा नारदस्यापतत्पुनः ।।\nकिमकार्षं मुने पापं कस्मिञ्जन्मांतरे दृढम् ।। १६ ।।\nयस्य पाकदशायां वै दुःखमासीत्सुदारुणम् ।।\nकर्मणा मनसा वाचा नो द्विजानां गवामपि ।।\nअपराधः कृतः कश्चित्स्वप्नेऽपि मुनिपुंगव ।। १७ ।।\nनित्यं नैमित्तिकं काम्यं कर्म यत्परिकीर्तितम् ।।\nराज्ञस्तन्मुनिशार्दूल न त्यक्तं वै मया क्वचित् ।। १८ ।।\nदेवतातिथिभृत्यानां पितॄणां च महामुने ।।\nतथाश्रितानां बंधूनां नापमानः कृतो मया ।। १९ ।।\nपंचाशदपराधा ये विष्णोर्वैष्णवपुंगव ।।\nत्यक्ताः प्रयत्नात्ते सर्वे क्रुद्धा इव महोरगाः ।। 2.2.14.२० ।।\nकिं भाग्यं चरितं तेन पुरोहितकनीयसा ।।\nयच्चर्मचक्षुषा दृष्टो भगवान्नीलमाधवः ।। २१ ।।\nकिमर्थं राज्यविभ्रंशो जानतैष न्वया कृतः ।।\nयात्रासमय एवैतत्कथं वा न प्रकीर्तितम् ।। २२ ।।\nकिमर्थं वा श्रोत्रियाणां स्थानभ्रंशो मया कृतः ।।\nकथमेतैः परित्यक्ताश्चिरात्संस्कृतभूमयः ।। २३ ।।\nआवंशभूतेर्वृत्तिर्या प्रजाभिः परिपालिता ।।\nमदर्थं सा परित्यक्ता जीविष्यंति कथं नु ताः ।। २४ ।।\nप्राणान्न धारयिष्यामि न द्रक्ष्यामि यदा हरिम् ।।\nएष मे निश्चयो ब्रह्मन्मयि नष्टे कुतः प्रजाः ।। ।। २५ ।।\nमुने सदा सकरुणस्त्वं मां शास्ति शुभाशुभम् ।।\nसांप्रतं मत्सुतं नीत्वा मालवेष्वभिषेचय ।। २६ ।।\nस पालयतु न्यायेन न शोचंतु इमाः प्रजाः ।।\nराजानो ये समायातास्ते सर्वं मन्निदेशतः ।। २७ ।।\nमत्सूनोर्मालवेशस्य प्रयांतु वचने स्थिताः ।।\nप्रायोपवेशविधिना चिंतयन्नीलमाधवम् ।। २८ ।।\nआयुःशेषं करिष्यामि सफलं क्षेत्रसंस्थितः ।। २९ ।।\n।। जैमिनिरुवाच ।। ।।\nविलपंतमिन्द्रुम्नं राजानं ब्रह्मणः सुतः ।।\nउत्थाप्य प्रश्रयगिरा सांत्वयन्निदमब्रवीत् ।। 2.2.14.३० ।।\n।। नारद उवाच ।। ।।\nराजन्पंडितमूर्द्धन्यो वैष्णवो धैयसागरः ।।\nश्रेयः सविघ्नं सततं कथं वा नावधारयेः ।। ३१ ।।\nइदं तु परमं श्रेयः पुंसो जन्मशतार्जितम् ।।\nशरीरधारिणं पश्येच्चर्मचक्षुर्गदाधरम् ।। ३२ ।।\nनिरंकुशा हरेर्लीला केन वाप्यवधार्यते ।।\nजीवन्मुक्तोऽप्यहं राजंस्तल्लीलां नातिवर्तये ।। ३३ ।।\nकियता वंचितो नाहं दृढभक्तोऽन्तिकस्थितः ।।\nदुरत्यया तस्य माया बहुजन्मशतैरपि ।। ३४ ।।\nअनन्ता तस्य मायेयं दुर्ज्ञेया पद्मयोनिना ।।\nनाभिपद्मास्थितेनापि नित्यं च स्तुतिशालिना ।। ३५ ।।\nस्वभाव एवं कथितस्तस्य मायाविनो नृप ।।\nविशेषं कथयाम्येवं त्वं तु भाग्यवतां वरः ।। ३६ ।।\nतिस्रोऽपि मूर्तयस्तस्य त्वदनुग्रहबुद्धयः ।।\nचराचराणां स्रष्टा यः साक्षाल्लोकपितामहः ।।\nमामुवाच व्रजाशु त्वमिंद्रद्युम्नस्य चांतिकम् ।। ३७ ।।\nनीलाचलं प्रयात्येष दिदृक्षुर्नीलमाधवम् ।।\nअन्तर्द्धानं गतो ह्येष यमेन प्रार्थितो विभुः ।। ३८ ।।\nन तत्र शोकः कर्तव्यः शक्यते तत्र नान्यथा ।।\nवाच्यो मद्वचनाद्राजा पंचमी मम संततिः ।। ३९ ।।\nतत्कृते परमात्मानं प्रसाद्य पुरुषोत्तमम् ।।\nश्वेतद्वीपान्नयिष्यामि सहस्रांते महाक्रतोः ।। 2.2.14.४० ।।\nइन्द्रद्युम्नः स इदानीं क्षेत्रे श्रीपुरुषोत्तमे ।।\nअश्वमेधसहस्रैस्तु यजन्विष्णुं स तिष्ठतु ।। ४१ ।।\nतदंते दारवतनुं विष्णुं द्रक्ष्यति चक्षुषा ।।\nसोऽवतारो हरेः ख्यातिं तस्य द्वारा गमिष्यति ।। ४२ ।।\nतदा तु तनवो विष्णोः प्रतिष्ठप्या मया धुवम् ।।\nपुरा स्म मणिमूर्तिस्तु चतुर्द्धावस्थितो हरिः ।।४३।।\nदृष्ट्वा पुरोधसा तस्य साक्षादग्रे निवेदितः ।।\nदिव्यदारुवपुर्भूयश्चतुर्द्धावतरिष्यति ।। ४४ ।।\nतस्मान्मा व्यथ राजेंद्र वांछा ते सफला ध्रुवम् ।।\nभविष्यति न संदेहो निर्व्यलीको वसेह वै ।। ४५ ।।\n।। जैमिनिरुवाच ।। ।।\nसांत्वयित्वा निनायेत्थं राजानं नारदस्तदा ।।\nविश्वासपदवीं विप्राः पुनर्वाक्यमुवाच ह ।। ४६ ।।\n।। नारद उवाच ।। ।।\nशंखाकृतेः क्षेत्रवरस्य चाग्रे यो नीलकण्ठः खलु दुर्गयाऽऽस्ते ।।\nयामो वयं तत्र च वाजिमेधक्रतूपयोग्या सुसमा स्थली सा ।। ४७ ।।\nतस्यां विनिर्माय सहस्रवर्षस्थिरां सुशालां हयमेधनाय ।।\nनीलाद्रिवासस्य नृसिंहमूर्तिं दृष्ट्वा कृतार्थं विरचय्य जन्म ।। ४८ ।।\nतस्यैव मूर्तिं प्रतियातनां ते नित्यार्चनीयां तव पूजनीयाम् ।।\nप्रत्यक्प्रतिष्ठाप्य समस्तविघ्नविनाशहेतोः फलबृंहणाय ।। ४९ ।।\nआरप्स्यामः क्रतुवरं मुनिवर्यैर्यथोचितम् ।।\nविलम्बोऽत्र न हि श्रेयानिति पैतामहं वचः ।। 2.2.14.५० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे चतुर्दशोऽध्यायः ।। १४ ।।"
  }
]
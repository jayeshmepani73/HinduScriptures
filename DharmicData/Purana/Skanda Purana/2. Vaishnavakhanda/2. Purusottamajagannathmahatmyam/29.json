[
  {
    "text": "।। जैमिनिरुवाच ।। ।।\nइत्युक्त्वा नृपशार्दूलं लोकसंग्रहणाय वै ।।\nसिंहाकृति स हृदये उद्वास्य कमलासनः ।।१।।\nपूर्वं प्रकाशरूपं यद्विष्णोस्तु प्रकटीकृतम् ।।\nरथावरोहणे दृष्टाश्चतस्रो मूर्त्तयः पुरा ।। २ ।।\nता एव सिंहासनगाः सर्वे ते ददृशुः पुनः ।।\nद्विषडक्षरमन्त्रेण बलभद्रमपूजयत् ।। ३ ।।\nसूक्तेन पौरुषेणैनं नारायणमनामयम् ।।\nदेवीसूक्तेन चक्रं च द्वादशाक्षरकेण च ।।\nपूजयित्वानुग्रहाय पार्थिवस्य न्यवेदयत् ।। ४ ।। ।।\n।। ब्रह्मोवाच ।। ।।\nभगवन्देवदेवेश भक्तानुग्रहकारक ।।\nइन्द्रद्युम्नस्य जन्मानि त्वयि भक्तिं प्रकुर्वतः ।।\nसहस्रं समतीतानि तदन्ते त्वामलोकयत् ।। ५ ।।\nत्वद्दर्शनं हि भगवंस्त्वयि सायुज्यकारणम् ।।\nयद्यप्ययं भक्तियोगेनेच्छति त्वां समर्चितुम् ।। ६ ।।\nतदाज्ञापय येन त्वां भक्तियोगेन भावयेत् ।।\nदेशकालव्रताद्यैस्तु तथा नानोपचारकैः ।। ७ ।।\nत्वन्मुखांभोजगलितमाज्ञामृतरसं नृपः ।।\nपिपासुस्त्वां जगन्नाथ पश्यत्येषोऽनिमेषकम्।।८ ।।\n।। जैमिनिरुवाच ।। ।।\nइति विज्ञापितो देवः साक्षात्कमलयोनिना ।।\nदारुदेहोऽपि विहसन्प्राह गंभीरया गिरा ।। ९ ।।\n।। श्रीप्रतिमोवाच ।। ।।\nइन्द्रद्युम्न प्रसन्नस्ते भक्त्या निष्कामकर्मभिः ।।\nत्वदन्येनेदृशी संपन्न केनाप्यपवर्जिता ।। 2.2.29.१० ।।\nवरं ददामि ते भूप मयि भक्तिः स्थिराऽस्तु ते ।।\nउत्सृज्य वित्तकोटीस्तु यन्ममायतनं कृतम् ।। ११ ।।\nभंगेप्येतस्य राजेंद्र स्थानं न त्यज्यते मया ।।\nकालांतरेऽपि योऽप्यन्यः प्रासादं कारयिष्यति ।। १२ ।।\nतवैव कीर्त्तिः सा नूनं त्वत्प्रीत्या तत्र मे स्थितिः ।।\nसत्यं सत्यं पुनः सत्यं सत्यमेव ब्रवीमि ते ।। १३ ।।\nप्रासाद भंगे तत्स्थानं न त्यक्ष्यामि कदाचन ।।\nअनेन दारुवपुषा स्थास्याम्यत्र परार्द्धकम् ।। १४ ।।\nद्वितीयं पद्मयोनेस्तु यावत्परिसमाप्यते ।।\nमनोः स्वायंभुवस्यास्य द्वितीये च चतुर्युगे ।। १५ ।।\nकृतस्य प्रथमे ज्येष्ठे दशेति क्रतुसंस्थितिः ।।\nज्यैष्ठ्यामहं चावतीर्णस्तत्पुण्यजन्मवासरम् ।। १६ ।।\nतस्यां मे स्नपनं कुर्यान्महास्नानविधानतः ।।\nप्रत्यर्चायां महाराज साधिवासं समृद्धिमत् ।।१७।।\nपापं विनाशयिष्यामि कोटिजन्मभिरर्जितम् ।।\nसर्वतीर्थक्रतुफलं सर्वदानफलं तथा ।। १८ ।।\nपश्यतां चापि राजेंद्र फलं तावत्प्रपद्यते ।।\nन्यग्रोधादुत्तरे कूपः सर्वतीर्थमयोऽस्ति हि ।। १९ ।।\nस्नानाय पूर्वं निर्माय किंचिदाच्छादितं भुवा ।।\nअवतीर्णस्त्वहं पश्चात्तं विविच्य प्रकाशय ।। 2.2.29.२० ।।\nसंस्कार्यः स चतुर्दश्यां बलिं दत्त्वा विधानतः ।।\nरक्षकक्षेत्रपालाय दिशांपालेभ्य एव च ।। २१ ।।\nकम्बुकाहालमुरजध्वनिषु सुस्वरेषु च ।।\nद्विजातयः स्वर्णकुम्भैरुद्धरेयुस्ततो जलम् ।।२२।।\nज्यैष्ठ्यां प्रातस्तने काले ब्रह्मणा सहितं च माम् ।।\nरामं सुभद्रां संस्नाप्य मम लोकमवाप्नुयात् ।। २३ ।।\nस्नाप्यमानं तु यः पश्येन्मां तदा नृपसत्तम ।।\nदेहबन्धं च नाप्नोति स पुनर्न तु पूरुषः ।। २४ ।।\nकारयित्वा दृढं मंचमैशान्यां दिशि मंडितम् ।।\nवितानशोभारचितं चंदनांभः समुक्षितम् ।। २५ ।।\nतत्र मां रामभद्राभ्यां स्नापयित्वा पुनर्नयेत् ।। २६ ।।\nदक्षिणाभिमुखं यांतं यो मां पश्यति भक्तितः ।।\nतत्तद्ध्रुवमवाप्नोति मनसा यद्यदिच्छति ।। २७ ।।\nततः पंचदशाहानि स्थापयित्वा तु मां नृप ।।\nविरूपमभिरूपं वा न पश्येत्तु कदाचन ।। २८ ।।\nज्येष्ठस्नानमिदं कृत्वा सर्वपापैः प्रमुच्यते ।। २९ ।।\nगुंडिचाख्यां महायात्रां प्रकुर्वीयाः क्षितीश्वर ।।\nयस्याः संकीर्तनादेव नरः पापाद्विमुच्यते ।। 2.2.29.३० ।।\nमाघमासस्य पंचम्यामष्टम्यां चैत्रशुक्लके ।।\nएते कालाः प्रशस्ता हि गुंडिचाख्यमहोत्सवे ।। ३१ ।।\nविशेषान्मोक्षदाषाढद्वितीया पुष्यसंयुता ।।\nऋक्षाभावे तिथौ कार्या सदा सा प्रीतये मम ।। ३२ ।।\nआषाढस्य सिते पक्षे द्वितीया पुष्यसंयुता ।।\nतस्यां रथे समारोप्य रामं मां भद्रया सह ।। ३३ ।।\nमहोत्सवप्रवृत्त्यर्थं प्रीणयित्वा द्विजान्बहून् ।।\nगुंडिचामण्डपंनाम यत्राहमजनं पुरा ।। ३४ ।।\nअश्वमेधसहस्रस्य महावेदी तदाभवत् ।।\nतस्याः पुण्यतमं स्थानं पृथिव्यां नेह विद्यते ।। ३५ ।।\nयत्राजुहोः पंचशतवर्षाणि प्रीतये मम ।।\nमम प्रीतिकरं स्थानं तस्मान्नान्यद्धरागतम् ।। ३६ ।।\nयथेयं नीलशिखरा प्रासादेन तवाधुना ।।\nचतुर्मुखानुरोधेन महाप्रीतिकरी मम ।। ३७ ।।\nतथा नृसिंहक्षेत्रे वै महावेदी तव क्रतोः ।।\nममोत्पत्तेश्च निलयं प्रीतिकृन्मम शाश्वतम् ।। ३५ ।।\nबहुकालं स्थितश्चाहं तस्यां मे प्रीतिरुत्तमा ।।\nआत्मा मे पद्मभूरेष प्रासादे स्थापितोऽमुना ।। ३९ ।।\nअस्यानुरोधात्त्वद्भक्त्या ह्यवतिष्ठेऽत्र नित्यदा ।।\nदिनानि नव यास्यामि तथा तस्मादिहागतः ।। 2.2.29.४० ।।\nतत्रास्ति ते महाराज सर्वतीर्थमयं सरः ।।\nतत्तीरे सप्तदिवसान्स्थास्याम्यनुजिघृक्षया ।। ४१ ।।\nतत्र स्थितं मां पश्यंतो यांति मर्त्या ममालयम् ।।\nतिस्रः कोट्योऽर्द्धकोटी च तीर्थानां भुवनत्रये ।। ४२ ।।\nतानि सर्वाणि सरसि मत्सान्निध्याद्व्रजंति ते ।।\nतत्र स्नात्वा च विधिवद्दृष्ट्वा मां भक्तिभावतः ।। ४३ ।।\nजननीजठरे क्लेशं पुनर्नानुभवंति हि ।।\nनवमेऽह्नि समायातं दक्षिणाशामुखं तदा ।। ४४ ।।\nये पश्यन्ति प्रतिपदमश्वमेधक्रतोः फलम् ।।\nप्राप्य भोगानिंद्रसमान्भुक्त्वान्ते मां विशंति ते ।। ४५।।\nममोत्थानं मम स्वापं मत्पार्श्वपरिवर्त्तनम् ।।\nमार्गप्रावरणं चैव पुष्यस्नानमहोत्सवम् ।।४६ ।।\nफाल्गुन्यां क्रीडनं कुर्याद्दोलायां मम भूमिप ।।\nदोलायां येऽपि पश्यंति दक्षिणामुखपूजितम् ।। ४७ ।।\nब्रह्महत्यादिभिः पापैर्मुच्यते नात्र संशयः ।। ४८ ।।\nअनयोर्मां समभ्यर्च्य दृष्ट्वा मां प्रणिपत्य च ।।\nप्रत्येकमष्टसाहस्रं वाजिमेधफलं लभेत् ।। ४९ ।।\nचैत्रे सितत्रयोदश्यां कुर्यात्कर्मप्रपूरणम् ।।\nचैत्रे मासि चतुर्दश्यां दमनैर्मे प्रपूजनम् ।।\nशुक्लपक्षे तु ये लोकाः सर्वपापक्षयो भवेत् ।। 2.2.29.५० ।।\nवैशाखस्य सिते पक्षे तृतीयाऽक्षयसंज्ञिता ।।\nतत्र मां लेपयेद्गन्धलेपनैरतिशोभनैः ।। ५१ ।।\nप्रीतये मम ये कुर्युरुत्सवान्मम शाश्वतान् ।।\nचतुर्वर्गप्रदा ह्येते प्रत्येकं परिकीर्तिताः ।। ५२ ।।\n।। जैमिनिरुवाच ।। ।।\nइति दत्त्वा वरं तस्मा इन्द्रद्युम्नाय भो द्विजाः ।।\nब्रह्माणमाह भगवान्स्मेरांभोरुहसन्मुखः।। ५३ ।।\nचतुर्मुख तव प्रीत्यै सर्वं संपादितं मया ।।\nत्वदिच्छा हि ममैवेच्छा न भेदो ह्यावयोर्ध्रुवम् ।। ५४ ।।\nयन्मां माधवमूर्तिं त्वं पुरा प्रार्थितवानसि ।।\nतस्यैव परिपाकोऽयमवतारः कृतो मया ।। ५५ ।।\nमामत्र दृष्ट्वा त्वभ्यर्च्य प्राणान्संत्यज्य मुच्यते ।।\nक्रमात्सर्वे त्वया सार्द्धं भूयः सायुज्यमेव च ।। ५६ ।।\nयद्वाचाभिलपन्मर्त्यो मामत्र हि निषेवते ।।\nअवश्यं तदवाप्नोति संगत्या चात्र भूपतिः ।। ५७ ।।\nव्रजेदानीं सत्यलोकं त्रिदिवं यांतु देवताः।।\nतवायुःपूर्णिपर्यंतमहमत्र स्थितो ध्रुवम् ।। ५८ ।।\nततस्ते हर्षिताः सर्वे ब्रह्मर्षिसुरसत्तमाः ।।\nप्रणम्य शिरसा देवं जग्मुस्ते निलयं स्वकम् ।। ५९ ।।\nदेवोऽपि च जगन्नाथः प्रतिमारूपधृक्तदा ।।\nतूष्णीं तिष्ठति सर्वेषां हर्षमापादयन्नृणाम्।। 2.2.29.६० ।।\nइन्द्रद्युम्नोऽपि धर्मात्मा विष्णुभक्तो दृढव्रतः ।।\nअनुव्रजन्पद्मयोनिं तेनादिष्टो न्यवर्तत ।। ६१ ।।\nयात्राः सर्वा भगवता आज्ञप्ताः साधु कारय ।।\nअस्मिंस्तुष्टे जगन्नाथे सन्तुष्टं वै चराचरम्।।६२।।\nइत्याज्ञां पद्मयोनेस्तु मूर्ध्न्याधाय क्षितीश्वरः ।।\nनारदेन सह श्रीमान्निधिना च समृद्धिमत् ।।\nज्येष्ठस्नानादिकं सर्वमुत्सवं निरवर्तयत् ।। ६३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य एकोनत्रिंशोऽध्यायः ।। २९ ।।"
  }
]
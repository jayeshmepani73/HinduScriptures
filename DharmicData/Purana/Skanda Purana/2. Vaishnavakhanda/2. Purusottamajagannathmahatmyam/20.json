[
  {
    "text": "।। जैमिनिरुवाच ।। ।।\nइत्थं प्रबोधितस्तेन नारदेन क्षितीश्वरः ।।\nतुष्टाव जगतां नाथं वचोभिः करुणान्वितम् ।। १ ।।\n।। इन्द्रद्युम्न उवाच ।। ।।\nत्वदंघ्रिपाथोजयुगं मुरारे नोपासितं जन्मसु पूर्वजेषु ।।\nतत्कर्मणां दारुणपाकभाजं दीनं परित्राहि कृपांबुधे माम् ।। २ ।।\nक्व निर्मलं त्वच्चरणाब्जयुग्मं विरिंचिरुद्रेंद्रकिरीटमग्नम् ।।\nक्वाहं कुदीनः शकृदस्रमांसमूत्रास्थिसंघैः पिहितस्त्वचा वै ।। ३ ।।\nअसारसंसारपरिभ्रमेण श्रमातुरस्त्वां कथमीश जाने ।।\nजानंति ते त्वां खलु देवदेव येषां भवो दुःखभवप्रकाशः ।। ४ ।।\nप्रभो मया दुःखमनेकजन्मपापार्जितं भुक्तमनेकभावम् ।।\nशुभार्जितो यः सुखलेशभावो निदर्शनं यन्मधुपृक्ततिक्ते ।। ५ ।।\nयदेव सौख्यानुभवाय देव कर्मार्जितो मे विषयोपभोगः ।।\nस एव दुःखं परिणामतो मे न मद्विधो दुःखिजनोऽस्ति चान्यः ।। ६ ।।\nविभो यदि त्वां मनसापि पूर्वमुपास्तमन्यद्विषमेक्षणोऽहम्।।\nकथं तदालप्स्यमनेकजन्म पुनः पुनर्भोग्यमशेषदुःखम् ।। ७ ।।\nविभुत्वदासत्वपितृत्वपुत्रप्रियत्वमातृत्वधनित्वभावैः ।।\nवध्यत्वहिंस्रत्वपतित्वजायाभावैश्च तिर्यक्त्वसुरादिभावैः ।। ८ ।।\nनीचोर्द्धभावं बहुशः सकृद्वा भवांगणेऽस्मिँन्लुठतानुभूतम् ।।\nन वा मुरारे तव पादपद्मदूरीभवस्येष्टफलं हि चैतत् ।।९।।\nकोशं बलं चैतदशेषपृथिवीधनैर्वृतं यौवनरूपरूप्यः।।\nमनोऽनुकूलाः शतशः स्त्रियश्च निष्कंटकं मे नृपमंडलं च।। 2.2.20.१०।।\nसाम्राज्यता चापि भरो महान्मे त्वज्ज्ञानहीस्य पशोरिवायम्।।\nभारावतारं कुरु मे कृपाब्धे सदैव तत्रोदित खेदयोगः।।११।।\nदीनानुकंपिन्करिणो विमुक्तिः कृता विभो त्वत्स्मृतिमात्रकेण।।\nभ्रांतं घटीयंत्रवदत्र नाथ मां त्रातुमर्हस्यनुकंपिभावात्।।१२।।\nन मे त्वदन्यः खलु बन्धुरत्र प्रवाहविभ्रष्टतरुस्वभावे ।।\nपापीयसी बुद्धिरुपेतभावा स्नेहानुबन्धा विषयेऽभिभेद्या ।। १३ ।।\nअहर्निशं मे तव पादपद्मान्नापैतु मत्प्रार्थितमेतदेव ।।\nत्वां सच्चिदानंदसुपूर्णसिंधुं प्राप्तास्तु ये जन्मसहस्रभाग्यैः ।। १४ ।।\nकिं ते हि पश्यंति लवैकसौख्यमनेकदुःखं विषयेन्द्रजालम् ।।\nक्व बन्धनं कर्मभिरिष्टलेशदुःखाकरग्रंथिशतैरभेद्यम् ।। १५ ।।\nअनंतमाद्यंतविहीनमेकमानंददं  त्वत्पदपंकजं क्व ।।\nमायांबुधौ ते ममता भ्रमौ च कुकर्मनक्रायितगर्तमध्ये ।। १६ ।।\nनिराश्रयं मे पतितं विलासकटाक्षपातेन नयाद्य तीरम् ।।\nस्वकार्यसंसाधनयाश्रितानां संपादनायेष्टविधेरजस्रम्।। १७ ।।\nभ्राम्यंतमात्मीयहितं विसृज्य मां त्राहि मूढं सहजानुकंपिन् ।।\nक्षुद्राय कार्याय बहु भ्रमंतमप्राप्य मूलं परमेश्वरं त्वाम्।। १८ ।।\nओं आयासपात्रं परमं सुदीनं  मां त्राहि विष्णो जगदेकवंद्य ।।\nवेदांतवेद्याव्यय विश्वनाथ तत्वमीशिषे हंतुमघौघराशीन् ।। १९।।\nतं त्वां परित्यज्य सुखैकहेतुं क्षुद्राशयं मां परिपाहि विष्णो।।\nप्रसुप्त एषोऽखिलभूतसंघश्चतुर्विधो यत्कृतमोहरात्रौ।।2.2.20.२०।।\nत्वज्ञानभानूदयमेत्य चांते प्रबोध्यते त्वां शरणं प्रपद्ये।।\nत्वमेक एवाखिललोककर्त्ता फणासहस्रैः परिवीतमूर्तिः।।२१ ।।\nपर्यायवृत्त्या बलिनां वरिष्ठ त्वामिशितारं शरणं प्रपद्ये।।\nयया सृजस्यत्सि जगंति नाथ वक्षःसरोजासनया स्वशक्त्या ।। २२ !।\nतां भद्ररूपां जगदाश्रयां ते देवारणिं पादयुगे नतोऽस्मि ।।\nयदंशुजालप्रतिसृष्टमेतद्ब्रह्मांडजालं करसंगि नाथ।।२३।।\nसुदर्शनं दैत्यबलस्य हंतृ चक्राभिधं त्वां प्रणतः सुदर्शनम्।।\nस्तुत्वेत्थं नृपतिश्रेष्ठः साष्टांग प्रणनाम सः।। २४।।\nपरित्राहि जगन्नाथ मग्नं संसारसागरे।।\nअनाथबन्धो कृपया दीनं मां तमसाकुलम्।।२५।।\nनारद उवाच।।\nजय जय नारायण अपारभवसागरोत्तारपरायण सनकसनंदनसनातनप्रभृति योगिवरविचिंत्यमानदिव्यतत्त्व स्वमायाविलसिताध्यासपरिण मिताशेषभूततत्त्व\nत्रितत्त्व त्रिदण्डधर त्रिणाचिकेतत्रिमधुत्रिसुपर्णोपगीयमानदिव्यज्ञान च्छन्दोमय स्वासनसुपर्णप्रिय भक्तप्रिय भक्तजनैकवत्सल स्वमायाजालव्यवहितस्वरूप विश्वरूप विश्वप्रकाश विश्वतोमुख विश्वतोक्षि विश्वतःश्रवण विश्वतःपादशिरोग्रीव विश्वहस्तनासारसनात्वक्केशलोमलिंग सर्वलोकात्मक सर्वलोकसुखावह सर्वलोकोपकारक सर्वलोकनमस्कृत लीलाविलसितकोटिपद्मोद्भव रुद्रेंद्रमरुदश्विसाध्यसिद्धगणप्रणताशेषसुरासुरत्रिभुवनगुरो न कस्यापि ज्ञानगोचर नमस्ते नमस्ते ।। २६ ।।\n।। जैमिनिरुवाच ।। ।।\nअन्ये च ये नृपतयः श्रोत्रिया वेदपारगाः ।।\nमुनयो द्विजाः क्षत्रियाश्च विद्वांसो वैश्यजातयः ।। २७ ।।\nअस्तुवन्पुण्डरीकाक्षं बलिनं भद्रया सह ।।\nसूक्तैः स्तोत्रैः पुराणैश्च कविताभिर्यथा तथा ।। २८ ।।\nअथेंद्रद्युम्नः प्रोवाच पुरोधसमकल्मषम् ।।\nपूजार्थं वासुदेवस्य उपचारोपसंस्कृतम् ।। २९ ।।\nस्वयं स नृपतिश्रेष्ठः पूजयामास तान्क्रमात् ।।\nनारदस्योपदेशेन विधिना मंत्रतस्तथा ।। 2.2.20.३० ।।\nद्वादशाक्षरमंत्रेण बलभद्रमपूजयत् ।।\nयमुपास्य ध्रुवः स्थानं प्राप्तवानुत्तमोत्तमम् ।। ३१ ।।\nत्रयीप्रसिद्धं यत्सूक्तं पावनं पौरुषं महत् ।।\nतेन नारायणं भूपः पूजयामास शक्तितः ।। ३२ ।।\nदेव्याः सूक्तेन भद्रां तां सौदर्शन्या सुदर्शनम् ।।\nयथासमृद्धि भक्त्या तान्पूजयित्वा नृपोत्तमः ।। ३३ ।।\nतत्प्रीत्यै द्विजमुख्येभ्यो ददौ दानानि भक्तितः ।।\nतुलापुरुषदानानि महादानानि पार्थिवः ।। ३४ ।।\nअश्वमेधांगभूताश्च कोटिशो गा ददौ तदा ।।\nअलंकृतास्तथान्याश्च ददौ गा बहुदक्षिणाः ।। ३५ ।।\nतासां खुरोद्धृतेर्योगाद्गर्तोभूद्द्विजसत्तमाः ।।\nदानांबुना स पूर्णो वै तीर्थमासीन्महाफलम् ।। ३६ ।।\nतस्मिन्स्नात्वा पितॄन्देवान्संतर्प्य विधिवन्नरः ।।\nअश्वमेधसहस्रस्य फलमाप्नोत्यसंशयः ।। ३७ ।।\nनाम्ना ख्यातं सरस्तस्य इन्द्रद्युम्नस्य भूपतेः ।।\nनिर्वपत्यत्र पिंडांश्च पितॄनुद्दिश्य मानवः ।। ३८ ।।\nकुलैकविंशमुद्धत्य ब्रह्मलोके महीयते ।।\nनातः परतरं तीर्थं हयमेधांगसंभवात् ।। ३९ ।।\nइन्द्रद्युम्नस्य सरसः स्याद्वा त्रिपथगा समा ।।\nततः प्रासादघटनामुपचक्राम भूपतिः ।। 2.2.20.४० ।।\nशुभे काले सुनक्षत्रे दैवज्ञविधिचोदिते ।।\nसमुहूर्ते नारदादीन्ब्राह्मणाग्र्यान्प्रपूज्य च  ।। ४१ ।।\nस्वस्तिवाचं च कर्मर्द्धिं वाचयित्वा नृपोत्तमः ।।\nअर्घ्यं ददौ जगन्नाथं स्मरन्प्रासादवेश्मनि ।। ४२ ।।\nवसुधां प्रार्थयित्वा तु स्थानमाचंद्रतारकम् ।।\nशिल्पिनः पूजयामास वास्तुयागपुरःसरम् ।। ४३ ।।\nमहोत्सवं तथा चक्रे गीतवाद्यैः प्रभूतकैः ।।\nदीनानाथविपन्नेभ्यो ददौ वस्तु यथेप्सितम् ।। ४४ ।।\nराज्ञो विसर्जयामास बहुमानपुरःसरम् ।।\nकृतार्थानवतारं तं हरेर्दृष्ट्वा हतांहसः ।। ४५ ।।\nततः स कोटिशो वित्तं ददौ पाषाणदारके ।।\nआहृतौ बहुदेशेभ्यो दृषदां पार्थिवोत्तमः ।। ४६ ।।\nउवाचेदं मुदा युक्तः सभायां पृथिवीधरः ।।\nअष्टादशभ्यो द्वीपेभ्यो यन्मया पौरुषार्जितम् ।। ४७ ।।\nतत्सर्वं जगदीशस्य प्रासादायापवर्जितम् ।।\nजैत्रयात्राप्रसंगेन श्रमो लब्धस्तु यो मया ।। ४८ ।।\nसफलोऽस्तु स मे विष्णोः प्रासादायार्थयोगतः ।।\nअतः परं मे किं भाग्यं चराचरगुरुं हरिम् ।। ४९ ।।\nप्रसादयिष्ये संपत्त्या भुजद्वंद्वार्जितश्रिया ।।\nश्रीः सदा पुण्डरीकाक्षे श्रियोनुग्रहजा मम ।। 2.2.20.५० ।।\nकिं कर्तुमीशस्तस्यां वै देवदेवस्य चक्रिणः ।।\nकटाक्षपातो यस्य स्यात्तस्य श्रीः सर्वतोमुखी ।। ५१ ।।\nअष्टादशात्मिका देवी जिह्वाग्रे चास्य नृत्यति ।।\nयमाराध्य जगन्नाथं ब्रह्मत्वं प्राप्तवान्विधिः ।। ५२ ।।\nरुद्रो महेश्वरत्वं च शक्रस्त्रिदिवराजताम् ।।\nलेभे तमर्च्य जगतामर्चयिष्यामि शाश्वतम्।। ५३ ।।\nजितं तेन त्रिधा राशीभूतमंहो महात्मना ।।\nसांगोपांगेन विधिना येन कृष्णः समर्चितः ।। ५४ ।।\nकलेवरमिदं क्षेत्रं यत्राहंकारवान्विभुः ।।\nआविर्भावतिरोभावौ स्थितिर्नित्या हि यत्प्रभुः ।। ५५ ।।\nअत्र साक्षाद्वपुष्मन्तं संपूज्य जगतां गुरुम् ।।\nसाक्षात्कृतार्थो भवति चतुर्वर्गस्य भाजनम् ।। ५६ ।।\nबहुव्ययाऽऽयासतो या राज्यऋद्धिर्मयार्जिता ।।\nअस्यैवानुग्रहात्सा तु सफलास्तु पदांबुजे ।। ५७ ।।\nसर्वोपचारैः परिपूज्य देवं द्रव्यैर्हृतैः सागरमेखलायाः ।।\nयावत्समाप्नोति हि कर्मपाकः साम्राज्ययात्रा सफला हि मास्तु ।। ५८ ।।\nकिं द्रव्यजातं खलु येन विष्णुं नोपाहरेत्सांगमपेतकल्मषः ।।\nकिं पौरुषेयं यदि वासुदेवपरिच्छदो येन न साधितो मे ।। ५९ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनि ऋषिसंवादे विंशोऽध्यायः ।। २० ।।"
  }
]
[
  {
    "text": "।। मुनय ऊचुः ।। ।।\nमुने त्वत्तः श्रुतं सम्यङ्माहात्म्यं जगदीशितुः ।।\nनिर्माल्यप्रभृतीनां च यथावदनुपूर्वशः ।। १ ।।\nश्रोतुमिच्छामहे ब्रह्मन्यात्रां तरफलानि वै ।।\nशृण्वतां तत्त्वतो ब्रूहि यथोद्देशः कृतः पुरा ।। २ ।।\n।। जैमिनिरुवाच ।।\nसर्वथा वर्त्तते लोकहिताय पुरुषोत्तमः ।।\nनानागुणविकासैश्च नानारूपविचेष्टितैः ।। ३ ।।\nनानारूपविलासेन नानात्मा च जगन्मयः।।\nअहंकारं विना कर्मफलं नो द्विजसत्तमाः।।४।।\nअहंकारेण बध्यन्ते कारागारे भवाभिधे ।।\nबुद्ध्यहंकारयुक्तस्तु यत्कर्मारभते नरः ।। ५ ।।\nतस्य सद्गुणमाप्नोति फलं शुभमथापरम् ।।\nबुद्धिस्तु त्रिविधा तेषां गुणभेदेन भाविता ।। ६ ।।\nतत्र ये सात्त्विकाः संतः फलावाप्तिपराङ्मुखाः ।।\nभगवत्प्रीतये कर्म कुर्वते ते मुमुक्षवः ।। ७ ।।\nपरस्य स्पर्द्धया कीर्त्यै फलमुद्दिश्य वा पुनः।।\nबहुवित्तव्ययायासै राजसं कर्म तन्वते ।। ८ ।।\nगतानुगतिका ये च दृष्टार्थैकपरायणाः ।।\nप्रसंगात्फलमिच्छंतस्तामसं कर्म कुर्वते ।। ९ ।।\nसात्त्विकानां जगन्नाथः सर्वदा सर्वभावनः ।।\nध्यातो दृष्टः स्मृतो वापि मुक्तिदाता न संशयः ।। 2.2.39.१० ।।\nराजसास्तामसा ये वै मूढात्मानः फलैषिणः ।।\nउत्सवादिकृतं कर्म मन्यंते फलदायि ते ।। ११ ।।\nसंभूय बहवो विप्रा आरभंतेऽल्पकं विधिम् ।।\nबहुलायासदुःखं यत्कर्म तेषां फलप्रदम् ।। १२ ।।\nतेषामुद्धरणार्थाय विश्वासाय दुरात्मनाम् ।।\nयात्रा नानाविधा विप्रा वर्षे वर्षे प्रवर्तयेत् ।। १३ ।।\nजन्मस्नानं महावेद्या उत्सवश्च प्रकीर्तितः ।।\nमहायात्राद्वयं पुंसां कीर्तनात्पापनाशनम् ।। १४ ।।\nदर्शनं दक्षिणामूर्तेस्तथा च शयनोत्सवः ।।\nसर्वपापहरश्चैषामुत्सवो दक्षिणायने ।। १५ ।।\nअतः परं प्रवक्ष्यामि पार्श्वस्य परिवर्तनम् ।।\nशयितस्य जगद्भर्तुः परिवर्तयितुर्युगम् ।।१६।।\nनभस्य विमले पक्षे संप्राप्ते हरिवासरे ।।\nविष्णोः स्वापगृहद्वारि शनैर्गत्वा प्रविश्य च ।।१७।।\nनमस्कृत्वा जगन्नाथं पर्यंके शयितं मुदा ।।\nअवच्छाद्य शनैर्गत्वा पूजयेदुपचारकैः ।। १८ ।।\nप्रणम्य भक्त्या तत्पादौ गुह्योपनिषदैः स्तुवन् ।।\nमन्त्रं चेमं पठन्देवं स्वापयेदुत्तरामुखम् ।। १९ ।।\nदेवदेव जगन्नाथ कल्पानां परिवर्तक ।।\nपरिवृत्तमिदं सर्वं येन स्थावरजंगमम् ।। 2.2.39.२० ।।\nयदिच्छाचेष्टितैरेव जाग्रत्स्वप्नसुषुप्तिभिः ।।\nजगद्धिताय सुप्तोऽसि पार्श्वेन परिवर्त्तय ।। २१ ।।\nपरिवर्त्तनकालोऽयं जगतः पालनाय ते ।।\nतवाज्ञयाऽयं शक्रोऽपि ध्वजे तिष्ठन्समुत्सुकः ।। २२ ।।\nद्रष्टुं त्वत्पादकमलं विमुचञ्जलदैर्जलम् ।।\nमहीतलं प्लावयति प्रजापालनहेतुकम् ।। २३ ।।\nइति संप्रार्थ्य देवेशं वीप्सया तोषयेत्ततः ।।\nव्यजनैश्चामरैश्चैव वीजयेदनुकल्पकृत् ।। २४ ।।\nसुगन्धचन्दनैरस्य सर्वांगं परिलेपयेत् ।।\nस्वादूनिक्षुविकारांश्च विकृतैः पायसैस्तथा ।। २५ ।।\nयावकानि च हृद्यानि फलानि विविधानि वै ।।\nस्वादूपदंशानन्यांश्च घृतपूपान्सपायसान् ।। २६ ।।\nपक्वतांबूल पत्राणि सोपस्काराणि च द्विजाः ।।\nशय्यागृहद्वारि विभोः शनैर्भक्त्या निवेदयेत् ।। २७ ।।\nतस्मिन्दिने हरे रूपं भवेद्यदि महाफलम् ।।\nदेवमुद्दिश्य यः कुर्यात्सर्वमक्षयतां व्रजेत् ।। २८ ।।\nस्नानं दानं जपो होमस्तपो जागरणं तथा ।।\nउपवासश्च नियमो व्रतांते द्विजतर्पणम् ।। २९ ।।\nसांगं व्रतमिदं कृत्वा विष्णुलोकमवाप्नुयात् ।।\nयं यं कामयते चित्ते तं तमाप्नोत्यसंशयम् ।। 2.2.39.३० ।।\nअयं वः कथितो विप्राः पार्श्वपर्यायणोत्सवः ।।\nअनायासेन लोकानामक्षयः सुखदायकः ।। ३१ ।।\nअतः परं वै शृणुत उत्थापनमहोत्सवम् ।।\nपूजयित्वा जगन्नाथं कौमुद्याख्ये महोत्सवे ।। ३२ ।।\nअक्षक्रीडादिभिः पुष्पवस्त्रमाल्यानुलेपनैः ।।\nततोस्मिन्पौर्णमास्यायां रात्रावुत्सवसंयुतम् ।। ३३ ।।\nनारिकेलादिभिर्द्रव्यैः पिष्टकैरर्चयेद्धरिम् ।।\nततः प्रभाते संकल्प्य कार्त्तिके व्रतमुत्तमम् ।। ३४ ।।\nव्रतेन तेनैव नयेद्यावदेकादशी सिता ।।\nतस्यामुत्थापयेद्देवं सुसुप्तं जगदीश्वरम् ।। ३५ ।।\nपूर्ववत्पूजयित्वा तु निशामध्ये जगद्गुरुम् ।।\nउत्थापयेदिमं मंत्रमाह्वयञ्छनकैर्मुदा ।। ३६ ।।\nउत्तिष्ठ देवदेवेश तेजोराशे जगत्पते ।।\nवीक्षस्व सकलं देव प्रसुप्तं तव मायया ।। ३७ ।।\nप्रफुल्लपुंडरीकश्रीहारिणा नयनेन वै ।।\nत्वया दृष्टं जगदिदं पावित्र्यं परमेष्यति ।। ३८ ।।\nश्रौतस्मार्त्ताः क्रियाः सर्वाः प्रवर्तंते ततो ध्रुवम् ।।\nइत्युत्थाप्य जगन्नाथं वेणुवीणादिकस्वनैः ।। ३९ ।।\nबंदिमागधसूतानां स्तुतिभिर्मंगलस्वनैः ।।\nशंखकाहालमुरजवादनैर्नृत्यगीतकैः ।। 2.2.39.४० ।।\nजयशब्दैस्तथा स्तोत्रैर्नयंत्तं नृत्यमण्डपम् ।।\nसुगन्धतैलेनाभ्यज्य स्नापयेत्पुरुषोत्तमम् ।। ४१ ।।\nपञ्चामृतैर्नारिकेलरसैः फलरसैस्तथा ।।\nसुगन्धामलकेनाथ यवकल्केन लेपयेत् ।। ४२ ।।\nघर्षयेत्तुलसीचूर्णैर्लेपयेद्गन्धचन्दनैः ।।\nपुष्पाधिवासितैस्तोयैस्तथा कर्पूरवासितैः ।। ४३ ।।\nकुशोदकै रत्नतोयैस्तथा गंधोदकैस्तथा ।।\nस्नाप्यमानं तथा देवं ये पश्यंति मुदान्विताः ।। ४४ ।।\nक्षालयन्ति दृढं पंकं बहुजन्मोपपादितम् ।।\nततः श्रीजगदीशस्य क्रोडे संवासयेद्द्विजाः ।।४५।।\nआपादान्मूर्धपर्यंतं सर्वागं परिलेपयेत् ।।\nकुंकुमागुरुकस्तूरीकर्पूरैश्चंदनान्वितैः ।। ४६ ।।\nपाटलोदकसंपिष्टैः कालागुरुरसाप्लुतैः ।।\nदत्त्वा च मालतीमाला चन्द्रचूर्णेन संयुताम् ।। ४७ ।।\nमहोपचारैः संपूज्य विष्णुं नीराजयेत्ततः ।।\nकृतांजलिपुटो भूत्वा प्रार्थयेत्परया मुदा ।। ४८ ।।\nचराचरमिदं सर्वं त्वदेकशरणं विभो ।।\nअनुग्रहामृतालोकैः पावयस्व जगद्गुरो ।। ।। ४९ ।।\nनृत्यगीतैः प्रेक्षणकै रात्रिशेषं समापयेत् ।।\nशयनादुत्थितं देवं यः पश्यति गदाधरम् ।। 2.2.39.५० ।।\nनिद्रां मोहमयीं भित्त्वा ज्योतिः शांतं व्रजंति ते ।।\nसर्वान्कामानवाप्नोति यान्यान्कामयते हृदि ।। ५१ ।।\nअश्वमेधसहस्रस्य फलं साग्रं लभेत वै ।।\nकपिलालंकृताधेनुकोटिदानफलं तथा ।। ५२ ।।\nपुण्यं चाप्नोति परमं सर्वतीर्थाभिषेकजम् ।।\nकार्त्तिक्यां पारणं कुर्याच्चातुर्मास्यव्रतस्य वै ।। ५३ ।।\nदामोदरस्य प्रतिमां स्वर्णनिष्केण निर्मिताम् ।।\nयथाशक्तिकृतां वापि शालग्रामशिलास्थिताम् ।।५४।।\nचक्रमूर्तिं भगवतः पूजयेत्प्रयतात्मवान् ।।\nरचयेन्मण्डपं शुभ्रमेकदेशं गृहस्य वा ।। ५५ ।।\nअलंकुर्यात्पुष्पदामचामरैः सवितानकैः ।।\nभूमिभित्तीः सुधालेपैः स्तंभैश्चित्रदुकूलकैः ।। ५६ ।।\nकालागुरूणां धूपैश्च धूपयेत्तद्गृहं शुभम् ।।\nतन्मध्ये मण्डलं कुर्यात्स्वस्तिकं वर्णकैः शुभैः ।। ५७ ।।\nतदन्तः स्थापयेत्खट्वां करिदन्तमयीं शुभाम् ।।\nपट्टतूलीं तदुपरि वासयेत्पुरुषोत्तमम् ।।५८।।\nदामोदराकृतिं शंखपद्मपाणिं चतुर्भुजम् ।।\nलक्ष्मीमालिंग्य पद्मस्थां क्रोडस्थां वामपाणिना ।।५९।।\nभक्तेभ्यो दातुमुद्यंतं वरं दक्षिणपाणिना ।।\nसुनासं सुललाटं च सुनेत्रं सुश्रुतिद्वयम् ।। 2.2.39.६० ।।\nविशालवक्षसं देवं सर्वलावण्यसंयुतम् ।।\nसर्वालंकाररुचिरं दिव्यपीतनिचोलिनम् ।। ६१ ।।\nलक्ष्मीं पद्मकरां वापि तांबूलं ददतीं तथा ।।\nपञ्चामृतैः स्नापयित्वा वासोयुग्मेन वेष्टयेत् ।। ६२ ।।\nपूजयेदुपचारैस्तं यथाविभवविस्तरैः ।।\nताम्रदीपान्मृन्मयान्वा ज्वालयेद्गव्यसर्पिषा ।।६३।।\nतैलेन वा शतं दीपवृक्षांश्चैव प्रदापयेत् ।।\nब्रह्माणं नारदादींश्च देवर्षींस्तत्र पूजयेत् ।।६४।।\nदामोदरस्वरूपान्वै ब्राह्मणानपि पूजयेत् ।।\nवस्त्रयुग्मैर्माल्यगन्धैर्भक्ष्यभोज्यफलैस्तथा ।।६५।।\nतीर्थराजाभिषेकांगं पूजाकर्म यथोचितम् ।।\nदामोदरस्य तेनैव विधिनेहार्चनं भवेत् ।। ।। ६६ ।।\nतद्विष्णोरिति मन्त्रेण ब्रह्मादीनपि पूजयेत् ।।\nवेणुवीणादिकैर्गीतैः पुराणपठनेन च ।। ६७ ।।\nमहोत्सवं प्रकुर्वीत ततो जागरणेन च ।।\nततः प्रभाते विमलेऽग्निकार्यं च समाचरेत् ।। ६८ ।।\nअष्टाक्षरेण मंत्रेण समिदाज्यचरूनपि ।।\nलाजान्मधुसमिन्मिश्राञ्जुहुयाच्च ततः श्रिये ।।६९।।\nसूक्तेनाष्टोत्तरशतं ब्रह्मादीनां तदन्ततः ।।\nअष्टाहुतीर्वै जुहुयात्क्रमादेकैकशस्तिलैः ।। 2.2.39.७० ।।\nब्रह्माणं नारदं दक्षं वसिष्ठं गौतमं तथा ।।\nसनत्कुमारमत्रिं च भरद्वाजं च कश्यपम् ।।७१।।\nदुर्वाससमगस्त्यं च महादेवं ततः परम् ।।\nविख्याता वैष्णवा ह्येते विष्णुरूपा न संशयः ।।७२।।\nएतान्संपूजयन्विप्रान्विष्णुः प्रीणाति तत्क्षणात् ।।\nहोमांते प्राशनं कृत्वा दद्यादाचार्यदक्षिणाम् ।।७३।।\nसुवर्णभूषितां धेनुं वस्त्रं धान्यं च भक्तितः ।।\nप्रीतये वासुदेवस्य भोजयेद्द्विजपुंगवान्।। ७४ ।।\nसर्वोपचारसहितं दद्याद्दामोदरं ततः ।। ७६ ।।\nॐ दामोदर जगन्नाथ त्वन्मयं विश्वमेव हि ।।\nत्वदाधारमिदं सर्वं त्वं धर्मः सर्वभावनः।।।\nत्वत्प्रसादाद्व्रतं चीर्णं सुसंपूर्णं तदस्तु मे ।।७६।।\nदामोदरः प्रदाता च गृहीता च वृषध्वजः।।\nप्रदीयते जगन्नाथः प्रीयतां मे जगद्गुरुः।।७७।।\nइति मंत्रं जपन्दद्यादाचार्याय सुरोत्तमम्।।\nसमाप्य पूजयेद्भक्त्या स्तूयात्तं च प्रसादयेत् ।। ७८ ।।\nआचार्ये परितुष्टे तु तुष्टो भवति माधवः ।।\nतत्तद्द्रव्याणि च ततो दद्याद्विप्रेभ्य एव हि ।। ७९ ।।\nततः स्वयं वै भुंजीत इष्टैः शिष्टैः स्वबंधुभिः ।।\nचातुर्मास्यव्रतं चेदं प्रतिष्ठाप्य विधानतः ।। 2.2.39.८० ।।\nयथोक्तफलसंपन्नो विष्णुलोकमवाप्नुयात् ।।\nश्रुतिस्मृतिपुराणेषु नातः परतरं व्रतम् ।। ८१ ।।\nयेनानुष्ठितमात्रेण कृतकृत्यो भवेन्नरः ।।\nविष्णोः प्रीतिकरं यादृङ्न तथान्यद्व्रतं द्विजाः ।। ८२ ।।\nतिलपात्रसहस्रैस्तु गवां चैवायुतायुतैः ।।\nकृष्णाजिनशतेनापि कन्यानामयुतेन च ।। ८३ ।।\nदत्त्वा यत्फलमाप्नोति कृत्वैतद्व्रतमुत्तमम् ।।\nसार्द्धत्रिकोटितीर्थानामभिषेकफलं तथा ।।८४।।\nप्राप्नोति तत्फलं विप्रा यं यं कामयते नरः ।। ८५ ।।\nइति श्री स्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये चातुर्मास्यव्रतविधिर्नामैकोनचत्वारिंशोऽध्यायः ।।३९।।"
  }
]
[
  {
    "text": "।। ।। जैमिनिरुवाच ।। ।।\nमार्गशीर्षे सिते पक्षे षष्ठ्यां प्रावरणोत्सवम् ।।\nकृत्वा दृष्ट्वा नरो भक्त्या वैष्णवं लोकमाप्नुयात् ।। १ ।।\nविधानं तस्य वक्ष्यामि शृणुध्वं मुनयोऽधुना ।।\nवासोधिवासं कुर्वीत पंचम्यां निशि कर्मवित् ।। २ ।।\nदेवाग्रे मंडपे कुर्यात्पद्ममष्टदलान्वितम् ।।\nदिक्पालान्पूजयेद्दिक्षु क्षेत्रपालं गणाधिपम् ।। ३ ।।\nचंडप्रचंडौ च बहिश्चतुर्दिक्षु प्रपूजयेत् ।।\nमध्ये पात्रं समाधाय प्रोक्षयेद्वस्त्रवारिणा ।। ४ ।।\nद्युतानस्त्वेति मंत्रेणच्छादयेद्दिव्यवाससा ।।\nसुधूपितं वस्त्रजातमेकविंशतिसंख्यकम् ।। ५ ।।\nतन्मध्ये स्थापयेन्मंत्रं वैष्णवं च समुच्चरन् ।।\nअन्येन वाससा तद्धि समाच्छाद्य प्रयत्नतः ।।६।।\nस्पृष्ट्वा जपेन्मंत्रमिमं संस्मरन्पुरुषोत्तमम् ।।\nआच्छादको यो जगतां तेजसा विष्णुरव्ययः ।। ७ ।।\nवसनात्तस्य वस्त्र त्वं वस वासे जगत्पतेः ।।\nइन्द्रघोषस्त्वेति रक्षां विदध्यात्तस्य सर्वतः ।। ८ ।।\nपूजयेद्गंधपुष्पाभ्यां ततो देवं प्रपूजयेत् ।।\nसर्वलेपं प्रकुर्वीत नृत्यगीतैर्नयेन्निशाम् ।। ९ ।।\nततोऽरुणोदये काले प्रातःसंध्यासमीपतः ।।\nपुनः प्रपूजयेद्देवं पूर्ववत्सुसमाहितः ।। 2.2.40.१० ।।\nततस्तं पूजितं वस्त्रसमूहं बहिरानयेत् ।।\nकार्पासपट्टक्षौमाढ्यं तथैवाच्छादितं द्विजाः ।। ११ ।।\nछत्रध्वजपताकाभिश्चामरांदोलनैस्तथा ।।\nगीतवादित्रनृत्यैश्च प्रसूनोत्किरणेन च ।। १२ ।।\nप्रासादं त्रिः परिभ्रम्य देवं त्रिर्भ्रामयेत्ततः ।।\nआच्छादितं तदाकृष्य संस्कुयार्द्वीक्षणादिभिः ।। १३ ।।\nसप्तभिः सप्तभिर्देवान्वासोभिः परिवेष्टयेत् ।।\nमुखवर्जं तु सर्वांगं शीतप्रावरणैर्द्विजाः ।। १४ ।।\nतांबूलं च निवेद्याथ कर्पूरलतिकां तथा ।।\nदूर्वाक्षतैः प्रपूज्याथ कुर्यान्नीराजनं विभोः ।। १५ ।।\nहिमागमे नृसिंहं ये प्रावृण्वंति सुचेलकैः ।।\nपश्यंति प्रावृतिं ये वा न तेषां मोहसंवृतिः ।। १६ ।।\nते द्वंद्ववातशीतोत्थभयं नाप्नुवते क्वचित् ।।\nविष्णोर्देवाधिदेवस्य इमं प्रावरणोत्सवम् ।। १७ ।।\nभक्त्या ये वै प्रपश्यंति सर्वान्कामानवाप्नुयुः ।।\nभगवंतं समुद्दिश्य ब्राह्मणेभ्यः प्रदापयेत् ।। ।। १८ ।।\nगुरुभ्यश्चान्यदेवेभ्यो दीनानाथेभ्य एव च ।।\nशीतप्रावरणं दद्यात्सत्कृत्य परया मुदा ।।\nददाति भगवान्प्रीतस्तस्मै वरमनुत्तमम्।। ।। १९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये प्रावरणोत्सववर्णनंनाम चत्वारिंशोऽध्यायः ।। ४० ।।"
  }
]
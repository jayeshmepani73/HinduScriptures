[
  {
    "text": "।। मुनय ऊचुः ।। ।।\nभगवन्सर्वशास्त्रज्ञ श्रुतं परममद्भुतम् ।।\nयात्रारूपं भगवतो माहात्म्यं पापनाशनम् ।। १ ।।\nयथाहं पूजितो देवः कामिभिः सर्वकामदः ।।\nभूत्युपासनया भूतिप्रदो ब्रूहि तथा हि नः ।।२।।\n।।जैमिनिरुवाच।।\nसर्वा विभूतयो विष्णोर्जगत्यस्मिंश्चराचराः।।\nभूतिप्रदो विभूतिश्च स एकः परमेश्वरः।।३।।\nयथायथोप चरति तथा वै जायते नरः।।\nएतावदस्य महिमा परिमातुं न शक्यते।।४।।\nयो यथा समुपास्ते तं तथा वै फलमाप्नुयात्।।\nएकः पंथाश्चतुर्णां वै धर्मादीनां स दारवः ।। ५ ।।\nधर्मस्य पथा गहनः संकीर्णो वहुशासनैः ।।\nतत्त्वावधारणे नास्य क्षमः कोऽपि द्विजोत्तमाः ।। ६ ।।\nअर्थकामौ हि तन्मूलावित्थं स्थूलगती सदा ।।\nतेषां त्रयाणां भगवाननायासेन वृद्धिकृत् ।। ७ ।।\nधर्मो हि भगवान्विष्णुर्धर्ममूलमिदं जगत् ।।\nधर्मस्य जगतश्चापि प्रभुरेष जनार्दनः ।। ८ ।।\nपुरुषार्थमये तस्मिन्भक्तिर्यस्य प्रतिष्ठिता ।।\nस सर्वकामतृप्तात्मा न शोचति न कांक्षति ।। ९ ।।\nत्रैलोक्यैश्वर्यदातासौ शक्ररूपो ह्युपासितः ।।\nभावितो धातृरूपेण वंशवृद्धिकरो हरिः ।। 2.2.47.१० ।।\nसनत्कुमाररूपेण दीर्घमायुः प्रयच्छति ।।\nवृत्तिसंपत्प्रदो ह्येष पृथुरूपेण भावितः ।। ११ ।।\nगङ्गादितीर्थफलदो वाचस्पतिरुपासितः ।।\nअंतस्तमः प्रणुदति भास्वद्रूपेण भावितः ।। १२ ।।\nसौभाग्यमतुलं दद्यादमृतांशुरुपासितः ।।\nविद्याष्टादशतत्त्वज्ञो वाक्पतित्वेन भावयन् ।। १३ ।।\nवाजिमेधादियज्ञानां फलदोऽयं सनातनः ।।\nयज्ञेश्वरस्वरूपेण भावितोऽयं जगन्मयः ।। १४ ।।\nध्यातः कुबेररूपेण समृद्धिमतुलां ददेत् ।। १५ ।।\nएवं दयांबुधिरसौ तस्मिन्नीलाचले वसन् ।।\nदीनानाथानुग्रहाय दारुव्याजशरीरवान् ।। १६ ।।\nप्रयात तत्र भो विप्रा वसध्वं सुसमाहिताः ।।\nश्रीशपादाब्जयुगलं शरणं तत्प्रपद्यत ।। १७ ।।\nऐहिकामुष्मिकान्भोगान्वाञ्छध्वं यदि शाश्वतान् ।।\nअन्ते मुक्तिं च कैवल्यां यथेच्छं तत्र प्राप्नुत ।। १८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये सप्तचत्वारिंशोऽध्यायः ।। ४७ ।।"
  }
]
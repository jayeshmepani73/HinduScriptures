[
  {
    "text": "।। मुनय ऊचुः ।। ।।\nप्रतिष्ठिते नारसिंहे क्षेत्रे तस्मिन्नराधिपः ।।\nकिं चकार मुने ब्रूहि परं कौतूहलं तु तत् ।। १ ।।\n।। जैमिनिरुवाच ।। ।।\nइन्द्रादींस्त्रिदशान्सर्वान्न्यमन्त्रयत पूर्वतः ।।\nततः स मन्त्रयामास ऋषीन्विप्रान्सहस्रशः ।। २ ।।\nअध्येतॄंश्चतुरो वेदान्सषडंगपदक्रमैः ।।\nयज्ञविद्यासु कुशलान्मीमांसापरिनिष्ठितान् ।। ३ ।।\nसभाष्यकल्पसूत्रैस्तु परिनिष्ठितकर्मिणः ।।\nअष्टादशसु विद्यासु कुशलान्धर्मकोविदान् ।। ४ ।।\nसदाचारावदातांश्च कुलीनान्सत्यवादिनः ।।\nवैष्णवांश्च विशेषेण मंत्रयामास सादरम् ।। ५ ।।\nत्रैलोक्ये ये च राजानः सिद्धाः सप्तर्षयो द्विजाः ।।\nसच्छूद्रा वणिजो द्वीपपतयश्च निमंत्रिताः ।। ६ ।।\nक्रोशद्वयमिता विप्राः सभासीत्तस्य भूपतेः ।।\nपाषाणघटिता सोच्चा सुधया सानुलेपिता ।। ७ ।।\nक्वचिद्रत्नमयी भूमिः क्वचित्कांचननिर्मिता ।।\nस्फाटिकी राजती चैव यथायोग्यं कृतस्थली।। ८ ।।\nस्तंभै रत्नमयैः प्रोच्चैर्दुकूलपरिवेष्टितैः ।।\nचारुचंद्रातपाढ्या तु गन्धमाल्यैः सचामरैः ।। ९ ।।\nमुक्तादामांतरस्थैश्च चारुवातायना शुभा ।।\nकृष्णागुरुस्नेहसिक्ता श्रीखण्डसलिलोक्षिता ।। 2.2.17.१० ।।\nसर्वर्त्तुकुसुमाकीर्णा प्रांतोपवनसंवृता ।।\nवाप्यः स्फटिकसोपानाः पद्मकद्वारमंडिताः ।। ११ ।।\nचक्रवाकैः प्लवैर्हंसैः सारसैर्मधुरस्वनैः ।।\nव्याप्तांतराः स्वच्छशीतसुगंधमधुरांभसः ।। १२ ।।\nपरितः शतशस्तस्याः सुखावतरणा द्विजाः ।।\nउपच्छायाविरचनाः शोभमानाः समंततः ।। १३ ।।\nयज्ञशाला मरुत्तस्य यथासीद्भो द्विजोत्तमाः ।।\nतथेंद्रद्युम्नभूपस्य रचिता विश्वकर्मणा ।। १४ ।।\nशुभेऽह्नि शुभनक्षत्रे वासयित्वा सभासदः ।।\nराज्ञः सिंहासनासीनान्दृष्ट्वासीनानृषीनपि ।। १५ ।।\nससिद्धान्ब्रह्मर्षिगणान्बहुमूल्यकुथस्थितान् ।।\nदेवान्कांचनपीठस्थान्यथायोग्यमथ द्विजान् ।। १६ ।।\nवरासनस्थानन्यांश्च यथादेशं सुखस्थितान् ।।\nमध्ये नृपाणां देवानामृषीणां च शचीपतिम् ।। १७ ।।\nसाम्राज्यलक्षणे स्वस्य रत्नसिंहासने स्थितम् ।।\nदिव्यैर्माल्यैस्तथा गंधैर्वासोभिर्विष्टरादिभिः ।। १८ ।।\nपुरोधसा समं पूर्वमर्चयामास ऋद्धिमत् ।।\nविनीतो दीनवत्तस्य चक्रे पूजां तथा नृपः ।। १९ ।।\nआश्चर्यं मन्यतेऽस्यासौ त्रैलोक्येशोऽपि तद्यथा ।।\nततः सिद्धान्देवमुनीनचर्यन्निंद्रवत्तदा ।। 2.2.17.२० ।।\nविस्मयं जनयामास कुवेरस्याप्यधिश्रियः ।।\nततो देवान्समानर्च प्रभूतस्वस्वसंपदः ।। २१ ।।\nउपचारैर्महीनाथः सम्यगव्यग्रमानसः ।।\nराज्ञः संपूजयामास राजयोग्यैः परिच्छदैः ।। २२ ।।\nयथा ते मेनिरे भूपा भवामः सांप्रतं वयम् ।।\nसत्यं राज्यं क्रमात्प्राप्तं नेदृशश्च परिच्छदः ।। २३ ।।\nआनर्च वैष्णवान्भूय उपचारैः समानयन्।।\nशांता अपि यथा चित्रं मेनिरे विषयागमम् ।। २४ ।।\nततो विप्रान्बाहुजातान्वैश्यान्मुनिपुरःसरम् ।।\nसम्यक्प्रपूजयामास सत्त्वोद्रिक्तो महीपतिः ।। २५ ।।\nअन्यांश्च सचिवद्वारा पूजयित्वा ससंभ्रमः ।।\nदृष्टः स विनयान्नम्रः कृतांजलिपुटस्तथा ।। २६ ।।\nमहेंद्रमुच्चैराहेदं नारदेन पुरोधसा ।। २७ ।।\n।। इन्द्रद्युम्न उवाच ।। ।।\nतव प्रसादाद्देवेश इच्छामीदं प्रसीद मे ।।\nक्रतुना हयमेधेन प्रयक्ष्ये यज्ञपूरुषम्।। २८ ।।\nअनुजानीहि मां देव क्रतूनामीश्वरो भवान् ।।\nत्वदाज्ञापालकाः सर्वे त्रैलोक्ये निवसंति ये ।। २९ ।।\nयावत्क्रतुसहस्रस्य संस्था च भवति प्रभो ।।\nतावत्त्वं त्रिदशैः सार्द्धं सदोमध्यगतो वस ।। 2.2.17.३० ।।\nयष्टुमिच्छामि देवेश नाहं त्वत्पदलिप्सया ।।\nसर्वेषां वेत्सि देवेश मनोवृत्तिं सदा प्रभो ।। ३१ ।।\nयुष्माकं पूर्वदृष्टोऽत्र वपुष्मान्माधवः प्रभुः ।।\nउपासनायां सोऽयं यो वालुकाभिस्तिरोदधे ।। ३२ ।।\nतस्य भूयः प्रकाशार्थं वाजिमेधसहस्रकम्।।\nकरिष्ये वचनादिंद्र चतुरास्यस्य शासनात् ।।\nपुनः प्रकाशिते तस्मिञ्छ्रेयो वोऽपि भविष्यति ।। ३३ ।।\nइति विज्ञापिते राज्ञा महेंद्रप्रमुखाः सुराः ।।\nअन्तर्द्धानोतरं या च श्रुता पूर्वं सरस्वती ।। ३४ ।।\nअशरीरां स्मरंतस्तामिदं प्रोचुः प्रहर्षिताः ।।\nइन्द्रद्युम्न महात्मासि सत्यं सत्यवतो भुवि ।। ३५ ।।\nतच्चेष्टितं पुरास्माभिरन्वभावि भविष्यकम् ।।\nसहायास्ते भविष्यामः कार्ये त्रैलोक्यपावने ।।३६।।\nस्रष्टा स जगतां यत्र उद्युक्तः स्वयमेव हि ।।\nअत्रैवोवाच भगवानस्माकमपि भूतले ।। ३७ ।।\nप्रविशंस्तदनुक्रोशवशाद्भूयः प्रकाशनम् ।।\nकरिष्ये दारवं देहमित्येतत्परिनिष्ठितम् ।। ३८ ।।\nनात्रास्माकं व्यलीकं तु नेंद्रस्य च महीपते ।।\nअस्मद्दिष्टसमुद्योगस्तव नः प्रीतिकारकः ।। ३९ ।।\nसुखं यजस्व राजेंद्र वैकुंठं भक्तवत्सलम् ।।\nक्रतुना हयमेधेन सहस्रपरिवर्तिना ।। 2.2.17.४० ।।\nदुराराध्यो हि भगवानस्माकं भक्तवत्सलः ।।\nवयमप्यत्र देवत्वं त्यक्त्वा भक्ति परायणाः ।। ४१ ।।\nआराधयामः क्षेत्रेस्मिन्विनीता नररूपिणः ।।\nप्रियं हि मानुषे लोके कर्म सिद्ध्यति वै कृतम् ।। ४२ ।।\n।। जैमिनिरुवाच ।। ।।\nइत्युक्ते त्रिदशैः सेंद्रैः परितुष्टांतरात्मना ।।\nआरंभार्थं क्रतो राजा भगवंतमपूजयत् ।। ४३ ।।\nउपचारसहस्रैस्तु यथावत्प्रतिपादितैः ।।\nततः पितृगणान्राजा निरूप्य श्रद्धयान्वितः ।। ४४ ।।\nसदोगृहगतान्विप्रान्याज्ञिकान्समलंकृतान् ।।\nकृत्वेष्टदेवं पुरतो वैकुंठं साग्निहोत्रकम् ।। ४५ ।।\nआकांक्षन्कल्पितं लग्नं संवृत्ते स्वस्तिवाचने ।।\nउपस्थितः सपत्नीकः शुद्धमांगल्यवेषधृक् ।। ४६ ।।\nस्वस्ति वाच्य द्विजाञ्छुद्धान्पुण्याहं वृद्धिकर्म च ।।\nततः संभृतसंभारो वरयामास ऋत्विजः ।। ४७ ।।\nवृतास्ते तु सपत्नीकं दीक्षयंतो नृपोत्तमम् ।।\nविहृत्य दीक्षणायेष्टान्न्ययजन्सभ्यचोदिताः ।। ४८ ।।\nप्रणीय तं प्रज्वलंतं वेद्यामाहवनीयकम् ।।\nत्रैलोक्यमंगलकरं किं साक्षाद्वैष्णवं महः ।। ४९ ।।\nसुप्रोक्षितं चाभिमंत्र्य अनुज्ञाप्य दिगीश्वरान् ।।\nमुमुचुस्ते हयं मुख्यमंगेषु शुभलक्षणम् ।। 2.2.17.५० ।।\nततः स दीक्षितो राजा वाग्यतो रौरवीं त्वचम् ।।\nअधिष्ठाय सदोमध्ये मृत्युंजय इव स्थितः ।। ५१ ।।\nनिमंत्रितानां मुक्त्यर्थं चक्षुषा संदिदेश वै ।।\nसुराणां रत्नपात्राणि महार्घाणि नृपाज्ञया ।। ५२ ।।\nसचिवः कारयामास भोजनाय समृद्धिमत् ।।\nशुद्धसौवर्णपात्राणि मुनीनां च महीक्षिताम् ।। ५३ ।।\nद्विजानां भोजनार्थाय नवानि प्रत्यहं द्विजाः ।।\nक्षत्रियाणां विशां विप्रा राजतानि शुभानि च ।। ५४ ।।\nकांस्यनिर्मलपात्राणि शूद्राणां भोजनाय वै ।।\nअहन्यहनि पात्राणि भोजनांते द्विजोत्तमाः ।। ५५ ।।\nआकरेषु प्रपात्यंते प्रोच्छिष्टदलवज्जनैः ।।\nतत्र यज्ञोत्सवे ये वै भोजनाय निमंत्रिताः ।। ५६ ।।\nतेषां पुत्राश्च पौत्राश्च प्रपौत्राश्चैव संततिः ।।\nनित्यं पंचरसान्नानि बहुमानपुरःसरम् ।। ।। ५७ ।।\nआदृतैर्भोजिता राज्ञ इंद्रद्युम्नस्य शासनात् ।।\nकुटुंबवत्स्थितास्तत्र संस्था यावन्महाक्रतोः ।। ५८ ।।\nयद्देशीया जनास्तेषामधिष्ठाता च तान्नृपः ।।\nनृपाणामनुसंधाता इंद्रद्युम्नप्रयाचितः ।। ५९ ।।\nनारदः समदर्शी तु परोपकृतिलोलुपः ।।\nइंद्रादीनां सुरेंद्राणां देवर्षीणां नृपोत्तमः ।।2.2.17.६०।।\nस्वयं नरपतिश्चर्यां चकार क्रतुपूर्त्तये ।।\nषड्विधान्यन्नपानानि संस्कृतानि द्विधा नरैः ।। ६१ ।।\nदेवानां भोजने तत्र मंत्रतंत्रविशारदैः ।।\nमर्त्यानां नल विद्यायां कुशलैः संस्कृतानि वै ।। ६२ ।।\nक्षुत्पिपासानभिज्ञा हि सुधाहारा दिवौकसः ।।\nतेषामपि अपूर्वत्वादाश्चर्यं तद्धि भोजनम् ।। ६३ ।।\nनराणां दुर्लभं मर्त्य इंद्रद्युम्नगृहेऽशनम्।।\nइन्द्रद्युम्नस्य चेंद्रस्य विशेषो मर्त्यवासिता ।। ६४ ।।\nअत्यद्भुतकरं ह्येतत्प्रत्यहं च नवं नवम् ।।\nसंमाननादरावृद्धिर्भोज्यस्य द्विजसत्तमाः ।। ६५ ।।\nअन्योन्यस्पर्द्धयैवात्र प्रवर्द्धते परस्परम् ।।\nसुगंधसुमनोमाल्यकस्तूर्यादिप्रलेपनम् ।। ६६ ।।\nचित्रसूक्ष्मदुकूलानि सोपधानासनानि च ।।\nरत्नपल्यंकिका शय्या रत्नदंडप्रकीर्णकम् ।। ६७ ।।\nजातीलवंगकर्पूरैर्नागवल्लीदलानि च ।।\nमनोहराणि गीतानि नृत्यानि विविधानि च ।। ६८।।\nभरतस्य मुनेः शिक्षापंडितै रचितानि च ।।\nस्वस्ववंशयशोऽभिज्ञाः शतशः सूतमागधाः ।। ६९ ।।\nएतान्यन्यानि वस्तूनि दुर्लभान्यपि यानि वै ।।\nत्रिदशाश्चापि मर्त्याश्चान्वभुज्यंत सुसादरम् ।। 2.2.17.७० ।।\nएकतोऽन्यत्र चित्राणि न च हीनानि कुत्रचित् ।।\nपातालवासिनां चापि भोजनं वै सुधाधिकम् ।। ७१ ।।\nयद्भुक्त्वा नानुवाञ्छन्ति पातालगमनं हि ते ।।\nपुराणि यानि पाताले रत्नौघालोकितानि च ।। ७२ ।।\nविना सूर्यप्रकाशेन तादृशान्येव भूपतिः ।।\nददौ तेषां निवासाय येषु पातालबुद्धयः ।। ७३ ।।\nसुखासीनाश्च क्रीडंतो भुंजाना शेरते मुदा ।।\nदेवानामपि नान्यत्र भूमिस्पर्शनमस्ति वै ।। ७४ ।।\nइन्द्रद्युम्नपुरे तत्र स्वर्गादपि मनोहरे ।।\nयदृच्छया सुखक्रीडासक्ता नो तत्यजुर्भुवम् ।। ।। ७५ ।।\nअभिलाषोपजातं तु सुखं स्वर्गे वदंति हि ।।\nअनिच्छयापि भो विप्राः सुखं सर्वत्र तत्र वै ।। ७६ ।।\nआदृत्य यत्नान्मन्यंते भोज्यं ते सादरं नराः ।।\nन याचितः कोपि जनः कुतो वा स्यात्पराङ्मुखः ।। ७७ ।।\nराजाधिराजवेश्मानि जनानां स्वगृहैः समम् ।।\nतदासीत्स्वगृहे तेषां न सदा सर्वसंभवः ।। ७८ ।।\nतत्र यत्कामनातीतं तद्वस्तु सुलभं बहु ।।\nइत्थं प्रवर्तिते यज्ञे यज्ञेशप्रीतये मुदा ।। ७९ ।।\nपृथिवी हृतसर्वस्वा वाजिमेधेस्य भूपतेः ।।\nया पूर्वं साभवद्भूयः स्वर्णवृष्टिसुभूषिता ।। 2.2.17.८० ।।\nइत्थं प्रवृत्ते लोकानां तत्र त्रैलोक्यवासिनाम् ।।\nदानसंमानभोज्यानां विधौ विधिवतोऽन्वहम् ।। ८१ ।।\nअश्वमेधं प्रति जना जगुर्गाथाः परस्परम् ।।\nनेदृग्यागस्य संभारो विधेः शास्त्रप्रचोदितः ।। ८२ ।।\nइंद्रद्युम्नस्य राजर्षेर्न भूतो न भविष्यति ।।\nन याचितारोऽदातारो मिथो यत्र निमंत्रिताः ।। ८३ ।।\nन कामभंगो यत्रासीद्देवानामपि भो द्विजाः ।।\nईदृक्समृद्धिः क्रतुराट् प्रवृत्तो भूपतेस्तदा ।। ८४ ।।\nअधिश्रद्धः सुसंपन्नः पूर्वस्मादपरोऽभवत् ।।\nस्मृतिकाराः कल्पकारास्तथा शास्त्रप्रणेतृकाः ।। ८५ ।।\nयज्ञानुष्ठानकुशलाः सदाचारावतंसकाः ।।\nअग्न्याधानाद्यवभृथप्रचारमनुपूर्वशः ।। ८६ ।।\nक्रतुः सदस्यानुमते नृपतेः प्रीतये द्विजाः ।।\nन मंत्राः स्वरतो हीना वर्णतो वापि कर्हिचित् ।। ८७ ।।\nये वै विधिविधातारस्ते वै कर्मप्रचारकाः ।।\nप्रायश्चित्तनिमित्तेन प्रायश्चित्तनिबंधनात् ।। ८८ ।।\nकर्मोपघातो नो तत्र योगिनः कर्मयोगिनः ।।\nयत्र सप्तर्षयो दिव्याः सदस्याः क्रतुसाक्षिणः ।।६९।।\nप्रचारयंति कर्माणि गुणदोषविभागिनः ।।\nयाज्ञवल्क्यादयस्तेऽत्र मुनयस्त्वृत्विजो वृताः ।। 2.2.17.९० ।।\nसदोगतास्ते मुनयः परस्परकथांतरे ।।\nवाकोवाक्यानि सूक्तानि गुह्योपनिषदानि च ।। ९१ ।।\nगाथाः पौराणिकीर्विप्रा विष्णुभक्तिपुरःसराः ।।\nचरितानि हरेः सर्वकल्मषौघहराणि च ।। ९२ ।।\nतत्र संवर्तयामासुस्ते सभायां महीक्षितः ।।\nतस्य यज्ञे हविः प्राशुः प्रत्यक्षं वह्निमध्यगाः ।। ९३ ।।\nमुदितास्त्रिदशा विप्रा महेंद्रप्रमुखामखे ।।\nचिरप्रवासिनो देवा नास्मरंतामरावतीम् ।। ९४ ।।\nअमृतं हि हविस्तेषां कल्पितं ब्रह्मणा पुरा ।।\nतत्प्राश्य मुदिता देवा वीर्यवन्तश्चिरायुषः ।। ९५ ।।\nयागानुष्ठानविषयादन्यत्र विषयान्बहून् ।।\nइन्द्रद्युम्नेन रचितान्समस्तानुपभुंजते ।। ९६ ।।\nतत्र ये नागराजानः पातालतलवासिनः ।।\nततोऽधिकान्मर्त्यलोके विषयानुपभुंजते ।। ९७ ।।\nपातालगमनं ते वै नेहंते मनसा धुवम् ।।\nइत्थं प्रवर्तितो यज्ञस्त्रैलोक्यप्रीतिकारकः ।। ९८ ।।\nइन्द्रद्युम्नस्य नृपतेः क्षेत्रेऽस्मिन्पुरुषोत्तमे ।।\nजगदीशप्रसादाय पितामहनिदेशतः ।। ९९ ।।\nएकोनं क्रमतः संस्थामवाप पृथिवीपतिः ।।\nसहस्रं हयमेधस्य यथावद्विधिचोदितम् ।। 2.2.17.१०० ।।\nततः साहस्रिके यज्ञे वाजिमेधे महीपतिः ।।\nदिनेदिने दिव्यगतिर्बभूव नृपतिस्तदा ।। १ ।।\nसुत्यायाः सप्त दिवसाद्या रात्रिरभवत्पुरा ।।\nतस्यास्तुरीयप्रहरे दध्यौ स विष्णुमव्ययम् ।। २ ।।\nध्याने तस्मिन्ददर्शासौ महाभाग्यवशान्नृपः ।।\nप्रत्यक्षमिव स श्वेतद्वीपं स्फटिकनिर्मितम् ।। ३ ।।\nसमंतात्परिवार्यैनं तिष्ठंतं क्षीरसागरम् ।।\nमहाकल्पद्रुमैः पुष्पगंधामोदिदिगंतरैः ।। ४ ।।\nफलपल्लववल्केषु बहिरंतश्च सर्वशः ।।\nशंखचक्रांकितैः शुभ्रैः सर्वालंकारभूषितः ।। ५ ।।\nमहामंजिष्ठवर्णैश्च मूर्तिभिस्तैर्मुरद्विषः ।।\nतन्मध्ये घटितं दिव्यमणिभिर्मंडपोत्तमम् ।। ६ ।।\nमध्यस्थसूर्यवद्भासिरत्नसिंहासनोज्ज्वलम् ।।\nक्षीराब्धिशीतकल्लोलमंदवातमनोहरम् ।। ।। ७ ।।\nतन्मध्ये ददृशे देवं शंखचक्रगदाधरम् ।।\nनीलजीमूतसंकाशं वनमालाविभूषितम् ।। ८ ।।\nसर्वलावण्यभवनं सौंदर्यश्रीनिकेतनम् ।।\nनिर्भर्त्सयंतं वपुषा पिनद्धं दिव्यभूषणम् ।। ९ ।।\nदक्षपार्श्वे स्थितं तत्र अनंतं धरणीधरम् ।।\nकोटिचन्द्रप्रतीकाशं हिमाद्रिसदृशप्रभम् ।। 2.2.17.११० ।।\nफणामुकुटविस्तारच्छत्रीभूतं मनोहरम् ।।\nमणिकुंडलयुग्मांकं चारुनीलनिचोलकम् ।। ११ ।।\nहललांगलशंखारिस्फुरद्बाहुचतुष्टयम्।।\nहारकेयूरवलय मुद्रिकाभिरलंकृतम् ।। १२ ।।\nमेखलाकटिसूत्राढ्यं दिव्यरत्नप्रसाधनम् ।।\nदिव्यहालाक्षीबमूर्तिं चारुहासं सुनेत्रकम् ।। १३ ।।\nदक्षपार्श्वस्थितां चास्य लक्ष्मीं तां शुभलक्षणाम् ।।\nवराभयाब्जहस्तां वै कुंकुमाभां सुलोचनाम् ।। १४ ।।\nत्रैलोक्ययुवतीवृन्ददृष्टांताद्भुतविग्रहाम् ।।\nददर्श पद्मासनगां लावण्यांबुधिपुत्रिकाम् ।। १५ ।।\nपितामहं च ददृशे पुरतोऽस्य कृतांजलिम् ।।\nवामपार्श्वस्थितं चक्रं नानामणिमयं विभोः ।। १६ ।।\nसनकाद्यैर्मुनींद्रैस्तं स्तूयमानं जगद्गुरुम् ।।\nदृष्ट्वा स्वप्ने स राजा वै प्रहृष्टो द्विजसत्तमाः ।। १७ ।।\nअदृष्टपूर्वरूपं तं ज्योतिर्मयमनंतकम् ।।\nतुष्टाव तत्र ध्यानस्थो हर्षगद्गदया गिरा ।। १८ ।।\n।। इन्द्रद्युम्न उवाच ।। ।।\nनमस्ते जगदाधार जगदात्मन्नमोऽस्तु ते ।।\nकैवल्यत्रिगुणातीत गुणांजन नमोऽस्तु ते ।। १९ ।।\nसुशुद्धनिर्मलज्ञानस्वरूपाय नमोऽस्तु ते ।।\nशब्दब्रह्माभिधानाय जगद्रूपाय ते नमः ।। 2.2.17.१२० ।।\nसंसारपतितश्रांत दुःखध्वंस नमोऽस्तु ते ।।\nदुर्भेद्यहृदयग्रंथिभेदकाय नमोऽस्तु ते ।। २१ ।।\nद्विसप्तभुवनागारमूलस्तंभाय ते नमः ।।\nब्रह्मांडकोटिघटनाशिल्पिने चक्रिणे नमः ।।२२।।\nकरुणामृतपाथोधिसुधाधाम्ने नमो नमः ।।\nदीनोद्धारैकगुह्याय कृपापाथोधये नमः ।। २३ ।।\nप्रकाशकानां सूर्यादिज्योतिषां ज्योतिषे नमः ।।\nप्रतिस्वस्वनदीप्ताय अन्तःपापाग्नये नमः ।। २४ ।।\nपावकाय पवित्राय पवित्राणां नमो नमः ।।\nगरिष्ठाय वरिष्ठाय द्राघिष्ठाय नमो नमः ।। २५ ।।\nनेदिष्ठाय दविष्ठाय क्षोदिष्ठाय नमो नमः ।।\nवरेण्याय सुपुण्याय नारायण नमोऽस्तु ते ।। २६ ।।\nपरित्राहि जगन्नाथ दीनबन्धो नमोऽस्तु ते ।।\nनिस्तीर्णोऽहं भवांभोधिं प्राप्य त्वां तरणिं सुखाम् ।। २७ ।।\nत्वयि दृष्टे रमानाथ क्लेशा व्यपगता मम ।।\nचिदानंदस्वरूपं त्वां प्राप्तानां दुःखसंक्षयः ।। २८ ।।\nध्रुवं नाथ समुत्पन्नपरमानंदहेतुकम् ।।\nत्राहि त्राहि भवांभोधिमग्नं मां दीनचेतसम् ।। २९ ।।\nमध्याह्नार्कोदिते व्योम्नि कुतः संतमसोदयः ।।\nध्यानस्थितः स्तुवन्नेवं प्रणम्य जगदीश्वरम् ।। 2.2.17.१३० ।।\nध्यानावसाने स पुनः स्वयं जाग्रदबुध्यत ।।\nस्वप्नांत इन्द्रद्युम्नोऽपि सस्मारात्मानमात्मना ।। ३१ ।।\nअत्यद्भुतमिदं स्वप्नं दृष्ट्वा च नृपकुंजरः ।।\nमेने कृतार्थमात्मानं हयमेधक्रतोस्तथा ।। ३२ ।।\nसहस्रं सफलं चैव स्वभाग्यं समुपस्थितम् ।।\nन हि देवर्षिवचनं वृथा भवति कर्हिचित् ।। ३३ ।।\nप्रत्यक्षं मे कथं नाथः स्वयमत्र भविष्यति ।।\nइति चिंताकुलो रात्रिशेषं नीत्वा विशांपतिः ।। ३४ ।।\nशशंस नारदस्याग्रे यथा स्वप्नोऽन्वभूयत ।।\nस चापि नारदः प्राह शोकस्ते विगतो नृप ।। ३५ ।।\nअरुणोदयकाले हि भगवंतं ददर्श यत् ।।\nदशाहात्फलदः स्वप्नस्तस्मिन्काले नृपोत्तम ।। ३६ ।।\nक्रत्वंते भगवानत्र प्रत्यक्षस्ते भविष्यति ।।\nयदाह मद्गिरा त्वां हि चराचरगुरुर्विधिः ।। ३७ ।।\nसोऽपि त्वया जगत्स्रष्टा स्वप्नेऽस्मिन्नवलोकितः ।।\nतदनुष्ठीयतां यज्ञः पराग्रे न प्रकाशय ।। ३८ ।।\nस्वप्नोऽयं नृपशार्दूल दुर्बोधाचरितो हरेः ।।\nकिंतु भाग्यवतस्त्वेव स्वप्नस्तादृक्प्रजायते ।। १३९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे सप्तदशोऽध्यायः ।। १७ ।।"
  }
]
[
  {
    "text": "।। जैमिनिरुवाच ।। ।।\nततस्ते प्रस्थिता विप्रा नीलकण्ठांतिकं मुदा ।।\nप्रपूज्य तं महादेवं श्रीदुर्गां प्रणिपत्य च ।। १ ।।\nविमुच्य स्यंदनवरं पादचाराः सहानुगाः ।।\nआरोढुं नीलभूमिध्रं प्रयाताः संयतेद्रियाः ।। २ ।।\nनानाद्रुमलताकीर्णं नानापक्षिगणाकुलम् ।।\nशिलाविषमसंरोधमभितः परिवेषकम् ।। ३ ।।\nभ्रमद्भ्रमरसंभूतभ्रमकृद्गंडशैलकम्।।\nदक्षिणांभोधिकल्लोलजलावृतनितंबकम् ।। ४ ।।\nअप्रतर्क्यं सदा मर्त्यैर्दुष्प्रवेश्यं महोरगैः ।।\nमत्तमातंगकघटाबृंहितैर्भीषणांतरम् ।। ५ ।।\nश्वापदैश्चिरसंवासैः शस्त्राघातमवेदिभिः ।।\nनिर्भयैः परितः कीर्णं मृगयूथैरनेकशः ।। ६ ।।\nप्रवेष्टुकामा न प्रापुर्यदा ते मार्गमंतरम्।।\nतदा नारदसंसर्गाद्विदित्वा तु गिरेः शिरः ।। ७ ।।\nआसेदुर्यत्र वसति कृष्णागुरुतरोरधः ।।\nसर्वापद्भयसंहर्ता दिव्यसिंहवपुर्विभुः ।। ।। ८ ।।\nयं दृष्ट्वा ब्रह्महत्याया लीयन्ते कोटयो नृणाम् ।।\nव्यात्तास्यं भीमदशनमापिंगलसटाकुलम् ।। ९ ।।\nउग्रं त्रिनेत्रं दैत्यस्य स्वोरावुत्तानशायिनः ।।\nवक्षःस्थलं दारयंतं नखरैर्वज्रदारुणैः ।। 2.2.15.१० ।।\nअरुणाभं लसज्जिह्वं साट्टहासमुखं विभुम् ।।\nशंखचक्रलसद्बाहुं किरीटमुकुटोज्ज्वलम् ।।।। ११ ।।\nनेत्रोच्छलद्वह्निकणसंत्रासितदिगन्तरम् ।।\nप्रचंडाघातभूम्यंतप्रविष्टपदपंकजम् ।। १२ ।।\nतमादिमृर्तिं ते दृष्ट्वा नारदाग्रे तदा हरिम् ।।\nनिर्भया ददृशुर्दूरात्प्रणेमुर्विगतज्वराः ।। १३ ।।\nइन्द्रद्युम्नोऽपि तं दृष्ट्वा नारदोक्तौ विशस्वसे ।।\nभाविकार्ये प्रत्ययवानिदमाह महामुनिम् ।। १४ ।।\nमहर्षे कृतकृत्योऽस्मि त्वं हि ज्ञाननिधिः परम् ।।\nदुराराध्यो नृसिहोऽयं दर्शनेऽपि भयावहः ।।१५।।\nभवादृशैः सुसेव्योयं मादृशैर्दूरतोऽपि सः ।।\nदर्शनात्कृतकृत्योऽस्मि संलीनाशेषपातकः ।। १६ ।।\nत्वत्सन्निधानादेवात्र तिष्ठामो निर्भया मुने ।।\nअत्युग्र मूर्तिर्भगवान्स्वल्पवीर्यैर्नरैः कथम् ।। १७ ।।\nआराध्यते दैत्यराजं त्रिलोकेशं विदारयन् ।।\nयस्य नीलमयी मूर्तिः कृपासिंधोः स्थिता तु वै ।। १८ ।।\nकस्मिन्स्थले मुनिश्रेष्ठ दर्शनाद्या विमुक्तिदा ।।\nतन्मे दर्शय विप्रेंद्र यन्मे मुक्तिप्रदं मतम् ।। १९ ।।\nइत्युक्तो नारदस्तस्मै दर्शयामास पावनम् ।।\nस्थानं यत्र स्थितो देवः स्वर्णसैकत संवृतः ।। 2.2.15.२० ।।\nपश्यैतं योजनायामं योजनद्वयमुच्छ्रितम् ।।\nकल्पांतस्थायिनं भूप न्यग्रोधं मुक्तिदं नृणाम् ।। २१ ।।\nछायायाः क्रमणाद्यस्य मुच्यते पापकंचुकात् ।।\nअस्य मूले नरः प्राणांस्त्यजन्मुक्तिमवाप्नुयात् ।।२२।।\nन्यग्रोधरूपं दृष्ट्वापि नारायणमकल्मषम् ।।\nनिष्पापो जायते मर्त्यः किमुत पूजयन्स्तुवन् ।। २३ ।।\nअस्य मूलात्प्रतीच्यां हि नृसिंहस्योत्तरे नृप ।।\nअतिष्ठन्माधवो यत्र चतुर्मूर्तिधरो विभुः ।। २४ ।।\nअनुग्रहीतुं त्वामेव पुनरत्रोद्भविष्यति ।।\nश्वेतद्वीपे यथा विष्णुर्भोगभूमौ निजालयः ।। २५ ।।\nजंबूद्वीपे कर्मभूमौ निजं स्थानमिदं स्मृतम् ।।\nस्वस्यैवातिरहस्यत्वान्न प्रकाशोस्य संमतः ।। २६ ।।\nमोक्षाधिकारी जानाति स्थलमेतन्महीपते ।।\nअविश्वासपदं नृणां दुष्कृतां हि विशेषतः ।। २७ ।।\nअत्र याऽन्या प्रतिकृतिः पौरैर्विष्णोः प्रतिष्ठिता ।।\nसापि मुक्तिप्रदा भूप किं पुनः सा स्वयंभुवा ।। २८ ।।\nअंतर्द्धानतिरोधाने सुनिमित्ते जगत्प्रभोः।।\nअनुग्रहार्थं साधूनां जायते च युगेयुगे ।। २९ ।।\nनानावतारैर्भगवान्मत्स्यकूर्मादिकैर्नृप ।।\nनिमित्तनाशे च तिरोदधाति परमेश्वरः ।। 2.2.15.३० ।।\nनिर्निमित्तं स्थितो नित्यमिह कारुण्यसागरः ।।\nश्वेतद्वीपाद्यथा विष्णुरन्यत्रावतरेत्प्रभुः ।। ३१ ।।\nअत्र स्थितोऽपि स द्वारकाकांचीपुष्करादिषु ।।\nप्रकाशं याति कृपया तरुमूलप्ररोहवत् ।। ३२ ।।\nनानातीर्थेषु देशेषु क्षेत्रेष्वायतनेषु च ।।\nअंशावतारास्तस्यैव मा भूत्ते संशयो नृप ।।३३।।\nक्षणं न त्यजतीशानः क्षेत्रं क्षेत्रमिव स्वकम् ।।\nत्वदुपज्ञस्तु भूपाल प्रकाशोऽन्यो भविष्यति ।। ३४ ।।\nइति संदर्शितं स्थानं नारदेन महात्मना ।।\nसाष्टांगपातं भूमौ तदिंद्रद्युम्नो ननाम ह ।। ३५ ।।\nमन्वानस्तु स्थितं देवं प्रकाशमिव तुष्टुवे ।। ३६ ।।\n।। इंद्रद्युम्न उवाच ।। ।।\nदेवदेव जगन्नाथ प्रणतार्तिविनाशन ।।\nत्राहि मां पुंडरीकाक्ष पतितं भवसागरे ।। ३७ ।।\nत्वमेक एव दुःखौघध्वंसकः परमेश्वर ।।\nक्षुद्राः क्षुद्रान्हि सेवंते सुखलेशस्य लिप्सया ।। ३८ ।।\nअनादित्रिविधौघस्य राशेः स्वस्य महांहसः ।।\nदुरुच्छेद्यस्य सततं पूर्यमाणस्य जन्मनः ।। ३९ ।।\nकिं पुनर्भक्तिभावेन साक्षान्मुक्तिप्रदं नृणाम्।।\nकर्माधीनं तु ये मूढा वदंति त्वां क्रृपानिधिम् ।। 2.2.15.४० ।।\nते न जानंति भगवन्कर्मैवं प्रेरितं त्वया ।।\nअजामिलेन विप्रेण त्यक्त्वा वर्णाश्रमोदितम् ।। ४१ ।।\nकिं न पापं कृतं स्वामिन्सोऽपि त्वन्नामकीर्तनात् ।।\nमुक्तोऽभूत्स्मरणादेव पाशहस्तैर्विमोचितः ।। ४२ ।।\nसर्वेऽप्युपाया देवेश कीर्तितास्तव दर्शने ।।\nत्वयि दृष्टे हि भिद्यंते संशया हृदि संस्थिताः ।। ४३ ।।\nनिःसंशयो भवेत्सद्यः पापपुण्यक्षयो धुवम् ।।\nत्वमेव शरणं दीनमनुगृह्णीष्व मां विभो ।। ४४ ।।\nनिश्चितानि त्वया देव गर्भस्थस्य च यानि मे ।।\nतैरेव मे जनिर्जातु याचे त्वां केवलं त्विदम् ।। ४५ ।।\nतिरश्चो मुक्तिदा मूर्तिः स्थिता ते याऽत्र तां पुनः ।।\nअनेन चक्षुषा पश्यामीश नान्यत्प्रयोजनम् ।।४६।।\nकृतांजलिपुटो राजा स्तुत्वैवं मधुसूदनम्।।\nपुनर्ननाम धरणीपृष्ठे साश्रुविलोचनः ।। ४७ ।।\nततोंऽतरिक्षगा वाणी सामसुस्वरभाषिणी ।।\nउच्चचार नभोमध्ये इन्द्रद्युम्नस्य शृण्वतः ।। ४८ ।।\nमा चिंतां व्रज भूपाल व्रजिष्ये त्वदृशोः पथम् ।।\nपैतामहं वचः प्राह नारदो यत्कुरुष्व तत् ।। ४९ ।।\nतच्छ्रुत्वा दिव्यवचनं नारदस्य च भाषितम् ।।\nश्रद्दधे वाजिमेधाय भगवत्प्रीतिकारकः ।। 2.2.15.५० ।।\nनारदं च पुनः प्राह हर्षगद्गदया गिरा ।।\nमुने त्वया यदादिष्टं चतुर्मुखनिदेशतः ।। ५१ ।।\nअशरीरा त्वियं वाणी अनुजज्ञे तदेव हि ।।\nपितामहो जगन्नाथो भेदो वै नाऽनयोः क्वचित् ।। ५२ ।।\nपद्मयोनेः सुतस्त्वं हि वचस्ते भगवद्वचः ।।\nतत्कर्तव्यं प्रयत्नेन यच्छ्रेयउपपादकम् ।। ५३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे पंचदशोऽध्यायः ।। १५ ।।"
  }
]
[
  {
    "text": "।। ।। जैमिनिरुवाच ।। ।।\nअत ऊर्ध्वं प्रवक्ष्यामि महावेदीमहोत्सवम् ।।\nअज्ञानतिमिरांधोऽपि येन भास्वत्पदं व्रजेत् ।।१।।\nवैशाखस्यामले पक्षे तृतीया पापनाशिनी ।।\nस्वयमाविष्कृता चैषा प्राजापत्यर्क्षसंयुता ।। २ ।।\nतस्यां संकल्प्य नृपतिराचार्यं वरयेच्छुचिः ।।\nएकं त्रीनथ तक्षाणं दृष्टकर्माणमादरात्।।३।।\nवृणुयाद्वनयागाय वस्त्रालंकरणादिभिः ।।\nतक्ष्णा सार्द्धं वनं गत्वा साधुवृक्षगणाकुलम् ।।४।।\nतन्मध्ये वह्निमाधाय मंत्रराजेन मंत्रवित्।।\nअष्टोत्तरशतं हुत्वा संपाताज्यविमिश्रितम् ।। ५ ।।\nआज्यं तरूणां मूले तु प्रत्येकमभिघारयेत् ।।\nदिक्पालेभ्यो बलिं दत्त्वा क्षेत्रपालपशूंस्तथा ।। ६ ।।\nवनस्पतये जुहुयात्क्षीरोदनशताहुतिम् ।।\nततः परशुमादाय वृक्षमूलेषु दिक्षु वै ।। ७ ।।\nआज्यसंस्कृतिदेशेषु आचार्यो मंत्रमुच्चरन् ।।\nकिंचित्किंचिच्छेदयेद्वै चिंतयन्गरुडध्वजम् ।। ८ ।।\nनदत्सु तूर्यघोषेषु गीतमंगलवादिषु ।।\nनियोज्य वर्द्धकिं तत्र आचार्यः स्वगृहं व्रजेत् ।। ९ ।।\nअथवा स्थान लब्धानि दारूणि रथकर्मणि ।।\nउक्तसंस्कारविधिना संस्कुर्यात्कल्पितेनले ।। 2.2.33.१० ।।\nआरभेत रथं कृत्वा विघ्रराजमहोत्सवम् ।।\nषोडशारैः षोडशभिश्चक्रैर्लोहमयैर्दृढैः ।। ११ ।।\nयुक्तं विष्णो रथं कुर्याद्दृढाक्षं दृढकूबरम् ।।\nविचित्रघटनाकक्षपुत्तलीपरिवेष्टितम् ।। १२ ।।\nनानाविचित्रबहुलमिक्षुखण्डविराजितम्।।\nचतुस्तोरणसंयुक्तं चतुर्द्वारं सुशोभनम् ।। १३ ।।\nनानाविचित्रबहुलं हेमपट्टविराजितम् ।।\nद्वाविंशतिकरोच्छ्रायं पताकाभिरलंकृतम् ।। १४ ।।\nगारुडं च ध्वजं कुर्याद्रक्तचंदननिर्मितम् ।।\nदीर्घनासं स्थूलदेहं कुण्डलाभ्यां विभूषितम् ।। १५ ।।\nचंच्वग्रदष्टभुजगं सर्वालंकारभूषितम् ।।\nवितत्य पक्षती व्योम्नि उड्डीयंतमिवोदितम् ।। १६ ।।\nदैत्यदानवसंघस्य बलदर्पविनाशनम् ।।\nसर्वांगं तस्य कनकैराच्छाद्य परिशोभयेत् ।। १७ ।।\nरथमेव हरेः कुर्यात्स्वासनं सुपरिष्कृतम् ।।\nचतुर्दशरथांगैस्तं रथं कुर्याच्च सीरिणः ।। १८ ।।\nचक्रैर्द्वादशभिः कुर्यात्सुभद्राया रथोत्तमम् ।।\nसप्तच्छदमयं कुर्यात्सीरिणो लांगलध्वजम् ।। १९ ।।\nदेव्याः पद्मध्वजं कुर्यात्पद्मकाष्ठविनिर्मितम् ।।\nविरचय्य रथान्राजा प्रतिष्ठां पूर्ववच्चरेत् ।। 2.2.33.२० ।।\nयथामन्त्रं यथाशास्त्रं विश्वसेद्ब्राह्मणेषु च ।।\nब्राह्मणा जगदीशस्य जंगमास्तनवः स्मृताः ।। २१ ।।\nइत्थं सुघटितं चक्रित्रयं देवत्रयस्य वै ।।\nआषाढस्य सिते पक्षे दिने विष्णोः शुभप्रदे ।। २२ ।।\nप्रतिष्ठाप्य समृद्धेन विधिना पूर्ववद्विजाः ।।\nरक्षणीयं तथा तत्र नारोहेत्कश्चनाशुभः ।। २३ ।।\nपक्षी वा मानुषो वापि मार्जारनकुलादयः ।।\nततो दिनत्रयादर्वाग्रथानामुत्तरे कृते ।। २४ ।।\nमण्डपे उत्सवांगे वा प्रकुर्यादंकुरार्पणम् ।।\nअद्भुतेष्वथ जातेषु शांतिं कुर्यात्पुरोदिताम् ।। २५ ।।\nरथ्या सुसंस्कृता कार्या महावेदीं यथा व्रजेत् ।।\nपार्श्वयोर्मंडलं कुर्यात्पथि गुल्मादिभिः फलैः ।। २६ ।।\nसुमनस्तबकैर्माल्यैर्दुकूलैश्चामरैस्तथा ।।\nयथा सुपुष्पितारण्यराजी तत्र विराजते ।। २७ ।।\nभूमिः समा च कार्या वै निष्पंका सुखचारणा ।।\nनिर्मला च सुगन्धा च सुदूराद्वर्जितोत्करा ।। २८ ।।\nधूपपात्राण्यनुपदं दिगामोदकराणि च ।।\nचंदनांभः परिक्षेपो यंत्रपातोत्करस्तथा ।। २९ ।।\nबहूनि ऋतुपुष्पाणि पुष्पवृष्ट्यर्थमेव हि ।।\nनटनर्त्तकमुख्याश्च गायना बहवस्तथा ।। 2.2.33.३० ।।\nवेश्या यौवनगर्वाढ्याः रूपालंकारभूषिताः ।।\nमृदंगा पणवाश्चैव भेरीढक्कादयस्तथा ।। ३१ ।।\nबहवो बहुधा तत्र पताकाश्चित्रितांतराः ।।\nध्वजाश्च बहवस्तत्र स्वर्णराजतनिर्मिताः ।। ।। ३२ ।।\nवैजयंत्यो बहुविधा भूमिगा वाहनास्तथा ।।\nहस्तिनश्च हयाश्चैव सुसन्नद्धाः स्वलंकृताः ।। ३३ ।।\nएवं संभृतसंभारः क्षितिपालः शुचिव्रतः ।।\nमुदा भक्त्या च परया युक्तः कुर्यान्महोत्सवम् ।। ३४ ।।\nआषाढस्य सिते पक्षे द्वितीया पुष्यसंयुता ।।\nअरुणोदयवेलायां तस्यां देवं प्रपूजयेत् ।। ३५ ।।\nब्राह्मणैर्वैष्णवैः सार्द्धं यतिभिश्च तपस्विभिः ।।\nविज्ञापयेद्देवदेवं यात्रायै संस्कृतांजलिः ।। ३६ ।।\nइन्द्रद्युम्नं क्षितिभुजं यथाज्ञासीः पुरा विभो ।।\nविजयस्व रथे नाथ गुंडिचामण्डपं प्रति ।। ३७ ।।\nतवापांगविलोकेन प्रपुनंतु दिशो दश ।।\nनिःश्रेयसपदं यांतु स्थावराणि चराणि च ।। ३८ ।।\nअवतारः कृतो ह्येष लोकानुग्रहकाम्यया ।।\nतदेहि भगवन्प्रीत्या चरणं न्यस्य भूतले ।। ३९ ।।\nततः कर्पूरचूर्णैश्च सुमनोभिरवाकिरेत् ।।\nपथि शाकुनसूक्तानि प्रपठंति द्विजातयः ।। 2.2.33.४० ।।\nकेचिन्मंगलगाथाश्च केचिज्जय जयेति च ।।\nजितं त इति मन्त्रं वै केचिदुच्चैर्जपंति च ।। ४१ ।।\nसूतमागधमुख्याश्च कीर्तिं पुण्यां मुदा जगुः ।।\nस्वर्णदंडप्रकीर्णानां श्रेणी चोभयपार्श्वयोः ।। ४२ ।।\nलीलयांदोलयंति स्म रणत्कंकणमंजुलम् ।।\nस्वर्णपात्रपरिक्षिप्तकृष्णागुरुसुधूपितैः ।। ४३ ।।\nसुरभीकृतसर्वाशा मुखे व्योमांगणे तथा ।।\nचर्चरीझर्झरीवेणुवीणामाधुरिकादयः ।।\nशब्दायंते सुमधुरं गोविंदविजयांतरे ।। ४४ ।।\nएवं प्रवृत्ते समये कृष्णं रामपुरःसरम्।।\nनयंति विप्रा भद्रां च क्षत्रियाश्च विशस्तथा ।। ४५ ।।\nछत्रमाला समुदिता मुक्तास्रक्चीनतोरणा ।।\nरत्नध्वजा हेमदंडाः पार्श्वयोर्मुरवैरिणः ।। ४६ ।।\nराजा चतुर्विधा वर्णा अन्ये ये च पृथग्जनाः ।।\nदीना महांतश्च तदा समानास्तत्र भांति वै ।। ४७ ।।\nसलीलचरणन्यासं तूलिकास्तरणेषु तान् ।।\nवासयंतः क्वचित्छांता देवांस्ते रथमन्वियुः ।। ४८ ।।\nमहोत्सवं समासाद्य गीतकोलाहलानि च ।।\nकरे कृत्वा जगन्नाथं भ्रामयित्वा रथोत्तमम् ।। ४९ ।।\nरामं कृष्णं सुभद्रां च रथमध्ये निवेशयेत् ।।\nचारुचंद्रातपाढ्येन मंडपेन विराजिते ।। 2.2.33.५० ।।\nकिंकिणीमालिकाभिश्च माल्यचामरभूषिते ।।\nससारकृष्णागुरुजधूपपूरितगर्भके ।। ५१ ।।\nततस्तान्वासयित्वा तु तूलिकासु सुरोत्तमान् ।।\nभूषयेद्विविधैर्भक्त्या वस्त्रालंकार माल्यकैः ।। ५२ ।।\nपूजयेदुपचारैस्तैः समृद्धैर्भक्तिभावितैः ।।\nनातः परतरं विष्णोर्यात्रांतरमवेक्ष्यते ।। ५३ ।।\nयत्र स्वयं त्रिलोकेशः स्यंदनेन कुतूहलात् ।।\nमानयन्पूर्वमाज्ञां तां वर्षे वर्षे व्रजेदसौ ।। ५४ ।।\nरथस्थितं व्रजंतं तं महावेदीमहोत्सवे ।।\nये पश्यंति मुदा भक्त्या वासस्तेषां हरेः पदे ।। ।। ५५ ।।\nसत्यं सत्यं पुनः सत्यं प्रतिजाने द्विजोत्तमाः ।।\nनातः श्रेयः परं विष्णोरुत्सवः शास्त्रसंमतः ।। ५६ ।।\nयथा रथविहारोऽयं महावेदीमहोत्सवः ।।\nयत्रागत्य दिवो देवाः स्वर्गं यांत्यधिकारिणः ।। ५७ ।।\nकिं वच्मि तस्य माहात्म्यमुत्सवस्य मुरद्विषः ।।\nयस्य संकीर्तनात्पापं नश्येज्जन्म शतोद्भवम् ।। ५८ ।।\nमहावेदीं व्रजंतं तं रथस्थं पुरुषोत्तमम् ।।\nबलभद्रं सुभद्रां च जन्मकोटिसमुद्भवम् ।। ५९ ।।\nदृष्ट्वा पापं नाशयति नात्र कार्या विचारणा ।।\nरथच्छायां समाक्रम्य ब्रह्महत्या व्यपोहति ।। 2.2.33.६० ।।\nतद्रेणुसंसक्तवपुस्त्रिविधां पापसंहतिम् ।।\nनाशयेत्स्वर्गगंगायाः स्नानजं फलमाप्नुयात् ।। ६१ ।।\nघनांबुवृष्टियोगेन रथमार्गे तु पंकिले ।।\nदिव्यदृष्ट्या च कृष्णस्य समस्तमलहारिणि ।। ६२ ।।\nतत्र ये प्रणिपातांस्तु कुर्वते वैष्णवोत्तमाः ।।\nअनादिव्यूढपंकांस्ते हित्वा मोक्षमवाप्नुयुः ।। ६३ ।।\nगवां कोटिप्रदानस्य कन्यानामयुतस्य च ।।\nवाजिमेधसहस्रस्य फलं प्राप्नोत्यसंशयः ।। ६४ ।।\nअनुगच्छंति कृष्णं ये यात्राकौतूहलादपि ।।\nअनुव्रजंति नित्यं वै देवाः शक्रपुरोगमाः ।। ६५ ।।\nपश्यंति ये रथं यांतं दारुब्रह्म सनातनम् ।।\nपदे पदेऽश्वमेधस्य फलं तेषां प्रकीर्तितम् ।। ६६ ।।\nवेदैः स्तुवंति वेदानां वक्तारो मोक्षदायिनम्।।\nइतिहासपुराणाद्यैः स्तोत्रैर्वापि स्वयंकृतैः ।। ६७ ।।\nस्तुवंति पुंडरीकाक्षं ये वै विगतकल्मषाः ।।\nवैष्णवं योगमास्थाय मोदंते नारदादिभिः ।। ६८ ।।\nकुर्वंति वासुदेवाग्रे जयशब्देन वा स्तुतिम् ।।\nते वै जयंति पापानि विविधानि न संशयः ।। ६९ ।।\nलयतालानभिज्ञोपि गीतमाधुर्यवर्जितः ।।\nनर्त्तनं कुरुते वापि गायत्यथ नरोत्तमः।।\nवैष्णवोत्तमसंसर्गान्मुक्तिं प्राप्नोत्यसंशयः ।।2.2.33.७०।।\nनामानि कीर्तयन्नस्य तेन याति सहैव यः ।।\nअनुव्रज्यात्तत्फलं वै प्राप्नोत्यत्र न संशयः ।। ७१ ।।\nजय कृष्ण जय कृष्ण जय कृष्णेति यो वदेत् ।।\nगुंडिचानगरं यांतं कृष्णं भक्तिसमन्वितः ।।\nन मातृगर्भवासस्य स च दुःखमवाप्नुयात् ।।७२।।\nचामरैर्व्यजनैः पुष्पस्तबकैर्नीलचोलकैः।।\nरथस्याग्रस्थितो यो वै वीजयेत्पुरुषोत्तमम्।।७३।।\nस वीज्यमानोप्सरोभिर्गंधर्वैरुपशोभितः।।\nअनुव्रजद्भिस्त्रिदशैर्महेंद्रासनसंस्थितः ।। ७४ ।।\nभुनक्ति भोगानतुलान्यावदाभूतसंप्लवम् ।।\nतदंते च ब्रह्मलोकं प्राप्य मुक्तिमवाप्नुयात् ।।७५ ।।\nकृष्णस्य पुरतो ये वै पुष्पवृष्टिं प्रकुर्वते ।।\nते वै मनोगतान्सर्वान्प्राप्नुवंति मनोरथान् ।। ७६ ।।\nसहस्रनामभिः पुण्यैः पर्यटंति रथं तु ये ।।\nतेषां प्रदक्षिणं कुर्युस्त्रिदशानतकंधराः ।। ७७ ।।\nवसंति वैकुण्ठगृहे विष्णुतुल्यपराक्रमाः ।। ७८ ।।\nतस्मिन्काले महापुण्ये देवर्षिपितृसेविते ।।\nएकं ब्रह्म त्रिधाभूतं माययानुगतं स्वया ।। ७९ ।।\nसाक्षाद्दारुस्वरूपेण महावेदीमहोत्सवम्।।2.2.33.८०।।\nरथारूढः कौतुकवान्यत्रयाति जगत्प्रभुः।।\nतस्मिन्काले पृथिव्यां तु चरेत्तत्र महोत्सवम् ।। ८१ ।।\nदेवा अप्युत्सवे तस्मिन्पुरुहूतपुरोगमाः ।।\nअभिमानं परित्यज्य श्रेणीभूता हि पार्श्वयोः ।। ८२ ।।\nप्रकुर्वते महायात्रां तैस्तैर्दिव्यैः परिच्छदैः ।। ८३ ।।\nतेषामग्रेसरस्तत्र देवोपि प्रपितामहः ।।\nचतुर्दशानां जगतां कर्त्ता यः परमेश्वरः ।। ८४ ।।\nसोऽपि तत्र जगन्नाथं रथे यांतं महोत्सवे ।।\nब्रह्मलोकात्परावृत्य स्तुवन्वेदमयैः स्तवैः ।।\nपदे पदे प्रणमति भगवंतं सनातनम् ।। ८५ ।।\nयद्यप्यब्जनिधेः कृष्णान्न भेदोऽस्ति तथाप्ययम् ।।\nमहोत्सवस्य महिमा यत्र सर्वेऽनुयायिनः ।। ८६ ।।\nनातः परतरो लोके महावेदीमहोत्सवात् ।।\nसर्वपापहरो योगः सर्वतीर्थफलप्रदः ।। ८७ ।।\nकृष्णमुद्दिश्य यस्तत्र दानं ददाति वै नरः ।।\nयत्किंचिदक्षयफलं मेरुदानेन तत्समम् ।।८८।।\nतस्याग्रे देवदेवस्य व्रजतो गुंडिचालयम् ।।\nयत्किंचित्कुरुते कर्म तत्तदक्षयमश्नुते ।। ८९ ।।\nउपायनानि नाना वै भक्ष्यभोज्यानि चैव हि ।।\nसमर्पयंति देवाय तत्प्रीत्यै वा द्विजन्मने ।।\nतेषामक्षयपुण्यानि सर्वकामप्रदानि च ।। 2.2.33.९० ।।\nहरेरग्रेसरा ये वै पश्यंतस्तन्मुखांबुजम् ।।\nपदे पदे नमंतश्च पंकधूलिपरिप्लुताः ।। ९१ ।।\nविहाय पाप कवचमभेद्यं कोटिजन्मभिः ।।\nक्षणान्मुक्तिफलं प्राप्य यांति विष्णोः शुभालयम् ।। ९२ ।।\nसर्वक्रतूनां तीर्थानां दानानां यांति ते फलम् ।।\nभगवद्भक्तिभावानां नातः पुण्यतमो महः ।। ९३ ।।\nएवं स भगवान्कृष्णः सुभद्रारामसंगतः ।।\nव्रजन्स्यंदनश्रेष्ठस्थो द्योतयंश्च चतुर्दिशः ।। ९४ ।।\nश्रीमदंगोपसृष्टेन मरुता सर्वदेहिनाम् ।।\nपापानि नाशयञ्छ्रीमान्दयालुर्भक्तभावनः ।। ९५ ।।\nअज्ञानामप्यविश्वासभाजां विश्वासहेतवे ।।\nनिसर्गमुक्तिदोऽप्येष यात्रारंभान्करोति वै ।। ९६ ।।\nव्रजन्समृद्ध्या देवानां मर्त्यानां च जनार्दनः ।।\nसूर्ये ललाटं तपति मध्याह्ने मार्गमध्यतः ।। ९७ ।।\nश्रांता कर्षजनस्तस्थौ म्लायन्वै तद्रजोवृतः ।।\nतत्रातपस्य शांत्यर्थं दर्पणेष्वभिषेचयेत् ।। ९८ ।।\nपंचामृतैः शीततोयैः पुष्पकर्पूरवासितैः ।।\nचामरैश्च जलार्द्रांतैः शीतलैर्व्यजनैस्तथा ।। ९९ ।।\nवीजयेत्पुण्डरीकाक्षं सुभद्रां राममेव च ।।\nशीतैश्च पानकैर्हद्यैस्तथा खण्डविकारकैः ।। 2.2.33.१०० ।।\nखर्जूरैर्नारिकेलैश्च नानारंभाफलैस्तथा ।।\nतथा क्षीरविकारैश्च पनसैस्तृणराजकैः ।। १ ।।\nइक्षुभिः स्वादुहृद्यैश्च फलैर्नानाविधैस्तथा ।।\nवासितैः शीततोयैश्च पक्वतांबूलपत्रकैः ।। २ ।।\nसकर्पूरलवंगाद्यैः पूजयेत्पुरुषोत्तमम् ।। ३ ।।\nतस्मिन्काले द्विजश्रेष्ठा ये पश्यंति जनार्दनम् ।।\nपूजयंति यथाशक्ति न ते संसारजं श्रमम् ।। ४ ।।\nप्राप्नुवंति द्विजश्रेष्ठा ब्रह्मलोकनिवासिनः ।। ५ ।।\nरथत्रयस्थितं देवत्रयं ये पुरुषर्षभाः ।।\nप्रदक्षिणं प्रकुर्वंति त्रिश्चतुः सप्त एव वा ।। ६ ।।\nदशप्रणामान्कृत्वांते स्थिताः प्रांजलयोऽग्रतः ।।\nपुरारथस्थितान्ब्रह्मा स्तुतिभिर्याभिरब्जभूः ।।७।।\nतुष्टाव ताभिर्देवेशं स्तुवंति परमेश्वरम् ।।\nये नरा ब्रह्मलोकं ते प्रयांति नियतं द्विजाः ।। ८ ।।\nततोऽपराह्णे देवेशं दक्षिणानिलवीजितम् ।।\nशनैः शनैर्नयेद्गीतैवेंणुवीणादिनादितैः ।। ९ ।।\nबंदिनः स्तुतिपाठैश्च कलैर्मधुरिकास्वनैः ।।\nनिरंतरैः पुष्पवर्षैश्चामरांदोलनैस्तथा ।। 2.2.33.११० ।।\nएवं व्रजति देवेशे सूर्यश्चास्तंगतो भवेत् ।।\nदीपिकानां सहस्राणि ज्वालितानि सहस्रशः ।। १११ ।।\nतदालोकप्रकाशेन मार्गशेषश्च नीयते ।।\nरथावरोहणेनैषां मण्डपारोहणेन च ।। ११२ ।।\nसंमर्दः सुमहांस्तत्र दिदृक्षूणां कुतूहलात् ।।\nमण्डपे वासयेद्देवं गुण्डिचाख्ये मनोहरे ।। ११३ ।।\nचारुचंद्रातपे चारुमाल्यचामरभूषिते ।।\nरत्नस्तंभमये स्वर्णवेदिकोपस्कृतांतरे ।। ११४ ।।\nप्राचीरवलयावीते सुधालेपसमुज्ज्वले ।।\nसाधुसोपानघटिते चतुर्द्वारोपशोभिते ।। ११५ ।।\nत्रैलोक्यांडबरयुते महावेद्यां महाक्रतोः ।।\nप्रादुर्भावो महेशस्य यत्राभूद्दारुवर्ष्मणः ।। ११६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णव खण्डे पुरुषोत्तमक्षेत्रमाहात्म्ये गुंडिचायात्राकथनंनाम त्रयस्त्रिंशोऽध्यायः ।। ३३ ।।"
  }
]
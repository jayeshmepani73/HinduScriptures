[
  {
    "text": "।। मुनय ऊचुः । ।।\nकपोतेशस्थली चापि कथं ख्याता महामुने ।।\nको वा कपोतः कश्चेश एतन्नो वक्तुमर्हसि ।।१।।\n।। जैमिनिरुवाच ।। ।।\nपुरा कुशस्थली सा वै असेव्या सर्वजंतुभिः ।।\nतीक्ष्णधारैः कुशाग्रैस्तु परितः कंटकैश्चिता ।।२।।\nनिस्तरुर्निर्जलाधारा पिशाचवसतिर्यथा ।।\nयदा पूर्वं भगवतो नान्यो देवोऽपि पूज्यते ।।३।।\nपूज्यः स्यामहमप्येवं स्पर्धासीद्धूर्जटेस्तदा ।।\nचिंतयन्निति तस्यैव विष्णोर्भक्तौ मनोऽदधत्।। ४ ।।\nसर्वनिर्विषये देशे स्थित्वाऽहं निष्परिग्रहः ।।\nसुमहत्तप आस्थाय तोषयिष्यामि तं हरिम् ।। ५ ।।\nकिं वदेयं रमेशाय का स्तुतिः शारदापतेः ।।\nसर्वब्रह्मांडनाथस्य किं वान्यत्तुष्टिकारकम् ।। ६ ।।\nतस्मान्न बाह्यं वस्त्वन्यदुपयोगाय तस्य वै ।।\nअंतर्यागं समास्थाय निर्व्यलीकेन चेतसा ।। ७ ।।\nभक्तेभ्य आत्मप्रददं चराचरगुरुं हरिम् ।।\nआराधयिष्ये सर्वेषां पूज्यः स्यां तत्प्रसादतः ।। ८ ।।\nतत इत्यभिसंधाय ययौ पुण्यां कुशस्थलीम् ।।\nसमीपे नीलगोत्रस्य सर्वद्वंद्वविवर्जितः ।। ९ ।।\nततस्तेपे तपस्तीव्रं वायुभक्षो महेश्वरः ।।\nकपोत इव सूक्ष्मोऽभूदष्टमूर्तिरपि प्रभुः ।। 2.2.13.१० ।।\nततः प्रसन्नो भगवानैश्वर्यं प्रददौ तदा ।।\nयेनात्मतुल्यः संजातः पूजासंमाननादिषु ।। ११ ।।\nतपःप्रभावात्तस्यासीत्स्थली वृन्दावनोपमा ।।\nसरस्तडागसरसी नदीभिः शोभितांतरा ।। १२ ।।\nनानाद्रुमैर्लताभिश्च सर्वर्तुफलपुष्पकैः ।।\nमधुमत्तद्विरेफाणां झंकारैर्मुखराशया ।। १३ ।\nनानापक्षिगणाकीर्णा सर्वजंतुसुखाश्रया ।।\nकपोतसदृशो जातो यतः स तपसा शिवः ।। १४ ।।\nमुरारेराज्ञया सोऽत्र कपोतेश्वरतां गतः ।।\nतदाज्ञयाऽत्र वसति मृडान्या त्र्यंबकः सदा ।। १५ ।।\nयेऽर्चयन्ति कपोतेशं स्तुवन्ति प्रणमंति वा ।।\nनिर्धूतकल्मषास्ते वै प्रयांति पुरुषोत्तमम् ।। १६ ।।\nअतः परं प्रवक्ष्यामि बिल्वेशमहिमां द्विजाः ।।\nपातालवासिनः पूर्वं दैत्या भित्त्वा महीतलम् ।। १७ ।।\nउपद्रवंति भूर्लोकं भक्षयन्ति जनांस्तथा ।।\nभारावतरणार्थाय देवकीगर्भसंभवः ।। १८ ।।\nपालयामास पृथिवीं यदा स भगवान्प्रभुः ।।\nयादवैः पांडवैः सार्द्धं तदा तत्स्थानमागतः ।। १९ ।।\nतीर्थराजस्य सलिले स्नात्वा तं नीलमाधवम् ।।\nदूरात्प्रणम्य मनसा दैत्यद्वारमुपागतः ।। 2.2.13.२० ।।\nदृष्ट्वा तद्विवरं घोरमप्रवेश्यं तु मानवैः ।।\nभ्रांत्या संमोहयँल्लोकान्प्रथयञ्छिवपूज्यताम् ।। २१ ।।\nबैल्वं फलं समादाय तत्रावाह्य त्रिलोचनम् ।।\nपूजयित्वा पुरारातिं तुष्टावासुरसूदनः ।। २२ ।।\n।।श्री भगवानुवाच ।। ।।\nनमस्ते त्रिगुणातीत गुणत्रयविभागकृत् ।।\nत्रयीमय त्रयातीत त्रिकालज्ञानिने नमः ।। ।। २३ ।।\nशशिसूर्याग्निनेत्राय ब्रह्मण्याय वरात्मने ।।\nअष्टैश्वर्यनिधानाय तुभ्यमष्टात्मने नमः ।। २४ ।।\nयस्य रूपं तमःपारे तमोनाशनमव्ययम् ।।\nअज्ञानानां तमश्छिन्नं तस्मै वितमसे नमः ।। २५ ।।\nएवं स्वमात्मनात्मानं स्तुत्वा स भगवान्प्रभुः ।।\nतस्य प्रसादाद्विवरं सुप्रवेशमपश्यत ।। २६ ।।\nतेन मार्गेण पातालं ससैन्योऽभ्यगमत्प्रभुः ।।\nहत्वा तत्र बलोदग्रान्दैत्यान्भारावतारणः ।। २७ ।।\nपुनरागम्य तत्रैव स्थित्वा स वृषभध्वजम् ।।\nसंपूज्य भगवान्द्वाररोधाय स्थापयञ्छिवम् ।। २८ ।।\nइदमाह महाबुद्धिर्भक्तिवश्यो गदाधरः ।।\nधूर्जटे तिष्ठ प्रासादे रुन्धानोऽसुर निर्गमम् ।। २९ ।।\nत्वदन्यः कः क्षमः शंभो कर्बूरबलनाशने ।।\nस्थापयित्वा महादेवं ततो द्वारावतीं ययौ ।। 2.2.13.३० ।।\nततःप्रभृति बिल्वेशः पृथिव्यां ख्यातिमागतः ।।\nपूर्वविधिः स बिल्वेशः क्षेत्रराजस्य भो द्विजाः ।। ३१ ।।\nतं दृष्ट्वा पापहंतारं मृड्रानीपतिमव्ययम् ।।\nसर्वान्कामानवाप्नोति विपत्तिं दुस्तरां जयेत् ।। ३२ ।।\nकपोतबिल्वेश्वरयोर्माहात्म्यं कथितं तु वः ।।\nअतः परं भो मुनयः किमन्यच्छ्रोतुमिच्छथ ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे त्रयोदशोऽध्यायः ।। १३ ।।"
  }
]
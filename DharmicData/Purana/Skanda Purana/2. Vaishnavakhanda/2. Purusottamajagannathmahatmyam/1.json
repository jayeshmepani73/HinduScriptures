[
  {
    "text": "अथ पुरुषोत्तम (जगन्नाथ) क्षेत्रमाहात्म्य प्रारम्भः ।।\nनारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।। १ ।।\n।। मुनय ऊचुः ।। ।।\nभगवन्सर्वशास्त्रज्ञ सर्वतीर्थमहत्त्ववित् ।।\nकथितं यत्त्वया पूर्वं प्रस्तुते तीर्थकीर्तने ।।\nपुरुषोत्तमाख्यं सुमहत्क्षेत्रं परमपावनम् ।।२।।\nयत्रास्ते दारवतनुः श्रीशो मानुषलीलया ।।\nदर्शनान्मुक्तिदः साक्षात्सर्वतीर्थफलप्रदः ।।३।।\nतन्नो विस्तरतो ब्रूहि तत्क्षेत्रं केन निर्मितम् ।।\nज्योतिःप्रकाशो भगवान्साक्षान्नारायणः प्रभुः ।। ४ ।।\nकथं दारुमयस्तस्मिन्नास्ते परमपूरुषः ।।\nवद त्वं वदतां श्रेष्ठ सर्वलोकगुरो मुने ।। ५ ।।\nश्रोतुमिच्छामहे ब्रह्मन्परं कौतूहलं हि नः ।।\n।। जैमिनिरुवाच ।। ।।\nशृणुध्वं मुनयः सर्वे रहस्यं परमं हि तत् ।। ६ ।।\nअवैष्णवानां श्रवणे भक्तिस्तव न जायते ।।\nयस्य संकीर्तनादेव सकलं लीयते तमः ।। ७ ।।\nयद्यप्येष जगन्नाथः सर्वगः सर्वभावनः ।।\nस्कन्देन कथितं पूर्वं श्रुत्वा शंभोर्मुखाम्बुजात् ।।\nसंति क्षेत्राणि चान्यानि सर्वपापहराणि वै ।। ८ ।।\nएतत्क्षेत्रं परं चास्य वपुर्भूतं महात्मनः ।।\nस्वयं वपुष्मांस्तत्रास्ते स्वनाम्ना  ख्यापितं हि तत् ।।९।।\nतत्र ये स्थातुमिच्छंति तेपि सर्वे हतांहसः ।।\nकिं पुनस्तव तिष्ठंतो ये पश्यन्ति गदाधरम् ।।2.2.1.१०।।\nअहो तत्परमं क्षेत्रं विस्तृतं दशयोजनम् ।।\nतीर्थराजस्य सलिलादुत्थितं   वालुकाचितम् ।। ११ ।।\nनीलाचलेन महता मध्यस्थेन विराजितम् ।।\nएकस्तनमिव पृथ्व्याः सुदूरात्परिभावितम् ।। १२ ।।\nवराहरूपिणा पूर्वं समुद्धृत्य वसुन्धराम् ।।\nसर्वतः सुसमां कृत्वा पर्वतैः सुस्थिरीकृताम् ।। १३ ।।\nसृष्ट्वा चराचरं सर्वं तीर्थानि सरिदब्धिकान् ।।\nक्षेत्राणि च यथास्थानं संनिवेश्य यथा पुरा । १४ ।।\nब्रह्मा विचिन्तयामास सृष्टिभारनिपीडितः ।।\nपुनरेतां क्रियां गुर्वीं नारभेय कथं त्विति ।। १५ ।।\nतापत्रयाभिभूता हि मुच्यंते जंतवः कथम् ।।\nएवं चिन्तयमानस्य मतिरासीत्प्रजापतेः ।।१६।।\nमुक्त्येककारणं विष्णुं स्तोष्ये ऽहं परमेश्वरम् ।।\n।। ब्रह्मोवाच ।। ।।\nनमस्ते जगदाधार शङ्खचक्रगदाधर ।। १७ ।।\nयन्नाभिपंकजादेव जातोऽहं विश्वसृष्टिकृत् ।।\nपरमार्थस्वरूपं ते त्वं वै वेत्सि जगन्मय ।। १८ ।।\nयन्मायया जगत्सर्वं निर्मितं महदादिकम् ।।\nयन्निःश्वाससमुद्भूतं शब्दब्रह्म त्रिधाऽभवत् ।। १९।।\nउपजीव्य तदेवाहमसृजं भुवनानि वै ।।\nत्वत्तो नान्यः स्थूलसूक्ष्मदीर्घह्रस्वादि किंचन ।। 2.2.1.२० ।।\nविकारभेदैर्भगवंस्त्वमेवेदं चराचरम् ।।\nकटकादि यथा स्वर्णं गुणत्रयविभागशः ।।२१।।\nस्रष्टा सृज्यं त्वमेवात्र पोष्टा पोष्यं जगत्प्रभो ।।\nआधारो ध्रियमाणं च धर्त्ता त्वं परमेश्वर ।।२२ ।।\nत्वत्प्रेरितमतिः सर्वश्चरते च शुभाऽशुभम् ।।\nततः प्राप्नोति सदृशीं त्वयैव विहितां गतिम् ।। २३ ।।\nजगतोऽस्य गतिर्भर्त्ता साक्षी त्वं परमेश्वर ।।\nचराचरगुरो सर्वजीवभूत कृपामय ।।\nप्रसीदाद्य जगन्नाथ नित्यं त्वच्छरण्यस्य मे ।।२४।।\n।। जैमिनिरुवाच ।। ।।\nएवं संस्तूयमानश्च ब्रह्मणा गरुडध्वजः ।।\nनीलजीमूतसंकाशः शंखचक्रादिचिह्नितः ।। २५ ।।\nपतगेंद्रसमारूढः स्फुरद्वदनपंकजः ।।\nआविरासीद्द्विजश्रेष्ठा विवक्षुः स्फुरिताधरः ।। २६ ।।\n।। श्रीभगवानुवाच ।। ।।\nयदर्थं मां स्तुषे ब्रह्मन्न शक्यः प्रतिभाति सः ।। २७ ।।\nअनाद्यविद्या सुदृढा सुश्छेद्या कर्मबंधनैः ।।\nप्रभवंत्यां कथं तस्यां ह्रीयेते मृतिजन्मनी ।।२८।।\nतथापि चेदत्र कृते व्यवसायस्तवानघ ।।\nक्रमेण येन हि भवेत्तत्ते वक्ष्यामि कारणम् ।। २९ ।।\nअहं त्वं त्वमहं ब्रह्मन्मन्मयं चाखिलं जगत् ।।\nचिस्ते यत्र मे तत्र नान्यथेति विचारय ।। 2.2.1.३० ।।\nसागरस्योत्तरे तीरे महानद्यास्तु दक्षिणे ।।\nस प्रदेशः पृथिव्यां हि सर्वतीर्थफलप्रदः ।।३१।।\nतत्र ये मनुजा ब्रह्मन्निवसंति सुबुद्धयः ।।\nजन्मांतरकृतानां च पुण्यानां फलभागिनः ।। ३२ ।।\nनाल्पपुण्याः प्रजायंते नाभक्ता मयि पद्मज ।।\nएकाम्रकाननाद्यावद्दक्षिणोदधितीरभूः ।। ३३ ।।\nपदात्पदाच्छ्रेष्ठतमः क्रमात्परमपावनः ।।\nसिन्धुतीरं तु यो बह्मन्राजते नीलपर्वतः ।।३४।।\nपृथिव्यां गोपितं स्थानं तव चापि सुदुर्लभम् ।।\nसुरासुराणां दुर्ज्ञेयं माययाछादितं मम ।। ३५ ।।\nसर्वसंगपरित्यक्तस्तत्र तिष्ठामि देहभृत् ।।\nक्षराक्षरावतिक्रम्य वर्त्तेऽहं पुरुषोत्तमे ।।३६।।\nसृष्ट्या लयेन नाक्रान्तं क्षेत्रं मे पुरुषोत्तमम् ।।\nयथा मां पश्यसि ब्रह्मन्रूपं चक्रादिचिह्नितम् ।। ३७ ।।\nईदृशं तत्र गत्वैव द्रक्ष्यसे मां पितामह ।।\nनीलाद्रेरंतरभुवि कल्पन्यग्रोधमूलतः ।। ३८ ।।\nवारुण्यां दिशि यत्कुण्डं रौहिणं नाम विश्रुतम् ।।\nतत्तीरे निवसन्तं मां पश्यन्तश्चर्मचक्षुषा ।। ३९ ।।\nतदम्भसा क्षीणपापा मम सायुज्यमाप्नुयुः ।।\nतत्र व्रज महाभाग दृष्ट्वा मां ध्यायतस्तव ।। 2.2.1.४० ।।\nप्रकाशं यास्यते तस्य क्षेत्रस्य महिमाऽपरः ।।\nआश्चर्यभूतः परमस्तवापि च भविष्यति ।। ४१ ।।\nश्रुतिस्मृतीहासपुराणगोपितं मन्मायया तन्न हि कस्य गोचरम् ।।\nप्रसादतो मे स्तुवतस्तवाधुना प्रकाशमायास्यति सर्वगोचरम् ।। ४२ ।।\nव्रतेषु तीर्थेषु च यज्ञदानयोः पुण्यं यदुक्तं विमलात्मनां हि तत् ।।\nअहर्निवासाल्लभतेऽत्र सर्वं निःश्वास वासात्खलु चाश्वमेधिकम् ।। ४३ ।।\nइत्यादिश्य विधिं विप्रास्तदासौ पुरुषोत्तमः ।।\nपश्यतस्तस्य तत्रैव प्रभुरन्तरधीयत ।। ४४ ।। ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे प्रथमोऽध्यायः ।। १ ।।"
  }
]
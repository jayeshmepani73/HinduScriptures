[
  {
    "text": "।। नारद उवाच ।। ।।\nदौवारिकाय राजर्षिरिंद्रद्युम्नो महायशाः ।।\nसार्वभौमो वैष्णवाग्र्यो धातारं द्रष्टुमागतः ।। १ ।।\nयात्वयं पुरतस्तस्य यदि त्वमनुमन्यसे ।।\nइत्युक्तस्तं पुनः प्राह नारदं मणिकोदरः ।। २ ।।\nस्वामिंस्त्वयागतो योऽसौ न सामान्यो हि बुध्यते ।।\nयत्र पश्यसि दिक्पालान्पितॄन्मन्वंतराधिपान् ।। ३ ।।\nतत्रायं मर्त्त्यनिलयस्तिष्ठेदपि हि पौरुषम् ।।\nभवान्गत्वा पद्मयोनिं विज्ञाप्यैनं प्रवेशय ।। ४ ।।\nसभाद्वारगतो योऽसौ दिक्पालैः सह यास्यति ।।\nएकाग्रचित्तो भगवान्गायने चतुराननः ।। ५ ।।\nअस्माकं द्वारि युक्तानां प्रतीक्ष्योऽवसरो ध्रुवम् ।।\nन क्रोधो मयि कर्त्तव्यो दासे तव पितुश्च ते ।।६।।\nइत्युक्तो नारदो गत्वा ब्रह्माणं जगतां पतिम् ।।\nनत्वा साष्टांगपतनं विज्ञप्तो वसुधाधिपः ।। ७ ।।\nकटाक्षेणादिशत्सोऽथ इन्द्रद्युम्नप्रवेशनम् ।।\nनोवाच किंचिद्भगवान्गाने दत्तावधानतः ।। ८ ।।\nदिव्यगायनसंगीते कौतुकाविष्टमानसः ।।\nज्ञात्वेंगितं नारदोऽथ इंद्रद्युम्नं नृपोत्तमम् ।।\nप्रवेशयामास ततः शक्राद्यैः सुनिरीक्षितः ।। ९ ।।\nदृष्ट्वा पितामहं दूरात्स्रष्टारं जगतां नृपः ।।\nअमन्यत द्विजश्रेष्ठाः साक्षाद्दारुमयं हरिम् ।। 2.2.23.१० ।।\nशनैः शनैर्ययौ भूपः प्रणमंश्च कृतांजलिः ।।\nस्तुवन्नमन्प्रणिपतन्साध्वसस्खलितं व्रजन् ।।\nकिंचिद्दूरे स्थितो भूपो नारदस्य निदेशतः ।। ११ ।।\nततः पुण्यं गीयमानं चरितं सिंधुजापतेः ।।\nशृण्वंश्चतुर्मुखस्तस्थौ मुहू्र्त्तं द्विजपुंगवाः ।। १२ ।।\nसावित्रीशारदाभ्यां च वीज्यमानस्तु पार्श्वयोः ।।\nशुद्धदेहधरैर्वेदैः स्तूयमानः स्वयंभुवः ।। १३ ।।\nकलाकाष्ठानिमेषादि कल्पयन्युगपर्ययम् ।।\nन जराजन्ममरणं रूपादिपरिणामनम् ।। १४ ।।\nयस्य लोकगतानां वै नाधयो व्याधयस्तथा ।।\nमन्वतरादयो यत्र युगावर्त्तादयस्तथा ।। १५ ।।\nकल्पांताद्या न विद्यंते स साक्षात्परमेश्वरः ।।\nगीतावसाने तं भूपमुवाच प्रहसन्निव ।। १६ ।।\nइंद्रद्युम्न महासत्त्व साक्षात्त्वं भगवत्प्रियः ।।\nअन्यस्य दुर्लभो लोकः सत्याख्यो विदितस्तव ।। १७ ।।\nअत्रागतिं हि वांछंतो मुनयः क्षीणकल्मषाः ।।\nतपोनिष्ठाश्च तिष्ठंति यावदाभूतसंप्लवम् ।। १८ ।।\nचतुर्दशसु लोकेषु सृष्टानां प्राणिनां हि यत् ।।\nचैतन्यादिविचित्राणि सर्वेषामाश्रयो ह्यसौ ।। १९ ।।\nजानन्नपि हि तत्कार्यं मानयन्नृपसत्तमम् ।।\nउवाच परमप्रीत इंद्रद्युम्नं पितामहः ।। 2.2.23.२० ।।\nकिमर्थमागतोस्यत्र तद्ब्रूहि हृदयस्थितम् ।।\nमयि दृष्टे न दुष्प्रापममृतं किन्नु वांछितम् ।। २१ ।।\n।। इन्द्रद्युम्न उवाच ।। ।।\nअंतर्यामिन्हि भगवंस्त्वदज्ञातं कुतो भवेत्।।\nतथापि प्रश्नो यो नाथ मय्यनुक्रोश एव सः ।। २२ ।।\nमूर्ध्न्याधाय तवानुज्ञां कथितं तव सूनुना ।।\nइष्टाः सहस्रं क्रतवस्तदंते दारुदेहभृत्।। २३ ।।\nआविर्बभूव भगवान्भूतभव्यभवत्प्रभुः ।।\nत्वदनुग्रहसंपत्तिवशादेवावलोकयन् ।। २४ ।।\nतादृशं पुंडरीकाक्षं येन त्वल्लोकमागतः ।।\nयस्यारब्धो मया देव प्रासादस्तत्र चेत्स्वयम् ।। २५ ।।\nगत्वा देवं जगन्नाथं स्थापयिष्यसि चेत्प्रभो ।।\nत्वदनुग्रहस्तु सफलो भवेन्मे लोकभावन ।।। ।। २६ ।।\nएतदर्थं जगत्स्वामिन्नारदेन सहाधुना ।।\nत्वत्पादपद्मयुगलं द्रष्टुं त्वल्लोकमागतः ।। २७ ।।\nप्रसीद मां कुरुष्वेदं जगन्नाथस्त्वमेव हि ।।\nत्वमेव स जगन्नाथो न भेदो युवयोर्विभो ।।२८ ।।\nस्थाप्यः स्थापयिता चासि वेद्यो वेदयिता भवान् ।। २९ ।।\n।। जैमिनिरुवाच ।। ।।\nएवं विज्ञापनांते तु  दुर्वासा स महामुनिः ।।\nप्रणम्य साष्टांगपातं कृतांजलिरुपस्थितः ।।\nप्रोवाच विनयान्नीचो धातारं जगतां गुरुम् ।। 2.2.23.३० ।।\nविभो द्वारप्रवेशेऽत्र दौवारिकनिवारिताः ।।\nलोकपालाः सपितरस्तथा मन्वंतराधिपाः ।। ३१ ।।\nतिष्ठंति दीनजनवत्सुचिराल्लोकभावन ।।\nतदाज्ञापय पश्यंतु तव पादसरोरुहम् ।। ३२ ।।\nतच्छ्रुत्वा देवदेवस्तु तदा दुर्वाससो वचः ।।\nप्रहस्य वचनं प्राह नैषां प्रस्ताव एव हि ।। ३३ ।।\nइंद्रद्युम्नेन स्पर्द्धंते किं तु मोहवशानुगाः ।।\nजीवन्मुक्तोऽयं नृपतिः क्षीणकर्माघसंहतिः । ३४ ।।\nमत्संततेः पंचमोऽयं वैष्णवो विष्णुतत्परः ।।\nएते हि सुखभोगाय कर्मणा प्राप्तपौरुषाः ।। ३५ ।।\nअत्रागतिं प्रार्थयंतस्तपस्तप्त्वा हि देवताः ।।\nममानुग्रहत एते आयाता मदुपासने ।। ३६ ।।\nतथापि त्वदनुज्ञाता आयांतु मम दर्शने ।।\nततः प्रविष्टास्ते देवा दुर्वासोवचनेन वै ।। ३७ ।।\nदूरात्प्रणेमुर्ब्रह्माणं गायनानां समीपतः ।।\nइंद्रद्युम्नं नरपतिं संलपंतं कृतांजलिम्।। ३८ ।।\nताँल्लोकपालान्प्रणतान्कटाक्षेण जगत्प्रभुः ।।\nअनुजग्राह कथयन्निंद्रद्युम्नं ससादरम् ।। ३९ ।।\nराजन्कृतस्त्वया सत्यं प्रासादो भगवत्स्थितौ ।।\nनायं कालस्तथा राज्यं न वा त्वत्संततिर्नृप ।। 2.2.23.४० ।।\nगीतगानावसरतो भूयान्कालो गतस्तव ।।\nमन्वंतरो हि दिव्यानां युगानामेकसप्ततिः ।। ४१ ।।\nतव वंशोऽपि विच्छिन्नः कोटिशः क्षितिपा गताः ।।\nदेवोंऽतिमश्च प्रासादो द्वयमत्रावशिष्यते ।। ४२ ।।\nद्वितीयस्य मनोरादियुगं स्वारोचिषस्य तु ।।\nममांतिकेऽत्र वसतोमृत्युर्वा न जरा तथा ।। ४३ ।।\nविपर्ययमृतूनां वा न कालपरिणामता ।।\nतद्गच्छ भूमौ राजेंद्र देवं प्रासादमेव च ।। ४४ ।।\nआत्मसंबंधिनं कृत्वा पुनरायाहि वेगवान् ।।\nअथवाहं प्रयास्यामि तवानुपदमेव हि ।। ४५ ।।\nत्वमग्रतो धरां गत्वा यावत्संभारमृद्धिमत् ।।\nकरिष्यसि महाभाग तावदेव व्रजाम्यहम् ।। ४६ ।।\nइत्याज्ञाप्येंद्रद्युम्नं तं भगवान्स पितामहः ।।\nदेवान्पुरःस्थितानाह विनयानतकंधरान् ।। ४७ ।।\nबद्धांजलीन्साध्वसांस्तांस्तत्पादन्यस्तवीक्षणान् ।।\nउवाच भगवान्स्निग्धगंभीरवचसा द्विजाः ।। ४८ ।।\nकिमर्थमागताः सर्वे युगपत्तु दिवौकसः ।।\nयत्कार्यं वो मया कार्यं विज्ञापयत मा चिरम् ।। ४९ ।।\n।। जैमिनिरुवाच ।। ।।\nइति श्रुत्वा वचो धातुस्त्रिदशा विगतज्वराः ।।\nप्रत्यूचुर्हर्षिताः सर्वे भगवंतं पितामहम् ।। 2.2.23.५० ।।\n।। देवा ऊचुः ।। ।।\nउपासितः पुरास्माभिर्यो नीलाद्रौ मणीमयः ।।\nअन्तर्हितः कथं देव इदानीं दारुदेहधृक् ।। ५१ ।।\nआविर्भूतः क्रतोरंत इन्द्रद्युम्नस्य भूपतेः ।।\nएतस्य कारणं ज्ञातुं भवतः पादपंकजम् ।। ५२ ।।\nआराधितुमिहायाताः प्रसीद कथयस्व तत् ।।\nइत्युक्ते त्रिदशैर्देवो भगवान्पंकजासनः ।। ५३ ।।\nरहस्यमेतद्भो देवाः कस्यचिन्नोदितं पुरा ।।\nसर्वे समुदिता यस्मादपृच्छत चिरागताः ।। ५४ ।।\nततो वः कथयिष्यामि सुराणां गुह्यमुत्तमम् ।।\nपूर्वे परार्द्धे भो देवाः क्षेत्रं श्रीपुरुषोत्तमम् ।। ५५ ।।\nनीलाश्मवपुरास्थाय न तत्याज जनार्दनः ।।\nसांप्रतं मे द्वितीयं तु परार्द्धं समुपस्थितम् ।। ५६ ।।\nमनुः स्वायम्भुवो नाम श्वेतवाराहकल्पके ।।\nप्रवर्त्ततेऽयं कालो वै प्रातराद्यदिनस्य च ।। ५७ ।।\nदारुमूर्तिरयं देवो भुवनानां हि मध्यमे ।।\nममायुषः प्रमाणं तु स्थास्यते मानयन्प्रभुः ।। ५८ ।।\nममात्मा एष भगवानहमेतन्मयः सुराः ।।\nनावयोर्विद्यते किंचिदस्मिन्स्थावरजंगमे ।। ५९ ।।\nक्षीरोदार्णवमध्ये हि श्वेतद्वीपे हि तल्पके ।।\nयः शेते योगनिद्रां तां मानयन्पुरुषोत्तमः ।। 2.2.23.६० ।।\nस मूलं जगतामादिस्तस्य रोमाणि यानि वै ।। तानि कल्पद्रुमाख्यानि शंखचक्रांकितानि वै ।। ६१ ।।\nतन्मध्यस्थो ह्ययं वृक्षश्चैतन्याधिष्ठितः सुराः ।।\nस्वयमुत्पतितः सिंधोः सलिले सत्यपूरुषः ।। ६२ ।।\nभोगान्भोक्तुं त्रिलोकस्थान्दारुवर्ष्मा जनार्दनः ।।\nअनेकजन्मसाहस्रैर्भक्तियोगेन भावितः ।। ६३ ।।\nघोरसंसारनाशाय मया पूर्वं प्रयाचितः ।।\nपुनः पुनः सृष्टिलीनपालनोद्विग्नचेतसा ।। ६४ ।।\nअशेषकर्मनाशाय जगतां सर्वमुक्तये ।।\nधारणाध्यानयोगानां दुष्कराणां विनापि सः ।। ६५ ।।\nमोक्षाय भगवानाविर्बभूव पुरुषोत्तमः ।।\nप्रच्छन्नं वपुरेतस्य क्षेत्रं नास्य विचारयेत् ।। ६६ ।।\nधर्मिग्राहप्रमाणेन यादृग्दृष्टः स एव सः ।।\nचतुर्वर्गप्रदो देवो यो यथा तं विभावयेत् ।। ६७ ।।\nतद्दर्शनपरिक्षीणपापसंघाः क्रमाद्भुवि ।।\nभवन्ति निर्मलात्मानः पुरुषा मुक्तिभाजनम् ।। ६८ ।।\n।। जैमिनिरुवाच ।। ।।\nएतच्छ्रुत्वा तु ते देवाः पद्मयोनेर्वचोमृतम् ।।\nहृष्टाः संचिंतयामासुः प्रहृष्टेनांतरात्मना ।। ६९ ।।\nअचिरस्थायि देवत्वं विहायैतद्भुवं गताः ।।\nअस्मिन्क्षेत्रवरे देवमाराध्यामः सुसंयताः ।। 2.2.23.७० ।।\nहर्षप्रफुल्लवदनान्सुरान्दृष्ट्वा पितामह ।।\nइन्द्रद्युम्नानुग्रहाय यः प्रकाशं गतः प्रभुः ।। ७१ ।।\nयाताऽत्र प्रतिमा त्वस्य स्वयमेव वदिष्यति ।।\nवरान्प्रदास्यति बहून्भगवान्भक्तवत्सलः ।। ७२ ।।\nप्रासादमिन्द्रद्युम्नस्य प्रतिष्ठापयितुं विभुम् ।।\nअहं चापि गमिष्यामि यूयं तत्र प्रयात वै ।। ७३ ।।\nइन्द्रद्युम्नोऽग्रतो यातु प्रतिष्ठावस्तुसंभृतौ ।।\nसहायास्तत्र भवत यूयं क्षीणाधिकारिणः ।। ७४ ।।\nमन्वन्तरं व्यतीतं वै प्रथमं सांप्रतं सुराः ।।\nइन्द्रद्युम्नेन सहितास्तत्र गत्वा सुरोत्तमाः ।। ७५ ।।\nप्रासादप्रतिमानां च विधर्ता स्वाम्यमस्य वै ।।\nतस्मात्संभृतसंभारः ससहायोऽधुना ह्यसौ ।। ७६ ।।\nअस्य संततिसंबन्धस्मरणादपि भूतले ।।\nमदाज्ञया पद्मनिधिः सह यास्यति भूतलम् ।। ७७ ।।\nप्रतिष्ठायै भगवतः संयतौ सर्ववस्तुनः ।।\nइन्द्रद्युम्नोऽपि हृष्टात्मा दृष्ट्वा ब्राह्मीं श्रियं द्विजाः ।। ७८ ।।\nमहदाश्चर्यसंपन्नः प्रणिपत्य जगद्गुरुम् ।।\nतदाज्ञां शिरसा धृत्वा देवैः क्षीणाधिकारिभिः ।। ७९ ।।\nआजगाम भुवं विप्रा विधिना चानुमोदिताः ।। 2.2.23.८० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे त्रयोविंशोऽध्यायः ।। २३ ।।"
  }
]
[
  {
    "text": "।। जैमिनिरुवाच ।। ।।\nउक्ते ब्रह्मसुतेनेत्थमिंद्रद्युम्नो महीपतिः।।\nमुनेस्तुवचनं श्रुत्वा प्रहृष्टेनांतरात्मना ।।\nविचार्य परया बुद्ध्या श्रमं मेने फलावहम् ।।१।।\nअहो मे परमं भाग्यं बहुजन्मांतरार्जितम्।।\nव्यवसाये ममोद्युक्तः सर्वलोकपितामहः।।२।।\nजीवन्मुक्तं स्वतनुजं मत्सहायमकारयत् ।।\nसहायो यादृशः पुंसां भवेत्कार्यं हि तादृशम्।।३।।\nश्रुतं सभासु सर्वासु इति वृद्धानुशासनम् ।।\nस इत्थं चिंतयन्राजा विसृज्य च सभासदः ।।४।।\nततो मुनिं करे धृत्वा विवेशांतःपुरे द्विजाः ।।\nतमर्चयित्वा विधिवत्पल्यंके सह तेन वै ।।५।।\nनिशावशेषं नृपतिर्निनाय संलपन्मिथः ।।\nततः प्रभाते विमले नित्यं कर्म समाप्य वै ।। ६ ।।\nपूजयित्वा जगन्नाथं संततार महानदीम् ।।\nओढ्रदेशाधिपेनाग्रे गच्छतादिष्टपद्धतिः।। ७ ।।\nएकाम्र वनकं क्षेत्रमभियातो बलान्वितः ।।\nस गत्वा किंचिदध्वानं प्राप्य गंधवहाभिधाम् ।।८।।\nनदीं वेगवतीं शीततोयामाक्रम्य वेगवान् ।।\nपूर्वाह्नपूजासमये कोटिलिंगेश्वरस्य वै ।। ९ ।।\nचर्चरीशंखकाहालमृदंगमुरजध्वनिम् ।।\nव्यश्नुवानं महारण्यं दूराच्छुश्राव भूपतिः।।2.2.12.१०।।\nमन्यमानो भगवतो नीलाचल निवासिनः ।।\nउवाच नारदं प्रीतो ध्वनिः कुत्र महामुने ।। ११ ।।\nनीलाद्रिशिखरावासः प्राप्तः किं परमेश्वरः ।।\nयदर्चासमये ह्येष श्रूयते संकुलध्वनिः ।। १२ ।।\nउताहोप्यन्यदेवो वा निकटे वर्त्तते मुने ।\nइति पृष्टस्तदा राज्ञा प्रोवाच मुनिपुंगवः ।। १३ ।।\nराजन्सुदुर्लभं क्षेत्रं गोपितं मुरवैरिणा ।।\nन तत्रास्तीति भगवान्कैरपि ज्ञायते नृभिः ।। १४ ।।\nत्वं हि भाग्यवतां श्रेष्ठस्त्वद्भाग्यात्ते पुरोधसा ।।\nदृष्टः कथंचिद्भगवान्संयतेंद्रियवर्त्मना ।। १५ ।।\nत्वं हि तावद्बलैर्युक्तः षडंगैनृपसत्तम ।।\nसाहसेऽतिप्रवृत्तोऽसि संशयो मे महीपते ।। १६ ।।\nसंवर्त्तते नीलगिरिर्योजने तु तृतीयके ।।\nइदं त्वेकाम्रकवनं क्षेत्रं गौरीपतेर्विभोः ।।\nनातिदूरे महीपाल भीतः स शरणागतः ।। १७ ।।\n।। इंद्रद्युम्न उवाच ।। ।।\nकथं स भीतो गौरीशः कं वा शरणमागतः ।। १८ ।।\nददाह त्रिपुरं घोरं शरेणैकेन यः पुरा ।।\nअत्र मे विस्मयो जातः श्रोतुमिच्छामि दुर्लभम् ।। १९ ।।\nरक्षिता भवभीतानां भवः परमपावनः ।।\nकिमर्थं भयभीतोऽसौ कः समर्थोऽस्य वै जये ।। 2.2.12.२० ।।\n।। नारद उवाच ।। ।।\nअत्र ते कथयिष्यामि पुरावृत्तं महीपते ।।\nउपयेमे पुरा गौरीं तपसा वशमागतः ।। २१ ।।\nब्रह्मचारी हिमगिरौ भगवान्नीललोहितः ।।\nउत्सृज्य ब्रह्मचर्यं तु सोऽनंगशरपीडितः ।। २२ ।।\nतया रेमे रुचिरया यौवनोन्मत्तया नृप ।।\nतत्पितुर्विषये भोगान्बुभुजे देवकांक्षितान् ।। २३ ।।\nकदाचिदथ निर्याती स्ववासभवनात्सती ।।\nसामपूर्वं कुलस्त्रीभिर्मात्रोक्ता सस्मितं वचः ।। २४ ।।\nआर्ये महत्तपस्तप्तं वरार्थं गहने वने ।।\nनिष्कुलो निर्गुणो वृद्धो वरः प्राप्तो वरानने ।। २५ ।।\nदिवारात्रिं न त्यजसि सन्निधिं तादृशस्य वै ।।\nको गुणः कथ्यतां वत्से किं वा पत्युः प्रसादजम्।। २६ ।।\nभूषणाच्छादनं प्राप्तं ममैव गृहवासिनी ।।\nचिरं तिष्ठसि भद्रे त्वं पितृभोगोपलालिता ।। २७ ।।\nत्रैलोक्ये यास्तु कन्या वै परिणीताः पितुर्गृहात्।।\nप्रयात्यलंकृताभर्त्रा भर्तृवेश्मनि शुश्रुम ।। २८ ।।\nअहं तु मानसी कन्या पितृणां पितृलोकतः ।।\nआगता तु महाभागे परिणीता हिमाद्रिणा ।। २९ ।।\nइत्थमुक्ता मया हास्यान्न क्रोधाच्चललोचने ।।\nजामातुरग्रे नो वाच्यं स हि विष्णुसमो मतः ।। 2.2.12.३० ।।\n।। नारद उवाच ।। ।।\nमातुरित्थं वचः श्रुत्वा भर्तृनिंदाप्रपीडिता ।।\nकोपप्रस्फुरदोष्ठी सा वाचं नोचे मनागपि ।। ३१ ।।\nप्रययावंतिकं भर्तुर्निह्नु(ह्रु?)वानांऽबिकावचः ।।\nजगाद परुषं वाक्यं स्नेहगर्भं मिताक्षरम् ।। ३२ ।।\nस्वामिन्न सांप्रतं चैतद्यद्वासः श्वशुरालये ।।\nक्षौद्रीयसामपि गुरोस्त्रैलोक्यस्य कथं नु ते ।। ३३ ।।\nतदावयोर्नात्र योग्या वसतिर्मे प्रिया विभो ।।\nन संति किं ते वासाय योग्या वै भूमयः प्रभोः ।। ३४ ।।\nइत्युक्तः शिवया सोऽथ भगवान्वृषभध्वजः ।।\nतया सार्द्धं वृषारूढो मध्यदेशं ययौ त्वरन् ।। ३५ ।।\nविलंघ्य सर्व तीर्थानि प्रयागं पावनं महत् ।।\nपूर्वसागरगामिन्या गंगाया उत्तरे तटे ।। ३६ ।।\nवाराणसीं नाम पुरीं गौर्या वासाय निर्ममे ।।\nपंचक्रोशमितां रम्यां वरप्रासादशोभिताम् ।। ३७ ।।\nअट्टालकशतैर्युक्तामसंख्योपवनैर्युताम् ।।\nनानातीर्थसमायुक्तां नानाजनसमाकुलाम् ।। ३८ ।।\nआज्ञया धूर्जटेः शुभ्रां निर्मितां विश्वकर्मणा ।।\nपावनैः शीतलैर्गंगातरंगैः क्षपितांहसाम् ।। ३९ ।।\nतत्र मध्ये पुरे स्वर्णप्राकाराट्टालशोभिते ।।\nरत्नस्तंभैः सुघटिते सर्वाशापरिपूरके ।। 2.2.12.४० ।।\nतया रेमे पशुपतिः श्रियेव मधुसूदनः ।।\nसा पुरी विश्वनाथेन कदाचिन्नैव मुच्यते ।। ४१ ।।\nअविमुक्तेति सा ख्याता नृणां मुक्तिप्रदायिनी।।\nपुरासीन्मनुजाधीश सेविता भवभीरुभिः ।।४२।।\nतत्रोषिता तदा गौरी तेन भर्त्रा स्वलंकृता।।\nमातरं पितरं चापि न सस्मार महीपते ।। ।।४३।।\nएवं बहुयुगेऽतीते कैलासाद्रिं स जग्मिवान् ।।\nआत्मनः कोटिलिंगानि तत्र संस्थाप्य वै प्रभुः।।४४।।\nराजानः पालयामासुस्तां पुरीं बहुशो नृप।।\nतत्रासीत्काशिराजाख्यः पुरा द्वापरके युगे।। ४५।।\nशंभुं संतोषयामास तपसोग्रेण वै प्रभुम्।।\nजरासन्धपुरोगाणां राज्ञां जेतारमच्युतम्।।४६।।\nसंग्रामे प्रभविष्यामीत्यभिसंधाय पार्थिवः।।\nप्रादात्तस्मै वरं सोऽपि पिनाकी पारितोषितः।। ४७।।\nजेतासि कंसहंतारं संग्रामे त्वमरिंदम।।\nतवार्थे प्रमथैः सार्द्धमहं योत्स्ये वृषे स्थितः ।। ४८ ।।\nशंभोरिति वरं लब्ध्वा प्रमत्तः स नराधिपः ।।\nशंखचक्रधरं संख्ये हरिमाह्वत वीर्यवान्।। ४९ ।।\nअन्तर्यामी स भगवाञ्ज्ञात्वा वृत्तांतमीदृशम् ।।\nचक्रं प्रस्थापयामास काशिराजस्य सूदने ।। 2.2.12.५० ।।\nतदुग्रदर्शनं चक्रं सहस्रादित्यवर्चसम् ।।\nकाशिराजशिरश्छित्त्वा तद्बलं तां पुरीं ततः ।। ५१ ।।\nददाह कुपितं राजन्विष्णोराशयवीर्यवित् ।।\nतद्दृष्ट्वा सुमहत्कर्म क्रुद्धः पशुपतिस्तदा ।। ५२ ।।\nगणैर्वृतो वृषारूढः पिनाकी तदुपाद्रवत् ।।\nततः सुदर्शनं चक्रं दृष्ट्वा तं प्रथमं पुरः ।। ५३ ।।\nशंभुः पाशुपतास्त्रं तच्चकारोत्पातसन्निभम् ।।\nपुरा विष्णोर्वरं प्राप्तं शंभुना भक्तितोषितात् ।। ५४ ।।\nबलेनाप्याययिष्यामि तवास्त्रं संस्मृतस्त्वया ।।\nमयि चेत्प्रतिकूलस्त्वं भविष्यति च निष्प्रभम् ।। ५५ ।।\nघोरे पाशुपते चास्मिन्नस्त्रे च विफलीकृते ।।\nवाराणस्यां च दग्धायां भयत्रस्तो वृषध्वजः ।। ५६ ।।\nतुष्टाव जगतामदिमनादिं पुरुषोत्तमम् ।। ५७ ।। ।।\n।। महादेव उवाच ।। ।।\nनारायण परंधाम परमात्मन्परात्पर ।।\nसच्चिदानन्दविभव निरञ्जन नमोऽस्तु ते ।। ५८ ।।\nजगत्कारणसृष्ट्यादि कर्मकृद्गुणभेदतः ।।\nमायया निजया गुप्त स्वप्रकाश नमोऽस्तु ते ।। ५९ ।।\nनांतर्बहिर्बहिश्चांतर्दूरस्थो निकटाश्रयः ।।\nगुरुर्लघुः स्थिरोऽणीयान्स्थवीयांश्च नमोऽस्तु ते ।। 2.2.12.६० ।।\nकोटयश्चतुरास्यस्य पलार्द्धं मम चातुल ।।\nयदपांगविलासोत्थं तस्मै कालात्मने नमः ।। ६१ ।।\nएकैकरोमाकलितब्रह्माण्डगणसंवृतम् ।।\nमानातीतं वपुर्यस्य तस्मै विश्वात्मने नमः ।। ६२ ।।\nस्वकालपरिमाणेन वेधसः प्रलयोद्भवौ ।।\nमन्वंतरादिघटनाकलनाय नमोऽस्तु ते ।। ६३ ।।\nसृष्टोऽहं तमसा नाथ त्वत्प्रभावानभिज्ञकः ।।\nतत्क्षमस्वापराधं मे त्राहि मां शरणागतम् ।। ६४ ।।\nस्तुतिमित्थं प्रकुर्वाणे तस्मिंस्त्रिपुरदाहिनि ।।\nचक्ररूपं परित्यज्य आविरासीदधोक्षजः ।। ६५ ।।\nप्रसन्नवदनः श्रीमाञ्छंखचक्रगदाधरः ।।\nतार्क्ष्यपद्मासनगतो वनमालाविभूषणः ।। ६६ ।।\nहारकुण्डलकेयूरमुकुटादिभिरुज्ज्वलः ।।\nवामोत्संगगतां लक्ष्मीं सत्यां दक्षिणपार्श्वगाम् ।। ६७ ।।\nबिभ्राणः कृष्णजीमूतकांतदेहं कृपाम्बुधिः ।।\nक्रोधाविष्ट इवोवाच बिभ्यतं गिरिजापतिम् ।। ६८ ।।\n।। श्रीभगवानुवाच ।। ।।\nकालेनैतावता शंभो दुर्बुद्धिः कथमागता ।।\nहेतोर्नृपतिकीटस्य मया योद्धुमुपस्थितः ।। ६९ ।।\nकति वा मत्प्रभावास्ते नो ज्ञाता धूर्जटे त्वया ।।\nसत्यं पाशुपतं तेऽस्त्रं दुर्जयं ससुरासुरैः ।। 2.2.12.७० ।।\nमत्क्रोधरूपं तच्चक्रं त्वामपि क्षमते न यत् ।।\nमामवज्ञाय जगति भ्रमति त्वामृते हि कः ।। ७१ ।।\nतपोभिर्बहुभिः पूर्वं मच्छरीरतयोर्जितः ।।\nसांप्रतं चेच्चिरं रंतुं गौर्या सार्द्धमिहेच्छसि ।।। ७२ ।।\nपुरीं वाराणसीं चेमां यदीच्छसि चिरस्थिताम् ।।\nमन्नाम्ना भुवि विख्यातं क्षेत्रं श्रीपुरुषोत्तमम् ।। ७३ ।।\nदक्षिणस्योदधेस्तीरे नीलाचलविभूषितम् ।।\nदशयोजनविस्तीर्णं यावद्विरजमण्डलम् ।।७४।।\nक्रमशः पावनं क्षेत्रं यावच्चित्रोत्पला नदी ।।\nततः प्रभृति यो देशो यावत्स्याद्दक्षिणार्णवः ।। ७५ ।।\nपदात्पदाच्छ्रेष्ठतमो नीलाद्रिरपवर्गदः ।।\nचतुर्देहस्थितोऽहं वै यत्र नीलमणीमयः ।। ७६ ।।\nतस्योत्तरस्यां विख्यातं वनमेकाम्रकाह्वयम् ।।\nपार्वत्या तत्र निवस निर्भयस्त्रिपुरांतक ।। ७७ ।।\nसृजता सर्वलोकानां मन्निदेशात्स्वयंभुवा ।।\nतत्रापि कोटिलिंगानां राजा त्वमभिषेक्ष्यसे ।।७८।।\nसर्वतीर्थमयं चेदं तीर्थं यन्मणिकर्णिकम् ।।\nइहाहंकारमुत्सृज्य व्रज त्वं सपरिच्छदः ।। ७९ ।।\n।। नारद उवाच ।। ।।\nइत्युक्तो वासुदेवेन त्र्यंबको नतकन्धरः ।।\nकृतांजलिपुटो भूत्वा प्रोवाच मधुसूदनम् ।। 2.2.12.८० ।।\n।। महादेव उवाच ।। ।।\nदेवदेव जगन्नाथ प्रणतार्तिहर प्रभो ।।\nत्वदाज्ञापालनं श्रेयः कारणं मे जगत्पते ।। ८१ ।।\nयत्तु मूढतया देव अवलेपः कृतो मया ।।\nतवैवानुग्रहस्तत्र प्रभो चांचल्यकारणम् ।। ।। ८२ ।।\nयदादिशसि देवेश प्रयाणं पुरुषोत्तमम् ।।\nतन्मूर्ध्नि कृत्वा यास्यामि क्षेत्रं मुक्तिप्रदं शिवम् ।। ८३ ।।\nअभिसंधिं कुरुष्वाद्य ममानुग्रहकारणम् ।।\nपुरुषोत्तमं मम क्षेत्रं त्वमेव परिपालय ।। ८४ ।।\nयथा पुनर्नेदृशं तद्विनाशमुपयास्यति ।।\nइत्थमेतत्पुरा क्षेत्रं महादेवेन निर्मितम् ।। ८५ ।।\nबलश्रीसहितं देवमर्चयन्पुरुषोत्तमम् ।।\nअत्र साक्षादुमाकांतः स्थापितः परमेष्ठिना ।। ८६ ।।\nवयं तत्र व्रजिष्यामो द्रक्ष्यामः पुरनाशनम् ।।\nसुदृढांतस्तमःस्तोमभास्वंतं गिरिजापतिम् ।।८७।।\nयदेतच्छांभवं क्षेत्रं तमसो नाशनं परम् ।।\nरजःप्रक्षालनं श्रेयः ख्यातं विरजमण्डलम् ।। ८८ ।।\nसत्त्वोद्रिक्ततया ख्यातं मुक्तिदं पुरुषोत्तमम्।।\nयावत्यन्यानि क्षेत्राणि मुक्तिदानि श्रुतानि ते।।८९।।\nतानि सर्वाणि राजेंद्र ददते मुक्तिमत्र वै ।।\nएतत्क्षेत्रं महाराज दुष्कृताविलचेतसाम् ।।2.2.12.९०।।\nन विश्वासपथं याति रहस्यं चक्रपाणिनः ।। ९१ ।।\n।। जैमिनिरुवाच ।। ।।\nनारदस्य वचः श्रुत्वा प्रहृष्टहृदयो नृपः।।\nउवाच मुनिशार्दूलं विस्मयोत्फुल्ललोचनः ।।\nसाधु मे कथितं ब्रह्मन्क्षेत्रं परमपावनम् ।।९२ ।।\nयत्रोमापतिरास्तेऽसौ पालकः पुरुषोत्तमः ।।\nअवश्यं तत्र गच्छामः पन्था यद्यपि वक्रभूः ।।\nउद्दिष्टेष्टपरिप्राप्तौ यदिदं कारणं महत् ।। ९३ ।।\n।। जैमिनिरुवाच ।। ।।\nततस्तौ मुनिभूपालौ मध्याह्नसमये द्विजाः ।।\nप्रापतुः सबलौ क्षेत्रमेकाम्रवनसंज्ञकम् ।। ९४ ।।\nबिंदुतीर्थे नृपः स्नात्वा तीरस्थं पुरुषोत्तमम् ।।\nसंपूज्य विधिवद्यातः कोटीश्वरमहालयम् ।। ९५ ।।\nतद्वारि सम्यगाचांतस्तत्प्रीत्यै सुबहूनि सः ।।\nगजाश्वधनरत्नानि वस्त्रालंकरणानि च ।। ९६ ।।\nद्विजेभ्यः प्रददौ राजा सात्त्विकं धर्ममास्थितः ।।\nलिंगं त्रिभुवनेशं तं महास्नानेन पूजयन् ।। ९७ ।।\nअतुलां प्रीतिमालेभे विष्णोरद्वैतदर्शनः ।।\nस्तुत्वा प्रणम्य भक्त्यासौ वीणया चोपगाय्य च ।। ९८ ।।\nकृतांजलिपुटो देवप्रसादनकृतोद्यमः ।।\nअनन्यमनसा तस्थौ चिंतयन्वृषभध्वजम् ।। ।९९ ।।\nततः प्रसन्नो भगवांस्त्र्यंबकः परमेश्वरः ।।\nसाक्षान्नृपमुवाचेदं स्पष्टाक्षरपदं द्विजाः ।। 2.2.12.१०० ।।\n।। कोटिलिंगेश उवाच ।। ।।\nइन्द्रद्युम्न महाराज वैष्णवस्त्वादृशो भुवि ।।\nदुर्लभः खलु ते वांछा चिरात्सम्यग्भविष्यति ।।१।।\nइत्युक्त्वांतर्दधे शंभुः पश्यतस्तु महीक्षितः।।\nनारदं पुनराहेदं यदादिष्टं स्वयंभुवा ।। २ ।।\nतत्कल्पय महाभाग वाजिमेधपुरःसरम् ।।\nविष्णोः कलेवरे तस्मिन्क्षेत्रे श्रीपुरुषोत्तमे ।। ३ ।।\nअंतर्वेदी महापुण्या विष्णोर्हृदयसंनिभा ।।\nतस्याः संरक्षणायाहं स्थापितो विष्णुनाष्टधा ।। ४ ।।\nशंखाकृतेरग्रभागे नीलकण्ठोऽहमास्थितः ।।\nदुर्गया सह विप्रेंद्र तत्रेमं भूपतिं नय ।। ५ ।।\nअन्तर्हितः खल्विदानीं नीलरत्नतनुर्हरिः ।।\nतत्र श्रीनरसिंहस्य क्षेत्रं कुरु मदाज्ञया ।। ६ ।।\nतत्र नः सन्निधौ वाजिमेधेन यजतामयम् ।।\nसहस्रेण नृपश्रेष्ठ तदन्ते तरुमद्भुतम् ।। ७ ।।\nदर्शयैनं द्विजश्रेष्ठ ब्रह्मरूपमकल्मषम् ।।\nचतस्रः प्रतिमास्तेन विश्वकर्मा घटिष्यति ।। ८ ।।\nतासां प्रतिष्ठितौ ब्रह्मा स्वयमेवागमिष्यति ।।\nयथायं क्षीणपापः स्याद्वाजिमेधैर्यजन्हरिम् ।। ९ ।।\nतिष्ठत्वब्दसहस्रं वै तदंते लोकयिष्यति ।।\nसमस्तजगदाधारं सर्वकल्मषनाशनम् ।। 2.2.12.११० ।।\nदारवीं तनुमास्थाय दर्शनादपवर्गदम् ।।\nन तस्य चरितं वेत्ति ब्रह्माऽहं त्वं च नारद ।। ११ ।।\nआज्ञानुष्ठानतो भक्त्या प्रसीदति स केवलम्।।\nनारदोऽपि महादेवं प्रणिपत्य जगद्गुरुम्।।\nउवाच प्रांजलिर्भूत्वा यदादिष्टं त्वया विभो।।१२।।\nपितामहोऽपि मामित्थं निर्दिदेशास्य कल्पनम्।।\nपितामहश्च त्वं नाथ नो भिन्नौ परमात्मनः।।१३।।\nनृपतेरस्य भाग्यर्द्धिरीदृशी यत्कृते विभो।\nअगोचरोऽसि मनसस्त्र्याणामप्यनुग्रहः।।१४।।\nयत्प्रसंगेन तरणं भवाब्धेरपि दुष्कृताम् ।।\nअचिंत्यमहिमा ह्येष भगवान्भूतभावनः ।।१५ ।।\nन बुद्धिगोचरे भक्तिर्यावत्या प्रीयते ह्यसौ ।।\nचिरं यतंतस्तिष्ठंति वेदानुवचनादिभिः ।।\nक्षुद्रोऽपि लभते मुक्तिमनायासेन कर्मणा ।।१६।।\nगव्योपजीव्या गोप्यस्तु वनचारगृहोषिताः ।।\nअरण्यजीवनाः प्रापुर्मुक्तिं कामोपभोगतः ।। १७ ।।\nद्रुहन्निरंतरं प्राप शिशुपालः सभांतरे ।।\nव्याधोः हृदयमाविध्य गतिं प्राप सुदुर्लभाम् ।। १८ ।।\nवस्त्राकर्षं गृहं नीत्वा कुब्जैनं बुभुजे पुरा ।।\nयं ध्यानलयमापन्ना लभंते न सुरस्त्रियः ।। १९ ।।\nचंडालाय ददौ मुक्तिं दूरस्थायापि नो पुनः।।\nआसन्नायातिभक्ताय श्रोत्रियाय पुरा विभुः।।2.2.12.१२०।।\nमायाभिर्वंचयेत्त्वां हि पितामहमपि प्रभुः।।\nतिष्ठंति दुःखबहुलास्तपोभिर्देहबंधनाः।।२१।।\nगौतमाद्या ब्रह्मचर्यनिष्ठाः कल्पान्तवासिनः।।\nईदृक्तादृक्परिच्छेदगोचरं नास्य चेष्टितम्।।२२।।\nव्यवसायेन बहुना कालेन महता तथा।।\nनिर्णेतुं शक्यते नास्य चरितं वा सुमेधसः ।। २३ ।।\nउपाया बहवः संति ये शास्त्रपरिनिष्ठिताः ।।\nविदुषां मोचनायेह बहुशस्तैर्यजंति वै ।। २४ ।।\nसर्वेषामुत्तमोपायो वसतिः पुरुषोत्तमे ।।\nयाऽवश्यं स्वामिसायुज्यं प्रापयेत्सुसखा यथा ।। २५ ।।\nतदेनं मायिनं प्राप्तुमुपायो नांतरीयकः।।\nस्वयं निधाय हरिणा यत्र वासः सुरक्षितः ।। २६ ।।\nइंद्रद्युम्नप्रसंगेन जायते सार्वलौकिकः ।।\nतदाज्ञापय देवेश गृहीत्वैनं बलान्वितम् ।।२७।।\nउपत्यकायां संस्थाप्य दीक्षयित्वा महाक्रतौ ।।\nआगमिष्यामि पादाब्जसमीपं ते वृषध्वज ।। २८।।\n।। जैमिनिरुवाच ।। ।।\nतथेत्युक्त्वा महादेवः क्षणादंतर्दधे मुनेः ।।\nसोऽपि राज्ञो रथे तिष्ठन्प्रययौ क्षेत्रमुत्तमम् ।।२९।।\nद्वितीयेऽह्नि कपोतेशस्थलीमासेदिवान्नृपः ।।\nदैर्घ्यायामसमायुक्तां जलाशयद्रुमाकुलाम्।।2.2.12.१३०।।\nबिल्वेशः पूर्वसीमायां समुद्रतटमास्थितः ।।\nसेनानिवेश योग्यां तां मत्रिणा संनिवेदिताम् ।।३१।।\nयथायोग्यं यथास्थानं स्थापयित्वा नृपोत्तमः ।।\nबिल्वेश्वरकपोतेशं नमस्कृत्य प्रपूज्य च ।। ३२ ।।\nरथमास्थाय मतिमान्सहितो ब्रह्मसूनुना ।।\nमनसा वचसा विष्णुं नीलाचलनिवासिनम्।।\nचिंतयन्कीर्तयन्विप्रा जगाम संनिधिं हरेः ।।१३३।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे द्वादशोऽध्यायः ।।१२।।।।"
  }
]
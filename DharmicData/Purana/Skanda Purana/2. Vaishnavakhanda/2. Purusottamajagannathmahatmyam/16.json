[
  {
    "text": "।। जैमिनिरुवाच ।। ।।\nनृपं सुमनसं दृष्ट्वा श्रद्दधानं महाक्रतौ ।।\nउवाच परमप्रीत्या नारदो लोकहर्षणः ।। १ ।।\nव्यवसाये सुकृतिनां देवा यांति सहायताम् ।।\nतत्रोदाहरणं त्वं हि यत्सहायश्चतुर्मुखः ।। २ ।।\nतदेहि यामस्तत्रैव नीलकंठस्य सन्निधौ ।।\nसर्वराक्षससंहारं सर्वविघ्ननिवारणम् ।।३।।\nस्थापयाम्यग्रतो राजन्नृसिंहं वारुणीमुखम् ।।\nअंतर्हितो हि भगवान्प्रत्यक्षोऽसौ नृकेसरी ।।४।।\nसन्निधावस्य यागस्तु फलातिशयवान्भवेत् ।।\nत्वमग्रतो गच्छ शीघ्रं प्रासादं तत्र कारय ।। ५ ।।\nस्मरणान्मम चागत्य सुतो वै विश्वकर्मणः ।।\nप्रत्यङ्मुखं तु प्रासादं स तूर्णं घटयिष्यति ।। ६ ।।\nदक्षिणे नीलकंठस्य यो महांश्चंदनद्रुमः ।।\nधनुःशतांतरे राजंश्चिररूढस्तु तिष्ठति ।। ७ ।।\nतस्य पश्चिमदेशस्थं क्षेत्रं राजन्भविष्यति ।।\nवाजिमेधसहस्रेण तस्याग्रे यजतां भवान् ।। ८ ।।\nगच्छ त्वमहमत्रैव स्थास्यामि दिनपञ्चकम् ।।\nआराध्यैनं दिव्यसिंहं ज्योतीरूपमनन्तकम् ।। ९ ।।\nप्रत्यर्चायां प्रतिष्ठाप्य प्राणेंद्रियमनोयुतम् ।।\nदीपाद्दीपं यथा राजन्नयिष्ये शोभनाकृतिम् ।। 2.2.16.१० ।।\nनारदस्येति वचनं प्रतिश्रुत्य नृपोत्तमः ।।\nजगाम तत्र वेगेन चन्दनद्रुमसंनिधिम् ।। ११ ।।\nतत्रापश्यत्सुघटकं शिल्पशास्त्रविशारदम् ।।\nनारदस्याज्ञया प्राप्तं पुत्रं वै देवशिल्पिनः ।। १२ ।।\nमनुष्यरूपमास्थाय शस्त्रसूत्रधरं स्थितम् ।।\nराजानं स तु दृष्ट्वा वै चिकीर्षंतं सुरालयम् ।। १३ ।।\nकृतांजलिपुटः प्रोचे देवाहं शिल्पशास्त्रवित् ।।\nनरसिंहालयं तेऽद्य घटयिष्यामि शोभनम् ।।\nराजापि तमुवाचेदं प्रहसन्भो द्विजोत्तमाः ।। १४ ।।\n।। इन्द्रद्युम्न उवाच ।। ।।\nन शिल्पी त्वं हि सामान्यः शिल्पशास्त्रप्रणेतृकः ।।\nकथितो नारदेनैव त्वष्टुः पुत्रो महायशाः ।। १५ ।।\nनिर्जनेऽस्मिन्महारण्ये नेतः पूर्वं जनाश्रयः ।।\nवयमद्यागताः शिल्पिन्सम्बन्धः किंनिमित्तकः ।। १६ ।।\nदेवशिल्पी भवानेव विष्णोरमिततेजसः ।।\nसदानुध्यायिनस्तस्य निदेशवशवर्तिनः ।। १७ ।।\nयेन स्मृतस्त्वं मुनिना स एवात्रागमिष्यति ।।\nप्रत्यर्चां नरसिंहस्य गृहीत्वा तु दिनांतरे ।। १८ ।।\nतदाशु घटयस्वाद्य सप्राकारं सतोरणम् ।।\nप्रासादं नरसिंहस्य प्रतीचीवदनं शुभम् ।। १९ ।।\nतं पूजयित्वा विधिवन्नियोज्य घटने नृपः ।।\nशिलासंचयकान्भृत्यान्बहुवित्तैरयोजयत् ।। 2.2.16.२० ।।\nचतुर्थे दिवसे विप्राः प्रासादोऽभूदनुत्तमः ।।\nबहुकालप्रसाध्योऽपि महिम्ना देवशिल्पिनः ।। २१ ।।\nततः प्रभाते विमले नित्यकर्मावसानतः ।।\nप्रतिष्ठाविधिसंभारं गृहीत्वा सपरिच्छदः ।। २२ ।।\nनारदागमनं प्रेक्ष्य यावत्तिष्ठति भूपतिः ।।\nतावच्छुश्रुविरे शङ्खा मृदङ्गा मुरजास्तथा ।। २३ ।।\nगीतमङ्गलवाद्यानि घंटानां करिणां स्वनाः ।।\nतथा जय जयेत्युच्चैः शब्दा आकाशमण्डले ।। २४ ।।\nताञ्छ्रुत्वा विस्मयापन्ना इंद्रद्युम्नपुरोगमाः ।।\nराजानः श्रोत्रिया विप्रा वैष्णवाश्च सहस्रशः ।। २५ ।।\nनिराधारास्त्विमे शब्दा अद्भुतानि न संशयः ।।\nविचारयंतस्ते यावत्तावद्दक्षिणतो मरुत् ।। २६ ।।\nगन्धान्वितद्विरेफौघशब्दिताः पुष्पवृष्टयः ।।\nआविर्भूतास्त्रिपथगा वारिणार्द्रीकृता द्विजाः ।। २७ ।।\nतदनंतरमेवासौ नारदो ब्रह्मणः सुतः ।।\nतपःप्रभावनिर्व्यूढ विमानवरशायिनीम् ।। २८ ।।\nरत्नचामरहस्ताभिर्दिव्यस्त्रीभिः सुशोभिताम् ।।\nअलंकृतां वहुविधैर्मणिरत्नप्रसाधनैः ।। २९ ।।\nदिव्यमाल्यांबरधरां दिव्यगन्धानुलेपनाम् ।।\nरम्यां प्रतिष्ठितप्राणां घटितां विश्वकर्मणा ।। 2.2.16.३० ।।\nतेजोमण्डलसंवीतां परितो हर्षदामपि ।।\nआदाय नरसिंहस्य प्रत्यर्चां प्रत्युपस्थितः ।। ३१ ।।\nतां दृष्ट्वा हर्षिताः सर्वे राजा राजानुयायिनः ।।\nअन्तर्द्धानं गतो देवो नारदेनोद्धृतः किमु ।। ३२ ।।\nमेनिरे हर्षितात्मानः प्रशशंसुश्च तं मुनिम् ।।\nनिरूप्य संनिधिस्थां तु नरसिंहाकृतिं द्विजाः ।।\nआद्यमूर्तेर्नृसिंहस्य प्रतिमामथ मेनिरे ।। ३३ ।।\nप्रत्युत्थाय ततो राजा प्रहृष्टेनांतरात्मना ।।\nप्रदक्षिणीकृत्य हरिं जगाम शिरसा महीम् ।। ३४ ।।\nश्रद्धासंपत्तियोग्येन संभारेण नृपाज्ञया ।।\nप्रस्थापयामास मुनिः प्रासादं शुभलक्षणम् ।। ३५ ।।\nप्रतिमां देवदेवस्य सुमुहूर्ते द्विजोत्तमाः ।।\nधरारमाभ्यां सहितां रत्नवेद्यां प्रतिष्ठिताम्।।\nयोगारूढतनुं राजा इन्द्रद्युम्नोऽथ तुष्टुवे ।। ३६ ।।\nवैष्णवैर्ब्राह्मणैर्भूपैर्नारदेन च धीमता।।\nगुह्योपनिषदैः स्मार्तैः स्तोत्रैः शास्त्रैर्मुदान्वितैः ।। ३७ ।।\n।। इन्द्रद्युम्न उवाच ।। ।।\nएकानेकस्थूलसूक्ष्माणुमूर्ते व्योमातीत व्योमरूपैकरूप ।।\nव्योमाकार व्यापक व्योमसंस्थ व्योमारूढ व्योमकेशाब्जयोने ।। ३८ ।।\nदुःखांभोधेस्त्राहि मां दिव्यसिंह प्रादुर्भूतानेककोट्यर्कधामन् ।।\nनित्यासन्नो दूरसंस्थो न दूरो नासन्नो वा बोध्यबोधात्मभाव ।। ३९ ।।\nज्ञेयज्ञेयो ज्ञानगम्योऽप्यगम्यो मायातीतो मानमेयोऽनुमानात् ।।\nकृत्स्नस्यादिः कृत्स्नकर्त्तानुमंता पाता हर्त्ता विश्वसाक्षिन्नमस्ते ।। 2.2.16.४० ।।\nदुःखध्वंसस्यैकहेतुं न हेतुं भेत्तुं छेत्तुं संशयानग्रजातम् ।।\nज्योतीरूप ज्ञानरूप प्रकाश स्तोमव्यूहाकार निर्माणहेतो ।। ४१ ।।\nत्वत्पादब्जे भक्तिमग्र्यां सदा मे देहि स्वामिन्मूलभूतां चतुर्णाम् ।।\nश्रौतैः स्मार्तैर्नित्ययुक्ता जनास्ते दीनास्तिष्ठन्त्यत्र बद्धा भवाब्धौ ।। ४२ ।।\nअनन्तपादं बहुहस्तनेत्रमनंतकर्णं ककुभौघवस्त्रम् ।।\nदिवानिशानाथसुकुण्डलाढ्यं नक्षत्रमाला कृतचारुहारम् ।। ४३ ।।\nत्वामद्भुतं दिव्यनृसिंहमूर्तिं भक्तेष्टपूर्तिं शरणं प्रपद्ये ।।\nयत्पादपद्म हि पितामहस्य किरीटरत्नैर्विकचत्वमेति।।४४।।\nयदीयपादाब्जयुगांतभूमौ लुठेच्छिरो यस्य हि पांचभौतम् ।।\nतद्दिव्यपादं शिरसा वहंति सुरेन्द्रनार्यः खलु तं नमामि ।। ४५ ।।\nतद्दिव्यसिंहं हतपापसंघं पादाश्रितानां करुणाब्धिसिंहम् ।।\nपादाऽब्जसंघट्टविघट्टमानब्रह्मांडभांडं प्रणमामि चण्डम् ।। ४६ ।।\nसटाच्छटाकंपनशीर्यमाणघनौघविद्रावितपापसंघम् ।।\nचंडाट्टहासांतरिताब्दशब्दं त्रिलोकगर्भं नृहरिं नमामि ।। ४७ ।।\nनमस्ते नमस्ते नमस्तेऽद्य विष्णो परित्राहि  दीनानुकंपिन्ननाथम् ।।\nभवंतं समासाद्य मे देहबन्धो मुरारे न संसारकारागृहेऽस्तु ।। ४८ ।।\nहयमेधसहस्रांते यथा त्वां चर्मचक्षुषा ।।\nदिव्यरूपं प्रपश्यामि तथानुक्रोशय प्रभो ।। ४९ ।।\nयथा चेज्यासहस्रं मे निर्विघ्नं तत्समाप्यते ।।\nयज्ञेश त्वत्प्रसादान्मे तथा सान्निध्यमस्तु ते ।। 2.2.16.५० ।।\nकोटयः पापराशीनां क्षयं यांति यथा प्रभो ।।\nधर्मार्थकामा हस्तस्था नैषां चित्रं स्तुवंति ये ।।\nमोक्षस्य भाजनं विष्णो ते नरा ये तवाश्रयाः ।। ५१ ।।\nस्तुत्वेत्थं दिव्य सिंहं तं भूपतिर्हष्टमानसः ।।\nदण्डपातप्रणामेन जगाम धरणीं मुहुः ।। ५२ ।।\n।। जैमिनिरुवाच ।। ।।\nक्षेत्रं तन्नरसिंहस्य ब्रह्मणा निर्मितं पुरा ।।\nइन्द्रद्युम्नानुग्रहाय सर्वलोकहिताय च ।। ५३ ।।\nपश्यंति ये नृसिंहं तं शंभुना सह संस्थितम् ।।\nन देहबन्धं ते विप्राः प्राप्नुवंति न संशयः ।। ।। ५४ ।।\nमनसा वांछितं यद्यत्प्राप्नुवंति ततोऽधिकम् ।।\nस्तोत्रेणानेन ये दिव्यसिंहरूपं स्तुवंति वै ।। ५५ ।।\nसर्वकामप्रदो देवस्तस्य मुक्तिं प्रयच्छति ।।\nज्येष्ठशुक्लद्वादशी या स्वातीनक्षत्रसंयुता ।। ५६ ।।\nतस्यां प्रतिष्ठितः क्षेत्रे दिव्यसिंहो महर्षिणा ।।\nसुतेन ब्रह्मणः साक्षात्तत्र पश्यंति तं च ये ।। ५७ ।।\nवाजिमेधसहस्रस्य फलं साग्रं लभंति ते ।।\nपञ्चामृतैर्वा क्षीरेण नारिकेलरसेन वा ।। ५८ ।।\nस्नापयंति नरा ये वै अथवा गन्धवारिणा ।।\nपूजयित्वा महासिंहमुपचारैः सपायसैः ।। ५९ ।।\nजपाकुसुममाल्यैश्च गन्धमाल्यैः सुशोभनैः ।।\nधूपदीपैः सकर्पूरैस्तांबूलैरतिशोभनैः ।। 2.2.16.६० ।।\nसुगीर्भिः स्तुतिपाठैश्च जयशब्दैस्तथोच्चकै ।।\nप्रदक्षिणप्रणामैश्च दानैर्ब्राह्मणतर्पणैः ।।\nसन्तोष्य नरसिंहं तं ब्रह्मलोकमवाप्नुयात् ।। ६१ ।।\nवैशाखस्य चतुर्दश्यां सौरिवारेऽनिलर्क्षके ।।\nआद्यावतारः सिंहस्य प्रदोषसमये द्विजाः ।।६२।।\nतस्यां संपूज्य विधिवन्नरसिंहं समाहितः ।।\nजन्मकोटिसहस्रैस्तु पापराशिः सुसंचितः ।।\nदह्यते तत्क्षणादेव तूलराशिरिवाग्निना ।। ६३ ।।\nदृष्ट्वा स्पृष्ट्वा नमस्कृत्वा प्रणिपत्य च भक्तितः ।।\nस्तुत्वा विमुच्यते पापैर्निर्मोकेन भुजंगवत् ।। ६४ ।।\nन तस्य व्याधयः संति न शोका नाधयस्तथा ।।\nसर्वान्कामानवाप्नोति हयमेधफलं तथा ।। ६५ ।।\nसमीपे तस्य भो विप्रा यजनं दानमेव च ।।\nअन्यानि पुण्यकर्माणि कृतानि च सकृन्नरैः ।।\nकोटिकोटिगुणानि स्युर्नरसिंहप्रसादतः ।। ६६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे षोडशोऽध्यायः ।। १६ ।।"
  }
]
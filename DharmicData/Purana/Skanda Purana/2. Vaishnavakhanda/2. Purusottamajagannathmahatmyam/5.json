[
  {
    "text": "।। जैमिनि रुवाच ।। ।।\nनिर्विण्णचेतसौ तौ तु त्यक्त्वा वेश्यादिसंगतिम् ।।\nध्यायंतौ मनसा विष्णुं शुद्धाहारव्रतावुभौ ।। १ ।।\nकालेन कियता प्राप्तौ नीलाद्रिनिलयं हरेः ।।\nतीर्थराजजले स्नात्वा यथावद्विधिचोदितम् ।। २ ।।\nप्रासादद्वारि तिष्ठंतौ साष्टांगं प्रणिपत्य च ।।\nभगवंतं निरीक्षंतौ नापश्यतां तदा द्विजा ।। ३ ।।\nविवर्णवदनौ देवमदृष्ट्वा चिंतयाकुलौ ।।\nआरभेते ह्यनशनं भगवद्दर्शनावधि ।। ४ ।।\nकीर्तयंते भगवतो नाम कल्मषनाशनम् ।।\nतृतीयस्यां त्रियामायां ज्योतिरेकमपश्यताम् ।। ५ ।।\nत्रीण्यहानि पुनस्तौ च तदोपावसतां स्थिरौ ।।\nमध्ये सप्तमरात्रेस्तु भगवंतमपश्यताम् ।। ६ ।।\nत्रिदशानां स्तुतीः श्रुत्वा दिव्यज्ञानौ बभूवतुः ।।\nअपास्तपापनिर्मोकौ साक्षाद्देवमपश्यताम् ।। ७ ।।\nशंखचक्रगदापाणि दिव्यालंकारभूषितम् ।।\nरत्नपादुकयोः पृष्ठे विन्यस्तचरणांबुजम् ।। ८ ।।\nव्याकोशपुंडरीकाक्षं प्रसन्नवदनं विभुम् ।।\nवामपार्श्वे स्थितां लक्ष्मीं वामेनालिंग्य बाहुना ।। ९ ।।\nनागवल्लीदलं बद्धमाददानं श्रिया हृतम् ।।\nरत्नवेत्रकराः काश्चित्काश्चिच्चामरपाणयः ।। 2.2.5.१० ।।\nगंधतैलप्रदीपास्तु रत्नवर्तिप्रदीपिकाः ।।\nकाश्चिद्दधानाः स्वकरैर्योवनाढ्याः सुभूषिताः ।।११।।\nपश्चाद्रत्नमयं छत्रं बिभ्रती काचिदुज्ज्वला।।\nधूपपात्रं मुखाभ्याशे कृष्णागुरुसुधूपितम् ।। १२ ।।\nकाचिद्दधाना प्रम्लोचां हसंती विग्रहश्रिया ।।\nलीलालकदृशा देवाननुगृह्णंतमग्रतः ।। १३ ।।\nबद्धांजलिपुटान्नम्रकन्धरान्स्तुवतः पृथक् ।।\nसिद्धान्मुनिगणान्दिव्यान्सनकादीन्स्मितेन च ।। १४ ।।\nनारदादींश्च गंधर्वान्दिव्यगानमनोहरान् ।।\nदत्तावधानं श्रवणे लीलयैवानुकम्पिनम्।।१५।।\nप्रह्लादादीन्वैष्णवाग्र्यान्स्वरूपं ध्यायतोऽग्रतः ।।\nचित्ताकर्षणसंलीनां विदधानं स्वविग्रहे ।। १६ ।।\nवक्षःस्थलप्रविलसत्कौस्तुभप्रतिबिंबितैः ।।\nदेवादिभिर्विश्वरूपमूर्त्तेः स्वस्याः प्रकाशकम् ।। १७ ।।\nउपर्युपरि दिव्यायाः पुष्पवृष्टेरधः स्थितम् ।।\nश्रीसन्निधानविगतश्रियमप्सरसां गणम् ।। ।। १८ ।।\nपश्यंतं विविधं नित्यमङ्गहारमनोहरम् ।।\nदिव्यलीलाविलासं तं दृष्ट्वा तौ द्विजबाहुजौ ।। १९ ।।\nबभूवतुः क्षणात्सर्वविद्यानां पारगौ द्विजाः ।।\nत्रिः परिक्रम्य देवेशं कृतांजलिपुटावुभौ ।।\nसाष्टांगपातप्रणतौ तुष्टुवाते मुदान्वितौ ।। 2.2.5.२० ।।\n।। पुण्डरीक उवाच ।। ।।\nनमस्ते जगदाधार सर्गस्थित्यंतकारण ।।\nनारायण नमस्तेऽस्तु परमात्मन्परायण ।। २१ ।।\nपरमार्थस्त्वमेवैको भवाप्ययविवर्जितः ।।\nनित्यानन्दस्वरूपं त्वां विदन्ति ध्यानचक्षुषः ।। २२ ।।\nचिन्मात्रं जगतामीशमधिष्ठानं परात्परम् ।।\nकथं नु मूढहृदयास्त्वां जानंति सुनिर्मलम् ।। २३ ।।\nकामार्थलिप्सासंभ्रातचेतसोऽत्यंतदुःखिनः ।।\nगतागतपथे श्रांताः सुखभाजः कदाचन ।। २४ ।।\nअनुकंपय मां नाथ सुदीनं शरणागतम् ।।\nमूढं दुष्कृतकर्माणं पतितं भवसागरे ।। २५ ।।\nकोऽन्यस्त्वत्सदृशो बन्धुर्ब्रह्मांडे नाथ वर्त्तते ।।\nस्वकर्त्तव्यानपेक्षो यो दीनानाथदयालुकः ।। २६ ।।\nउच्चावचभ्रमाद्दुःखं जलयंत्रघटीमिव ।।\nअजस्रमधिकर्त्तारं परित्राहि कृपांबुधे ।। २७ ।।\nयोगक्षेमाभिसंधाना ये मूढास्त्वामुपासते ।।\nलीलाविमुक्तिदं ते वै त्वन्मायापरिमोहिताः ।। २८ ।\nनारायणेति त्वन्नाम कीर्तितं तु यदृच्छया ।।\nत्वत्तोऽधिकं जगन्नाथ चतुर्वर्गैकसाधनम् । २९ ।।\nत्वं तु तैस्तैः पृथग्यज्ञैस्तास्ताः सिद्धीः प्रयच्छसि ।।\nत्वमेकः शरणं नाथ पतितानां भवार्णवे ।। 2.2.5.३० ।।\nज्ञाननौकासमारूढः करुणाक्षेपणीकरः ।।\nपरं पारं प्रभो नेतुं संसाराब्धेर्विचेतनम् ।। ३१ ।।\nत्वमेक ईशिषे भक्त्यानन्यया परिचिंतितः ।।\nयेऽन्ये मुक्तिप्रदा देवाः शास्त्रेषु परिनिष्ठिताः ।। ३२ ।।\nदुःखाब्धिकुम्भयोनिं ते त्वद्भक्तिं प्रापयंति वै ।। ३३ ।।\nतन्मे प्रसीद भगवन्पदपंकजे ते भक्तिं दृढां वितर नाथ भवाब्धिमुच्चैः ।।\nघोरं सुदुस्तरममुं हि यया तरेयमष्टांगयोगजनितश्रमवर्जितोऽपि ।। ३९३ ।।\nधर्मार्थकामनिचयैः कुमतिप्रगृह्यैः क्षुद्रैरमीभिरहिताल्पसुखैर्न कार्यम् ।\nआज्ञापयांघ्रिनलिनद्वयचिंतनेद्य सांद्रानुवर्धितसुखार्णवमज्जनं मे ।। ३५ ।।\nस्तुत्वेत्थं जगदीशस्य पादपद्मांतिके द्विजः ।।\nपपात त्राहि कृष्णेति वदन्वाष्पार्द्रया गिरा ।।\nतस्थौ स पुनरुत्थाय कृतांजलिपुटः स्तुवन् ।। ३६ ।।\n।। अम्बरीष उवाच ।। ।।\nप्रसीद देव सर्वात्मन्नसंख्येयशिरोभुज ।।\nअसंख्य घ्राणनयनपाणिपाद नमोऽस्तु ते ।। ३७ ।।\nषट्त्रिंशत्तत्त्वातीतोऽसि निष्प्रपंच प्रपंचकः ।।\nचतुर्विधजगद्धाम विश्वमूर्ते नमोऽस्तु ते ।। ३८ ।।\nएकपादस्त्रिपादश्च तीर्थपादोंऽतरिक्षपात् ।।\nयस्य पादोद्भवा गंगा पुनाति भुवनत्रयम्।।३९ ।।\nब्रह्महत्यादिपापानां शोधकं यस्य नाम वै ।।\nकीर्तितं सर्वशुभदं नमस्तस्मै शुभात्मने।।2.2.5.४०।।\nदेव त्वन्नामकीर्त्यापि जायंते सर्वसिद्धयः।।\nकौतुकात्त्वां हि मृग्यंति विद्वांसो बुद्धिशालिनः।। ४१।।\nनाथ त्वत्पादसलिलं संश्रयात्तापहारकम्।।\nतापत्रयाभिभूतस्य भक्तिं मेऽत्र दृढां कुरु।। ४२।।\nअनन्यस्वामिनो मेऽद्य नास्त्यन्यत्प्रार्थनीयकम्।।\nप्रणिपत्य जगन्नाथ त्वां प्रयाचे सहस्रधा ।।४३ ।।\nसमस्तपुरुषार्थस्य बीजं त्वत्पादपंकजे ।।\nयावत्प्राणान्धारयामि तावद्भक्तिर्दृढास्तु मे ।।४४ ।।\nसृष्टिं विनिर्ममे चेमां यया भक्त्या पितामहः ।।\nसंहरत्यखिलं रुद्रो लक्ष्मीश्चैश्वर्यदायिनी ।। ४५।।\nदीनानुकंपिंस्तां भक्तिं प्रार्थये नान्यमानसः ।।\nअनाद्य विद्यापंकेस्मिन्सुदृढे दुस्तरं भृशम् ।। ४६ ।।\nनिमग्नस्य जगन्नाथ निरालंबं प्रणश्यतः ।।\nमहामहिम्नस्त्वद्भक्तेर्नान्यदस्ति परायणम् ।। ४७ ।।\nश्रुतिस्मृत्यादिसंभिन्नमार्गाः संमोहहेतवः ।।\nत्वद्भक्तिमपहार्येते न प्रवर्त्तितुमीश्वराः ।। ४८ ।।\nअनन्यशरणं स्वामिन्ननुकम्पय मां विभो ।।\nइति स्तुवञ्जगन्नाथपादपद्मांतिके मुदा ।। ४९ ।।\nपपात दण्डवद्भूमौ प्रसीदेति वदन्मुहुः ।।\nततस्ते देवताः सर्वे स्तुत्वा संपूज्य केशवम् ।। 2.2.5.५० ।।\nतल्लीलापांगसंतुष्टाः प्रयातास्त्रिदिवं पुनः ।।\nतत उन्मीलितदृशौ पुण्डरीकांबरीषकौ ।। ५१ ।।\nमायया मोहितौ विष्णोः स्वप्नदृष्टमबुध्यताम् ।।\nयां दृष्ट्वा दिव्यलीलां हि साक्षात्पललचक्षुषा ।। ५२ ।।\nपुनर्मानुषभावौ तौ दिव्यसिंहासनस्थितम् ।।\nनीलजीमूतसंकाशं फुल्लपद्मायतेक्षणम् ।। ५३ ।।\nशोणाधरं चारुनासं दिव्यकुण्डलभूषितम् ।।\nशंखचक्रगदापद्मधारिणं वनमालिनम् ।। ५४ ।।\nपीनोरस्कं चारुहारमनर्घ्यमुकुटोज्ज्वलम् ।।\nश्रीवत्सकौस्तुभोरस्कं दिव्यांगदविभूषितम् ।। ५५ ।।\nप्रलंबबाहुं दीनार्तपरित्राणसमुद्यतम् ।।\nसुवर्णसूत्रसंनद्ध मध्यग्रंथिमणीयुतम् ।। ५६ ।।\nदिव्य पीतांबरधरं दिव्यस्रग्गन्धभूषितम् ।।\nस्वर्णपद्मासनासीनं सर्वांगालिंगितश्रियम् ।। ५७ ।।\nप्रपन्नसंतापहरं सुधासागरमुल्बणम् ।।\nअशेषवांछाफलदं कल्पवृक्षं सुपुष्पितम् ।। ५८ ।।\nदक्षपार्श्वस्थितं तस्य ददृशाते हलायुधम् ।।\nबिभर्त्ति येन ब्रह्मांडं बलेन महता विभुः ।। ५९ ।। ।\nतं बलं नागराजानं फणासप्तकमंडितम् ।।\nकैलासशिखरोत्तुंग धवलं कुण्डलोज्ज्वलम् ।। 2.2.5.६० ।।\nविचित्रवनमालाढ्यं दिव्यनीलनिचोलिनम् ।।\nसततं वारुणीक्षीब घूर्णोन्नयनपंकजम् ।। ६१ ।।\nनिम्नपृष्ठोन्नतोरस्कं कुण्डलीकृतविग्रहम् ।।\nशंखचक्रगदापद्मसमुज्ज्वलचतुर्भुजम् ।। ६२ ।।\nनानालंकाररुचिरं नतकल्मषनाशनम् ।।\nतयोर्मध्ये स्थितां भद्रां सुभद्रां कुंकुमारुणाम् ।। ६३ ।।\nसर्वलावण्यवसतिं सर्वदेव नमस्कृताम् ।।\nलक्ष्मीं लक्ष्मीशहृदयपंकजस्थां पृथक्स्थिताम् ।। ६४ ।।\nवराब्जधारिणीं देवीं दिव्यनेपथ्यभूषणाम् ।।\nप्रपन्नकल्पलतिकां सर्वकल्मषनाशिनीन् ।। ६५ ।।\nसंसारार्णवमग्नानां तारिणीं देवतारणीम् ।।\nवामपार्श्वस्थितं विष्णोरद्राष्टां चक्रमुत्तमम् ।। ६६ ।।\nदार्वग्रनिर्मितं विप्राः स्वर्णभक्तिसमुज्ज्वलम् ।।\nचतुर्द्धावस्थितं विष्णुं दृष्ट्वा तौ द्विजबाहुजौ ।। ६७ ।।\nअरुणोदयवेलायां श्रमं सार्थममन्यताम् ।।\nसंस्मृत्य तां स्वप्नलीलां विस्मयं जग्मतुस्तदा ।। ६८ ।।\nन दारुप्रतिमा चेयं साक्षाद्ब्रह्म प्रकाशते ।।\nसदोगतानां विप्राणां वाक्यं श्रद्दधतुश्च तौ ।। ६९ ।।\nक्वावां महापातकिनौ यातनाक्रमभागिनौ ।।\nक्वेदं सुरसमाक्रांतस्थितं विष्णोः प्रदर्शनम् ।। 2.2.5.७० ।।\nमूर्खयोरावयोरष्टादशविद्याप्रवीणता ।।\nयस्मात्तस्मान्न च भ्रांतिर्ज्ञानं तत्समवादिनः ।। ७१ ।।\nयदूचुर्दारवं ब्रह्म तीर्थराजतटे स्थितम् ।।\nवटमूले प्रकाशंतं दृष्ट्वा जंतुर्विमुच्यते ।। ७२ ।।\nतदेवायं जगन्नाथश्चतुर्द्धा संव्यवस्थितः।।\nक्षितौ यदावतरति चतूरूपः प्रकाशते।। ७३।।\nतदास्य संनिधावावां स्थास्यावः प्राणधारिणौ।।\nयावन्नान्यत्र गच्छावः क्षुद्रकामपराङ्मुखौ ।। ७४ ।।\nइति निश्चित्य मुनयो विष्णौ भक्तिपरायणौ ।।\nनारायणाख्यं सततं जपन्तौ मुक्तिमागतौ ।। ।। ७५ ।।\n।। जैमिनिरुवाच ।। ।।\nप्रसंगात्कथितं ह्येतद्रहस्यं पापनाशनम् ।।\nशृण्वंति ये तु चरितं पुण्डरीकांबरीषयोः ।। ७६ ।।\nसततं च् कीर्तयंतश्च मुदा परमय युताः ।।\nव्रजंति विष्णुनिलयं मुदा परमया युताः ।।\nव्रजंति विष्णुनिलयं तेऽपि निर्द्धूतकल्मषाः ।। ७७ ।।\nइति श्रीस्कांदे महापुराण एकाशीतिसाहस्र्या संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे पञ्चमोऽध्यायः ।। ५ ।। ।।"
  }
]
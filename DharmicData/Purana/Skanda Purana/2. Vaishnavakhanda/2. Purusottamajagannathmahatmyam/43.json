[
  {
    "text": "।। जैमिनिरुवाच ।। ।।\nफाल्गुने मासि कुर्वीत दोलारोहणमुत्तमम् ।।\nयत्र क्रीडति गोविंदो लोकानुग्रहणाय वै ।। १ ।।\nप्रत्यर्चां देवदेवस्य गोविंदाख्यां तु कारयेत् ।।\nप्रासादपुरतः कुर्यात्षोडश स्तंभमुच्छ्रितम।। २ ।।\nचतुरस्रं चतुर्द्वारं मण्डपं वेदिकान्वितम् ।।\nचारुचंद्रातपं माल्यचामरध्वजशोभितम् ।। ३ ।।\nभद्रासनं वेदिकायां श्रीपर्णीकाष्ठनिर्मितम् ।।\nफल्गूत्सवं प्रकुर्वीत पञ्चाहानि त्र्यहाणि वा ।। ४ ।।\nफाल्गुन्यां पूर्वतो विप्राश्चतुर्दश्यां निशामुखे ।।\nवह्न्युत्सवं प्रकुर्वीत दोलामण्डपपूर्वतः ।। ५ ।।\nगोविंदानुगृहीतं तु यात्रांगं तत्प्रकीर्तितम्।।\nआचार्यवरणं कृत्वा वह्निं निर्मथनोद्भवम् ।। ६ ।।\nभूमिं संस्कृत्य विधिवत्तृणराशिं महोच्छ्रयम्।।\nसुसमं कारयित्वा तु वह्निं तत्र विनिक्षिपेत्।। ७ ।।\nपूजयित्वा विधानेन कूष्मांडविधिना हुनेत् ।।\nगोविंदं पूजयित्वा तु भ्रामयेत्स तत विभुम् ।। ८ ।।\nयत्नात्तं रक्षयेद्वह्निं यावद्यात्रा समाप्यते ।।\nप्रातर्यामे चतुर्दश्यां गोविंदप्रतिमां शुभाम् ।। ९ ।।\nवासयित्वा हरेरग्रे पूजयेत्पुरुषोत्तमम् ।।\nउपचारावशिष्टैस्तु प्रत्यर्चामपि पूजयेत् ।। 2.2.43.१० ।।\nततोऽवरोप्य वसनं मालां च द्विजसत्तमाः ।।\nअर्चायां विन्यसेन्मंत्री परं ज्योतिर्विभावयन् ।। ११ ।।\nततः सा प्रतिमा साक्षाज्जायते पुरुषोत्तमः ।।\nरत्नांदोलिकया तां वै नयेत्स्नानस्य मंडपम् ।। ।। १२ ।।\nतत्र नाना तूर्यनादैः शंखध्वनिपुरःसरम्।।\nजयशब्दैस्तथा स्तोत्रैः पुष्पवृष्टिभिरेव च ।। १३ ।।\nछत्रध्वजपताकाभिश्चामरैर्व्यजनैस्तथा ।।\nनिरंतरं दीपिकाभिस्तदा कुर्यान्महोत्सवम् ।। १४ ।।\nआगच्छंति तदा देवाः पितामहपुरोगमाः ।।\nद्रष्टुं चर्षिगणैः सार्द्धं गोविंदस्य महोत्सवम् ।। ।। १५ ।।\nभद्रासनेऽधिवास्यैव पूजयेदुपचारकैः ।।\nमहास्नानस्य विधिना स्नपनं तस्य कारयेत् ।। १६ ।।\nपंचामृतैश्च सर्वैश्च तेषामन्यतमेन वा ।।\nस्नानांते गंधतोयेन श्रीसूक्तेनाभिषेचयेत् ।। १७ ।।\nसंप्रोक्ष्य भूषयेद्देवं वस्त्रालंकारमाल्यकैः ।।\nनीराजयित्वा संपूज्य प्रासादं परिवेष्टयेत् ।। १८ ।।\nसप्तकृत्वस्ततो देवं दोलामंडपमानयेत् ।।\nसुसंस्कृतायां रथ्यायां पताकातोरणादिभिः ।।\nअधोदेशे मंडपं तं सप्तशो भ्रामयेत्पुनः ।। १९ ।।\nऊर्द्ध्वदेशे पुनः सप्त स्तंभवेद्यां च सप्त वै ।।\nयात्रावसाने च पुनर्भ्रामयेदेकविंशतिम् ।। 2.2.43.२० ।।\nइयं लीला भगवतः पितामहमुखेरिता ।।\nराजर्षिणेंद्रद्युम्नेन कारिता पूर्वमेव हि ।। २१ ।।\nफलपुष्पोपनम्रैश्च शाखिभिः परिकल्पिते ।।\nवृंदावनांतरे रम्ये मत्तभ्रमरराविणि ।। २२ ।।\nकोकिलारावमधुरे नानापक्षिगणाकुले ।।\nनानोपशोभारचितनानागुरुसुधूपिते ।। २३ ।।\nप्रफुल्लकेतकीषंडगंधामोदिदिगंतरे ।।\nमल्लिकाशोकपुन्नागचंपकैरुपशोभिते ।। २४ ।।\nतत्काननांतर्घटिते मंडपे चारुतोरणे ।।\nभूषिते माल्यवसनचामरैरुपशोभिते ।। २५ ।।\nरत्नखट्वांदोलिकायां तन्मध्ये वासयेत्प्रभुम् ।।\nसद्रत्नमुकुटं तारहारशोभितवक्षसम् ।। २६ ।।\nअनर्घ्यरत्नघटितकुंडलोद्भासितश्रुतिम् ।।\nयथास्थानं यथाशोभं दिव्यालंकारमंजुलम् ।। २७ ।।\nविकचांबुजमध्यस्थं विश्वधात्र्या श्रिया युतम् ।। २८ ।।\nशंखचक्रगदापद्मधारिणं वनमालिनम् ।।\nसुप्रसन्नं सुनासं तं पीनवक्षःस्थलोज्ज्वलम् ।। २९ ।।\nपुरो व्योमस्थितैर्देवैर्ब्रह्माद्यैर्नतमस्तकैः ।।\nकृतांजलिपुटैर्भक्त्या जयशब्दैरभिष्टुतम् ।। 2.2.43.३० ।।\nगंधर्वैरप्सरोभिश्च किन्नरैः सिद्धचारणैः ।।\nहाहाहूहूप्रभृतिभिः सत्वरं दिव्यगायनैः ।। ३१ ।।\nअहंपूर्विकया नृत्यगीतवादित्रकारिभिः ।।\nनेत्रांबुजसहस्रैश्च पूज्यमानं मुदान्वितैः ।। ३२ ।।\nकिरद्भिः सर्वतोदिक्षु गंधचंदनजं रजः ।।\nउपवेश्याथ गोविंदं पूजयेदुपचारकैः ।। ३३ ।।\nबल्लवीवृंदमध्यस्थं कदंबतरुमूलगम् ।।\nहावहास्यविलासैश्च क्रीडमानं वनांतरे ।। ३४ ।।\nगोपीभिश्चैव गोपालैर्लीलांदोलितयानगम् ।।\nचिंतयित्वा जगन्नाथं विकिरेद्गंधचूर्णकैः ।। ३५ ।।\nसकर्पूरै रक्तपीतशुक्लैर्दिक्षु समंततः ।।\nदिव्यैर्वस्त्रैर्दिव्यमाल्यैर्द्दिव्यैर्गंधैः सुधूपकैः ।। ३६ ।।\nचामरांदोलनैर्गीतैः स्तुतिभिश्च समर्चितम् ।।\nआंदोलयेद्दोलिकास्थं सप्तवाराञ्छनैः शनैः ।। ।।३७।।\nतदा पश्यंति ये कृष्णं मुक्तिस्तेषां न संशयः ।।\nब्रह्महत्यादिपापानां पंचकानां क्षयो भवेत् ।। ३८ ।।\nत्रिरेवं दोलयेद्देवं सर्वपापापनोदनम् ।।\nभक्त्यानुग्राहकं पुंसां भुक्तिमुक्त्येककारणम् ।। ३९ ।।\nलीलाविचेष्टितं यस्य कृत्रिमं सहजं तथा ।।\nअंहःसंघक्षयकरं मूलाविद्यानिवर्त्तकम् ।। 2.2.43.४० ।।\nपश्यन्द्वितीयं हरति गोहत्याद्युपपातकम् ।।\nहरत्यशेषपापानि तृतीये नात्र संशयः ।।४१।।\nदृष्ट्वा दोलायितं देवं सर्वपापैः प्रमुच्यते ।।\nआध्यात्मिकैराधिभौतैराधिदैवैर्विमुच्यते ।। ४२ ।।\nइमां यात्रां कारयित्वा चक्रवर्ती भवेन्नृपः ।।\nब्राह्मणस्तु चतुर्वेदी ज्ञानवाञ्जायते ध्रुवम् ।।४३।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये दोलारोहणंनाम त्रयश्चत्वारिंशोऽध्यायः ।।४३।।"
  }
]
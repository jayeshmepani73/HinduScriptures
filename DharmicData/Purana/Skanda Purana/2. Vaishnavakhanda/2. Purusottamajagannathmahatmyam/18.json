[
  {
    "text": "।। जैमिनिरुवाच ।। ।।\nततः प्रववृते सुत्या नृपतेर्वाजिमेधिका ।।\nतस्यां त्रैलोक्यमभवदेकसद्मनिभं द्विजाः ।। १ ।।\nशास्त्रैः स्तोत्रैर्दिवस्पृग्भिर्वर्णक्रमसमुज्ज्वलैः ।।\nयथापदस्वरन्यासैरन्ये शब्दास्तिरोहिताः ।। २ ।।\nदीनेभ्योऽवारितं तत्र दीयन्ते वाञ्छितानि वै ।।\nनटनर्त्तकसूतानां साभूत्कल्पद्रुमोपमा ।। ३ ।।\nतन्मध्येऽवभृथे स्नातुं कृता यत्रोपकारिका ।।\nदक्षिणे तटभूदेशे बिल्वेश्वरसमीपतः ।। ४ ।।\nनियुक्ताः सेवका राज्ञा ससंभ्रममुपस्थिताः ।।\nन्यवेदयन्त नृपतिं कृतांजलिपुटा द्विजाः ।। ५ ।।\nदेव दृष्टो महान्वृक्षस्तटभूमौ महोदधेः ।।\nप्रविष्टाग्रसमुद्रांतः कल्लोलप्लवमूलकः ।। ६ ।।\nमंजिष्ठवर्णः सर्वत्र शंखचक्रांकितः प्लवन् ।।\nस्नानवेश्मसमीपेऽसौ दृष्टोऽस्माभिः परोऽद्भुतः ।। ७ ।।\nन दृष्टपूर्वो वृक्षोऽयमुद्यत्सूर्यनिभोंऽशुना ।।\nगंधेन वासयन्सर्वा तटभूमिं सुगंधिना ।। ८ ।।\nद्रुमः साधारणो नायं लक्ष्यते देवभूरुहः ।।\nकश्चिद्देवस्तरुव्याजादागतो लक्ष्यते धुवम् ।। ९ ।।\nनियुक्तानां वचः श्रुत्वा राजा नारदमब्रवीत् ।।\nतत्किं निमित्तं यद्दृष्टं तरुश्रेष्ठं वदंति ते ।। 2.2.18.१० ।।\nनारदः प्रहसन्वाक्यमुवाच नृपसत्तमम् ।।\nपूर्णाहुतिः समाप्नोतु यथा स्यात्सफलः क्रतुः ।। ११ ।।\nउपस्थितं ते तद्भाग्यं स्वप्ने यद्दृष्टवान्पुरा ।।\nश्वेतद्वीपे विश्वमूर्तिर्दृष्टो यो विष्णुरव्ययः ।। १२ ।।\nतदंगस्खलितं रोम तरुत्वमुपपद्यते ।।\nअंशावतारः स्थास्नुर्यः पृथिव्यां परमेष्ठिनः ।। १३ ।।\nतद्रूपावतरं याति भगवान्भक्तवत्सलः ।।\nद्रुमो ह्यपौरुषो योसौ भाजनं नास्य दर्शने ।। १४ ।।\nत्वामृते पुरुषव्याघ्र पृथिव्यां नृपसत्तम ।।\nत्वद्भाग्यवशतः सर्वलोकानां नयनातिथिः ।। १५ ।।\nभविष्यति महाराज सर्वकल्मषनाशनः ।।\nसमाप्यावभृथस्नानं तटांते सरितां पतेः ।। १६ ।।\nउत्सवं सुमहत्कृत्वा कृतकौतुकमंगलम् ।।\nमहावेद्यां स्थापयात्र यज्ञेशं तरुरूपिणम् ।। १७ ।।\nविचार्येत्थं मुदा युक्तौ तावुभौ नृपनारदौ ।।\nसुसमृद्धौ तत्र यातौ यत्रासौ भगवद्द्रुमः ।। ।। १८ ।।\nतं दृष्ट्वा हर्षिताः सर्वे ब्रह्म साक्षादुपस्थितम् ।।\nमेनिरे जन्मसाफल्यं जीवन्मुक्ता महोदयाः ।। १९ ।।\nइन्द्रद्युम्नोऽपि नृपतिर्ममज्जामृतसागरे ।।\nस्वप्ने दृष्ट्वा जगन्नाथं यथासौ भगवत्प्रियः ।। 2.2.18.२० ।।\nतथा ददर्श तं वृक्षं चक्षुःशाखं चतुर्भुजम् ।।\nस्वकं श्रमं मन्यमानः सफलं नृपसत्तमः ।। ।। २१ ।।\nजहौ शोकं नीलमणिमाधवांतर्धिजं द्विजाः ।।\nपुनः पुनः प्रणम्यैनं हर्षाश्रुनयनो नृपः ।। २२ ।।\nद्विजैराहारयामास तरुं कल्लोललोलितम् ।।\nशंखकाहालमुरजढक्कापटहनिःस्वनैः ।। २३ ।।\nगीतवादित्रनिनदैर्जयशब्दैः सहस्रशः ।।\nसुगंधिपुष्पांजलिभिराकाशात्पतितैर्मुहुः ।। २४।।\nपरितो धूपपात्रैश्च कृष्णागुरुसुधूपितैः ।।\nवेश्याभिर्यौवनोन्मत्तसुरूपाभिः प्रचालितैः ।। २५ ।।\nरत्नदण्डप्रकीर्णैश्च वीज्यमानं समंततः ।।\nपताकाभिर्दिव्यपट्टदुकूलाभिः सुशोभितम् ।। २६ ।।\nराजर्षिराजवृन्दैश्च तुरगैः पत्तिभिर्वृतम् ।।\nमागधैर्वंद्यमानं तु स्तूयमानं महर्षिभिः ।।२७।।\nऋत्विग्भिर्ब्राह्मणैश्चैव विद्वद्भिः श्रोत्रियैस्तथा ।।\nराजन्यैर्वैश्यकुलजैः सच्छूद्रैः परिचारितम् ।। २८ ।।\nस्तोत्रैर्बहुविधैः श्रौतैः स्मार्तैः पौराणिकैस्तथा ।।\nस्तूयमानं तरुं विष्णोर्भूर्लोके परिवेष्टितम् ।।२९।।\nस्रग्गन्धालंकृतं दिव्यं महावेदीं विनिन्यतुः।।\nवितानवरचित्रायां वेष्टितायां निरंतरम् ।।2.2.18.३०।।\nवेद्यां तं स्थापयामासुरिंद्रद्युम्नस्य शासनात् ।।\nवचसा नारदस्यैनं पूजयामास पार्थिवः ।। ३१ ।।\nसहस्रैरुपचाराणां दिव्यरूपैर्नृपोत्तमः ।।\nपूजावसाने पप्रच्छ नारदं मुनिसत्तमम् ।।३२।।\nकीदृश्यः प्रतिमा विष्णोर्घटयिष्यति कः पुनः ।।\nतच्छ्रुत्वा तं मुनिः प्राह अचिंत्यमहिमा गुरुः ।। ३३।।\nको वेद तस्य चेष्टां वै सर्वलोकोत्तरां नृप ।।\nस्रष्टा यो जगतां तस्याप्येषा संशयगोचरा ।। ३४ ।।\nविचारयंतौ तावित्थं यावन्नारदपार्थिवौ ।।\nअशरीरा ततो वाणी शुश्रुवे चांतरिक्षतः ।। ३५ ।।\nतत्र विस्मयमानानां सर्वेषामेव शृण्वताम् ।।\nअपौरुषेयो भगवानविचारपथे स्थितः ।। ३६ ।।\nसुगुप्तायां महावेद्यां स्वयं सोऽवतरिष्यति ।।\nप्रच्छाद्यतां दिनान्येषा यावत्पंचदशानि वै ।। ३७ ।।\nउपस्थितोऽयं यो वृद्धः शस्त्रपाणिस्तु वर्द्धकिः ।।\nएनमंतः प्रवेश्यैव द्वारं बध्नंतु यत्नतः ।। ३८ ।।\nबहिर्वाद्यानि कुर्वंतु यावत्तु घटना भवेत् ।।\nश्रुतो हि घटनाशब्दो बाधिर्यांधत्वदायकः ।। ३९ ।।\nनरके वसतिं चैव कुर्यात्संताननाशनम् ।।\nनांतःप्रवेशनं कुर्यान्न पश्येच्च कदाचन ।।2.2.18.४०।।\nनियुक्तादन्यः पश्येच्चेद्राज्ञो राष्ट्रस्य चैव ह ।।\nद्रष्टुश्चापि महाभीतिरंधता चक्षुषोर्युगे ।। ४१ ।।\nतस्मान्नावेक्षणं कार्यं यावत्प्रतिमनिर्मितिः ।।\nनिर्व्यूढस्तु स्वयं दैवः कृत्यांते तु वदिष्यति ।। ४२ ।।\nयत्कार्यं प्रयत्नेन सर्वलोकसुखावहम् ।।\nतच्छ्रुत्वा नारदाद्यास्ते यथोक्तं विष्णुना स्वयम् ।। ४३ ।।\nचिकीर्षंति तथा कर्त्तुं तत्रायातश्च वर्द्धकिः ।।\nप्रोवाच नृपतिं सोऽथ स्वप्ने दृष्टास्तु यास्त्वया ।। ।। ४४ ।।\nता एवाहं घटिष्यामि दारुणा दिव्यरूपिणा ।।\nइत्युक्त्वांतर्दधे वेद्यां वृद्धवर्द्धकिरूपधृक् ।। ४५ ।।\nवंचनार्थं मनुष्याणां साक्षान्नारायणो विभुः ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टादशोऽध्यायः ।। १८ ।।"
  }
]
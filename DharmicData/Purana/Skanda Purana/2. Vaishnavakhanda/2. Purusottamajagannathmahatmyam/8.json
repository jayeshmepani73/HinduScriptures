[
  {
    "text": "।। जैमिनिरुवाच ।। ।।\nइत्युक्तस्तेन विप्रेण शबरश्चिंतयाकुलः ।।\nअस्माकमुपजीव्योऽसौ रहस्यस्थो जनार्दनः ।। १ ।।\nउपस्थितं नो दुर्दैवं येन स्यात्सार्वलौकिकः ।।\nन दर्शयामि चेद्विप्रं शापं मेऽसौ प्रदास्यति ।। २ ।।\nसर्वेषां ब्राह्मणो मान्यो विशेषादतिथिस्त्वयम् ।।\nयस्मिन्विफलकामे तु द्वौ लोकौ विफलौ मम ।। ३ ।।\nएवं विचारयन्विश्वावसुः शबरपुंगवः ।।\nजनप्रवादं सस्मार पुराणं शबरालये ।। ४ ।।\nअस्मिन्नंतर्हिते देवे भूम्यंतर्लीनमाधवे ।।\nइन्द्रद्युम्नो नरपतिः शक्रतुल्यपराक्रमः ।। ५ ।।\nमनुष्यवपुषा यो वै ब्रह्मलोकं व्रजेदपि ।।\nसोऽस्मिन्प्रजाभिरागत्य वाजिमेधशतेन च ।। ६ ।।\nइष्ट्वा दारुमयं विष्णुं चतुर्द्धा स्थापयिष्यति ।।\nअस्य चेद्भाग्यमुत्पन्नं ब्राह्मणस्यातिथेर्भृशम् ।। ७ ।।\nअंतर्द्धानं भगवतः सन्निधानमथो भवेत् ।।\nतदेनं दर्शयिष्यामि नीलेंद्रमणिमच्युतम् ।। ८ ।।\nन पौरुषेयं कस्यापि कर्तव्ये देवनिर्मिते ।।\nइत्थं विचार्य मनसा शबरश्च पुनःपुनः ।। ९ ।।\nउवाच विप्रं पुरतो ध्यायंतं विष्णुमव्ययम् ।। 2.2.8.१० ।।\n।। शबर उवाच ।। ।।\nअस्माभिः पूर्वतोऽप्येष उदंतः श्रुत एव हि ।।\nइंद्रद्युम्नो नरपतिरत्र वासं करिष्यति ।। ११ ।।\nततोऽपि भाग्यवांस्त्वं हि यदग्रे नीलमाधवम् ।।\nचक्षुषा पश्यसे ब्रह्मन्नेहि यामो ह्यधित्यकाम् ।। १२ ।।\nइत्युक्त्वा तं करे धृत्वा वर्त्मना गहनं ययौ ।।\nउपर्युपर्युपारुह्य शिलाविषमवर्त्मनि ।। १३ ।।\nएकैकनरगम्ये च कंटकाचितदुर्गमे ।।\nतमःप्राये पथि गतं बोधयन्वचसा द्विजम् ।। १४ ।।\nमुहूर्ताभ्यां रौहिणस्य कुंडस्याविशतां तटे ।।\nतं दृष्ट्वा सोऽब्रवीद्विप्रं कुंडमेतद्द्विजोत्तम ।। १५ ।।\nरौहिणाख्यं महत्तीर्थं कारणं सर्वपाथसाम् ।।\nअत्र स्नात्वा नरो याति वैकुंठभवनं द्विज ।। १६ ।।\nएतस्य पूर्वभागेऽसो कल्पच्छायावटो महान् ।।\nछायां यस्य समाक्रम्य ब्रह्महत्यां व्यपोहति ।। १७ ।।\nएतयोरंतरे ब्रह्मन्निकुंजाभ्यंतरे स्थितम् ।।\nपश्य साक्षाजगन्नाथं वेदांतप्रतिपादितम् ।। १८ ।।\nदृष्ट्वा जहीहि सकलं विविधं पापसंचयम् ।।\nइत ऊर्ध्वं न शोचस्व पतितो भवसागरे ।। १९ ।। ।।\n।। जैमिनिरुवाच ।। ।।\nस तु कुंडे द्विजः स्नात्वा संप्रदृष्टमनाः सुधी ।।\nदूरात्प्रणम्य शिरसा मनसा वचसा हरिम् ।। 2.2.8.२० ।।\nतुष्टाव चैकाग्रमना हर्षगद्गदया गिरा ।। २१ ।।\n।। विद्यापतिरुवाच ।। ।।\nप्रधानपुरुषातीत सर्वव्यापिन्परात्पर ।।\nचराचरपरीणाम परमार्थ नमोऽस्तु ते ।। ।। २२ ।।\nश्रुतिस्मृतिपुराणेतिहास संप्रतिपादितैः ।।\nकर्मभिस्त्वं समाराध्य एक एव जगत्पते ।। २३ ।।\nत्वत्त एतज्जगत्सर्वं सृष्टौ संपद्यते विभो ।।\nत्वदाधारमिदं देव त्वयैव परिपाल्यते ।। २४ ।।\nकल्पांते संहृतं सर्वं त्वत्कुक्षौ सावकाशकम् ।।\nसुखं वसति सर्वात्मन्नंतर्यामिन्नमोऽस्तु ते ।। २५ ।।\nनमस्ते देवदेवाय त्रयीरूपाय ते नमः ।।\nचंद्रसूर्यादिरुपेण जगद्भासयते सदा ।। २६ ।।\nसर्वतीर्थमयी गंगा यस्य पादाब्जसंगमात् ।।\nपुनाति सकलाँल्लोकांस्तस्मै पावयते नमः ।। २७ ।।\nहवींषि मंत्रपूतानि सम्यग्दत्तानि वह्निषु ।।\nपरिणामकृते तुभ्यं .जगज्जीवयते नमः ।। २८ ।।\nयदंशमुपजीवंति जगंत्यानंदरूपिणः ।।\nसर्वकल्मषहीनाय तस्मै ब्रह्मात्मने नमः ।। २९ ।।\nनिर्मलाय स्वरूपाय शुभरूपाय मायिने ।।\nसर्वसंगविहीनाय नमस्ते विश्वसाक्षिणे ।। 2.2.8.३० ।।\nबहुपादाक्षिशीर्षास्यबाहवे सर्वजिष्णवे ।।\nसर्वजीवस्वरूपाय नमस्ते सर्वरूपिणे ।। ३१ ।।\nनमस्ते कमलाकांत नमस्ते कमलासन ।।\nनमः कमलपत्राक्ष त्राहि मां पुरुषोत्तम ।। ३२ ।।\nअसारसंसारपरिभ्रमेण निपीड्यमानं खलु रोगशोकैः ।।\nमामुद्धरास्माद्भवदुःखजातात्पादाब्जयोस्ते शरणं प्रपन्नम् ।। ३३ ।।\n।। जैमिनिरुवाच ।। ।।\nइति स्तुत्वा सुरेशानं देवं प्रणवरूपिणम् ।।\nप्रणतः प्रणवं मंत्रं जजाप पुरतो हरेः ।। ३४ ।।\nजपांते शांतमनसं कृतांजलिमुपस्थितम् ।।\nमन्यमानं कृतार्थं स्वं प्रोवाच शबरो द्विजम् ।। ३५ ।।\n।। विश्वावसुरुवाच ।। ।।\nकृतार्थस्त्वं प्रभुं दृष्ट्वा सांप्रतं द्विजपुंगव ।।\nदिनांतोऽभूद्गृहं यावः क्षुधितोऽसि श्रमान्वितः ।। ३६ ।।\nवासोऽप्यरण्ये हिंस्राणां नास्माकमुचिता स्थितिः ।।\nयावद्भानोर्भाति भासस्तावद्यामो निजालयम् ।। ३७ ।।\nइत्युक्त्वा ब्राह्मणं पाणौ गृहीत्वा शबरः पुनः ।।\nआजगाम द्विजश्रेष्ठाः स्वाश्रमं त्वरयान्वितः ।। ३८ ।।\nब्राह्मणोऽपि जगन्नाथं ध्यायन्नानंदसागरम् ।।\nक्षुत्तृषाश्रमजातानि दुःखानि बुबुधे न हि ।। ३९ ।।\nशिलाविषममार्गेऽपि कंटकोत्करदुर्गमे ।।\nव्रजन्न दुःखं लेभेऽसौ शरीरानास्थया मुदा ।। 2.2.8.४० ।।\nएवं व्रजंतौ तौ विप्र शबरौ शबरालयम् ।।\nसायाह्ने तमनुप्राप्तौ वैष्णवाग्र्यौ तु भो द्विजाः ।। ४१ ।।\nतत्रातिथिमनुप्राप्तं ब्राह्मणं शबरोत्तमः ।।\nभक्ष्यभोज्य विधानैश्च विविधैः समपूजयत् ।। ४२ ।।\nततोऽभितृप्तस्तद्दत्तैरुपचारैर्नृपोचितैः ।।\nविस्मयं परमं लेभे शबरस्य सुदुर्लभैः ।। ४३ ।।\nशबरोऽयं निवसति विषमे काननांतरे ।।\nआरण्यकैर्वर्त्तमानः कथमस्य गृहांतरे ।। ४४ ।।\nराजार्हभक्ष्यभोज्यानि सुलभान्यद्भुतं महत् ।।\nइति विस्मयमापन्नं ब्राह्मणं शबरस्तदा ।। ४५ ।।\nप्रोवाच स्निग्धवचसा विनयावनतो भृशम् ।। ४६ ।।\n।। शबर उवाच ।। ।।\nभो विप्र श्रमहीनोऽसि कच्चित्क्षुत्तृड्विवर्जितः ।।\nआरण्यकानां भवने नागराणां कुतः सुखम् ।। ४७ ।।\nअज्ञाता नागरी वृत्तिः शबरैस्तु विशेषतः ।।\nराजोपजीविनां श्रेष्ठौ राजामात्यपुरोहितौ ।। ४८ ।।\nतयो राजसमः पूज्यः पुरोधाः शास्त्रसंमतः ।।\nइन्द्रद्युम्नो नरपतिः सार्वभौमः प्रतापवान् ।। ४९ ।।\nत्वयि तुष्टे स संतुष्टो ध्रुवं विप्र भविष्यति ।।\nइत्युक्तवत्यरण्यस्थे स तु प्रीततरो द्विजः ।।\nउवाच शबरं प्रीत्या विनयाद्भुतवादिनम् ।। 2.2.8.५० ।।\n।। विद्यापतिरुवाच ।। ।।\nसाधो मदुपचाराय हृतान्येतानि यानि ते ।।\nवस्तुन्यमानुषाणीह यान्यदृष्टानि राजभिः ।। ५१ ।।\nचित्रमेतद्दिव्यवस्तुसंचयः शबरालये ।।\nएतत्ख्यातुं कौतुकं मे साधो संवर्द्धते महत् ।। ५२ ।।\n।। शबर उवाच ।। ।।\nएतत्प्रकाशितुं विप्र मतिर्नोत्सहते मम ।।\nतथापि ते द्विजश्रेष्ठाऽतिथिभक्त्या वदाम्यहम् ।। ५३ ।।\nशक्रादयो देवगणाः समायान्त्यन्वहं द्विज ।।\nदिव्योपचारानादाय पूजनाय जगत्पतेः ।। ५४ ।।\nपूजयित्वा जगन्नाथं स्तुत्वा नत्वा च भक्तितः ।।\nगीतशवादित्रनृत्यैश्च संतोष्य पुरुषोत्तमम् ।। ५५ ।।\nपुनः प्रयांति सततं त्रिदिवं सुरसत्तमाः ।।\nदिव्यान्येतानि वस्तूनि निर्माल्यानि जगत्पतेः ।। ५६ ।।\nदत्तानि तुभ्यं विदुषे कथं विस्मयते भवान् ।।\nविष्णोर्निर्माल्यभोगेन क्षीणरोगजरा वयम् ।। ५७ ।।\nसपुत्रबांधवाः सर्वे निवसामोऽयुतायुषः ।।\nविष्णुनिर्माल्यभोगेन क्षीयते पापसंहतिः ।। ५८ ।।\nन तच्चित्रं द्विजश्रेष्ठ येन स्यान्मुक्तिभाजनम् ।।\nश्रुत्वैतद्दुर्लभं कर्म ब्राह्मणो रोमहर्षणः ।। ५९ ।।\nआनंदाश्रुविलुप्ताक्षः स्वं कृतार्थममन्यत ।।\nअहो शबरजन्मासौ पश्यत्यव्ययमीश्वरम् ।। 2.2.8.६० ।।\nतदुच्छिष्टं दिव्यभोगमुपभुंक्ते दिवानिशम् ।।\nनान्योऽस्य सदृशो लोके पृथिव्यां सचराचरे ।। ६१ ।।\nयादृशो विष्णुभक्तोऽयं शबरो नीलपर्वते ।।\nकिं गत्वा स्वगृहे मेऽद्य कुटुंबेनाऽसुखात्मना ।। ६२ ।।\nअनेन सख्यं निष्पाद्य स्थास्याम्यत्र वनांतरे ।।\nचिन्तयित्वा चिरं विप्रः श्रीकृष्णासक्तमानसः ।। ६३ ।।\nपुनः प्रोवाच शबरं मयि ते चेदनुग्रहः ।।\nसाधो सख्यं त्वया कार्यमिति मे निश्चयो महान् ।। ६४ ।।\nकिं गत्वा सेवया राज्ञः परत्रासुखहेतुना ।।\nअत्र स्थित्वा त्वया सार्धमुपास्य मधुसूदनम् ।। ६५ ।।\nयथा पुनर्देहबंधो यतिष्ये न भवेन्मम ।।\nसाधु मित्र त्वया सार्द्धं भाग्यान्मे संगमोऽभवत् ।। ६६ ।।\nदुस्तारं  भवसंसारं तरिष्ये त्वत्प्रसादतः ।।\nसारमेतत्प्रशंसंति संसारे भवसागरे ।। ६७ ।।\nयद्वैष्णवेन मित्रत्वं दुःखसंसारपारदम् ।।\nमित्रस्य सहवासेन पुनः प्रत्यक्षमेष्यति ।। ६८ ।।\nभगवान्पुण्डरीकाक्षः शंखचक्रगदाधरः ।।\nइंद्रद्युम्नो नरपतिर्मयि प्रत्यागते सखे ।। ६९ ।।\nभगवंतं समाराद्धुमिहैव स निवत्स्यति ।।\nप्रासादं विपुलं चात्र चिकीर्षुर्भगवत्प्रियम् ।। 2.2.8.७० ।।\nसहस्रमुपचाराणां पूजनाय जगत्पतेः ।।\nरचयिष्यामीति महत्प्रतिज्ञासीन्महीपतेः ।। ७१ ।।\nप्रतिश्रुतं तत्पुरतः प्रीतस्तन्मेऽनुमन्यताम् ।। ७२ ।। ।।\n।। शबर उवाच ।। ।।\nसखे पुरातनी वार्त्ता प्रसिद्धैवात्र तादृशी ।। ७३ ।।\nत्वया यथैव कथितं इन्द्रद्युम्नसमागमः ।।\nकेवलं माधवं तत्र न द्रक्ष्यति महीपतिः ।। ७४ ।।\nअचिरादेव भगवान्स्वर्णवालुकयावृतः ।।\nप्रतिजज्ञे यमायैतदन्तर्द्धानं गमिष्यति ।। ७५ ।।\nमहाभाग्यपरीपाकात्प्रत्यक्षोऽयं त्वया कृतः ।।\nइन्द्रद्युम्नागमाभ्यासे ध्रुवं स व्यवधास्यति ।। ७६ ।।\nएषोऽर्थस्तु त्वया मित्र न वक्तव्यो नृपाग्रतः ।।\nआगत्य सोऽत्र नृपतिरदृष्ट्वा परमेश्वरम् ।। ७७ ।।\nप्रायोपवेशव्रतवान्स्वप्ने दृष्ट्वा गदाधरम् ।।\nतदादेशाद्दारुमयं प्रभोर्लिंगचतुष्टयम् ।। ७८ ।।\nपूजयिष्यति भक्त्या च प्रतिष्ठाय स्वयंभुवा ।।\nस्थितिरत्र हरेर्यावदावयोर्वंशसंस्थितिः ।। ७९ ।।\nअनुग्रहाद्भगवतो नात्र कार्या विचारणा ।।\nतदत्रार्थे सखे खेदं मा व्रज क्षिप्रमेव हि ।। 2.2.8.८० ।।\nनिर्वर्त्स्यतेऽचिरादेव मित्रेदानीं सुखं स्वप ।।\nप्रातर्दृष्ट्वा पुनर्देवं नीलेन्द्राश्ममयं विभुम् ।। ८१ ।।\nसिंधौ स्नात्वा तस्य तटे निवासाय महीपतेः ।।\nद्रक्ष्यामः साधु संस्थानं यथाभिलषितं सखे ।। ८२ ।।\nइत्यन्याश्च कथाः पुण्याः कृत्वा तौ च परस्परम् ।।\nशुभस्थाने चास्वपतां शयने पल्लवास्तृते ।। ८३ ।।\nप्रभातायां तु शर्वर्यां तीर्थराजोदकेन तौ ।।\nस्नानं निर्वर्त्य विधिवन्माधवं प्रणिपत्य च ।। ८४ ।।\nराजार्हस्थानं निर्णीय निवासाय गतौ पुनः ।।\nतत्र मित्रेणाभिमन्त्र्य राज्ञो निर्देशकारणात् ।। ८५ ।।\nरथमारुह्य विप्रः स त्ववंतीपुरमाययौ ।। ८६ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टमोऽध्यायः ।। ८ ।।"
  }
]
[
  {
    "text": "।। जैमिनिरुवाच ।। ।।\nततः स भगवान्मन्त्रमहिम्ना नरकेसरी ।।\nइन्द्रद्युम्नादिभिः सर्वैददृशेऽद्भुतदर्शनः ।। १ ।।\nलेलिहानो जगत्सर्वं समंताज्ज्वलजिह्वया ।।\nकालाग्निरुद्रं सकलं ग्रसंतमिव चोत्थितम् ।। २ ।।\nरोदसीकंदरं व्याप्य तेजसा तपता भृशम् ।।\nअनेकाक्षिमुखग्रीवाकरपादश्रुतिर्विभुः ।। ३ ।।\nसर्वाश्चर्यमयो देवः केवलं तेजसो निधिः ।।\nभयत्रस्ताः समुद्विग्ना नेशाः स्तोतुमपि प्रभुम् ।। ४ ।।\nतं तथाविधमालोक्य नारदः पितरं तदा ।।\nपप्रच्छ भगवन्नित्थं कथमेष प्रकाशते ।। ५ ।।\n।। नारद उवाच ।। ।।\nअनुग्रहायावतरत्प्रत्युतैष भयप्रदः ।।\nसर्वे भयात्स्थिरतराः प्रलयाशंकिनोऽधुना ।। ६ ।।\nत्वमेव भगवल्लीलां जानासि जगतां पते ।। ७ ।।\nतच्छ्रुत्वा नारदवचः पद्मयोनिः स्मिताननः ।।\nउवाच कौतुकं वाक्यं सर्वेषामुपकारकम् ।। ८ ।।\n।। ब्रह्मोवाच ।। ।।\nअवतीर्णं जगन्नाथं दृष्ट्वा दारुवपुर्धरम् ।। ९ ।।\nअवज्ञास्यंति वै लोकाः साक्षाद्ब्रह्मस्वरूपिणम् ।।\nअतत्त्ववेदिनो मूढा महिमानं विदंत्विति ।। 2.2.28.१० ।।\nमंत्रितो मन्त्रराजेन येनासौ परमेष्ठिना ।।\nपुराभिमंत्रितो येन विददार महासुरम् ।। ११ ।।\nतादृग्रूपं सुदुर्दर्शं प्राप्यमेति भयप्रदम् ।।\nमूर्तिरेषा परा काष्ठा विष्णोरमिततेजसः ।। ।। १२ ।।\nयामभ्यर्च्य गतिं यांति पुनरावृत्तिदुर्लभाम् ।।\nनृसिंहाभिमुखः स्तोत्रमिदमाह मुदान्वितः ।। १३ ।।\nनमोऽस्तु ते देववरैकसिंह नमोऽस्तु पापौघगजैकसिंह ।।\nनमोऽस्तु दुःखार्णवपारसिंह नमोऽस्तु तेजोमय दिव्यसिंह ।। १४ ।।\nनमोऽस्तु सर्वाकृतिचित्रसिंह नमोऽस्तु ते क्लेशविमुक्तिसिंह ।।\nनमोऽस्तु ते दिव्यवपुर्नृसिंह नमोऽस्तु ते वीरवरैकसिंह ।। १५ ।।\nनमोऽस्तु ते दैत्यविदारसिंह नमोऽस्तु देवेष्वधि देवसिंह ।।\nनमोऽस्तु वेदांतवनैकसिंह नमोऽस्तु ते योगिगुहैकसिंह ।। १६ ।।\nनमोऽस्तु ते सिंह वृषैकसिंह नमोऽस्तु नीलाचलशृंगसिंह ।। १७ ।।\n।। जैमिनिरुवाच ।। ।।\nस्तुत्वेत्थं दिव्यसिंहं तमिंद्रद्युम्नं प्रजापतिः ।।\nसिंहयंत्रं समालेख्य तस्योपरि निवेश्य च ।। १८ ।।\nदीक्षयित्वा मन्त्रराजं साक्षादाथर्वणोदितम् ।।\nआहुर्वैष्णवनिर्वाणं यं वेदांतपरायणाः ।। १९ ।।\nयत्र वेदाश्च चत्वारः साक्षान्नित्यं प्रतिष्ठिताः ।।\nयमधीत्य महामन्त्रं मनुः स्वायंभुवः पुरा ।। 2.2.28.२० ।।\nसृष्टिं चकार भगवान्प्राप्तमस्माच्चतुर्मुखात् ।।\nअणिमादिगुणा यस्य फलं स्यादानुषंगिकम् ।। २१ ।।\nएक एव महामन्त्रः पुरुषार्थचतुष्टयम् ।।\nप्राप्तुं कारणभूतो हि किं पुनः क्षुद्रकामनाम् ।। २२ ।।\nएक एव महामंत्रः सर्वक्रतुफलप्रदः ।।\nसर्वतीर्थप्रदः सर्वदानव्रतफलप्रदः ।। २३ ।।\nयथायं सर्वपापौघतूलराशेर्दवानलः ।।\nदिव्यसिंहाकृतिर्देवो मंत्रराज्ञस्तथा ह्ययम् ।। २४ ।।\nएनमभ्यस्य यतयो भवरोग त्यजंति हि ।।\nयस्य ग्रहणमात्रेण ग्रहापस्मारराक्षसाः ।। २५ ।।\nडाकिन्यो भूतवेतालपिशाचा उरगा ग्रहाः ।।\nदूरादेव पलायंते नेशते वीक्षितुं च तम् ।। २६ ।।\nमंत्रराजं ततो लब्ध्वा इन्द्रद्युम्नश्चतुर्मुखात् ।।\nनृसिंहं शातवपुषं लक्ष्मीसंश्रितवक्षसम् ।। २७ ।।\nचक्रं पिनाकं दधतं चंद्रसूर्याग्निचक्षुषम् ।।\nजानुप्रसारितकरसरोजद्वंद्वमुन्नसम् ।। २८ ।।\nयोगपट्टासनारूढद्वात्रिंशद्दलपद्मके ।।\nमंत्रवर्णमये मध्ये कर्णिकाप्रणवोज्ज्वले ।। २९ ।।\nसुखासीनं साट्टहासं वीक्षंतं श्रीमुखांबुजम् ।।\nसटामंडितवक्त्राब्जं दिव्यरत्नोज्ज्वलाकृति ।। 2.2.28.३० ।।\nफणासहस्रं विस्तार्य पश्चाच्छत्राकृतिं विभोः ।।\nददर्श बलभद्रं तं हललांगलधारिणम् ।। ३१ ।।\nप्रजहर्ष नृपो दृष्ट्वा तादृशं पुरुषोत्तमम् ।।\nविस्मयाविष्टचेताश्च पप्रच्छ कमलासनम् ।। ३२ ।।\nभगवंश्चित्रमेतद्वै चरितं मधुघातिनः ।।\nविज्ञातुं कथमस्माभिः शक्यः स्याल्लोकभावन ।। ३३ ।।\nयज्ञांते तादृशं रूपं बभार दारुनिर्मितम् ।।\nरथस्थं भगवानेव प्रासादांतर्न्यवेशयत् ।। ३४ ।।\nमामाह पूर्वं वाणी सा गगनांतरिता तदा ।।\nअपौरुषेयतरुणा चतुर्मूर्तिर्भविष्यति ।। ३५ ।।\nइदानीमेक एवासौ दृश्यते सुप्रतिष्ठितः ।।\nमाया वा तत्त्वमथ वा तत्त्वतो मे वद प्रभो ।। ३६ ।।\nश्रवणे यदि मां वेत्सि भाजनं भवभावन ।।\nश्रुत्वैतत्प्रत्युवाचाथ संशयानं नृपोत्तमम् ।। ३७ ।।\n।। ब्रह्मोवाच ।। ।।\nआद्या मूर्तिर्भगवतो नारसिंहाकृतिर्नृप ।।\nनारायणेन प्रथिता मदनुग्रहतस्त्वयि ।। ३८ ।।\nदारवी मूर्तिरेषेति प्रतिमाबुद्धिरत्र वै ।।\nमा भूत्ते नृपशार्दूल परं ब्रह्माकृतिस्त्वियम् ।। ३९ ।।\nखंडनात्सर्वदुःखानामखंडानंददानतः ।।\nस्वभावाद्दारुरेषो हि परं ब्रह्माभिधीयते ।। 2.2.28.४० ।।\nइत्थं दारुमयो देवश्चतुर्वेदानुसारतः ।।\nस्रष्टा स जगतां तस्मादात्मानं चापि सृष्टवान् ।। ४१ ।।\nशब्दब्रह्म परंब्रह्म नानयोर्भेद इष्यते ।।\nलये तु एकमेवेदं सृष्टौ भेदः प्रवर्त्तते ।। ४२ ।।\nअन्योन्यापेक्षिणौ भूप शब्दार्थौ हि परस्परम्।।\nअर्थाभावेन शब्दोऽस्ति शब्दाभावेन बुद्ध्यते ।। ४३ ।।\nअर्थस्तस्माच्चतुर्वेदाः शब्दा ह्यर्थाश्च तादृशाः ।।\nऋग्वेदरूपी हलधृक्सामवेदो नृकेसरी ।। ४४ ।।\nयजुर्मूर्त्तिस्त्वियं भद्रा चक्रमाथर्वणं स्मृतम् ।।\nवेदश्चतुर्द्धा भेदोऽयमेकराशिरभेदतः ।। ४५ ।।\nअतस्ते संशयो मा भूदेकस्तु बहुधा विभुः ।।\nअवतारेषु चान्येषु न्यायेनैतेन वर्त्तते ।। ४६ ।।\nभेदाभेदौ तथा ख्यातौ जगन्नाथस्य ते नृप ।।\nयेन ते मनसस्तुष्टिस्तेन भक्त्या समाचर ।। ४७ ।।\nसर्वरूपमयो ह्येष सर्वमंत्रमयः प्रभुः ।।\nआराध्यते यथा येन तथा तस्य फलप्रदः ।। ४८ ।।\nयथा सुशुद्धं कनकं स्वेच्छया घटितं नृप ।।\nतत्तत्संज्ञामवाप्येह तत्तत्संतोषकारकम् ।। ४९ ।।\nएवं महिम्ना भगवानत्राविरभवन्नृप ।।\nयस्य यावांस्तु विश्वासस्तस्य सिद्धिस्तु तावती ।। 2.2.28.५० ।।\nकर्मणा मनसा वाचा विशुद्धेनांतरात्मना ।।\nसमाराधय गोविंदमत्र दारुवपुर्द्धरम् ।। ५१ ।।\nचतुर्वर्गफलावाप्त्यै यथाभिलषितं तव ।।\nअनेन मंत्रराजेन विष्णुमेनं समर्चय ।। ५२ ।।\nनातः परतरो मंत्रो न भूतो न भविष्यति ।।\nअनेनाभ्यर्चितो विष्णुः प्रीतो भवति तत्क्षणात् ।। ५३ ।।\nददाति स्वपुरं चापि भगवान्भक्तवत्सलः ।।\nयज्ञैस्तीर्थैर्व्रतैर्दानैस्तपोभिश्चापि तस्य किम् ।। ५४ ।।\nनीलाचलस्थं यो विष्णुं दारुमूर्तिमुपास्ति वै ।।\nतत्त्वं ब्रवीमि ते भूप श्रुत्वैतदवधारय ।। ५५ ।।\nन्यग्रोधमूले कूलेऽस्य सिंधोर्नीलाचले स्थितम् ।।\nदारुव्याजामृतं ब्रह्म दृष्ट्वा मुच्येन्न संशय ।। ५६ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादेऽष्टाविंशोऽध्यायः ।। २८ ।।"
  }
]
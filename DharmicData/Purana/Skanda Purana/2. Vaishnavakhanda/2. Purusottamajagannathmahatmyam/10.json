[
  {
    "text": "।। इन्द्रद्युम्न उवाच ।। ।।\nजन्मप्रभृति तत्र त्वं न प्रयातो द्विजोत्तम ।।\nकथं विद्याद्भवान्दिव्यवृत्तांतं पुरुषोत्तमे ।। १ ।।\n।। विद्यापतिरुवाच ।। ।।\nतत्र स्थितोऽहं सायाह्ने भगवंतमुपागमम् ।।\nतस्मिन्काले दिव्यगन्धो ववौ च शिशिरो मरुत् ।। २ ।।\nउद्यतः संकुलः शब्दः श्रूयते स्म वियत्पथे ।।\nक्रमाद्याहि प्रयाहीति स तु वर्णमयः स्वनः ।। ३ ।।\nदिविष्ठानां पतत्पुष्पवृष्ट्याच्छादितपर्वतः ।।\nसमागमोऽभूत्सान्निध्ये वैकुंठस्य महीपते ।। ४ ।।\nवीणावेणुमृदंगानां चर्चरीणां च निःस्वनः ।।\nअभूतपूर्वस्तत्रासीद्दिव्यगानविमिश्रितः ।। ५ ।।\nसहस्रमुपचाराणां प्रीतये परमेशितुः ।।\nदेवैः समर्पितं तत्र मनुष्यादृष्टपूर्वकम् ।। ६ ।।\nसंपूज्य विधिवद्देवं करमात्रोपलक्षिताः ।।\nजयपूर्वैश्च तं स्तोत्रैः संतोष्य मधुसूदनम् ।। ७ ।।\nयथागतं ते त्रिदशाः प्रययुस्त्रिदशालयम् ।।\nतेषु यातेषु शबरः सखा विश्वावसुर्मम ।। ८ ।।\nदिव्योपहारभोज्यानि माल्यं चेदं ददौ मम ।।\nअनर्घ्यमेतदम्लानं श्रीराज्यसुखदायकम् ।। ९ ।।\nअलक्ष्मीपापरक्षोघ्नं योग्यं तेनाहृतं मया ।।\nशृणुष्व तस्य संस्थानं विष्णोर्यत्क्षेत्रमुत्तमम् ।। 2.2.10.१० ।।\nअपूर्वशिल्पनैपुण्यं रूपं चास्य मनोहरम् ।।\nन भूमिजन्मना पुंसा शक्यते गदितुं हि तत् ।।१ १।।\nतद्भाग्यपौरुषाभ्यां तल्लक्षितं कथयामि ते ।।\nसमंताद्गहनाकीर्णं क्षेत्रं नीलाद्रिनाभिकम् ।। १२ ।।\nआयामविस्तृतिभ्यां च विख्यातं क्रोशपंचकम् ।।\nतीर्थराजस्य वेलायां स्वर्णवालुकयावृतम् ।। १३ ।।\nअद्रेः शृंगे महानुच्चः कल्पस्थायी वटो महान् ।।\nक्रोशायतः पुष्पफलवर्जितः पल्लवोज्ज्वलः ।। १४ ।।\nसूर्यापक्रमणे तस्य छायां नापक्रमेत वै ।।\nतस्य पश्चात्प्रदेशे हि कुंडं रोहिणसंज्ञकम् ।। १५ ।।\nजलोद्गमान्नीलदृषदारोहणविभूषितम् ।।\nबहिः स्फटिकवेदीभिश्चतुर्दिक्षु परीवृतम् ।। १६ ।।\nअघसंघातहारीभिरद्भिः पूर्णं मनोरमम् ।।\nतत्पूर्ववेदिकामध्ये न्यग्रोधच्छायशीतले ।। १७ ।।\nइन्द्रनीलमयो देव आस्ते चक्रगदाधरः ।।\nएकाशीत्यंगुलमितः स्वर्णपद्मोपरि स्थितः ।। १८ ।।\nअष्टमीचन्द्रशकलशोभाविजयिभालभूः ।।\nस्मेरेंदीवरयुग्मश्रीधिक्कारोद्यतलोचनः ।। १९ ।।\nआननामृतभानूद्यत्संतापत्रयमोचनः ।।\nनासापुटद्वयोद्भासितिलपुष्पप्रशोभनः ।। 2.2.10.२० ।।\nवपुषोऽश्ममयत्वेऽपि सुस्मितस्रपिताधरः ।।\nहाससंफुल्लगंडाभ्यां रुचिरं चिबुकं हनुः ।। २१ ।।\nअनन्यपूर्वघटितं सृक्किणीयुगमंजसा।।\nहासनिम्नाधरौ गंडौ चिबुकं सृक्किणी शुभे ।। २२ ।।\nवहन्निदर्शनं देवो विश्वकर्मादिशिल्पिनाम् ।।\nमकरास्यकर्णभूषाशोभिश्रुतियुगेन सः ।। २३ ।।\nगुरुभार्गवयोर्मध्ये पूर्णचंद्रोपहासकः ।।\nग्रैवयशोभाजनककंठदेशेन पश्यताम् ।। २४ ।।\nदक्षिणावर्त्तशंखस्य मुक्ताजन्माभिशंककृत् ।।\nपीनायतस्कंधयुगजानुदीर्घचतुर्भुजः ।। २५ ।।\nस्वच्छनिर्मलहारोपशोभकोरःस्थलो विभुः ।।\nधत्ते चतुर्दशजगद्दिव्यकौस्तुभबिंबितम् ।। २६ ।।\nनिम्ननाभिह्रदाविष्टतनुरोमालिमंजुलः ।।\nहारं त्रिवलिमध्येन स्थाणुत्वपरिणामकः ।। २७ ।।\nसुरत्नमेखलादाम्ना किंकिणीमौक्तिकस्रजा ।।\nजगल्लावण्यपुटके स्फिचौ देवस्य शोभतः ।। २८ ।।\nजघनालंविमुक्तास्रक्पीतचैलोपशोभितम् ।।\nजंघास्तंभयुगं मोक्षमांगल्यतोरणाश्रयम् ।। २९ ।।\nवृत्तानुपूर्वजानुभ्यां मालया प्रपदीनया ।।\nरत्नाढ्यवलयाभ्यां च शोभेते चरणौ विभोः ।। 2.2.10.३० ।।\nहारकंकणकेयूर मुकुटाद्यैरलंकृतम् ।।\nज्ञानाहंकारकैश्वर्यशब्दब्रह्मणि केशवः ।। ३१ ।।\nचक्रपद्मगदाशंखपरिणामानि धारयन् ।।\nसर्वाशाद्योतको देवो नीलाद्रेरुपरि स्थितः ।। ३२ ।।\nभक्त्या प्रणम्य दृष्ट्वा यं देहबंधात्प्रमुच्यते ।।\nवामपार्श्वगता लक्ष्मीराश्लिष्टा पद्मपाणिना ।। ३३ ।।\nवल्लकीवादनपरा भगवन्मुखलोचना ।।\nसर्वलावण्यवसतिः सर्वालंकारभूषिता ।। ३४ ।।\nतावपश्यं हि जगतः पितरावचलस्थितौ ।।\nतूष्णींभूतौ स्मेरदृशाऽनुगृह्णंतौ च पश्यतः ।। ३५ ।।\nसजीवौ तावबुधं भो दीनानुग्रहकारणात् ।।\nछत्रीभूतफणावृंदः शेषः पश्चादवस्थितः ।। ३६ ।।\nअग्रे व्यवस्थितं दृष्टं वपुर्बिभ्रत्सुदर्शनम् ।।\nकृतांजलिपुटं तस्य पश्चाद्गरुडमास्थितम् ।। ३७ ।।\nएवमद्भुतरूपं तं दृष्ट्वा साक्षाच्छ्रियः पतिम् ।।\nचेतोरज्जुभिराकृष्टमिव तत्रैव धावति ।। ३८ ।।\nअनेकजन्मसाहस्रैः सुकर्माण्यर्जितानि चेत् ।।\nयुगपत्परिपक्वानि यस्यासौ तं हि पश्यति ।। ३९ ।।\nतीर्थस्नानतपोदानदेवयज्ञव्रतैरपि ।।\nनालमालोकितुं मर्त्यस्तादृशं पुरुषोत्तमम् ।। 2.2.10.४० ।।\nये नीलमूर्तिं विमलांबराभं ध्यायंति विष्णुं पुरुषोत्तमस्थम् ।।\nते क्षीणबंधाः प्रविशंति विष्णोः पुरं हि यत्प्राप्य न शोचतीह ।। ४१ ।।\nविद्याभिरष्टादशभिः प्रणीतं नानाविधं कर्मफलं नृणां यत् ।।\nएकत्र तत्सर्वममुष्य विष्णोः संदर्शनस्यैति शतांशमानम् ।। ४२ ।।\nकिमत्र वाच्यं त्वधिकं क्षितींद्र पुंसो मतिर्यावदुपैति कामान् ।।\nलभेत नीलाद्रिपतिं प्रणम्य ततोऽधिकंक्षेत्रभुवो महिम्ना ।। ४३ ।।\nस एव दाता क्रतुभिः स यष्टा सत्यप्रवक्ता स तु धर्मशीलः ।।\nसर्वैर्गुणैः सर्वभवैर्वरिष्ठो नीलाद्रिनाथः खलु येन दृष्टः ।। ४४ ।।\nतत्र ये सेवकाः संति माधवस्य जगत्पतेः ।।\nतेभ्यः सकाशान्माहात्म्यमिदं ज्ञातं मया नृप ।। ४५ ।।\nतस्मिन्परंपरायातमादिसृष्टेः पुरातनम् ।।\nप्रसिद्धमिदमाख्यानं श्रुत्वा तत्रागतो ह्यहम् ।। ४६ ।।\nत्वदाज्ञया तत्र गत्वा दृष्ट्वा श्रीपुरुषोत्तमम् ।।\nनिवेदितं ते राजेंद्र यथेच्छसि तथा कुरु ।। ४७ ।।\n।। इंद्रद्युम्न उवाच ।। ।।\nआप्तवाक्याद्भगवतः श्रुत्वा रूपमघापहम् ।।\nकृतकृत्योऽस्मि भगवन्दिव्यनिर्माल्यसंगमात् ।। ४८ ।।\nबहुजन्मस्वर्जितानि क्षीणानि दुरितानि मे ।।\nअधिकारी त्वहं जातो दर्शने श्रीपतेरिह ।। ४९ ।।\nसर्वात्मनाहं यास्यामि राज्येन सुसमृद्धिना ।।\nतत्रावासं करिष्यामि पुरदुर्गाणि चैव हि ।। 2.2.10.५० ।।\nक्रतुना हयमेधेन यक्ष्ये प्रीत्यै मुरद्विषः ।।\nशतोपचारैः श्रीनाथं पूजयिष्ये दिनेदिने ।। ५१ ।।\nव्रतोपवासनियमैः प्रीणयिष्ये जगद्गुरुम् ।।\nवाक्यामृतेन संतप्तं यथा मामभिषेक्ष्यति ।। ५२ ।।\nदीनानुकंपी भगवान्साक्षान्नारायणो विभुः ।।\nएवं स श्रद्धया भक्त्या संस्तुते यावदीश्वरम् ।। ५३ ।।\nनारदस्तत्र संप्राप्तो भुवनालोककौतुकी ।।\nतमायांतमृषिं दृष्ट्वा वैष्णवाग्र्यं विधेः सुतम् ।। ५४ ।।\nआशशंस स्वकार्यस्य सिद्धिं नरपतिस्तदा ।।\nउत्थाय सहसा विप्राः पाद्यार्घ्याचमनीयकैः ।।\nवरासनस्थं प्रणतः प्रोवाचेदं कृतांजलिः ।। ५५ ।।\n।। इन्द्रद्युम्न उवाच ।। ।।\nअद्य मे सफला यज्ञा दानमध्ययनं तपः ।। ५६ ।।\nयन्मे गृहं समागच्छद्द्वितीया ब्रह्मणस्तनुः ।।\nकृतार्थो यद्यपि मुने आगमानुग्रहात्तव ।। ५७ ।।\nतथापि त्वत्प्रसादाय किमाज्ञां करवाणि ते ।।\nकिं प्रयोजनमुद्दिश्य भवनं मे पवित्रितम् ।। ५८ ।।\n।। जैमिनिरुवाच ।। ।।\nतच्छ्रुत्वा नृपतेर्वाक्यं भक्तिप्रश्रयकोमलम् ।।\nउवाच ब्रह्मणः पुत्रः स्मितपूर्वं महीपतिम् ।। ५९ ।।\n।। ।। नारद उवाच ।। ।।\nइंद्रद्युम्न नृपश्रेष्ठ विमलैस्त्वद्गुणोत्करैः ।।\nप्रीणिता देवताः सिद्धा मुनयो ब्रह्मणा सह ।। 2.2.10.६० ।।\nस्वप्रतिष्ठा पृथग्योग्या गुणा एकैकशस्तव ।।\nब्रह्मणः सदने स्थित्यै पर्याप्तास्तु समीहिताः ।। ६१ ।।\nअवतीर्णो नरं द्रष्टुं तिष्ठंतं बदराश्रमे ।।\nतद्ध्यानावसरे ज्ञातो व्यवसायस्तवेदृशः ।। ६२ ।।\nसाधु व्यवसितं राजन्याभूत्ते बुद्धिरीदृशी ।।\nसहस्रजन्मस्वभ्यासाद्भक्तिर्भवति भूपते ।। ६३ ।।\nनीलाचलगुहावासे माधवे जगतां धवे ।।\nपितामहो महाप्राज्ञो यमाराध्य जगत्पतिम् ।। ६४ ।।\nविनिर्ममे सृष्टिमिमां लेभे पैतामहं पदम् ।।\nतदन्वयप्रसूतोऽसि युक्ता ते भक्तिरीदृशी ।। ।।६५।।\nचतुर्वर्गफला भक्तिर्विष्णौ नाल्पतपःफलम् ।।\nअनाद्यविद्या सुदृढपञ्चक्लेशविवर्द्धिनी ।।६६।।\nएकैवेयं विष्णुभक्तिस्तदुच्छेदाय जायते ।।\nभवारण्ये प्रतिपदं दुःखसंकटसंकुले । ६७ ।।\nनराणां भ्रमतां विष्णुभक्तिरेका सुखप्रदा ।।\nनिरालये द्वंद्ववातप्रोद्यतेस्मिन्सुदुस्तरे ।।६८।।\nनिमग्नानां भवांभोधौ विष्णुभक्तिस्तरिः स्मृता ।।\nआश्रित्यैकां भगवतीं विष्णुभक्तिं तु मातरम् ।। ६९ ।।\nसन्तः सन्तुष्टमनसो न तु शोचन्ति जातुचित् ।।\nविष्णुभक्तिसुधापानसंहृष्टानां महात्मनाम् ।।2.2.10.७०।।\nब्राह्म्यं पदं स्वल्पलाभो भाजनानां विमुक्तये ।।\nत्रिविधो योंऽहसा राशिः सुमहाञ्जन्मिनां नृप ।। ७१ ।।\nविष्णुभक्तिमहादाववह्नौ स शलभायते ।।\nप्रयागगंगाप्रमुखतीर्थानि च तपांसि च ।। ७२ ।।\nअश्वमेधः क्रतुवरो दानानि सुमहांति च ।।\nव्रतोपवासनियमाः सहस्राण्यर्जिता अपि ।। ७३ ।।\nसमूह एषामेकत्र गुणितः कोटिकोटिभिः ।।\nविष्णुभक्तेः सहस्रांशसमोऽसौ न हि कीर्तितः ।। ।। ७४ ।।\n।। जैमिनिरुवाच ।। ।।\nविष्णुभक्तेस्तु माहात्म्यं श्रुत्वा ब्रह्मर्षिणोदितम् ।।\nविष्णुभक्तेः स्वरूपं हि ज्ञातुकामः क्षितीश्वरः ।। ७५ ।।\nनारदं पुनराहेदं वाक्यं सत्कारयुक्तिमान् ।। ७६ ।।\n। इन्द्रद्युम्न उवाच ।। ।।\nमहिमा विष्णुभक्तेस्तु साधु प्रोक्तो महामुने ।।\nतस्याः स्वरूप जिज्ञासा चिरान्मे हृदि वर्त्तते ।। ७७ ।।\nलक्षणं वर्णयेदानीं भक्तेर्वैष्णवपुंगव ।।\nत्वदन्यो न हि वक्ता स्याद्विज्ञातो मे महीतले ।। ७८ ।।\n।। नारद उवाच ।। ।।\nसाधु राजंस्त्वया पृष्टं भक्तिलक्षणमुत्तमम् ।।\nकथयिष्ये यथार्थं त्वां भक्तिभाजनमुत्तमम् ।। ७९ ।।\nअपात्रे न हि वाच्येयं नरेंऽधे मलिनांतरे ।।\nशृणुष्वावहितो राजन्प्रोच्यमानां मयानघ ।। 2.2.10.८० ।।\nसामान्यतो विशेषाच्च विष्णोर्भक्तिं सनातनीम् ।।\nअत्यन्तसुखसंप्राप्तौ विच्छेदे दुःखसंततेः ।। ८१ ।।\nहेतुरेकोऽयमेवेति संश्रयाद्भक्तिरुच्यते ।।\nत्रिधा सा गुणभेदेन तुरीया निर्गुणा मता ।। ८२ ।।\nकामक्रोधाभिभूतानां दृष्ट्वा यान्यं न पश्यताम् ।।\nलब्धये चाभिचाराय भक्तिः स्यान्नृप तामसी ।। ८३ ।।\nयशसे चातिरिक्ताय परस्य स्पर्द्धयापि वा ।।\nप्रसंगात्परलोकाय भक्तिः सा राजसी स्मृता ।। ८४ ।।\nआमुष्मिकं स्थिरतरं दृष्ट्वा भावान्विनश्वरान् ।।\nपश्यताश्रमवर्णोक्तान्धर्मान्नैव जिहासता ।। ८५ ।।\nआत्मज्ञानाय या भक्तिः क्रियते सा तु सात्त्विकी ।।\nजगच्चेदं जगन्नाथो नान्यं चापि च कारणम् ।। ८६ ।।\nअहं च न ततो भिन्नो मत्तोसौ न पृथक्स्थितः ।।\nहीनं बहिरुपाधीनां प्रेमोत्कर्षेण भावनम् ।। ८७ ।।\nदुर्लभा भक्तिरैषा हि मुक्तयेऽद्वैतसंज्ञिता ।।\nसात्त्विक्या ब्रह्मणः स्थानं राजस्या शक्रलोकताम् ।। ८८ ।।\nप्रयांति भुक्त्वा भोगान्हि तामस्या पितृलोकताम् ।।\nपुनरागत्य भूर्लोकं भक्तिं तां वैपरीत्यतः ।। ८९ ।।\nतामसो राजसीं कुर्याद्राजसः सात्त्विकीं तथा ।।\nसात्त्विको मुक्तिमाप्नोति कृत्वा चाद्वैतभावनाम् ।। 2.2.10.९० ।।\nएकामपि समाश्रित्य क्रमान्मुक्तिपथं व्रजेत् ।।\nविष्णुभक्तिविहीनस्य श्रौतस्मार्ताश्च याः क्रियाः ।। ९१ ।।\nप्रायश्चित्तादिकं तीर्थं यात्रा कृच्छ्रादिकं तपः ।।\nकुले प्रसूतिः शिल्पानि सर्वं लौकिकभूषणम् ।। ९२ ।।\nकायक्लेशः फलं तेषां स्वैरिणी व्यभिचारवत् ।।\nकुलाचारविहीनोऽपि दृढभक्तिर्जितेंद्रियः ।। ।। ९३ ।।\nप्रशस्यः सर्वलोकानां न त्वष्टादशविद्यकः ।।\nभक्तिहीनो नृपश्रेष्ठ सज्जातिर्द्धार्मिकस्तथा ।। ९४ ।।\nनाल्पभाग्यस्य पुंसो हि विष्णौ भक्तिः प्रजायते ।।\nयां तु संपाद्य यत्नेन कृतकृत्यो न सीदति ।। ९५ ।।\nयया वेत्ति जगन्नाथं सा विद्या परिकीर्तिता ।।\nयेन प्रीणाति भगवांस्तत्कर्माशुभनाशनम् ।। ९६ ।।\nविष्णुभक्तश्च संप्रोक्तस्ताभ्यां युक्तो दृढव्रतः ।।\nयत्पादपांसुना विश्वं पूयते सचराचरम् ।। ९७ ।।\nसृष्टिस्थितिविनाशानां स्वेच्छया प्रभवत्यसौ ।।\nकि पुनः क्षुद्रकामानां भूमिस्वर्गादिसंपदाम् ।। ९८ ।।\nवासुदेवस्य भक्तस्य न भेदो विद्यतेऽनयोः ।।\nवासुदेवस्य ये भक्तास्तेषां वक्ष्यामि लक्षणम् ।। ९९ ।।\nप्रशांतचित्ताः सर्वेषां सौम्याः कामजितेंद्रियाः ।।\nकर्मणा मनसा वाचा परद्रोहमनिच्छवः ।। ।। 2.2.10.१०० ।।\nदयार्द्रमनसो नित्यं स्तेयहिंसापराङ्मुखाः ।।\nगुणेषु परकार्येषु पक्षपातमुदान्विताः ।। १ ।।\nसदाचारावदाताश्च परोत्सवनिजोत्सवाः ।।\nपश्यावः सर्वभूतस्थं वासुदेवममत्सराः ।। २ ।।\nदीनानुकंपिनो नित्यं भृशं परहितैषिणः ।।\nराजोपचारपूजायां लालनाः स्वकुमारवत् ।। ३ ।।\nकृष्णसर्पादिव भयं बाह्ये परिचरंति ते ।।\nविषयेष्वविवेकानां या प्रीतिरुपजायते ।। ४ ।।\nवितन्वते तु तां प्रीतिं शतकोटिगुणां हरौ ।।\nनित्यकर्तव्यताबुद्ध्या यजंतः शंकरादिकान् ।। ५ ।।\nविष्णुस्वरूपान्ध्यायंति भक्त्या पितृगणेष्वपि ।।\nविष्णोरन्यं न पश्यंति विष्णुं नान्यत्पृथग्गतम् ।। ६ ।।\nपार्थक्यं न च पार्थक्यं समष्टिव्यष्टिरूपिणः ।।\nजगन्नाथ तवास्मीति दासस्त्वं चास्मि नो पृथक् ।। ७ ।।\nअन्तर्यामी यदा देवः सर्वेषां हृदि संस्थितः ।।\nसेव्यो वा सेवको वापि त्वत्तो नान्योऽस्ति कश्चन ।। ८ ।।\nइति भावनया कृतावधानाः प्रणमंतः सततं च कीर्त्तयंतः ।।\nहरिमब्जजवन्द्यपादपद्मं प्रभजंतस्तृणवज्जगज्जनेषु ।। ९ ।।\nउपकृतिकुशला जगत्स्वजस्रं परकुशलानि निजानि मन्यमानाः ।।\nअपि परपरिभावने दयार्द्राः शिवमनसः खलु वैष्णवाः प्रसिद्धाः ।। 2.2.10.११० ।।\nदृषदि परधने च लोष्टखंडे परवनितासु च कूटशाल्मलीषु ।।\nसखिरिपुसहजेषु बन्धुवर्गे सममतयः खलु वैष्णवाः प्रसिद्धाः ।। १३ ।।\nहरिचरणसरोजयुग्मचित्ता जडिमधियः सुखदुःखसाम्यरूपाः ।।\nअपचितिचतुरा हरौ निजात्मनतवचसः खलु वैष्णवाः प्रसिद्धाः ।। १४ ।।\nरथचरणगदाब्जशंखमुद्राकृतितिलकांकितबाहुमूलमध्याः ।।\nमुररिपुचरणप्रणामधूलीधृतकवचाः खलु वैष्णवा जयंति ।। १५ ।।\nमुरजिदपधनापकृष्टगन्धोत्तमतुलसीदलमाल्यचंदनैर्ये ।।\nवरयितुमिव मुक्तिमाप्तभूषाकृतिरुचिराः खलु वैष्णवा जयंति ।। १६ ।।\nविगलितमदमानशुद्धचित्ताः प्रसभविनस्यदहंकृतिप्रशांताः ।।\nनरहरिममराप्तबंधुमिष्ट्वा क्षयितशुचः खलु वैष्णवा जयंति ।। १७ ।।\nभगवति सततं प्रभक्तिभाजां शुभचरितं तव लक्ष्म नोभ्यधायि ।।\nश्रुतिपथभवतीर्णमाशु पुंसां हरति मलं चिरसंचितं यदेतत् ।। १६ ।।\nन हि धनमपि मृग्यते कदाचिन्न खलु शरीरजखेदसंप्रयोगः ।।\nमृदुलघुवचसाभिधानकीर्तिं भजनमहं तव दास्य एव चिंता ।। १९ ।।\nशुभचरितमपि द्विषंति पुंसां स्वयमिह दुश्चरितानुबंधचित्ताः ।।\nमहदकुशलमप्यवाप्य सुस्था भगरसरसिका अवैष्णवास्ते ।। 2.2.10.१२ ० ।।\nपरमसुखपदं हृदंबुजस्थं क्षणमपि नानुसज्जंति मत्तभावाः ।।\nवितथवचनजालकैरजस्रं पिदधति नाम हरेरवैष्णवास्ते ।।२१।।\nपरयुवतिधनेषु नित्यलुब्धाः कृपणधियो निजकुक्षिभारपूर्णाः।।\nनियतपरमहत्त्वमन्यमाना नरपशवः खलु विष्णुभक्तिहीनाः ।।२२।।\nअनवरतमनार्यसंगरक्ताः परपरिभावकहिंसकाऽतिरौद्राः ।।\nनरहरिचरणस्मृतौ विरक्ता नरमलिनाः खलु दूरतो हि वर्ज्याः ।। १२३ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये जैमिनिऋषिसंवादे दशमोऽध्यायः ।। १० ।।"
  }
]
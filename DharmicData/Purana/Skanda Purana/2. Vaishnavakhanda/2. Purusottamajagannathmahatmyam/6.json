[
  {
    "text": "।। मुनय ऊचुः ।। ।।\nकस्मिन्देशे द्विजश्रेष्ठ तत्क्षेत्रं पुरुषोत्तमम् ।।\nयत्र नारायणः साक्षाद्दारुरूपी प्रकाशते ।। १ ।।\n।। जैमिनि रुवाच ।। ।।\nउत्कलोनाम देशोऽस्ति ख्यातः परमपावनः ।।\nयत्र तीर्थान्यनेकानि पुण्यान्यायतनानि च ।।२।।\nदक्षिणस्योदधेस्तीरे स तु देशः प्रतिष्ठितः ।।\nयत्र स्थिता वै पुरुषाः सदाचारनिदर्शनाः ।। ३ ।।\nवृत्ताध्ययनसंपन्ना यज्वानो यत्र भूसुराः ।।\nसृष्ट्यादौ क्रतवो वेदा वेदशास्त्रप्रवर्तकाः ।।४।।।\nअष्टादशानां विद्यानां निधानं संप्रकीर्तितम् ।।\nगृहे गृहे निवसति लक्ष्मीर्नारायणाज्ञया ।। ५ ।।\nलज्जाशीला विनीताश्च आधिव्याधिविवर्जिताः ।।\nपितृमातृरताः सत्यवादिनो वैष्णवा जनाः ।। ६ ।।\nन चात्रावैष्णवः कश्चिन्नास्तिको वापि वर्तते ।।\nसर्वे परहितास्तत्र न लुब्धा न शठाः खलाः ।। ७ ।।\nदीर्घायुषस्तत्र जनाः स्त्रियश्च पतिदेवताः ।।\nसुशीला धर्मशीलाश्च त्रपाचारित्रभूषिताः ।। ८ ।।\nरूपयौवनगर्वाढ्याः सर्वालंकारभूषिताः ।।\nकुलशीलवयोवृत्तानुरूपाचारचंचवः ।। ९ ।।\nस्वकर्मनिरतास्तत्र प्रजारक्षणदीक्षिताः ।।\nक्षत्रिया दानशौंडाश्च शस्त्रशास्त्रविशारदाः ।। 2.2.6.१० ।।\nयजंते क्रतुभिः सर्वे सततं भूरिदक्षिणैः ।।\nदीप्यंते चित्तयो येषां यूपाः कांचनभूषिताः ।। ११ ।।\nयेषां गृहेष्वतिथयः कामनाधिकपूजिताः ।।\nवैश्याश्च कृषि वाणिज्यगोरक्षावृत्तिसंस्थिताः ।। १२ ।।\nदेवान्गुरून्द्विजान्भक्त्या प्रीणयंति धनैरपि ।।\nएकस्य द्वारि यातोऽर्थी न गच्छेदन्यवेश्मनि ।। १३ ।।\nगीतकाव्यकलाशिल्पकुशलाः प्रियवादिनः ।।\nशूद्राश्च धार्मिकास्तत्र स्नानदानक्रियारताः ।। १४ ।।\nकर्मणा मनसा वाचा धनैश्च द्विजसेवकाः ।।\nयेऽन्ये संकरजातास्ते स्वेस्वे धर्मे प्रतिष्ठिताः ।। १५ ।।\nन विपर्यंति ऋतवो नाकाले वर्षते घनः ।।\nन सस्यहानिर्न मरुत्क्षुन्न पीडयति प्रजाः ।। १६ ।।\nदुर्भिक्षमरके नात्र राष्ट्रभंगः प्रजायते ।।\nनालभ्यं तत्र वस्त्वस्ति यत्किंचित्पृथिवीगतम् ।। १७ ।।\nएवं सर्वगुणैर्युक्तो नानाद्रुमलताकुलः ।।\nअर्जुनाशोकपुन्नाग तालहिंतालशालकैः ।। १८ ।।\nप्राचीनामलकैर्लोध्रैर्बकुलैर्नागकेशरैः ।।\nनारिकेलैः प्रियालैश्च सरलैर्देवदारुभिः ।। ।। १९ ।।\nधवैश्च खदिरैर्बिल्वैः पनसैश्च कपित्थकैः ।।\nचंपकैः कर्णिकारैश्च कोविदारैः सपाटलैः ।। 2.2.6.२० ।।\nकदंबनिंबनिचुरलरसालामलकैस्तथा ।।\nनागरंगैश्च जंबीरैर्नीपकैर्मातुलुंगकैः ।। २१ ।।\nमंदारैः पारिजातैश्च न्यग्रोधागुरुचंदनैः ।।\nखर्जूराम्रातकैः सिद्धैर्मुचुकुंदैः सकिंशुकैः ।। २२ ।।\nतिंदुकैः सप्तपर्णैश्च अश्वत्थैश्च बिभीतकैः ।।\nअन्यैश्च विविधैर्वृक्षैः प्रकीर्णः सुमनोहरैः ।। २३ ।।\nमालतीकुंदबाणैश्च करवीरैः सितेतरैः ।।\nकेतकीवनषंडैश्च अतिमुक्तैः सकुब्जकैः ।। २४ ।।\nएलालवंगकंकोलदाडिमैर्बीजपूरकैः ।।\nश्रेणीकृतैः पूगवनैरुद्यानैः शतशो वृतः ।। २५ ।।\nनानाद्रुमलताकीर्णः पर्वतैः सिंधुर्भिर्वृतः ।।\nस एष देशप्रवर उत्कलाख्यो द्विजोत्तमाः ।। २६ ।।\nऋषिकुल्यां समासाद्य दक्षिणोदधिगामिनीम् ।।\nस्वर्णरेखामहानद्योर्मध्ये देशः प्रतिष्ठितः ।। २७ ।।\nसन्त्यत्र पुण्यायतने क्षेत्राणि सुबहून्यपि ।।\nपूर्वं वस्तीर्थयात्रायां वर्णितानि मया द्विजाः ।।\nभूस्वर्गः सांप्रतं ह्येष कथितः पुरुषोत्तमः ।। २८ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्य ओढ्रदेशवर्णनं नाम षष्ठोऽध्यायः ।। ६ ।।"
  }
]
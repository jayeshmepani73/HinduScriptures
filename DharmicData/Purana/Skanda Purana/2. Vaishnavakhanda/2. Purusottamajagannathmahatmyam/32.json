[
  {
    "text": "।। जैमिनिरुवाच ।। ।।\nअतः परं प्रवक्ष्यामि दक्षिणामूर्तिदर्शनम् ।।\nपदेपदेश्वमेधस्य फलं यत्रोपलभ्यते ।। १ ।।\nततो नानाविधैर्दिव्यैर्भक्ष्यभोज्यादिकैस्तथा ।।\nयथाशक्त्युपचारैस्तु गंधैर्माल्यैश्च पूजयेत् ।। २ ।।\nरामं कृष्णं सुभद्रां च गीतनृत्यादिकैस्तथा ।।\nप्रेक्षणीयैश्च विविधैः श्रद्धया चोपपादितैः ।। ३ ।।\nवस्त्रचंदनमाल्याद्यैः पूजयित्वा द्विजोत्तमान् ।।\nभगवद्ब्राह्मणांश्चैतान्महाभागवतांस्तथा ।। ४ ।।\nततो नयेद्दक्षिणाभिमुखांस्तांस्त्रिदशेश्वरान् ।।\nउत्सवं च महत्कृत्वा पूर्वानयनवद्धरेः ।। ५ ।।\nतस्मिन्काले हरिं पश्येद्व्रजंतं दक्षिणामुखम् ।।\nसमं सुभद्रां यो मर्त्यो न स प्राकृतमानुषः ।। ६ ।।\nस्नानार्थमागता देवाः स्नापयित्वा जगद्गुरुम् ।।\nआकाशेऽपि ससंबाधास्तावत्कालं स्थिता हरिम् ।।\nद्रष्टुं व्रजंतं याम्याशावदनं भवनाशनम् ।। ७ ।।\nधर्मशास्त्रेषु यावंति धर्मकर्माणि संति वै ।।\nतानि सर्वाणि संद्रष्टुं व्रजंतं दक्षिणामुखम् ।। ८ ।।\nस्नानदर्शनजं पुण्यं समग्रं लभते तु सः ।।\nस्नातं मुरारिं यः पश्येद्व्रजंतं दक्षिणामुखम्।। ९ ।।\nनीराजयित्वा देवेशं रामेण सह भद्रया ।।\nप्रासादांतः प्रवेश्याथ न पश्येद्वै कथंचन ।। 2.2.32.१० ।।\nएतत्तु विस्तरेणोक्तं पूर्वमेव मया द्विजाः ।। ११ ।। ।।\n।। मुनय ऊचुः ।। ।।\nभगवन्यत्त्वया प्रोक्तं ज्येष्ठास्नानप्रदर्शनात् ।।\nफलं प्राप्नोति नियतं तन्नो बूहि विदांवर।।१२।।\n।। जैमिनिरुवाच ।। ।।\nहंत वः कथयिष्यामि तद्व्रतं ज्येष्ठपंचकम् ।।\nनातः परतरं प्रोक्तमृषिभिः शास्त्रपारगैः ।।१३।।\nश्रौतस्मार्तपुराणोक्त व्रतानामिदमुत्तमम्।।\nइदं प्रथमतः प्रोक्तं ब्रह्मणा परमेष्ठिना ।। १४ ।।\nज्येष्ठत्वाद्व्रतमुख्यानां ख्यातं तज्जयेष्ठपंचकम् ।।\nसमुद्रो ज्येष्ठफलदः प्रभुर्ज्येष्ठफलप्रदः ।। १५ ।।\nवर्षसंदर्शनात्पुण्यं मञ्चकेनैव लभ्यते ।।\nमंचकेन तु यल्लभ्यं महाज्यैष्ठ्यां तु तल्लभेत् ।। १६ ।।\nयन्मयोक्तं पुरा विप्राः स्नानदर्शनजं फलम् ।।\nसमग्रं तदवाप्नोति महाज्यैष्ठ्यां न संशयः ।। १७ ।।\n।। मुनय ऊचुः ।। ।।\nमहाज्यैष्ठीं समाचक्ष्व यत्र स्नानं महाफलम् ।।\nतत्र नः कौतुकं ब्रह्मन्महद्वै संप्रवर्त्तते ।। १८ ।। ।।\n।। जैमिनिरुवाच ।। ।।\nज्येष्ठस्य विमले पक्षे या वै पंचदशी भवेत् ।।\nशक्रर्क्षैकांशगौ चन्द्रगुरू च गुरुवासरे ।। १९ ।।\nशुभे योगे महाज्यैष्ठी सर्वपापप्रणाशिनी ।।\nसर्वक्षेत्रं सर्वतीर्थं सप्त वै सागरास्तथा ।। 2.2.32.२० ।।\nक्रतवश्च महादानसमूहश्च तपांसि च ।।\nविद्याश्चाष्टादशविधा व्रतानि विविधानि च ।। २१ ।।\nशांतिपौष्टिककर्माणि सांख्ययोगस्तथैव च ।।\nसर्वे संभूय गच्छंति क्षेत्रं श्रीपुरुषोत्तमम्।। २२ ।।\nवृन्दशः प्रविभक्तास्त एकैकं क्षेत्रगं प्रति ।।\nकस्मै वयं भाग्यवते ज्येष्ठस्नानावलोकने ।। २३ ।।\nमहाज्यैष्ठ्यां प्रवेक्ष्यामः परस्परमहंमया ।।\nतत्र यांति महायोगे भगवत्क्षेत्रमुत्तमम् ।। २४ ।।\nमहाज्यैष्ठी महापुण्या भगवत्प्रीतिवर्द्धनी ।।\nतस्यां संपूज्य देवेशं जगन्नाथं कृपार्णवम् ।।\nदृष्ट्वा च स्नाप्यमानं तं पापकोशाद्विमुच्यते ।। २५ ।।\nअत ऊर्ध्वं प्रवक्ष्यामि व्रतं तज्ज्येष्ठपञ्चकम् ।।\nव्रतेनानेन लभ्यं यत्तत्तदेव ब्रवीमि वः ।। २६ ।।\nदशम्यां नियमं कुर्यात्प्रातः स्नात्वा यथाविधि ।।\nआचार्यं वृणुयात्तत्र वैष्णवं द्विजपुंगवम् ।। २७ ।।\nइत्थं संकल्पममलं गृह्णीयाद्व्रतमुत्तमम् ।। २८ ।।\nदेवदेवजगन्नाथ संसारार्णवतारक ।।\nअद्यारभ्य व्रतं देव यावज्ज्यैष्ठी च सा तिथिः ।।\nतावद्व्रतं करिष्यामि प्रीतये तव केशव ।।२९।।\nसर्वतीर्थाभिषेकं च प्रत्यहं व्रतभोजनम् ।।\nमूर्तीनां तव पंचानामेकस्यापि प्रपूजनम् ।। 2.2.32.३० ।।\nएकस्मिन्दिवसे देव त्रिसंध्यं त्वत्प्रसादतः ।।\nसमाप्यतां व्रतमिदं सफलं चास्तु ते प्रभो ।।।। ३१ ।।\nततः पंचसु तीर्थेषु स्नात्वा च गृहमेत्य च ।।\nस्थंडिले विलिखेत्पद्ममष्टपत्रं सकर्णिकम् ।। ३२ ।।\nतन्मध्ये स्थापयेत्कुंभं तीर्थांभोभिः प्रपूरितम् ।।\nसचंदनफलैर्युक्तं तन्मुखे ताम्रभाजनम् ।। ३३ ।।\nवाससा वेष्टितं कण्ठे पात्रं चाक्षतपूरितम् ।।\nतन्मध्ये स्थापयेद्देवं सौवर्णं मधुसूदनम् ।। ।। ३४ ।।\nशुभांगावयवं शांतं वामे श्रीयुतमीश्वरम् ।। ३५ ।।\nदक्षिणे च गरुत्मंतं स्पृशंतं पृष्ठदेशतः ।।\nशंखचक्रधरं चोर्ध्वे पद्मासनगतं विभुम् ।। ।। ३६ ।।\nपूजयेदुपचारैस्तमाचार्यो वापि भो द्विजाः ।।\nनीलोत्पलानां मालां तु भक्त्या देवाय दापयेत् ।। ३७ ।।\nदशम्यां पूजयित्वैवं दशकोट्यघनाशनम् ।।\nप्रार्थयेत्प्रांजलिर्भूत्वा मन्त्रमेतं समुच्चरन् ।। ३८ ।। ।।\nमधुसूदन देवेश नमस्ते माधवीप्रिय ।।\nकृपावारांनिधे पाहि पतितं मां भवार्णवे ।। ३९ ।।\nएकादश्यां चतुर्बाहुं शंखचक्रगदाधरम् ।।\nनारायणं पद्मसंस्थं पंचनिष्कविनिर्मितम् ।।\nतदर्द्धं निर्मितं वापि पूजयेत्पद्ममालया ।। 2.2.32.४० ।।\nनैवेद्यं पायसं दद्यात्सितां रंभाफलानि च ।।\nनानाविधं च नैवेद्यं दत्त्वा संप्रार्थयेन्मुदा ।। ४१ ।।\nनारायण नमस्तेऽस्तु भवसागरतारण ।।\nत्राहि मां पुंडरीकाक्ष शरणागतवत्सल ।। ४२ ।।\nएकादशेंद्रियकृतं पापराशिमनुत्तमम् ।।\nअनादिभवनिर्व्यूढं नाशयेत्पूजितः प्रभुः ।। ४३ ।।\nद्वादश्यां यज्ञवाराहं पूजयेत्स्वर्णनिर्मितम् ।।\nचंदनागुरुकर्पूरलेपनैश्चंपकस्रजा ।। ४४ ।।\nनानाविधापूपसारा भक्ष्यभोज्यफलान्विताः ।।\nनिवेद्य प्रार्थयेद्देवं स्तुतिमेतां समुच्चरन् ।। ४५ ।।\nप्रलयार्णवसंमग्नां धरणीं धृतवानसि ।।\nकिन्न शक्तो ममोद्धारे पतितस्यांघ्रिपंकजे ।।\nतन्मामुद्धर गोविंद निमग्नं शोकसागरे ।। ४६ ।।\nअब्दो द्वादशमासो वै यावदब्दकृतानि तु ।।\nपापानि महदल्पानि इतः पूर्वेषु जन्मसु ।।\nतद्विनाशयते देवो द्वादश्यामर्चितो नृणाम् ।। ४७ ।।\nत्रयोदश्यां तु प्रद्युम्नं शंखचक्रवराभयान् ।।\nधारयन्तं पद्मगतं चतुर्निष्कविनिर्मितम् ।। ४८ ।।\nउपचारैर्यथाप्रोक्तैः पूजयेद्भक्तितो नरः ।।\nअशोकपाटलीमालां चंद्रपूर्णां समुज्ज्वलाम् ।। ४९ ।।\nनैवेद्यं चैव पक्वान्नं फलं पक्वं मनोहरम् ।।\nदत्त्वा नमस्कृतिं कुर्वन्प्रार्थयेत्प्रांजलिः शुचिः ।। 2.2.32.५० ।।\nदेव प्रद्युम्न कामानां पूरक कामरूपधृक् ।।\nकामाश्च सफलाः संतु कामपाल नमोऽस्तु ते ।। ५१ ।।\nचतुर्दश्यां नरहरिं पूजयेत्कनकाकृतिम् ।।\nवक्षःस्थलस्थया लक्ष्म्या प्रीयमाणं सटोज्ज्वलम् ।। ५२ ।।\nव्यात्ताननं साट्टहासं योगपट्टाब्जसंस्थितम् ।।\nसुतीक्ष्णनखरं देवं सर्वापद्विनिवारणम् ।। ५३ ।।\nचतुर्भिर्हेमनिष्कैश्च घटितं शुभलक्षणम् ।।\nपूजयेत्पूर्ववद्देवं सोपहारं सुभक्तितः ।। ५४ ।।\nजपाकुसुममालां च जातीपुष्पस्रजं तथा ।।\nदत्त्वा पुष्पांजलीन्पादे प्रणम्य सप्रदक्षिणम् ।। ५५ ।।\nयथा हिरण्यकशिपुं लोकानां हितकाम्यया ।।\nव्यदारयस्तथा पापसंघं नाशय पूजितः ।। ५६ ।।\nएवं संप्रार्थ्य नृहरिं प्रणम्य दण्डवत्क्षितौ ।।\nनिर्वर्त्य व्रतमेवं तद्व्रती पंचदिनात्मकम् ।।\nपंच पंच प्रदीपांस्तु दिवारात्रौ प्रदापयेत् ।। ५७ ।।\nवस्त्रयुग्मान्पंच पञ्च च्छत्रोपानद्युगं तथा ।।\nसयज्ञसूत्रान्कलशान्पञ्च पञ्च फलान्वितान् ।। ५८ ।।\nभोजनांते द्विजेभ्यश्च प्रदद्याच्छ्रद्धयान्वितः ।। ५९ ।।\nरात्रौ जागरगीताद्यैस्तथा नानोपहारकैः ।।\nतोषयेद्वासुदेवं तु पुराणपठनेन तु ।। 2.2.32.६० ।।\nपौर्णमास्युषसि स्नात्वा श्रीकृष्णस्यांतिकं व्रजेत् ।। ६१ ।।\nरामं कृष्णं सुभद्रां च पूजयित्वा यथाविधि ।।\nस्नपनं कारयित्वाथ दृष्ट्वा वा शास्त्रचोदितम् ।। ६२ ।।\nस्नानं कृत्वा पुनः सिंधौ गृहमागत्य तत्र वै ।।\nयत्र विष्णोर्मूर्त्तयस्ताः कुम्भस्था मन्त्रपूजिताः ।। ६३ ।।\nतासां पश्चिमतो वह्निं समाधाय यथाविधि ।।\nअग्निकार्यं प्रकुर्वीत स्वैः स्वैर्मंत्रैः पुरोहितः ।।६४।।\nप्रणवादिचतुर्थ्यंतं नमोंतं नाम ईरयेत् ।।\nदेवानां मूलमंत्रस्तु स्वाहांतो होमकर्मणि ।। ।। ६५ ।।\nचरोराज्यस्य समिधां पलाशानां पृथक्पृथक् ।।\nएकैकं देवमुद्दिश्य जुहुयाच्च शतं शतम् ।। ६६ ।।\nतस्य पुष्पशतं चैव जुहुयात्तदनंतरम् ।।\nपूर्णाहुतिं ततो हुत्वा ब्रह्मणे दक्षिणां ददेत् ।। ६७ ।।\nआचार्ये दक्षिणां दद्यात्सुवर्णं धेनुमेव च ।।\nस्वर्णशृंगीं रौप्यखुरां नानोपकरणैर्युताम् ।। ।। ६८ ।।\nमहार्घ्यवस्त्रदानानि येन तुष्यति वा गुरुः ।।\nसर्वोपकरणैर्युक्ताः प्रतिमाश्च निवेदयेत् ।। ६९ ।।\nब्राह्मणान्भोजयेत्सर्पिः खण्डयुक्तैश्च पायसैः ।।\nएतद्व्रतं समाख्यातं ज्येष्ठपंचकमुत्तमम् ।। 2.2.32.७० ।।\nअनुष्ठाय नरो भक्त्या स्नानदर्शनजं फलम् ।।\nसमग्रं लभते विप्रास्तदा नैवात्र संशयः ।। ७१ ।।\nएकादशी या तु मध्ये निर्जला सा प्रकीर्तिता ।।\nएकां तां भक्तियुक्ता ये यथाविधि उपासते ।। ७२ ।।\nयावज्जीवकृताः सर्वा एकादश्यो न संशयः ।।\nव्रतराजमिमं कृत्वा सर्वव्रतफलं लभेत् ।। ७३ ।।\nयान्यान्समीहते कामांस्तांस्तानाप्नोत्यसंशयः ।। ७४ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये ज्येष्ठपंचकव्रतवर्णनंनाम द्वात्रिंशोऽध्यायः ।। ३२ ।।"
  }
]
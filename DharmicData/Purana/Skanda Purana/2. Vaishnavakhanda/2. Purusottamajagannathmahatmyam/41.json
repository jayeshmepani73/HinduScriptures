[
  {
    "text": "।। जैमिनिरुवाच ।। ।।\nपुष्यस्नानोत्सवं वक्ष्ये यथोक्तं ब्रह्मणा पुरा ।।\nपुष्यर्क्षेण च संयुक्ता पौर्णमासी यदा भवेत् ।। १ ।।\nपौषे मासि तथा कुर्यात्पुष्यस्नानोत्सवं हरेः ।।\nएकादश्यां प्रकुर्वीत ऐशान्यामंकुरार्पणम् ।। २ ।।\nततः प्रतिदिनं कुर्यात्प्रतिमायां हरेर्गृहे ।।\nनृत्यगीतोपहारैश्च प्रतिरात्रं वलिं हरेत् ।। ३ ।।\nचतुर्दशीनिशायां तु कुंभानामधिवासनम् ।।\nएकाशीतिप्रमाणानां तथा स्वर्णमयाञ्च्छुभान् ।। ४ ।।\nगव्यसर्पिःप्रपूर्णांश्च स्थापयेदेकविंशतिम् ।।\nकारयेत्सर्वतोभद्रं मंडलं पुरतो हरेः ।। ५ ।।\nतन्मध्ये बृहदाधारं स्थापयेद्दर्पणं शुभम् ।।\nरात्रौ जागरणं कुर्याद्गीतनृत्यादिविस्तरैः ।। ६ ।।\nप्रभाते वह्निकार्यं च कुर्यात्तद्दैवतं द्विजाः ।।\nपालाशीभिः समिद्भिस्तु चरुणा सर्पिषा तथा ।। ७ ।।\nब्रह्मविष्णुशिवेभ्यस्तु प्रत्येकं तु सहस्रकम् ।।\nस्वलिंगमन्त्रैर्जुहुयात्तदंते पुरुषोत्तमम् ।। ८ ।।\nपूजयेदुपचारैस्तैरादर्शं प्रतिबिंबितम् ।।\nततः पुरुषसूक्तेन कुम्भांस्तानभिमन्त्रयेत् ।। ९ ।।\nतेनैवाच्छिद्रधारेण स्नापयेत्पुरुषोत्तमम्।।\nपावमानीयकैर्देवाञ्छ्रीसूक्तेन ततः परम् ।। 2.2.41.१० ।।\nसर्पिः कुंभैः स्नापयेच्च गायत्र्या च ततः परम् .।।\nवैष्णव्या गन्धतोयेन श्रीसूक्तेन समर्चयेत् ।। ११ ।।\nसहस्रधारया देवं ततो निर्माल्यमुत्सृजेत् ।।\nदेवांगं लेपयेद्गन्धैश्चंदनेन च विग्रहे ।। १२ ।।\nयथास्थानं यथाशोभमलंकारांश्च योजयेत् ।।\nसुगन्धसुमनोमाल्यैर्भूषयेत्तदनंतरम् ।। १३ ।।\nअष्टायुधानि देवस्य चक्रादीनि न्यसेत्पुरः ।।\nरत्नच्छत्रं समुच्छ्रित्य पूजयेत्पुरुषोत्तमम् ।। १४ ।।\nलक्ष्म्या युक्तं पुनर्विप्रा उपहारैः समृद्धिमत् ।।\nशंखेषु पूर्यमाणेषु स्निग्धगंभीरनादिषु ।। १५ ।।\nचामरांदोलव्यग्रासु वेश्यासु रुचिरासु च ।।\nमांगल्यगीतनृत्याद्यैः स्तुतिपाठेषु बन्दिनाम् ।। १६ ।।\nजयशब्दं प्रकुर्वत्सु द्विजातिषु मुहुर्मुहुः ।।\nदूर्वाक्षतांजलिभिस्त्रिभिः संपूज्य केशवम् ।। १७ ।।\nगोसर्पिर्दीपकैः स्वर्णपात्रकैरतिनिर्मलैः ।।\nनीराजयेज्जगन्नाथं कर्पूरयुतवर्तिभिः ।। १८ ।।\nस्वर्णपात्रस्थितं चारु तांबूलं सुपरिष्कृतम् ।।\nशनैःशनैर्मुखाभ्याशे प्रत्येकं विनिवेदयेत् ।। ।। १९ ।।\nआचार्ये दक्षिणां दद्याद्ब्राह्मणांश्चैव पूजयेत् ।। 2.2.41.२० ।।\nपुष्यस्नानोत्सवं पुण्यं ये पश्यंति मुदान्विताः ।।\nसंपूर्णसर्वकामास्ते व्रजेयुर्वैष्णवं पदम् ।। २१ ।।\nराज्यभ्रष्टो लभेद्राज्यं सार्वभौमं च विंदति ।।\nअपुत्रा मृतवत्सा वा पुत्रं दीर्घायुषं लभेत् ।। २२ ।।\nदारिद्र्यनाशनं धन्यं ब्रह्मवर्चसकारणम् ।।\nपुष्यस्नानं कीर्तितं वः शृणुध्वं चोत्तरायणम् ।। २३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये पुष्याभिषेकविधिवर्णनं नामैकचत्वारिंशोऽध्यायः ।। ४१ ।।"
  }
]
[
  {
    "text": "।। मुनय ऊचुः ।। ।।\nप्रासादस्य प्रतिष्ठांत इन्द्रद्युम्नाय यद्वरान् ।।\nआज्ञापयामास हरिर्यात्रास्ता द्वादशापि च ।। १ ।।\nत्वत्सकाशाच्छुतं सर्वं ततः स पृथिवीपतिः ।।\nकिं चकार महाबुद्धिर्विष्णुभक्तोऽप्यवस्थितः ।। ।। २ ।।\n।। जैमिनिरुवाच ।। ।।\nवराँल्लब्ध्वा जगन्नाथात्साक्षाद्ब्रह्मस्वरूपिणः ।।\nकृतकृत्यं स मेने वा आत्मानं नरपुंगवः ।। ३ ।।\nयथाज्ञं कारयित्वा वै यात्रास्ताः पुण्यमोक्षदाः ।।\nबहूपचारैर्बहुधा समभ्यर्च्य जगद्गुरुम् ।। ४ ।।\nगालराजं समादिश्य देवस्याज्ञां यथाविधि ।।\nइदं प्रोवाच मधुरं धर्मन्यायसमायुतम् ।। ५ ।।\n।। इन्द्रद्युम्न उवाच ।। ।।\nराजन्बहुश्रुतोऽसि त्वं धर्मनिष्ठामुपागतः ।।\nभगवत्यपि भक्तिस्ते कर्मणा मनसा गिरा ।। ।। ६ ।।\nन ह्येकस्योपदशाय भगवाननुशास्ति वै ।।\nचराचरगुरुर्ह्येष विश्वं तच्छिष्यतां गतम् ।। ७ ।।\nममानुग्रहलक्ष्येण अवतीर्णो जगत्पतिः ।।\nउद्धृत्यै दीनमनसामत्रापि स्थास्यते चिरात् ।। ८ ।।\nभक्त्या च श्रद्धया युक्त एतदाज्ञां प्रवर्त्तय ।।\nप्रतिमाव्यवहारेण नैनं जानीहि भूमिप ।। ९ ।।\nप्रत्यक्षं ते यथा जातं त्रैलोक्यं भूमिमागतम् ।।\nप्रासादांतः प्रवेशे हि यस्यास्य जगदीशितुः ।। 2.2.48.१० ।।\nपितामहाद्यास्त्रिदशाः सर्वे युगपदागताः ।।\nविश्वमूर्त्या वयं सर्वे जाता वै नष्टचेतनाः ।। ११ ।।\nचराचरमयो ह्येष साक्षाद्दारुस्वरूपधृक् ।।\nकल्पवृक्षमिमं विद्धि भूगतं सर्वकामदम् ।। १२ ।।\nउपास्यैनं हि लभते यो यथा कामनाफलम् ।।\nयतंतो बहुधा यं हि यतयो न विदन्ति वै ।।\nतमःपारे प्रतिष्ठतं किंस्विज्ज्योतिः स्वरूपिणम् ।। १३ ।।\nयतीनां धर्मनिष्ठानां शुद्धानामूर्ध्वरेतसाम् ।।\nअनन्यभक्तियुक्तानामेकः पंथास्तु योगिनाम् ।। १४ ।।\nग्रीष्मे शीत गभीरे वै निमज्ज्य सलिलाशये ।।\nपरां निर्वृतिमाप्नोति तथास्मिन्करुणांबुधौ ।। १५ ।।\nत्रितापदुःखं त्यजति संप्राप्ते पुरुषोत्तमे ।। १६ ।।\nन माता न पिता मित्रं न पत्नी न सुतस्तथा ।।\nशरणागतदीनानां यथायमुपकारकः ।। १७ ।।\nतदेनं परिसेवस्व भुक्तिमुक्तिफलप्रदम् ।।\nपौरैः प्रजाभिर्यात्रास्ताः समृद्धं परिवर्त्तय ।। १८ ।।\nसाधारणो धर्मपंथा नृपाणां नृपसत्तम ।।\nप्रवर्तितश्च पूर्वेण पाल्यतेऽनंतरेण सः ।। १९ ।।\nनृसिंहं भज राजेंद्र उपचारैर्महर्द्धिभिः ।।\nपूजयस्व त्रिसंध्यं तं परं निर्वाणमाप्नुहि ।। 2.2.48.२० ।।\nस्वकृतादुत्तमं प्राहुः परकृत्योपरक्षणम्।।\nपालयेत्परदत्तं यः स्वदत्तादुत्तमं हि तत् ।। २१ ।।\n।। जैमिनिरुवाच ।। ।।\nकृतांजलिपुटः सोऽथ श्वेतो नृपतिसत्तमः ।।\nमूर्ध्नि जग्राह तद्वाक्यं मालामिव गुणान्विताम् ।। २२ ।।\nइंद्रद्युम्नोऽपि राजर्षिः प्रसाद्य पुरुषोत्तमम् ।।\nसह श्रीमान्ब्रह्मलोकं जगाम ह ।। ।। २३ ।।\nएतद्वः कथितं पुण्यं क्षेत्रमाहात्म्यमुत्तमम् ।।\nतत्र नित्योषितस्यापि माहात्म्यं ब्रह्मदारुणः ।। २४ ।।\nयश्चैतच्छृणुयाद्भक्त्या वाच्यमानं द्विजोत्तमाः ।।\nअश्वमेधसहस्रस्य फलं सोऽविकलं लभेत् ।। २५ ।।\nअर्द्धोदयस्तु यो योगः स्कंदेन परिकीर्तितः ।।\nतत्कोटिगुणितं पुण्यं विष्णोर्माहात्म्यकीर्तनात् ।। २६ ।।\nप्रातः प्रातर्यः शृणुयात्कपिलाशतदो भवेत् ।।\nगांगैः पुष्करजैस्तोयैरभिषेकफलं लभेत् ।। २७ ।।\nधन्यं यशस्यमायुष्यं पुण्यं संतानवर्द्धनम्।।\nस्वर्गप्रतिष्ठागतिदं सर्वपापापनोदनम् ।। २८ ।।\nएतद्रहस्यमाख्यातं पुराणेषु सुगोपितम् ।।\nवैष्णवेभ्यो विनाऽन्येषु न तु वाच्यं कदाचन ।।२९।।\nकुतर्कोपहता ये च दुरधीतश्रुतागमाः ।।\nनास्तिका दांभिका नित्यं परदोषोपदर्शिनः ।।\nअवैष्णवा मोघजीवास्तेभ्यो गोप्यं सदैव हि ।। 2.2.48.३० ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्येऽष्टचत्वारिंशोऽध्यायः ।। ४८ ।।"
  }
]
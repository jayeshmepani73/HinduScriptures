[
  {
    "text": "।। जैमिनिरुवाच ।। ।।\nअतः परं प्रवक्ष्यामि यात्रामक्षयमोक्षदाम् ।।\nअनायासेन मूढानां वासनाबद्धचेतसाम् ।। १ ।।\nवैशाखस्यामले पक्षे द्वितीयारात्रिमध्यतः ।।\nमण्डपं च चतुष्कोणं सुधालिप्तं सवेदिकम् ।। २ ।।\nसुधौतवाससा कुर्यात्प्रतिसीरासमं ततः ।।\nसाधुसोपानसंयुक्तं चारुचंद्रातपान्वितम्।। ३ ।।\nतन्मध्ये विन्यसेन्नूनं साधु भद्रासनोत्तमम् ।।\nतस्मिन्निचोलसंछन्ने विन्यसेत्स्वर्णभाजनम् ।। ४ ।।\nतस्य पश्चिमभागे वै स्वासीनो ब्राह्मणः शुचिः ।।\nपात्रांतरे तु गृह्णीयाच्चंदनं पचविंशतिम् ।। ५ ।।\nसुपिष्टं कृष्णस्नेहस्य गृह्णीयाच्च पलाधिकम् ।।\nअगुर्वर्द्धं कुंकुमं स्यात्कुंकुमार्द्धं च सिह्लकम् ।। ६ ।।\nकस्तूरिकाकर्पुरयोः प्रमाणं सिह्लसंमितम् ।।\nसर्वमेकत्र संपिष्यात्पाटलोद्भववारिणा ।। ७ ।।\nपलद्वयं ततो दद्यादगुरुस्नेहमुत्तमम् ।।\nएकत्र लोडितां कृत्वा पूर्वपात्रे निधापयेत् ।। ८ ।।\nआच्छाद्य केतकीपत्रैर्वेष्टयेच्चीनवाससा ।।\nगन्धस्ते सोममंत्रेण रक्षेद्गरुडमुद्रया ।। ९ ।।\nएवं तु मण्डपे तस्मिन्साधिवासं निधापयेत् ।।\nअरुणोदयकालेऽथ नयेत्कृष्णस्य सन्निधिम् ।। 2.2.46.१० ।।\nशंखचामरछत्राद्यैर्भ्रामयित्वा सुरालयम् ।।\nदेवाग्रे स्थापयित्वा च पूजयेत्पुरुषोत्तमम्।। ११ ।।\nउद्धाटयेत्ततो वस्त्रे दिव्यदृष्ट्यावलोकयेत् ।।\nप्रोक्षितं मंत्रराजेन संकुर्यात्ताडनादिभिः ।। १२ ।।\nगंधपुष्पाक्षतैः पूज्यः श्रियः सूक्तेन लेपयेत् ।।\nश्रीशस्य सर्वगात्रेषु मृदुस्पर्शं शनैः शनैः ।। १३ ।।\nवैष्णवा जयशब्दैस्तं वर्द्धयंति तदा हरिम् ।।\nनानासूक्तोपनिषदैर्विद्वांसस्तं स्तुवंति वै ।। १४ ।।\nवेणुवीणादिकैर्नृत्यगीतवाद्यैरनेकशः ।।\nव्यजनैश्चामरैच्छत्रैरन्यैर्नानोपहारकैः ।। १५ ।।\nसंतोषयञ्जगन्नाथं तृतीयादौ विलेपयेत् ।।\nयस्य चिंतनमात्रेण तापा नश्यंति देहिनाम् ।। ।। १६ ।।\nसोऽसौ संदर्शनात्तापान्नृणां हंति तदा द्विजाः ।।\nअचिन्त्यो महिमा विष्णोरीदृक्तादृक्तया सदा ।। १७ ।।\nततः सूक्ष्मांबरैर्माल्यैर्भक्ष्यभोज्यादिपानकैः ।।\nद्रव्यैर्नानाविधैर्हृद्यैर्गव्यैरावर्तितैः शुभैः ।। १८ ।।\nततः संपूजयेद्देवं तांबूलैश्च सुसंस्कृतैः ।।\nतस्मिन्काले तु ये कृष्णं भक्त्या पश्यंति मानवाः ।। १९ ।।\nन तेषां पुनरावृत्तिः कल्पकोटिशतैरपि ।।\nविष्णोः स्वरूपमासाद्य विष्णुलोके वसंति वै ।। 2.2.46.२० ।।\nपुरा कलियुगे विप्रा दक्षो नाम प्रजापतिः ।।\nआध्यात्मिकादिसंतापैः सुदीनान्वीक्ष्य मानवान् ।। २१ ।।\nतत्र गत्वा कृपायुक्तो महिमानं चकार वै ।।\nयथाविधि मया प्रोक्तं स एव प्रथमं द्विजाः ।। २२ ।।\nप्रलिप्य चन्दनेनांगे माधवामलपक्षके ।।\nतृतीयायां जगन्नाथं स्तुतिमेतां मुदा जगौ ।।२३।।\n।। दक्ष उवाच ।। ।।\nदेवदेव जगन्नाथ सहजानंदनिर्मल ।।\nसंसारार्णवसंमग्नांस्त्राहि नः परमेश्वर ।। २४ ।।\nनानाविधैश्च संतापैः संतप्तान्मानवानिमान् ।।\nममानुक्रोशबुद्ध्या वै शुभदृष्ट्याऽमृतेन च ।।२५।।\nसंतर्पय तृणाञ्छुष्कान्कृष्ण मेऽघ नमोऽस्तुते ।।\nकलिकल्मषसंमूढानुद्धर्तुं जगतां पते ।। २६ ।।\nअवतारोऽयमेतस्मिन्नीलाचलगुहांतरे ।।\nचिरकालप्ररूढानां दुस्त्यजानां महांहसाम् ।।२७।।\nराशिं दग्धुं त्वमेवेशो दीनानाथकृपाकर ।।\nत्वद्दर्शनमहायोगे यमाद्यष्टांगवर्जिते ।। २८ ।।\nयेषां मतिः समुत्पन्ना चतुर्वर्गैकसाधने ।।\nन ते शोचंति दुष्पारे भवारण्ये महाभये ।। २९ ।।\nकर्मानपेक्षं देवेश नात्मज्ञानं विमोचकम् ।।\nइदं ते दर्शनं नाथ विना कर्मापि मोचयेत् ।। 2.2.46.३० ।।\nजय कृष्ण जयेशान जयाक्षर जयाव्यय ।।\nप्रसीदानुगृहाणेमान्दीनान्मूढान्विचेतसः ।। ३१ ।।\nइति स्तुत्वा दंडपातं पपात चरणांबुजे ।।\nप्रसीदेश प्रसीदेश प्रसीदेशेति घोषयन् ।। ३२ ।।\nततो जगाद भगवान्सुस्वरेण प्रजापतिम् ।।\nउत्तिष्ठ वत्स ते दत्तं दुर्लभं यद्वरं त्वया ।। ३३ ।।\nकांक्षितं मत्प्रसादेन भविष्यति न संशयः ।।\nमदनुग्रहोऽल्पपुण्यानां दुर्लभो विदितस्तव ।। ।। ३४ ।।\nमदंगजातोऽस्ति भवान्मां त्वं प्रार्थितवानसि ।।\nममोत्सवेन सन्तोष्य ततस्ते प्रददाम्यहम् ।। ३५ ।।\nइमामक्षययात्रां ये भक्त्या पश्यंति हर्षिताः ।।\nतस्मिन्काले यदिच्छंति मनसा तदवाप्नुयुः ।। ३६ ।।\nयथा संतापहरणं चन्दनेनानुलेपनम् ।।\nतथोत्सवोऽयं मे दक्ष संतापत्रयनाशनः ।। ३७ ।।\nमत्प्रेरितमतिस्त्वं हि उत्सवं कृतवानसि ।।\nसंकल्पितोऽयं मनसा दीनोद्धृत्यै मया ध्रुवम् ।। ३८ ।।\nत्वयाभिकाक्षितं सर्वं दास्याम्येव प्रजापते ।।\nद्वादशैता महायात्रा गुण्डिचाद्यास्तु पावनाः ।। ३९ ।।\nएकैका मुक्तिदा सर्वा धर्मकामार्थवर्द्धनाः ।। 2.2.46.४० ।।\nतासामेकतमां वापि यो भक्त्या चावलोकयेत् ।।\nएकयापि भवाब्धिं स तीर्त्वा विष्णुपदं व्रजेत् ।। ४१ ।।\n।। जैमिनिरुवाच ।। ।।\nइत्युदीर्य प्रजानाथं भगवान्स तिरोदधे ।। ४२ ।।\nदक्षः प्रजापतिः सोऽपि श्रद्दधानस्तदाज्ञया ।।\nसंवत्सरं गिरौ स्थित्वा संददर्श महोत्सवान् ।। ४३ ।।\nसर्वज्ञो ब्राह्मणो भूत्वा कौशिकस्य कुलोत्तमे ।।\nलोकान्प्रवर्तयामास यथाविधि महेषु सः ।। ४४ ।।\nविश्वासायाल्पबुद्धीनां यात्रा वै परिकीर्तिताः ।।\nअयं च साक्षात्परमब्रह्मरूपी जगद्गुरुः ।।\nप्रसादितः सुरेशेन लोकानुग्रहणाय वै ।। ४५ ।।\nयथा तथा दृष्टिपथं यातो मुक्तिप्रदो धुवम् ।।\nसर्वान्कामान्ददात्येव नारीणां नात्र संशयः ।। ४६ ।।\nसत्यप्रतिज्ञो भगवांस्तत्रास्ते मधुसूदनः ।।\nशोकं तरति यं दृष्ट्वा भवपाथोधिसंभवम् ।।\nकिं व्रतैः किं तपोदानैः किं कृच्छ्रैः क्रतुभिस्तथा ।। ४७ ।।\nकिमष्टांगेन योगेन किं सांख्येन परेण च ।। ४८ ।।\nतीर्थराजजले स्नात्वा क्षेत्रे श्रीपुरुषोत्तमे ।।\nन्यग्रोधमूलवसतौ वसन्तं चर्मचक्षुषा ।।\nदृष्ट्वा दारुमयं ब्रह्म देहबंधात्प्रमुच्यते ।। ४९ ।।\nइति श्रीस्कांदे महापुराण एकाशीतिसाहस्र्यां संहितायां द्वितीये वैष्णवखण्डे पुरुषोत्तमक्षेत्रमाहात्म्ये षट्चत्वारिंशोऽध्यायः ।। ४६ ।।"
  }
]
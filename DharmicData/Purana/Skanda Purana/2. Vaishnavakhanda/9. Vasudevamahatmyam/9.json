[
  {
    "text": "स्कन्द उवाच ।।\nभाविधर्मविपर्यासकालवेगवशोऽथ सः ।।\nनाहं क्षमिष्य इत्युक्त्वा कैलासं प्रययौ मुने ।। १ ।।\nत्रैलोक्याच्छ्रीरपि तदा समुद्रेन्तर्द्धिमाययौ ।।\nइन्द्रं विहायाप्सरसः सर्वशः श्रियमन्वयुः ।। २ ।।\nतपः शौचं दया सत्यं पादः सद्धर्मऋद्धयः ।।\nसिद्धयश्च बलं सत्त्वं सर्वतः श्रियमन्वयुः ।। ३ ।।\nगजादीनि च यानानि स्वर्णाद्याभूषणानि च ।।\nचिक्षिपुर्मणिरत्नानि धातूपकरणानि च ।। ४ ।।\nअन्नान्यौषधयः स्नेहाः कालेनाल्पेन चिक्षियुः ।।\nन क्षीरं धेनुमहिषीप्रमुखानां स्तनेष्वऽभूत् ।। ५ ।।\nनवापि निधयो नष्टाः कुबेरस्यापि मन्दिरात ।।\nइन्द्रः सहामरगणैरासीत्तापससन्निभः ।। ६ ।।\nसर्वाणि भोगद्रव्याणि नाशमीयुस्त्रिलोकतः ।।\nदेवा दैत्या मनुष्याश्च सर्वे दारिद्यपीडिताः ।। ७ ।।\nकान्त्या हीनस्ततश्चन्द्रः प्रापाम्बुत्वं महोदधौ।।\nअनावृष्टिर्महत्यासीद्धान्यबीजक्षयंकरी ।। ८ ।।\nक्वान्नं क्वान्नेति जल्पन्तः क्षुत्क्षामाश्च निरोजसः ।।\nत्यक्त्वा ग्रामान्पुरश्चोषुर्वनेषु च नगेषु च ।।९।।\nक्षुधार्त्तास्ते पशून्हत्वा ग्राम्यानारण्यकांस्तथा ।।\nपक्त्वाऽपक्त्वापि वा केचित्तेषां मांसान्यभुञ्जत ।। 2.9.9.१० ।।\nविद्वांसो मुनयश्चाऽथ ये वै सद्धर्मचारिणः ।।\nम्रियमाणाः क्षुधाऽथापि नाश्नन्त पललानि तु ।। ११ ।।\nतदा तु वृद्धा ऋषयस्तान्दृष्ट्वाऽनशनादृतान् ।।\nमनुभिः सह वेदोक्तमापद्धर्ममबोधयन् ।। १२ ।।\nमुनयः प्रायशस्तत्र क्षुधा व्याकुलितेन्द्रियाः ।।\nपरोक्षवादवेदार्थान्विपरीतान्प्रपेदिरे ।। १३ ।।\nअर्थं चाजादिशब्दानां मुख्यं छागादिमेव ते ।।\nबुबुधुश्चाऽथ ते प्राहुर्यज्ञान् कुरुत भो द्विजाः ।। १४ ।।\nया वेदविहिता हिंसा न सा हिंसास्ति दोषदा ।।\nउद्दिश्य देवान्पितॄंश्च ततो घ्नत पशूञ्छुभान्।। १५ ।।\nप्रोक्षितं देवताभ्यश्च पितृभ्यश्च निवेदितम् ।।\nभुञ्जत स्वेप्सितं मांसं स्वार्थं तु घ्नत मा पशून् ।।१६।।\nततो देवर्षिभूपाला नराश्च स्वस्वशक्तितः ।।\nचक्रुस्तैर्बोधिता यज्ञानृते ह्येकान्तिकान्हरेः।।१७।।\nगोमेधमश्वमेधं च नरमेधमुखान्मखान् ।।\nचक्रुर्यज्ञावशिष्टानि मांसानि बुभुजुश्च ते।।१८।।\nविनष्टायाः श्रियः प्राप्त्यै केचिद्यज्ञांश्च चक्रिरे ।।\nस्त्रीपुत्रमंदिराद्यर्थं केचिच्च स्वीयवृत्तये ।। १९।।\nमहायज्ञेष्वशक्तास्तु पितॄनुदिश्य भूरिशः ।।\nनिहत्य श्राद्धेषु पशून्मांसान्यादंस्तथाऽऽदयन् ।। 2.9.9.२० ।।\nकेचित्सरित्समुद्राणां तीरेष्वेवावसञ्जनाः ।।\nमत्स्याञ्जालैरुपादाय तदाहारा बभूविरे ।।२१।।\nस्वगृहागतशिष्टेभ्यः पशूनेव निहत्य च ।।\nनिवेदयामासुरेते गोछागप्रमुखान्मुने ।। २२ ।।\nसजातीयविवाहानां नियमश्च तदा क्वचित् ।।\nनाभवद्धर्मसांकर्याद्वित्तवेश्माद्यभावतः ।।२३।।।।\nब्राह्मणाः क्षत्रियादीनां क्षत्राद्या ब्रह्मणां सुताः ।।\nउपयेमिरे कालगत्या स्वस्ववंशविवृद्धये ।। २४ ।।\nइत्थं हिंसामया यज्ञाः संप्रवृत्ता महापदि ।।\nधर्मस्त्वाभासमात्रोऽस्थात्स्वयं तु श्रियमन्वगात् ।। २५ ।।\nअधर्मः सान्वयो लोकांस्त्रीनपि व्याप्य सर्वतः ।।\nअवर्द्धताऽल्पकालेन दुर्निवार्यो बुधैरपि ।। २६ ।।\nदरिद्राणामथैतेषामपत्यानि तु भूरिशः ।।\nतेषां च वंशविस्तारो महाँल्लोकेष्ववर्द्धत ।। २७ ।।\nविद्वांसस्तत्र ये जातास्ते तु धर्मं तमेव हि ।।\nमेनिरे मुख्यमेवाऽथ ग्रन्थांश्चक्रुश्च तादृशान् ।। २८ ।।\nते परम्परया ग्रन्थाः प्रामाण्यं प्रतिपेदिरे ।।\nआद्ये त्रेतायुगे हीत्थमासीद्धर्मस्य विप्लवः ।। २९ ।।\nततःप्रभृति लोकेषु यज्ञादौ पशुहिंसनम् ।।\nबभूव सत्ये तु युगे धर्म आसीत्सनातनः ।। 2.9.9.३० ।।\nकालेन महता सोपि सह देवैः सुराधिपः ।।\nआराध्य संपदं प्राप वासुदेवं प्रभुं मुने ।। ३१ ।।\nततो धर्मनिकेतस्य श्रीपतेः कृपया हरेः ।।\nयथापूर्वं च सद्धर्मस्त्रिलोक्यां संप्रवर्त्तत ।। ३२ ।।\nतत्रापि केचिन्मुनयो नृपा देवाश्च मानुषाः ।।\nकामक्रोधरसास्वादलोभोपहतसद्धियः ।।\nतमापद्धर्ममद्यापि प्राधान्येनैव मन्वते ।। ३३ ।।\nएकान्तिनो भागवता जितकामादयस्तु ये ।।\nआपद्यपि न तेऽगृह्णंस्तं तदा किमुताऽन्यदा ।। ३४ ।।\nइत्थं ब्रह्मन्नादिकल्पे हिंस्रयज्ञप्रवर्त्तनम् ।।\nयथासीत्तन्मयाख्यातमापत्कालवशाद्भुवि ।। ३५ ।। ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये हिंस्रयज्ञप्रवृत्तिहेतुनिरूपणं नाम नवमोऽध्यायः ।। ९ ।।"
  }
]
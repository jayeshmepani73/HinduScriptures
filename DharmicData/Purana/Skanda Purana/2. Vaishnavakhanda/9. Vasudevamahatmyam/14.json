[
  {
    "text": "।। स्कन्द उवाच ।।\nब्रह्मा प्रजेश्वराः शम्भुर्मनवश्च महर्षयः ।।\nआदित्यवसुरुद्राश्च सिद्धगन्धर्वचारणाः ।। १ ।।\nसाध्याश्च मरुतश्चैव विश्वेदेवा दिगीश्वराः ।।\nदस्रौ वह्निश्चन्द्रमाश्च स्वयं धर्मः प्रजापतिः ।। २ ।।\nसुपर्णः किन्नराश्चैव ये चान्ये गणदेवताः ।।\nशेपाद्या वैष्णवा नागा देवपत्न्यश्च सर्वशः ।। ३ ।।\nसावित्री पार्वती चैव पृथिवी च सरस्वती ।।\nशची गौरी शिवा संज्ञा ऋद्धिः स्वाहा च रोहिणी ।।\nधूमोर्णा चादितिर्द्धर्मपत्न्यो मूर्तिदयादयः ।। ४ ।।\nअरुन्धती शाण्डिली च लोपामुद्रा तथैव च ।।\nअनसूयादयः साध्व्य ऋपिपत्न्यश्च सर्वशः ।। ५ ।।\nगङ्गा सरस्वती रेवा यमुना तपती तथा ।।\nचन्द्रभागा विपाशा च शतद्रुर्देविका तथा ।। ६ ।।\nगोदावरी च सरयूः कावेरी कौशिकी तथा ।।\nकृष्णा वेणी भीमरथा ताम्रपर्णी महानदी ।। ७ ।।\nकृतमाला वितस्ता च निर्विन्ध्या सुरसा तथा।।\nचर्मण्वती पयोष्णी च विश्वाद्या नद्य आययुः ।। ८ ।।\nरम्भा घृताची विश्वाची मेनका च तिलोत्तमा ।।\nउर्वशीप्रमुखास्तत्र सर्वाप्सरस आययुः ।।९ ।।\nवैकुण्ठवासिनः सर्वे तथा गोलोकवासिनः ।।\nपार्षदप्रवरा विष्णोस्तत्राजग्मुः प्रहर्षिताः ।। 2.9.14.१० ।।\nअणिमाद्याः सिद्धयोऽष्टौ शंखपद्मादयो नव ।।\nनिधयो मूर्तिमन्तश्च समाजग्मुः श्रियोन्तिके ।। ११ ।।\nपूर्णः शारदचन्द्रोपि तदानीं प्रीतये श्रियाः ।।\nनैशं तमोऽहरत्सर्वं बभूवुर्निर्मला दिशः ।। १२ ।।\nततोऽभिषेकमारेभे तस्या ब्रह्माज्ञया वृषा ।।\nमण्डपं रचयामास सद्यस्त्वष्टातिशोभनम् ।। १३ ।।\nरत्नस्तम्भसहस्राणामायताभिश्च पंक्तिभिः ।।\nचित्रैरनेकैरुल्लोचैः शोभितं कदलीद्रुमैः ।। १४ ।।\nसुगन्धिपुष्पनम्राभिर्दिव्यकल्पद्रुमालिभिः ।।\nजुष्टं नानाविधैरङ्गैर्दर्शनीयं मनोहरम् ।। १५ ।।\nकोटिशो रत्नदीपानां पंक्तिभिः शुद्धरोचिषाम् ।।\nभ्राजमानं तोरणैश्च मुक्ताहारैश्च लम्बिभिः ।। १६ ।।\nरत्नसिंहासने तत्र गीतवाद्यपुरस्सरम् ।।\nउपावेश्य श्रियं चक्रुरभिषेकं महर्षयः ।। १७ ।।\nऐरावतः पुण्डरीको वामनः कुमुदोञ्जनः ।।\nपुष्पदन्तः सार्वभौमः सुप्रतीकश्च दिग्गजाः ।। १८ ।।\nकुर्वन्तो बृंहितान्येते हेमकुम्भोद्धृतैः शुभैः ।।\nचतुःसिन्धुसमानीतैरभ्यषिञ्चन्त वारिभिः ।। १९ ।।\nमूर्तिमत्यो महानद्यस्तत्राजहुर्जलानि च ।।\nमंत्रानुच्चारयंति स्म मूर्ता वेदाः सहर्षिभिः ।। 2.9.14.२० ।।\nजगुः सुकण्ठा गंधर्वा ननृतुश्चाप्सरोगणाः ।।\nवाद्यानि वादयामासुरन्ये देवगणास्तदा ।। २१ ।।\nमहानभूत्तदानंदस्त्रिलोक्यां सर्वदेहिनाम् ।।\nश्रीसूक्तादि द्विजाः पेठुर्जगुर्गीतानि च स्त्रियः ।। ।। २२ ।।\nकांस्यतालमृदङ्गांश्च पणवानकगोमुखान् ।।\nवादयामासुरम्भोदा दिवि दुंदुभयोऽनदन् ।। २३ ।।\nआसीत्कुसुमवृष्टिश्च साकं जयरवैस्तदा ।।\nआसंस्तत्परिचर्यायां धर्मपत्न्यश्च सिद्धयः ।। २४ ।।\nसुस्नातायै ततस्तस्यै कौशेये पीतवाससी ।।\nददावनर्घ्ये जलधी रत्नभूषाश्च भूरिशः ।। २५ ।।\nउपवेशोचितं तस्या इंद्र आसनमाहरत् ।।\nविश्वकर्मा कङ्कणानि ददौ सद्रत्नमुद्रिकाः ।। २६ ।।\nसुधाकरस्तु तद्भ्राता नासाभूषणमुत्तमम् ।।\nददौ तस्यै केशभूषा सद्रत्ननिचिता तथा ।। २७ ।।\nपद्मजन्मा ददौ पद्मं मुक्ताहारं सरस्वती ।।\nनागाश्च शेषप्रमुखास्तस्यै रत्नेंद्रकुण्डले ।। २८ ।।\nअञ्जनं कुङ्कुमं चादाद्दुर्गा सोभाग्यलक्षणम् ।।\nललाटिकां च सावित्री शची ताम्बूलपात्रिकाम् ।। २९ ।।\nवसंतः कौसुमान्हारान्कण्ठसूत्रं च शंकरः ।।\nवैजयंतीं स्रजं पाशी कुबेरो रत्नदर्पणम् ।। 2.9.14.३० ।।\nअनर्घ्यां  कंचुकीं वह्निर्यमोऽदाद्व्यजनं शुभम् ।।\nददुस्तस्यै चापरेपि भूषास्तत्समयोचिताः ।। ३१ ।।\nततः स्वलंकृतां कन्यां कस्मै दद्यामिमामिति ।।\nसिंधुः पप्रच्छ ब्रह्माणं तदोवाच स सर्ववित् ।।३२ ।।\nकन्या तवेयमम्भोधे माता मम शिवस्य च ।।\nदेवानामथ सर्वेषां लोकानामस्ति निश्चितम् ।। ३३ ।।\nनारायणं वासुदेवं परं ब्रह्माखिलेश्वरम् ।।\nपुरुषोत्तममेवैकं विनास्या नापरः पतिः ।। ३४ ।।\nअतः साक्षाद्भगवते त्रैलोक्यसुखहेतवे ।।\nआगतायोपविष्टाय देह्यस्मै विधिनाम्बुधे ।। ३५ ।।\nकुरुष्व जन्मसाफल्यं पावयित्वा निजं कुलम् ।।\nसमुद्धर भवाम्भोधेर्दत्त्वेमां परमात्मने ।।३६।।\nएकस्त्वं सप्तभी रूपैः सप्तद्वीप विभागतः ।।\nविश्रुतोऽथ विधायैतन्महतीं कीर्त्तिमाप्स्यसि ।।३७।।\nइत्युक्तो ब्रह्मणा हृष्टः समुद्रः पुलकाञ्चितः ।।\nमन्यमानो निजं धन्यमदित्सद्विष्णवे सुताम् ।।३८।।\nततः सहैव विधिना स संप्रार्थ्य तमीश्वरम् ।।\nवाग्दानादि विधायैव चक्रे वैवाहिकं विधिम् ।।३९।।\nधन्वंतरिश्चन्द्रमाश्च वासवाद्याश्च देवताः ।।\nआसन्समुद्रस्य पक्षे तत्र वैवाहिकोत्सवे ।।2.9.14.४०।।\nवस्त्राभरणयानादि दाने भोजनकर्मणि ।।\nसन्मानने च जन्यानां मुख्या आसंस्त एव हि ।। ४१ ।।\nलक्ष्म्याश्च मांगल्यविधौ मुख्यास्तत्र तु योषितः ।।\nआसन्गंगादयो नद्यः शच्याद्याश्च सुरांगनाः ।। ४२ ।।\nमेनाद्या नगपत्न्यश्च सिद्धयश्चाणिमादयः ।।\nचन्द्रपत्नी तथा कान्तिः सर्वाश्चाप्सरसो मुने ।। ४३ ।।\nनारायणस्याथ विभोर्लीलां वैवाहिकीं विधिः ।।\nशोभयन्पितरौ चक्रे मूर्तिधर्मौ विचार्य च ।। ४४ ।।\nधर्मोऽसौ जगदाधार पूज्यश्चाखिलदेहिनाम् ।।\nपिताऽस्य भवितुं योग्यो ह्यस्मिंश्च प्रीतिमान्भृशम् ।। ४५ ।।\nइयं च मूर्त्तिः प्रख्याता सर्वसद्गुणजन्मभूः ।।\nदाक्षायणी धर्मपत्नी माता भवितुमर्हति ।। ४६ ।।\nततो धर्मस्यापि पक्षे मुख्याः कार्येष्विमेऽभवन् ।।\nनन्दीश्वरगणेशाभ्यां सहितः शंकरो मुने ।। ४७ ।।\nमहर्षयो मरीच्याद्याः प्रजेशा नारदो मुनिः ।।\nवैनतेयश्च नन्दाद्याः श्रीदामाद्याश्च पार्षदाः ।। ४८ ।।\nदुर्गा च वेदसूर्वाणी स्त्रीषु मुख्या बभूविरे ।।\nऋषिपत्न्योऽनसूयाद्या धर्मपत्न्यश्च सर्वशः ।। ४९ ।।\nसह वेदादिभिर्ब्रह्मा त्वासीदुभयपक्षयोः ।।\nब्राह्मणा वैदिका ये च विवाहविधिकोविदाः ।। 2.9.14.५० ।।\nअथाब्धिः सर्वसंभाराञ्छ्रिया एव प्रसादतः ।।\nसद्यः संपादयामास जनयन्देवविस्मयम् ।। ५१ ।।\nयद्यत्संकल्पयामास हृदि तत्तदुपाहृतम् ।।\nसद्यः स्वांतिक एवैक्षत्ततोभूदतिहर्षितः ।। ५२ ।।\nमध्ये तु मण्डपस्यासावग्निस्थापनवेदिकाम् ।।\nकारयामास विधिवद्ब्राह्मणैर्वेदवेदिभिः ।। ५३ ।।\nअलंचकार तां वेदिं गन्धपुष्पाक्षतादिभिः ।।\nनानाविधैः शुभै रङ्गैः साङ्कुरैः करकैस्तथा ।। ५४ ।।\nततो महामङ्गलवाद्यघोषैः समन्त्रकं संस्नपितो मुनीन्द्रैः ।।\nअनर्घ्यवासांसि च रत्नभूषा दधार विष्णुर्मुकुटं च दिव्यम्।। ५५ ।।\nवादित्रनिध्वाननिनादिताशं नृत्यत्सुरस्त्रीकलगीतशोभनम् ।।\nतं मण्डपं सोऽथ सुरैः स्तुवद्भिः सहेत्य हैमे निषसाद पीठे ।। ५६ ।।\nप्रक्षालयामास तदङ्घ्रिपङ्कजं स्वप्रेष्ठपत्न्या जलधिः सगंगया ।।\nभृङ्गारसिक्तोत्तमवारिधारया तदम्बु शीर्ष्णा च दधार सान्वयः ।।।। ५७ ।।\nततः पठन्मंगलमुच्चकैः श्रियं प्रादापयच्चाम्बुधिनाऽच्युताय ।।\nप्रज्वाल्य वह्निं विधिना विधाता साकं बृहद्भिर्मुनिभिर्जुहाव ।। ५८ ।।\nप्रदाय तस्मै तनयां मनोज्ञां तत्पादपद्मैकनिबद्धदृष्टिम् ।।\nवासांसि रत्नाभरणानि चादाद्भूयांसि भूम्ने स समं दुहित्रा ।। ५९ ।।\nहुतस्य तस्याऽथ हुताशनस्य प्रदक्षिणां चापि सह श्रियैव ।।\nचकार चेतांसि निजेक्षकाणां स्त्रीणां च पुंसां च हरन्हरिः सः ।। 2.9.14.६० ।।\nएकासने तौ सह सन्निविष्टौ ब्रह्माण्डमातापितरौ मनोज्ञौ ।।\nसंपूजयामासुरनर्घ्यवस्त्रविभूषणैर्देवगणाः सयोषाः ।। ६१ ।।\nतदा च गीतानि सुमंगलानि श्रियश्च विष्णोर्गुणवर्णनानि ।।\nदुर्गादयश्चाऽथ पुलोमजाद्या देव्यो जगुः सस्मितचारुवक्त्राः ।। ६२ ।।\nद्विधा विभक्तानि सुरांगनानां वृन्दान्युपाविश्य च सम्मुखानि ।।\nतद्दम्पतिप्रेक्षणकौतुकानि तथा जगुः प्रेमभरेण तानि ।। ६३ ।।\nयथा तदाकर्ण्य सुराः समस्ता महर्षयश्चाऽखिलयोषितोपि ।।\nस्वांतस्तमैक्षंत सह श्रियेशं स्फुरंतमासन्ननु चित्रवच्च।।६४ ।।\nप्रणम्य भक्त्या च वराक्षतादि समर्प्य ताभ्यां विबुधा मुदैव ।।\nपृथक्पृथक्तुष्टुवुरूर्जिताभिर्वाग्भिश्च तौ प्राञ्जलयो विनीताः ।। ६५ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये लक्ष्मीनारायणविवाहोत्सवनिरूपणं नाम चतुर्दशोऽध्यायः ।। १४ ।।"
  }
]
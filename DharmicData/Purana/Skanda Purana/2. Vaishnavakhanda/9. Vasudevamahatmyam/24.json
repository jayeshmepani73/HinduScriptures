[
  {
    "text": "।। श्रीनारायण उवाच ।।\nअथ ज्ञानस्वरूपं ते वच्मि सांख्येन निश्चितम् ।।\nक्षेत्रादि ज्ञायते येन तज्ज्ञानं हि निरुच्यते ।। १ ।।\nवासुदेवः परं ब्रह्म बृहत्यक्षरधामनि ।।\nआदावेकोऽद्वितीयोऽभून्निर्गुणो दिव्यविग्रहः ।। २ ।।\nस कार्यमूलप्रकृतिः सकालाऽक्षरतेजसि ।।\nप्रकाशेऽर्कस्य रात्रीव तिरोभूता तदाऽभवत् ।। ३ ।।\nसिसृक्षाथाभवत्तस्य ब्रह्माण्डानां यदा तदा ।।\nसकालाविर्बभूवादौ महामाया ततो हि सा ।। ४ ।।\nतां कालशक्तिमादाय वासुदेवोऽक्षरात्मना ।।\nसिसृक्षयैक्षत यदा सा चुक्षोभ तदैव हि ।। ५ ।।\nतस्याः प्रधानपुरुषकोटयो जज्ञिरे मुने ।।\nयुज्यन्ते स्म प्रधानैस्ते पुरुषाश्चेच्छया प्रभोः ।। ६ ।।\nपुमांसो निदधुर्गर्भांस्तेषु तेभ्यश्च जज्ञिरे ।।\nब्रह्माण्डानि ह्यसङ्ख्यानि तत्रैकं तु विविच्यते ।। ७ ।।\nआदौ जज्ञे महांस्तस्मात्पुंसो वीर्याद्धिरण्मयात् ।।\nअहङ्कारस्ततस्तस्माद्गुणाः सत्त्वादयस्त्रयः ।। ८ ।।\nतमसः पञ्च तन्मात्रा महाभूतानि जज्ञिरे ।।\nदशेन्द्रियाणि रजसो बुद्ध्या सह महानसुः ।।९।।\nसत्त्वादिन्द्रियदेवाश्च जायन्ते स्म मनस्तथा ।।\nसामान्यतस्तत्त्वसंज्ञा एते देवाः प्रकीर्त्तिताः ।। 2.9.24.१० ।।\nप्रेरिता वासुदेवेन स्वस्वांशैरैश्वरं वपुः ।।\nअजीजनन्विराट्सञ्ज्ञं ते चराचरसंश्रयम् ।। ११ ।।\nस च वैराजपुरुषः स्वसृष्टास्वप्स्वशेत यत् ।।\nतेन नारायण इति प्रोच्यते निगमादिभिः ।। ।। १२ ।।\nतन्नाभिपद्माद्ब्रह्मासीद्राजसोऽथ हृदम्बुजात् ।।\nजज्ञे विष्णुः सत्त्वगुणो ललाटात्तामसो हरः ।। १३ ।।\nएतेभ्य एव स्थानेभ्यस्तिस्र आसंश्च शक्तयः ।।\nतत्रासीत्तामसी दुर्गा सावित्री राजसी तथा ।।\nसात्त्विकी श्रीश्चेति सर्वा वस्त्रालंकारशोभिताः ।। १४ ।।\nता वैराजाज्ञया त्रींश्च ब्रह्मादीन्प्रतिपेदिरे ।।\nदुर्गा रुद्रं च सावित्री ब्रह्माणं विष्णुमन्तिमा ।। १५ ।।\nचण्डिकाद्याश्च दुर्गाया अंशेनासन्सहस्रशः ।।\nत्रयीमुख्याश्च सावित्र्याः शक्तयोंशेन जज्ञिरे ।।\nदुस्सहाप्रमुखाश्चासन्नंशेनैव श्रियो मुने ।। १६ ।।\nतत्रादितो यो ब्रह्मासीद्वैराजनाभिपद्मतः ।।\nएकार्णवे तदब्जस्थः स कश्चिदपि नैक्षत ।। १७ ।।\nविसर्गबुद्धिमप्राप्तो नात्मानं च विवेद सः ।।\nकोहं कुत इति ध्यायन्नदिदृक्षत्कजाश्रयम् ।। १८ ।।\nनालं प्रविश्याऽधो यातुस्तन्मूलं च विचिन्वतः ।।\nसंवत्सरशतं यातं तस्य नान्तं तु सोलभत् ।। १९ ।।\nऊर्ध्वं पुनरुपेत्याऽथ श्रान्तश्च निषसाद सः ।।\nअदृश्यमूर्तिर्भगवानूचे तपतपेति तम् ।। 2.9.24.२० ।।\nतच्छ्रुत्वा तत्प्रवक्तारमदृष्ट्वा च स सर्वतः ।।\nगुरूपदिष्टवत्तेपे दिव्यं वर्षसहस्रकम् ।।२१।।\nपद्मे तपस्यते तस्मै तपः शुद्धात्मने ततः ।।\nसमाधौ दर्शयामास धाम वैकुण्ठमच्युतः ।। २२ ।।\nप्राधानिका गुणा यत्र त्रयोपि रजआदयः ।।\nन भवन्त्यल्पमपि यत्कालमायाभयं न च।।२३।।\nसहोदितार्कायुतवद्भास्वरे तत्र तेजसि ।।\nवासुदेवं ददर्शाऽसौ रम्यदिव्यासिताकृतिम्।।२४।।\nचतुर्भुजं गदापद्मशंखचक्रधरं विभुम् ।।\nपीताम्बरं महारत्नकिरीटादिविभूषणम्।। २५ ।।\nनन्दतार्क्ष्यादिभिर्ज्जुष्टं पार्षदैश्च चतुर्भुजैः ।।\nसिद्धिभिश्चाष्टभिः षड्भिर्बद्धाञ्जलिपुटैर्भगैः ।।२६।।\nसिंहासने श्रिया साकमुपविष्टं तमीश्वरम् ।।\nप्रणम्य प्राञ्जलिस्तस्थौ विरिञ्चो हृष्टमानसः ।।२७।।\nतं प्राह भगवान्ब्रह्मंस्तुष्टोहं तपसा तव ।।\nवरं वरय मत्तस्त्वं स्वाभीष्टं यत्प्रियोसि मे ।। २८ ।।\nइत्युक्तस्तेन तं जानंस्तपसि प्रेरकं प्रभुम् ।।\nस्वं च विश्वसृजं ब्रह्मा ययाचेऽभिमतं वरम् ।। २९ ।।\nप्रजाविसर्गशक्तिं मे देहि तुभ्यं नमः प्रभो ।।\nतत्रापि च न बद्ध्येयं यथा कुरु तथा कृपाम् ।। 2.9.24.३० ।।\nततस्तं भगवानूचे सेत्स्यते ते मनोरथः ।।\nवैराजेन मयात्मैक्यं भावयित्वा समाधिना ।।\nप्रजाः सृजाऽथ स्वासाध्ये कार्ये स्मर्योहमिष्टदः ।। ३१।।\nइत्युक्त्वान्तर्दधे विष्णुर्ब्रह्माप्येकसमाधिना ।।\nवैराजेनाऽथ लोकान्प्राग्लीनान्सर्वान्स्व ऐक्षत ।। ३२ ।।\nविसर्गशक्तिं संप्राप्य स सर्गाय मनो दधे ।।\nब्रह्मज्योतिर्मयस्तावदादित्यः प्रादुरास ह ।। ३३ ।।\nस्थापयित्वाण्डमध्ये तं ततः स मनसाऽसृजत् ।।\nतपोभक्तिविशुद्धेन मुनीनाद्यांश्चतुःसनान् ।। ३४ ।।\nप्रजाः सृजत चेत्यूचे तांस्तदा ते तु तद्वचः ।।\nन जगृहुर्न्नैष्ठिकेन्द्रास्तेभ्यश्चुक्रोध विश्वसृट् ।। ३५ ।।\nक्रुद्धस्य तस्य भालाच्च रुद्र आसीत्तमोमयः ।।\nमन्युं नियम्य मनसा प्रजेशान्सोऽसृजत्ततः ।। ३६ ।।\nमरीचिमत्रिं पुलहं पुलस्त्यं च भृगुं क्रतुम् ।।\nवसिष्ठं कर्दमं चैव दक्षमंगिरसं तथा ।। ३७ ।।\nधर्मं ततः स हृदयादधर्मं पृष्ठतस्तथा ।।\nमनसः काममास्याच्च वाणीं क्रोधं भ्रुवोऽसृजत् ।। ३८ ।।\nशौचं तपो दया सत्यमिति धर्मपदानि च ।।\nचतुर्भ्यो वदनेभ्यश्च चत्वारि ससृजे ततः ।। ३९ ।।\nऋग्वेदं वदनात्पूर्वाद्यजुर्वेदं च दक्षिणात् ।।\nससर्ज पश्चिमात्साम सौम्याच्चाथर्वसंज्ञितम्।।2.9.24.४०।।\nइतिहासपुराणानि यज्ञान्विप्रशतं तथा ।।\nवस्वादित्यमरुद्विश्वान्साध्यांश्च मुखतोऽसृजत् ।।४१।।\nबाहुभ्यः क्षत्रियशतमूरुभ्यां च विशां शतम् ।।\nपद्भ्यां शूद्रशतं चैतान्ससर्ज सह वृत्तिभिः ।। ४२ ।।\nब्रह्मचर्यं च हृदयाद्गार्हस्थ्यं जघनस्थलात् ।।\nवनाश्रमं तथोरस्तः संन्यासं शिरसोऽसृजत् ।। ४३ ।।\nवक्षःस्थलात्पितृगणानसुराञ्जघनस्थलात् ।।\nससर्ज च गुदान्मृत्युं निर्ऋतिं निरयांश्च सः ।। ४४ ।।\nगन्धर्वांश्चारणान्सिद्धान्सर्पान्यक्षांश्च राक्षसान् ।।\nनगान्मेघान्विद्युतश्च समुद्रान्सरितस्तथा ।। ४५ ।।\nवृक्षान्पशून्पक्षिणश्च सर्वान्स्थावरजङ्गमान् ।।\nस्वाङ्गेभ्य एव सोस्राक्षीद्ब्रह्मा नारायणात्मकः ।। ४६ ।।\nसृष्टिमेतां विलोक्यापि नातिप्रीतो यदा तदा ।।\nहरिं ध्यात्वा स ससृजे तपोविद्यासमाधिभिः ।।\nऋषीन्स्वायम्भुवादींश्च मनूंश्च मनुजानपि ।। ४७ ।।\nततः प्रीतः स सर्वेषां निवासाय यथोचितम्।।\nस्वर्लोकं च भुवर्लोकं भूर्लोकं समकल्पयत् ।। ४८ ।।\nयेषां तु यादृशं कर्म प्राक्कालीनं हि तान्विधिः ।।\nसंस्थाप्य तादृशे स्थाने वृत्तीस्तेषामकल्पयत् ।। ४९ ।।\nदेवानाममृतं नॄणामृषीणां चान्नमोषधीः ।।\nयक्षरक्षोसुरव्याघ्रसर्पादीनां सुरामिषम् ।।\nचक्लृपे गोमृगादीनां वृत्तिं स यवसादि च ।। 2.9.24.५० ।।\nस देवानां तु विश्वेषां हव्यं वृत्तिमकल्पयत् ।।\nअमूर्तानां च मूर्तानां पितॄणां कव्यमेव च ।। ५१ ।।\nदुर्गोद्भवानां शक्तीनां तदुपासनतत्परैः ।।\nदैत्यरक्षःपिशाचाद्यैर्दत्तं मद्यामिषादि च ।। ५२ ।।\nतथा सावित्र्युद्भवानां शक्तीनां तदुपासकैः ।।\nदत्तमृष्यादिभिर्यज्ञे मुन्यन्नं चान्नमोषधीः ।। ५३ ।।\nश्रीजातानां च शक्तीनां तदुपास्तिपरायणैः ।।\nदत्तं देवासुरनरैः पायसाज्यसितादि च ।। ५४ ।।\nप्रजापतीनां स पतिस्ततः प्राहाऽखिलाः प्रजाः ।।\nइज्या देवाश्च पितरो हव्यकव्यात्मकैर्मखैः ।। ५५ ।।\nइष्टाः संपूरयिष्यन्ति ह्येते युष्मन्मनोरथान् ।।\nएतान्ये नार्चयिष्यन्ति ते वै निरयगामिनः ।। ५६ ।।\nइत्थं कृता हि मर्यादा तेन नारायणात्मना ।।\nदैवं पित्र्यमतो नित्यं जनैः कार्यं यथाविधि ।। ५७ ।।\nततो ब्रह्मा स सर्वेषां धर्मसेत्ववनाय च ।।\nतत्तज्जातिषु ये मुख्यास्तान्मनूंश्चाप्यतिष्ठिपत् ।। ५८ ।।\nवासुदेवेच्छयैवेत्थं वैराजाद्ब्रह्मरूपिणः ।।\nकल्पेकल्पे भवत्येव सृष्टिर्बहुविधा मुने।।५९।।\nप्राक्कल्पे यादृशी संज्ञा वेदाः शास्त्राणि च क्रियाः।।\nकल्पेऽन्ये तादृशाः सर्वे धर्माः स्युश्चाऽधिकारिणः।। 2.9.24.६०।।\nविष्णुर्यः कथितः सोपि वैराजपुरुषात्मकः।।\nपोषयत्यखिलाँल्लोकान्मर्यादाः परिपालयन्।। ६१।।\nमन्वादिभिः पाल्यमानाः सेतवस्त्वसुरैर्यदा ।।\nकामरूपैर्विभिद्यन्ते वासुदेवस्तदा स्वयम् ।।\nब्रह्मादिभिः प्रार्थ्यमानः प्रादुर्भवति भूतले ।। ६२ ।।\nअवतारा भगवतो भूता भाव्याश्च सन्ति ये ।।\nकर्तुं न शक्यते तेषां संख्यां संख्याविशारदैः ।। ६३ ।।\nसद्धर्मदेवसाधूनां गुप्त्यै तद्द्रोहिमृत्यवे ।।\nश्रेयसे सर्वभूतानामाविर्भावोस्ति सत्पतेः ।। ६४ ।।\nस वासुदेवः प्रकृतौ पुंसि कार्येषु चैतयोः ।।\nअन्वितश्च पृथक्चास्ते सर्वाधीशः स्वधामनि ।। ६५ ।।\nव्याप्य स्वांशैरिमाँल्लोकान्यथाग्निवरुणादयः ।।\nस्वस्त्यासते स्वस्वलोके तथैष भगवान्मुने ।। ६६ ।।\nसर्गात्प्राक्सच्चिदानन्दः शुद्ध एकश्च निर्गुणः ।।\nयथासीत्तादृगेवासावन्वितोप्यस्ति निर्मलः ।। ६७ ।।\nवायुतेजोजलक्ष्मासु तत्तत्कार्येषु खं यथा ।।\nअन्वीयाप्यस्ति निर्लेपं यथा पूर्वं तथैष हि ।। ६८ ।।\nसर्वोपास्यो नियन्ता च व्यापकश्चैष कीर्तितः ।।\nआत्यन्तिके लयेऽथैष भवत्येव यथा पुरा ।। ६९ ।।\nवैराजः पुरुषो योऽत्र प्रोक्तोऽसावीश्वराभिधः ।।\nज्ञेयः स्वतन्त्रः सर्वज्ञो वश्यमायश्च नारद ।। 2.9.24.७० ।।\nएतस्यैव स्वरूपाणि ब्रह्मविष्णुशिवास्त्रयः ।।\nरजआदिगुणोपेताः स्वगुणानुगुणक्रियाः ।। ७१ ।।\nब्रह्मणो ये समुत्पन्ना देवासुरनरादयः ।।\nते जीवसंज्ञा ह्यल्पज्ञाः परतन्त्रा भवन्ति च ।। ७२ ।।\nजीवानामीश्वराणां च तनवः क्षेत्रसञ्ज्ञकाः ।।\nमहदादितत्त्वमय्यः क्षेत्रज्ञाख्यास्तु तद्विदः ।। ७३ ।।\nक्षेत्राणां च क्षेत्रविदां प्रधानपुरुषस्य च ।।\nमायायाः कालशक्तेश्चाऽक्षरस्य च परात्मनः ।।\nपृथक्पृथग्लक्षणैर्यज्ज्ञानं तज्ज्ञानमुच्यते ।। ७४ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ज्ञानस्वरूपनिरूपणं नाम चतुर्विशोऽध्यायः ।। २४ ।।"
  }
]
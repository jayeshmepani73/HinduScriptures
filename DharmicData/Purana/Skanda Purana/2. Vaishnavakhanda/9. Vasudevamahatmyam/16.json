[
  {
    "text": "।। स्कन्द उवाच ।।\nमेरुशृंगं समारूढो नारदो दिव्यया दृशा ।।\nश्वेतद्वीपं च तत्रस्थान्पश्यन्मुक्तान्सहस्रशः ।। १ ।।\nवासुदेवे भगवति दृष्टिमाबध्य तत्क्षणम् ।।\nउत्पपात महायोगी सद्यः प्राप च धाम तत् ।। २ ।।\nप्राप्य श्वेतं महाद्वीपं नारदो हृष्टमानसः ।।\nददर्श भक्तांस्तानेव श्वेतांश्चन्द्रप्रभाञ्छुभान् ।। ३ ।।\nपूजयामास शिरसा मनसा तैश्च पूजितः ।।\nदिदृक्षुर्ब्रह्म परमं स च कृच्छ्रपरः स्थितः ।। ४ ।।\nभक्तमेकान्तिकं विष्णोर्बुद्ध्वा भागवतास्तु ते ।।\nतमूचुस्तुष्टमनसो जपन्तं द्वादशाक्षरम् ।। ५ ।।\nश्वेतमुक्ता ऊचुः ।।\nमुनिवर्य भवान्भक्तः कृष्णस्याऽस्ति यतोऽत्र नः ।।\nदृष्टवान्देवदुर्दृश्यान्किमिच्छन्नथ तप्यति ।। ६ ।।\nनारद उवाच ।।\nभगवन्तं परं ब्रह्म साक्षात्कृष्णमहं प्रभुम् ।।\nद्रष्टुमुत्कोऽस्मि भक्तेन्द्रास्तं दर्शयत तत्प्रियाः ।।७।।\nस्कन्द उवाच ।।\nतदैकः श्वेतमुक्तस्तु कृष्णेन प्रेरितो हृदि ।।\nएहि ते दर्शये कृष्णमित्युक्त्वा पुरतोभवत् ।।८।।\nप्रहृष्टो नारदस्तेन साकमाकाशवर्त्मना ।।\nपश्यन्धामानि देवानां तत ऊर्द्ध्वं ययौ मुनिः ।। ९ ।।\nसप्तर्षींश्च ध्रुवं दृष्ट्वाऽनासक्तः कुत्रचित्स च ।।\nमहर्जनतपोलोकान्व्यतीयाय द्विजोत्तम।।2.9.16.१०।।\nब्रह्मलोकं ततो दृष्ट्वा श्वेतमुक्तानुगो मुनिः ।।\nकृष्णस्यैवेच्छयाऽध्वानं प्रापाष्टावरणेष्वपि।।११।।\nभूम्यप्तेजोनिलाकाशाहम्महत्प्रकृतीः क्रमात् ।।\nक्रान्त्वा दशोत्तरगुणाः प्राप गोलोकमद्भुतम् ।।१२।।\nधाम तेजोमयं तद्धि प्राप्यमेकान्तिकैर्हरेः।।\nगच्छन्ददर्श विततामगाधां विरजां नदीम्।।१३।।\nगोपीगोपगणस्नानधौतचन्दनसौरभाम्।।\nपुण्डरीकैः कोकनदै रम्यामिन्दीवरैरपि।।१४।।\nतस्यास्तटं मनोहारि स्फटिकाश्ममयं महत्।।\nप्राप श्वेतहरिद्रक्तपीतसन्मणिराजितम्।।१५।।\nकल्पवृक्षालिभिर्ज्जुष्टं प्रवालाङ्कुरशोभितम्।।\nस्यमन्तकेन्द्रनीलादिमणीनां खनिमण्डितम् ।। १६ ।।\nनानामणीन्द्रनिचितसोपानततिशोभनम् ।।\nकूजद्भिर्मधुरं जुष्टं हंसकारण्डवादिभिः ।। १७ ।।\nवृन्दैः कामदुघानां च गजेन्द्राणां च वाजिनाम् ।।\nपिबद्भिर्न्निर्मलं तोयं राजितं स व्यतिक्रमत् ।। १८ ।।\nउत्तीर्याऽथ धुनी दिव्यां तत्क्षणादीश्वरेच्छया ।।\nतद्धामपरिखाभूतां शतशृङ्गागमाप सः ।। १९ ।।\nहिरण्मयं दर्शनीयं कोटियोजनमुच्छ्रितम् ।।\nविस्तारे दशकोट्यस्तु योजनानां मनोहरम् ।। 2.9.16.२० ।।\nसहस्रशः कल्पवृक्षैः पारिजातादिभिर्द्रुमैः ।।\nमल्लिकायूथिकाभिश्च लवङ्गैलालतादिभिः ।। २१ ।।\nस्वर्णरम्भादिभिश्चान्यैः शोभमानं महीरुहैः ।।\nदिव्यैर्मृगगणैर्न्नागैः पक्षिभिश्च सुकूजितैः ।। २२ ।।\nदुर्गायितस्य तद्धाम्नस्तस्य रम्येषु सानुषु ।।\nमनोज्ञान्विततानैक्षद्भगवद्रासमण्डपान् ।। २३ ।।\nवृतानुद्यानततिभिः फुल्लपुष्पसुगन्धिभिः ।।\nकपाटै रत्ननिचितैश्चतुर्द्वारसुशोभनान् ।। २४ ।।\nचित्रतोरणसंपन्नै रत्नस्तम्भैः सहस्रशः ।।\nजुष्टांश्च कदलीस्तम्भैर्मुक्तालम्बैर्वितानकैः ।। २५ ।।\nदूर्वालाजाक्षतफलैर्युक्तान्माङ्गलिकैरपि ।।\nचन्दनागुरुकस्तूरीकेशरोक्षित चत्वरान् ।। २६ ।।\nसुश्राव्यवाद्यनिनदैर्हृद्यान्बहुविधैरपि ।।\nतेषु यूथानि गोपीनां कोटिशः स ददर्श ह ।। २७ ।।\nअनर्घ्यवासोभूषाभिः सद्रत्नमणिकङ्कणैः ।।\nकाञ्चीनूपुरकेयूरैः शोभितान्यङ्गुलीयकैः ।। २८ ।।\nतारुण्यरूपलावण्यैः स्वरैश्चाऽप्रतिमानि हि ।।\nराधालक्ष्मीसवर्णानि शृङ्गारिककराणि च ।। २९ ।।\nभोगद्रव्यैर्बहुविधैर्मण्डपेषु युतेषु च ।।\nविलसन्ति च गायन्ति मनोज्ञाः कृष्णगीतिकाः ।। 2.9.16.३० ।।\nउपत्यकासु तस्याद्रेरथ वृन्दावनाभिधम् ।।\nवनं महत्तदद्राक्षीत्सावर्णे नारदो मुनिः ।। ३१ ।।\nकृष्णस्य राधिकायाश्च प्रियं तत्क्रीडनस्थलम्।।\nकल्पद्रुमालिभी रम्यं सरोभिश्च सपङ्कजैः ।। ३२ ।।\nआम्रैराम्रातकैर्नीपैर्बदरीभिश्च दाडिमैः ।।\nखर्जूरीपूगनारंगैर्न्नालिकेरैश्च चन्दनैः ।। ३३ ।।\nजम्बूजम्बीरपनसैरक्षोदैः सुरदारुभिः ।।\nकदलीभिश्चम्पकैश्च द्राक्षाभिः स्वर्णकेतकैः ।। ३४ ।।\nफलपुष्पभरानम्रैर्न्नानावृक्षैर्विराजितम् ।।\nमल्लिका माधवीकुन्दैर्ल्लवंगैर्यूथिकादिभिः ।। ३५ ।।\nमन्दशीतसुगन्धेन सेवितं मातरिश्वना ।।\nशतशृङ्गस्नुतैरार्द्रं निर्झरैश्च  समन्ततः ।। ३६ ।।\nसदा वसन्त शोभाढ्यं रत्नदीपालिमण्डितैः ।।\nशृङ्गारिकद्रव्ययुतैः कुञ्जैर्जुष्टमनेकशः ।। ३७ ।।\nगोपानां गोपिकानां च कृष्णसंकीर्त्तनैर्मुहुः ।।\nगोवत्स पक्षिनिनदैर्न्नानाभूषणनिस्वनैः ।।\nदधिमन्थनशब्दैश्च सर्वतो नादितं मुने ।। ३८ ।।\nफुल्लपुष्पफलानम्रनानाद्रुमसुशोभनैः ।।\nद्वात्रिंशतवनैरन्यैर्युक्तं पश्यमनोहरैः ।। ३९ ।।\nतद्वीक्ष्य हृष्टः स प्राप गोलोकपुरमुज्वलम् ।।\nवर्तुलं रत्नदुर्गं च राजमार्गोपशोभितम् ।। 2.9.16.४० ।।\nराजितं कृष्णभक्तानां विमानैः कोटिभिस्तथा ।।\nरथै रत्नेन्द्रखचितैः किंकिणीजालशोभितैः ।। ४१ ।।\nमहामणीन्द्रनिकरै रत्नस्तम्भालिमण्डितैः ।।\nअद्भुतैः कोटिशः सौधैः पंक्तिसंस्थैर्मनोहरम् ।। ४२ ।।\nविलासमण्डपै रम्यै रत्नसारविनिर्मितः ।।\nरत्नेन्द्रदीपततिभिः शोभनं रत्नवेदिभिः ।। ४३ ।।\nकेसरागुरुकस्तूरीकुंकुमद्रवचर्चितम् ।।\nदधिदूर्वालाजपूगै रम्भाभिः शोभिताङ्गणम् ।। ४४ ।।\nवारिपूर्णैर्हेमघटैस्तोरणैः कृतमंगलम् ।।\nमणिकुट्टिमराजाध्वचलद्भूरिगजाश्वकम् ।। ४५ ।।\nश्रीकृष्णदर्शनायातैर्न्नैकब्रह्माण्डनायकैः ।।\nविरिञ्चिशंकराद्यैश्च बलिहस्तैः सुसंकुलम् ।।४६।।\nव्रजद्भिः कृष्णवीक्षाथ गोपगोपीकदम्बकैः ।।\nसुसंकुलमहामार्गं मुमोदालोक्य तन्मुनिः ।।४७।।\nकृष्णमन्दिरमापाऽथ सर्वाश्चर्यं मनोहरम् ।।\nनन्दादिवृषभान्वादिगोपसौधालिभिर्वृतम् ।। ४८ ।।\nचतुर्द्वारैः षोडशभिर्दुर्गैः सपरिखैर्युतम्।।\nकोटिगोपवृतैकैकद्वारपालसुरक्षितैः ।। ४९ ।।\nरत्नस्तम्भकपाटेषु द्वार्षु स्वाग्रस्थितेषु सः ।।\nउपविष्टान्क्रमेणैव द्वारपालान्ददर्श ह ।।2.9.16.५०।।\nवीरभानुं चन्द्रभानुं सूर्यभानुं तृतीयकम् ।।\nवसुभानुं देवभानुं शक्रभानुं ततः परम् ।। ५१ ।।\nरत्नभानुं सुपार्श्वं च विशालमृषभं ततः ।।\nअंशुं बलं च सुबलं देवप्रस्थं वरूथपम् ।। ५२ ।।\nश्रीदामानं च नत्वाऽसौ प्रविष्टोंतस्तदाज्ञया ।।\nमहाचतुष्के वितते तेजोऽपश्यन्महोच्चयम् ।। ५३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये गोलोकवर्णनं नाम षोडशोऽध्यायः ।।१६।।"
  }
]
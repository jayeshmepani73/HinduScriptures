[
  {
    "text": "।। स्कन्द उवाच ।।\nभूमध्यगः स राजाऽथ स्वकृतं कर्म गर्हयन् ।।\nअनुतप्यमानश्च भृशं मानयंस्ताबृहन्मुनीन् ।।\nजजाप भगवन्मन्त्रं त्र्यक्षरं मनसा सदा ।। १ ।।\nतत्रापि परया भक्त्या पञ्चकालं स्वचेतसा ।।\nअयजद्धरिं सुरपतिं भूमेर्विवर आदरात् ।। २ ।।\nततोऽस्य तुष्टो भगवान्वासुदेवो जगत्पतिः ।। आपद्यपि यथाकालं यथाशास्त्रं स्वमर्चतः ।। ३ ।।\nवरदो भगवान्विष्णुः समीपस्थं द्विजोत्तमम् ।। गरुत्मन्तं महावेगमाबभाषे स्वयं ततः ।। ४ ।।\nश्रीभगवानुवाच ।।\nद्विजोत्तम महाभाग गम्यतां वचनान्मम ।।\nसम्राड्राजा वसुर्नाम धर्मात्मा मां समाश्रितः ।। ५ ।।\nब्रह्मातिक्रमदोषेण प्रविष्टो वसुधातलम् ।।\nतन्मानना कृता तेन तद्गच्छाद्य तदन्तिकम् ।। ६ ।।\nभूमेर्विवरसंगुप्तं गरुडैनं ममाज्ञया ।।\nअधश्चरं नृपश्रेष्ठं खेचरं कुरु मा चिरम् ।। ७ ।।\nस्कन्द उवाच ।।\nगरुत्मानथ विक्षिप्य पक्षौ मारुतवेगवान् ।।\nविवेश विवरं भूम्या यत्रास्ते वाग्यतो वसुः ।। ८ ।।\nतत एनं समुत्क्षिप्य स्वचञ्च्वा विनता सुतः ।।\nउत्पपात नभस्तूर्णं तत्र चैनममुञ्चत ।। ९ ।।\nतस्मिन्मुहूर्त्ते संजज्ञे राजोपरिचरः पुनः ।।\nसशरीरो गतः स्वर्गं परमं सुखमाप्तवान् ।। 2.9.7.१० ।।\nएवं तेनापि ब्रह्मर्षे वाग्दोषात्सदवज्ञया ।।\nप्राप्ता गतिरयज्वार्हा धर्मज्ञेन महात्मना ।। ११ ।।\nकेवलं पुरुषस्तेन सेवितो हरिरीश्वरः ।।\nततः शीघ्रं जहौ पापं स्वर्गलोकमवाप च ।। १२ ।।\nभुञ्जानो विविधं सौख्यं मनोभीष्टं च तत्र सः ।।\nउवासान्यो यथा शक्रो गीयमानयशाः सुरैः ।। १३ ।।\nतमेकदा विमानेन चरन्तं सूर्यसन्निभम् ।।\nअद्रिकाप्सरसा युक्तमच्छोदा समवैक्षत ।। १४ ।।\nसा हि सोमपदस्थानां पितॄणां मानसी सुता ।।\nअग्निष्वात्ताभिधानानाममूर्त्तानां महात्मनाम् ।। १५ ।।\nअमूर्त्तत्वात्पितॄन्स्वान्सा न जानन्ती शुचिस्मिता ।।\nतं वसुं पितरं मेने स च तामात्मजामिव ।। १६ ।।\nतौ ततः पितरः शेपुर्भावं दृष्ट्वेदृशं तयोः ।।\nकन्ये त्वमस्य नृपतेर्भुवि कन्या भविष्यसि ।। १७ ।।\nवसो त्वं मानुषो भूत्वा सुतामेनां स्वयोषिति ।।\nअस्यामेवाप्सरायां त्वं जनयिष्यसि निश्चितम् ।। १८ ।।\nइत्थं तौ पितृभिः शप्तौ शापमोक्षाय तास्ततः ।।\nप्रार्थयामासतुर्न्नत्वा तदोचुस्ते कृपालवः ।। १९ ।।\nअवश्यमित्थं भावित्वाद्युवाभ्यामुपलम्भितः ।।\nशापोऽयं तत्र युवयोः श्रेय एव भविष्यति ।। 2.9.7.२० ।।\nअष्टाविंशे द्वापरे तु वसो त्वं भुवि भूपतेः ।।\nकृतयज्ञस्य तनयो भवितासि महात्मनः ।। २१ ।।\nतत्रापि च यथेदानीं तथा त्वं सकलैर्गुणैः ।।\nजुष्टश्च खचरो भाव्यो महाभागवताग्रणीः ।। २२ ।।\nपञ्चरात्रोक्तविधिना विष्णुमभ्यर्च्य भक्तितः ।।\nतच्छेषेण सुरांश्चास्मानर्चयिष्यसि सप्रजः ।। २३ ।।\nततस्त्वं दिव्यदेहेन स्वर्गलोकमवाप्स्यसि ।।\nदिव्यान्भोगांस्तत्र भुक्त्वा प्राप्स्यसे वैष्णवं पदम् ।। ।। २४ ।।\nअच्छोदे त्वमपि क्षोण्यां नाम्ना कालीति विश्रुता ।।\nस्वांशेन मत्स्यदेहायामद्रिकायां जनिष्यसे ।। २५ ।।\nपराशरात्तत्र सुतं कन्येव प्राप्स्यसे हरिम् ।।\nप्रसादादेव तस्य त्वं भुक्तिं मुक्तिं च लप्स्यसे ।। २६ ।।\nस्कन्द उवाच ।।\nइत्थं स पितृभिः शप्तोऽनुगृहीतश्च भूपतिः ।।\nकृतयज्ञादिह जनिं प्राप्याऽभूद्विश्रुतो गुणैः ।। २७ ।।\nयथा पूर्वं कृष्णभक्तो दैवपित्र्यविधानवित् ।।\nसख्ये तस्मै महेन्द्रश्च प्रादात्प्रचुरसंपदः ।। २८ ।।\nश्वेतद्वीपे वासुदेवात्प्राप्तो यो विजयध्वजः ।।\nपुरा स्वेनारिनाशार्थं तस्मा इन्द्रस्तमप्यदात् ।।२९।।\nअन्तरिक्षगती राजा भौमान्भोगान्सुदुर्लभान् ।।\nभुक्त्वान्ते स्वर्गलोकं च दिव्यदेहेन लब्धवान् ।। 2.9.7.३० ।।\nप्राक्पुण्यशेषस्य फलं भुञ्जन्स्वमनसेप्सितान्।।\nतत्र भोगान्बहुविधांस्तीव्रं वैराग्यमाप्तवान् ।। ३१ ।।\nमेरोः शृङ्गेऽथ विजने शुचिः कृतदृढासनः ।।\nदध्यौ स्वहृदयाम्भोजे स्वेष्टदेवं रमापतिम् ।। ३२ ।।\nत्यक्त्वा देववपुः सोऽथ योगधारणया मुनिः ।।\nततः सूक्ष्मशरीरेण प्राप भास्करमण्डलम् ।।\nयदाहुर्नैष्ठिकानां च मुक्तिद्वारं हि योगिनाम् ।। ३३ ।।\nतत्तेजोदग्धसूक्ष्माङ्गः सच्चिदूपोऽतिनिर्मलः।।\nस बभूव महाभागः संक्षीणाशेषवासनः।।३४।।\nततस्तन्मण्डलगतैरातिवाहिकदैवतैः।।\nस निन्ये वैष्णवं धाम श्वेतद्वीपाख्यमद्भुतम् ।। ३५ ।।\nस हि द्वीपो भुविस्थोपि भवत्यप्राकृतो मुने ।।\nहरिभक्तजनावासः प्राप्य एकान्तभक्तिभिः ।। ३६ ।।\nस गोलोकब्रह्मपुरवैकुण्ठानां च सुव्रत ।।\nद्वारभूतोस्ति भक्तानां तल्लिप्सूनां महात्मनाम् ।। ३७ ।।\nयस्य यद्धाम्न इच्छा स्याद्भजतस्तं तदेव हि ।।\nप्रापयन्ति श्वेतमुक्ता मुने प्रागुक्तलक्षणाः ।। ३८ ।।\nदिव्यदेहोऽभवत्तत्र धाम्न्यऽसौ श्वेतमुक्तवत् ।।\nप्राप्य गोलोकधामाऽथ परमानन्दमाप्तवान् ।। ३९ ।।\nइत्थमेकान्तिकेनैव धर्मेणाराधयन्ति ये ।।\nनारायणं परं ब्रह्म श्वेतमुक्ता भवंति ते ।। 2.9.7.४० ।।\nएतत्ते सर्वमाख्यातं पृष्टवान्यद्भवान्मुने ।।\nस्थितिरेकांतभक्तानां श्वेतधाम्नश्च लक्षणम् ।। ४१ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य उपीरचरवसुमोक्षनिरूपणं नाम सप्तमोऽध्यायः ।। ७ ।।"
  }
]
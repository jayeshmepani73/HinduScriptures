[
  {
    "text": "।। स्कन्द उवाच ।।\nतत्त्वेककालसंभूतकोटिकोट्यर्कसन्निभम् ।।\nस व्यचष्ट महत्तेजो दिव्यं सिततरं मुने ।।१।।\nदिशश्च विदिशः सर्वा ऊर्द्ध्वाधो व्याप्नुवच्च यत्।।\nअक्षरं ब्रह्म कथितं सच्चिदानन्दलक्षणम् ।। २ ।।\nप्रकृतिं पुरुषं चोभौ तत्कार्याण्यपि सर्वशः ।।\nव्याप्तं यद्योगसंसिद्धाः षट्चक्राणि निजान्तरे ।।\nव्यतीत्य मूर्ध्नि पश्यन्ति वासुदेवप्रसादतः ।। ३ ।।\nयद्भासा भासितः सूर्यो वह्निरिन्दुश्च तारकाः ।।\nभासयन्ति जगत्सर्वं स्वप्रकाशं तथामृतम् ।। ४ ।।\nयद्ब्रह्मपुरमित्याहुर्भगवद्धाम सात्वताः ।।\nयस्यान्तिकेषु परितस्तिष्ठन्त्यर्चककोटयः ।। ५ ।।\nब्रह्मशंकर वृन्दानि ह्युपर्युपरि संभ्रमात् ।।\nपतन्ति बलिहस्तानि गोपगोपीव्रजाश्च यत् ।। ६ ।।\nकृष्णस्यानुग्रहो यस्मिन्स तेजसि तमीक्षते ।।\nकेवलं तेज एवान्ये पश्यन्ति न तु तं मुने ।। ७ ।।\nतस्मिन्ददर्शाद्भुतदिव्यमन्दिरं विचित्ररत्नेन्द्रमयं मनोज्ञम् ।।\nरत्नोज्ज्वलस्तम्भसहस्रकान्तं महासभा मण्डपदर्शनीयम् ।। ८ ।।\nसौधालिभिर्भूरिभिरुज्ज्वलाभिः स्वोपासकानां परितो विराजितम् ।।\nविचित्रसूक्ष्माम्बररत्नभूषाविभूषितानां हि नृणां च योषिताम् ।। ९ ।।\nसिंहासनं तत्र मणीन्द्रसारै रत्नेन्द्रसारैश्च विनिर्मितं सः ।।\nआश्चर्यकृन्प्रेक्षकमानसानां दिव्य मुनिः प्रैक्षत भूरिहर्षः ।।2.9.17.१०।।\nतत्राऽथ कृष्णं भगवन्तमैक्षन्नारायणं निर्गुणमास्थितं सः ।।\nसर्वज्ञमीशं पुरुषोत्तमं च यं वासुदेवं च वदन्ति सात्वताः ।। ११ ।।\nयं केचिदाहुः परमात्मसंज्ञं केचित्परं ब्रह्म परात्परं च ।।\nब्रह्मेति केचिद्भगवन्तमेके विष्णुं च भक्ताः परमेश्वरं च।।१२।।\nकन्दर्पसाहस्रमनोहराङ्गं सदा किशोरं करुणानिधानम् ।।\nअतिप्रशांताकृतिदर्शनीयं क्षराक्षरेभ्यश्च परं स्वतन्त्रम् ।। १३ ।।\nनैकाण्डसर्गस्थितिनाशलीलाविधायकापांगनिरीक्षणं च ।।\nअनेककोट्यण्डमहाधिराजं विश्वैकवन्द्यं नटवर्यवेषम् ।। १४ ।।\nअनर्घ्यदिव्योत्तमपीतवाससमनेकसद्रत्नविभूषणाढ्यम् ।।\nनवीनजीमूतसमानवर्णं कर्णोल्लसत्सन्मकराभकुण्डलम् ।। १५ ।।\nनिजांगनिर्यत्सितभूरितेजश्चयावृतत्वात्सितवर्णमुक्तम् ।।\nसद्रत्नसारोज्ज्वलसत्किरीटं शरत्सरोजच्छदचारुनेत्रम् ।। १६ ।।\nसुगन्धिसच्चन्दनचर्चितांगं श्रीवत्सलक्ष्माङ्कितहृत्कपाटम् ।।\nनिनादयन्तं मधुरं च वेणुं कृत्वा मुखाग्रेम्बुजचारुदोर्भ्याम् ।। १७।।\nजयासुशीलाललितामुखानां वृन्दैः सखीनां सह राधया च ।।\nसमर्च्यमानं रमया च भामा कलिन्दजा जाम्बवतीमुखानाम् ।।१८।।\nधर्मेण वेदैरखिलैर्भगैश्च ज्ञानादिभिः संयतपाणियुग्मैः ।।\nनिषेव्यमाणं च सुदर्शनाद्यैर्निजायुधैर्मूर्तिधरैरनेकैः ।। १९ ।।\nमसारमाणिक्यसुवर्णवर्णैः सितैश्च कैश्चिन्निजपार्षदाग्र्यैः ।।\nउपासितं चक्रगदाब्जशङ्खलसद्भुजैर्नन्दसुनन्दमुख्यैः ।। 2.9.17.२० ।।\nश्रीदाममुख्यैरथ गोपवेषैर्भक्त्यावनम्रैर्द्विभुजैरनेकैः ।।\nउपास्यमानं गरुडेन चाग्रतो विभूतिभिश्चाष्टभिरानताभिः ।। २१ ।।\nमूर्त्या च शान्त्या दयया च सेवितं पुष्ट्या च तुष्ट्या ह्यथ मेधया च ।।\nश्रद्धाक्रिया ह्युन्नतिभिश्च मैत्र्या तथा तितिक्षास्मृतिबुद्धिभिश्च ।। २२ ।।\nदृष्ट्वा तमत्यद्भुतदिव्यमूर्त्ति तद्रूपसौरभ्यहृताखिलेन्द्रियः ।।\nआनन्दवारिप्रतिरुद्धदृष्टिः प्रेम्णोर्द्ध्वरोमा सुखसंभृतोऽभूत् ।। २३ ।।\nदण्डवत्तं नमस्कृत्य नारदः प्रेमविह्वलः ।।\nबद्धाञ्जलिपुटस्तस्थौ वीक्षमाणस्तदाननम् ।। २४ ।।\nतं मानयामास हरिः पृष्ट्वा स्वागतमादरात् ।।\nभक्तमेकान्तिकं स्वस्य स्वेनैव च दिदृक्षितम् ।। २५ ।।\nभगवद्वाक्यपीयूषास्वादप्राप्तात्मसंस्मृतिः ।।\nतद्दर्शनमहानन्दो भक्त्या तुष्टाव तं मुनिः ।। २६ ।।\nनारद उवाच ।।\nजय श्रीकृष्ण भगवन्नारायण जगत्प्रभो ।।\nवासुदेवाऽखिलावास सदैकान्तिकवल्लभ ।। २७ ।।\nअप्याश्चर्यार्चनीयाङ्घ्रे राधिकाकमलादिभिः ।।\nत्वमेवात्यन्तिकं श्रेयोऽभीप्सतां परमा गतिः ।। २८ ।।\nनित्यानामात्मनां नित्य आत्मा चेतनचेतनः ।।\nक्षराक्षरेभ्यश्च परस्त्वं ब्रह्म परमं हरे ।। २९ ।।\nयथा विशुद्धिः सिद्धिश्च भक्त्या परमया तव ।।\nतथा न स्यान्नृणामन्यैः साधनैस्तप आदिभिः ।। 2.9.17.३० ।।\nत्वदङ्घ्रिदिव्यज्योत्स्नैका मुमुक्षूणां हृदि स्थितम् ।।\nमहत्सन्तमसंहर्तुं सद्यः शक्तास्ति सत्पते ।। ३१ ।।\nसर्वैर्वेदैस्त्वमेवेज्य उपास्यो ज्ञेय एव च ।।\nनिरूपितोसि भगवन्सर्वकारणकारणम् ।। ३२ ।।\nएकैकस्मिन्रोमकूपे यत्तवास्ति सितं महः ।।\nशान्तमानंदरूपं च तत्कोटीन्दुप्रभाधिकम् ।। ३३ ।।\nअस्मिंस्त्वमक्षरे धाम्नि निर्गुणेऽमृतसञ्ज्ञके ।।\nमहःपुञ्जे सदैवास्से निर्गुणः पुरुषोत्तमः ।। ३४ ।।\nब्रह्माण्डभयदात्कालान्मायायाश्च महाभयात् ।।\nमुक्ता भक्ता भवन्त्येव त्वदीयोपासनाबलात् ।। ३५ ।।\nतं त्वामहमुपेतोस्मि शरणं जगदीश्वरम् ।।\nसर्वात्मानं विभुं ब्रह्म महापुरुषमच्युतम् ।। ३६ ।।\nयथा त्वच्चरणाम्भोजे भक्तिर्मे निश्चला सदा ।।\nभवेत्तथैव देवेश कर्त्तुमर्हस्यनुग्रहम् ।। ३७ ।।\n।। स्कन्द उवाच ।।\nइत्थं देवर्षिणा भक्त्या संस्तुतः परमेश्वरः ।।\nतमाहानन्दयन्वाचा सुधासंमितया मुनिम् ।। ३८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवदर्शनं नाम सप्तदशोऽध्यायः ।। १७ ।।"
  }
]
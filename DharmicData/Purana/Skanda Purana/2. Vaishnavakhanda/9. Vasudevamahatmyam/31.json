[
  {
    "text": "।। स्कन्द उवाच ।।\nश्रुत्वैतत्सकलं धर्म्यं यथावद्भगवद्वचः ।।\nनिःसंशयो मुनिः प्राह तं प्रणम्य कृताञ्जलिः ।। १ ।।\nनारद उवाच ।।\nनष्टा मे संशयाः सर्वे प्रसादाद्भगवंस्तव ।।\nवासुदेवस्य माहात्म्यं मयाधिगतमञ्जसा ।। २ ।।\nकंचित्कालमिहैवाहं तपः कुर्वंस्त्वया सह ।।\nशृण्वंश्च नित्यं ज्ञानादि करिष्ये पक्वमात्मनः ।। ३ ।।\nस्कन्द उवाच ।।\nइत्युक्त्वा नारदस्तत्र तेन चाप्यनुमोदितः ।।\nउवास दिव्यवर्षाणां सहस्रं स तपश्चरन् ।। ४ ।।\nशुश्राव चानुदिवसं यथाकालं हरेर्मुखात् ।।\nधर्मज्ञानाद्यथ प्राप पक्वतां तत्र योगिराट् ।। ५ ।।\nस्नेहं च परमं प्राप स श्रीकृष्णेऽखिलात्मनि ।।\nगुणगानपरो नित्यमास भागवताग्रणीः ।। ६ ।।\nभक्तिनिष्ठां परां प्राप्तमथ तं सिद्धयोगिनम् ।।\nउवाच भगवत्प्रीतः श्रेयस्कृत्सर्वदेहिनाम् ।। ७ ।।\nश्रीनारायण उवाच ।।\nसिद्धोसि त्वं महर्षेऽद्य गच्छ लोकहितं कुरु ।।\nएकान्तधर्मं सर्वत्र प्रवर्त्तयितुमर्हसि ।। ८ ।।\nस्कन्द उवाच ।।\nइत्याज्ञां शिरसा तस्य स आदाय जगद्गुरोः ।।\nगच्छंस्ततस्तमस्तौषीत्प्रणम्य प्राञ्जलिः स्थितः ।। ९ ।।\nनारद उवाच ।।\nनमोनमस्ते भगवञ्जगद्गुरो नारायणाऽप्राकृत दिव्यमूर्ते ।।\nअनन्तकल्याणगुणाकरस्त्वं दासे मयि प्रीततरः मदा स्याः ।। 2.9.31.१० ।।\nत्वं वासुदेवोसि जगन्निवासः क्षेमाय लोकस्य तपः करोषि ।।\nयोगेश्वरेशोपशमस्थ आत्मारामाधिपस्त्वं परहंससद्गुरुः ।। ११ ।।\nविभुर्ऋषीणामृषभोऽक्षरात्मा जीवेश्वराणां च नियामकोसि ।।\nसाक्षी महापूरुष आत्मतन्त्रः कालोऽभवद्यद्भ्रुकुटेर्महांश्च ।। १२ ।।\nसर्गादिलीला जगतां त्वमीश करोषि मायापुरुषात्मनैव ।।\nतथाप्यकर्त्ता ननु निर्गुणोसि भूमा परब्रह्म परात्परश्च।। १३ ।।\nसत्यः स्वयंज्योतिरतर्क्यशक्तिस्त्वं ब्रह्मभूतात्मविचिन्त्यमूर्त्तिः ।।\nबृहद्व्रताचार्य महामुनीन्द्र कन्दर्पदर्पापहरप्रताप ।।१४।।\nतपस्विनां ये रिपवः प्रसिद्धाः क्रोधो रसो मत्सरलोभमुख्याः ।।\nअप्याश्रमं तेपि कदापि वेष्टुं नेमं क्षमा ह्येष तव प्रतापः ।। १५ ।।\nछन्दोमयो ज्ञानमयोऽमृताध्वा धर्मात्मको धर्मसर्गाभिपोष्टा।।\nउन्मूलिताधर्मसर्गो महात्मा त्वमव्ययश्चाक्षयोऽव्यक्तबन्धुः।।१६।।\nनिर्दोषरूपस्य तवाऽखिलाः क्रिया भवन्ति वै निर्गुणा निर्गुणस्य।।\nधर्मार्थकामेप्सुभिरर्चनीयस्त्वमीश्वरो नाथ मुमुक्षुभिश्च ।।\nत्वं कालमायायमसंसृतिभ्यो महाभयात्पातुमेकः समर्थः ।।\nभक्तापराधाननवेक्षमाणो महादयालुः किल भक्तवत्सलः ।।१८।।\nधृतावतारस्य हि नाममात्रं रूपं च वा यः स्मरेदन्तकाले ।।\nसोपि प्रभो घोरमहाघसंघात्सद्यो विमुक्तो दिवमाशु याति ।। १९ ।।\nतं त्वां विहायाऽत्र तु यो मनुष्यो देहे त्रिधातावपि देहिकेषु ।।\nजायात्मजज्ञातिधनेषु सज्जते स मायया वञ्चित एव मूढः ।। 2.9.31.२० ।।\nत्वद्भक्तियोग्यो नरदेह एव यं कामयन्तेऽपि च नाकसंस्थाः ।।\nत्वद्भक्तिहीनं हि दिवोपि सौख्यमहं तु जाने नरकेण तुल्यम् ।। २१ ।।\nतपस्त्रिलोक्याः कुरुषे सुखाय तत्रापि ते भारतवासिपुंसु ।।\nअनुग्रहो भूरितरो यदत्र कृतावतारो विचरन्विराजसे ।। ।। २२ ।।\nतस्याश्रयं ये तव नात्र कुर्वते त एव शास्त्रेषु मताः कृतघ्नाः ।।\nअतस्तवैकाश्रयमेव बाढं कुर्वत्यजस्रं मयि तेऽस्तु तुष्टिः।।२३।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीनरनारायणस्तुतिनिरूपणंनामैकत्रिंशोऽध्यायः ।।३१।।"
  }
]
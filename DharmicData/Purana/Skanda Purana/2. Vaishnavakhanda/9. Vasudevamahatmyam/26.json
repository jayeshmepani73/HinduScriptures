[
  {
    "text": "।। स्कन्द उवाच ।।\nएकान्तधर्मविवृतिं श्रुत्वा भगवतोदिताम् ।।\nप्रहृष्टमानसो भूयस्तं पप्रच्छ स नारदः ।। १ ।।\nनारद उवाच ।।\nधर्म एकान्तिकः स्वामिंस्त्वया सम्यगुदीरितः ।।\nतमाश्रुत्य महान्हर्षो जातोस्ति मम मानसे ।। २ ।।\nसिद्धये तस्य भवता क्रियायोगो य उच्यते ।।\nतमहं बोद्धुमिच्छामि भगवंस्तव संमतम् ।। ३ ।।\n।। श्रीनारायण उवाच ।।\nपूजाविधिः क्रियायोगो वासुदेवस्य कीर्त्त्यते ।।\nस तु वेदेषु तन्त्रेषु बहुधैवास्ति वर्णितः ।। ४ ।।\nभक्तानां रुचिवैचित्र्यात्तथा बहुविधत्वतः ।।\nवासुदेवस्य मूर्तीनां बहुधा सोऽस्ति विस्तृतः ।। ५ ।।\nसाकल्येनोच्यमानस्य पारो नायाति तस्य वै ।।\nअतः संक्षेपतस्तुभ्यं वच्मि भक्तिविवर्द्धनम् ।। ६ ।।\nप्राप्ता ये वैष्णवीं दीक्षां वर्णाश्चत्वार आश्रमाः ।।\nचातुर्वर्ण्यस्त्रियश्चैते प्रोक्ता अत्राधिकारिणः ।। ७ ।।\nवेदतन्त्रपुराणोक्तैर्मन्त्रैर्मूलेन च द्विजाः ।।\nपूजेयुर्दीक्षिता योषाः सच्छूद्रा मूलमन्त्रतः ।।\nमूलमन्त्रस्तु विज्ञेयः श्रीकृष्णस्य षडक्षरः ।।८।।\nस्वस्वधर्मं पालयद्भिः सर्वेरेतैर्यथाविधि ।।\nपूजनीयो वासुदेवो भक्त्या निष्कपटान्तरैः ।। ९ ।।\nआदौ तु वैष्णवीं दीक्षां गृह्णीयात्सद्वरोः पुमान् ।।\nसदैकान्तिकधर्मस्थाद्ब्रह्मजातेर्दयानिधेः ।। 2.9.26.१० ।।\nसंपन्नो ज्ञानभक्तिभ्यां स्वधर्मरहितस्तु यः ।।\nस गुरुन्नैव कर्तव्यः स्त्रीहृतात्मा च कर्हिचित् ।। ११ ।।\nप्राप्ता स्त्रैणाद्गुरोर्दीक्षा ज्ञानं भक्तिं च कर्हिचित् ।।\nफलेन्नैव यथाऽपत्यं युवतिः षण्ढसंगिनी ।। १२ ।।\nप्राप्यातः सद्गुरोर्दीक्षां तुलसीमालिकां गले ।।\nललाटादौ चोर्द्ध्वपुण्ड्रं गोपीचन्दनतो धरेत् ।।१३।।\nविष्णुपूजारुचिर्भक्तो गुरोरेवागमोदितम् ।।\nपूजाविधिं सुविज्ञाय ततः पूजनमारभेत् ।।१४।।\nरात्र्यन्तयाम उत्थाय भक्तो ब्राह्मेक्षणेऽथ वा ।।\nमुहूर्तार्धं हृदि ध्यायेत्केशवं क्लेशनाशनम् ।।१५।।\nकीर्त्तयित्वाऽभिधास्तस्य तदीयानां च नाडिकाम्।।\nततः शौचविधिं कृत्वा दन्तधावनमाचरेत् ।।१६।।\nअंगशुद्धिस्नानमादौ कृत्वा स्नायात्समन्त्रकम्।।\nगृहीत्वा शुचिमृत्स्नादीन्कुर्यात्स्नानांगतर्पणम्।।१७।।\nपरिधायांशुके धौते उपविश्यासने शुचौ ।।\nकृत्वोर्द्ध्वपुण्ड्रं कुर्वीत संध्यां होमं जपादि च ।। १८ ।।\nवस्त्रचन्दनपुष्पादीनुपहारांस्ततोऽखिलान् ।।\nआहरेन्मांसमदिराद्यशुचिस्पर्श वर्जितान्।।१९।।\nदेवेभ्यो वा पितृभ्यश्चाप्यन्येभ्यो न निवेदितान् ।।\nअनाघ्रातांश्च मनुजैः केशकीटादिवर्जितान्।।2.9.26.२०।।\nसंस्थाप्य तान्दक्षपार्श्वे पूजोपकरणानि च ।।\nउद्वर्त्य दीपमाज्येन कुर्यात्तैलेन वा ततः ।।२१ ।।\nकौशे वौर्णे च वस्त्रादौ विकाष्ठे शुद्ध आसने ।।\nउपाविशेद्वासुदेवप्रतिमासन्निधौ ततः ।। २२ ।।\nशैली धातुमयी दार्वी लेख्या मणिमयी च वा ।।\nप्रतिमा स्यात्सिता रक्ता पीता कृष्णाऽथ वा मुने ।। २३ ।।\nकृष्णस्य सा तु कर्तव्या द्विभुजा वा चतुर्भुजा ।।\nमुरलीं धारयेत्तत्र द्विभुजायाः करद्वये ।। २४ ।।\nअथ वा दक्षहस्तेऽस्याश्चक्रं शंखं तथेतरे ।।\nपद्मं वा धारयेद्दक्षे पाणावभयमुत्तरे ।। २५ ।।\nद्वितीयायास्तु हस्तेषु दक्षिणाधःकरक्रमात् ।।\nगदाब्जदरचक्राणि धारयेन्मुनिसत्तम ।। २६ ।।\nद्विविधाया अपि हरेर्मूर्तेर्वामे श्रियं न्यसेत् ।।\nमुरलीधरवामे तु राधां रासेश्वरीं न्यसेत् ।। २७ ।।\nअप्येषा द्विविधा मूर्त्तिरखण्डा शुभलक्षणा ।।\nसर्वावयवसंपन्ना भवेदर्च्चकसिद्धिदा ।। २८ ।।\nलक्ष्मीस्तु द्विभुजा कार्या वासुदेवस्य सन्निधौ ।।\nदधती पंकजं हस्ते वस्त्रालंकारशोभना ।। २९ ।।\nलक्ष्मीवद्राधिकापि स्याद्द्विभुजा चारुहासिनी ।।\nपङ्कजं पुष्पमालां वा दधती पाणिपङ्कजे ।। 2.9.26.३० ।।\nअचला च चला चेति द्विविधा प्रतिमा हरेः ।।\nतत्राद्यायां न कर्तव्यमावाहनविसर्जनम्।।३१।।\nतदङ्गदेवतानां च कार्यं नावाहनाद्यपि ।।\nन च दिङ्नियमोऽर्चायां तस्याः स्थेयं तु सम्मुखे ।।३२।।\nशालग्रामेप्येवमेव कार्यं नावाहनादि च ।।\nअन्यत्र चलमूलौ तु कर्तव्यं तत्तदर्चकैः ।। ३३ ।।\nतत्रापि दार्व्या लेख्यायां जलस्पर्शोनुलेपनम् ।।\nनैव कार्यं पूजकेन कर्तव्यं परिमार्जनम् ।। ३४ ।।\nउदङ्मुखः प्राङ्मुखो वा चलायां सम्मुखोऽथ वा ।।\nयथाशक्ति यथालब्धैरुपहारैर्यजेद्धरिम् ।। ।। ३५ ।।\nश्रद्धानिश्छद्मभक्तिभ्यामर्पितेनाम्बुनापि सः ।।\nप्रीतस्तुष्यति विश्वात्मा किमुताऽखिलपूजया ।। ३६ ।।\nपुंसा श्रद्धादिहीनेन रत्नहेमाद्यलंक्रियाः ।।\nचतुर्विधं चाप्यन्नाद्यं दत्तं गृह्णाति नो मुदा ।। ३७ ।।\nतस्माद्भक्तिमता कार्यं पुंसा स्वश्रेयसे मुने ।।\nश्रीकृष्णस्यार्च्चनं नित्यं सर्वाभीष्टाशुदायिनः ।। ३८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये क्रियायोगाधिकारादिनिरूपणं नाम षड्विंशोऽध्यायः ।। २६ ।।"
  }
]
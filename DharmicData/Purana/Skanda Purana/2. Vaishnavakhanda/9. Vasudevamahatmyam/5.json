[
  {
    "text": "।। स्कन्द उवाच ।।\nआसीद्राजोपरिचरो वसुनामा पुरा मुने ।।\nभूभर्त्तुरायोस्तनयः ख्यातश्चासावमावसुः ।।\nआखण्डलसखो भक्तिं प्राप्तो नारायणे प्रभौ ।। १ ।।\nधार्मिकः पितृभक्तश्च पितॄन्देवांश्च तर्पयन् ।।\nसदाचाररतो दक्षः क्षमावाननसूयकः ।। २ ।।\nसर्वोपकारकः शान्तो ब्रह्मचर्यरतः शुचिः ।।\nअक्रोधनश्च मितभुङ्मृदुर्निर्व्यसनो मुनिः ।। ३ ।।\nनिर्द्वन्द्वो निर्विकारश्च निर्मानो धीर आत्मवित् ।।\nनिर्द्दम्भो मानदो योगी तपस्वी विजितेन्द्रियः ।। ४ ।।\nधनपुत्रकलत्रेषु विरक्तः स्वजनादिषु ।।\nनारायणमनुं भक्त्या स जजापान्वहं नृपः ।। ५ ।।\nतस्मै तुष्टोऽथ भगवान्वासुदेवः स्वयं ददौ ।।\nसाम्राज्यं सोऽथ नासक्तस्तत्र भेजे तमादरात् ।। ६ ।।\nतत्रोक्तेन विधानेन पञ्चकालसमाहितः ।।\nपूजयामास देवेशं तच्छेषेण सुरान्पितॄन्।।७।।\nतेषां शेषेण विप्राश्च संविभज्याश्रितांश्च सः ।।\nशेषान्नभुक्सत्यपरः सर्वभूतेष्वहिंसकः।। ।। ८ ।।\nभक्षणे दोषमविदत्प्राणिमात्रामिषस्य तु ।।\nमहापातकवद्राजा स्वप्रजाश्च तथाऽवदत् ।। ९।।\nसर्वभावेन भेजेऽसौ देवदेवं जनार्दनम् ।।\nअनादिमध्यनिधनं लोककर्त्तारमव्ययम्।।2.9.5.१०।।\nश्रीवासुदेवपदयोः स चकार मनः स्थिरम् ।।\nश्रोत्रे च नित्यं भगवत्कथायाः श्रवणे नृपः ।।१ १।।\nनयने स्वे मुकुन्दस्य तद्भक्तानां च दर्शने।।\nगुणगाने हरेर्वाणीं चक्रे भूमिपतिः स तु।।१२।।\nनारायणांघ्रिसंस्पृष्ट तुलसीपुष्पसौरभे।।\nप्राणं चकार च नृपो नान्यगन्धेषु कर्हिचित्।। १३ ।।\nश्रीशोपभुक्तवस्त्रादि स्पर्शने च त्वचं निजाम्।।\nचकार रसनामन्ने नारायणनिवेदिते।। १४ ।।\nभगवन्मन्दिरक्षेत्रसदन्तिकगतौतथा।।\nचकार चरणौ राजा सेवायां च करौ हरेः।।१५।।\nउत्तमांगं च चक्रेऽसौ विष्णुपादाभिवन्दने।।\nसख्यं चकार परमं महाभागवतेषु सः।।१६।।\nएकोपि न क्षणस्तस्य विना भक्तिं रमापतेः ।।\nजगाम किल राजर्षेस्तदीय व्रतचारिणः ।।१७ ।।\nमहद्भिरेव संभारैर्विष्णोर्ज्जन्मदिनोत्सवान् ।।\nचक्रे तदर्थमुद्यानमंदिरोपवनानि च ।। १८ ।।\nइत्थं नारायणे भक्तिं वहतो ब्राह्मणोत्तम ।।\nएकशय्यासनं तस्य दत्तवान्देवराट् स्वयम् ।। १९ ।।\nवैजयन्तीं ददौ मालां तस्मा इन्द्रोऽतिशोभनाम् ।।\nअम्लानपङ्कजमयीं तथा रत्नानि भूरिशः ।। 2.9.5.२० ।।\nआत्मा राज्यं धनं चैव कलत्रं वाहनादि च ।।\nयत्तद्भगवतः सर्वमिति तत्प्रेक्षितं सदा ।। २१ ।।\nकाम्या नैमित्तिकाजस्रं यज्ञियाः परमाः क्रियाः ।।\nसर्वाः सात्वतमास्थाय विधिं चक्रे समाहितः ।। २२ ।।\nपञ्चरात्रविदो मुख्यास्तस्य गेहे महात्मनः ।।\nप्रायणं भगवत्प्रत्तं भुञ्जतेस्माग्रतो द्विजाः ।। २३ ।।\nतस्य प्रशासतो राज्यं धर्मेणाऽमित्रघातिनः ।।\nनानृता वाक्समभवन्मनो दुष्टं न चाऽभवत् ।।\nन च कायेन कृतवान्स पापं परमण्वपि ।। २४ ।।\nपञ्चरात्रं महातन्त्रं भगवद्भक्तिपुष्टये ।।\nशुश्रावानुदिनं राजा भगवद्भक्तवक्त्रतः ।। २५ ।।\nधर्मं संस्थापयञ्छुद्धं रञ्जयन्सकलाः प्रजाः ।।\nपालयामास पृथिवीं दिवमाखण्डलो यथा ।। २६ ।।\nअपि सप्तविधस्तस्य राज्ये पललभक्षकः ।।\nपुमान्कोप्यभवन्नैव न च पाषण्डवेषिणः ।। २७ ।।\nअसाध्यो योषितश्चैव पुरुषाः पारदारिकाः ।।\nन श्रुतास्तस्य राज्ये च धर्मसंकरकारिणः ।। २८ ।।\nएकादशविधं मद्यं त्रिविधां च सुरामपि ।।\nनाजिघ्रदपि कोपीह तस्मिन्राज्यं प्रशासति ।। २९ ।।\nएवंगुणः स तु क्वापि पक्षपाताद्दिवौकसाम् ।।\nमिथ्यालापाद्दिवो भ्रष्टः प्रविवेश महीतलम् ।। 2.9.5.३० ।।\nअन्तर्भूमिगतश्चासौ सततं धर्मवत्सलः ।।\nनारायणपरो भूत्वा तन्मंत्रमजपत्स्थिरः ।। ३१ ।।\nतस्यैव च प्रसादेन पुनरेवोत्थितस्तु सः ।।\nदिवं प्राप्य सुखं तत्र मनोभीष्टं समन्वभूत् ।। ३२ ।।\nपुनश्चेदिपतिर्भूत्वा भुव्यसौ पितृशापतः ।।\nपञ्चरात्रोक्तविधिना भेजे हरिमतन्द्रितः ।। ३३ ।।\nस्वर्गलोकं ततः प्रापद्दिव्यदेहेन भूपतिः ।।\nउपासनां च तत्रत्यैः परमर्षिगणैः सह ।। ३४।।\nदृढीकुर्वन्भगवतः कञ्चित्कालमुवास तत् ।।\nपरं पदमथ प्रापद्वासुदेवस्य निर्भयम्।।३५।।\n।। ।। इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्य उपरिचरवसुसद्गुणवर्णनं नाम पंचमोऽध्यायः ।। ५ ।।"
  }
]
[
  {
    "text": "सावर्णिरुवाच ।।\nकथं प्राप्ता पुनः स्कन्द श्रीरिन्द्रेण गताम्बुधिम् ।। एतां कथय मे सर्वां कथां नारायणाश्रयाम् ।। १ ।।\nस्कन्द उवाच ।।\nश्रिया विहीनो देवेन्द्रः श्रीहीनैरपि दानवैः ।।\nपराजितो हृतस्थानो नष्टाशेषपरिच्छदः ।। २ ।।\nगिरिगह्वरकुञ्जेषु काननेषु ततस्ततः ।।\nपरिबभ्राम सहितो दिगीशैर्वरुणादिभिः ।। ३ ।।\nवल्कलाजिन वस्त्राश्च पशुपक्ष्यामिषाशनाः ।।\nदेवा दैत्या नरा नागास्तुल्याचारपरिच्छदाः ।।४।।\nपात्राणि मृन्मयान्येव सर्वेषामपि वेश्मसु ।।\nआसन्वराकाः सर्वेपि पिशाच्य इव च स्त्रियः ।। ५ ।।\nआदावभूदनावृष्टिर्भुवि द्वादशवार्षिकी ।।\nततो वर्षे क्वचिद्वृष्टिरासीत्स्वल्पा क्वचिन्न च ।। ६ ।।\nइत्थं दारिद्र्यदुःखानां तेषां वर्षशतं गतम् ।।\nबलिष्ठारब्धकर्माणस्तेऽतिदुःखेपि नो मृताः ।। ७ ।।\nअजीवन्त मृतप्राया नरकेष्विव नारकाः ।।\nयतन्तोपि श्रियः प्राप्त्यै यज्ञाद्यैर्न्नाऽलभन्त ताम् ।। ८ ।।\nततः सहस्रवर्षान्ते मेरौ शरणमाययुः ।।\nशापाद्दुर्वाससो देवाः सर्वे दुर्वाससो विधिम् ।। ९ ।।\nप्रणम्य तस्मै दुःखं स्वं वासवाद्या न्यवेदयन् ।।\nआदावेव हि सोऽज्ञासीत्सर्वज्ञत्वात्सुरापदम् ।। 2.9.10.१० ।।\nउपालभ्य ततश्चेन्द्रं विरिञ्चः सहशंकरः ।।\nतद्दुःखवारणा कल्पो विष्णुमैच्छत्प्रसादितुम् ।। ११ ।।\nआराधयिष्यंस्तपसा ततोऽसौ तं तपःप्रियम् ।।\nसर्वदेवगणोपेत उपायात्क्षीरसागरम् ।। १२ ।।\nतस्योत्तरे तटे रम्ये सर्वे तेऽनशनव्रताः ।।\nएकपादस्थिता ऊर्द्ध्वबाहवश्चक्रिरे तपः ।। १३ ।।\nकेशवं हृदि ते दध्युः सर्वक्लेशविनाशनम् ।।\nलक्ष्मीपतिं वासुदेवमेकाग्रकृतमानसाः ।। १४ ।।\nशताब्दान्ते ततो विष्णुः श्रीकृष्णो भगवान्स्वयम् ।।\nअत्यापन्नेषु दीनेषु कृपां देवेषु सोऽकरोत्।। ।। १५ ।।\nअदृश्यमूर्तिरात्मज्ञैरपि भूरितपस्विभिः ।।\nतत्राविरासीत्कृपया नियुताहस्करद्युतिः ।। १६ ।।\nतेजोमण्डलमेवादौ सहसा स्फुरितं महत् ।।\nददृशुर्विबुधाः सर्वे सितं घनमनौपमम् ।। १७ ।।\nब्रह्मा शिवश्च तन्मध्ये ददृशाते रमापतिम् ।।\nघनश्यामं चतुर्बाहुं गदाब्जाब्जारिधारिणम् ।। १८ ।।\nकिरीटकाञ्चीकटककुण्डलादिविभूषितम् ।।\nपीतकौशेयवसनं दिव्यसुन्दरविग्रहम् ।। १९ ।।\nहर्षविह्वलितान्मानौ दण्डवत्तौ प्रणेमतुः ।।\nतदिच्छयाऽथ देवाश्च दृष्ट्वा तं च मुदाऽऽनमन् ।। 2.9.10.२० ।।\nबभूवुरतिहृष्टास्ते निधिं प्राप्याऽधना इव ।।\nबद्धाञ्जलिपुटाः सर्वे भक्त्या तं तुष्टुवुः सुराः ।। २१ ।।\nदेवा ऊचुः ।।\nॐनमो भगवते तुभ्यं वासुदेवाय धीमहि ।।\nप्रद्युम्नायानिरुद्धाय नमः संकर्षणाय च ।। २२ ।।\nॐकारब्रह्मरूपाय त्रेधाविष्कृतमूर्तये ।।\nब्रह्माण्डसर्गस्थित्यन्तहेतवे निर्गुणाय च ।। २३ ।।\nनयनानन्दरूपाय प्रणतक्लेशनाशिने ।।\nकेशवाय नमस्तुभ्यं स्वतंत्रेश्वरमूर्तये ।। २४ ।।\nमोदिताशेषभक्ताय कालमायादिमोहिने ।।\nसदानंदाय कृष्णाय नमः सद्धर्मवर्त्तिने।। ।। २५ ।।\nभवाम्बुधिनिमग्रानामुद्धृतिक्षमकीर्तये ।।\nदर्शनीयस्वरूपाय घनश्यामाय ते नमः ।। २६ ।।\nगदाब्जदरचक्राणि बिभ्रते दीर्घबाहुभिः ।।\nसुरगोविप्रधर्माणां गोप्त्रे तुभ्यं नमोनमः ।। २७ ।।\nवरेण्याय प्रपन्नानामभीष्टवरदायिने ।।\nनिगमागमवेद्याय वेदगर्भाय ते नमः ।।२८ ।।\nतेजोमण्डलमध्यस्थ दिव्यसुन्दरमूर्तये ।।\nनमामो विष्णवे तुभ्यं परात्परतराय च।।२९।।\nवाणीमनोविप्रकृष्टमहिम्नेऽक्षररूपिणे।।\nसर्वान्तर्यामिणे तुभ्यं बृहते च नमोनमः ।। 2.9.10.३० ।।\nसुखदोसि त्वमेवैकः स्वाश्रितानामतो वयम् ।।\nमहापदधिकक्लिष्टाः शरणं त्वामुपागताः ।। ३१ ।।\nदेवाधिदेवभक्तस्य तव दुर्वाससो वयम् ।।\nअतिक्रमाच्छ्रिया हीनाः प्राप्ताः स्मो दुर्दशामिमाम् ।। ३२ ।।\nवासोन्नपानस्थानादिहीनान्धर्मोपि नः प्रभो ।।\nत्यक्त्वा सह श्रिया यातस्तान्पातुं त्वमसीश्वरः ।। ३३ ।।\nयतो वयं च धर्मश्च त्वदीया इति विश्रुताः ।।\nयथापूर्वं सुखीकर्त्तुं त्वमेवार्हस्यतो हि नः ।। ३४ ।।\nस्कन्द उवाच ।।\nइति संप्रार्थितो देवैर्भगवान्स दयानिधिः ।।\nउवाचानन्दयन्वाचा मेघगम्भीरया सुरान् ।। ३५ ।।\nश्रीभगवानुवाच ।।\nविदितं मे सुराः सर्वं कष्टं वः सदतिक्रमात् ।।\nउपायं कुरुताद्यैव वच्मि यत्तन्निवृत्तये ।। ३६ ।।\nओषधीरम्बुधौ सर्वाः क्षिप्त्वा मन्दरभूभृता ।।\nनागराजवरत्रेण मंथध्वमसुरैः सह ।। ३७ ।।\nआदौ संधाय दनुजैः कुरुताम्बुधिमन्थनम् ।।\nसाहायं वः करिष्यामि खेदः कार्यो न तत्र वः ।। ३८ ।।\nअमृतं  च श्रियो दृष्टिं प्राप्य पूर्वाधिकौजसः ।।\nभवितारो मद्विमुखा दैत्यास्तु क्लेशभागिनः ।। ३९ ।।\nस्कन्द उवाच ।।\nइत्युक्त्वांतर्दधे विष्णुर्भक्तसङ्कटनाशनः ।।\nदेवास्तस्मै नमस्कृत्य तदुक्तं कर्तुमारभन् ।। 2.9.10.४० ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णव खण्डे श्रीवासुदेवमाहात्म्ये श्रीवासुदेवप्रसादनिरूपणं नाम दशमोऽध्यायः ।।१०।।"
  }
]
[
  {
    "text": "।। स्कन्द उवाच ।।\nततः स ददृशे देवौ पुराणावृषिसत्तमौ ।।\nतपश्चरन्तौ सुमहदात्मनिष्ठौ महाव्रतौ ।।१।।\nतेजसाप्यधिकौ सूर्यात्सर्वलोकविरोचनात् ।।\nश्रीवत्सलक्षणौ पूज्यौ जटामण्डलधारिणौ ।।२।।\nपद्मचिह्नभुजौ तौ च पादयोश्चक्रलक्षणौ।।\nव्यूढोरस्कौ दीर्घभुजौ सितसूक्ष्मघनांशुकौ ।। ३ ।।\nस्वास्यौ पृथुललाटौ च सुभ्रुवौ शुभनासिकौ ।।\nशुभलक्षणसंपन्नौ दिव्यमूर्त्ती घनप्रभौ ।। ४ ।।\nविनयेनान्तिकं प्राप्य तयोः कृत्वा प्रदक्षिणाम् ।।\nभक्त्या प्रणम्य साष्टाङ्गं तस्थौ प्राञ्जलिरग्रतः ।। ५ ।।\nततस्तौ तपसां वासौ यशसां तेजसामपि ।।\nऋषी पौर्वाह्णिकस्यान्ते विधेर्मौनं विहाय च ।। ६ ।।\nप्रीत्या नारदमव्यग्रौ पाद्यार्घ्याभ्यां समार्चताम् ।।\nपीठयोरुपविष्टौ तौ कौशयोर्नारदश्च सः।। ।।७।।\nतेषु तत्रोपविष्टेषु स देशोभिव्यराजत ।।\nआज्याहुतिमहाज्वालैर्यज्ञवाटोग्निभिर्यथा ।। ८ ।।\nअथ नारायणस्तत्र नारदं वाक्यमब्रवीत् ।।\nसुखोपविष्टं विश्रान्तं कृतातिथ्यं सुसत्कृतम् ।। ९ ।।\nश्रीनारायण उवाच ।।\nअपि ब्रह्मन्स भगवान्परमात्मा सनातनः ।।\nब्रह्मधाम्नि त्वया दृष्ट आवयो कारणं परम् ।। 2.9.19.१० ।।\nनारद उवाच ।।\nभगवंस्त्वत्प्रसादेन तमहं परमेश्वरम् ।।\nवासुदेवं समालोके स्थितमक्षरधामनि ।। ११ ।।\nइह चैवागतस्तेन विसृष्टो वां निषेवितुम् ।।\nआसिष्ये तत्परो भूत्वा युवाभ्यां सह नित्यशः ।। १२ ।।\nश्रीनारायण उवाच ।।\nधन्योस्यनुगृहीतोसि यत्ते दृष्टः स्वयं प्रभुः ।।\nनहि तं दृष्टवान्ब्रह्मन्कश्चिद्देवोपि वा ऋषिः ।।१३।।\nभक्त्यैकान्तिकया तस्य प्राप्ता अक्षरसाम्यताम्।।\nये हि भक्तास्त एवैनं पश्यन्त्यखिलकारणम्।।१४।।\nस दिव्यमूर्त्तिर्भगवान्दुर्द्दर्शः पुरुषोत्तमः ।।\nनारदैतद्धि मे सत्यं वचनं समुदाहृतम् ।। १५।।\nनान्यो भक्तात्प्रियतरो लोके तस्यास्ति कश्चन ।।\nततः स्वयं दर्शितवांस्तवात्मानं द्विजोत्तम ।। १६ ।।\nतेजःपुञ्जाभिरुद्धांगो गुणातीताद्भुताकृतिः ।।\nअखण्डानन्दरूपश्च सदा शुद्धोऽच्युतोस्ति सः ।। १७ ।।\nरूपवर्णवयोवस्थाः प्राकृता नैव तस्य हि ।।\nसर्वं तस्यास्ति तद्दिव्यं सर्वोपकरणानि च ।।\nएकान्तिकानां भक्तानां स एव परमा गतिः ।। १८ ।।\nआत्मब्रह्मैक्यसंपन्नैर्विनिवृत्तगुणैरपि ।।\nक्रियते वासुदेवस्य भक्तिरित्थंगुणो हि सः ।। १९।।\nमाहात्म्यमस्य को वक्तुं शक्नुयात्परमात्मनः ।।\nअचिन्त्यानन्तशक्तीनामधिपस्य महामुने ।। 2.9.19.२० ।।\nआत्मात्मा चाक्षरात्मा च ह्येष आकाशनिर्मलः ।।\nदिव्यदृगीक्ष्यः सन्मात्रः पुरुषो वसुदेवजः ।। २१ ।।\nसमस्तकल्याणगुणो निर्गुणश्चेश्वरेश्वरः ।।\nपरया विद्यया वेद्य उपास्यो ब्रह्मवित्प्रभुः ।। २२ ।।\nदिव्यमूर्त्तिं तमीशानं तपसैकान्तिकेन च ।।\nयः प्रीणयति धर्मेण स धन्यतम उच्यते ।। २३ ।।\nतस्मात्त्वमपि देवर्षे धर्मेणैकान्तिकेन तम् ।।\nआराधयन्निहैवांग कंचित्कालं तपः कुरु ।। २४ ।।\nतपसैवाऽतिशुद्धात्मा माहात्म्यं तस्य सत्पतेः ।।\nयथावज्ज्ञास्यति भवान्प्रोच्यमानं मयाऽखिलम् ।। २५ ।।\nसर्वार्थसाधनं विद्धि तपस्तद्धृदयं मुने ।।\nनातप्तभूरितपसा स वशीक्रियते प्रभुः ।। २६ ।।\n।। स्कन्द उवाच ।।\nएवमुक्तो भगवता नरनारायणेन सः ।।\nप्रीतस्तपः कर्त्तुमिच्छँस्तमुवाच महामतिः ।।२७।।\nइति श्रीस्कन्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुऽदेवमाहात्म्ये नारदनरनारायणसमागमो नामैकोनविंशोऽध्यायः ।।१९।।"
  }
]
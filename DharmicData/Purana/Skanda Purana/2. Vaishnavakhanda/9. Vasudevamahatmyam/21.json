[
  {
    "text": "श्रीनारायण उवाच ।।\nब्रह्मचारी गृहस्थश्च वानप्रस्थो यतिस्तथा ।।\nएत आश्रमिणः प्रोक्ताश्चत्वारो मुनिसत्तम ।। १ ।।\nसंस्कारैः संस्कृतो यस्तु शुद्धयोनिर्द्विजातिताम् ।।\nप्राप्तः स हि ब्रह्मचारी तद्धर्मानादितो ब्रुवे ।। २ ।।\nवर्णी वेदमधीयीत वसन्गुरुगृहे शुचिः ।।\nजितेन्द्रियो जितक्रोधो विनीतस्तथ्यभाषणः ।। ३ ।।\nसायं प्रातश्चरेद्धोमं भिक्षाचर्यां च संयतः ।।\nकुर्यात्त्रिकालं संध्यां च विष्णुपूजां तथान्वहम् ।। ४ ।।\nगुर्वाज्ञयैव भुञ्जीत मितमन्नमनाकुलः ।।\nगुरुसेवापरो नित्यं भवेद्व्यसनवर्जितः ।। ५ ।।\nस्नाने च भोजने होमे जपे मौनमुपाश्रयेत् ।।\nछिन्द्यान्न नखरोमाणि दन्तान्नैवातिधावयेत् ।। ६ ।।\nनातिधावेच्च वासांसि भवेन्निष्कपटो गुरौ ।।\nआहूतोध्ययनं कुर्यादादावन्ते च तं नमेत् ।। ७ ।।\nअस्पृश्यान्न स्पृशेच्चासौ नाऽसंभाष्यांश्च भाषयेत् ।।\nअभक्ष्यं भक्षयेन्नैव नाऽपेयं च पिबेत्क्वचित् ।। ८ ।।\nमेखलामजिनं दण्डं बिभृयाच्च कमण्डलुम् ।।\nसिते द्वे वाससी ब्रह्मसूत्रं च जपमालिकाम् ।। ९ ।।\nदर्भपाणिश्च जटिलः केशसंस्कारवर्जितः ।।\nअङ्गरागं पुष्पहारान्भूषणानि च वर्जयेत् ।। 2.9.21.१० ।।\nतैलाभ्यङ्गं न कुर्वीत कज्जले नाञ्जनं तथा ।।\nवर्जयेच्च प्रयत्नेन संसर्गं मद्यमांसयोः ।। ११ ।।\nस्त्रीणां निरीक्षणं स्पर्शं भाषणं क्रीडनादि च ।।\nवर्जयेत्सर्वथा वर्णी स्त्रियाश्चाप्यवलेखनम् ।। १२ ।।\nविना च देवप्रतिमां काष्ठचित्रादियोषितम् ।।\nअपि नैव स्पृशेद्धीमान्न च बुद्ध्यावलोकयेत् ।। १३ ।।\nप्राणिमात्रं च मिथुनीभूतं नेक्षेत कर्हिचित् ।।\nस्त्रीणां गुणाश्चाप्यगुणाञ्छृणुयान्नैव नो वदेत् ।। १४ ।।\nअस्पृशन्नेव वन्देत गुरुपत्नीमपि स्वकाम् ।।\nजनन्यापि न तिष्ठेत रहःस्थाने तु कर्हिचित् ।। १५ ।।\nएवंवृत्तो वसेत्तत्र यावद्विद्यासमापनम् ।।\nततो विरक्तो न्यासी स्याद्वर्णी वा नैष्ठिको भवेत् ।।\nअनधिकारिता प्रोक्ता नैष्ठिकव्रतिनां कलौ ।। १६ ।।\nन संधाविति विज्ञेयं कलीति शब्दसंग्रहात् ।।\nवनी स्यादथ वा ब्रह्मन्नविरक्तो भवेद्गृही ।। १७ ।।\nप्राजापत्यं च सावित्रं ब्राह्मं नैष्ठिकमेव च ।।\nचतुर्विधं ब्रह्मचर्यं तत्रैकं शक्तितः श्रयेत् ।। १८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये ब्रह्मचारिधर्मनिरूपणं नामैकविंशोऽध्यायः ।। २१ ।।"
  }
]
[
  {
    "text": "।। स्कन्द उवाच ।।\nवासुदेवार्चनविधिं निशम्येत्थं स नारदः ।।\nप्रसन्नः पुनरप्राक्षीत्तं मुनीनां परं गुरुम् ।। १ ।।\nनारद उवाच ।।\nसम्यगुक्तो भगवता क्रियायोगो महाफलः ।।\nएकेन मनसा योऽसौ कार्यः सिद्धिमभीप्सुभिः ।। २ ।।\nमनसो निग्रहस्तत्र ज्ञानिनामपि सद्गुरो ।।\nदुष्करः किं पुनस्तर्हि नृणां कर्मात्मनां भुवि ।। ३ ।।\nतमृते तु हरेरर्चा नाभीष्टफलदायिनी ।।\nअतस्तन्निग्रहोपायमपि मे वक्तुमर्हसि ।। ४ ।।\nस्कन्द उवाच ।।\nइत्यापृष्टः स मुनिना मुनीन्द्रः सर्वदर्शनः ।।\nनारायणो नरसखो नारदं तमभाषत ।। ५ ।।\nश्रीनारायण उवाच ।।\nसत्यमेव मुने वक्षि मनसोस्ति बलं महत् ।।\nजितेपि यस्मिन्विश्वासः शत्रुवन्न विवेकिनाम् ।। ६ ।।\nमनसा सदृशोन्यस्तु शत्रुर्न्नास्त्येव देहिनाम् ।।\nविष्णुध्यानाभ्यासयोगान्निर्दोषं तद्धि शाम्यति ।। ७ ।।\nअदान्ताश्ववदेवैतद्यतोस्ति दुरवग्रहम् ।।\nअतो वैराग्ययुक्पुम्भिः सदुपायैर्निगृह्यते ।। ८ ।।\nउपायास्तत्र बहवः सन्ति तेष्वपि सन्मते ।।\nअष्टांगयोगस्याभ्यासः श्रेष्ठः सद्यः फलप्रदः ।। ९ ।।\nयमाश्च नियमा ब्रह्मन्नासनान्यसुसंयमः ।।\nप्रत्याहारो धारणा च ध्यानमंगं तु सप्तमम् ।।\nसमाधिश्चाष्टमं प्रोक्तं योगस्यानुक्रमेण वै ।। 2.9.30.१० ।।\nतत्राऽहिंसाब्रह्मचर्य सत्यास्तेयापरिग्रहाः ।।\nएते पञ्च यमाः प्रोक्ताः साधनीयाः प्रयत्नतः ।।११ ।।\nशौचं तपश्च संतोषः स्वाध्यायो विष्णुपूजनम् ।।\nएते च नियमाः पञ्च द्वितीयांगतया मताः ।। १२ ।।\nपरिहायांगचाञ्चल्यं यथासुखतया स्थितिः ।।\nतदासनं स्वस्तिकादिप्रोक्तं द्वन्द्वार्त्तिजिन्मुने ।। १३ ।।\nचरतां सर्वतोऽसूनामेकदेशे तु धारणम् ।।\nगुरूपदिष्टरीत्यैव प्राणायामः स उच्यते ।। १४ ।।\nचले वायौ चलं चित्तं स्थिरे तस्मिन्स्थिरं ततः ।।\nसुदेशेऽयं सदाऽभ्यस्यः पूरकुम्भकरेचकैः ।। १५ ।।\nमनसेन्द्रियवृत्तीनां तत्तद्विषयतश्च यत् ।।\nआकर्षणं प्रतीचीनं प्रत्याहारः स ईरितः ।। १६ ।।\nनाभ्याद्यन्यतमे स्थाने प्राणेन सह चेतसः ।।\nवासुदेवस्वरूपे यद्धारणं धारणोदिता ।। १७ ।।\nएकैकावयवस्यैव चिन्तनं यत्पृथक्पृथक् ।।\nपदाब्जादेर्भगवतस्तद्ध्यानमिति कीर्तितम् ।। १८ ।।\nनिरोधः प्राणमनसोरतिप्रेम्णा हरौ तु यः ।।\nस समाधिरिति प्रोक्तो योगिनामभिवाञ्छितः ।। १९ ।।\nअंगैरष्टभिरेतैर्हि शिक्षितैः सिद्धसद्गुरोः ।।\nयोगः सिद्ध्यति वै पुंसां समाधेः पक्वतात्मकः ।। 2.9.30.२० ।।\nनैतादृशं परं सम्यङ् मनोनिग्रहसाधनम्।।\nपुरुषाणां मुमुक्षूणामिति जानीहि नारद ।। २१ ।।\nतपस्विनां महाशत्रोर्ब्रह्माण्डक्षोभकादपि ।।\nमदनान्नाभयं किञ्चिद्योगिनस्त्वस्ति कर्हिचित् ।। २२ ।।\nआयास्यन्तं विहित्वैव सोन्तकालं च योगवित् ।।\nस्वातन्त्र्येणैव देहं स्वं त्यजतीत्थं समाधिना ।। २३ ।।\nपार्ष्णिभ्यां गुदमापीड्य वायुं पादद्वयस्थितम् ।।\nशनैःशनैः समाकृष्य मृत्युस्थानं नयत्यमुम् ।। २४ ।।\nमनसा केशवं ध्यायंस्तन्मनुं च षडक्षरम् ।।\nजपस्ततोऽमुं नयति वायुं स्थानं प्रजापतेः ।। २५ ।।\nततो नाभिं च हदयमुरः कण्ठं च योगवित् ।।\nनयति भ्रुकुटिवायुं वासुदेवपरायणः ।। २६ ।।\nएतेषु षट्सु स्थानेषु त्वेकैकस्मिन्पृथक्पृथक् ।।\nयोगी प्राणमनोक्षाणां निरोधं च विसर्जनम् ।।\nतावदभ्यसति स्वस्य यावत्स्यात्तत्स्वतन्त्रता ।। २७ ।।\nजितंजितं विहायैव स्थानं याति परं परम् ।।\nप्राप्तस्य स्थानकं षष्ठं तदभ्यासे श्रमो न हि ।। २८ ।।\nसप्तच्छिद्राणि रुद्ध्वाऽथ प्राणमक्षमनोयुतम् ।।\nप्रापय्य तालु व्रजति ब्रह्मरन्ध्रं स योगवित् ।। २९ ।।\nमायामयपदार्थानां ततो हित्वैव वासनाः ।।\nस वासुदेवैकमनास्त्यजति स्वकलेवरम्।। 2.9.30.३० ।।\nततो भगवतो धाम श्रीकृष्णस्य तमःपरम् ।।\nउपेत्य सेवमानस्तं नन्दते दिव्यविग्रहः ।। ३१ ।।\nइति ते कथितो ब्रह्मन्योगशास्त्रस्य संग्रहः ।।\nजित्वा तेन मनः स्वीयं तमाराधय सर्वदा ।। ३२ ।।\nइति श्रीस्कान्दे महापुराण एकाशीति साहस्र्यां संहितायां द्वितीये वैष्णवखण्डे श्रीवासुदेवमाहात्म्येऽष्टांगयोगनिरूपणं नाम त्रिंशोऽध्यायः ।। ३० ।।"
  }
]
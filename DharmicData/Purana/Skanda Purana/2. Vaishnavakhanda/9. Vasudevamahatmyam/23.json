[
  {
    "text": "।। श्रीनारायण उवाच ।।\nवानप्रस्थस्य वक्ष्यामि नियमानथ ते मुने ।।\nतृतीय आयुषो भागे तृतीयाश्रम ईरितः ।।१ ।।\nअनुकूला स्वसेवायां विरक्ता च तपःप्रिया ।।\nयदि पत्नी भवेत्तर्हि तया सह वनं विशेत् ।। २ ।।\nअन्यथा तु सुतादिभ्यस्तस्याः पोषणरक्षणम् ।।\nआदिश्य स्वयमेकाकी विरक्तो वनमाविशेत् ।। ३ ।।\nनिर्भयो निवसेत्तत्र तपोरुचिरतन्द्रितः ।।\nकुर्यादुटजमग्न्यर्थं स्वयं तु बहिरावसेत् ।। ४ ।।\nभवेत्पञ्चतपा ग्रीष्म उदवासश्च शैशिरे ।।\nआसारषाट्च वर्षासु जितक्रोधो जितेन्द्रियः ।। ५ ।।\nवासश्च तार्णं पार्णं वा वसीताजिनवल्कलम् ।।\nभुञ्जीत ऋषिधान्यानि वन्यं कन्दफलादि वा ।। ६ ।।\nअग्निपक्वं वार्कपक्वमपक्वं वापि भक्षयेत् ।।\nअभावे त्वेष दन्तानामश्मोलूखलकुट्टितम् ।। ७ ।।\nस्वयमेवाहरेदन्नं यथाकालं दिनेदिने ।।\nकाले पराहृतं वापि गृह्णीयान्नान्यदा क्वचित्।। ८ ।।\nकालेपि कृष्टपच्यं तु न गृह्णीयादनापदि ।।\nवन्यैरेवाग्निकार्यं च धान्यैः कुर्वीत पूर्ववत् ।। ९ ।।\nरक्षेत्कमण्डलुं दण्डमग्निहोत्रपरिच्छदान्।।\nकेशरोमश्मश्रुनखान्धारयेन्मलिनान्दतः ।। 2.9.23.१० ।।\nअंगान्यमर्दयन्स्नायाद्भूतले च शयीत सः ।।\nदेशकाल बलावस्थानुसारेण तपश्चरेत् ।। ११ ।।\nफेनपाश्चौदुम्बराश्च वालखिल्यास्तथैव च ।।\nवैखानसेति कथिताश्चतुर्द्धा वनवासिनः ।। १२ ।।\nयथाशक्ति द्वादशाब्दानष्टौ वा चतुरो वने ।।\nवसेद्द्वावेकमेवापि ततः संन्यासमाश्रयेत् ।। १३ ।।\nयदि स्यात्तीव्रवैराग्यं तर्हि न्यासो हितावहः ।।\nवसेत्तत्रैवाऽन्यथा तु यावज्जीवं वने द्विजः ।। १४ ।।\nयथाविधि कृतत्यागस्तुरीयाश्रममास्थितः ।।\nसाच्छादनं तु कौपीनं कन्थामेकां च धारयेत्।। ।। १५ ।।\nदण्डं कमण्डलुं चाम्बुगालनं बिभृयाच्च सः ।।\nसदाचारद्विजगृहे काले भिक्षां समाचरेत् ।। १६ ।।\nन कुर्यात्प्रत्यहं भिक्षामेकस्यैव गृहे यतिः ।।\nरसलुब्धो भवेन्नेव सकृच्च मितभुग्भवेत् ।। १७ ।।\nवनस्थाश्रमिणो भिक्षां प्रायो गृह्णीत भिक्षुकः ।।\nतदन्धसातिशुद्धेन शुद्ध्यत्येवाऽस्य यन्मनः ।। १८ ।।\nघ्राणेपि मांससुरयोः पाराकं व्रतमाचरेत् ।।\nशौचाचारविशुद्धः स्याच्छूद्रादींश्चापि न स्पृशेत् ।। १९ ।।\nनित्यं कुर्याद्विष्णुपूजा मद्याद्विष्णोर्न्निवेदितम्।।\nद्वादशार्णं जपेद्विष्णोरष्टाक्षरमनुं च वा ।। 2.9.23.२० ।।\nअसद्वादं न कुर्वीत वृत्त्यर्थं नाचरेत्कथाम् ।।\nअसच्छास्त्रे न सक्तः स्यान्नोपजीवेच्च जीविकाम् ।। २१ ।।\nसच्छास्त्रमभ्यसेच्चासौ बन्धमोक्षानुदर्शनम् ।।\nमठादीन्नैव बध्नीयादहन्ताममते त्यजेत् ।। २२ ।।\nचातुर्मास्यं विनैकत्र वसेन्नाऽसावनापदि ।।\nआत्मनश्च हरे रूपं विद्याज्ज्ञानेन तत्त्वतः ।। २३ ।।\nकामं क्रोधं भयं वैरं धनधान्यादिसंग्रहम् ।।\nनैव कुर्यात्पालयेत यमांश्च नियमान्यतिः ।। २४ ।।\nतीव्रज्ञानविरागाभ्यां संपन्नोपि यतिर्ध्रुवम् ।।\nस्त्रीवित्तभूषासद्वस्त्रसंसर्गाद्भ्रष्टतां व्रजेत् ।। २५ ।।\nपुष्प चन्दनतैलादिसुगन्धिद्रव्यवर्जनम् ।।\nत्यागी कुर्वीतान्यथा तु भवेद्देहात्मधीः स वै ।। २६ ।।\nआहारो यस्य यावांस्तं तावान्स्त्रीकाम आविशेत् ।।\nअतो मितं नीरसं च भोजनं त्यागिनो हितम् ।। २७ ।।\nन श्राव्या ग्राम्यवार्त्ता च मोक्षसिद्धिमभीप्सता ।।\nनश्येद्यच्छ्रवणान्नॄणां सद्यो विष्णुकथा रुचिः ।। २८ ।।\nअपि चित्रमयीं नारीं त्यागी नेक्षेत न स्पृशेत् ।।\nस्त्र्याकारदर्शनादेव भ्रष्टा भूरि तपस्विनः ।। २९ ।।\nकुटीचको बहूदश्च हंसः परमहंसकः ।।\nएवं चतुर्द्धा कथितो यतिर्वैराग्यभेदतः ।। 2.9.23.३० ।।\nकाषायवाससो ये मे भविष्याः साधवश्च तैः ।।\nकार्यं मदर्थपाकादि तुर्याश्रमस्थितैरपि ।। ३१ ।।\nश्रीवासुदेवभक्ता ये तीव्रवैराग्यशालिनः ।।\nतेषां धर्मस्तु तत्सेवा प्रोक्ताहस्सु च रात्रिषु ।। ३२ ।।\nएकोपि च क्षणस्तेषां ज्ञानविज्ञानभूयसाम् ।।\nभक्तिं नवविधां विष्णोर्विना व्यर्थो न वै भवेत् ।। ३३ ।।\nसर्वेर्गुणैरुपेतोपि भगवद्विमुखो यदि ।।\nस्वजनोपि भवेत्तं तु जह्युरेव हि वैष्णवाः ।। ३४ ।।\nप्रासादिकं हरेरन्नं प्रोक्षितं तत्पदाम्बुना ।।\nभुञ्जीरंस्तुलसीमिश्रं प्रत्यहं सात्वता जनाः ।। ३५ ।।\nस्त्रीणां च स्त्रीषु सक्तानां प्रसंगो विष्णुचिन्तकैः ।।\nसर्वथैव परित्याज्यो भवेत्तद्ध्यानमन्यथा ।। ३६ ।।\nभगवन्तं वासुदेवं विनैकमितरः पुमान् ।।\nकोपि नास्त्येव यो नारीं समीक्ष्य न विमुह्यति ।।३७।।\nयत्र स्थित्या मुहुः स्त्रीणां स्यातां शब्दश्रुतीक्षणे ।।\nत्यागी तत्र वसेन्नैव वसन्धर्मच्युतो भवेत् ।।३८।।\nकामो लोभो रसास्वादः स्नेहो मानस्तथा च रुट् ।।\nएते त्याज्याः प्रयत्नेन षड्दोषाः संसृतिप्रदाः ।। ३९।।\nप्रोक्तेषु धर्मेष्वेतेषु यस्ययस्य च्युतिर्भवेत्।।\nयथाशक्ति यथाशास्त्रं कार्या तत्तस्य निष्कृतिः।।2.9.23.४०।।\nइत्थं चतुर्णां वर्णानामाश्रमाणां च नारद।।\nधर्माः संक्षेपतः प्रोक्ता वैष्णवानां च ते मया।।४१।।\nवर्णी यतिश्च धर्मस्थो ब्रह्मलोकमुपैति वै।।\nऋषिलोकं वनस्थश्च गृहस्थः स्वर्गमाप्नुयात् ।। ४२ ।।\nभक्त्या सहैताञ्छ्रीविष्णोराचरेयुस्तु ये जनाः ।।\nते तु सर्वेपि देहान्ते विष्णुलोकमवाप्नुयुः ।। ४३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये वनस्थयतिधर्मनिरूपणं नाम त्रयोविंशोऽध्यायः ।। २३ ।।"
  }
]
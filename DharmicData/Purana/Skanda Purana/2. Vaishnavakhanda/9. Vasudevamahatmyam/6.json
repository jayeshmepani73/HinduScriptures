[
  {
    "text": "।। सावर्णिरुवाच ।।\nस हि भक्तो भगवत आसीद्राजा महान्वसुः ।।\nकिं मिथ्याऽभ्यवदद्येन दिवो भूविवरं गतः ।। १ ।।\nकेनोद्धृतः पुनर्भूमेः शप्तोऽसौ पितृभिः कुतः ।।\nकथं मुक्तस्ततो भूप इत्येतत्स्कन्द मे वद् ।। २ ।।\nस्कन्द उवाच ।।\nशृणु ब्रह्मन्कथामेतां वसोर्वास वरोचिषः ।।\nयस्याः श्रवणतः सद्यः सर्वपापक्षयो भवेत् ।। ३ ।।\nस्वायम्भुवान्तरे पूर्वमिन्द्रो विश्वजिदाह्वयः ।।\nआररम्भे महायज्ञमश्वमेधाभिधं मुने ।। ४ ।।\nनिबद्धाः पशवोऽजाद्याः क्रोशन्तस्तत्र भूरिशः ।।\nसर्वे देवगणाश्चापि रसलुब्धास्तदासत ।। ५ ।।\nक्षेमाय सर्वलोकानां विचरन्तो यदृच्छया ।।\nमहर्षय उपाजग्मुस्तत्र भास्करवर्च्चसः ।। ६।।\nसंमानिता सुरगणैः पाद्यार्घ्यस्वागतादिभिः ।।\nते बृहन्मुनयोऽपश्यन्मेध्यांस्तान्क्रोशतः पशून् ।। ७ ।।\nसात्त्विकानामपि च तं देवानां यज्ञविस्तरम् ।।\nहिंसामयं समालोक्य तेऽत्याश्चर्यं हि लेभिरे ।। ८ ।।\nधर्मव्यतिक्रमं दृष्ट्वा कृपया ते द्विजोत्तमाः ।।\nमहेन्द्रप्रमुखानूचुर्देवान्धर्मधियस्ततः ।। ९ ।।\nमहर्षय ऊचुः ।।\nदेवैश्च ऋषिभिः साकं महेन्द्राऽस्मद्वचः शृणु ।।\nयथास्थितं धर्मतत्त्वं वदामो हि सनातनम् ।। 2.9.6.१० ।।\nयूयं जगत्सर्गकाले ब्रह्मणा परमेष्ठिना ।।\nसत्त्वेन निर्मिताः स्थो वै चतुष्पाद्धर्मधारकाः ।। ११ ।।\nरजसा तमसा चासौ मनूंश्चैव नराधिपान् ।।\nअसुराणां चाधिपतीनसृजद्धर्मधारिणः ।। १२ ।।\nसर्वेषामथ युष्माकं यज्ञादिविधिबोधकम् ।।\nससर्ज श्रेयसे वेदं सर्वाभीष्टफलप्रदम् ।। १३ ।।\nअहिंसैव परो धर्मस्तत्र वेदेऽस्ति कीर्त्तितः ।।\nसाक्षात्पशुवधो यज्ञे नहि वेदस्य संमतः ।। १४ ।।\nचतुष्पादस्य धर्मस्य स्थापने ह्येव सर्वथा ।।\nतात्पर्यमस्ति वेदस्य न तु नाशेऽस्य हिंसया ।। १५ ।।\nरजस्तमोदोषवशात्तथाप्यसुरपा नृपाः ।।\nमेध्येनाजेन यष्टव्यमित्यादौ मतिजाड्यतः ।।\nछागादिमर्थं बुबुधुर्व्रीह्यादिं तु न ते विदुः ।। १६ ।।\nसात्त्विकानां तु युष्माकं वेदस्यार्थो यथा स्थितः ।।\nग्रहीतव्योन्यथा नैव तादृशी च क्रियोचिता ।। १७ ।।\nयादृशो हि गुणो यस्य स्वभावस्तस्य तादृशः ।।\nस्वस्वभावानुसारेण प्रवृत्तिः स्याच्च कर्मणि ।। १८ ।।\nसात्त्विकानां हि वो देवः साक्षाद्विष्णू रमापतिः ।।\nअहिंसयज्ञेऽस्ति ततोऽधिकारस्तस्य तुष्टये ।। १९ ।।\nप्रत्यक्षपशुमालभ्य यज्ञस्याचरणं तु यत् ।।\nधर्मः स विपरीतो वै युष्माकं सुरसत्तमाः ।। 2.9.6.२० ।।\nरजस्तमोगुणवशादासुरीं संपदं श्रिताः ।।\nयुष्माकं याजका ह्येते सन्त्यवेदविदो यथा ।। २१।।\nतत्सङ्गादेव युष्माकं साम्प्रतं व्यत्ययो मतेः ।।\nजातस्तेनेदृशं कर्म प्रारब्धमिति निश्चितम् ।। २२ ।।\nराजसानां तामसानामासुराणां तथा नृणाम् ।।\nयथागुणं भैरवाद्या उपास्याः सन्ति देवताः ।। २३ ।।\nस्वगुणानुगुणात्मीयदेवतातुष्टये भुवि ।।\nहिंस्रयज्ञविधानं यत्तेषामेवोचितं हि तत् ।। २४ ।।\nतत्रापि विष्णुभक्ता ये दैत्यरक्षोनरादयः ।।\nतेषामप्युचितो नास्ति हिंस्रयज्ञः कुतस्तु वः ।। २५ ।।\nयज्ञशेषो हि सर्वेषां यज्ञकर्मानुतिष्ठताम् ।।\nअनुज्ञातो भक्षणार्थं निगमेनैव वर्तते ।। २६ ।।\nसात्त्विकानां देवतानां सुरामांसाशनं क्वचित् ।।\nअस्माभिस्त्वीक्षितं नैव न श्रुतं च सतां मुखात् ।। २७ ।।\nतस्माद्व्रीहिभिरेवासौ यज्ञः क्षीरेण सर्पिषा ।।\nमेध्यैरन्नरसैश्चाऽन्यैः कार्यो न पशुहिंसया ।। २८ ।।\nतत्रापि बीजैर्यष्टव्यमजसंज्ञामुपागतैः ।।\nत्रिवर्षकालमुषितैर्न्न येषां पुनरुद्गमः ।। २९ ।।\nअद्रोहश्चायलोभश्च दमो भूतदया तपः ।।\nब्रह्मचर्यं तथा सत्यमदम्भश्च क्षमा धृतिः ।। 2.9.6.३० ।।\nसनातनस्य धर्मस्य रूपमेतदुदीरितम् ।।\nतदतिक्रम्य यो वर्तेद्धर्मघ्नः स पतत्यधः ।। ३१ ।।\n।। स्कन्द उवाच ।।\nइत्थं वेदरहस्यज्ञैर्महामुनिभिरादरात् ।।\nबोधिता अपि सन्नीत्या स्वप्रतिज्ञाविघाततः ।।\nतद्वाक्यं जगृहुर्नैव तत्प्रामाण्यविदोपि ते ।। ३२ ।।\nमहद्व्यतिक्रमात्तर्हि मानक्रोधमदादयः ।।\nविविशुस्तेष्वधर्मस्य वंश्याश्छिद्रगवेषिणः ।। ३३ ।।\nअजश्छागो न बीजानीत्यादि वादिषु तेष्वथ ।।\nविमनस्स्वृषिवर्येषु पुनस्तान्बोधयत्सु च ।। ३४ ।।\nराजोपरिचरः श्रीमांस्तत्रैवागाद्यदृच्छया ।।\nतेजसा द्योतयन्नाशा इन्द्रस्य परमः सखा ।। ३५ ।।\nतं दृष्ट्वा सहसायान्तं वसुं ते त्वन्तरिक्षगम् ।।\nऊचुर्द्विजातयो देवानेष च्छेत्स्यति संशयम् ।। ३६ ।।\nएष भूमिपतिः पूर्वं महायज्ञान्सहस्रशः ।।\nचक्रे सात्वततन्त्रोक्तविधिनारण्यकेन च ।। ३७ ।।\nयेषु साक्षात्पशुवधः कस्मिंश्चिदपि नाऽभवत् ।।\nन दक्षिणानुकल्पश्च नाप्रत्यक्षसुरार्च्चनम् ।। ३८ ।।\nअहिंसाधर्मरक्षाभ्यां ख्यातोसौ सर्वतो नृपः ।।\nअग्रणीर्विष्णुभक्तानामेकपत्नीमहाव्रतः ।। ३९ ।।\nईदृशो धार्मिकवरः सत्यसन्धश्च वेदवित् ।।\nकथंचिन्नान्यथा ब्रूयाद्वाक्यमेष महान्वसुः ।। 2.9.6.४० ।।\nएवं ते संविदं कृत्वा विबुधा ऋषयस्तथा ।।\nअपृच्छन्सहसाऽभ्येत्य वसुं राजानमुत्सुकाः ।। ४१ ।।\nदेवमहर्षय ऊचुः ।।\nभो राजन्केन यष्टव्यं पशुना होस्विदौषधैः ।।\nएतं नः संशयं छिन्धि प्रमाणं नो भवान्मतः ।। ४२ ।।\nस्कन्द उवाच ।।\nस तान्कृताञ्जलिर्भूत्वा परिपप्रच्छ वै वसुः ।।\nकस्य वः को मतः पक्षो ब्रूत सत्यं समाहिताः ।। ४३ ।।\nमहर्षय ऊचुः ।।\nधान्यैर्यष्टव्यमित्येव पक्षोऽस्माकं नराधिप ।।\nदेवानां तु पशुः पक्षो मतं राजन्वदात्मनः ।। ४४ ।।\nस्कन्द उवाच ।।\nदेवानां तु मतं ज्ञात्वा वसुस्तत्पक्षसंश्रयात् ।।\nछागादिपशुनैवेज्यमित्युवाच वचस्तदा ।। ४५ ।।\nएवं हि मानिनां पक्षमसन्तं स उपाश्रितः ।।\nधर्मज्ञोप्यवदन्मिथ्या वेदं हिंसापरं नृपः ।।४६।।\nतस्मिन्नैव क्षणे राजा वाग्दोषादन्तरिक्षतः ।।\nअधः पपात सहसा भूमिं च प्रविवेश सः।।\nमहतीं विपदं प्राप भूमिमध्यगतो नृपः।।\nस्मृतिस्त्वेनं न प्रजहौ तदा नारायणाश्रयात्।।४८।।\nमोचयित्वा पशून्त्सर्वांस्ततस्ते त्रिदिवौकसः ।।\nहिंसाभीता दिवं जग्मुः स्वाश्रमांश्च महर्षयः।।४९।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णव खण्डे श्रीवासुदेवमाहात्म्ये वेदस्यहिंसापरत्वोक्त्या उपरिचरवसोरधःपातवर्णनं नाम षष्ठोऽध्यायः ।।६।।"
  }
]
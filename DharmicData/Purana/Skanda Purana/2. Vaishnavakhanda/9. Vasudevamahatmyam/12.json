[
  {
    "text": "।। स्कन्द उवाच ।।\nततो हृष्टाः काश्यपेया मन्थस्थानमुपेत्य ते ।।\nपुनर्वर्षसहस्रं च मन्थन्ति स्म पयोनिधिम् ।। १ ।।\nमथ्यमानात्तथा सिन्धोः सर्वेस्तैरपि किञ्चन ।।\nनासीच्च शिथिला आसन्मंथितारः श्वसन्मुखाः ।। २ ।।\nवासुकिश्च महासर्पः प्राणवैक्लव्यमाप्तवान् ।।\nमन्थकाले मन्दरोपि नैकत्रासीत्स्थिरस्थितिः ।। ३।।\nसर्वान्दृष्ट्वा निरुत्साहान्प्रद्युम्नो विण्वनुज्ञया ।।\nदेवासुराहिराजेषु प्रविश्य बलमादधौ ।। ४ ।।\nअनिरुद्धोपि तर्ह्येव तमाक्रम्य नगाधिपम्।।\nसहस्रबाहुभिस्तस्थौ महाचल इवाऽपरः ।। ५ ।।\nततो ममन्थुस्तरसा संप्राप्तपरमोजसः ।।\nसविस्मया महाब्धिं ते सुरासुरगणा मुदा ।। ६ ।।\nनारायणानुभावेन नापुर्द्देवादयः श्रमम् ।।\nशुशुभे मन्थनं तच्च सममाकर्षणात्तदा ।। ७ ।।\nमथ्यमाने महाम्भोधौ सुस्रुवुः परितस्तदा ।।\nमहाद्रुमाणां निर्यासा बहवश्चौषधीरसाः ।। ८ ।।\nतथाभूतादम्बुनिधेराविरासीत्कलानिधिः ।।\nकान्त्यौषधीनामध्यक्षः सर्वासां य उदीर्यते ।। ९ ।।\nततो गवामधिष्ठात्री सर्वासामपि कामधुक् ।।\nहविर्द्धान्यभवद्धेनुः शीतांशुसदृशद्युतिः ।। 2.9.12.१० ।।\nअश्वः श्वेतोऽथाविरासीद्धयानामधिदेवता ।।\nऐरावतश्च नागेन्द्रश्चतुर्द्दन्तः शशिप्रभः ।। ११ ।।\nपारिजातो दिव्यतरुस्तरुराजस्ततोऽभवत् ।।\nमणिरत्नं कौस्तुभाख्यं पद्मरागमभूत्ततः ।। १२ ।।\nततोऽभवन्नप्सरसो रूपलावण्यभूमयः ।।\nसुरा देवी ततो जज्ञे सर्वमादकदेवता ।। १३ ।।\nआसीदथ धनुः शार्ङ्गं सर्वशस्त्राधिदैवतम् ।।\nवाद्याधिदैवतं शंखः पाञ्चजन्यस्ततोऽभवत् ।। १४ ।।\nतत्र चन्द्रः पारिजातस्तथैवाप्सरसां गणः ।।\nआदित्यपथमाश्रित्य तस्थुरेते तु तत्क्षणम् ।। १५ ।।\nवारुणीमश्वराजं च दैत्येशा जगृहुर्द्रुतम् ।।\nऐरावतं देवराजो जग्राहानुमताद्धरेः ।। १६ ।।\nकौस्तुभश्च धनुः शंखो विष्णुमेव प्रपेदिरे ।।\nहविर्द्धानीं तु ते सर्वे तापसेभ्यो ददुस्तदा ।। १७ ।।\nमथ्यमानात्पुनः सिन्धोः साक्षाच्छ्रीरभवत्स्वयम् ।।\nआनन्दयन्ती स्वदृशा त्रिलोकीं हतवर्चसम् ।। १८ ।।\nतां ग्रहीतुं तु सर्वेपि सुरासुरनरादयः ।।\nऐच्छंस्तस्याः प्रतापात्तु शेकेन्त्येतुं न कश्चन ।। १९ ।।\nततस्तां पद्महस्तत्वाच्छ्रीं विदित्वैव वासवः ।।\nआनन्दं परमं प्राप ब्रह्माद्या ये च तद्विदः ।।2.9.12.२०।।\nतावत्तत्राम्बुधिः साक्षादेत्य तां हैम आसने।।\nकन्या ममेयमित्युक्त्वा गृहीत्वाङ्क उपाविशत्।।२१।।\nपुनरब्धेर्मथ्यमानादधिकं बलिभिश्च तैः ।।\nसुधार्थिभिर्द्धैर्यवद्भिरपि नैवाभवत्सुधा ।। २२ ।।\nतदा शिथिलयत्नास्ते निराशा अमृतोद्भवे ।।\nप्रम्लानवक्त्राः खिन्नाश्च बभूवुः काश्यपा मुने ।। २३ ।।\nदृष्ट्वा तथाविधांस्तांश्च भगवान्करुणानिधिः ।।\nउद्युक्तोभूत्स्वयं ब्रह्मन्मन्थनाय हसन्विभुः ।। २४ ।।\nरत्नकाञ्चीदृढाबद्धकक्षपीताम्बरद्युतिः ।।\nद्वाभ्यां द्वाभ्यामहिं मध्ये दोर्भ्यामुभयतोग्रहीत् ।। २५ ।।\nधृताहिवदना दैत्यास्तस्थुरेकत एव ते ।।\nएकतो धृततत्पुच्छा देवास्तस्थुस्तदाखिलाः ।। २६ ।।\nतन्मध्यगश्च भगवान्ममन्थाब्धिं स लीलया ।।\nददानो नयनानन्द चञ्चत्करविभूषणः ।। २७ ।।\nब्रह्मा सहर्षिप्रवरैरन्तरिक्षस्थितस्तदा ।।\nअवाकिरत्तं कुसुमैः कुर्वञ्जयजयध्वनिम् ।। २८ ।।\nमथ्यमानात्ततः सिन्धोर्ज्जज्ञे धन्वन्तरिः पुमान् ।।\nविष्णोरंशेन गौरांगः सुधाकुम्भं करे दधत् ।। २९ ।।\nघृतादीनां हि सर्वेषां रसानां सारमुत्तमम् ।।\nअमृतं तद्गृहीत्वाऽसौ श्रियोन्तिकमुपाययौ ।। 2.9.12.३० ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्येऽमृतमन्थने चतुर्दशरत्नोत्पत्तिर्नाम द्वादशोऽध्यायः ।। १२ ।।"
  }
]
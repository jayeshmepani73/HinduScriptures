[
  {
    "text": "।। श्रीनारायण उवाच ।।\nखननोक्षणलेपाद्यैः शोधिते धरणीतले ।।\nचतुष्पादं न्यसेत्पीठं नानारङ्गसुशोभिते ।। १ ।।\nअर्चकः प्राङ्मुखः पीठपादान्कोणेषु कारयेत् ।।\nचतुर्षु तेषु धर्मादीन्स्थापयेत्सिंहरूपिणः ।। २।।\nअग्नौ धर्मं न्यसेच्छ्वेतं ज्ञानं शोणं च नैर्ऋते ।।\nवायौ तु पीतं वैराग्यं श्याममैश्वर्यमैशके ।।३।।\nमनोधीचित्ताहङ्कारान्क्रमात्पूर्वादिदिक्ष्वऽथ ।।\nविन्यसेत्पीठगात्रेषु हरिद्रक्तसितासितान् ।। ४ ।।\nस्थाप्या रक्तसितश्यामा रजःसत्त्वतमोगुणाः ।।\nपीठस्य पट्टिकायां तु त्रयोपि मुनिसत्तम।। ।। ५ ।।\nअन्तःकरणरूपेषु गात्रेष्वथ चतुर्ष्वपि ।।\nविमलाद्या न्यसेच्छक्तीर्द्वेद्वे एकैकगात्रके ।। ६ ।।\nविमलोत्कर्षिणीति द्वे गौराङ्ग्यौ पूर्वतो न्यसेत् ।।\nवादयन्त्यौ शुभां वीणां हरिद्वस्त्रे स्वलंकृते ।। ७ ।।\nज्ञानाक्रिये न्यसेद्याम्ये पीतवस्त्रेऽरुणद्युती ।।\nएका तालं वादयन्ती मृदङ्गमपरा तथा ।। ८ ।।\nयोगाप्रद्ध्यौ न्यसेत्पश्चाच्छ्यामे अरुणवाससौ ।।\nसहेव मुरली चोभे वादयन्त्यौ पृथक्पृथक् ।। ९ ।।\nसत्येशाने हेमवर्णे उत्तरस्यां ततो न्यसेत् ।।\nश्यामांशुके वादयन्त्यावुभे ते परिवादिनीम् ।। 2.9.27.१० ।।\nअनुग्रहाख्या पट्टिकायां स्थाप्यैका च कृताञ्जलिः ।।\nसर्वा एतास्तु कर्तव्या द्विभुजाः सुविभूषणाः ।। ११ ।।\nपीठोपरि सितद्वीपं कुर्वीत श्वेतवाससा ।।\nतन्मध्येऽष्टदलं पद्मं कुर्वीतोज्वलकर्णिकम् ।। १२ ।।\nद्वादशांशं परित्यज्य पद्मक्षेत्रस्य बाह्यतः ।।\nवृत्तैस्त्रिभिस्तस्य मध्यं विभजेत्समभागतः ।। १३ ।।\nतत्राद्यं कर्णिकास्थानं केसराणां तु मध्यमम् ।।\nपत्राणां तु तृतीयं स्याद्दलाग्राणि तु बाह्यतः ।। १४ ।।\nपरितस्तस्य च पुरं चतुर्द्वारं प्रकल्पयेत् ।।\nरङ्गद्रव्यैर्बहुविधैर्हरिद्राकुंकुमादिभिः ।। १५ ।।\nकुर्वीत तण्डुलैर्वापि तत्र पद्मादि शोभनम् ।।\nपद्मस्य कर्णिकां मध्ये हेमवर्णा सुशोभयेत् ।। १६ ।।\nशोणवर्णानि पत्राणि परितस्तस्य चार्चकः ।।\nकुर्यादष्टाप्यष्टदिक्षु स्वर्णवर्णानि वा मुने ।।१७।।\nपूर्वं तु गोपुरं शोणं श्यामं कुर्याच्च दक्षिणम् ।।\nपीतवर्णं पश्चिमं च स्फटिकाभं तथोत्तरम् ।।१८।।\nअन्तराले च पुष्पाणि चित्राणि पुरपद्मयोः।।\nकृत्वा मध्येऽथ श्रीकृष्णं तद्वामे राधिकां न्यसेत्।।१९।।\nराधाकृष्णस्यास्य ततः पृष्ठे संकर्षणं न्यसेत्।।\nचतुर्बाहुं धृतच्छत्रं गौराङ्गं नीलवाससम् ।। 2.9.27.२० ।।\nदक्षे न्यसेद्भगवतः प्रद्युम्नं पीतवाससम् ।।\nचतुर्भुजं घनश्यामं धृत्वा चामरमास्थितम् ।। २१ ।।\nवामेऽनिरुद्धं च हरेर्न्यसेदरुणवाससम् ।।\nइन्द्रनीलमणिश्यामं संस्थितं धृतचामरम् ।। २२ ।।\nत्रयोप्येते तु कर्तव्या नानालंकारशोभिताः ।।\nअनर्घ्यरत्नमुकुटास्तारुण्येन मनोहराः ।। २३ ।।\nततोऽवतारांस्तु हरेः केसरेष्वष्टसु क्रमात् ।।\nएकैकस्मिन्न्यसेद् द्वौद्वावष्टस्वेवं हि षोडश ।। २४ ।।\nस्थापयेद्वामनं बुद्धं पूर्वस्मिन्केसरेऽग्रतः ।।\nघनश्यामावुभौ ह्येतौ करुणौ ब्रह्मचारिणौ ।। २५ ।।\nसितांशुकौ करे दक्षे बिभ्रतौ फुल्लपङ्कजम् ।।\nअभयं वामहस्ते च शान्तौ यज्ञोपवीतिनौ ।। २६ ।।\nकल्किनं पर्शुरामं च वह्निकोणेऽथ विन्यसेत् ।।\nखङ्गपाणिस्तत्र कल्की पर्शुपाणिस्तथाऽपरः ।। २७ ।।\nउभौ गौरौ च ताम्राक्षौ जटिलौ सितवाससौ ।।\nयज्ञोपवीतिनौ कार्यौ त्यक्तक्रोधमहारयौ ।। २८ ।।\nहयग्रीववराहौ च स्थापयेद्याम्यकेसरे ।।\nहयग्रीवो हयास्यः स्यान्नरांगश्च चतुर्भुजः ।। २९ ।।\nशङ्खादिभृत्स्वर्णवर्णो धृतदिव्यसिताम्बरः ।।\nवराहस्तु वराहास्यो नरांगः स्याच्चतुर्भुजः ।। 2.9.27.३० ।।\nशङ्खचक्रगदाब्जानि दधत्पीताम्बरं तथा ।।\nमधुपिंगलवर्णश्च कर्त्तव्यो द्विभुजोऽथ वा ।। ३१ ।।\nमत्स्यकूर्म्मौ नैर्ऋते च स्थापयेत्केसरे ततः ।।\nकटेरधस्तदाकारावूर्द्ध्वं तौ तु नराकृती ।। ३२ ।।\nवामे शंखं गदां दक्षे पाणौ च दधतावुभौ ।।\nश्यामसुन्दरदेहौ च कर्त्तव्यौ धृतभूषणौ ।। ३३ ।।\nधन्वन्तरिं नृसिंहं च पश्चिमे केसरे न्यसेत् ।।\nधन्वन्तरिः शुक्लवासा गौरांगोऽमृतकुम्भधृत् ।। ३४ ।।\nसिंहवक्त्रो नृसिंहस्तु नृदेहः केसरान्वितः ।।\nनीलोत्पलाभो द्विभुजो गदाचक्रधरो भवेत ।। ३५ ।।\nवायौ न्यसेदुभौ हंसदत्तात्रेयौ जटाधरौ ।।\nयोगिवेषौ सितौ दण्डकमण्डलुकरौ तथा ।। ३६ ।।\nउत्तरे केसरे व्यासं न्यसेद्गणपतिं ततः ।।\nतत्र व्यासो विशालाक्षः कृष्णवर्णः सिताम्बरः ।। ३७ ।।\nद्विभुजो धृतवेदश्च सुपिशंगजटाधरः ।।\nसितयज्ञोपवीतश्च कर्त्तव्यः सपवित्रकः ।। ३८ ।।\nगजास्य एकदन्तश्च रक्तो गणपतिर्भवेत् ।।\nरक्ताम्बरधरश्चैव नागयज्ञोपवीतवान् ।। ३९ ।।\nतुन्दिलश्च चतुर्बाहुः पाशाङ्कुशवरान्दधत् ।।\nकरेणैकेन च दधद्रम्यां पुस्तकलेखिनीम् ।। 2.9.27.४० ।।\nन्यसेत्केसर ईशाने कपिलं पूजकस्ततः ।।\nसनत्कुमारं च मुनिं नैष्ठिकब्रह्मचारिणम् ।। ४१ ।।\nशुक्लांगः कपिलः कार्यो धृतचारुसिताम्बरः ।।\nदधत्कराभ्यामम्भोजमभयं शान्तविग्रहम् ।। ४२ ।।\nपञ्चवार्षिकबालाभो दिग्वस्त्रोऽल्पजटाधरः ।।\nसनत्कुमारश्च मुनिः कर्त्तव्यः पूजकेन तु ।। ४३ ।।\nसंस्थाप्य केसरेष्वित्थं देवताः पङ्कजस्य तु ।।\nन्यसेच्च दलमध्येषु पार्षदानर्च्चकोऽष्टसु ।। ४४ ।।\nविष्वक्सेनं च गरुडं तत्रादौ पूर्वतो न्यसेत् ।।\nततो दक्षक्रमेणैव प्रबलं च बलं न्यसेत् ।। ४५ ।।\nकुमुदं कुमुदाक्षं च सुनन्दं नन्दमेव च ।।\nश्रुतदेवं जयन्तं च विन्यसेद्विजयं जयम् ।। ४६ ।।\nततः प्रचण्डं चण्डं च पुष्पदन्तं च सात्वतम् ।।\nद्वौद्वावेवं क्रमेणैव स्थानेष्वष्टसु विन्यसेत् ।। ४७ ।।\nचतुर्भुजाः सर्व एते शङ्खार्यब्जगदाधराः ।।\nकार्याः किरिटिनः श्यामाः पीतवस्त्राः सुभूषणाः ।। ४८ ।।\nदलमध्यान्तरालेषु सिद्धीरष्टसु विन्यसेत् ।।\nनाना मंगलवाद्यानां वादने निपुणाः क्रमात् ।। ४९ ।।\nअणिमा लघिमा प्राप्तिः प्राकाम्यं महिमा तथा ।।\nईशिता वशिता चैवाष्टमी कामावसायिता ।। 2.9.27.५० ।।\nएताः सुवर्णवर्णाभाः सर्वाभरणभूषिताः ।।\nवेणुवीणादिहस्ताश्च कर्त्तव्याश्चित्रवाससः ।। ५१ ।।\nदलाग्रेष्वष्टसु ततो वेदाञ्छास्त्राणि च न्यसेत् ।।\nतत्र वेदान्न्यसेद्दिक्षु शास्त्राणि तु विदिक्षु सः ।। ५२ ।।\nपूर्वे न्यसेत्तु ऋग्वेदमक्षमालाधरं सितम् ।।\nखर्वं लम्बोदरं सौम्यं पद्मनेत्रं सिताम्बरम् ।। ५३ ।।\nयाम्ये न्यसेद्यजुर्वेदं मध्यमांगं कृशोदरम् ।।\nपिंगाक्षं स्थूलकण्ठं च पीतं चारुणवाससम् ।। ५४ ।।\nअक्षस्रजं करे वामे दक्षे वज्रं च बिभ्रतम् ।।\nपश्चिमे सामवेदं च प्रांशुमादित्यवर्चसम् ।। ५५।।\nदक्षेऽक्षमालां वामे च धृतवन्तं करे दरम् ।।\nस्वर्णवस्त्रं विशालाक्षं विन्यसेद्गायनोद्यतम् ।। ५६ ।।\nअथर्वाणं न्यसेत्सौम्ये सितांगं नीलवाससम् ।।\nवामेऽक्षसूत्रं दक्षे च खट्वांगं बिभ्रतं करे ।।\nवह्न्योजसं च ताम्राक्षं वयसा स्थविरं तथा ।। ५७ ।।\nअग्निकोणे धर्मशास्त्रं न्यसेच्च कमलासनम् ।।\nश्वेतं च बिभ्रतं दोर्भ्यां मुक्तामालां तथातुलाम्।। ५८ ।।\nदीर्घकेशनखं सांख्यं नैर्ऋते तुन्दिलं न्यसेत् ।३।\nजपमालां च दण्डं च कराभ्यां बिभ्रतं सितम् ।। ५९ ।।\nन्यसेद्वायौ ततो योगं स्वर्णवर्णं कृशोदरम् ।।\nऊरुन्यस्तकरद्वन्द्वं स्वनासाग्रकृतेक्षणम् ।। 2.9.27.६०।।\nपञ्चरात्रं तथेशाने धवलं वनमालिनम्।।\nन्यसेत्कराभ्यां दधतमक्षमालां च लांगलम् ।। ६१ ।।\nएषां चतुर्णां वासांसि  श्वेतसूक्ष्मघनानि च।।\nकर्त्तव्यानि तथाक्षीणि पद्मपत्रायतानि च ।। ६२ ।।\nअग्राणामन्तरालेषु महर्षींश्च सयोषितः ।।\nविन्यसेत्पठतो वेदान्पूर्वाग्नेयाद्यनुक्रमात् ।। ६३ ।।\nमरीचिं कलया युक्तमत्रिं चाप्यनसूयया ।।\nश्रद्धयांगिरसं साकं पुलस्त्यं च हविर्भुवा ।। ६४ ।।\nगत्या युक्तं च पुलहं क्रियया च सह क्रतुम् ।।\nख्यात्या भृगुमरुन्धत्या वशिष्ठं सह विन्यसेत् ।। ६५ ।।\nद्विभुजाः सर्व एवैते जटाश्मश्रुधराः कृशाः ।।\nकार्यास्तपस्विनो दण्डान्दधतश्च कमण्डलून्।। ६६ ।।\nपद्माद्बहिर्न्यसेच्चाऽष्टौ दिशासु विदिशासु च ।।\nदिक्पालानिन्द्रप्रमुखान्सहयानान्यथादिशम् ।। ६७ ।।\nप्राच्यामैरावतारूढं न्यसेदिन्द्रं चतुर्भुजम्।।\nवज्रांकुशाम्बुजवरान्दधतं स्वर्णसन्निभम् ।। ६८ ।।\nकौसुम्भरम्यवसनं नानालंकारशोभितम् ।।\nशोणापांगं विशालाक्षं सर्वलक्षणलक्षितम् ।। ६९ ।।\nअग्निकोणे न्यसेदग्निं ताम्रवर्णं चतुर्भुजम्  ।।\nदधानं पाणिभिश्चैव शूलं शक्तिं स्रुचं स्रुवम् ।। 2.9.27.७० ।।\nचतुःशुके हैमरथे निषण्णं वायुसारथिम् ।।\nत्रिनेत्रं धूम्रवसनं पिङ्गश्मश्रुजटेक्षणम् ।। ७१ ।।\nयमं न्यसेद्दक्षिणतः श्यामं चामीकराम्बरम्।।\nचतुर्भुजं दण्डखड्गपरशुं पाशधारिणम्।।\nउन्मत्तमहिषारूढं नानाभूषणभूषितम्।। ७२।।\nऊर्द्ध्वकेशं विरूपाक्षं नैर्ऋतं नैर्ऋते न्यसेत्।।\nखड्गं पाशं च दधतं द्विभुजं नरवाहनम्।। ७३।।\nहरिश्मश्रुं धूम्रवर्णं परिवीतासिताम्बरम् ।।\nहाटकानेकभूषाढ्यमवैष्णवभयंकरम् ।। ७४ ।।\nततः प्रतीच्यां वरुणमिन्द्रनीलमणिप्रभम् ।।\nश्वेताम्बरं चतुर्बाहुं मुक्ताहार विभूषितम् ।। ७५ ।।\nसप्तहंसरथारूढं दोर्भ्यां पाशं च बिभ्रतम् ।।\nअन्याभ्यां रत्नपात्रं च शंखं च दधतं न्यसेत् ।। ७६ ।।\nवायौ वायुं हरिद्वर्णं द्विभुजं कृष्णवाससम् ।।\nपृषत्स्थं मुक्तकेशं च व्यात्तास्यं ध्वजिनं न्यसेत् ।। ७७ ।।\nसौम्ये न्यसेत्कुबेरं च स्वर्णवर्णं चतुर्भुजम् ।।\nगदाशक्तित्रिशूलानि रत्नपात्रं च बिभ्रतम् ।। ७८ ।।\nनीलाम्बरं श्मश्रुलं च शिबिकायां समास्थितम् ।।\nपिशंगवामनयनं नैकभूषं च वर्मिणम् ।।७९।।\nईशानेऽथ मूहारुद्रमर्द्धनारीश्वरं न्यसेत् ।।\nवामार्द्धे पार्वती कार्या दक्षार्द्धे तत्र शंकरः ।। 2.9.27.८० ।।\nईश्वरार्द्धे जटाजूटं कर्तव्यं चन्द्रभूषितम् ।।\nउमार्द्धे तिलकं कार्यं सीमन्तमलिके तथा ।। ८१ ।।\nभस्मनोद्धूलितं चार्द्धमर्द्धं कुंकुमभूषितम् ।।\nनागोपवीतं चाप्यर्द्धमर्द्धं हारविभूषितम् ।। ८२ ।।\nवामार्द्धे च स्तनः पीनः कर्त्तव्यः कंचुकीवृतः ।।\nकट्यां च रशना हैमी पादे काञ्चननूपुरम् ।। ८३ ।।\nकौसुम्भं वसनं चैव करौ कंकणभूषितौ ।।\nत्रिशूलमक्षसूत्रं च दधतौ रत्नमुद्रिकौ ।। ८४ ।।\nदक्षार्द्धे रशना सार्पी कार्या वस्त्रं गजाजिनम् ।।\nकरौ च नागवलयौ दर्पणोत्पलधारिणौ ।। ८५ ।।\nएवंविधं महादेवं न्यसेद्वृषभवाहनम् ।।\nइत्थमष्टदिगीशानां कुर्यात्स्थापनमर्चकः ।। ८६ ।।\nपुराद्बहिस्ततश्चाष्टौ स्थापयेदर्चको ग्रहान्।।\nस्वस्वदिक्षु स्थितान्स्वस्वान्यारूढान्स्यन्दनानि च ।। ८७ ।।\nप्राच्यां दिशि न्यसेत्तत्र भास्करं पीतवाससम् ।।\nसिन्दूरवर्णं द्विभुजं पद्महस्तं रथे स्थितम् ।। ८८ ।।\nएकं चक्रं द्वादशारं रथस्यास्यातितेजसः ।।\nसप्ताश्वाश्च हरिद्वर्णा वामे सन्ति नियोजिताः ।। ८९ ।।\nअग्निकोणे ततः स्थाप्यो भृगुः श्वेतः सिताम्बरः ।।\nदण्डं कमण्डलुं बिभ्रद्द्विबाहुः सौम्यदर्शनः ।। 2.9.27.९० ।।\nचित्रवर्णाश्वदशके स्थितो हेममये रथे ।।\nदक्षिणे च न्यसेद्भौमं रक्तं रक्ताम्बरं तथा ।। ९१ ।।\nचतुर्भुजं गदाशक्तित्रिशूलवरधारिणम् ।।\nतस्य हैमं रथं कुर्यादरुणाष्टहयान्वितम् ।। ९२ ।।\nराहुश्च नैर्ऋते कोणे नीलवासाश्चतुर्भुजः ।।\nकरालास्यस्तमोरूपश्चर्मासिशक्तिशूलधृत् ।। ९३ ।।\nभृङ्गवर्णाष्टतुरगे स्थितः कार्यस्त्वयोरथे ।।\nसौरिश्च पश्चिमे स्थाप्य इन्द्रनीलसमद्युतिः ।। ९४ ।।\nधन्वी त्रिशूली द्विभुजो मन्दाक्षश्चासिताम्बरः ।।\nशबलाष्टाश्वसंयुक्ते स्थितः कार्ष्णायसे रथे ।। ९५ ।।\nवायुकोणे ततश्चन्द्रं स्थापयेच्च सिताम्बरम् ।।\nश्वेतवर्णं गदाहस्तं द्विभुजं च रथे स्थितम् ।। ९६ ।।\nशतारचक्रत्रितये स्यन्दने तस्य चाम्मये ।।\nकुन्दाभाः सन्त्युभयतो योजितास्तुरगा दश ।।९७।।\nउत्तरे द्विभुजः सौम्यो वराभयकरोरुणः ।।\nहरिद्वासाष्टपिंगाश्वे कार्यो हैमरथे स्थितः ।।९८।।\nईशाने च गुरुः स्थाप्यो हेमवर्णः सिताम्बरः ।।\nद्विभुजः पद्मनयनो धृतदण्डकमण्डलुः ।।\nपाण्डुराष्टहये हैमे निषण्णः स्यन्दनोत्तमे ।। ९९ ।।\nअंगदेवान्भगवतः स्थापयेदित्थमर्चकः ।।\nकर्णिकाद्रिपुरान्तान्तस्थानेषु क्रमशोऽखिलान् ।। 2.9.27.१०० ।।\nवासुदेवांगदेवानां न्यसेन्मूर्त्तीस्तु वैभवी ।।\nपूगफलानीतरस्तु न्यसेत्पुष्पाक्षतादि वा ।। १०१ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये क्रियायोगे पूजामण्डलरचनाविधिनिरूपणं नाम सप्तविंशोऽध्यायः ।। २७ ।।"
  }
]
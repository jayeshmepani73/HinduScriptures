[
  {
    "text": "सावर्णिरुवाच ।।\nमहर्षिवारितैर्द्देवैस्त्यक्ते हिंसामये मखे ।।\nपुनः कथं संप्रवृत्ता मखाः सर्वत्र तादृशाः ।। १ ।।\nदेवेष्वृषिषु भूपेषु प्राचीनाधुनिकेषु च ।।\nसनातनः शुद्धधर्मो विपर्यासं कथं गतः ।। २ ।।\nअत्र मे संशयो भूयान्संजातोऽद्य षडानन ।।\nत्वं सर्वशास्त्रतत्त्वज्ञस्तमपाकर्त्तुमर्हसि ।। ३ ।।\nस्कन्द उवाच ।।\nकालो बलीयान्बलिनां भिद्यन्ते तेन बुद्धयः ।।\nकामक्रोधरसास्वादलोभमानवतां मुने ।। ४ ।।\nअतिक्रमेण महतां यथार्थहितभाषिणाम् ।।\nक्रोधमानवशात्पुंसां नश्यन्त्येव च सद्धियः ।। ५ ।।\nअकार्यमपि ते कर्तुं तदानीं तु बुधा अपि ।।\nप्रवर्त्तन्तेऽनुतप्यन्ते बम्भ्रम्यन्तेऽथ संसृतौ ।। ६ ।।\nकामादिभिर्विहीना ये सात्वताः क्षीणवासनाः ।।\nतेषां तु बुद्धिभेदाय क्वापि कालो न शक्नुते ।।७।।\nअनाश्रितस्तु सद्धर्मं पुमान्कश्चन कर्हिचित् ।।\nसंसृतेर्म्मुच्यते नैव सत्यमेतद्वचो मम ।। ८ ।।\nप्रवृत्तिं हिंस्रयज्ञादेरथ ते द्विजसत्तम ।।\nकथयामि यथा पूर्वं मयाऽश्रावि पितुर्मुखात् ।।९।।\nअत्राप्युदाहरन्तीममितिहासं पुरातनम् ।।\nनारायणस्य माहात्म्यं यत्र लक्ष्म्याश्च कीर्तितम् ।। 2.9.8.१० ।।\nमुनीनां बृहतां तेषामतिक्रमणदोषतः ।।\nइन्द्रस्यासीद्विश्वजितः सद्बुद्धिविलयो मुने ।। ११ ।।\nदुर्वासाः शंकरस्यांशस्तपस्वी मुनिरेकदा ।।\nचरन्यदृच्छया लोकान्पुष्पभद्रां नदीं ययौ ।। १२ ।।\nजलक्रीडार्थमायांतीं स्वर्गात्तत्र सखीवृताम् ।।\nविद्याधरस्य सुमतेरङ्गनां स समैक्षत ।। १३ ।।\nस्वर्गङ्गाहेमकमलैर्ग्रथितामतिसौरभाम् ।।\nदधतीं दक्षिणे पाणौ स्रजं मदकलाभिधाम् ।। १४ ।।\nतामवेक्ष्य मुनिस्तस्याः समीपमुपगम्य सः ।।\nउन्मत्तवद्ययाचे तां स्रजं विद्याधरीधृताम्।। ।। १५ ।।\nसापि प्रणम्य तं सद्यो माहात्म्यं तस्य जानती ।।\nतत्कंठे धारयामास मालां तां परमादरात् ।। १६ ।।\nततः प्रीतमना गच्छन्गायन्नुन्मत्तवन्मुनिः ।।\nददर्श पथि देवेन्द्रमायान्तं तां महानदीम् ।। १७ ।।\nअप्सरोभिश्च गन्धर्वैः सतालं मधुरस्वरम् ।।\nउपगीयमानविजयमधिरूढं गजाधिपम् ।। १८ ।।\nरम्भामधुरसंगीतश्रवणानन्दनिर्वृतम् ।।\nतन्मुखाब्जस्थिरदृशं छत्रचामरशोभितम् ।। १९ ।।\nअनवेक्षमाणमात्मानं तं दृष्ट्वा सोऽत्रिनन्दनः ।।\nस्वकण्ठस्थां स्रजं तस्मिंश्चिक्षेपोन्मत्तवद्धसन् ।। 2.9.8.२० ।।\nइन्द्रोप्यधर्मसर्गेण समाविष्टः पुरैव यत् ।।\nततस्तदा कामवशस्तां न्यधाद्गजकुम्भयोः ।।\nतत्सौरभाकृष्टचेताः करीन्द्रः शुण्डयाऽकृषत् ।। २१ ।।\nकरात्सा पतिता भूमौ तां च गच्छन्करी पदा ।।\nममर्द्द पश्यतस्तस्य महर्षेस्तपसां निधेः ।। २२ ।।\nततः क्रुद्धः स दुर्वासाः प्रलयाग्न्यरुणेक्षणः ।।\nप्राहेन्द्रं मत्त दुष्टात्मन्स्तब्धोसि कामलम्पट ।। २३ ।।\nश्रियो धाम स्रजं प्रीत्या मद्दत्तां नाभिनन्दसि ।।\nप्रणाममपि रे मूढ न करोषि त्वमुन्मदः ।। २४ ।।\nन वीक्षसे मामपि त्वं त्वादृङ्मत्तैकशिक्षकम् ।।\nत्रैलोक्यराज्यप्राप्तान्ध्यः सम्यक्त्वां शिक्षयेऽधुना ।।२५।।\nयस्याः प्रसादात्त्रैलोक्यराज्यसौख्यं त्वमाप्तवान् ।।\nसैव श्रीः सत्रिलोकं त्वां हित्वा लीनाऽस्तु सागरे ।। २६ ।।\nवज्रपातोपमं वाक्यं तन्निशम्यैव तत्क्षणम् ।।\nगजादुत्प्लुत्य विमदस्तदंघ्र्योर्न्यपतद्धरि ।। २७ ।।\nप्रार्थयामास च मुहुः प्रणमंस्तं सवेपथुः ।।\nप्रसादं मयि दासे त्वं कृपालो कर्तुमर्हसि ।। २८ ।।\nतं प्राहाऽथ स रे शक्र नाहं वै गौतमो मुनिः ।।\nअक्षमासारसर्वस्वं दुर्वाससमवेहि माम् ।। २९ ।।\nअन्ये ते मुनयो दुष्टास्तावकास्तेऽनुवर्त्तिनः ।।\nअहं तु त्वादृशान्कीटान्गणये नैव निःस्पृहः ।। 2.9.8.३० ।।\nज्वलज्जटाकलापाच्च भ्रुकुटीकुटिलेक्षणात् ।।\nको वा न बिभियान्मत्तो ब्रह्माण्डे पापकर्मकृत् ।। ३१ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये देवेन्द्रशापो नामाऽष्टमोऽध्यायः ।। ८ ।।"
  }
]
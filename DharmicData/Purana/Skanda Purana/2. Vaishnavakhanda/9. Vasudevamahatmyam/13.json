[
  {
    "text": "।। स्कन्द उवाच ।।\nउत्प्रेक्षन्तो जायमानं मंथितारोऽथ तेऽखिलाः ।।\nआयांतं ददृशुर्द्दूरादन्ति धन्वन्तरिं श्रियः ।। १ ।।\nसुधाभृतं हेमकुम्भं दृष्ट्वा चाऽस्य करे धृतम् ।।\nअसुराः सहसा ब्रह्मन्नुत्प्लुत्य जगृहुश्च तम् ।।२।।\nतत्रापि बलिनो ये ते गृहीत्वा दुद्रुवुस्ततः ।।\nतान्दुर्बला न्यषेधन्त नीतिवाक्यैरनुद्रुताः ।। ३ ।।\nअहो नैवमधर्मो वः कार्यो धर्मपरायणैः ।।\nसमश्रमेभ्यो देवेभ्यो दत्त्वा पेयं न चान्यथा ।।४।।\nअनादृत्येति तद्वाक्यं ययुर्दूरं त्वरान्विताः ।।\nतत्रापि तेषामन्योन्यं कराकृष्टिर्महत्यभूत्।।५।।\nअहं पूर्वमहं पूर्वं न त्वं न त्वं पिबाम्यहम् ।।\nइत्थं विवदमानास्ते नापुस्तत्प्राशनक्षणम् ।। ६ ।।\nअथ देवा म्लानवक्त्रा दृष्ट्वा दैत्यैर्हृता सुधाम् ।।\nअशक्तास्तत्प्रतीकारे शरणं प्रापुरच्युतम् ।। ७ ।।\nपाहिपाहि जगन्नाथ नष्टं सर्वस्वमेव नः ।।\nदैत्यैर्हृता सुधा सर्वा का गतिर्न्नो भविष्यति ।।८।।\nसुधापानादृतेप्येते हन्तुमस्मानलं क्षमाः ।।\nपीतेऽमृते तु तैरद्य किं करिष्यामहे वयम् ।। ९ ।।\nस्कन्द उवाच ।।\nनिशम्य दैन्यं देवानां भगवान्भक्तकार्यकृत् ।।\nमा भैष्टेति सुरानुक्त्वा सुधामादित्सदासुरात् ।। 2.9.13.१० ।।\nस्त्रीरूपमद्भुतं धृत्वा सर्वलोकविमोहनम् ।।\nदैत्यान्तिकमुपागत्य चक्रे कन्दुकखेलनम् ।। ११ ।।\nते तु तद्रूपमालोक्य मोहिताः कामविह्वलाः ।।\nत्यक्त्वा परस्परोन्मर्द्दं तामुपेत्याब्रुवन्वचः ।। १२ ।।\nसुधाकुम्भमिमं भद्रे गृहीत्वा त्वं विभज्य नः ।।\nसर्वान्पायय सुश्रोणि वयं कश्यपसूनवः ।। १३ ।।\nइत्युक्त्वा तं ददुस्तस्मै तेऽनिच्छन्त्या अपि स्त्रियै ।।\nसा प्राह मम विश्रम्भो न कार्यः स्वैरिणी ह्यहम् ।।१४।।\nअकार्यं वः कृतं ह्येतद्विभजिष्ये निजेच्छया।।\nइत्युक्ता अपि ते मूढा यथेष्टं कुर्विति ब्रुवन्।।१५।।\nततस्तदाज्ञया सर्वे देवा दैत्याश्च वासुकिः ।।\nनिषेदुः पंक्तिशस्तत्र स्वस्वमण्डलमाश्रिताः ।। १६ ।।\nपंक्तिबंधोद्यतेष्वेषु मोहिनी सा तु दूरतः ।।\nसम्मुखं देवपंक्तीनां हेमासन उपाविशत् ।।१७।।\nस्वांतिके चामृतघटं निधाय स्त्रैणलीलया ।।\nइतस्ततो वीक्षमाणा तस्थौ निःस्पृहवत्क्षणम् ।।१८।।\nविप्रचित्तिमुखास्तर्हि ये वै दानवयूथपाः ।।\nसंदिग्धचित्ता मोहिन्यामासन्देवांतिकस्थितेः ।। १९ ।।\nशनैरुपेत्य तद्दृष्टिं वञ्चयित्वा सुधाघटम् ।।\nजह्रुः पुनर्दुरात्मानो रहो गत्वा पिपासवः ।। 2.9.13.२० ।।\nनरनारायणौ तत्र मुनिभिः सह चागतौ ।।\nआस्तां तौ ददृशाते तान्दानवान्हरतोऽमृतम् ।। २१ ।।\nनारायणेनेरितोऽथ नरस्तान्सहसारुणत् ।।\nबलादाच्छिद्य तत्कुम्भं मोहिन्यै स ददौ द्रुतम् ।। २२ ।।\nततो नरं हन्तुकामा आत्तशस्त्रास्तु दानवाः ।।\nआपतन्पंक्तिविक्षेपो ह्यसुराणामभून्महान् ।। २३ ।।\nतदा नरोपि भगवान्देवदैत्यनरैरपि ।।\nअजेयो निर्भयो ह्येकः साकं तैर्युयुधे बली ।। २४ ।।\nएतस्मिन्नन्तरे देवान्पंक्तिस्थान्मोहिनीवपुः ।।\nअपाययत्सुधां विष्णुः सर्वशो लघुचङ्क्रमः ।। २५ ।।\nतत्रापि दानवो राहुः सूर्याचन्द्रमसान्तरे ।।\nप्रविश्य देवतापंक्तावुपाविशदलक्षितः ।। २६ ।।\nतत्रागतायां मोहिन्यां सिञ्चन्त्यां तन्मुखे सुधाम् ।।\nदृशाऽसूसुचतां तस्यै पुष्पवन्तावुभौ च तम् ।। २७ ।।\nस्मृत्यागतेन चक्रेण तर्ह्येवाऽस्य च सामृतम् ।।\nशिरश्चिच्छेदातिमहन्मायायोषिद्वपुः प्रभुः ।। २८ ।।\nतच्छैलशृङ्गप्रतिमं ग्रसल्लोकान्नदद्भृशम् ।।\nग्रहत्वे स्थापयामास लोकानां शान्तये हरिः ।। २९ ।।\nदेवान्सुधां पाययित्वा जगृहे पौरुषीं तनुम् ।।\nभगवानथ देवास्तु युयुधुः सह दानवैः ।। 2.9.13.३० ।।\nउदन्वतस्तटे युद्धं देवानामसुरैः सह ।।\nसुधापानातिबलिनामासीद्विष्णुसहायिनाम् ।। ३१ ।।\nतस्मिंस्तु तुमुले युद्धे नरेणेन्द्रादिभिश्च ते ।।\nनिहन्यमाना असुराः पलाय्य विविशू रसाम् ।। ३२ ।।\nसूर्यश्चास्तं गतस्तावत्सर्वे देवगणास्ततः ।।\nश्रियोन्तिकमुपाजग्मुस्तद्दर्शनमहोत्सवाः ।। ३३ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये देवतामृतपानवर्णनं नाम त्रयोदशोऽध्यायः ।।१३।।"
  }
]
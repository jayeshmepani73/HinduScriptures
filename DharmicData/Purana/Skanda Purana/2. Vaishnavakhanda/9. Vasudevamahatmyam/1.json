[
  {
    "text": "।। शौनक उवाच ।। ।।\nजीवानां श्रेयसे सौते बहुधा साधनानि ते ।।\nधर्मो ज्ञानं च वैराग्यं योगादीन्युदितानि नः ।। १ ।।\nइतिहासैर्बहुविधैर्विस्पष्टार्थानि तानि च ।।\nसर्वाण्यपि महाबुद्धे श्रुतान्यस्माभिरादरात् ।। २ ।।\nसर्वेषां मनुजानां तु दुष्कराण्येव तानि तु ।।\nबाहुल्याच्चान्तरायाणां तत्सिद्धिरपि दुर्ल्लभा ।। ३ ।।\nप्रयत्नेनाति महता पुरुषैद्धेंर्य्यशालिभिः ।।\nसाधितान्यपि सिध्यन्ति तानि कालेन भूयसा ।। ४ ।।\nअतो भवान्द्विजातीनामाश्रमाणां च सर्वशः ।।\nब्रवीतु सुकरोपायं स्त्रीशूद्रादेरपीह नः ।। ५ ।।\nकृतेन येनाप्यल्पेन येन केनापि देहिना ।।\nअन्तरायैरविहतं महदेव फलं भवेत् ।। ६ ।।\nमोक्षस्य साधनं तादृक्सुविचार्य्य महामते ।।\nहिताय सर्वजीवानां कृपया वक्तुमर्हसि ।। ७ ।।\nप्रसादाद्बलदेवस्य व्यासस्य जनकस्य च ।।\nजानासि सर्वमेव त्वं तन्नो ब्रूहि बुभुत्सतः ।। ८ ।।\nसौतिरुवाच ।।\nमहर्षिरपि सावर्णिरेवमेव हि शौनक ।।\nविनीतः स्कन्दमप्राक्षीत्पुनः शङ्करनन्दनम् ।। ९ ।।\nसावर्णिरुवाच ।।\nश्रुता नानाविधा धर्म्माः साङ्ख्यज्ञानं च नैकधा ।।\nयोगादीनि त्वदुक्तानि साधनानि मया गुह ।। 2.9.1.१० ।।\nसुदुष्कराणि मन्येऽहं तानि त्वस्मादृशां किल ।।\nमहतामपि चान्येषां कृच्छ्रसाध्यानि वै चिरात् ।। ११ ।।\nअतो वर्णाश्रमवतां श्रेयस्कृत्सुकरं च यत् ।।\nसाधनं तच्छ्रेष्ठतमं वक्तुमर्हसि मेऽधुना ।। १२ ।।\nसौतिरुवाच ।।\nइति पृष्टो मुनीन्द्रेण तेन जिज्ञासुना गुहः ।।\nवासुदेवं हृदि ध्यायन्कार्त्तिकेयः स ऊचिवान् ।। १३ ।।\nस्कन्द उवाच ।। शृणु ब्रह्मन्प्रवक्ष्येऽहं श्रुतं पितृमुखान्मया ।।\nसर्वेषामपि जीवानां सुकरं मोक्षसाधनम् ।। १४ ।।\nदेवताप्रीणनसमं स्वेष्टसिद्धिमभीप्सताम् ।।\nनास्त्यन्यसाधनं किञ्चिद्वर्णाश्रमवतामिह ।। १५ ।।\nअप्यल्पं सुकृतं कर्म्म देवसंबन्धतः कृतम् ।।\nफलं ददाति निर्विघ्नं महदेव हि तन्नृणाम् ।। १६ ।।\nदैवं पित्र्यं स्वधर्म्मश्च काम्यं कर्म्मापि यच्च तत् ।।\nदेवतायास्तु संबन्धात्सद्यः स्यादिष्टसिद्धिदम् ।। १७ ।।\nसाङ्ख्ययोग विरागादि प्रागुक्तं यच्च दुष्करम् ।।\nतदपि स्याद्धि सुकरमनेनैवाशु सिद्धिदम् ।। १८ ।।\nदेवस्याराधनेनैव यतः सिद्ध्यति वाञ्छितम् ।।\nअतः सर्वैर्य्यथाशक्ति प्रीत्याराध्यः स मानवैः ।। १९ ।।\nसावर्णिरुवाच।।\nदेवा वहुविधा प्रोक्तास्त्वया षण्मुख मे पुरा ।।\nनानाविधा वर्णिताश्च तदाराधनरीतयः।।2.9.1.२०।।\nतत्फलानि च सर्वाणि त्वयोक्तानि पृथक्पृथक् ।।\nस्वर्गादिप्राप्तिमुख्यानि कालग्रस्तानि तानि तु ।।२१।।\nनिवृत्तिधर्म्मिणां ब्रह्मा ह्युपास्तेर्य्योगिनां गुह ।।\nजनादिलोकाप्तिफलं द्विपरार्द्धान्तनश्वरम्।।२२।।\nदुष्कराणीह संसाध्य कर्म्माणि पुरुकृच्छ्रतः।।\nक्षयिष्णुफललाभश्चेत्तर्हि किं तदुपार्जनैः।।२३।।\nकालेन नाश्यते येषां वपुः स्थानबलादिकम्।।\nतेषां न रोचते मह्यमुपासाऽत्र दिवौकसाम्।।२४।।\nयः स्वयं निर्भयोऽन्येषां भयहर्त्ता सनातनः ।।\nनित्यधामाऽक्षयफलप्रदाता भक्तवत्सलः ।। २५ ।।\nयस्य प्रसादात्सर्वेषां सर्व एव मनोरथाः ।।\nसिद्ध्येयुश्चाञ्जसैवाऽत्र तं देवं वद मे गुह ।। २६ ।।\nतदाराधनरीतिं च सुकरां शिष्टसंमताम् ।।\nब्रूहि सर्वां विशेषेण जिज्ञासामीदमञ्जसा ।। २७ ।।\nसौतिरुवाच ।।\nइत्थं महर्षिणा तेन संपृष्टो भगवान्गुहः ।।\nसुप्रसन्न उवाचेदं मानयंस्तमुदारधीः ।। २८ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये सावर्णिप्रश्नो नाम प्रथमोऽध्यायः ।। १ ।।"
  }
]
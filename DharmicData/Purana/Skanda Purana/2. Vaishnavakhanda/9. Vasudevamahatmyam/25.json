[
  {
    "text": "।। श्रीनारायण उवाच ।।\nवैराग्यस्याथ ते वच्मि लक्षणं मुनिसत्तम ।।\nक्षयिष्णुवस्तुष्वरुचिः सर्वथेति तदीरितम् ।। १ ।।\nआरभ्य मायापुरुषात्सर्वा ह्याकृतयस्तु याः ।।\nकालशक्त्या भगवतो नाश्यन्ते ताश्च तद्वशाः ।। २ ।।\nप्रत्यक्षेणानुमानेन शाब्देन च विवेकिभिः ।।\nअसत्यता कृतीनां च निश्चिता सत्यतात्मनाम् ।। ३ ।।\nनित्येन प्रलयेनैष कालो नैमित्तिकेन च ।।\nप्राकृतिकेन रूपेण चरत्यात्यन्तिकेन च ।। ४ ।।\nदेहिदेहा इमे नित्यं क्षीयन्ते परिणामिनः ।।\nक्रमेण दृश्यते यत्र बाल्यतारुण्यवार्द्धकम् ।। ५ ।।\nसूक्ष्मत्वान्नेक्ष्यते तत्तु गतिर्दीपार्चिषो यथा ।।\nफलवृद्धिर्वाऽनुपदं जायमाना द्रुमे यथा ।। ६ ।।\nतस्यांतस्यामवस्थायां दुःखं च महदीक्ष्यते ।।\nजाग्रदादिष्ववस्थासु दुःखं चैव पुनःपुनः ।। ७ ।।\nदुःखमाध्यात्मिकं भूरि दृश्यते चाधिभौतिकम् ।।\nआधिदैविकमप्यत्र दुःखमेवास्ति देहिनाम् ।। ८ ।।\nहाहा ममार मत्पुत्रो हा पत्नी म्रियते मम ।।\nतातं मेऽभक्षयद्व्याघ्रो दष्टा सर्पेण मे वधूः ।। ९ ।।\nमहासौधोग्निना दग्धो हाहा सोपस्करोऽद्य मे ।।\nस्वकुटुम्बं कथं पोक्ष्ये नावर्षत्पाकशासनः ।। 2.9.25.१० ।।\nसस्यैः समृद्धं मत्क्षेत्रं हाहा दग्धं हिमाग्निना ।।\nह्रियन्ते तस्करैर्गावः सर्वस्वं मम लुण्ठितम् ।। ११ ।।\nनृपेण दण्डितोऽत्यर्थं शत्रुणा हाऽतिताडितः ।।\nकिं करोमि च कं ब्रूयां माता मे व्यभिचारिणी ।। १२ ।।\nविषं पास्यामि हाहाऽद्य मत्पत्नीं शत्रुराकृषत् ।।\nहा स्वसा मे हृता म्लेच्छैर्हाहाऽरिः प्राप मर्मभित् ।। १३ ।।\nप्रिये ज्वरातिव्यथया यमदूता इमे हहा ।।\nइत्थं रोरूयमाणा हि दृश्यन्ते सर्वतो जनाः ।। १४ ।।\nअवस्थानां शरीरस्य जन्ममृत्यू प्रतिक्षणम् ।।\nकालेन प्राप्नुवद्भिः स्वं प्रारब्धं दुःखमश्यते ।। १५ ।।\nप्रारब्धान्ते मृत्युदुःखं भवत्यप्रतिमं हि तत् ।।\nमृत्वापि च महद्दुःखं प्राप्यते यमयातनाः ।। १६ ।।\nततो जरायुजोद्भिज्जस्वेदजाण्डजयोनिषु ।।\nभूत्वाभूत्वा यथाकर्म म्रियते दुःखितैः पुनः ।। १७ ।।\nनित्यः प्रलय एवं ते कीर्त्तितः सूक्ष्मया दृशा ।।\nस ज्ञेयोऽथ मुने वच्मि लयं नैमित्तिकाभिधम्।। १८ ।।\nनिमित्तीकृत्य रजनीं भवेद्विश्वसृजस्तु यः ।।\nनैमित्तिकः स कथितो लयो दैनंदिनश्च सः ।। १९ ।।\nचतुर्युगानां साहस्रं दिनं विश्वसृजो मुने ।।\nनिशा च तावती तस्य तद्द्वयं कल्प उच्यते ।। 2.9.25.२० ।।\nएकैकस्मिन्दिने तस्य चतुर्दश चतुर्दश ।।\nभवन्ति मनवो ब्रह्मन्धर्मसेत्वभिरक्षकाः ।। २१ ।।\nआद्यः स्वायम्भुवस्तत्र मनुः स्वारोचिषस्ततः ।।\nउत्तमस्तामसश्चाऽथ रैवतश्चाक्षुषस्ततः ।। २२ ।।\nश्राद्धदेवश्च सावर्णि भौत्यो रौच्यस्ततः परम् ।।\nब्रह्मसावर्णिनामा च रुद्रसावर्णिरेव च ।। २३ ।।\nमेरुसावर्णिसंज्ञोऽथ दक्षसावर्णिरन्तिमः ।।\nचतुर्दशैते मनवः प्रोक्ता ब्रह्मैकवासरे ।। २४ ।।\nएकैकस्य मनोः कालो युगानां चैकसप्ततिः ।।\nदिव्यैर्द्वादशसाहस्रैर्युगकालश्च वत्सरैः ।। २५ ।।\nचतुर्दशस्यैव मनोरन्तरेन्तमुपेयुषि ।।\nसायंसंध्या विश्वसृजो जायते मुनिसत्तम ।। २६ ।।\nदिनावसाने वैराजः शक्तीराकर्षति स्थितेः ।।\nवैराजात्मा तदा रुद्रस्त्रिलोकीं हर्तुमीहते ।। २७ ।।\nआदौ भवत्यनावृष्टिरत्युग्रा शतवार्षिकी ।।\nतदाल्पसारसत्त्वानि क्षीयन्ते सर्वशो भुवि ।।२८।।\nसांवर्त्तकस्य चार्कस्य रश्मयोऽत्युल्बणा रसम् ।।\nआपातालात्पिबन्त्याशु धरण्यां सर्वमेव हि ।। २९ ।।\nसारसं चैव नादेयं सामुद्रं चाम्बु सर्वशः ।।\nशोषयित्वाऽखिलाँल्लोकान्सोऽर्को नयति संक्षयम् ।। 2.9.25.३० ।।\nततो भवति निःस्नेहा नष्टस्थावरजङ्गमा ।।\nकूर्मपृष्ठोपमा भूमिः शुष्का संकुचिता भृशम् ।। ३१ ।।\nकालाग्निरुद्रः शेषस्य मुखादुत्पद्यते ततः ।।\nअधोलोकान्सप्तभूमिं भुवः स्वश्च दहत्यसौ ।। ३२ ।।\nनिर्दग्धलोकदशको ज्वालावर्त्तभयंकरः ।।\nउद्वासितमहर्लोकः कालाग्निः परिवर्त्तते ।। ३३ ।।\nगताधिकारास्त्रिदशा भुवःस्वर्गनिवासिनः ।।\nमहर्लोकाज्जनं यान्ति वह्निज्वालाभृशार्दिताः ।। ३४ ।।\nनिवृत्तिधर्मा ऋषयः प्राप्ताः सिद्धदशां तु ये ।।\nभूतलात्तेपि तर्ह्येव ऋषिलोकं प्रयान्ति च ।। ३५ ।।\nउत्तिष्ठन्ति ततो घोरा व्योम्नि सांवर्त्तका घनाः ।।\nमहागजकुलप्रख्यास्तडित्वन्तोऽतिनादिनः ।। ३६ ।।\nधूम्रवर्णाः पीतवर्णा केचित्कुमुदसन्निभाः ।।\nलाक्षारसनिभाः केचिच्चाषपत्रनिभास्तथा ।। ३७ ।।\nशमयित्वा महावह्निं शतं वर्षाण्यहर्न्निशम् ।।\nवर्षमाणाः स्थूलधाराः स्तनन्तस्ते घना घनाः ।।\nब्रह्माण्डस्यान्तरालं च पूरयन्ति ध्रुवावधि ।। ३८।।\nएकार्णवजले तस्मिन्वैराजपुरुषः स तु।।\nअनिरुद्धात्मकः शेते नागेन्द्रशयने प्रभुः ।।३९।।\nतदा देवाश्च ऋषयो रजःसत्त्वतमोवशाः ।।\nये ते सह विरिञ्चेन स्वकीयगुणकर्षिताः ।।\nप्रविश्य तस्य जठरे शेरते दीर्घनिद्रया ।। 2.9.25.४० ।।\nये तु ब्रह्मात्मैक्यभावा वशीकृतगुणत्रयाः ।।\nनिवृत्तेनैव धर्मेण वासुदेवमुपासते ।। ४१ ।।\nमहरादिषु लोकेषु ते चतुर्षु कृतालयाः ।।\nतं वैराजं संस्तुवन्तो निवसन्ति यथासुखम् ।। ४२ ।।\nनारायणः स भगवान्स्वरूपं परमात्मनः ।।\nचिन्तयन्वासुदेवाख्यं शेते वै योगनिद्रया ।। ४३ ।।\nनिशान्ते ब्रह्मणा साकं सर्वे ते तस्य जाठराः ।।\nउत्पद्यन्ते यथापूर्वं यथाकर्माधिकारिणः ।। ४४ ।।\nएवं नैमित्तिको नाम त्रिलोकीक्षयलक्षणः ।।\nप्रलयः कथितस्तुभ्यं प्राकृतं कीर्त्तयाम्यथ।। ४५।।\nय एष कल्पः कथितस्तादृशानां शतत्रयम् ।।\nषष्ट्याधिकं च यः कालो वेधसः स तु वत्सरः ।। ४६ ।।\nपञ्चाशता तैः परार्द्धो ब्रह्मायुस्तद्द्वयं मतम् ।।\nपराख्यकाले संपूर्णे महान्भवति संक्षयः ।। ४७ ।।\nसंहाररुद्ररूपेण संहृत्य स्वं विराड्वपुः ।।\nस्वपरं निर्गुणं रूपं वैराजो यातुमिच्छति ।। ४८ ।।\nतदा भवत्यनावृष्टिः पूर्ववच्छतवार्षिकी ।।\nसाङ्कर्षणश्च कालाग्निर्दहत्यण्डमशेषतः ।। ४९ ।।\nसांवर्त्तकास्ततो मेघा वर्षन्त्यति भयानकाः ।।\nशतं वर्षाणि धाराभिर्मुसलाकृतिभिर्मुने ।। 2.9.25.५० ।।\nमहदादेर्विकारस्य विशेषान्तस्य संक्षयः ।।\nसर्वस्यापि भवत्येव वासुदेवेच्छया ततः ।। ५१ ।।\nआपो ग्रसन्ति वै पूर्वं भूमेर्गन्धात्मकं गुणम् ।।\nआत्तगन्धा ततो भूमिः प्रलयत्वाय कल्पते ।। ५२ ।।\nग्रसतेम्बुगुणं तेजो रसं तल्लीयते ततः ।।\nरूपं तेजोगुणं वायुर्ग्रसते लीयतेऽथ तत् ।। ५३ ।।\nवायोरपि गुणं स्पर्शमाकाशो ग्रसते ततः ।।\nप्रशाम्यति तदा वायुः खं तु तिष्ठत्यनावृतम् ।। ५४ ।।\nभूतादिस्तद्गुणं शब्दं ग्रसते लीयते च खम् ।।\nइन्द्रियाणि विलीयन्ते तैजसाहंकृतौ ततः ।। ५५ ।।\nअहङ्कारे विलीयन्ते सात्त्विके देवता मनः ।।\nयद्यद्यस्मात्समुत्पन्नं तत्तत्तस्मिन्हि लीयते ।। ५६ ।।\nअहंकारो महत्तत्त्वे त्रिविधोपि प्रलीयते ।।\nतत्प्रधाने च तत्पुंसि स मूलप्रकृतौ ततः ।। ५७ ।।\nएष प्राकृतिको नाम प्रलयः परिगीयते ।।\nतिरोभवन्ति जीवेशा यत्राऽव्यक्ते हरीच्छया ।। ५८ ।।\nयदा च माया पुरुषौ कालोऽत्यक्षरतेजसि ।।\nतदिच्छया तिरो यान्ति स त्वेको वर्तते प्रभुः ।।\nतदा स प्रलयो ज्ञेयो नारदात्यन्तिकाभिधः ।। ५९ ।।\nइत्थं प्रभोः कालशक्त्या लयैरेतैश्चतुर्विधैः ।।\nअसद्बद्ध्वाऽखिलं तत्राऽरुचिर्वैराग्यमुच्यते ।। 2.9.25.६० ।।\nवासुदेवेतरान्देवान्कालमायावशीकृतान् ।।\nविदित्वा तेषु च प्रीतिं हित्वा तस्यैव नित्यदा ।।\nगाढस्नेहेन या सेवा सा भक्तिरिति गीयते।।६१।।\nश्रवणं कीर्तनं तस्य स्मृतिश्चरणसेवनम् ।।\nपूजा प्रणामो दास्यं च सख्यं चात्मनिवेदनम् ।।६२।।\nइत्येतैर्न्नवभिर्भावैर्यः सेवेत तमादरात्।।\nअनन्यया धिषणया स हि भक्त इतीर्यते ।।६३।।\nत्रिभिः स्वधर्मप्रमुखैर्युक्ताभक्तिरियं मुने।।\nधर्म एकान्तिक इति प्रोक्तो भागवतश्च सः।।६४।।\nसाक्षाद्भगवतः सङ्गात्तद्भक्तानां च वेदृशाम् ।।\nधर्मो ह्येकान्तिकः पुम्भिः प्राप्यते नान्यथा क्वचित् ।। ६५ ।।\nनैतादृशं परं किञ्चित्साधनं हि मुमुक्षताम् ।।\nनिःश्रेयसकरं पुंसां सर्वाभद्रविनाशनम् ।। ६६ ।।\nएकान्तधर्मसिद्ध्यर्थं क्रियायोगपरो भवेत् ।।\nपुमान्स्याद्येन नैष्कर्म्यं कर्मणां मुनिसत्तम ।। ६७ ।।\nएतन्मया वेदपुराणगुह्यं तत्त्वं परं प्रोक्तमघौघनाशम् ।।\nएकाग्रया शुद्धधियावधार्य सच्छ्रद्धया चेतसि ते महर्षे ।। ६८ ।।\nन वासुदेवात्परमस्ति पावनं न वासुदेवात्परमस्ति मङ्गलम् ।।\nन वासुदेवात्परमस्ति दैवतं न वासुदेवात्परमस्ति वाञ्छितम् ।। ६९ ।।\nयन्नामधेयं सकृदप्यबुद्ध्या देहावसानेपि गृणाति योऽत्र ।।\nस पुष्कसोप्याशु भवप्रवाहाद्विमुच्यते तं भज वासुदेवम् ।।2.9.25.७० ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये वैराग्यभक्तिनिरूपणं नाम पञ्चविंशोऽध्यायः ।। २५ ।।"
  }
]
[
  {
    "text": "।। श्रीभगवानुवाच ।।\nदर्शनं मम यज्जातं तव तत्तु महामुने ।।\nनित्यैकान्तिकभक्तत्वान्निर्दम्भत्वान्मदिच्छया ।। १ ।।\nअहिंसा ब्रह्मचर्यं च त्वयि नित्यं च तद्द्वयम् ।।\nस्वधर्मोपशमौ चैव वैराग्यं चात्मवेदनम् ।। २ ।।\nसत्सङ्गोऽष्टाङ्गयोगश्च सर्वथेन्द्रियनिग्रहः ।।\nमुन्यन्नवृत्तिश्च तपः सर्वव्यसनहीनता ।। ३ ।।\nमदेकान्तिकभक्तिश्च महात्म्यज्ञानपूर्विका ।।\nवर्त्तते तेन मामत्र पश्यसि त्वं हि सुव्रत ।। ४ ।।\nईदृग्लक्षणसंपन्ना ये स्युरन्येपि मानवाः ।।\nतेपि मामीदृशं विप्र पश्यन्त्येकान्तिकप्रियम् ।। ५ ।।\nअसावहमिह ब्रह्मन्नस्मिन्नक्षरधामनि ।।\nराधालक्ष्मीयुतो नित्यं वसामि स्वाश्रितैः सह ।। ६ ।।\nवासुदेवस्वरूपोहं सर्वकर्मफलप्रदः ।।\nअन्तर्यामितया वर्त्ते स्वतन्त्रः सर्वदेहिनाम् ।। ७ ।।\nवैकुण्ठाख्यं महाधाम्नि लक्ष्म्या सह चतुर्भुजः ।।\nवसामि नन्दगरुडमुख्यैः साकं च पार्षदैः ।। ८ ।।\nधाम्नि तेजोमये दिव्ये श्वेतद्वीपेऽन्वहं भुवि ।।\nददामि श्वेतमुक्तेभ्यः पञ्चकालं स्वदर्शनम् ।। ९।।\nकुर्वेऽनिरुद्धप्रद्युम्नसंकर्षणसमाह्वयैः ।।\nस्वरूपैर्नैककोट्यण्डसर्गस्थित्यप्ययानहम् ।।2.9.18.१०।।\nसर्गारम्भे मया ब्रह्मा सृष्टो नाभिसरोरुहात् ।।\nतपसाराधयामास स मां यज्ञैश्च नारद ।।११।।\nततस्तस्मै प्रसन्नोऽहं प्राददामीप्सितान्वरान् ।।\nब्रह्मन्प्रास्यसि सामर्थ्यं प्रजानां त्वं विसर्जने ।। १२ ।।\nआज्ञायामेव ताः सर्वास्तव स्थास्यन्ति मद्वरात् ।।\nवेदाश्चापि स्फुरिष्यन्ति तव बुद्धौ सनातनाः ।। १३ ।।\nज्ञानं च मत्स्वरूपस्य यथावत्ते भविष्यति ।।\nत्वया कृतां च मर्यादां नातिक्रंस्यति कश्चन ।। १४ ।।\nसुरासुरगणानां च मुनीनां च महात्मनाम् ।।\nत्वमेव वरदो ब्रह्मन्वरेप्सूनां भविष्यसि ।। १५।।\nअसाध्ये यत्र कार्ये च मोहमेष्यसि तत्त्वहम्।।\nप्रादुर्भूय करिष्यमि स्मृतमात्रस्त्वया विधे ।। १६ ।।\nसृज्यमाने त्वया विश्वे नष्टां पृथ्वीं महार्णवे ।।\nआनयिष्यामि स्वं स्थानं वाराहं रूपमास्थितः ।।\nहिरण्याक्षं निहत्यैव दैतेयं बलगर्वितम् ।। १७ ।।\nदिनान्ते तव मत्स्योहं भूत्वा क्षोणीं तरीमिव ।।\nसहौषधिं धारयिष्ये मन्वादींश्च निशावधि ।। १८ ।।\nसुधायै मथ्नतामब्धिं काश्यपानां निराश्रयम् ।।\nमन्थानं कूर्मरूपोहं धास्ये पृष्ठे च मन्दरम् ।। १९ ।।\nनारसिंहं वपुः कृत्वा हिरण्यकशिपुं विधे ।।\nसुरकार्ये हनिष्यामि यज्ञघ्नं दितिनन्दनम् ।। 2.9.18.२० ।।\nविरोचनस्य बलवान्बलिः पुत्रो महासुरः ।।\nभविष्यति स शक्रं च स्वाराज्याच्च्यावयिष्यति ।। २१ ।।\nत्रैलोक्येऽपहृते तेन विमुखे च शचीपतौ ।।\nअदित्यां द्वादशः पुत्रः संभविष्यामि कश्यपात् ।। २२ ।।\nततो राज्यं प्रदास्यामि देवेन्द्राय दिवः पुनः ।।\nदेवताः स्थापयिष्यामि स्वेषु स्थानेष्वहं विधे ।।\nबलिं चैव करिष्यामि पातालतलवासिनम् ।।२३।।\nकर्दमाद्देवहूत्यां च भूत्वाऽथ कपिलाभिधः ।।\nप्रवर्तयिष्ये कालेन नष्टं सांख्यं विरागयुक् ।।२४।।\nदत्तो भूत्याऽनसूययामत्रेरान्विक्षिकीं ततः ।।\nप्रह्लादायोपदेक्ष्यामि विद्यां च यदवे विधे ।। २५ ।।\nमेरुदेव्यां सुतो नाभेर्भूत्वाहमृषभो भुवि ।।\nधर्मं पारमहंस्याख्यं वर्तयिष्ये सनातनम् ।। २६ ।।\nत्रेतायुगे भविष्यामि रामो भृगुकुलोद्वहः ।।\nक्षत्रं चोत्सादयिष्यामि भग्नसेतुकदध्वगम्।। ।। २७ ।।\nसन्धौ तु समनुप्राप्ते त्रेताया द्वापरस्य च ।।\nकौशल्यायां भविष्यामि रामो दशरथादहम् ।। २८ ।।\nसीताभिधाना लक्ष्मीश्च भवित्री जनकात्मजा ।।\nउद्वहिष्यामि तामैशं भंक्त्वा धनुरहं महत् ।।२९।।\nततो रक्षःपतिं घोरं देवर्षिद्रोहकारिणम् ।।\nसीतापहारिणं संख्ये हनिष्यामि सहानुजम् ।। 2.9.18.३० ।।\nतस्य मे तु चरित्राणि वाल्मीक्याद्या महर्षयः ।।\nतदा गास्यन्ति बहुधा यच्छ्रुतेः स्यादघक्षयः ।। ३१ ।।\nद्वापरस्य कलेश्चैव सन्धौ पर्यवसानिके ।।\nभूभारासुरनाशार्थं पातुं धर्मं च धार्मिकान् ।।\nवसुदेवाद्भविष्यामि देवक्यां मथुरापुरे ।। ३२ ।।\nकृष्णोहं वासुदेवाख्यस्तथा संकर्षणो बलः ।।\nप्रद्युम्नश्चाऽनिरुद्धश्च भविष्यन्ति यदोः कुले ।। ३३ ।।\nगोपस्य वृषभानोस्तु सुता राधा भविष्यति ।।\nवृन्दावने तया साकं विहरिष्यामि पद्मज ।। ३४ ।।\nलक्ष्मीश्च भीष्मकसुता रुक्मिण्याख्या भविष्यति ।।\nउद्वहिष्यामि राजन्यान्युद्धे निर्जित्य तामहम् ।। ३५ ।।\nधर्मद्रुहोऽसुरान्हत्वा तदाविष्टांश्च भूपतीन् ।।\nधर्मं संस्थापयन्नेव करिष्ये निर्भरां भुवम् ।। ३६ ।।\nयेन केनापि भावेन यस्य कस्यापि मानसम् ।।\nमयि संयोक्ष्यते तंतं नेष्ये ब्रह्मगतिं पराम् ।। ३७ ।।\nधर्मं भुवि स्थापयित्वा कृत्वा यदुकुलक्षयम् ।।\nपश्यतां सर्वदेवानामन्तर्द्धास्ये भुवस्ततः ।। ।। ३८ ।।\nकृष्णस्य मम वीर्याणि कृष्णद्वैपायनादयः ।।\nगास्यन्ति बहुधा ब्रह्मन्सद्यः पापहराणि हि ।। ३९ ।।\nकृष्णद्वैपायनो भूत्वा पराशरमुनेः सुतः ।।\nशाखाविभागं वेदस्य करिष्यामि तरोरिव ।। 2.9.18.४० ।।\nवैदिकं विधिमाश्रित्य त्रिलोकीपरिपीडकान् ।।\nछलेन मोहयिष्यामि भूत्वा बुद्धोऽसुरानहम्।। ४१ ।।\nमया कृष्णेन निहताः सार्जुनेन रणेषु ये ।।\nप्रवर्तयिष्यन्त्यसुरास्ते त्वधर्मं यदा क्षितौ ।।४२।।\nधर्मदेवात्तदा भक्तादहं नारायणो मुनिः।।\nजनिष्ये कोशले देशे भूमौ हि सामगो द्विजः।।४३।।\nमुनिशापान्नृतां प्राप्तानृषींस्तात तथोद्धवम्।।\nततोऽवितासुरेभ्योऽहं सद्धर्मं स्थापयन्नज।।४४।।\nजनान्म्लेच्छमयान्भूमौ कलेरन्ते महैनसः ।।\nकल्की भूत्वा हनिष्यामि विचरन्दिव्यवाजिना।। ४५।।\nयदा यदा च वेदोक्तो धर्मो नाशिष्यतेऽसुरैः।।\nप्रादुर्भावो भविष्यो मे तद्रक्षायै तदा तदा ।। ४६ ।।\nतस्माच्चिन्तां विहायैव प्रजाः सृज यथा पुरा ।।\nएतान्दत्त्वा वरांस्तस्मा अहमन्तर्हितोऽभवम् ।। ४७ ।।\nयथा तस्मै वरा दत्तास्तथैव च मया कृतम् ।।\nकुर्वे करिष्ये च मुने निजशक्तिभिरञ्जसा ।। ४८ ।।\nएवंविधस्य मे ब्रह्मन्नीशितुः सर्वदेहिनाम् ।।\nदर्शनं दुर्लभं जातं तवैकान्तिकभक्तितः ।। ४९ ।।\nवरं वरय मत्तस्त्वं स्वाभीष्टं मुनिसत्तम ।।\nप्रसन्नोस्मि भृशं तुभ्यं नाफलं मम दर्शनम्।।2.9.18.५०।।\nस्कन्द उवाच ।।\nश्रुत्वेति भगवद्वाक्यं नारदो मुनिसत्तमः ।।\nमन्यमानो निजं धन्यं तमुवाच प्रभुं मुने।।५१।।\nदर्शनादेव ते स्वामिन्संपूर्णो मे मनोरथः ।।\nइदं हि दुर्लभं मन्ये सर्वेषामपि देहिनाम् ।। ५२ ।।\nअतस्ते च त्वदीयानां त्वद्धाम्नोस्याऽमृतस्य च ।।\nसाक्षात्समीक्षणादन्यत्प्राप्यं मे नास्ति वांछितम् ।। ५३ ।।\nइतोन्यद्दुर्लभं क्वापि नास्ति ब्रह्माण्डगोलके ।।\nयदहं परितुष्टात्ते प्रार्थयेयमिहाच्युत ।। ५४ ।।\nलोकान्तरसुखं यत्तद्वैदिकैरेव कर्मभिः ।।\nदैवैः पित्र्यैश्च लभ्येत तच्चाप्यस्ति हि नश्वरम् ।। ५५ ।।\nनेच्छामि तदहं किञ्चित्सुखं त्वत्तः परं प्रभो ।।\nवरमेकं तु याचे त्वत्स्वेप्सितं वरदर्षभात् ।। ५६ ।।\nतवाऽथ तव भक्तानां सदैव गुणगायने ।।\nअत्युत्सुकास्तु मे बुद्धिस्त्वयि प्रीतिविवर्द्धिनी ।। ५७ ।।\n।। स्कन्द उवाच ।।\nतथास्त्विति प्रतिश्रुत्य कृष्णस्तेनेति याचितम् ।।\nगानोपयुक्तां महतीं वीणां दत्त्वाऽब्रवीत्पुनः ।। ५८ ।।\nश्रीभगवानुवाच ।।\nअधुना गच्छ देवर्षे विशालां बदरीमितः ।।\nतत्र धर्मात्मजं भक्त्या मामाराधय सुव्रत ।। ५९ ।।\nत्वं ह्येकान्तिकभक्तोसि मम निष्कपटान्तरः ।।\nतेन त्वामधिकं मन्ये विधेरपि पितुस्तव ।। 2.9.18.६० ।।\nयादृशोऽहं च यद्रूपो यावांश्च महिमा मम ।।\nविदुस्तत्सर्वमपि मे भक्ता एकान्तिका मुने ।।।। ६१ ।।\nहृदि चिन्त्योहमेवास्मि सतां तेषां च ते मम ।।\nतेषामिष्टं न मत्तोऽन्यन्मम तेभ्यो न किञ्चन ।। ६२ ।।\nयथा पतिव्रता नार्यो वशीकुर्वन्ति सत्पतिम् ।।\nनिजैर्गुणैस्तथा भक्ता वशीकुर्वन्ति मामपि ।। ६३ ।।\nअनुयामि श्रिया साकं तानहं परवानिव ।।\nयत्रयत्र च ते सन्ति तत्रतत्राहमस्मि हि ।। ६४ ।।\nसत्संगादेव मत्प्राप्तिर्भवेद्भुवि मुमुक्षताम् ।।\nनान्योपायेन देवर्षे सत्यमित्यवधारय ।। ६५ ।।\nमामेव यर्हि शरणं मानुषाः प्राप्नुवन्ति ये ।।\nतर्ह्येव ते विमुच्यन्ते मायाया जीवबन्धनात् ।। ६६ ।।\nमां प्रपन्नस्तु पुरुषो येन केनापि भावतः ।।\nयथेष्टं सुखमाप्नोति न तु संसृतिमन्यवत् ।। ६७ ।।\nस्कन्द उवाच ।।\nएवमुक्तो भगवता प्राप्तोऽनुग्रहमीप्सितम् ।।\nप्रणम्य साश्रुनयनः पर्यावर्तत नारदः ।। ६८ ।।\nतमेव वीणया गायञ्छ्वेतमुक्तमपश्यत ।।\nप्राग्वत्स्वाग्रे चलन्तं तमन्वगच्छद् द्विजर्षभ ।। ६९ ।।\nसद्यः श्वेतं महाद्वीपं प्राप्य श्वेतान्प्रणम्य तान् ।।\nनिवृत्तो नारदो ब्रह्मंस्तरसा मेरुमागमत् ।। 2.9.18.७० ।।\nततो मेरोः प्रचक्राम पर्वतं गन्धमादनम् ।।\nनिपपात च खात्तूर्णं विशालां बदरीमनु ।।७१।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवावतारादिकथनंनामाऽष्टादशोऽध्यायः ।।१८।।"
  }
]
[
  {
    "text": "।। नारद उवाच ।।\nवेदेषु सपुराणेषु सांगोपांगेषु गीयसे ।।\nत्वमेव शाश्वतो धाता नियन्तामृतमच्युत ।।\nत्वं विधाता च सततं त्वयि सर्वमिदं जगत् ।। १ ।।\nचत्वारो ह्याश्रमा देव सर्वे वर्णाश्च कर्मभिः ।।\nयजन्ते त्वामहरहर्न्नानामूर्त्तिसमास्थितम् ।। २ ।।\nपिता माता च सर्वस्य दैवतं त्वं हि शाश्वतम् ।।\nकं त्वं च यजसे देवं पितरं वा न विद्महे ।। ३ ।।\nश्रीनारायण उवाच ।।\nनैतद्रहस्यं वक्तव्यमात्मगुह्यमथापि ते ।।\nमयि भक्तिमते ब्रह्मन्प्रवक्ष्यामि यथातथम् ।। ४ ।।\nसत्यं ज्ञानमनन्तं यो ब्रह्मेति श्रुतिवर्णितः ।।\nत्रिगुणव्यतिरिक्तश्च पुरुषो दिव्यविग्रहः ।।५।।\nमहापुरुष इत्युक्तो वासुदेवश्च यः प्रभुः ।।\nनारायण ऋषिर्विष्णुः कृष्णश्च भगवानिति ।।६।।\nएकः स एव देवो नौ पितरौ चेति विद्धि भोः ।।\nआवाभ्यां पूज्यतेऽसौ हि दैवे पित्र्ये च कल्पिते ।।७।।\nनास्ति तस्मात्परतरः पिता देवोऽथ वा द्विज ।। ]\nआत्मा हि नौ स विज्ञेयः कृष्णो ब्रह्मपुरेश्वरः ।।८।।\nतेनैषा प्रथिता ब्रह्मन्मर्यादा लोकभावनी।।\nदैवं पित्र्यं च कर्तव्यमिति लोकहितैषिणा ।। ९।।\nप्रवृत्तं च निवृत्तं च द्वेधा कर्मास्ति वैदिकम् ।।\nयथाधिकारं विहितं पुरुषार्थोपलब्धये ।।2.9.3.१०।।\nतन्त्रवेदोक्तविधिना स्वोचितस्त्रीपरिग्रहः ।।\nवित्तार्जनं च न्यायेन द्रव्ययज्ञाः सकामनाः ।। ११ ।।\nवासो ग्रामे च नगरे पूर्तमिष्टं च कर्म यत् ।।\nप्रवृत्तं तत्तु सकलमशान्तिकृदुदीरितम् ।। १२ ।।\nस्त्रीद्रव्ययोः परित्यागः कामलोभक्रुधां तथा ।।\nवनवासश्च वैराग्यं तपः क्षान्तिः शमो दमः ।। १३ ।।\nब्रह्मयज्ञा योगयज्ञा ज्ञानयज्ञाश्च सर्वशः ।।\nजपयज्ञाश्चेति मुने निवृत्तं कर्म कीर्तितम् ।। १४ ।।\nत्रिलोक्यां गतयो धर्मं प्रवृत्तमनुतिष्ठताम् ।।\nस्वर्गलोकावधि मुने मनुष्याणां भवन्ति वै।। १५ ।।\nइन्द्रचन्द्राग्निलोकादौ स्वस्वपुण्यफलं च ते ।।\nभोगैश्वर्यं वहुविधमभीष्टं भुञ्जते खलु ।। १६ ।।\nयावत्पुण्यं तावदेव भुक्त्वा तत्ते सुराऽस्ततः ।।\nक्षीणे तु सुकृते भूयः पतन्ति विवशा भुवि ।। १७ ।।\nभोगैश्वर्यादिनाशो हि कालवेगेन जायते ।।\nअनिच्छतामपि मुने तेषां पुण्यक्षये सति ।। १८ ।।\nआधिकारिकदेवानामपि ब्रह्मदिने मुहुः ।।\nइष्टभोगैश्वर्यनाशो जायते कालरंहसा ।।१९।।\nनिवृत्तधर्मनिष्ठा ये योगिनश्च तपस्विनः ।।\nजनादीन्यान्ति लोकांस्त्रींस्ते तु त्रैलोक्यतो बहिः ।।2.9.3.२०।।\nतत्तल्लोकैश्वर्यभोगान्भुञ्जते ते निजेप्सितान् ।।\nदैनन्दिनेपि प्रलये वर्त्तन्ते ते यथासुखम् ।। २१ ।।\nब्रह्मणो द्विपरार्द्धान्ते तद्भोगैश्वर्यसंपदः ।।\nनश्यन्ति कालशक्त्यैव लोकास्तेषां च नारद ।। २२ ।।\nअथैतद्विविधं कर्म गुणात्मकमपि द्विज ।।\nकृतं चेद्विष्णुसंबद्धं निर्गुणं स्यात्तदा तु तत् ।। २३ ।।\nतत्फलं चाक्षयं स्याद्धि स्वेष्टादप्यधिकं नृणाम् ।।\nभक्तास्ते भगवद्धाम यान्त्यष्टावृत्तितः परम् ।। २४ ।।\nअतो विवेकिनो नित्यं विष्णुभक्त्यन्विताः क्रियाः ।।\nप्रवृत्ता वा निवृत्ता वा कुर्वते सकला अपि ।। २५ ।।\nब्रह्मा स्थाणुर्मनुर्द्दक्षो भृगुर्द्धर्मस्तथा यमः ।।\nमरीचिरङ्गिराश्चात्रिः पुलस्त्यः पुलहः क्रतुः ।। २६ ।।\nवैभ्राजश्च वसिष्ठश्च विवस्वान्सोम एव च ।।\nकश्यपः कर्द्दमाद्याश्च प्रजानां पतयो मुने ।। २७ ।।\nदेवाश्च ऋषयः सर्वे सर्वे वर्णास्तथाश्रमाः ।।\nपूजयन्ति तमेवेशं प्रवृत्तं धर्ममास्थिताः ।। २८ ।।\nसनः सनत्सुजातश्च सनकः स सनन्दनः ।।\nसनत्कुमारः कपिल आरुणिश्च सनातनः ।। २९ ।।\nऋभुर्यतिश्च हंसाद्या मुनयो नैष्ठिकव्रताः ।।\nतमेव पूजयन्तीशं निवृत्तं धर्ममास्थिताः ।। 2.9.3.३० ।।\nवासुदेवस्याङ्गतया भावयित्वा सुरान्पितॄन् ।।\nअहिंसपूजाविधिना यजन्ते चान्वहं हि ते ।। ३१ ।।\nयथाधिकारमेते हि तेन यत्र नियोजिताः ।।\nप्रवृत्ते वा निवृत्ते वा धर्मे ते पालयन्ति तम् ।।\nतस्य देवस्य मर्यादां न क्रामन्त्युभयेपि ते ।। ३२ ।।\nचतुर्वर्गे तेषु यस्य यद्यदिष्टतमं भवेत् ।।\nतत्तत्संपूरयत्येव सर्व शक्तिपतिः प्रभुः ।। ३३ ।।\nभक्त्या कृतस्याप्यल्पस्य भगवान्पुण्यकर्मणः ।।\nप्रीतो ददात्येव फलं महदक्षयमीप्सितम् ।। ३४ ।।\nतेषु तद्भक्तितो लोके ये त्वेकान्तित्वमास्थिताः ।।\nवासुदेवं विनान्यत्र संक्षीणाशेषवासनाः ।। ३५ ।।\nदेहान्ते ते तु संप्राप्य तस्य धाम तमःपरम् ।।\nदेहैरप्राकृतैरेव प्रेम्णा परिचरन्ति तम् ।। ३६ ।।\nअन्ये तु भक्ताः कालेन तदुपासनदार्ढ्यतः ।।\nवासनानां क्षये जाते यान्त्येकान्तिकवद्धि तम् ।। ३७ ।।\nयेन केनापि भावेन तेन संबध्यते तु यः ।।\nसंसृतिं न प्रयात्येव स तु क्वाप्यन्यजीववत् ।। ३८ ।।\nकर्मयोगस्य संसिद्धिर्ज्ञानयोगस्य चेप्सिता ।।\nतस्याश्रयादेव नृणां निर्विघ्नं भवति द्रुतम्।। ३९ ।।\nतस्मात्स एव भगवान्सवर्रैपि जनैरिह ।।\nस्वाभीष्टफलसिद्ध्यर्थं प्रीत्योपास्यो यथाविधि ।। 2.9.3.४० ।।\nब्रह्मैक्यमाप्ता निर्विघ्ना अपि ब्रह्मशिवादयः ।।\nश्रीविष्णोः कुर्वते भक्तिं सन्तीत्थं तन्महागुणाः ।। ४१ ।।\nइति गुह्यसमुद्देशस्तव नारद कीर्त्तितः ।।\nअतिप्रेम्णा हि सततं मयि भक्तिमतोऽखिलः ।। ४२ ।।\nइति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीवासुदेवमाहात्म्ये श्रीवासुदेवसर्वोपास्यत्वनिरूपणं नाम तृतीयोऽध्यायः ।। ३ ।।"
  }
]
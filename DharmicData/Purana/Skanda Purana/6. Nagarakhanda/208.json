[
  {
    "text": "॥ विश्वामित्र उवाच ॥ ॥\nएवं शक्रे दिवं प्राप्ते देवेषु सकलेषु च ॥\nगौतमः स्वाश्रमं प्रापत्कोपेन महता ज्वलन् ॥ १ ॥\nततः स कथयामास सर्वं देवविचेष्टितम् ॥\nवरदानं च शक्राय शता नन्दस्य चाग्रतः ॥ २ ॥\nतच्छ्रुत्वा पितरं प्राह विनयावनतः स्थितः ॥\nतातांबाया न कस्मात्त्वं प्रसादं प्रकरोषि मे ॥ ३ ॥\nउत्थापने न ते किञ्चिदसाध्यं विद्यते विभो ॥\nतस्मात्कुरु प्रसादं मे यथा स्यान्मम चांबया ॥ ४ ॥\nसमागमो मुनिश्रेष्ठ दीनस्योत्कण्ठितस्य च ॥\nतस्मादुत्थाप्य तां तूर्णं प्रायश्चित्तविधिं ततः ॥\nतस्मादादिश मे क्षिप्रं येन शुद्धिः प्रजायते ॥ ५ ॥\n॥ गौतम उवाच ॥ ॥\nमद्यावलिप्तभांडस्य यदि शुद्धिः प्रजायते ॥\nतत्स्त्रीणां जायतेशुद्धिर्योनौ शुक्राभिषेचनात् ॥ ६ ॥\nब्राह्मणस्तु सुरां पीत्वा मौंजीहोमेन शुध्यति ॥\nतिंगिनीं साधयित्वा च न तु नारी विधर्मिता ॥ ७ ॥\nमद्यभांडमपि प्रायो यथावद्वह्निशोधितम्॥\nविशुध्यति तथा नारी वह्निदग्धा विशुध्यति ॥\nयस्या रेतोऽथ संक्रांत मुदरांतेऽन्यसंभवम्॥ ८ ॥\nएतस्मात्कारणान्माता मया ते पुत्र सा शिला ॥\nविहिता न हि तस्याश्च विशुद्धिस्तु कथञ्चन ॥ ९ ॥\n॥ शतानन्द उवाच ॥ ॥\nयद्येवं साधयिष्यामि तत्कृतेऽहं हुताशनम्॥\nविषं वा भक्षयिष्यामि पतिष्यामि जलाशये ॥ ६.२०८.१० ॥\nमातुर्वियोगतस्तात सत्यमेतन्मयोदितम् ॥\nधर्मद्रोणाः स्थिताश्चान्ये मन्वाद्या मुनयस्तथा ॥ ११ ॥\nइतिहासपुराणानि वेदांतानि बहूनि च ॥\nसंचिंत्य तात सर्वाणि देहि शुद्धिं ममापि ताम्॥\nमम मातुः करिष्यामि नो चेत्प्राणपरिक्षयम् ॥ १२ ॥\n॥ विश्वामित्र उवाच ॥\nतच्छ्रुत्वा सुचिरं ध्यात्वा गौतमः प्राह तं सुतम्॥\nपरिष्वज्य स्वबाहुभ्यां मूर्ध्न्याघ्राय ततः परम् ॥१३॥\nयद्येवं वत्स मा कार्षीः साहसं पापसंभवम्॥\nआत्मदेहविघातेन श्रूयतां वचनं मम ॥ ॥ १४ ॥\nमेध्यत्वे तव मातुश्च शुद्धिर्ज्ञाता मया पुरा ॥\nयया सा मम हर्म्यार्हा भविष्यति न संशयः ॥ १५ ॥\nउत्पत्स्यते रवेर्वंशे रामरूपी जना र्दनः॥\nरावणस्य वधार्थाय मानुषं रूपमास्थितः॥\nतस्य पादस्य संस्पर्शाद्भूयः शुद्धा भविष्यति।\nतस्मात्प्रतीक्ष्य तावत्त्वमौत्सुक्यं व्रज पुत्रक॥\nएतत्सम्यङ्मया ज्ञातं वत्स दिव्येन चक्षुषा॥१८॥\nएतच्छ्रुत्वा तथेत्युक्त्वा शतानन्दः प्रहर्षितः॥\nस्थितः प्रतीक्षमाणस्तु तं कालं मातृवत्सलः ॥ १९ ॥\nततः कालेन महता रामरूपी जनार्दनः ॥\nरावणस्य वधार्थाय जातो दशरथालये ॥ ६.२०८.२० ॥\nस मया भगवा विष्णुर्बालभावेन संस्थितः ॥\nनिजयज्ञस्यरक्षार्थं समानीतः स्वमाश्रमम् ॥\nराक्षसानां विनाशाय यज्ञकर्मविनाशिनाम् ॥ २१ ॥\nहतैस्तै राक्षसै रौद्रैर्मम पूर्णोऽभवन्मखः ॥\nअयोध्यायाः समानीतः स मया रघुनंदनः ॥ २२ ॥\nसीतायाश्च विवाहार्थं लक्ष्मणेन समन्वितः ॥\nश्रुत्वा स्वयंवरं तस्याः पार्थिवानां समागमम् ॥ २३ ॥\nततो मार्गे मया दृष्टा गौतमस्याश्रमे शुभे ॥\nअहिल्या सा शिला रूपा प्रमाणेन महत्तमा ॥ २४ ॥\nततः प्रोक्तो मया रामः स्पृशेमां वत्स पाणिना ॥\nमानुषत्वं लभेद्येन गौतमस्य प्रिया मुनेः ॥\nशापदोषेण संजाता शिलेयं तस्य सन्मुनेः ॥ २५ ॥\nअविकल्पं ततो रामो मम वाक्येन तां शिलाम् ॥\nपस्पर्श पार्थिवश्रेष्ठ कौतू हलसमन्वितः ॥ २६ ॥\nअथ रामेण संस्पृष्टा सहसैवांगना मुनेः ॥\nशुशुभे मानुषी जाता दिव्यरूपवपुर्धरा ॥ २७ ॥\nततः सा लज्जयाऽऽविष्टा प्रणिपत्य च गौतमम् ॥\nस्मरमाणाऽऽत्मनः कृत्यं यच्छक्रेण समन्वितम् ॥ २८ ॥\nप्रायश्चित्तं मम स्वामिन्देहि सर्वमशेषतः ॥\nयन्नरस्य समायोगे परस्याह प्रजापतिः ॥ २९ ॥\nअहं दुष्करमप्येतत्करिष्यामि न संशयः ॥\nयेन शुद्धिर्भवेन्मह्यं पुरश्चरणसेवनात् ॥ ६.२०८.३० ॥\nततः संचिंत्य सुचिरं प्रोवाच गौतमस्तदा ॥\nकुरु चान्द्रायणशतं कृच्छ्राणां च सहस्रकम् ॥ ३१ ॥\nप्राजापत्यायुतं चापि तीर्थयात्रापरायणा ॥\nअष्टषष्टिषु तीर्थेषु यानि तीर्थानि भूतले ॥\nतेषां संदर्शनात्सम्यक्ततः शुद्धिमवाप्स्यसि ॥ ३२ ॥\nसा तथैति प्रतिज्ञाय नित्यं व्रतपरायणा ॥\nअष्टषष्टिसु तीर्थेषु वाराणस्यादिषु क्रमात्॥ ३३ ॥\nबभ्राम तानि लिंगानि पूजयन्ती प्रभक्तितः ॥\nक्रमेणैव तु संप्राप्ता हाटकेश्वरसंभवम् ॥ ३४ ॥\nयावत्पश्यति सा साध्वी तावन्नागबिलो महान् ॥\nपूरितो नागरेणैव मार्गः पातालसंभवः ॥ ३५ ॥\nगच्छंति येन पूर्वं तु तीर्थयात्रापरायणाः ॥\nहाटकेश्वरदेवस्य दर्शनार्थं मुनीश्वराः ॥ ३६ ॥\nअथ सा चिन्तयामास न दृष्टे तु सुरेश्वरे ॥\nहाटकेश्वरदेवे च न हि यात्राफलं लभेत् ॥ ३७ ॥\nतस्मात्तपः करि ष्यामि स्थित्वा चैव सुदुष्करम् ॥\nयेनाहं तत्प्रभावेन तं पश्यामि सुरेश्वरम् ॥ ३८ ॥\nएवं सा निश्चयं कृत्वा तपस्तेपे सुदुष्करम् ॥\nदर्शनार्थं हि देवस्य पातालनिलयस्य च ॥ ३९ ॥\nपंचाग्निसाधका ग्रीष्मे हेमन्ते सलिलाश्रया ॥\nवर्षास्वाकाशशयना सा बभूव तपस्विनी ॥ ६.२०८.४० ।।\nहरलिंगं प्रतिष्ठाप्य स्वनाम्ना चांतिके तदा ॥\nत्रिकालं पूजयामास गन्धपुष्पानुलेपनैः ॥ ४१ ॥\nएवं तपसि संस्थायास्तस्याः कालो महान्गतः ॥\nन च संदर्शनं जातं हाटकेश्वरसंभवम्॥ ४२ ॥\nकस्यचित्त्वथ कालस्य शतानन्दश्च तत्सुतः ॥\nस तामन्वेषमाणस्तु तस्मिन्क्षेत्रे समागतः ॥\nमातृस्नेह परीतात्मा तीर्थान्वेषणतत्परः ॥ ४३ ॥\nअथ तां तत्र संवीक्ष्य दारुणे तपसि स्थिताम् ॥\nप्रणिपत्य स्थितो दीनः सदुःखो वाक्यमब्रवीत् ॥ ४४ ॥\nकिमत्र क्लिश्यते कायस्तपः कृत्वा सुदारुणम्॥\nसप्तषष्टिषु तीर्थेषु यानि लिंगानि तेषु च ॥ ४५ ॥\nमाहेश्वराणि लिंगानि तानि दृष्टानि च त्वया ॥\nएतत्पातालसंस्थं च हाटकेश्वरसंज्ञितम्॥ ४६ ॥\nन पश्यति नरः कश्चिद्दृष्टं क्षेत्रे न केनचित् ॥\nतेन शुद्धिश्च संजाता स्वभर्त्रा विहिता तु या ॥४७ ॥\nतस्मादागच्छ गच्छामस्ताताश्रामपदे शुभे ॥\nत्वन्मार्गं वीक्षते तातः कर्षुको वर्षणं यथा ॥ ४८ ।\n॥ आहिल्योवाच ॥ ॥\nयावत्पश्यामि नो देवं हाटकेश्वरसंज्ञितम् ॥\nतावद्गच्छामि नो गेहं यदा पश्यामि तं हरम् ॥ ४९ ॥\nतदा यास्ये गृहं पुत्र निश्चयोऽयं मया कृतः ॥ ६.२०८.५० ॥\nतच्छ्रुत्वा सोऽपि तां प्राह ह्येष चेन्निश्चयस्तव ॥\nमयाऽपि तातपार्श्वे तु प्रगंतव्यं त्वया -प ॥ ५१ ॥\nएवमुक्त्वा ततः सोपि स्थापयामास शांभ वम् ॥\nलिंगं च पूजयामास त्रिकालं तपसि स्थितः ॥ ५२ ॥\nशतानन्दस्तु राजर्षिः गन्धपुष्पानुलेपनैः ॥\nनैवेद्यैर्विविधैः सूक्तैर्वेदोक्तैः पर्यतोषयत् ॥ ५३ ॥\nषष्ठान्नकालभोज्यस्य व्रतचर्यारतस्य च ॥\nएवं तस्याऽपि संस्थस्य गतः कालो महान्मुने ॥\nन च तुष्यति देवेश स्ताभ्यां द्वाभ्यां कथञ्चन ॥ ५४ ॥\nततः कालेन महता गौतमोऽपि महामुनिः ॥\nआजगाम स्वयं तत्र पुत्रदर्शनलालसः ॥ ५५ ॥\nस दृष्ट्वा भार्यया सार्धं पुत्रं तपसि संस्थितम् ॥\nतुतोष प्रथमं तावत्पश्चादुःखसमन्वितः ॥ ५६ ॥\nअहो बत महत्कष्टं पुत्रो मे कृशतां गतः ॥\nतपसः   संप्रभावेन नयामि स्वगृहं कथम् ॥\nभार्येयं च तथा मह्यं विवर्णा तु कृशा स्थिता ॥ ५७ ॥\nएवं संचिंत्य मनसा तावुभौ प्रत्यभाषत ॥\nगम्यतां स्वगृहं कृत्वा तपसः संनिवर्तनम् ॥ ५८ ॥\n॥ शतानन्द उवाच ॥ ॥\nतातांबा बहुधा प्रोक्ता तपसः संनिवर्तने ॥\nनो गच्छति तथा हर्म्यमदृष्टे हाटकेश्वरे ॥ ५९ ॥\nअहं तया विहीनस्तु नैव यास्यामि निश्चितम् ॥\nएवं ज्ञात्वा महाभाग यद्युक्तं तत्समाचर ॥ ६.२०८.६० ॥\n॥ गौतम उवाच ॥ ॥\nयद्येवं निश्चयो वत्स तव मातुश्च संस्थितः ॥\nअहं ते दर्शयिष्यामि तपसा हाटकेश्वरम् ॥ ६१ ॥\nएवमुक्त्वा ततः सोऽपि तपश्चक्रे महामुनिः ॥\nएकांतरोपवासस्तु स्थितो वर्षशतं मुनिः॥\nषष्ठान्नकालभोजी च तावत्काले ततोऽभवत्॥६२॥\nत्रिरात्रभोजी पश्चाच्च स बभूव मुनीश्वरः।\nतावत्कालं फलैर्निन्ये तावत्कालं जलाशनः॥\nवायुभक्षस्ततो भूयस्तावत्कालमभून्मुनिः॥६३॥\nततो वर्षसहस्रांते परमे संव्यवस्थिते॥\nप्रभिद्य मेदिनीपृष्ठं निष्क्रांतं लिंगमुत्तमम् ॥ ६४\nद्वादशार्कप्रतीकाशं सर्वलक्षणलक्षितम ॥\nएतस्मिन्नंतरे देवः शंभुः प्रत्यक्षतां गतः ॥ ६५ ॥\nएतस्मिन्नेव काले तु भगवाञ्छशिशेखरः ॥\nतस्य दृष्टिपथं गत्वा वाक्यमेतदुवाच ह ॥ ६६ ॥\nगौतमाऽहं प्रतुष्टस्ते तपसाऽनेन सुव्रत ॥ ६७ ॥\nएतच्च मामकं लिंगं हाटकेश्वरसंज्ञितम् ॥\nपातालाच्च विनिष्क्रांतं तव भक्त्या महामुने ॥६८॥\nएतदर्थं तपस्तप्तं सभार्येण त्वया हि तत् ॥\nसपुत्रेणाखिलं जातं फलं तस्य यथेप्सितम् ॥ ६९ ॥\nएतत्पश्यतु ते भार्या अहिल्या दिव्यरूपिणी ॥\nअष्टषष्ट्युद्भवं येन यात्राफलमवाप्नुयात् ॥ ६.२०८.७० ॥\nत्वं चापि प्रार्थय वरं येन सर्वं ददामि ते ॥ ७१ ॥\n॥ गौतम उवाच ॥\nहाटकेश्वरसंज्ञे तु सकृद्दृष्टे च यत्फलम् ॥\nपातालस्थे च यत्पुण्यं नराणां जायते फलम् ॥\nदृष्टेनानेन तत्पुण्यं पूजितेन विशेषतः ॥ ७२ ॥\nअन्येऽपि ये जनास्तच्च पूजयंति प्रभक्तितः ॥\nचैत्रशुक्लचतुर्दश्यां ते प्रयांतु त्रिविष्टपम् ॥ ७३ ॥\nएतल्लिंगं न जानंति नराः सिद्ध्यभिकांक्षिणः ॥\nविशंति विवरं तेन हाटकेश्वरकांक्षया ॥ ७४ ॥\nअपि पापसमोपेता लिंगस्यास्य प्रभावतः ॥\nपरदारोद्भवा त्पापादहिल्येश्वरदर्शनात् ।। ७९ ॥\nमुच्यंते मानवास्तद्वच्छतानंदेश्वरादपि ॥\nतस्मिन्दिने विहितया ताभ्यां चैव प्रपूजया ॥ ७६ ॥\n॥ विश्वामित्र उवाच ॥ ॥\nएतस्मिन्नेव काले तु व्याप्तः स्वर्गोऽखिलो नृप ॥\nमानुषैरपि पापाढ्यैः सर्वधर्मविवर्जितैः ॥ ७७ ॥\nन कश्चित्कुरुते यज्ञं तीर्थ यात्रामथापरम् ॥\nन व्रतं नियमं चैव दानस्यापि कथामपि ॥ ७८ ॥\nतच्च लिंगत्रयं दृष्ट्वा स्पृष्ट्वा संपूज्य भक्तितः ॥ ७९ ॥\nततो भीताः सुराः सर्वे सस्पर्धैर्मानुषैर्वृताः ॥\nप्रोचुः पुरंदरं गत्वा व्यथया प्रया युताः ॥ ६.२०८.८० ॥\nमर्त्यलोके सहस्राक्ष सर्वे धर्माः क्षयं गताः ॥\nअपि पापसमाचारा अभ्येत्य पुरुषा इह ॥ ८१ ॥\nअस्माभिः सह गर्वाढ्याः स्पर्धां कुर्वंति सर्वदा ॥\nहाटकेश्वरजे क्षेत्रे लिंगत्रयमनुत्तमम् ॥ ८२ ॥\nयत्स्थितं स्थापितं तत्र गौतमेन महात्मना ॥\nसपुत्रेण सदारेण तस्य पूजाप्रभावतः ॥ ८३ ॥\nअपि पापसमाचारा इहागच्छंति तेऽखिलाः ॥\nयमस्य नरकाः सर्वे सांप्रतं शून्यतां गताः ॥ ८४ ॥\nगौतमेन समानीतः पातालाद्धाटकेश्वरः ॥\nतपसा तोषयित्वा तु तत्र स्थाने सुरेश्वरः ॥ ८५ ॥\nतत्प्रभावादयं जातो व्यवहारो धरातले ॥ ८६ ॥\nएवं ज्ञात्वा प्रवर्तंते यथा यज्ञास्तथा कुरु ॥\nतैर्विना नैव तृप्तिः स्यादस्माकं च कथंचन ॥ ८७ ॥\nतच्छ्रुत्वा वासवस्तत्र समाहूय च मन्मथम् ॥\nक्रोधं लोभं तथा दंभं मत्सरं द्वेषसंयुतम् ॥ ९८ ॥\nगत्वा धरातलं सर्वे ममादेशाद्द्रुतं ततः ॥\nस्वशक्त्या वारयध्वं भो गौतमेश्वरपूजकान् ॥ ८९ ॥\nअहिल्येश्वरदेवस्य शतानंदेश्वरस्य च ॥\nशक्रादेशं तु संप्राप्य ते गता धरणीतले ॥ ६.२०८.९० ॥\nकामादिका नरान्भेजुर्गौतमेश्वरपूजकान् ॥\nतथाऽहिल्येश्वरस्यापि शतानंदेश्वरस्य च ॥ ९१ ॥\nततो भूयो मखा जाताः समग्रे धरणीतले ॥\nसंपूर्णदक्षिणाः सर्वे वतानि नियमास्तथा ॥ ९२ ॥\nतीर्थयात्रा जपो होमो याश्चान्याः सुकृतक्रियाः ॥\nएतत्सर्वं मया ख्यातं यत्पृष्टोऽस्मि धराधिप ॥ ९३ ॥\nगयाकूप्यनुषंगेण शक्रगौतमचेष्टितम् ॥\nबालमण्डनमाहात्म्यं शक्रेश्वरसमन्वितम् ॥ ९४ ॥\nइन्द्रस्य स्थापनं मर्त्ये अहिल्याख्यानमेव च ॥\nगौतमेश्वरमाहात्म्यं तथाहिल्येश्वरस्य च ॥ ९५ ॥\nयश्चैतच्छृणुयान्नित्यं श्रद्धया परया युतः ॥\nस मुच्येत्पातकात्सद्यः परदारसमुद्भवात् ॥ ९६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गौतमेश्वराहिल्येश्वर शतानन्देश्वरमाहात्म्यवर्णनंनामाष्टोत्तरद्विशततमोऽध्यायः ॥ २०८ ॥"
  }
]
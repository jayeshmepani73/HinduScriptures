[
  {
    "text": "॥ सूत उवाच ॥ ॥\nतत्रैवास्ति द्विजश्रेष्ठाः सुपुण्यं पुष्करत्रयम्॥\nयत्र पूर्वं तपस्तप्तमानर्ताधिपभूभुजा ॥ १ ॥\nयस्तत्र कार्तिके मासि कृत्तिकास्थे निशाकरे ॥\nमध्याह्ने कुरुते स्नानं स गच्छति परां गतिम् ॥ २ ॥\n॥ ऋषय ऊचुः ॥ ॥\nकथं तत्र समायातं सुपुण्यं पुष्करत्रयम् ॥\nकस्मिन्स्थाने च विज्ञेयं कैश्चिह्नैर्वद सूतज ॥ ॥ ३ ॥\n॥ सूत उवाच ॥ ॥\nअहं वः कीर्तयिष्यामि यैश्चिह्नैः पुष्करत्रयम् ॥\nप्राग्दृष्टं मुनिना तत्र विश्वामित्रेण धीमता ॥ ४ ॥\nपुरा निवसतस्तस्य विश्वामित्रस्य सन्मुनेः ॥\nसंप्राप्ता कार्तिकी पुण्या कृत्तिकायोगसंयुता ॥ ५ ॥\nसर्वतीर्थमयं क्षेत्रं तद्विज्ञाय तपोनिधिः ॥\nततश्च चिन्तयामास स्वचित्ते गाधिनन्दनः ॥ ६ ॥\nअद्येयं कार्तिकी पुण्या कृत्तिकायोगसंयुता ॥\nयस्यां स्नाने नरैः श्रेयः प्राप्यते पुष्करोदके ॥\nआद्यं तु पुष्करं दूरे न गन्तुं शक्यतेऽधुना ॥ ७ ॥\nतस्मादत्र स्थितं यच्च तस्मिन्स्नानं करोम्यहम् ॥\nस एवं निश्चयं कृत्वा श्रद्धापूतेन चेतसा ॥ ८ ॥\nततश्चान्वेषयामास पुष्कराणि समंततः ॥\nबहुत्वात्तत्र तीर्थानां निश्चयं नान्वपद्यत ॥९॥\nदृष्ट्वादृष्ट्वा जलस्थानं स्नानं चक्रे ततः परम्॥\nस तदा श्रममापन्नो भ्रममाण इतस्ततः॥६.४५.१०॥\nवृक्षमूलं समाश्रित्य निविष्टश्च क्षितौ ततः॥\nतुष्टावाथ शुचिर्भूत्वा श्रद्धया च त्रिपुष्करम् ॥॥॥\nमध्यमाद्योजनं स्वर्गः कनिष्ठादर्ध योजनम् ॥\nज्येष्ठकुण्डात्पुनः ख्यातो हस्तप्रायः शुभात्मभिः ॥ १२ ॥\nपावयंति हि तीर्थानि स्नानदानादसंशयम् ॥\nपुष्करालोकनादेव नरः पापात्प्रमु च्यते ॥ १३ ॥\nपुष्करारण्यमाश्रित्य शाकमूलफलैरपि ॥\nएकस्मिन्भोजिते विप्रे कोटिर्भवति भोजिता ॥ १४ ॥\nपुष्करे दुष्करं स्नानं पुष्करे दुष्करं तपः ॥\nपुष्करे दुष्करो वासः सर्वं पुष्करदुष्करम् ॥ १५ ॥\nकार्तिक्यां कृत्तिकायोगे पुष्करे स्नाति यो नरः ॥\nस क्षणान्मुच्यते पापादाजन्ममरणोद्भवात् ॥ १६ ॥\nज्येष्ठे प्रातश्च मध्याह्ने मध्यमे स्नाति यो नरः ॥\nकनिष्ठेऽस्तमिते भानौ सकृत्स्वर्गमवाप्नुयात् ॥ १७ ॥\nतावत्तिष्ठति देहेषु पातकं सर्वदेहिनाम् ॥\nयावन्न पौष्करैस्तोयैः स्नानं वै कुर्वते नराः ॥ १८ ॥\nदिवाकरकरैः स्पृष्टं तमो यद्वत्प्रणश्यति ॥\nपुष्करोदकसंस्पर्शाच्छीघ्रं गच्छति पातकम् ॥ १९ ॥\nब्रह्महत्यादिकं पापं कृत्वापि पुरुषो भुवि ॥\nकार्तिक्यां पुष्करे स्नात्वा निर्दोषत्वं प्रपद्यते ॥ ६.४५.२० ॥\nकिं दानैः किं व्रतैर्होमैः किं यज्ञैर्वहुविस्तरैः ॥\nकार्तिक्यां पुष्करे स्नानैः सर्वेषां लभ्यते फलम् ॥ २१ ॥\nयद्येषा भारती सत्या मया सम्यमुदीरिता ॥\nतन्मे स्याद्दर्शनं शीघ्रं सद्यः पुष्करसंभवम् ॥ २२ ॥\nएवं तस्य ब्रुवाणस्य विश्वामित्रस्य धीमतः ॥\nअशरीराऽभवद्वाणी गगनाद्द्विजसत्तमाः ॥ २३ ॥\nविश्वामित्र मुनिश्रेष्ठ सदा मे गगने स्थितिः ॥\nमुक्त्वैकां कार्तिकीं चैव कृत्तिकायोगसंयुताम् ॥ २४ ॥\nतदत्र दिवसे वासो मम भूमितले ध्रुवम् ॥\nअस्मिन्नेव वने पुण्ये तत्त्वं स्नानं समाचर ॥ २५ ॥\n॥ विश्वामित्र उवाच ॥ ॥\nसर्वेषामेव तीर्थानां श्रूयते च समाश्रयः ॥\nतत्कथं वेद्मि तीर्थेश त्वामत्रैव व्यवस्थितम् ॥ २६ ॥\nतदोत्थिता पुनर्वाणी तारा गगनगोचरा ॥\nविश्वामित्रं मुनिश्रेष्ठं हर्षयंती द्विजोत्तमाः ॥ २७ ॥\nनातिदूरे वनादस्मादत्र संति जलाशयाः ॥\nतेषामेकतमे पद्मं विद्यतेऽधोमुखं स्थितम् ॥ २८ ॥\nऊर्ध्ववक्त्रं द्वितीये च तिर्यग्वक्त्रं तृतीयके ॥\nतत्रोर्ध्वास्यैः सरोजैश्च विज्ञेयं ज्येष्ठपुष्करम् ॥ २९ ॥\nपार्श्ववक्त्रैर्द्विजश्रेष्ठ मध्यमं परिकीर्तितम् ॥\nअधोवक्त्रैस्तथा ज्ञेयं कनिष्ठं पुष्करं क्षितौ ॥ ६.४५.३० ॥\nएतैश्चिह्नैर्मुनिश्रेष्ठ ज्ञात्वा स्नानं समाचर ॥\nतच्छ्रुत्वा स मुनिस्तूर्णं समुत्थाय ययौ ततः ॥ ३१ ॥\nतादृशैः कमलैस्तत्र संस्थितास्ते जलाशयाः ॥\nतान्दृष्ट्वा श्रद्धयोपेतः कृत्वा स्नानं यथाक्रमम् ॥ ३२ ॥\nततश्च विधिना सम्यक्चकारपितृतर्पणम् ॥ ३३ ॥\nततः शाकैश्च मूलैश्च नीवारैः फलसंयुतैः ॥\nचकार विधिना श्राद्धं तत्रैव द्विजसत्तमाः ॥ ३४ ॥\nतत्र तस्यैव तीरस्थो वीक्षांचक्रे समाहितः ॥\nकार्तिक्यां कृत्तिकायोगे चिह्नदर्शनलालसः ॥ ३५॥\n॥ ब्राह्मणा ऊचुः ॥ ॥\nकीदृशं जायते चिह्नं कार्तिक्यां ज्येष्ठपुष्करे ॥\nसंप्राप्ते कृत्तिकायोगे सर्वं तत्र वदाशु नः ॥ ३६ ॥\n॥ सूत उवाच ॥ ॥\nकार्तिक्यां कृत्तिकायोगे यदा गच्छति चंद्रमाः ॥\nतदा निष्क्रामति श्रेष्ठं कमलं जलमध्यतः ॥ ३७ ॥\nतन्मध्येंऽगुष्ठमात्रस्तु पुरुषो दृश्यते जनैः ॥\nसुस्नातैः श्रद्धयोपेतैस्ततस्तीर्थफलं लभेत् ॥ ३८ ॥\nएतस्मात्कारणात्स्नात्वा विश्वामित्रो महामुनिः ॥\nतच्चिह्नं वीक्षयामास महद्यत्नं समाश्रितः ॥ ॥ ३९ ॥\nतस्यैवं वीक्षमाणस्य विश्वामित्रस्य धीमतः ॥\nआनर्ताधिपतिस्तत्र प्राप्तो राजा बृहद्बलः ॥ ६.४५.४० ॥\nअत्यंतं मृगयाश्रांतो हत्वा मृगगणान्बहून् ॥\nऋक्षांश्चैव वराहांश्च सारंगानथ संबरान् ॥ ४१ ॥\nसिंहान्व्याघ्रान्वृकांश्चैव हिंसानारण्यचारिणः ॥\nतथान्यानपि मध्याह्ने तेन मार्गेण संगतः ॥ ४२ ॥\nअथापश्यद्द्रुमोपांते विश्वामित्रं मुनीश्वरम् ॥\nउपविष्टं कृतस्नानं वीक्षमाणं जलाशयम् ॥ ४३ ॥\nततस्तं प्रणिपत्योच्चैरवतीर्य तुरंगमात् ॥\nश्रमार्त्तः सलिले तस्मिन्प्रविवेश नृपोत्तमः ॥ ४४ ॥\nएतस्मिन्नंतरे तोयात्कमलं तद्विनिर्गतम् ॥\nसहस्रपत्रसंजुष्टं द्वादशार्कसमप्रभम् ॥ ॥ ४५ ॥\nतद्दृष्ट्वा स महीपालः पद्ममत्यद्भुतं महत् ॥\nजग्राह कौतुकाविष्टः स्वयं सव्येन पाणिना ॥ ४६ ॥\nस्पृष्टमात्रे ततस्तस्मिन्कमले द्विजसत्तमाः ॥\nउत्थितः सुमहाञ्छब्दो विश्वं येन प्रपूरितम् ॥ ४७ ॥\nतं शब्दं स महीपालः श्रुत्वा मूर्छामुपाविशत् ॥\nपतितश्च जले तस्मिन्पद्मं चादर्शनं गतम् ॥ ४८ ॥\nततः कृच्छ्रेण महता कर्षितः सलिलाद्बहिः ॥\nसेवकैर्दुःखशोकार्त्तैर्हाहेति प्रतिजल्पकैः ॥ ४९ ॥\nततस्तीरं समासाद्य कृच्छ्रात्प्राप्याथ चेतनाम् ॥\nयावद्वीक्षयति स्वांगं तावत्कुष्ठं समागतम् ॥ ६.४५.५० ॥\nततो विषादमापन्नो दृष्ट्वा तादृङ्निजं वपुः ॥\nशीर्णघ्राणांघ्रिहस्तं च घर्घरस्वरसंयुतम् ॥ ५१ ॥\nअथ गत्वा मुनेः पार्श्वे विश्वामित्रस्य भूमिपः ॥\nउवाच वचनं दीनं बाष्पगद्गदया गिरा ॥ ॥ ५२ ॥\nभगवन्पश्य मे जातं यादृशं वपुरेव हि ॥\nअकस्मादेव मग्नस्य सलिलेऽत्र विगर्हितम् ॥ ५३ ॥\nतत्किं पानीयदोषो वा किं वा भूमेर्मुनी श्वर ॥\nयेनेदृक्सहसा यातं विकृतिं मे शरीरकम् ॥ ५४ ॥\n॥ विश्वामित्र उवाच ॥ ॥\nसावित्रं पद्ममेवैतद्यत्स्पृष्टं भूपते त्वया ॥\nउच्छिष्टेन रविर्मध्ये स्वयं यस्य व्यवस्थितः ॥ ५५ ॥\nयदा स्यात्कृत्तिकायोगः कार्तिके मासि पार्थिव ॥\nशशांकस्य तदा चैतज्जायते पौष्करे जले ॥ ५६ ॥\nतदिदं पुष्करं ज्येष्ठं भवान्यत्र श्रमातुरः ॥\nप्रविष्टः कार्तिकी चाद्य कृत्तिकायोगसंयुता ॥ ५७ ॥\nएतद्वीक्ष्य नरो ह्यत्र स्नानं कुर्याज्जलाशये ॥\nश्रद्धया परया युक्तः स गच्छति परां गतिम् ॥५८॥\nउच्छिष्टेन त्वया राजन्हरणाय हि केवलम् ॥\nएतत्सरोरुहं स्पृष्टं तेनेदृक्संस्थितं फलम् ॥५९॥ ॥\n॥ बृहद्बल उवाच ॥ ॥\nकथं मे स्यान्मुनिश्रेष्ठ कुष्ठव्याधिपरिक्षयः ॥\nतपसा नियमेनापि व्रतेनापि कृतेन वै ॥ ६.४५.६० ॥\n॥ विश्वामित्र उवाच ॥ ॥\nआराधय सहस्रांशुमस्मिन्क्षेत्रे महीपते ॥\nततः प्राप्स्यसि संसिद्धिं कुष्ठनाशसमुद्भवाम् ॥ ६१ ॥\nतच्छ्रुत्वा स मुनेर्वाक्यं भूमिपालो बृहद्बलः ॥\nतत्क्षणात्स्थापयामास सूर्यस्य प्रतिमां तदा ॥ ६२ ॥\nअर्चयामास विधिवत्पुष्पधूपानुलेपनैः ॥\nश्रद्धया परया युक्तो रविवारे विशेषतः॥ ॥ ६३ ॥\nउपवासपरो भूत्वा रक्तचन्दनसंयुतैः ॥\nपूजयन्रक्तपुष्पैश्च श्रद्धया परया युतः ॥ ६४ ॥\nततः संवत्सरस्यांते स बभूव महीपतिः ॥\nकुष्ठ व्याधि विनिर्मुक्तो द्वादशार्कसमप्रभः ॥ ६५ ॥\nततः स्वं राज्यमासाद्य भुक्त्वा भोगाननेकशः ॥\nदेहांते दिननाथस्य संप्राप्तो मंदिरं तथा ॥ ६६ ॥\n॥ ॥ सूत उवाच ॥ ॥\nएवं तत्र द्विजश्रेष्ठा विश्वामित्रेण धीमता ॥\nप्रकटं सर्वलोकस्य विहितं पुष्करत्रयम् ॥ ६७ ॥\nयस्तत्र कार्तिके मासे कार्त्तिक्यां कृत्तिकासु च ॥\nप्रकरोति नरः स्नानं ब्रह्मलोकं स गच्छति ॥ ६८ ॥\nतथा यो भास्करं पश्येद्बृहद्वलप्रतिष्ठितम् ॥\nवत्सरं रविवारेण यावत्कृत्वा क्षणं नरः ॥\nस मुच्यते नरो रोगैर्यदि स्याद्रोगसंयुतः ॥ ६९ ॥\nनीरोगो वा नरः सद्यो लभते मनसेप्सितम् ॥\nनिष्कामो मोक्षमाप्नोति प्रसादात्तीक्ष्णदीधितेः ॥ ६.४५.७० ॥\nकार्त्तिक्यां कृत्तिकायोगे वृषोत्सर्गं करोति यः ॥\nपुष्करेषु सुपुण्येषु सोऽश्वमेधफलं लभेत् ॥ ७१ ॥\nएष्टव्या बहवः पुत्रा यद्येकोपि गयां व्रजेत् ॥\nयजेत वाऽश्वमेधेन नीलं वा वृषमुत्सृजेत् ॥ ७२ ॥\nएकतः सर्वतीर्थानि सर्वदानानि चैकतः ॥\nएकतस्तु वृषोत्सर्गः कार्तिक्यां पुष्करेषु च ॥ ७३ ॥\nयश्चैतच्छुणुयान्नित्यं पठेद्वा श्रद्धयान्वितः ॥\nसंप्राप्य सर्वकामान्वै ब्रह्मलोके महीयते ॥ ७४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये त्रिपुष्करमाहात्म्यवर्णनंनाम पंचचत्वारिंशोऽध्यायः ॥ ४५ ॥ ॥ छ ॥"
  }
]
[
  {
    "text": "॥ मेनकोवाच ॥ ॥\nअन्यास्ता नायिका विप्र यासां धर्मस्त्वयोदितः ॥\nस्वेच्छाचारविहारिण्यो वयं वेश्या दिवौकसाम् ॥ १ ॥\nस त्वं वद महाभाग कस्माद्देशात्समागतः ॥\nमम चित्तहरो वापि तीर्थे धर्मिष्ठसंश्रये ॥ २ ॥\nत्वां दृष्ट्वाहं महाभाग कामदेव समाकृतिम् ॥\nपुलकांचितसर्वांगी कामबाणप्रपीडिता ॥ ३ ॥\nतस्माद्भजस्व मां रक्तां नो चेद्यास्यामि संक्षयम् ॥\nकामबाणप्रदग्धा वै पुरोऽपि तव तापस ॥\nततः स्त्रीवधपापेन लिप्यसे त्वं न संशयः ॥ ४ ॥\n॥ तापस उवाच ॥ ॥\nवयं व्रतधराः सुभ्रु ब्रह्मचर्यपरायणाः ॥\nमूर्खाः कामविधौ भद्रे निरताः शिवशासने ॥ ५ ॥\nसर्वेषां व्रतिनां मूलं ब्रह्मचर्यमुदाहृतम् ॥\nविशेषाच्छिवभक्तानामेवं भूयो विधास्यसि ॥ ६ ॥\nअपि वर्षशतं साग्रं यत्तपः कुरुते व्रती ॥\nसकृत्स्त्रीसंगमान्नाशं याति पाशुपतस्य च ॥ ७ ॥\nमां च पाशुपतं लुब्धा कस्मात्त्वं भीरु भाषसे ॥\nईदृक्पापतमं कर्म  गर्हितं शिवशासने ॥ ८ ॥\nयः स्त्रीं भजति पापात्मा वृथा पाशुपतव्रती ॥\nसोऽतीतान्दश चाधाय पुरुषान्नरके पचेत् ॥ ९ ॥\nआस्तां तावत्समा संगं संस्पर्शं च वरानने ॥\nसंभाषमपि पापाय स्त्रीभिः पाशुपतस्य च ॥ ६.४३.१० ॥\nतस्माद् द्रुततरं गच्छ स्थानादस्माद्वरांगने ॥\nयत्रावाप्स्यसि चाभीष्टं तत्र त्वं गन्तुमर्हसि ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रकुण्डोत्पत्तिवृत्तान्ते विश्वामित्रमेनकासंवादवर्णनंनाम त्रिचत्वारिंशोऽध्यायः ॥ ४३ ॥ ॥ छ ॥"
  }
]
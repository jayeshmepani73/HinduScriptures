[
  {
    "text": "सूत उवाच॥\nएवं क्रतुः स संजातः पञ्चरात्रं द्विजोत्तमाः॥\nहाटकेश्वरजे क्षेत्रे सर्वकाम समृद्धिमान्॥१॥\nविप्रांश्च भिक्षुकांश्चैव दीनांधांश्च विशेषतः॥\nसमाप्तौ तस्य यज्ञस्य संतर्प्य सकलांस्ततः॥\nऋत्विजो दक्षिणाभिस्तान्यथोक्तान्द्विजसत्तमान्॥२॥\nततः स चानयामास नागरान्ब्राह्मणोत्तमान्॥\nचातुश्चरणसंपन्नाञ्छ्रुतिस्मृति समन्वितान्॥३॥\nकृतांजलिपुटो भूत्वा ततस्तान्प्राह सादरम्॥\nयद्भूमौ तु मया तीर्थं पुष्करं संनिवेशितम्॥४॥\nकलिकालस्य भीतेन द्वितीयं ब्राह्मणोत्तमाः॥\nयेन नो नाशमभ्येति म्लेच्छैरपि समाश्रितम्॥५॥\nहाटकेश्वरदेवस्य प्रभावेन महात्मनः॥\nकलिकाले च सम्प्राप्ते तीर्थान्यायतनानि च॥६॥\nम्लेच्छैः स्पृष्टान्यसंदिग्धं प्रयागादीनि कृत्स्नशः॥\nयज्ञस्तु विहितस्तेन भयायं तत्कृतेन च॥७॥\nतस्माद्वदथ किं दानं युष्मद्भूमेश्च निष्क्रये॥।\nप्रयच्छामि च यज्ञस्य येन मे स्यात्फलं द्विजाः॥८॥\nब्राह्मणा ऊचुः॥\nयदि यच्छसि चास्माकं दक्षिणां यज्ञसंभवाम्॥\nतदस्माकं स्ववासेन स्थानं नय पवित्रताम्॥९॥\nयदेतद्भवता चात्र पुष्करं तीर्थमुत्तमम्॥\nस्थापितं तस्य नो ब्रूहि माहात्म्यं सुरसत्तम॥\nयेन स्नानादिकाः सर्वाः क्रियाः कुर्मः पितामह॥६.१९०.१०॥\nब्रह्मोवाच॥\nएतत्तीर्थं मया सृष्टमंतरिक्षस्थितं सदा॥\nकिं न श्रुतं पुराणेषु भवद्भिर्द्विजसत्तमाः॥११॥\nपृथिव्यां नैमिषं तीर्थमन्तरिक्षे च पुष्करम्॥\nत्रैलोक्ये तु कुरुक्षेत्रं विशेषेण व्यवस्थितम्॥१२॥\nतद्युष्माकं हितार्थाय पंचरात्रं धरातले॥\nआगमिष्यत्यसंदिग्धं मम वाक्यप्रणोदितम्॥१३॥\nकार्तिक्यां शुक्लपक्षे तु ह्येकादश्यां दिने स्थिते॥\nयावत्पंचदशी तावत्तिथिः पापप्रणाशिनी॥१४॥\nपंचरात्रस्य मध्ये तु यः स्नानं च करिष्यति ॥\nश्राद्धं वा श्रद्धया युक्तस्तस्य स्यादक्षयं हि तत् ॥ १५ ॥\nअह तु पंचरात्रं तद्ब्रह्मलोकादुपेत्य च ॥\nसंश्रयं तु करिष्यामि तीर्थेऽत्रैव द्विजोत्तमाः ॥ १६ ॥\n॥ ब्राह्मणा ऊचुः ॥ ॥\nतव मूर्तिं करिष्यामः स्थानेऽत्र प्रपितामह ॥\nतस्यां संक्रमणं नित्यं तस्मात्कार्यं त्वयाविभो ॥ १७ ॥\nतीर्थं चैव सदाप्यऽत्र समागच्छतु चांबरात् ॥\nलोकानां पापनाशाय तथा त्वं कर्तुमर्हसि ॥ १८ ॥\nएषा नो दक्षिणा देव यज्ञस्यैव समुद्भवा॥ १९ ॥\nएवं कृते सुरश्रेष्ठ सफलः स्यात्क्रतुस्तव ॥\nप्रतिज्ञा च तथा सत्या तस्माद्दानाय निर्मिता ॥ ६.१९०.२० ॥ ॥\n॥ श्रीब्रह्मोवाच ॥ ॥\nमन्त्राहूतं ततः श्रेष्ठं नभोमार्गाद्द्विजोत्तमाः ॥\nहाटकेश्वरजे क्षेत्रे पुष्करं चागमिष्यति ॥ २१ ॥\nअघमर्षं जपंश्चैव यः करिष्यति तोयगः॥\nमम मूर्तेः पुरः स्थित्वा पैलमन्त्रपुरःसरम् ॥२२॥\nजपिष्यति द्विजश्रेष्ठाः सवनानां चतुष्टयम् ॥\nब्रह्मलोकात्समागत्य प्रश्रोष्या मि च तद्द्विजाः ॥ २३ ॥\n॥ सूत उवाच ॥ ॥\nअथ ते नागराः सर्वे पुष्पदानप्रपूर्वकम्॥\nअनुज्ञां प्रददुस्तुष्टा यज्ञफलसमाप्तये ॥ २४ ॥\nएतस्मिन्नंतरे प्राप्तः पुलस्त्योऽध्वर्युसत्तमः ॥\nयत्र स्थाने स्थितो ब्रह्मा नागरैः परिवारितः ॥ २५ ॥\nअब्रवीच्च समाप्तस्ते यतः संपूर्णदक्षिणः ॥\nप्रायश्चित्तैर्विरहितो यथा नान्यस्य कस्यचित् ॥ २६ ॥\nअतः परं कर्मशेषं किंचिदस्ति पितामह ॥\nवारुणेष्टिर्जपश्चैव तत्करिष्यामि सांप्रतम्॥ २७ ॥\nतथा चाऽवभृथस्नानं प्रकर्तव्यं त्वया सह ॥\nतस्मादुत्तिष्ठ गच्छामो यत्र तोयव्यवस्थितम् ॥ २८ ॥\nयेनेष्टिवारुणीं तत्र कुर्मो विप्रैर्यथोचितैः ॥\nचतुर्भिर्ब्रह्मपूर्वैश्च मया चाग्नीध्रहोतृभिः ॥ २९ ॥\nयथावह्नौ तथा तोये मन्त्रवत्तद्भवंशुभम् ॥\nहूयते संविधानेनयज्ञपात्रैः सम न्वितम्॥ ६.१९०.३० ॥\nवरुणस्य प्रतुष्ट्यर्थं स्नानं कार्यं त्वयैव च ॥\nऋत्विग्भिः सहितेनैव सर्वारिष्टप्रशांतये ॥ ३१ ॥\nयस्तत्र समये स्नानं करिष्यति त्वया सह ॥\nअन्योऽपि मानवः कश्चिद्विपाप्मा स भविष्यति ॥ ३२ ॥\nयानीह संति तीर्थानि त्रैलोक्ये सचराचरे ॥\nवारुणीमिष्टिमासाद्य तानि यांति च संनिधौ ॥ ३३ ॥\nतस्मात्सर्वप्रयत्नेन दीक्षितेन समन्वितम् ॥\nतत्र स्नानं प्रकर्तव्यं जलमध्ये तु सार्थिभिः ॥\nब्राह्मणैः क्षत्रियैर्वैश्यैः सर्वैरव भृथोत्सवे ॥ ३४ ॥\nतस्माद्विसर्जयाद्यैतान्ब्राह्मणांस्तावदेव च ॥\nएतेऽपि च करिष्यंति स्नानं तत्र त्वया सह ॥ ३५ ॥\n॥ सूत उवाच ॥ ॥\nतच्छ्रुत्वा प्रस्थितो ब्रह्मा ज्येष्ठकुण्डतटं शुभम् ॥\nगायत्र्या सहितो हृष्टः कृतकृत्यत्वमागतः ॥ ३६ ॥\nअथ तद्वचनं श्रुत्वा सुराः सर्वे तथा द्विजाः ॥\nपुलस्त्यश्च शुभार्थाय स्नानार्थं प्रस्थितास्तदा॥\nब्रह्मणा सहिता हृष्टाः पुत्रदारसमन्विताः ॥ ३७ ॥\nअथ संकीर्णता जाता समंताज्ज्येष्ठपुष्करे ॥\nस्नानार्थमागतैर्लोकैरूर्ध्वबाहुभिरेव च ॥ ३८ ॥\nन तत्र लक्ष्यते ब्रह्मा न तत्कर्म च वारुणम् ॥\nक्रियमाणैर्द्विजैस्तत्र व्याप्ते भूमि तलेऽखिले ॥ ३९ ॥\nअथांते कर्मणस्तस्य ब्रह्मा प्राह शतक्रतुम् ॥\nहितार्थं सर्वलोकस्य विनयावनतं स्थितम् ॥ ६.१९०.४० ॥\nन मां ज्ञास्यति दूरस्था जनाः स्नानार्थमागताः ॥\nमज्जमानं जले पुण्ये सम्मर्देऽस्मिञ्जलोद्भवे ॥ ४१ ॥\nतस्मान्नागं समारुह्य निजं वृत्रनिषूदन ॥\nएणस्य कृष्णसारस्य वंशांते चर्म न्यस्य च ॥ ४२ ॥\nततस्तत्स्नानवेलायां क्षेप्तव्यं सलिले त्वया ॥\nयेन लोकः समस्तोऽयं वेत्ति कालं तु स्नानजम् ॥ ४३ ॥\nस्नानं च कुरुते श्रेयः संप्राप्नोति यथोदितम् ॥\nदूरस्थोऽपि सुवृद्धोऽपि बालोऽपि च समागतः ॥\nस्नानजं लभते श्रेयः संदृष्टेऽपि यथोदितम् ॥ ४४ ॥ ॥\n॥ सूत उवाच ॥ ॥\nबाढमित्येव संप्रोच्य सत्वरं प्रययौ हरिः ॥ ४५ ॥\nततो नागं समारुह्य धृत्वा वंशं करे निजे ॥\nमृगचर्माग्रसंयुक्तं तोयमध्ये व्यवस्थितः ॥ ४६ ॥\nएतत्कर्मावसाने स स्नातुकामे पितामहे ॥\nतच्चर्म प्राक्षिपत्तोये स्वयमेव शतक्रतुः ॥ ४७ ॥\nएतस्मिन्नन्तरे देवाः सर्वे गन्धर्वगुह्यकाः ॥\nमानुषाश्च विशेषेण स्नातास्तत्र समाहिताः ॥ ४८ ॥\nएतस्मिन्नन्तरे ब्रह्मा शक्रं प्रोवाच सादरम् ॥\nकृतस्नानं सुरैः सार्धं विनयावनतं स्थितम् ॥ ४९ ॥\nसहस्राक्षं त्वया कष्टं मन्मखे विपुलं कृतम् ॥\nआनीता च तथा पत्नी गायत्री च सुमध्यमा ॥ ६.१९०.५० ॥\nतस्माद्वरय भद्रं ते यं वरं मनसि स्थितम् ॥\nसर्वं तेऽहं प्रदास्यामि यद्यपि स्यात्सुदुर्लभम् ॥ ५१ ॥\n॥ इन्द्र उवाच ॥ ॥\nयदि तुष्टोऽसि मे देव यदि देयो वरो मम ॥\nयदि त्वां प्रार्थयाम्यद्य भूयात्तु तादृशं विभो ॥ ५२ ॥\nवर्षेवर्षे तु यः कुर्यात्संप्राप्तेऽस्मिन्दिने शुभे ॥\nमृगचर्म समादाय वंशाग्रे यो महीपतिः ॥ ५३ ॥\nनागप्रवरमारुह्य स्वयमेव पितामह ॥\nयथाऽहं प्रक्षिपेत्तोये स स्यात्पापविवर्जितः ॥ ५४ ॥\nअजेयः सर्वशत्रूणां सर्वव्यसनवर्जितः ॥\nये करिष्यंति च स्नानमनेन मृगचर्मणा ॥ ५५ ॥\nसार्धमन्येऽपि ये लोका अपि पापसमन्विताः ॥\nतेषां वर्षकृतं पापं त्वत्प्रसादात्प्रणश्यतु ॥ ५६ ॥\n॥ ब्रह्मोवाच ॥ ॥\nएतत्सर्वं सहस्राक्ष तव वाक्यमसंशयम् ॥\nभविष्यति न संदेहः सर्वमेतन्मयोदितम् ॥ ५७ ॥\nयो राजा श्रद्धया युक्तो देशस्यास्य समुद्भवः ॥\nआनर्तस्य गजारूढो मृगचर्म क्षिपिष्यति ॥ ५८ ॥\nअत्र कुण्डे मदीये तु मां संपूज्य तटस्थितम् ॥।\nसर्वलोकहितार्थाय संप्राप्ते प्रतिपद्दिने ॥ ५९ ॥\nसमाप्ते कुतपे काले विजयी स भविष्यति ॥\nकार्तिक्यां च व्यतीतायां द्वितीयेऽह्नि व्यवस्थिते ॥ ॥ ६.१९०.६० ॥\nतथा तत्कालमासाद्य ये करिष्यंति मानवाः ॥\nस्नानं तच्च दिनेऽत्रैव वर्षपापविवर्जिताः ॥\nआधिव्याधिविमुक्ताश्च ते भविष्यंत्यसंशयम् ॥ ६१ ॥\n॥ सूत उवाच ॥ ॥\nएतस्मिन्नंतरे प्राप्तो यक्ष्माख्यो दारुणो गदः ॥\nअचिकित्स्योऽपि देवानां तथा धन्वंतरेरपि ॥ ६२ ॥\nनीलांबरधरः क्षामो दीनो दण्डसमाश्रितः ॥\nक्षुत्कुर्वञ्छ्लेष्मणा तावत्कृच्छ्रात्संधारयन्पदम् ॥ ६३ ॥\nततश्च प्रणतो भूत्वा वाक्यमेतदुवाच सः ॥ ६४ ॥ ॥\n॥ यक्ष्मोवाच ॥ ॥\nतव यज्ञमहं श्रुत्वा दूरादेव पितामह ॥\nक्षुत्क्षामकंठश्चायातः समाप्तावद्य कृच्छ्रतः ॥ ६५ ॥\nदक्षेणाहं पुरा सृष्टश्चंद्रार्थं  कुपितेन च ॥\nरोहिणीं सेवमानस्य संत्यक्तान्यासुतस्य च ॥६६॥\nततो माहेश्वरादेशात्तेन तुष्टेन तस्य च ॥\nपक्षमेकं कृतं मह्यं तस्यास्वादनकर्मणि ॥ ६७ ॥\nअन्यपक्षे न किंचिच्च येन तृप्तिः प्रजायते ॥\nयज्ञस्यैव तु सर्वस्य तर्पयित्वा द्विजोत्तमम् ॥ ६८ ॥\nततस्तद्वचनं ग्राह्यं तर्पितोऽहमसंशयम् ॥\nपौर्णमास्यां ततो देव यस्य यज्ञस्य कृत्स्नशः ॥ ६९ ॥\nयस्य नो ब्राह्मणो ब्रूते यज्ञस्यांते प्रतर्पितः ॥\nतर्पितोऽस्मीति तत्तस्य वृथा स्याद्यज्ञजं फलम् ॥\nयदि कोटिगुणं दत्तमपि श्रद्धासमन्वितम् ॥ ६.१९०.७० ॥\nएतच्छ्रुत्वा त्वया देव पठ्यमानं श्रुताविह ॥\nतस्मात्सम्यक्स्थिते यज्ञे ब्राह्मणं तर्पयेत वै ॥ ७१ ॥\nप्रत्यक्षं मे यथा तृप्तिरन्नेनैव प्रजायते ॥\nत्वत्प्रसादात्सुरश्रेष्ठ तथा नीतिर्विधीयताम् ॥ ७२ ॥\n॥ सूत उवाच ॥ ॥\nतच्छ्रुत्वा पद्मजस्तस्य पथ्यंपथ्यं वचोऽखिलम् ॥\nश्रुतिं प्रमाणतां नीत्वा ततो वचनमब्रवीत् ॥ ७३ ॥\nअद्यप्रभृति वै विप्राः साग्नयः स्युर्धरातले ॥\nतैः सर्वैर्वैश्वदेवांते बलिर्देयस्तथाखिलः ॥ ७४ ॥\nदत्त्वाऽन्येभ्योथ देवेभ्यस्तव तृप्तिर्भविष्यति ॥\nतव पक्षे द्वितीये तु सत्यमेतन्मयोदितम् ॥ ७५ ॥\nये विप्रास्तु बलिं दद्युर्वैश्वदेवांत आगते ॥\nन तेषामन्वये चापि त्वया सेव्योऽत्र कश्चन ॥ ७६ ॥\n॥ यक्ष्मोवाच ॥ ॥\nतीर्थेऽस्मिंस्तावके देव सदाहं तपसि स्थितः ॥\nतिष्ठामि यदि वादेशस्तावको जायते मम ॥ ७७ ॥\n॥ ब्रह्मोवाच ॥ ॥\nयद्येवं कुरु चान्यत्र त्वमाश्रमपदं निजम् ॥\nसंप्राप्य भूमिदेशे च कञ्चिद्यदभिरोचते ॥\nअर्थयित्वा द्विजानेतान्यथा यज्ञकृते मया ॥ ७८ ॥\n॥ सूत उवाच ॥ ॥\nतच्छ्रुत्वा प्रार्थयामास चमत्कारपुरोद्भवान् ॥\nतेभ्यः प्राप्य ततो भूमिं चकाराथाश्रमं निजम् ॥ ७९ ॥\nतत्र यः कुरुते स्नानं प्रतिपद्दिवसे स्थिते ॥\nसूर्यवारेण मुच्येत यक्ष्मणा सेवितोऽपि वा ॥ ६.१९०.८० ॥\nअद्यापि दृश्यते चात्र प्रत्ययस्तस्य संभवे ॥\nसर्वेषामाहिताग्नीनां नागराणां विशेषतः ॥\nकलि कालेऽपि संप्राप्ते न यक्ष्मा संप्रजायते ॥ ८१ ॥\nतथा चतुष्पदानां च तेषां गृहनिवासिनाम् ॥\nन तस्य भेषजानि स्युर्न मंत्रा न चिकित्सकाः ॥ ८२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मयज्ञावभृथयक्ष्म तीर्थोत्पत्तिमाहात्म्यवर्णनंनाम नवत्युत्तरशततमोऽध्यायः ॥ १९० ॥"
  }
]
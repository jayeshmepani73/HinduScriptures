[
  {
    "text": "॥ सूत उवाच ॥ ॥\nतथान्योऽपि च तत्रास्ति देवः पुत्रप्रदो नृणाम् ॥\nवटिकेश्वर नामा च सर्वपापहरो हरः ॥ १ ॥\nयस्मिन्वटिकया पूर्वं तपस्तप्तं द्विजोत्तमाः ॥\nप्राप्ता पुत्रं शुके याते वनं व्यासात्कपिंजलम् ॥ २ ॥\n॥ ऋषय ऊचुः ॥ ॥\nकस्यासौ वटिका तत्र कथं तप्तवती तपः ॥\nकस्माद्गृहं परित्यक्त्वा शुकोऽपि वनमाश्रितः ॥ ३ ॥\nकथं कपिजलं पुत्रं व्यासाल्लेभे शुचिस्मिता ॥ ४ ॥\n।। सूत उवाच ॥ ॥\nआसीद्व्यासस्य विप्रेंद्राः कलत्रार्थं मतिः क्वचित् ।\nनिष्कामस्य प्रशांतस्य सर्वज्ञस्य महात्मनः ॥ ५ ॥\nततः क्षयमनुप्राप्ते वंशे कुरुसमुद्भवे ॥\nविचित्रवीर्यमासाद्य पार्थिवं द्विजसत्तमाः ॥ ६ ॥\nसत्यवत्याः समादेशात्तस्य क्षेत्रे ततः परम् ॥\nस पुत्राञ्जनयामास त्रीञ्छूरान्पांडुपूर्वकान् ॥ ७ ॥\nवानप्रस्थव्रते तिष्ठन्सकृन्मैथुनतत्परः ॥\nक्षेत्रजैस्तनयैर्वंशे कुरोस्तस्मादुपस्थिते ॥ ८ ॥\nततः स चिंतयामास भार्यामद्य करोम्यहम् ॥\nगार्हस्थ्येनाथ धर्मेण साधयामि शुभां गतिम् ॥ ९ ॥\nततः स प्रार्थयामास जाबालिं तु सुतां शुभाम् ॥\nवटिकाख्यां शुभां कन्यां स ददौ तस्य सत्वरम् ॥ ६.१४७.१० ॥\nततस्तया समेतः स वनवासं समाश्रितः ॥\nवानप्रस्थाश्रमे तिष्ठन्कृतमैथुनतत्परः ॥ ११ ॥\nततो गर्भवती जज्ञे पिंजला तस्य पार्श्वतः ॥\nऋतौ मोहनमासाद्य व्यासात्सत्यवतीसुतात् ॥ १२ ॥\nअथ याति परां वृद्धिं स गर्भस्तत्र संस्थितः ॥\nउदरे व्यासभार्यायाः शुक्लपक्षे यथा शशी ॥ १३ ॥\nएवं संगच्छतस्तस्य वृद्धिं गर्भस्य नित्यशः ॥\nद्वादशाब्दा अतिक्रांता न जन्म समवाप्नुयात् ॥ १४ ॥\nयत्किंचिच्छृणुते तत्र गर्भस्थोऽहि वचः क्वचित् ॥\nतत्सर्वं हृदिसंस्थं च चक्रे प्रज्ञासमन्वितः ॥ १५ ॥\nवेदाः सांगाः समाधीता गर्भवासेऽपि तेन च ॥\nस्मृतयश्च पुराणानि मोक्षशास्त्राणि कृत्स्नशः ॥ १६ ॥\nतत्रस्थोऽपि दिवा नक्तं स्वाध्यायं प्रकरोति सः ॥\nन च जन्मोत्थजां बुद्धिं कथंचिदपि चिंतयेत् ॥ १७ ॥\nसापि माता परा पीडां नित्यं याति तथाकुला ॥\nयथायथा स संयाति वृद्धिं जठरमाश्रितः ॥ १८ ॥\nततश्च विस्मयाविष्टो व्यासो वचनमब्रवीत् ॥\nकस्त्वं मद्गृहिणीकुक्षौ प्रविष्टो गर्भरूपधृक् ॥ १९ ॥\nन निष्क्रामसि कस्मात्त्वं किमेतां सूदयिष्यसि ॥ ॥\n॥ गर्भ उवाच ॥ ॥\nराक्षसोऽहं पिशाचोहं देवोऽहं मानुषस्तथा ॥६.१४७.२॥।\nगजोऽहं तुरगश्चापि कुक्कुटश्छाग एव च ॥\nयोनीनां चतुराशीतिसहस्राणि च संख्यया ॥ २१ ॥\nभ्रांतोऽहं तेषु सर्वेषु तत्कोऽहं प्रब्रवीमि किम् ॥\nसांप्रतं मानुषो भूत्वा जठरं समुपाश्रितः ॥ २२ ॥\nमानुषं न करिष्यामि निष्कामं च कथंचन ॥\nनिर्विष्टो भ्रममाणोऽत्र संसारे दारुणे ततः ॥२३ ॥\nअत्रस्थो भवनिर्मुक्तो योगाभ्यासरतः सदा ॥\nमोक्षमार्गं प्रयास्यामि स्थानान्मोक्षमसंशयम्॥ २४ ॥\nतावज्ज्ञानं च वैराग्यं पूर्वजातिस्मृतिर्यथा ॥\nयावद्गर्भस्थितो जन्तुः सर्वोऽपि द्विजसत्तम ॥ २५ ॥\nयदा गर्भाद्विनिष्क्रांतः स्पृश्यते विष्णुमायया ॥\nतदा नाशं व्रजत्याशु सत्यमेतदसंशयम् ॥ २६ ॥\nतस्मान्नाहं द्विजश्रेष्ठ निष्क्रमिष्ये कथंचन ॥\nगर्भादस्मात्प्रयास्यामि स्थानान्मोक्षमसंशयम् ॥ २७ ॥\n॥ व्यास उवाच ॥ ॥\nन भविष्यति ते माया वैष्णवी सा कथंचन ॥\nसुघोरान्नरकादस्मान्निष्क्रमस्व विगर्हितात् ॥ २८ ॥\nगर्भवासात्ततो योगं समाश्रित्य शिवं व्रज ॥\nतस्माद्दर्शय मे वक्त्रं स्वकीयं येन मे भवेत् ॥\nआनृण्यं पितृलोकस्य तव वक्त्रस्य दर्शनात् ॥ २९ ॥\n॥ गर्भ उवाच ॥ ॥\nवासुदेवं प्रतिभुवं यदि मे त्वं प्रयच्छसि ॥\nइदानीं यत्स्वयं तन्मे जन्म स्यान्नान्यथा द्विज ॥ ६.१४७.३० ॥\n॥ सूत उवाच ॥ ॥\nततो व्यासो द्रुतं गत्वा द्वारकां प्रति दुःखितः ॥\nकथयामास वृत्तांतं विस्तराच्चक्रपाणिने ॥ ३१ ॥\nतेनैव सहितः पश्चात्स्वगृहं पुनरागतः ॥\nव्यासः प्रतिभुवं तस्मै दातुं विष्णुं निरंजनम् ॥ ३२ ॥\n॥ श्रीकृष्ण उवाच ॥ ॥\nप्रतिभूरस्मि नाशाय मायायास्तव निर्गमे ॥\nमद्वाक्यान्निष्क्रमं कृत्वा गच्छ मोक्षमनुत्तमम् ॥ ३३ ॥\nततो द्रुतं विनिष्क्रांतो विष्णुवाक्येन स द्विजाः ॥\nद्वादशाब्दप्रमाणस्तु यौवनस्य समीपगः ॥ ३४ ॥\nततः प्रणम्य दैत्यारिं व्यासं च जननीं तथा ॥\nप्रस्थितो वनवासाय तत्क्षणाद्व्यासनंदनः ॥ ३५ ॥\nअथ तं स मुनिः प्राह तिष्ठ पुत्रात्ममंदिरे ॥\nसंस्काराञ्जातकाद्यांश्च येन ते प्रकरोम्यहम् ॥ ३६ ॥\n॥ शिशुरुवाच ॥ ॥\nसंस्काराः शतशो जाता मम जन्मनिजन्मनि ॥\nभवार्णवे परिक्षिप्तो यैरहं बन्धनात्मकैः ॥ ३७ ॥\n॥ श्रीभगवानुवाच ॥ ॥\nशुकवज्जल्पते यस्मात्तवायं पुत्रको मुने ॥\nतस्माच्छुकोऽयं नाम्नास्तु योगविद्याविचक्षणः ॥ ३८ ॥\nनायं स्थास्यति हर्म्ये स्वे मोहमायाविवर्जितः ॥\nतस्माद्गच्छतु मा स्नेहं त्वं कुरुष्वास्य संभवम् ॥ ३९ ॥\nअहं गृहं प्रयास्यामि त्वं मुक्तः पैतृकादृणात्॥\nदर्शनादेव पुत्रस्य सत्यमेतन्मयोदितम् ॥ ६.१४७.४० ॥\nएवमुक्त्वा हृषीकेशो व्यासमामंत्र्य सत्वरम्॥\nविहगाधिपमारूढः प्रययौ द्वारकां प्रति ॥ ४१ ॥\nततो गते हृषीकेशे व्यासः पुत्रमुवाच ह ॥\nप्रस्थितं वनवासाय निःस्पृहं स्वगृहं प्रति ॥ ४२ ॥\n॥ व्यास उवाच॥ ॥\nगृहस्थधर्मरिक्तानां पितृवाक्यं प्रणश्यति ॥\nपितृवाक्यं तु यो मोहान्नैव सम्यक्समाचरेत्॥\nस याति नरकं तस्मान्मद्वाक्यात्पुत्र मा व्रज ॥ ४३ ॥\n॥ शुक उवाच ॥ ॥\nयथाद्याहं त्वया जातो मया त्वं चान्यजन्मनि ॥\nसंजातोऽसि मुनिश्रेष्ठ तथाहमपि ते पिता ॥ ४४ ॥\nतस्माद्वाक्यं त्वया कार्यं यद्येषा धर्मसंस्थितिः ॥\nनाहं निषेधनीयस्तु व्रजमानस्तपोवनम् ॥ ४५ ॥\n॥ व्यास उवाच ॥ ॥\nब्राह्मणस्य गृहे जन्म पुण्यैः संप्राप्यते नृभिः ॥\nसंस्कारान्यत्र संप्राप्य वेदोक्तान्मुनिराप्यते ॥ ४६ ॥\n॥ शुक उवाच ॥ ॥\nसंस्कारैराप्यते मुक्तिर्यदि कर्म शुभं विना ॥\nपाखंडिनोऽपि यास्यंति तन्मुक्तिं व्रतधारिणः ॥ ४७ ॥\n॥ व्यास उवाच ॥ ॥\nब्रह्मचारी भवेत्पूर्वं गृहस्थश्च ततः परम् ॥\nवानप्रस्थो यतिश्चैव ततो मोक्षमवाप्नुयात् ॥ ४८ ॥\n॥ शुक उवाच ॥ ॥\nब्रह्मचर्येण चेन्मोक्षस्तत्षण्ढानां सदा भवेत् ॥\nगृहस्थाश्रमिणां चेत्स्यात्तत्सर्वं मुच्यते जगत् ॥ ४९ ॥\nअथवा वनरक्तानां तन्मृगाणां प्रजायते ॥ ६.१४७.५० ॥\nअथवा यतिधर्माणां यदि मोक्षो भवेन्नृणाम् ॥\nदरिद्राणां च सर्वेषां तन्मुक्तिः प्रथमा भवेत् ॥ ५१ ॥\n॥ व्यास उवाच ॥ ॥\nगृहस्थधर्मरक्तानां नृणां सन्मार्गगामिनाम् ॥\nइह लोकः परश्चैव मनुना संप्रकीर्तितः ॥ ५२ ॥\n॥ श्रीशुक उवाच ॥ ॥\nगृहगुप्तौ सुगुप्तानां बंधानां बंधुबंधनैः ॥\nमोहरागसमावेशात्सन्मार्ग गमनं कुतः ॥ ५३ ॥\n॥ व्यास उवाच ॥ ।\nकष्टं वने निवसतोऽत्र सदा नरस्य नो केवलं निजतनुप्रभवं भवेच्च ।\nदैवं च पित्र्यमखिलं न विभाति कृत्यं तस्माद्गृहे निवसतात्महितं प्रचिन्त्यम् ॥ ५४ ॥\n॥ श्रीशुकदेव उवाच ॥ ॥\nभावेन भावितमहातपसां मुनीनां तिष्ठन्ति तावदखिलानि तपःफलानि ॥\nयत्ते निकाशशरणाः पुरुषा न जातु पश्यंत्यसज्जनमुखानि सुखं तदेव ॥ ५५ ॥\n॥ व्यास उवाच ॥ ॥\nगृहं परिग्रहः पुंसां गृहस्थाश्रमधर्मिणाम् ॥\nइहलोके परे चैव सुखं यच्छति शाश्वतम् ॥ ५६ ॥\n॥ श्रीशुक उवाच ॥ ॥\nशीतं हुताशादपि दैवयोगात्सञ्जायते चन्द्रमसोऽपि तापः ॥\nपरिग्रहात्सौख्यसमुद्भवोऽत्र भूतोऽभवद्भावि न मर्त्यलोके ॥ ५७ ॥\n॥ व्यास उवाच ॥ ॥\nसुपुण्यैर्लभ्यते कृच्छ्रान्मानुष्यं भुवि दुर्लभम् ॥\nतस्मिँल्लब्धे न किं लब्धं यदि स्याद्गृहधर्मवित् ॥ ५८ ॥\n॥ श्रीशुकदेव उवाच ॥ ॥\nयदि स्याज्ज्ञानसंयुक्तो जन्मकालेत्र मानवः ॥\nनिजावस्थां समालोक्य तज्ज्ञानं हि विलीयते ॥ ५९ ॥\n॥ व्यास उवाच ॥ ॥\nमुदितस्यापि पुत्रस्य गर्दभस्यार्भकस्य च ॥\nभस्मलोलस्य लोकस्य शब्दोऽपि रटतो मुदे ॥ ६.१४७.६० ॥\n॥ श्रीशुक उवाच ॥ ॥\nरसता सर्पता धूलि लोके त्वशुचिना चिरम् ॥\nमुनेऽत्र शिशुना लोकस्तुष्टिं याति स बालिशः ॥ ६१ ॥\n॥ व्यास उवाच ॥ ॥\nपुंनामास्ति महारौद्रो नरको यममन्दिरे ॥\nपुत्रहीनो व्रजेत्तत्र तेन पुत्रः प्रशस्यते ॥ ६२ ॥\n॥ श्रीशुक उवाच ॥ ॥\nयदि स्यात्पुत्रतः स्वर्गः सर्वेषां स्यान्महामुने ॥\nशूकराणां शुनां चैव शलभानां विशेषतः ॥ ॥ ६३ ॥\n॥ व्यास उवाच ॥ ॥\nपितॄणामनृणो मर्त्यो जायते पुत्रदर्शनात् ॥\nपौत्रस्यापि च देवानां प्रपौत्रस्य दिवाश्रयः ॥ ६४ ॥ ॥\nशुक उवाच ॥ ॥\nचिरायुर्ज्जायते गृध्रः संततिं पश्यते निजाम् ॥\nक्रमेण संततं किं न स मोक्षं प्रतिपद्यते ॥ ६५ ॥\n॥ सूत उवाच ॥ ॥\nएवमुक्त्वा परित्यज्य पितरं स वनं गतः ॥\nमातरं च सुदुःखार्तां प्रलपन्तीमनेकधा ॥ ६६ ॥\nतं दृष्ट्वा दुःखितो व्यासो निराशः पुत्रदर्शने ॥\nपुत्रशोकाभिसंतप्तो भार्यया सहितोऽभवत् ॥ ६७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये व्यासशुकसंवादवर्णनंनाम सप्तचत्वारिंशदुत्तरशततमोध्यायः ॥ १४७ ॥ छ ॥"
  }
]
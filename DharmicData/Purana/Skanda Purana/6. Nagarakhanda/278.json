[
  {
    "text": "॥ सूत उवाच ॥ ॥\nये चान्ये भास्करा स्तत्र संति ब्राह्मणसत्तमाः ॥\nहाटकेश्वरजे क्षेत्रे याज्ञवल्क्यप्रतिष्ठिताः ॥ १ ॥\nयस्तान्पूजयते भक्त्या हृदि कृत्वाऽभिवांछितान् ॥\nसप्तम्यां चैव सप्तम्यां लभते नात्र संशयः ॥ २ ॥\n॥ ऋषय उचुः ॥ ॥\nएक एव स्थितः सूर्यो दृश्यते च नभस्तले ॥\nतत्कथं द्वादशैते च तत्र क्षेत्रे प्रतिष्ठिताः ॥\nकस्मिन्काले तथा कृत्ये किमर्थं सूतनन्दन ॥ ३ ॥\n॥ सूत उवाच ॥ ॥\nआसीत्पूर्वं कृतिर्नाम शुनःशेपसमुद्भवः ॥ ॥ ४ ॥\nतस्य पुत्रः शुनः पुत्रो बभूव मुनिसत्तमः ॥\nचारायणः सुतस्तस्य वभूव मुनिसत्तमः ॥ ५ ॥\nकस्यचित्त्वथ कालस्य ब्रह्मा लोक पितामहः ॥\nसावित्रीशापनिर्दग्धो ह्यवतीर्णो धरातले ॥ ६ ॥\nगायत्री च यदा विप्रास्तेनोढा यज्ञकर्मणि ॥\nप्राक्स्थितां च परित्यज्य सर्वदेवसमागमे ॥\nकालात्ययो भवेन्नैव सावित्र्यागमने स्थिरे ॥ ७ ॥\nततस्तस्य समादेशाद्गायत्री गोपकन्यका ॥\nशक्रेण च समानीता दिव्यलक्षणलक्षिता ॥ ८ ॥\nगोपकन्यां च तां ज्ञात्वा गोश्च वक्त्रेण पद्मजः ॥\nप्रवेश्याकर्षयामास गुह्येन च ततः परम् ॥ ९ ॥\nब्राह्मणानां गवां चैव कुलमेकं द्विधा स्थितम् ॥\nएकत्र मन्त्रास्तिष्ठंति हविरेकत्र संस्थितम् ॥ ६.२७८.१० ॥\nतेन तां ब्राह्मणीं कृत्वा पश्चात्तस्याः परिग्रहम् ॥\nगृह्योक्तविधिना चक्रे पुरःस्थोऽपि पितामहः ॥११॥\nपत्नीशालोपविष्टायां ततस्तस्यां द्विजोत्तमाः ॥\nसावित्री समनुप्राप्ता देवपत्नीभिरावृता ॥ १२ ॥\nततस्तां सा समालोक्य रशनासमलंकृताम् ॥\nदौर्भाग्यदुःखमापन्ना शशाप च विधिं ततः ॥ १३ ॥\n॥ सावित्र्युवाच ॥ ॥\nयस्मात्त्वया परित्यक्ता निर्दोषाहं पितामह ॥\nपितामहोऽसि मे नूनमद्यप्रभृति संगमे ॥ १४ ॥\nमनुष्याणां भवेत्कृत्यमन्यनारीपरिग्रहः ॥\nएतत्त्वया कृतं यस्मान्मा नुषस्त्वं भविष्यसि ॥ १५ ॥\nकामार्तश्च विशेषेण मम वाक्यादसंशयम्॥ १६ ॥\nएवमुक्त्वा तु सावित्री त्यक्त्वा तं यज्ञमंडपम् ॥\nगिरेः शिखरमारूढा तपश्चक्रे महत्ततः ॥ १७ ॥\nपितामहोऽपि तच्छापाच्चारायणनिवेशने ।\nअवतीर्णो धरापृष्ठे कालेन महता ततः ॥ १८ ॥\nस यदा यौवनं भेजे मानुषं च पुरा स्थितः ।।\nतथातथा च तापेन कामोत्थेन प्रपीड्यते ॥ १९ ।\nततोऽसौ वीक्षते नारीं कन्यां वाथ तपस्विनीम् ॥\nअविकल्पमना भेजे रूपसौभाग्यगर्वितः ॥ ६.२७८.२० ॥\nततस्तं ब्यसनार्तं च दृष्ट्वा चारायणो मुनिः ॥\nस्वयं निःसारयामास प्रकोपेन निजाश्रमात् ॥ २१ ॥\nस च पित्रा परित्यक्तो भ्रममाणस्ततस्ततः ॥\nचमत्कारपुरं प्राप्तः शाकल्यो यत्र तिष्ठति ॥ २२ ॥\nनाम्ना ब्राह्मणशार्दूलो नागरो वेदपारगः ॥\nवृतः शिष्य सहस्रेण वेदविद्यां प्रचारयन्॥ २३ ॥\nअथ तं स प्रणम्योच्चैः शिष्यत्वं समुपागतः ॥\nवेदाध्ययनसंपन्नो बभूवाथ चिरादपि ॥ २४ ॥\nएतस्मिन्नेव काले नु आनर्ताधिपतिः स्वयम् ॥\nआगतस्तिष्ठते यत्र जलशायी हरिः स्वयम् ॥ २५ ॥\nचातुर्मास्यव्रतं तेन गृहीतं तत्पुरस्तदा ॥\nप्रार्थितस्तु ततो विप्राः शाकल्यस्तैन भूभुजा ॥ २६ ॥\nशांतिकं पौष्टिकं नित्यं त्वया कार्यं ममालये ॥\nयावत्तिष्ठाम्यहं चात्र प्रसादः क्रियतामिति ॥ २७ ॥\nबाढमित्येव स प्रोक्त्वा दाक्षिण्येन द्विजोत्तमाः ॥\nएकैकं प्रेषयामास स्वशिष्यं तस्य मंदिरे ॥ २८ ॥\nस शांतिकं विधायाथ दत्त्वाशीः पार्थिवस्य च ॥\nसंप्राप्य दक्षिणां तस्मात्पुनरेति च तं द्विजम् ॥ २९॥\nशाकल्याय च तां दत्त्वा दक्षिणां निजमंदिरे ॥\nजगाम नित्यमेवं हि व्यवहारो व्यवस्थितः ॥ ६.२७८.३० ॥\nअन्यस्मिन्नहनि प्राप्ते शाकल्येन विसर्जितः ॥\nशांत्यर्थं याज्ञवल्क्यस्तु पार्थिवस्यनिवेशनम् ॥ ३१ ॥\nतस्य भूपस्य रूपाढया मंथरास्ति विलासिनी ॥\nरात्रौ च कामिता तेन कामाढयेन सुकामिनी ॥ ३२ ॥\nभावैर्वात्स्यायनप्रोक्तैः समालिंगनपूर्वकैः ॥\nस तया विविधैः कृत्तो मयूरपदकादिभिः ॥\nशरीरे चाधरे चैव तथा मणिप्रवालकैः ॥ ३३ ॥\nसंप्राप्तोऽध्ययनार्थाय यावच्छाकल्यसन्निधौ ॥\nतावत्संप्रेषितस्तेन शांत्यर्थं भूपमंदिरे ॥ ३४ ॥\nसोऽपि संप्रेषितस्तेन गत्वा तं पार्थिवालयम् ॥\nशांतिकं च ततश्चक्रे यथोक्तविधिना द्विजाः ॥ ३५ ॥\nशांतिकस्यावसाने तु प्रगृह्य कलशोदकम् ॥\nपंचांगैः कल्पितं रुद्रैः स्वयमेवाभिमंत्रितैः ॥ ३६ ॥\nसाक्षतं सुमनोयुक्तं समादाय गतस्ततः ॥\nसंतिष्ठते नृपो यत्र आनर्तो त्रतसंयुतः ॥ ३७ ॥\nद्यामालेखीति मंत्रं स प्रोच्चार्य विधिपूर्वकम् ॥\nछंदर्षिसहितं चैव यावत्क्षिपति मस्तके ॥\nतावन्निरीक्षितस्तेन नखलेखाविकर्तितः ॥ ३८ ॥\nखंडितेनाधरेणैव ततोऽभूद्दुर्मना नृपः ॥ ३९ ॥\nविटप्रायं तु तं दृष्ट्वा मलिनांबरधारिणम्॥\nतं प्रोवाच विहस्योच्चै देहि विप्राऽक्षताञ्जलम् ॥ ६.२७८.४० ॥\nमंदुरायां स्थितं यच्च काष्ठमेतत्प्रदृश्यते ॥\nयाज्ञवल्क्यस्ततो दृष्ट्वा सकोपस्तमुपाद्रवत् ॥ ४१ ॥\nक्षिप्त्वा तत्र जलं विप्राः साक्षतं गृहमागमत् ॥\nअगृह्य दक्षिणां तस्य पार्थिवस्य यथास्थिताम् ॥ ४२ ॥\nएतस्मिन्नंतरे तस्य धवकाष्ठस्य सर्वतः ॥\nनिष्क्रांता विविधाः शाखाः पल्लवैः समलंकृताः ॥ ४३ ॥\nतद्दृष्ट्वा विस्मितः सोऽथ आनर्ताधिपतिर्नृपः ॥\nपश्चात्तापं परं चक्रे धिङ्मयैवमनुष्ठितम् ॥ ४४ ॥\nस नूनं विबुधः कोऽपि विप्ररूपेण संगतः ॥\nयेनेदृशः प्रभावोऽयं तस्य मंत्रस्य संस्थितः ॥ ४५ ॥\nयद्यहं प्रतिगृह्णामि तस्य मन्त्रोदितं जलम् ॥\nजरामरणहीनस्तु तद्भवाभि न संशयः ॥ ४६ ॥\nएवं चिंतयतस्तस्य तद्दिनं विस्मितस्य च ॥\nपार्थिवस्य द्विजश्रेष्ठा जातं वर्षशतोपमम् ॥ ४७ ॥\nदिवसे तु समाक्रांते कथंचित्तस्य भूपतेः [।\nविभावरी क्षयं याति कथंचिन्नैव शारदी ॥ ४८ ॥\nततः प्रभातसमये समुत्थाय महीपतिः ॥\nआह्वयामास शाकल्यं पुरुषैराप्तकारिभिः ॥४९॥\nततः प्रोवाच विनयात्सादरं प्रांजलिः स्थितः ॥\nकल्ये शिष्यः समायातो यस्त्वदीयो ममांतिकम् ॥ ६.२७८.५० ॥\nशांत्यर्थं प्रेषणीयस्तु सोऽद्यापि च द्विजोत्तम ॥\nतस्योपरि परा भक्तिर्मम जाताऽद्य केवलम् ॥ ५१ ॥\nस तथेति प्रतिज्ञाय गत्वाऽथ निजमन्दिरम् ॥\nप्रोवाच याज्ञवल्क्यं च शांत्यर्थं श्लक्ष्णया गिरा ॥ ५८२ ॥\nगच्छ वत्स त्वमद्यैव पार्थिवस्य निवेशनम् ॥\nशांत्यर्थं तेन भूयोऽपि त्वमेवाशुनिमंत्रितः ॥ ५३ ॥\n॥ याज्ञवल्क्य उवाच ॥ ॥\nनाहं यास्यामि तद्धर्म्ये शांत्यर्थं द्विजपुंगव ॥\nअनादरेण दृष्टोऽहं नाशीर्मे च समाहृता ॥ ५४ ॥\nकाष्ठोपरि मया दत्ता तस्य वाक्यादसंशयम् ॥\nतस्मात्प्रेषय चान्यं त्वं गुरो शिष्यं विचक्षणम् ॥\nआनर्तं रंजयेद्यस्तु विवेकेन समन्वितम् ॥ ५५ ॥\n॥ शाकल्य उवाच ॥ ॥\nराजाऽऽदेशः सदा कार्यः पुरुषैर्देशवासिभिः ॥\nयोगक्षेमविधानाय तथा लाभाय केवलम् ॥५६ ॥\nप्रतिकूलो भवेद्यस्तु पाथिवानां स मन्दधीः ॥\nन तस्य जायते सौख्यं कथंचिद्द्विजसत्तम ॥ ५७ ॥\nये जात्यादि महोत्सेकान्न नरेंद्रानुपासते ॥\nतेषामामरणं भिक्षा प्रायश्चित्तं विनिर्मितम् ॥ ५८ ॥\nएवं तयोर्विवदतोस्तदा वै गुरुशिष्ययोः ॥\nभूयोऽपि तत्र संप्राप्ताः पुरुषाः पार्थिवेरिताः ॥ ५९ ॥\nप्रोचुश्च त्वरया युक्ताः शाकल्यं प्रांजलिस्थिताः ॥\nशिष्यं तं प्रेषय क्षिप्रं राजा मार्गं प्रतीक्षते ॥ ६.२७८.६० ॥\nअसकृत्प्रोच्यमानोऽपि यदा गच्छति नैव सः ॥\nतदा संप्रेषयामास उद्दालकमथारुणिम् ॥ ६१ ॥\nशिष्यं विनयसंपन्नं कृतांजलिपुटं स्थितम् ॥\nगच्छ वत्स समादेशात्सांप्रतं नृपमंदिरम् ॥ ६२ ॥\nशांतिकर्म विधायाथ स्वाध्यायं च ततः कुरु ॥ ६३ ॥\nस तथेति प्रतिज्ञाय गत्वा तं पार्थिवालयम् ॥\nचकार शांतिकं कर्म विधिदृष्टेन कर्मणा ॥ ६४ ॥\nततः कलशतोयं स साक्षतं सुमनोन्वितम् ॥\nगृहीत्वोपाद्रवत्तत्र यत्र राजा व्यवस्थितः ॥ ॥ ६५ ॥\n॥ राजोवाच ॥ ॥\nस्वकीयमन्त्रलिंगेन अभिषेकं तु यच्छ भोः ॥\nकाष्ठस्यास्य यदग्रे ते प्रोत्थितं तिष्ठते द्विज ॥ ६६ ॥\nततस्तेन शुभं मंत्रं प्रोच्याभीष्टं जलं स्वयम् ॥\nअभिषिच्य च तत्काष्ठं ततश्च स्वगृहं ययौ ॥ ६७ ॥\nतावद्रूपं च तत्काष्ठं दृष्ट्वाऽऽनर्तो महीपतिः ॥\nविषादसहितश्चैव पश्चात्तापसमन्वितः ॥ ६८ ॥\nभूयस्तु प्रेषयामास याज्ञवल्क्यकृते तदा ॥\nअन्यं दूतं विदग्धं च शाकल्यस्य द्विजाश्रयम्॥ ६९ ॥\nवेदना कायसंस्था मे वर्तते द्विजसत्तम ॥\nशांत्यर्थं प्रेषया क्षिप्रं तं शिष्यं पूर्वसंचितम् ॥ ६.२७८.७० ॥\nअपमानं कृतं तस्य मया कल्ये द्विजोत्तम ॥\nतेन मे सहसा व्याधिराशीर्वादमनिच्छतः ॥ ७१ ॥\nतस्मात्प्रेषय मे शीघ्रं येन मे स्वस्थता भवेम् ॥\nअसकृत्प्रोच्यमानोऽपि यदा नैव स गच्छति ॥ ७२ ॥\nयाज्ञवल्क्यस्ततः शिष्यमन्यं प्रोवाच सादरम् ॥\nततस्तं मधुकं पैग्यं प्रेषयामास तद्गृहे ॥ ॥। ७३ ॥\nतेनापि विहितं तच्च यथोद्दालकनिर्मितम् ॥\nआशीर्वादो नृपोद्देशाद्दत्तः काष्ठस्य तस्य च ॥ ७४ ॥\nतद्रूपमपि तत्काष्ठं दृष्ट्वा भूयोऽपि पार्थिवः ॥\nअन्यं संप्रेषयामास याज्ञवल्क्यकृते नरम् ॥ ७९ ॥\nअसकृत्प्रोच्यमानोऽपि याज्ञवल्क्यो व्रजेन्न हि ॥\nयदा तदा बहुगुणमन्यं शिष्यं प्रदिष्टवान्॥ ७६ ॥\nप्रचूडं भागवित्तिं च सोऽपि गत्वा यथा पुरा ॥\nचकार शांतिकं कर्म यथा ताभ्यां पुरा कृतम्॥ ७७ ॥\nततः शांत्युदकं तस्मिन्प्राक्षिपच्चैव दारुणि ॥\nमंत्रवच्च तथाप्येव तद्रूपं च व्यवस्थितम् ॥ ७८ ॥\nततः स्वयं ययौ राजा शाकल्यस्य निवेशनम् ॥\nयाज्ञवल्क्यस्य मन्त्रार्थं पश्चात्तापसमन्वितः ॥ ७९ ॥\nप्रणम्य स द्विजश्रेष्ठः शाकल्यं च द्विजोत्तमम्॥\nशांत्यर्थं मम हर्म्ये त्वं कल्ये शिष्यं समादिश ॥\nयेन मे जायते शांतिः शरीरस्य द्विजोत्तम ॥ ६.२७८.८० ॥\nततः प्रोवाच शाकल्यो याज्ञवल्क्यं द्विजोत्तमाः ॥\nभूयोऽपि शृण्वतस्तस्य आनर्तस्य महीपतेः ॥ ८१ ॥\nयाज्ञवल्क्य द्रुतं गच्छ ममादेशान्नृपालयम् ॥\nराज्ञोस्य रोगनाशाय शांतिकं कुरु पुत्रक ॥ ॥ ८२ ॥\n॥ याज्ञवल्क्य उवाच ॥ ॥\nनाहं तत्र गमिष्यामि गुरो मैवं ब्रवीहि माम् ॥\nअपमानः कृतोऽनेन गुरो मम महीभुजा ॥ ८३ ॥\nतस्य तद्वचनं श्रुत्वा स कोपं परमं गतः ॥\nअब्रवीद्भर्त्समानस्तु याज्ञवल्क्यं ततः परम् ॥ ८४ ॥\nएकमप्यक्षरं यस्तु गुरुः शिष्ये निवेदयेत् ॥\nपृथिव्यां नास्ति तद्द्रव्यं यद्दत्त्वा चानृणी भवेत् ॥ ८५ ॥\nयस्मात्त्वं शिष्यतां गत्वा मम वाक्यं करोषि न ॥\nतस्मात्त्वां योजयिष्यामि ब्रह्म शापेन सांप्रतम् ॥ ८६ ॥\n॥ याज्ञवल्क्य उवाच ॥ ॥\nअन्यायेन हि चेच्छापं गुरो मम प्रदास्यसि ॥\nअहमप्येव दास्यामि प्रतिशापं तवाधुना ॥ ८७ ॥\nगुरोरप्यवलिप्तस्य कार्याकार्यमजानतः ॥\nउत्पथे वर्तमानस्य परित्यागो विधीयते ॥ ८८ ॥\nतस्मात्त्वं हि मया त्यक्तः सांप्रतं हि न मे गुरुः ॥\nअविशषेण शिष्यार्थं यदादेशं प्रयच्छसि ॥ ८९ ॥\nयावंतस्ते स्थिताः शिष्यास्तावद्भिर्दिवसैरहम् ॥\nतवादेशं करिष्यामि नोचेद्यास्यामि दूरतः ॥ ६.२७८.९० ॥\n॥ शाकल्य उवाच ॥ ॥\nयदि गच्छसि चान्यत्र तत्त्वं विद्यां परित्यज ॥\nयां मया पाठितः पाप व्रज पश्चात्कुशिष्य भोः ॥ ९१ ॥\nमयाभिमंत्रितं तोयं क्षुरिकामुण्डसंभवम् ॥\nपिब तस्याः प्रभावेण शीघ्रमेव त्यजिष्यसि ॥\nजठरान्मामकीं विद्यां त्वयाधीता पुरा तु या ॥९२ ॥\nएवमुक्त्वा स चामंत्र्य मंत्रैराथर्वणैर्जलम् ॥\nपानाय प्रददौ तस्मै वांत्यर्थं सद्विजोत्तमः ॥ ९३ ॥\nयाज्ञवल्क्योऽपि तत्पीत्वा जलं तेनाभिमंत्रितम् ॥\nवांतिं कृत्वा सहान्नेन तद्विद्यां तां परित्यजत् ॥ ९४ ॥\nततो मूढत्वमापन्नो विश्वामित्रह्रदं शुभम् ॥\nगत्वा स्नातो विधानेन शुचि र्भूत्वा समाहितः ॥ ९५ ॥\nचकार मूर्तीस्ता भक्त्या रवेर्द्वादशसंख्यया ॥\nप्रतिष्ठाप्य ततः सर्वाः पूजयामास भक्तितः ॥ ९६ ॥\nधाता मित्रोऽर्यमा शक्रो वरुणः सांब एव च ॥\nभगो विवस्वान्पूषा च सविता दशमस्तथा ॥\nएकादशस्तथा त्वष्टा विष्णुर्द्वादश उच्यते ॥ ९७ ॥\nएवं द्वादशधा सूर्यः स्थापितोऽत्र विपश्चिता ॥\nआराधितस्ततो नित्यं गन्धपुष्पानुलेपनैः ॥ ९८ ॥\nततः कालेन महता गत्वा प्रत्यक्षतां रविः ॥\nप्रोवाच सुन्दरं प्रीत्या वाक्यमेतन्मुनिं प्रति ॥ ९९ ॥\nयाज्ञवल्क्य प्रतुष्टोऽहं तव ब्राह्मणसत्तम ॥\nइष्टं ददामि ते ब्रूहि यद्यत्संप्रति वांछितम् ॥ ६.२७८.१०० ॥\n॥ याज्ञवल्क्य उवाच ॥ ॥\nवरं ददासि चेन्मह्यं वेदपाठे नियोजय ॥\nमां विभो येन शिष्यत्वं तव गच्छामि सांप्रतम् ॥ १०१ [।\n॥ आदित्य उवाच ॥ ॥\nमया पर्यटनं कार्यं सदैव द्विजसत्तम ॥\nमेरोः प्रदक्षिणार्थाय लोकालोककृते द्विज ॥ १०२ ॥\nतत्कथं योजयामि त्वां वेदपाठेन स द्विज ॥ १०३ ॥\nतस्मात्त्वं लघुतां गत्वा मम मुख्यहयस्य च ॥\nश्रवणे तिष्ठ मद्वाक्यात्तेजसा चैव येन मे ॥ १०४ ॥\nन दह्यसि महाभाग तत्र स्थोऽध्ययनं कुरु ॥\nस तथेति प्रतिज्ञाय प्रविश्यादित्यवाजिनः ॥ १०५ ॥\nकर्णेऽपठत्ततो वेदांश्चतुरोऽपि च तन्मुखात् ॥\nअंगोपांगसमोपेतान्परिशिष्टसमन्वितान् ॥ १०६ ॥\nततः समाप्ते स प्राह प्रार्थयस्व विभो हि माम् ॥\nप्रदास्यामि न सन्देहस्तवाद्य गुरुदक्षिणाम् ॥ १०७ ॥\n॥ आदित्य उवाच ॥ ॥\nयानि सूक्तानि ऋग्वेदे मदीयानि द्विजोत्तम ॥\nसावनानि यजुर्वेदे सामानि च तृतीयके ॥ १०८ ॥\nकल्पोक्तानि चतुर्थे च तानि सर्वाणि भूतले ॥\nत्वया प्रचारणीयानि कृत्वा व्याख्यानमुत्तमम् ॥ १.९ ॥\nये द्विजास्तानि सर्वाणि कीर्तयिष्यंति मे पुरः ॥\nते सर्वे पाप निर्मुक्ताः प्रयास्यंति दिवालयम् ॥ ६.२७८.११० ॥\nव्याख्यास्यंति पुनर्ये च मम भक्तिपरायणाः ॥\nते यास्यंति द्विजा मुक्तिं सत्यमेतन्मयोदितम् ॥ ॥ १११ ॥\n॥ सूत उवाच ॥ ॥\nएवं वेदान्पठित्वा स प्रदत्त्वा गुरुदक्षिणाम् ॥\nसूर्यायाभ्यागतो भूयश्चमत्कारपुरं प्रति ॥ ११२ ॥\nततः शाकल्यमभ्येत्य गुरुस्त्वं प्राङ् मम स्थितः ॥\nप्रार्थयस्व महाभाग दास्यामि गुरुदक्षिणाम् ॥ ११३ ॥\nज्येष्ठो भ्राता पिता चैव माता चैव गुरुस्तथा ॥\nवैरुद्ध्येनापि वर्तंते यद्येते द्विजसतम ॥\nतथापि पूजनीयाश्च पुरुषेण न संशयः ॥ ११४ ॥\nसांगोपांगा मयाधीता वेदाश्चत्वार एव च ॥\nअधीताश्चैव सर्वेषां तेषामर्थोऽवधारितः ॥ ११५ ॥\nतत्त्वं वद महाभाग कां ते यच्छामि दक्षिणाम् ॥ ११६ ॥\n॥ शाकल्य उवाच ॥ ॥\nयानि वेदरहस्यानि सूर्येण कथितानि ते ॥ ११७ ॥\nयैः स्यात्पापप्रणाशश्च व्याख्यातैः पठितैस्तथा ॥\nतानि मे कीर्तय क्षिप्रमेषा मे गुरुदक्षिणा ११८ ॥\n॥ याज्ञवल्क्य उवाच ॥ ॥\nतदागच्छ मया सार्धं यत्र सूर्याः प्रतिष्ठिताः ॥\nमया द्वादश तेषां च कीर्तयिष्यामि चात्रतः ॥११९॥\nतच्छ्रुत्वा शिष्यसंयुक्तः शाकल्यस्तैश्च सद्द्विजैः ॥\nशिष्यैस्तिष्ठन्ति ये तत्र स्थापितास्तेन भास्कराः ॥ ६.२७८.१२० ॥\nततस्तु कीर्तयामास व्याख्यानं तत्पुरः स्थितः ॥\nवेदान्तानां च सर्वेषां यथोक्तं रविणा पुरा ॥ १२१ ॥\nअवसाने च तेषां तु चतुश्चरणसंभवैः ॥\nब्राह्मणैर्याज्ञवल्क्यस्तु वेदान्तज्ञैः प्रतोषितः ॥ १२२ ॥\nप्रोक्तस्तव प्रसादेन वेदांतज्ञा वयं स्थिताः ॥\nश्रुताध्ययनसंपन्ना याचस्व गुरुदक्षिणाम् ॥ १२३ ॥\n॥ याज्ञवल्क्य उवाच ॥ ॥\nएतेषां भास्कराणां च मदीयानां पुरो द्विजाः ॥\nकीर्तयिष्यंति ये विप्रास्तेषां युष्मत्प्रसादतः ॥\nभूया स्वर्गगतिर्विप्रा एषा मे गुरु दक्षिणा ॥ १२४ ॥\nये पुनर्भक्तिसंयुक्ताः करिष्यंति विचारणम् ॥\nतेषां तुर्यपदं यच्च जरामरणवर्जितम् ॥ १२५ ॥\n॥ ब्राह्मणा ऊचुः ॥ ॥\nभविष्यति कलौ विप्रा दौस्थ्यभावसमन्विताः ॥\nपठने नैव शक्ताश्च व्याख्यानस्य च का कथा ॥ १२६ ॥\nतस्मात्सारस्वतं ब्रूहि वेदानां द्विजसत्तम ॥\nअपि दौस्थ्यसमायुक्ता येन ते कीर्तयंति च ॥ १२७ ॥\n॥ याज्ञवल्क्य उवाच ॥ ॥\nरथं युञ्जंति सूक्तं यत्प्रथमं वित्तलक्षणम् ॥\nत्रिष्टुभेति च यत्सूक्तं तथाद्यं ब्राह्मणोत्तमाः ॥ १२९३ ॥\nचित्रं देवानामिति च तथान्यत्तस्य वल्लभम् ॥\nहंसः शुचिषदित्युक्तं ततश्चापि प्रहर्षदम् ॥ १२९ ॥\nपावमानं तथा सूक्तं ये पठिष्यंति बह्वृचः ॥\nइत्येषामाद्यमेवं तु ते यास्यंति परां गतिम्॥ ६.२७८.१३० ॥\nएकविंशतिसामानि आदित्येष्टानि यानि च ॥\nसामगाः कीर्तयिष्यंति येऽत्रस्थाः शुचयः स्थिताः ॥ १३१ ॥\nनिश्चयं तु परं धृत्वा येऽपि स्तोष्यंति भास्करम् ॥\nततस्तेऽपि प्रयास्यंति निर्भिद्य रविमंडलम् ॥ १३२ ॥\nक्षुरिकासंपुटं चैव सूर्यकल्पं तथैव च ॥\nशांतिकल्पसमायुक्तं कीर्तयिष्यंति ये द्विजाः ॥ १३३ ॥\nअथर्वपाठकास्तेऽपि प्रयास्यंति परां गतिम् ॥\nमूर्खा अपि समागत्य संप्राप्ते सूर्यवासरे ॥ १३४ ॥\nप्रणामं ये करिष्यंति श्रद्धया परया युताः ॥\nसप्तरात्रकृतात्पापान्मुक्तिं प्राप्संति ते द्विजाः ॥ १३५ ॥\n॥ सूत उवाच ॥ ॥\nतथेति तैः प्रतिज्ञाते चतुश्चरणसंभवैः ॥\nब्राह्मणैर्याज्ञवल्क्यस्तु विज्ञातो येन केन तु ॥ ॥ १३६ ॥\nविदेहेन ततः प्राप्तः श्रवणार्थं नराधिपः ॥\nवेदांतानां च सर्वेषां रत्नाख्येन महीभुजा ॥ १३७ ॥\nतेनापि च परिज्ञाय माहात्म्यं सूर्यसं भवम् ॥\nततः संस्थापितः सूर्यस्तस्मिन्स्थाने द्विजोत्तमाः ॥ १३८ ॥\nतं चापि सूर्यवारेण यः प्रपश्यति मानवः ॥\nसप्तरात्रकृतात्पापान्मुच्यते नात्र संशयः ॥ १३९ ॥\nएतद्वः कथितं सर्वं माहात्म्यं सूर्यसंभवम् ॥\nयः शृणोति नरो भक्त्या अश्वमेधफलं लभेत् ॥ ६.२७८.१४० ॥\nसंक्रांतौ यत्प्रदानेन सूर्ये वा श्रवणेन तु ॥\nतत्फलं समवाप्नोति श्रुत्वा माहात्म्यमुतमम् ॥ १९१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये द्वादशार्कोत्पत्तिरत्नादित्योत्पत्तिमाहात्म्ये याज्ञवल्क्यवृत्तांतवर्णनं नामाष्टसप्तत्युत्तरद्विशततमोऽध्यायः ।। २७८ ॥"
  }
]
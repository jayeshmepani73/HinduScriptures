[
  {
    "text": "॥ विश्वामित्र उवाच ॥ ॥\nइंद्रोऽपि विष्णुवाक्येन हिमवंतं समागतः ॥\nऐरावतं समारुह्य नागेद्रं पर्वतोपमम् ॥१॥\nतत्रापश्यदृषींस्तान्स चमत्कार समुद्भवान् ॥\nनियमैः संयमैर्युक्तान्सदाचारपरायणान् ॥\nवानप्रस्थाश्रमोपेतान्कामक्रोधविवर्जितान् ॥ २ ॥\nएके विप्राः स्थितास्तेषामेकांतरितभोजनाः ॥\nषष्ठकालाशिनश्चान्ये चांद्रायणपरायणाः ॥ ३ ॥\nअश्मकुट्टाः स्थिताः केचिद्दंतोलूखलिनः परे ॥\nशीर्णपर्णाशनाः केचिज्जलाहारास्तथा परे ॥\nवायुभक्षास्तथैवान्ये तपस्तेपुः सुदारुणम् ॥४॥\nअथ शक्रं समालोक्य तत्राऽऽयांतं द्विजोत्तमाः ॥\nपूजितं चारणैः सिद्धैस्तैरदृष्टं कदाचन ॥५॥\nते सर्वे ब्राह्मणाः प्रोक्तास्तदाश्रमसमीपगैः ॥ ६ ॥\nअयं शक्रः समायातो भवतामाश्रमे द्विजाः ॥\nक्रियतामर्हणं चास्मै यच्चोक्तं शास्त्रचिंतकैः ॥ ७ ॥\nततस्ते ब्राह्मणाः सर्वे विस्मयोत्फुल्ललोचनाः॥\nसंमुखाः प्रययुस्तूर्णं कृतांजलिपुटाः स्थिताः ॥ ८ ॥\nगृह्योक्तविधिना तस्मै संप्रहृष्टतनूरुहा. ॥\nप्रोचुश्च विनयात्सर्वे किमागमनकारणम् ॥ ९ ॥\nनिरीहस्यापि देवेंद्र कौतुकं नो व्यवस्थितम् ॥ ६.२०६.१० ॥\n॥ इन्द्र उवाच ॥ ॥\nकुशलं वो द्विजश्रेष्ठा अनिहोत्रेषु कृत्स्नशः ॥\nतपश्चर्यासु सर्वासु वेदाभ्यासे तथा श्रुते ॥ ११ ॥\nहाटकेश्वरजं क्षेत्रं त्यक्त्वा तीर्थमयं शुभम् ॥\nकस्मादत्र समायाता हिमार्तिजनके गिरौ ॥ १२ ॥\nतस्मात्सर्वे मया सार्धं समागच्छंतु सद्द्विजाः ॥\nचमत्कारपुरे पुण्ये बहुविप्रसमाकुले ॥ १३ ॥\nवासुदेवसमादेशात्तत्र गत्वाथ सांप्रतम् ॥\nगयाकूपे करिष्यामि श्राद्धं भक्त्या द्विजोत्तमाः ॥ १४ ॥\nयुष्मदग्रे चतुर्दश्यां प्रेतपक्ष उपस्थिते ॥\nखेचरत्वं समायातं सर्वेषां भवतां स्फुटम् ॥ १५ ॥\nसबालवृद्धपत्नीकाः साग्निहोत्रा मया सह ॥\nतस्माद्गच्छत भद्रं वस्तत्र स्थानं भविष्यति ॥ १६ ॥\n॥ ब्राह्मणा ऊचुः ॥ ॥\nन वयं तत्र यास्यामश्चमत्कारपुरं पुनः॥\nअन्येऽपि ब्राह्मणास्तत्र वेदवेदांगपारगाः ॥ १७ ॥\nनागरा याज्ञिकाः संति स्मार्ताः श्रुतिपरायणाः ॥\nतेषामग्रे कुरु श्राद्धं श्रद्धा चेच्छ्राद्धजा तव ॥ १८ ॥\n॥ इन्द्र उवाच ॥ ॥\nतत्र ये ब्राह्मणाः केचिद्भवद्भिः संप्रकीर्तिताः ॥\nतथाविधाश्च ते सर्वे वेदवेदांगपारगाः ॥ १९ ॥\nश्रुताध्ययनसंपन्ना याज्ञिकाश्च विशेषतः ॥\nपरं द्वेषपराः सर्वे तथा परुषवादिनः ॥ ६.२०६.२० ॥\nअहंकारेण संयुक्ताः परस्परजिगीषवः॥\nतपसा विप्रयुक्ताश्च भोगसक्ता दिवानिशम् ॥ २१ ॥\nयूयं सर्वगुणोपेता विष्णुना मे प्रकीर्तिताः ॥\nतस्मादागमनं कार्यं मया सार्धं समस्तकैः  ॥ २२ ।।\n॥ ब्राह्मणा ऊचुः ॥ ॥\nअस्माभिस्तेन दोषेण त्यक्तं स्थानं निजं हि तत् ॥\nबहुतीर्थसमोपेतं स्वर्गमार्गप्रदर्शकम् ॥ २३ ॥\nयदि यास्यामहे तत्र त्वया सार्धं पुरंदर ॥\nअस्माकं स्वजनाः सर्वे रागद्वेषपरायणाः ॥ २४ ॥\nअपराधान्करिष्यंति नित्यमेव पदेपदे ॥\nईर्ष्याधर्मसमोपेताः परुषाक्षरजल्पकाः ॥ २५ ॥\nततः संपत्स्यते क्रोधः क्रोधाच्च तपसः क्षयः ॥\nततो न प्राप्यते मुक्तिस्तद्गच्छामः कथं विभो ॥ २६ ॥\nअपरं तत्र भूपोऽस्ति देशे दानपरः सदा ॥\nआनर्ताधिपतिः ख्यातः सर्वभूमौ सदैव सः ॥ २७ ॥\nददाति विविधं दानं हस्त्यश्वकनकादिकम् ॥\nयदि तत्र न गृह्णीमस्तदा कोपं स गच्छति ॥ २८ ॥\nभूपाले कोपमापन्ने स्वजनेषु विरोधिषु ॥\nसिद्धिर्नो तपसोऽस्माकं तेन त्यक्तं निजं पुरम् ॥ २९ ॥\nयदि गृह्णीमहे दानं तस्य भूपस्य देवप ॥\nतपसः संप्रणाशः स्याद्यद्धि प्रोक्तं स्वयंभुवा ॥ ६.२०६.३० ॥\nदशसूनासमश्चक्री दशचक्रिसमो ध्वजी ॥\nदशध्वजि समा वेश्या दशवेश्यासमो नृपः ॥ ३१ ॥\nतत्कथं तस्य गृह्णीमो दानं पापरतस्य च ॥\nयथाऽन्ये नागराः सर्वे लोभेन महतान्विताः ॥ ३२ ॥\n॥ इन्द्र उवाच ॥ ॥\nप्रभावोऽयं द्विजश्रेष्ठास्तस्य क्षेत्रस्य संस्थितः ॥\nहाटकेश्वरसंज्ञस्य सर्वदैव व्यवस्थितः ॥ ३३ ॥\nपितॄणां च सुतानां च बंधूनां च विशेषतः ॥\nश्वश्रूणां च स्नुषाणां च भगिनीभ्रातृभार्ययोः ॥ ३४ ॥\nतस्याधस्तात्स्वयं देवो हाटकेश्वरसंज्ञितः ॥\nपुरस्य विद्यते तस्य प्रतापेनाखिला जनाः ॥ ३५ ॥\nसन्तप्यंते ततो द्वेषं प्रकुर्वंति परस्परम् ॥\nकिं न श्रुतं भवद्भिस्तु यथा रामः सलक्ष्मणः ॥\nसीतया सह संप्राप्तो विरोधं परमं गतः ॥ ३६ ॥\nसीतया लक्ष्मणेनैव सार्धं कोपेन संयुतः ॥\nअवाच्यं प्रोक्तवान्विप्रास्तौ च तेन समं तदा ॥ ३७ ॥\nअपि मासं वसेत्तत्र यदि कोपविवर्जितः ॥\nतदा मुक्तिमवाप्नोति स्वर्गभाक्पञ्चरात्रतः ॥ ३८ ॥\nतस्मात्तत्र प्रगंतव्यं युष्माभिस्तु मया सह ॥\nईर्ष्याधर्मं न युष्माभिस्ते करिष्यंति नागराः ॥ ३९ ॥\nन चैव भवतां कोपस्तत्रस्थानां भविष्यति ॥\nप्रसादान्मम विप्रेंद्राः सत्यमेतन्मयोदितम् ॥ ६.२०६.४० ॥\nआनर्तः पार्थिवो दाने योजयिष्यति न क्वचित् ॥\nयुष्माकं पुत्रपौत्रेभ्यो ये दास्यंति च कन्यकाः ॥ ४१ ॥\nसहस्रगुणितं तेषां तत्फलं संभविष्यति ॥\nअमावास्यादिने श्राद्धं कन्यासंस्थे दिवाकरे ॥ ४२ ॥\nयुष्मदग्रे द्विजश्रेष्ठा गया कूप्यां करिष्यति ॥\nयस्तस्य तत्फलं भावि सहस्रशतसंमितम् ॥ ४३ ॥\nगयाश्राद्धान्न सन्देहः सत्यमेतन्मयोदितम् ॥\nयदि श्राद्धकृते तत्र नायास्यथ द्विजोत्तमाः ॥ ४४ ॥\nततः शापं प्रदास्यामि तपोविघ्नकरं हि वः ॥\nएवं ज्ञात्वा मया सार्धं तत्राऽऽगच्छत सत्वरम् ॥ ४५ ॥\nइत्युक्तास्तेन ते सर्वे शक्रेण सह तत्क्षणात् ॥\nकश्यपश्चैव कौंडिन्य उक्ष्णाशः शार्कवो द्विषः ॥ ४६ ॥\nबैजवापश्चैव षष्ठः कापिष्ठलो द्विकस्तथा ॥\nएतत्कुलाष्टकं प्राप्तमिंद्रेण सह पार्थिव ॥ ४७ ॥\nअग्निष्वात्तादिकान्सर्वान्पितॄनाहूय कृत्स्नशः ॥\nविश्वेदेवांस्तथा चैव प्रस्थितः पाकशासनः ॥ ४८ ॥\nसम्यक्छ्रद्धासमाविष्टश्चमत्कारपुरं प्रति ॥\nएतस्मिन्नेव काले तु ब्रह्मा लोकपितामहः ॥ ४९ ॥\nगयायां प्रस्थितः सोऽपि श्राद्धार्थं तत्र वासरे ॥\nविश्वेदेवाः प्रतिज्ञाय गयायां प्रस्थिता विधिम् ॥ ६.२०६.५० ॥\nशक्र श्राद्धं परित्यज्य गता यत्र पितामहः ॥\nशक्रोऽपि तत्पुरं प्राप्य गयाकूप्यामुपागतः ॥ ५१ ॥\nततः स्नात्वाह्वयामास श्राद्धार्थं श्रद्धयान्वितः ॥\nविश्वेदेवान्पितॄंश्चैव काले कुतपसंज्ञिते ॥५२॥\nएतस्मिन्नंतरे प्राप्ताः समाहूताश्च तेन ये ॥\nपितरो देवरूपा ये प्रेतरूपास्तथैव च॥५३॥\nप्रत्यक्षरूपिणः सर्वे द्विजोपांते समाश्रिताः॥\nविश्वेदेवा न संप्राप्ता ये गयायां गतास्तदा॥५४॥\nततो विलंबमकरोत्तदर्थं पाक शासनः ॥\nविश्वेदेवा यतः श्राद्धे पूज्याः प्रथममेव च ॥ ५५ ॥\nएतस्मिन्नंतरे प्राप्तो नारदो मुनिसत्तमः ॥\nशक्रं प्राह समागत्य विश्वेदेवाऽभिकांक्षिणम्॥ ५६ [।\n॥ नारद उवाच ॥ ॥\nविश्वेदेवा गताः शक्र श्राद्धे पैतामहेऽधुना ॥\nगयायां ते मया दृष्टा गच्छमानाः प्रहर्षिताः ॥५७ ॥\nतच्छ्रुत्वा तत्र कुपितस्तेषामुपरि तत्क्षणात् ॥\nअब्रवीत्परुषं वाक्यं विप्राणां पुरतः स्थितः ॥ ५८ ॥\nविश्वेदेवान्विना श्राद्धं करिष्याम्यहमद्य भोः ॥\nतथान्ये मानवाः सर्वे करिष्यंति धरातले ॥५९॥\nविश्वेदेवान्पुरः स्थाप्य योऽत्र श्राद्धं करिष्यति ॥\nव्यर्थतां यास्यते तस्य ऊषरे वर्षितं यथा ॥६.२०६.६॥।\nएवमुक्त्वा सहस्राक्ष एकोद्दिष्टानि कृत्स्नशः ॥\nचकार सर्वदेवानां ये हता रणमूर्धनि ॥ ६१ ॥\nएतस्मिन्नेव काले तु वागुवाचाशरीरिणी ॥\nयेषामुद्दिश्य तच्छ्राद्धं कृतं तेषां नृपोत्तम ॥ ६२ ॥\nशक्रशक्र महाबाहो येषां श्राद्धं कृतं त्वया ॥\nप्रेतत्वे संस्थितानां च प्रेतत्वेन विवर्जिताः ॥ ६३ ॥\nगताः स्वर्गप्रसादात्ते दिव्यरूपवपुर्धराः ॥\nये पुनः स्वर्गताः पूर्वं युध्यमाना महाहवे ॥ ६४ ॥\nते च मोक्षं गताः सर्वे प्रसादात्तव वासव ॥\nतच्छ्रुत्वा वासवो वाक्यं तोषेण महतान्वितः ॥ ६५ ॥\nअहो तीर्थमहो तीर्थं शंसमानः पुनःपुनः ॥\nएतस्मिन्नन्तरे प्राप्ता विश्वे देवाः समुत्सुकाः ॥ ६६ ॥\nनिर्वृत्य ब्रह्मणः श्राद्धं गयायां तत्र पार्थिव ॥\nप्रोचुश्च वृत्रहंतारं कुरु श्राद्धं शतक्रतो ॥ ६७॥\nभूयोऽपि न विनाऽस्माभिर्लभ्यते श्राद्धजं फलम् ॥\nवयं दूरात्समायातास्तव श्राद्धस्य कारणात् ॥\nनिर्वर्त्य ब्रह्मणः श्राद्धं येन पूर्वं निमंत्रिताः ॥ ६८ ॥\nतच्छ्रुत्वा वचनं तेषां कुपितः पाकशासनः ॥\nअब्रवीत्परुषं वाक्यं मेघगम्भीरया गिरा ॥ ६९ ॥\nअद्यप्रभृति यः श्राद्धं मर्त्यलोके करिष्यति ॥\nअन्योऽपि यो भवत्पूर्वं वृथा तस्य भविष्यति ॥ ६.२०६.७० ॥\nएकोद्दिष्टानि श्राद्धानि करिष्यंत्यखिला जनाः ॥\nसांप्रतं मर्त्यलोकेऽत्र मर्यादेयं कृता मया ॥ ७१ ॥\nभूताः प्रेताः पिशाचाश्च ये चान्ये श्राद्धहारकाः ॥\nविश्वेदेवैः प्ररक्ष्यंते रक्षयिष्यामि तानहम् ॥ ७२ ॥\nयजमानस्य काये च श्राद्धं संयोज्य यत्नतः ॥\nमया हताः प्रयास्यंति सर्वे ते दूरतो द्रुतम् ॥ ७३ ॥\nएवमुक्त्वा सहस्राक्षो विश्वेदेवांस्ततः परम् ॥\nप्रोवाच ब्राह्मणान्सर्वान्विश्वेदेवैर्विना कृतम् ॥\nश्राद्धकर्म भवद्भिस्तु कार्यमन्यैश्च मानवैः ॥ ७४ ॥\nतथेत्युक्ते द्विजेंद्रैश्च विश्वेदेवाः सुदुःखिताः ॥\nरुरुदुर्बाष्पपूरेण प्लावयन्तो वसुन्धराम्॥ ७९ ॥\nतेषामुष्णाश्रुणा तेन यत्पृथ्वी प्लाविता नृप ॥\nभूतान्यंडान्यनेकानि संख्यया रहितानि च ॥७६॥\nततोंऽडेभ्यो विनिष्क्रांताः प्राणिनो रौद्ररूपिणः ॥\nकृष्णदंताः शंकुकर्णा ऊर्ध्वकेशा भयावहाः ॥\nरक्ताक्षाश्च ततः प्रोचुर्विश्वेदेवांश्च ते नृप ॥ ७७ ॥\nवयं बुभुक्षिताः सर्वे भोजनं दीयतां ध्रुवम् ॥\nभवद्भिर्विहिता यस्माद्याचयामो न चापरम् ॥ ७८ ॥\n॥ विश्वेदेवा ऊचुः ॥ ॥\nअस्माभी रहितं श्राद्धं किञ्चित्संजायते क्षितौ॥\nश्रद्धया परया यच्च युष्माकं भावि भोजनम् ।। ७९ ॥\nएवमुक्त्वा तु ते श्राद्धं विश्वेदेवा नृपोत्तम ॥\nब्रह्मलोकं गताः सर्वे दुःखेन महताऽन्विताः ॥\nप्रोचुश्च दीनया वाचा प्रणिपत्य पितामहम् ॥ ६.२०६.८० ॥\nवयं बाह्याः कृता देव श्राद्धानां बलविद्विषा ॥\nतव श्राद्धे गता यस्माद्गयायां प्राङ्निमंत्रिताः ॥ ॥ ८१ ॥\nतेन रुष्टः सहस्राक्षस्तव चांते समागताः ॥\nतस्मात्कुरु प्रसादं नः श्राद्धार्हाः स्याम वै यथा ॥ ८२ ॥\nतच्छ्रुत्वा सत्वरं ब्रह्मा कृपया परयान्वितः ॥\nविश्वेदेवान्समादाय कूप्माण्डैस्तैः समन्वितान् ॥ ८३ ॥\nशक्रोऽपि श्राद्धकर्माणि कृत्वा तेषां दिवौकसाम् ॥\nतीर्थयात्रापरो भूत्वा तथैव च व्यवस्थितः ॥ ९८४ ॥\nएतस्मिन्नेव काले तु ब्रह्मा तत्र समागतः ॥\nविश्वेदेवसमायुक्तो हंसयानसमाश्रितः ॥ ८५ ॥\nशक्रोऽपि सहसा दृष्ट्वा संप्राप्तं कमलासनम् ॥\nअर्घ्यमादाय पाद्यं च सत्वरं सम्मुखो ययौ ॥ ८६ ॥\nततः प्रणम्य शिरसा साष्टांगं विनयान्वितः ॥\nप्रोवाच प्रांजलिर्भूत्वा स्वागतं ते पितामह ॥ ८७ ।।\nतव संदर्शनादेव ज्ञातं जन्मत्रयं मया ॥\nद्रुतं पूर्वं शुभं कर्म करोमि च यथाऽधुना ॥ ८८ ॥\nकरिष्यामि परे लोके व्यक्तमेतदसंशयम् ॥ ८९ ॥\nनिःस्पृहस्यापि ते देव यदागमनकारणम् ॥\nतन्मे द्रुततरं ब्रूहि येन सर्वं करोम्यहम् ॥ ६.२०६.९० ॥\n॥ ब्रह्मोवाच ॥ ॥\nयैर्विना न भवेच्छ्राद्धं ममापि सुरसत्तम ॥\nविश्वेदेवास्त्वया तेऽद्य श्राद्धबाह्या विनिर्मिताः ॥ ९१ ॥\nतत्त्वया न कृतं भद्रं तेन कर्म वितन्वता ॥\nअप्रमाणं कृता वेदा यतश्च स्मृतयस्तथा ॥ ९२ ॥\nएते पूर्वं मया शक्र श्राद्धार्थं विनिमंत्रिताः ॥\nपश्चात्त्वया न दोषोऽस्ति तस्माच्चैषां महात्मनाम् ॥ ९३ ॥\nतस्माच्छापप्रमोक्षार्थं त्वं यतस्व सुरेश्वर ॥\nयेन स्युः श्राद्धयोग्याश्च सर्वेऽमी दुःखिता भृशम् ॥ ९४ ॥\nपुरा ह्येतन्मया प्रोक्तं सर्वेषां च द्विजन्मनाम् ॥\nएतत्पूर्वं च यच्छ्राद्धं सफलं तद्भविष्यति ॥९५॥\nतत्कथं मम वाक्यं त्वमसत्यं प्रकरोषि च ॥९६॥॥\nइंद्र उवाच ॥\nमयाऽपि कोपयुक्तेन शप्ता एते पितामह ॥\nतद्यथा सत्यवाक्योऽहं प्रभवामि तथा कुरु ॥ ९७ ॥\n॥ ब्रह्मोवाच ॥ ॥\nतव वाक्यं यथा सत्यं प्रभविष्यति वासव ॥\nतथाऽहं संविधास्यामि विश्वेदेवार्थमेव ह ॥९८॥\nविश्वेदेवैर्विना श्राद्धं यत्त्वया समुदाहृतम् ॥\nएकोद्दिष्टं नराः सर्वे करिष्यंति धरातले ॥ ॥ ९९ ॥\nतस्मिन्नहनि देवेंद्र त्वया यत्र विनिर्मितम् ॥\nप्रेतपक्षे चतुर्दश्यां शस्त्रेण निहतस्य च ॥ ६.२०६.१०० ॥\nक्षयाहे चाऽपि संजाते विश्वेदेवैर्विना कृतम् ॥\nनागरस्य शुभं श्राद्धं वचनान्मे भविष्यति ॥ १०१ ॥\nशेषकाले तु यः श्राद्धं प्रकरिष्यति तैर्विना ॥\nव्यर्थं संपत्स्यते तस्य मम वाक्यादसंशयम् ॥ १०२ ॥\nमुक्त्वा शस्त्रहतं चैकं तस्मिन्नहनि यो नरः ॥\nकरिष्यति तथा श्राद्धं भूतभोज्यं भविष्यति ॥\n॥ विश्वामित्र उवाच ॥ ॥\nतथेत्युक्ते तु शक्रेण ब्रह्मा लोकपितामहः ॥\nविश्वेदेवैस्ततः प्रोक्तो विनयावनतैः स्थितैः ॥ १०४ ॥\nएते पुत्राः समुत्पन्ना अस्मदश्रुभ्य एव च ॥\nतेषां तु भोजनं दत्तं क्षुधार्तानां मया विभो ॥ १०५ ॥\nअस्मद्विवर्जितं श्राद्धं कुपितैर्वासवोपरि ॥\nतद्यथा जायते सत्यं वाक्यमस्मदुदीरितम् ॥ १०६ ॥\nअस्माकं वासवस्यापि तथा कुरु पितामह ॥\nनिरूपय शुभाहारं येन स्यात्तृप्तिरुत्तमा ॥ १०७ ॥\nएतेषामेव सर्वेषां प्रसादात्तव पद्मज ॥ १०८ ॥ ॥\n॥पद्मज उवाच॥ ॥\nश्राद्धकाले तु विप्राणां भोज्यपात्रेषु कृत्स्नशः॥\nभस्मरेखां प्रदास्यंति ह्येतैस्तत्त्याज्यमेव हि॥१०९॥\nभस्मरक्षां विना यत्र किंचिच्छ्राद्धं भविप्यति ॥\nएकोद्दिष्टं पार्वणं च वृद्धिश्राद्धमथापि वा ॥६.२०६.११॥।\nएतेभ्यश्चैव तद्दत्तं मया तुष्टेन सांप्रतम् ॥\nएवमुक्त्वा ततो नाम तेषां चक्रे पितामहः ॥ १११ ॥\nकुशब्देन स्मृता भूमिः संसिक्ता चाश्रुणा यतः ॥\nततोंऽडानि च जातानि तेभ्यो जाता अमी घनाः ॥\nकूष्मांडा इति विख्याता भविष्यंति जगत्त्रये ॥ ११२ ॥\nततस्तांश्च त्रिधा कृत्वा क्रमेणैवार्पयत्तदा ॥\nअग्नेर्वायोस्तथार्कस्य वाक्यमेतदुवाच ह ॥ ११३ ॥\nयजुर्वेदे प्रविख्यातं यद्देवति ऋचां त्रयम् ॥\nतेन भागः प्रदातव्य एतेषां भक्तिहोमतः ॥ ११४ ॥\nकोटिहोमोद्भवे चैव निजभागस्य मध्यतः ॥\nतेन तृप्तिं प्रयास्यंति मम वाक्यादसंशयम् ॥ ११५ ॥\nएवमुक्त्वा चतुर्वक्त्रस्ततश्चादर्शनं गतः ॥\nविश्वेदेवास्तथा हृष्टाः कूष्माण्डाश्च विशेषतः ॥ ११६ ॥\nएतस्मात्कारणाद्रक्षा क्रियते भस्मसम्भवा ॥\nविप्राणां भोज्यपात्रेषु श्राद्धे कूष्मांडजाद्भयात् ॥\nनागराणां न वांछंति श्राद्धे छिद्रं यतः शृणु ॥ ११७ ॥\nतेषां स्थाने यतो जाता दाक्षिण्येन समन्विताः ॥\nनिषिद्धा भस्मजा रक्षा भर्तृयज्ञेन तेजसा ॥ ११८ ॥\nतदर्थं नागराः सर्वे न कुर्वन्ति हि कर्हिचित् ॥\nइन्द्रोऽपि च गते तस्मिंश्चतुर्वक्त्रे निजालयम् ॥ ११९ ॥\nअब्रवीद्ब्राह्मणान्सर्वांश्चमत्कारपुरोद्भवान् ॥\nकृतांजलिपुटो भूत्वा विनयावनतः स्थितः ॥ ६.२०६.१२० ॥\nश्रूयतां मद्वचो विप्राः करिष्यथ ततः परम् ॥\nस्थापयिष्याम्यहं लिंगं देवदेवस्य शूलिनः ॥ १२१ ॥\nततस्तैर्ब्राह्मणैस्तस्य दर्शितं स्थानमुत्तमम् ॥\nसोऽपि लिंगं च संस्थाप्य प्रहृष्टस्त्रिदिवं ययौ ॥ १२२ ॥\n॥ विश्वामित्र उवाच ॥ ॥\nएतत्ते सर्वमाख्यातं यत्पृष्टोऽस्मि नराधिप ॥\nगयाकूप्याश्च माहात्म्यं सर्वकामप्रदायकम् ॥ १२३ ॥\n॥ आनर्त उवाच ॥ ॥\nगयाकूप्याश्च माहात्म्यं भवता मे प्रकीर्तितम् ॥\nबालमंडनजं वापि सांप्रतं वक्तुमर्हसि ॥ १२४ ॥\nकस्मिन्स्थाने च शक्रेण तच्च लिंगं प्रतिष्ठितम ॥\nवदास्माकं महाभाग तस्मिन्दृष्टे तु किं फलम् ॥२१५॥\n॥ विश्वामित्र उवाच ॥ ॥\nसहस्राक्षेण ते विप्रा लिंगार्थं याचिता यदा ॥\nस्थानं शुभं पवित्रं च सर्वक्षेत्रस्य मध्यगम् ॥ ॥ १२६ ॥\nततस्तैर्दर्शितं लिंगं सुपुण्यं बालमंडनम्॥\nयत्र बालाः पुरा जाता मरुदाख्या दितेः सुताः ॥१२७॥\nतेनैव च पुरा ध्वस्ता न च मृत्युमुपागताः ॥\nतच्च मेध्यतमं ज्ञात्वा स्थानं दृष्टं पुरा च यत् ॥१२८॥\nयत्र दित्या तपस्तप्तं सुसुतं कांक्षमाणया ॥\nतद्दृष्ट्वा परमं स्थानं जीवं प्रोवाच देवपः॥ ॥ १२९ ॥\nगुरो ब्रूहि ममाशु त्वं सुमुहूर्तं च सांप्रतम् ॥\nदिवसं यत्र सल्लिंगं स्थापयामि हरोद्भवम् ॥\nप्रलयेऽपि समुत्पन्ने न नाशो यत्र जायते ॥ ॥ ६.२०६.१३० ॥\nततः सोऽपि चिरं ध्यात्वा तं प्रोवाच शचीपतिम् ॥\nमाघमासे सिते पक्षे पुष्यर्क्षे रविवासरे ॥ १३१ ॥\nत्रयोदश्यामभीष्टे तु संजातेऽ भ्युदये शुभे ॥\nसंस्थापय विभो लिंगं मम वाक्येन सांप्रतम् ॥ १३२ ॥\nआकल्पांतसमं दिव्यं स्थिरं ते तद्भविष्यति ॥\nतच्छ्रुत्वा देवराजस्तु हर्षेण महताऽन्वितः ॥ १३३ ॥\nबालमंडनसांनिध्ये स्थापयामास तत्तदा ॥\nविप्रपुण्याहघोषेण गीतवादित्रनिस्वनैः ॥' १३४ ॥\nततो होमावसाने तु तर्पयित्वा द्विजोत्तमान् ॥\nदक्षिणायां ददौ तेषामाघाटं स्थानमुत्तमम् ॥ १३५ ॥\nमांकूले संस्थितं यच्च दिव्यप्राकारभूषितम् ॥\nसर्वेषामेव विप्राणां सामान्येन नृपोत्तम ॥ १३६ ॥\nततोऽष्टकुलिकान्विप्रान्समाहूयाब्रवीदिदम् ॥\nयुष्माभिस्तु सदा कार्या चिंता लिंगसमुद्भवा ॥ १३७ ॥\nअस्य यस्मान्मया दत्ता वृत्तिश्चन्द्रार्ककालिका ॥\nसा च ग्राह्या तदर्थे च द्वादशग्रामसंभवा ॥ १३८ ॥\n॥ ब्राह्मणा ऊचुः ॥ ॥\nन वयं विबुधश्रेष्ठ करिष्यामो वचस्तव ॥\nलिंगचिंतासमुद्भूतं श्रूयतामत्र कारणम् ॥ १३९ ॥\nब्रह्मस्वं विबुधस्वं च तडागोत्थं विशेषतः ॥\nभक्षितं स्वल्पमप्यत्र नाश येत्सर्वपूर्वजान् ॥ ६.२०६.१४० ॥\nयदि कश्चित्कुलेऽस्माकं जातस्तद्भक्षयिष्यति ॥\nपातयिष्यति नः सर्वांस्तदस्माकं महद्भयम् ॥ १४१ ॥\nअथ तं मध्यगः प्राह कृतांजलिर्द्विजोत्तमः ॥\nदृष्ट्वाऽन्यमनसं शक्रं कृतपूर्वोपकारिणम् ॥ १४२ ॥\nदेवशर्माभिधानस्तु विख्यातः प्रवरैस्त्रिभिः ॥\nअहं चिंतां करिष्यामि तव लिंगसमुद्भवाम् ॥ १४३ ॥\nअपुत्रस्य तु मे पुत्रं यदि यच्छसि वासव ॥\nयस्मात्संजायते वंशो यावदाभूतसंप्लवम् ॥ १४४ ॥\nधर्मज्ञस्तु कृतज्ञस्तु देवस्वपरिवर्जकः ॥\nतच्छ्रुत्वा वासवो हृष्टस्तमुवाच द्विजोत्तमम् ॥१४५॥\n॥ इन्द्र उवाच ॥ ॥\nभविष्यति शुभस्तुभ्यं पुत्रो वंशधरः परः ॥\nधर्मात्मा सत्यवादी च देवस्वपरिवर्जकः ॥१४६॥\nतस्यान्वये तु ये पुत्रा भविष्यंति महात्मनः ॥\nते सर्वेऽत्र भविष्यंति तद्रूपा वेदपारगाः ॥ १४७ ॥\nअपरं शृणु मे वाक्यं यत्ते वक्ष्यामि सद्द्विज ॥\nतथा शृण्वंतु विप्रेंद्राः सर्वे येऽत्र समागताः ॥१४८॥\nबालमण्डनके तीर्थे मयैतल्लिंगमुत्तमम् ॥\nचतुर्वक्त्र समादेशाच्चतुर्वक्त्रं प्रतिष्ठितम् ॥ १४९ ॥\nयोऽत्र स्नानविधिं कृत्वा तीर्थेऽत्र पितृतर्पणम् ॥\nआजन्म पितरस्तेन प्रभविष्यंति तर्पिताः ॥ ६.२०६.१५०\nग्रामा द्वादश ये दत्ता मया देवस्य चास्य भोः ॥\nवसिष्यंति च ये विप्रा वृद्धिश्राद्ध उपस्थिते ॥\nते श्राद्धं प्रथमं चास्य कृत्वा श्राद्धं ततः परम् ॥ ॥ १५१ ॥\nतत्कृत्यानि करिष्यन्ति ते विघ्नेन विवर्जिताः ॥\nवृद्धिः संपत्स्यते तेषां नो चेद्विघ्नं भविष्यति ॥ १५२ ॥\nमाघमासे सिते पक्षे त्रयो दश्यां दिने स्थिते ॥\nतद्ग्रामसंस्थिता लोका येऽत्रागत्य समाहिताः ॥ १५३ ॥\nबालमण्डनके स्नात्वा लिंगमेतत्समाहिताः ॥\nपूजयिष्यंति सद्भक्त्या ते यास्यंति परां गतिम् ॥ १५४ ॥\nग्रामाणां मम लिंगस्य ये करिष्यंति पीडनम् ॥\nकालांतरेऽपि संप्राप्तास्ते यास्यंति च संक्षयम् ॥ ॥ १५५ ॥\nपृथिव्यां यानि तीर्थानि ह्यासमुद्रसरांसि च ॥\nबालमण्डनके तीर्थ आगमिष्यंति तद्दिने ॥ १५६ ॥\n॥ विश्वामित्र उवाच ॥ ॥\nएतदुक्त्वा सहस्राक्षस्ततश्चाष्टकुलान्द्विजान् ॥\nअग्रतः कोपसंयुक्तस्ततोवचनमब्रवीत् ॥ १५७ ॥\nएतैः सप्तकुलैर्विप्रैर्यत्कृतं वचनं न मे ॥\nकृतघ्नैस्ता ञ्छपिष्यामि कृतघ्नत्वान्न संशयः ॥ १५८ ॥\nयस्मादिदंपुरा प्रोक्तं मनुना सत्यवादिना ॥\nस्वायंभुवेन प्रोद्दिश्य कृतघ्नं सकलं जनम् ॥ १५९ ॥\nब्रह्मघ्ने च सुरापे च चौरे भग्नवते शठे ॥\nनिष्कृतिर्विहिता सद्भिः कृतघ्ने नास्ति निष्कृतिः ॥ ६.२०६.१६० ॥\nअवध्या ब्राह्मणा गावः स्त्रियो बालास्तपस्विनः ॥\nतेनाऽहं न वधाम्येताञ्छिद्रेऽपि महति स्थिते ॥ १६१ ॥\nततस्तोयं समादाय सदर्भं निजपाणिना ॥\nशशाप तान्द्विजश्रेष्ठान्कृतघ्नान्पाकशासनः ॥ १६२ ॥\nमम वाक्यादपि प्राप्य एते लक्ष्मीं द्विजोत्तमाः ॥\nनिर्धनाः संभविष्यंति नीत्वा यद्द्वारतो ऽखिलम् ॥ १६३ ॥\nभक्तानां च पीरत्यागमेतेषां वंशजा द्विजाः ॥\nकरिष्यंति न सन्देहो यथा मम सुनिष्ठुराः ॥\nदाक्षिण्यरहिताः सर्वे तथा बह्वाशिनः सदा ॥ १६४ ॥\nएवमुक्त्वाऽथ तान्विप्रान्सप्तवंशसमुद्भवान् ॥\nपुनः प्रोवाच तान्विप्राञ्छेषान्नगरसंभवान् ॥ १६५ ॥\nममात्र दीयतां स्थानं स्थानेऽत्रैव द्विजोत्तमाः ॥\nयेन संवत्सरस्यांते पंचरात्रं वसाम्यहम् ॥ १६६ ॥\nदेवस्यास्य प्रपूजार्थं मर्त्यलोकसु खाय च ॥\nब्राह्मणानां प्रपूजार्थं सर्वेषां भवतामिह ॥ १६७ ॥\n॥ विश्वामित्र उवाच ॥ ॥\nततस्ते ब्राह्मणाः सर्वे तदर्थं स्थानमुत्तमम् ॥\nदर्शयामासुः संहृष्टाः प्रोचुश्च तदनंतरम् ॥ १६८ ॥\nब्रह्मस्थाने त्वया शक्र पंचरात्रमुपेत्य च ॥\nस्थातव्यं मर्त्यलोकस्य सुखमासेव्यतां प्रभो ॥  ॥ १६९ ॥\nअत्र स्थाने तवाऽग्रे तु करिष्यामो महोत्सवम् ॥\nगीतवादित्रनिर्घोषैर्गंधमाल्यानुलेपनैः ॥\nद्विजानां तर्पणैश्चैव सर्वकामसमृद्धिदम् ॥ ॥ ६.२०६.१७० ॥\n॥ विश्वामित्र उवाच ॥ ॥\nतच्छ्रुत्वा वचनं तेषां प्रहृष्टः पाकशासनः ॥\nपूजयित्वा द्विजान्सर्वान्गतोऽथ त्रिदिवालयम् ॥ १७१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्ड हाटकेश्वरक्षेत्रमाहात्म्ये बालमण्डनतीर्थमाहात्म्यवर्णनंनाम षडुत्तर द्विशततमोऽध्यायः ॥ २०६ ॥"
  }
]
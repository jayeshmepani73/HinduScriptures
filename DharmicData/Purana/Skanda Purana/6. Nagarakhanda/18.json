[
  {
    "text": "सूत उवाच ॥ ॥\nततः सोऽपि महीपालः क्षुत्पिपासासमाकुलः ॥\nपपात धरणीपृष्ठे पद्भ्यां गत्वा वनांतरम् ॥ १ ॥\nअथाऽपश्यद्वियत्स्थानात्स त्रीन्प्रेतान्सु दारुणान् ॥\nऊर्ध्वकेशान्सुरक्ताक्षान्कृष्णदन्तान्कृशोदरान् ॥ २ ॥\nतान्दृष्ट्वा भयसंत्रस्तो विशेषेण स भूपतिः ॥\nनिराशो जीविते कृच्छ्रादिदं वचनमब्रवीत् ॥ ३ ॥\nके यूयं विकृताकारा मया दृष्टा न कर्हिचित् ॥\nएवंविधा नृलोकेऽत्र भ्रमता प्राग्विभीषणाः ॥ ४ ॥\nविदूरथो नरेन्द्रोऽहं क्षुत्पिपासातिपीडितः ॥\nमृगलिप्सुरिह प्राप्तो वने जन्तुविवर्जिते ॥ ५ ॥\nततस्तेषां तु यो ज्येष्ठो मांसादः प्रत्युवाच तम् ॥\nकृतांजलिपुटो भूत्वा विनयावनतः स्थितः । ६ ॥\nवयं प्रेता महाराज निवसामोऽत्र कानने ॥\nस्वकर्मजनिताद्दोषाद्दुःखेन महता वृताः ॥ ७ ॥\nअहं मांसादकोनाम द्वितीयोऽयं विदैवतः ॥\nकृतघ्नश्च तृतीयस्तु त्रयाणामेष पापकृत् ॥ ८ ।\n॥राजोवाच ॥ ॥\nसर्वेषां देहि नां नाम जायते पितृमातृजम् ॥\nकिमेतत्कारणं येन सर्वे यूयं स्वनामकाः ॥ ९ ॥\nतच्छ्रुत्वा प्राह मांसादः कर्मनामानि पार्थिव ॥\nमिथः कृतानि संज्ञार्थमस्माभिः स्वयमेव हि । ६.१८.१० ॥\nशृणुष्वाऽवहितो भूत्वा सर्वेषां नः पृथक्पृथक् ॥\nकर्मणा येन संजातं प्रेतत्वमिह भूमिप ॥ ११ ॥\nवयं हि ब्राह्मणा जात्या वैदिशाख्ये पुरे नृप ॥\nदेवरातस्य विप्रस्य गृहे जाता महात्मनः ॥ १२ ॥\nनास्तिका भिन्नमर्यादाः परदाररताः सदा ॥\nपाप कर्मरतास्तत्र शुभकर्मविवर्जिताः ॥ १३ ॥\nजिह्वालौल्यप्रसंगेन मया भुक्तं सदाऽऽमिषम् ॥\nतेन मे कर्मजं नाम मांसादाख्यं व्यवस्थितम् ॥ १४ ॥\nद्वितीयोऽयं महाराज यस्तिष्ठति तवाऽग्रतः ॥\nअनेनाऽन्नं सदा भुक्तमकृत्वा देवतार्चनम् ॥ १५ ॥\nतेन कर्मविपाकेन प्रेतयोनिं समाश्रितः ॥\nविदैवत इति ख्यातो द्वितीयोऽयं सुपापकृत् ॥ १६ ॥\nसदैवाऽनुष्ठिताऽनेन सुपापेन कृतघ्नता ॥\nकृतघ्नः प्रोच्यते तेन कर्मणा नृपसत्तम ॥ १७ ॥ ॥\n॥ राजोवाच ॥ ॥\nआहारेण नृलोकेऽस्मिन्सर्वे जीवन्ति जन्तवः ॥\nयुष्माकं कतमो योऽत्र प्रोच्यतां मे सविस्तरम् ॥ १८ ॥\n॥ मांसाद उवाच ॥ ॥\nभोज्यकाले गृहे यत्र स्त्रीणां युद्धं प्रवर्तते ।\nअपि मन्त्रौषधीप्रायं प्रेता भुंजति तत्र हि ॥ १९ ॥\nभुज्यते यत्र भूपाल वेंश्वदेवं विना नरैः ॥\nपाकस्याग्रमदत्त्वा च प्रेता भुंजति तत्र च ॥ ६.१८.२० ॥\nरात्रौ यत्क्रियते श्राद्धं दानं वा पर्ववर्जितम्॥\nतत्सर्वं नृपशार्दूल प्रेतानां भोजनं भवेत्॥ ॥ २१ ॥\nयस्मिन्नो मार्जनं हर्म्ये क्रियते नोपलेपनम् ॥\nन मांगल्यं च सत्कारः प्रेता भुंजति तत्र हि ॥ २२ ॥\nभिन्नभाण्डपरित्यागो यत्र न क्रियते गृहे ॥\nन च वेदध्वनिर्यत्र प्रेता भुञ्जंति तत्र हि ॥२३॥\nयच्छ्राद्धं दक्षिणाहीनं क्रियाहीनं च वा नृप ॥\nतथा रजस्वलादृष्टं तदस्माकं प्रजायते॥२४॥\nहीनांगा ह्यधिकांगा वा यस्मिञ्च्छ्राद्धे द्विजातयः ॥\nभुंजते वृषलीनाथास्तदस्माकं प्रजायते ॥ २५ ॥\nअतिथिर्यत्र संप्राप्तः श्राद्धकाल उपस्थिते ॥\nअपूजितो गृहाद्याति तच्छ्राद्धं प्रेततृप्तिदम् ॥२६॥\nकिं वा ते बहुनोक्तेन शृणु संक्षेपतो नृप ॥\nअस्माकं भोजनं नित्यं यत्त्वं श्रुत्वा विगर्हसि ॥२७॥\nयदन्नं केशसूत्रास्थिश्लेष्मादिभिरुपप्लुतम् ॥\nहीनजात्यैश्च संस्पृष्टं तदस्माकं प्रजायते ॥ २८ ॥\n॥ राजोवाच ॥ ॥\nकेन कर्मविपाकेन प्रेतत्वं जायते नृणाम्॥\nएतन्मे सर्वमाचक्ष्व मांसाद मम पृच्छतः ॥२९॥\n॥ मांसाद उवाच ॥ ॥\nयो भवेन्मानवः क्षुद्रस्तथा पैशुन्यसूचकः ॥\nमृष्टमांसाशने सक्तः स प्रेतो जायते नरः ॥६.१८.३॥।\nअकृत्वा देवकार्यं च तथा च पितृतर्पणम्॥\nयोऽश्नात्यदत्त्वा भृत्येभ्यः स प्रेतो जायते नरः ॥३॥।\nपरदाररतश्चैव परवित्तापहारकः ॥\nपरापवादसंतुष्टः स प्रेतो जायते नरः ॥३२॥\nकन्यां यच्छति वृद्धाय नीचाय धनलिप्सया ॥\nकुरूपाय कुशीलाय स प्रेतो जायते नरः ॥ ३३ ॥\nकुले जातां विनीतां च धर्मपत्नीं सुखोच्छ्रिताम् ॥\nयस्त्यजेद्दोषनिर्मुक्तां स प्रेतो जायते नरः ॥ ३४ ॥\nदेवस्त्रीगुरुवित्तानि यो गृहीत्वा न यच्छति ॥\nविशेषाद्ब्राह्मणस्वं च स प्रेतो जायते नरः ॥ ३५ ॥\nपरव्यसनसंतुष्टः कृतघ्नो गुरुतल्पगः ॥\nदूषको देवविप्राणां स प्रेतो जायते नरः ॥ ३६ ॥\nदीयमानस्य वित्तस्य ब्राह्मणेभ्यः सुपापकृत् ॥\nविघ्नमारभते यस्तु स प्रेतो जायते नरः ॥ ३७ ॥\nशूद्रान्नेनोदरस्थेन ब्राह्मणो म्रियते यदि ॥\nस प्रेतो जायते राजन्यद्यपि स्यात्षडंगवित् ॥ ३८ ॥\nकुलदेशोचितं धर्मं यस्त्यक्त्वाऽन्यत्समाचरेत् ॥\nकामाद्वा यदि वा लोभात्स प्रेतो जायते नरः ॥ ३९ ॥\nएतत्ते सर्वमाख्यातं मया पार्थिवसत्तम ॥\nयेन कर्मविपाकेन प्रेतः संजायते नरः ॥ ६.१८.४० ॥\n॥ राजोवाच ॥ ॥\nकृतेन कर्मणा येन न प्रेतो जायते नरः ॥\nतन्मे कीर्तय मांसाद विस्तरेण विशेषतः ॥ ४१ ॥\n॥ मांसाद उवाच ॥ ॥\nमातृवत्परदारान्यः परद्रव्याणि लोष्टवत् ॥\nयः पश्यत्यात्मवज्जंतून्न प्रेतो जायते नरः ॥ ४२ ॥\nअन्नदानपरो नित्यं विशेषेणातिथिप्रियः ॥\nस्वाध्यायव्रतशीलो यो न प्रेतो जायते नरः ॥ ४३ ॥\nसमः शत्रौ च मित्रे च समलोष्टाश्मकांचनः ॥\nसमो मानापमानेषु न प्रेतो जायते नरः ॥ ४४ ॥\nदानधर्मप्रवृत्तानां धर्ममार्गा नुयायिनाम् ॥\nप्रोत्साहं वर्धयेद्यस्तु न प्रेतो जायते नरः ॥ ४९ ॥\nयूकामत्कुणदंशादीन्सर्वसत्त्वानि यो नरः ॥\nपुत्रवत्पालयेन्नित्यं न प्रेतो जायते नरः ॥ ४६ ॥\nसदा यज्ञक्रियोपेतः सदा तीर्थपरायणः ॥\nशास्त्रश्रवणसंयुक्तो न प्रेतो जायते नरः ॥ ४७ ॥\nवापीकूपतडागानामारामाणां विशे षतः ॥\nआरोपकः प्रपाणां च न प्रेतो जायते नरः ॥ ४८ ॥\nएतद्वः सर्वमाख्यातं स्वगुह्यं वसुधाधिप ॥\nनिर्विण्णाः प्रेतभावेन तस्मात्त्वं नो गतिर्भव ॥ ४९ ॥\nगत्वा गयाशिरः पुण्यमेकैकस्य पृथक्पृथक् ॥\nश्राद्धं देहि महीपाल त्रयाणामपि सादरम् ॥ ६.१८.५० ॥\nप्रेतत्वं याति येनेदं त्वत्प्र सादात्सुदारुणम् ॥\nनाऽन्यथा मुक्तिरस्माकं भविष्यति कथंचन ॥ ५१ ॥\n॥ राजोवाच ॥ ॥\nईदृग्जातिस्मृतिर्यस्यां प्रेतयोनौ च खे गतिः ॥\nधर्माधर्मपरिज्ञानं तच्च कस्मात्प्रनिंदसि ॥ ५२ ॥\n॥ मांसाद उवाच ॥ ॥\nप्रेतयोनिरियं राजन्नवमी देवसंज्ञिता ॥\nगुणत्रयसमायुक्ता शेषैर्दोषैः समंततः ॥ ५३ ॥\nएका जातिस्मृतिः सम्यगस्यामेवप्रजायते ॥\nखेचरत्वं तथैवान्यद्धर्माधर्मविनिश्चयः ॥ ५४ ॥\nएतद्गुणत्रयं प्रोक्तं प्रेतयोनौ नृपोत्तम ॥\nदोषानपि च ते वच्मि ताञ्च्छृणुष्व समाहितः ॥ ५५ ॥\nयदि तावद्वनादस्माद्यामोन्यत्र वयं नृप ॥\nअदृष्टमुद्गराघातैर्नूनं हन्यामहे ततः ॥ ॥ ५६ ॥\nतथा धर्मक्रियाः सर्वा मानुषाणामुदाहृताः ॥\nन प्रेतानां न देवानां नान्येषां मानुषं विना ॥ ५७ ॥\nपश्यामो दूरतो राजञ्जलपूर्णाञ्जला शयान् ॥\nपिपासाकुलिताः श्रांता भास्करे वृषसंस्थिते ॥ ५८ ॥\nगच्छामः संनिधौ तेषां यदि पार्थिवसतम ॥\nअदृष्टमुद्गराघातैर्वयं हन्यामहे ततः ॥ ५९ ॥\nतथा रसवती सिद्धाः पश्यामो दूरसंस्थिताः ॥\nक्षुधाविष्टा गृहस्थानां गृहेषु विविधा नृप ॥ ६.१८.६० ॥\nतथा सुफलिनो वृक्षान्कलपक्षिभिरावृतान् ॥\nस्निग्धान्सच्छाययोपेतान्सेवितुं न लभामहे ॥ ६१ ॥\nकिंवा ते बहुनोक्तेन यद्यत्कर्म विगर्हितम् ॥\nक्लेशदं च तदस्माकं स्वयमेवोपतिष्ठते ॥ ६२ ॥\nन च्छिद्रेण विनाऽस्माकं प्राणयात्रा प्रजायते ॥\nन जलानि न च च्छाया न यानं न च वाहनम् ॥ ६३ ॥\nएतस्मात्कारणान्नित्यं भ्रमामश्छिद्रहेतवे ॥\nप्राप्ते रात्रिमुखे राजन्न प्रातर्न च वासरे ॥ ६४ ॥\nयत्त्वं शंससि चाऽस्माकं खेचरत्वं महीपते ॥\nव्यर्थं तदपि न श्रेयः शृणु तत्रापि कारणम् ॥ ६५ ॥\nक्रियते खेचरत्वेन किंकिं धर्मं विनिश्चयैः ॥\nयतो न सिध्यते मोक्षो जाति स्मृत्यादिकं तथा ॥ ६६ ॥\nतस्माद्दोषादिमे राजन्गुणा यद्यपि कीर्तिताः ॥\nप्रेतानां यान्समाश्रित्य काचित्सिद्धिर्न जायते ॥ ६७ ॥\nविषादो जायते भूयो गुणैरेतैर्नराधिप ॥\nअशक्ताः प्रेतयोगाद्वै सर्वस्य शुभकर्मणः ॥ ६८ ॥\n॥ राजोवाच । ॥\nयदि यास्यामि भूयोऽहं गृहमस्मान्महावनात् ॥\nतत्करिष्यामि सर्वेषां गयाश्राद्धमसंशयम् ॥ ६९ ॥\nतारयिष्यामि सर्वांश्च सर्वपापैः प्रयत्नतः ॥\nअप्यात्मदेहदानेन सत्येनात्मानमालभे ॥ ॥ ६.१८.७० ॥\nयस्माद्धृद्गतशंका मे हृता युष्माभिरद्य वै ॥\nयेन तत्प्राप्य युष्माकमुपकारं करोम्यहम् ॥ ७१ ॥\n॥ मांसाद उवाच ॥ ॥\nइतः स्थानान्महाराज नातिदूरे जलाशयः ।\nअस्ति नानाद्रुमोपेतश्चित्ताह्लादकरः परः ॥ ७२ ॥\nतस्मादुदङ्मुखो गच्छ यत्र ते जलपक्षिणः ॥\nदृश्यंते व्योममार्गेण प्रगच्छतः समंततः ॥ ७३ ॥\n॥ सूत उवाच ॥ ॥\nअथासौ नृपशार्दूलः समुत्थाय शनैःशनैः ॥\nसौम्यां दिशं समुद्दिश्य प्रतस्थे स तु दुःखितः ॥ ७४ ॥\nएवं प्रगच्छता तेन क्षुत्पिपासाकुलेन च ।\nअदूरादेव संदृष्टं नीलं द्रुमकदंबकम् ॥\nभ्रममाणैर्बकैर्हंसैः सारसैर्मद्गुभिस्तथा ॥७६॥\nस गत्वा सलिलं तत्र तद्वातेन महीपतिः ॥\nआहूत इव शीतेन प्रययौ त्वरयान्वितः ॥ ७६ ॥\nअथाऽपश्यन्मनोहारि सौम्यसत्त्वनिषेवितम् ॥\nआश्रमं ह्रदतीरस्थं तापसैः सर्वतो वृतम् ॥ ७७ ॥\nपुष्पितैः फलितैर्वृक्षैः समंतात्परिवेष्टितम् ॥\nविचित्रैर्मधुरारावैर्नादितं विहगोत्तमैः ॥ ७८ ॥\nतत्रापश्यन्नगाधस्तात्तपस्विगणसेवितम् ॥\nशिवधर्मपरं शांतं जैमिनिं मुनिसत्तमम्॥ ७९ ।\nअथ गत्वा स राजेंद्रः प्रणिपत्य मुनीश्वरम् ॥\nतथान्यानपि तच्छिष्यान्निपपात धरातले ॥ ६.१८.८० ॥\nते दृष्ट्वाऽदृष्टपूर्वं तं राजलक्षणलक्षितम्॥\nधूलिधूसरितांगं च भस्मावृतमिवाचलम् ॥ ८१ ॥\nमन्यमाना महीपालं विस्मयोत्फुल्ललोचनाः ॥\nप्रोचुश्च मधुरैर्वाक्यैराशीर्वादपुरःसरैः ॥ ८२ ॥\nकुतस्त्वमनुसंप्राप्तो वनेऽस्मिञ्जनवर्जिते ॥\nएकाकी सुकुमारांगः पदातिः श्रमविह्वलः ॥ ९३ ॥\nपार्थिवस्येव लिंगानि दृश्यंते तव भूरिशः ॥\nन विद्मो निश्चयं तस्माद्वदागमनकारणम् ॥ ८४ ॥\nअथोवाच नृपः कृच्छ्रात्पिपासा मां प्रबाधते ॥\nतस्माद्वदत पानीयं यत्पीत्वा कीर्तयाम्यहम् ॥ ८५ ॥\nततस्तैर्दर्शितं तोयं समीपे यन्महीपतेः ॥\nसोऽपि पीत्वाऽवगाह्याथ वितृष्णः समपद्यत ॥ ८६ ॥\nततः फलानि पक्वानि तरूणां पतितान्यधः ॥\nसुमृष्टानि समादाय भक्षयामास वांछया ॥ ८७ ॥\nततस्तृप्तिं परां प्राप्य गत्वा जैमिनिसंनिधौ ॥\nउपविष्टः प्रणम्योच्चैस्तथान्यांश्च मुनीन्क्रमात् ॥ ८८ ॥\nउवाच च निजां वार्तां कृतांजलिपुटः स्थितः ॥\nस पृष्टस्तापसैः सर्वैः सुविस्मयसमन्वितैः ॥ ८९ ॥\nविदूरथो महीपोऽहं माहिष्मत्यां कृतास्पदः ॥\nमृगलिप्सुर्वने घोरे प्रविष्टः सैनिकैः सह ॥ ६.१८.९० ॥\nततो मे भ्रममाणस्य प्रणष्टाः सर्वसैनिकाः ॥\nगुल्मैरंतरिताश्चाऽन्ये न जानेऽहं कथं स्थिताः ॥ ९१ ॥\nआसीद्धयो ममाऽधस्ताज्जात्यः सर्वगुणान्वितः ॥\nसोऽपि कर्मविपाकेन पञ्चत्वं समुपस्थितः ।ा ९२ ॥\nभ्रममाणस्त्वहं प्राप्त आयुःशेषतयात्र च ॥\nतद्ब्रूत कः प्रदेशोऽयं कियद्दूरे च मे पुरी ॥ ९३ ॥\nततस्ते तापसाः प्रोचुर्विद्महे न वयं पुरीम् ॥\nत्वां च देशं च ते राजन्कोऽयं देशश्च कीर्त्यते ॥ ९४ ॥\nनरेन्द्रैर्नैव नः कार्यं न दिशैर्न पुरैर्नृप ॥\nवनेचरा वयं नित्यं शिवाराधनतत्पराः ॥ ९५ ॥\nसर्वे शीर्णानि वृक्षाणां पुष्पाणि च फलानि च ॥\nभक्षयामोऽथ पत्राणि शरी रस्थितिहेतुना ॥ ९६ ॥\nमानुषैः सह संसर्गं संभाषं च नराधिप ॥\nन कुर्मो न च पश्यामो गच्छामोऽन्यत्र दूरतः ॥ ९७ ॥\nएकैकस्य तरोर्मूले दिवसं वा दिनद्वयम्॥\nतिष्ठामो न भवेद्येन ममत्वं तत्समुद्भवम् ॥९८॥\nकारणात्तव राजेंद्र निशामेतां वनस्पतौ ॥\nनेष्यामोऽन्यत्र यास्यामः प्रभा तेऽन्यत्र कानने ॥ ९९ ॥\nएकाकिनं पदातिं च विशस्त्रं श्रमविह्वलम् ॥\nत्वां दृष्ट्वा भूपतेऽस्माकं दया जाता ततोऽधिका ॥६.१८.॥॥।\nएकाकी पार्थिवेन्द्रोऽयं नेष्यति च कथं निशाम् ॥\nवनेऽस्मिन्मंत्रयित्वैवं ततोऽत्रैव व्यवस्थिताः ॥ १०१ ॥\nतस्मादत्रैव नेष्यामः समेताः शर्वरीमिमाम्॥\nगंतव्यं प्रातरुत्थाय ततः सर्वैर्यदृच्छया  १०२ ॥\nएवं संवदतां तेषां भगवांस्तीक्ष्णदीधितिः ॥\nअस्ताचलमनुप्राप्तः कुंकुमक्षोदसंनिभः ॥ १०३ ॥\nअथ तास्तापसान्राजा प्रोवाच प्रणतः स्थितः ॥\nसंध्याकालः समायातः सांप्रतं मुनिसत्तमाः ॥\nतस्मात्संध्याविधिः कार्यः सर्वैरेव यथोचितः ॥ १०४ ॥\nअथ ते मुनयः सर्वे स च राजा तथा द्विजाः ॥\nचक्रुः सायंतनं कर्म यथोद्दिष्टं पुरातनैः ॥ १०५ ॥\nकामिभिः कामिनीलोकैः प्रियोक्तैरभिवां छिता ॥\nअसत्स्त्रीभिर्विशेषेण संप्राप्ता रजनी ततः ॥ १०६ ॥\nपीयूषार्णववेलेव विषवृक्षलतेव च ॥\nउलूकैश्चक्रवाकैश्च युगपद्या विलोक्यते ॥ १०७॥\nउलूका राक्षसाश्चौराः कामिनः कुलटांऽगनाः ॥\nयां वांछंति सदा सोत्काः सुवृष्टिमिव कर्षुकाः ॥ १०८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मांसादवचनादृष्याश्रमपदं प्राप्तस्य विदूरथस्य मुनिभिः सह संवादपूर्वकसांयतनकर्मादिविधानवर्णनंनामाष्टादशोऽध्यायः ॥ १८ ॥ ॥  ॥"
  }
]
[
  {
    "text": "॥ ॥ सूत उवाच ॥ ॥\nतस्मात्सर्वप्रयत्नेन त्यक्त्वाऽन्या निखिलाः क्रियाः ॥\nरक्तशृंगस्य सांनिध्यं सेवनीयं विचक्षणैः ॥ १ ॥\nकिं दानैः किं क्रियाकांडैः किं यज्ञैः किं व्रतैरपि ॥\nतत्क्षेत्रं सेवयेद्भक्त्या हाटकेश्वरसंभवम् ॥२॥\nअग्निष्टोमादयो यज्ञाः सर्वे संपूर्णदक्षिणाः ॥\nतस्य क्षेत्रस्य पुरतः कलां नार्हंति षोडशीम् ॥ ३ ॥\nचान्द्रायणानि कृच्छ्राणि तथा सांतपनानि च ॥\nतस्य क्षेत्रस्य पुरतः कलां नार्हंति षोडशीम्॥४॥\nप्रभासाद्यानि तीर्थानि गङ्गाद्याः सरितस्तथा ॥\nतस्य क्षेत्रस्य पुरतः कलां नार्हंति षोडशीम्॥५॥\nभूमिदानानि सर्वाणि धर्माः सर्वे दयादिकाः॥\nतस्य क्षेत्रस्य पुरतः कलां नार्हंति षोडशीम्॥६॥\nतत्र राजर्षयः पूर्वं प्रभूताः सिद्धिमागताः ॥\nपशवः पक्षिणः सर्पाः सिंहव्याघ्रा मृगादयः ॥७॥\nतत्र कालवशान्नष्टास्तेऽपि प्राप्ता दिवालयम् ॥\nयस्तत्र व्रतहीनोऽपि कृषिकर्मरतोऽपि वा ॥९॥\nनिवासं कुरुते विप्रा मृतस्तत्र दिवं व्रजेत् ॥\nकिंवा च बहुनोक्तेन भूयोभूयो द्विजोत्तमाः ॥९॥\nश्रूयतां परमं गुह्यं तस्य क्षेत्रस्य संभवम् ॥\nपुनंति क्षेत्रतीर्थानि संवासादिह मानवान् ॥ ६.१६.१० ॥\nहाटकेश्वरजं क्षेत्रं पुनाति स्मरणादपि ॥\nकिं पुनर्दर्शनाद्विप्राः स्पर्शनाच्च विशेषतः ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रक्तशृङ्गसांनिध्यसेवनफलश्रैष्ठ्यवर्णनंनाम षोडशोऽ ध्यायः॥१६॥ ॥॥"
  }
]
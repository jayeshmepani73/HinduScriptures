[
  {
    "text": "॥ सूत उवाच ॥ ॥\nतथाऽन्ये तत्र तिष्ठंति वसवोऽष्टौ द्विजोत्तमाः॥\nस्थानमेकं समाश्रित्य सर्वदैव प्रपूजिताः॥१॥\nएकादश तथा रुद्रा आदित्या द्वादशैव तु ॥\nदेववैद्यौ तथा चान्यावश्विनौ तत्र संस्थितौ ॥२॥\nदेवतास्तत्र तिष्ठंति कोटिकोटिप्रनायकाः॥\nएकैका ब्राह्मणश्रेष्ठाः कलिकालभयाकुलाः॥३॥\nहाटकेश्वरजे क्षेत्रे यज्ञभागाप्तये सदा ॥\nअष्टम्यां शुक्लपक्षे तु मधुमासे व्यवस्थिते ॥ ४ ॥\nयस्तान्वसूञ्छुचिर्भूत्वा स्नात्वा धौतांबरो नरः ॥\nतर्पयित्वा द्विजश्रेष्ठान्पश्चात्संपूजयेन्नरः ॥ ५ ॥\nवसवस्त्वा कृण्वन्निति मन्त्रेणानेन भक्तितः ॥\nनैवेद्यं च ततो दद्याद्वसवश्छंदसाविति ॥ ६ ॥\nततो धूपं सुगन्धं च यो यच्छति समाहितः ॥\nवसवस्त्वां जेतु तथा मन्त्रमेतमुदीरयेत् ॥ ७ ॥\nआरार्तिकं ततो भूयो यः करोति द्विजोत्तमाः ॥\nवसवस्त्वां जेतु तथा श्रूयतां यत्फलं हि तत् ॥ ८ ॥\nकन्याभिः कोटिभिर्यच्च पूजिताभिर्भवेत्फलम्॥\nवसूनां चैव तत्सर्वमष्टभिस्तैः प्रपूजितैः ॥ ९॥\nतथा ये द्वादशादित्यास्तस्मिन्क्षेत्रे व्यवस्थिताः ॥\nतान्स्थाप्य  पूजयित्वा च सप्तम्यामर्कवासरे ॥\nसम्यक्छ्रद्धासमोपेतः पुष्पगन्धानुलेपनैः ॥ ६.१५५.१० ॥\nपश्चात्तत्पुरतस्तेषां समस्तान्येकविंशतिः ॥\nआदित्यव्रत संज्ञानि तस्य पुण्यफलं शृणु ॥११॥\nकोटिद्वादशकं यस्तु सूर्याणां पूजयेन्नरः ॥\nतत्फलं प्राप्नुयात्कृत्स्नं पूजयन्नात्र संशयः ॥ १२ ॥\nतथैकादशरुद्रा ये तत्र क्षेत्रे द्विजोत्तमाः ॥\nएकस्थाने स्थितास्तेषां पूजया श्रूयतां फलम् ॥ १३ ॥\nयस्तान्पूजयते भक्त्या स्थापयित्वा सुरेश्वरान्॥\nचैत्रशुक्लचतुर्दश्यां जपेच्च शतरुद्रियम् ॥ १४ ॥\nएकादशप्रमाणेन कोटयस्तेन पूजिताः ॥\nभवंति नात्र संदेहः सत्यमेतन्मयोदितम् ॥ १५ ॥\nयथा तावश्विनौ तत्र देववैद्यौ व्यवस्थितौ ॥\nआश्विने मासि चाश्विन्यां पूर्णिमायां तथा तिथौ ॥ १६ ॥\nयस्तौ संपूजयित्वा तु ह्यश्विनीसूक्तमुच्चरेत् ।\nद्विकोटि गुणितं पुण्यं सम्यक्तेन समाप्यते । १७ ।\nएतद्वः सर्वमाख्यातं माहात्म्यं वसुसंभवम् ॥\nआदित्यानां च रुद्राणामश्विनोर्द्विजसत्तमाः ॥ १९८ ॥ ॥\n॥ सूत उवाच ॥ ॥\nतथाऽन्योऽपि च तत्रास्ति याज्ञवल्क्यप्रतिष्ठितः ॥\nपुष्पादित्य इति ख्यातः सर्वकामप्रदो नृणाम् ॥ १९ ॥\nयो यं काममभिध्याय तं पूजयति मानवः ॥\nस तं कृत्स्नमवाप्नोति यद्यपि स्यात्सुदुर्लभम्॥६.१५५.२०॥।\nअपुत्रो लभते पुत्रान्धनार्थी धनमाप्नुयात् ॥\nबहुवैरोऽरिनाशं च विद्यार्थी शास्त्रविद्भवेत्॥ २१ ॥\nसप्तम्यामर्कवारेण यस्तं पश्यति मानवः ॥\nमुच्येद्दिनोद्भवात्पापान्महतोऽपिद्विजोत्तमाः ॥ २२ ॥\nपूजया हि प्रणश्येत पापं वर्षसमुद्भवम्॥\nनाशं याति न संदेहस्तमः सूर्योदये यथा ॥ २३ ॥\nअष्टोत्तरशतं चैव यः करोति प्रदक्षिणाम् ॥\nफलहस्तः स मुच्येत ह्याजन्ममरणादघात् ॥ २४ ॥\nप्रदक्षिणां प्रकुवाणो यो यं काममभीप्सति ॥\nस तमाप्नोत्यसंदिग्धं निष्कामो मोक्षमाप्नुयात् ॥ २५ ॥\nसंक्रांतौ सूर्यवारेण यः कुर्यात्स्नापनक्रियाम्॥\nअभीष्टं सिध्यते तस्य मेषे वा यदि वा तुले ॥ २६ ॥\nतस्मिन्सर्वप्रयत्नेन वांछद्भिरीप्सितं फलम् ॥\nस देवो वीक्षणीयश्च पूजनीयो विशेषतः ॥ २७ ॥\nयद्देवैः सकलैर्दृष्टैश्चमत्कारपुरोद्भवैः ॥\nफलमाप्नोति तद्दृष्टौ तेन तत्फलमाप्नुयात् ॥ २८ ॥\n। ऋषय ऊचुः ॥ ॥\nयाज्ञवल्क्येन देवोऽसौ यदि तावत्प्रतिष्ठितः ॥\nपुष्पादित्यः कथं प्रोक्त एतन्नो वक्तुमर्हसि ॥ २९ ॥\n॥ सूत उवाच ॥ ॥\nअत्र वः कीर्तयिष्यामि चेतिहासं पुरातनम् ॥\nपुष्पादित्यो यथा जातो याज्ञवल्क्यप्रतिष्ठितः॥६.१५५.३॥।\nअस्त्यत्र मेदिनीपृष्ठे सुपुरं वैदिशं महत् ॥\nनानासौध समाकीर्णं वरप्राकारशोभितम्॥ ३१ ॥\nउद्यानशतसंकीर्णं तडागैरुपशोभितम् ॥\nतत्रासीत्पार्थिवश्रेष्ठश्चित्रवर्मेति विश्रुतः ॥ ३२ ॥\nन दुर्भिक्षं न च व्याधिर्न च चौरकृतं भयम् ॥\nतस्मिञ्छासति धर्मज्ञे सततं धर्मवत्सले ॥ ३३ ॥\nतत्पुरे क्षत्रियो जात्या मणिभद्र इति स्मृतः ॥\nस वै धनेन संयुक्तः पितृपैतामहेन च ॥ ३४ ॥\nतत्पुरं सकलं चैव स राजा मंत्रिभिः सह ॥\nकुसीदाहृतवित्तेन वर्तते कार्य उत्थिते ॥ ३५ ॥\nस च कायेन कुब्जः स्याज्जराव्याप्तस्तथैव च ॥\nवलीपलितगात्रश्च ह्यत्यंतं च विरूपधृक् ॥३६॥\nतथा चैव कुकीनाशः प्रभूतेऽपि धने सति ॥\nन ददाति स पापात्मा कस्यचित्किञ्चिदेव हि ॥\nन भक्षयति तृष्णार्तः स्वयमेव कथंचन ॥ ३७ ॥\nएवंविधोऽपि सोऽतीवविरूपोऽपि सुदुर्मतिः ॥\nप्रार्थयामास वै कन्यां स्वजात्यां वीक्ष्य सुंदरीम्॥ ३८ ॥\nबिंबोष्ठीं चारुदेहां च मुष्टिग्राह्यकृशोदरीम्॥\nपद्मपत्रविशालाक्षीं गूढगुल्फां सुकेशिकाम् ॥ ३९ ॥\nरक्तां सप्तसु गात्रेषु त्रिगंभीरां तथा पुनः ॥\nसर्वलक्षणसंपूर्णां जातीयां सुमनोरमाम् ॥ ६.१५५.४० ॥\nक्षत्रियाद्द्विजशार्दूला दरिद्रेण च पीडितात् ॥\nतेन तत्सकलं वृत्तं भार्यायै संनिवेदितम् ॥ ४१ ॥\nतच्छ्रुत्वा सा च दुःखेन मूर्च्छिता संबभूव ह ॥\nसंबोधिता ततस्तेन वाक्यैर्दृष्टांतसंभवैः ॥ ४२ ॥\n॥ क्षत्रिय उवाच ॥ ॥\nन सा विद्या न तच्छिल्पं न तत्कार्यं न सा कला ॥\nअर्थार्थिभिर्न तज्ज्ञानं धनिनां यन्न दीयते ॥ ४३ ॥\nइह लोके च धनिनां परोऽपि स्वजनायते ॥\nस्वजनोऽपि दरिद्राणां कार्यार्थे दुर्जनायते ॥ ४४ ॥\nअर्थेभ्यो हि विवृद्धेभ्यः संभृतेभ्यस्ततस्ततः ॥\nप्रवर्तंते क्रियाः सर्वाः पर्वतेभ्यो यथापगाः ॥ ४५ ॥\nपूज्यते यदपूज्योऽपि यदगम्योऽपि गम्यते ॥\nवंद्यते यदवन्द्योऽपि ह्यनुबंधो धनस्य सः ॥ ४६ ॥\nअशनादिंद्रिया णीव स्युः कार्याण्यखिलानिह ॥\nसर्वस्मात्कारणाद्वित्तं सर्वसाधनमुच्यते ॥ ४७ ॥\nअर्थार्थी जीवलोकोऽयं श्मशानमपि सेवते ॥\nजनितारमपि त्यक्त्वा निःस्वः संयाति दूरतः ॥ ४८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पादि त्यमाहालये मणिभद्रवृत्तांते मणिभद्राय कन्याप्रदानार्थं क्षत्रियकृतनिजभार्यासंबोधनवर्णनंनाम पञ्चपञ्चाशदुत्तरशततमोऽध्यायः ॥१५५॥  ॥"
  }
]
[
  {
    "text": "॥ आनर्त उवाच ॥ ॥\nसांप्रतं मुनिशार्दूल शंखतीर्थ समुद्भवम्॥\nमाहात्म्यं वद मे कृत्स्नं श्रद्धा मे महती स्थिता ॥ १ ॥\nअहो तीर्थमहो तीर्थं हाटकेश्वरसंज्ञितम् [।\nक्षेत्रं यच्च धरापृष्ठे सर्वाश्चर्यमयं शुभम् ॥ २ ॥\nनाहं तृप्तिं द्विजश्रेष्ठ प्रगच्छामि कथंचन ॥\nशृण्वानस्तु सुमाहात्म्यं क्षेत्रस्यास्य समुद्भवम् ॥ ३ ॥\n॥ विश्वामित्र उवाच ॥ ॥\nअत्र ते कीर्तयिष्यामि पूर्ववृत्तं कथांतरम् ॥\nशंखतीर्थस्य माहात्म्यं यथाजातं धरातले ॥ ४ ॥\nआनर्ताधिपतिः पूर्वमासीदन्यो महीपतिः ॥\nयथा त्वं सांप्रतं भूमौ सर्वलोकप्रपालकः ॥ ५ ॥\nसोऽकस्मात्कुष्ठभाग्जातो विकलांगो बभूव ह ॥\nअपुत्रः शत्रुभिर्व्याप्तस्त्रस्तश्च नृपसत्तमः ॥ ६ ॥\nस सर्वैर्भूमिपालैश्च सर्वतः परिपीडितः ॥\nराज्यभ्रंशसमोपेतः प्राप्तो रैवतकं गिरिम् ॥ ७ ॥\nतत्रापि पीड्यते नित्यं सर्वतस्तु मलिम्लुचैः ॥ ८ ॥\nहस्त्यश्वरथहीनस्तु कोशहीनो यदाऽभवत् ॥\nस तदा चिंतयामास किं करोमि च सांप्रतम् ॥ ९ ॥\nकलत्राण्यपि सर्वाणि ह्रियंते तस्करैर्बलात् ॥ ॥ 6.209.१० ॥\nस एवं चिंतयानस्तु गतो वै नारदं विभुम् ॥\nद्रष्टुं पार्थिवशार्दूल वैष्णवे दिवसे स्थिते ॥ ११ ॥\nतत्रापश्यत्स संप्राप्तं नारदं मुनिसत्तमम् ॥\nतीर्थयात्राप्रसंगेन दामोदरदिदृक्षया ॥ १२ ॥\nतं प्रणम्याथ शिरसा कृतांजलिपुटः स्थितः ॥\nप्रोवाच वचनं दीन उपविश्य तदग्रतः ॥ १३ ॥ ॥\n॥ राजोवाच ॥ ॥\nशत्रुभिः परिभूतोऽहं समतान्मुनिसत्तम ॥\nततो राज्यपरिभ्रंशात्संप्राप्तोऽत्र महागिरौ ॥ १४ ॥\nविपिने तस्करैः पापैः प्रपीड्येऽहं समंततः ॥\nयत्किंचिदश्वनागाद्यं मया सह समागतम् ॥ १५ ॥\nतत्सर्वं तस्करैर्नीतं कोशा दारास्तथा वसु ॥\nतस्माद्वद मुनिश्रेष्ठ वैराग्यं मे महत्स्थितम् ॥ १६ ॥\nअन्यजन्मोद्भवं किंचिन्मम पापं सुदारुणम् ॥\nयेनेमां च दशां प्राप्तः सहसा मुनिसत्तम ॥ १७ ॥\nतस्य तद्वचनं श्रुत्वा चिरं ध्यात्वा मुनीश्वरः ॥\nप्रोवाचाऽथ नृपं दीनं ज्ञात्वा दिव्येन चक्षुषा ॥ १८ ॥\n॥ नारद उवाच ॥ ॥\nन त्वया कुत्सितं किंचित्पूर्व देहांतरे कृतम् ॥\nमया ज्ञातं महाराज सर्वं दिव्येन चक्षुषा ॥ १९ ॥\nत्वमासीः पार्थिवः पूर्वं सिद्धपन्नगसंज्ञिते ॥\nपत्तने सोमवंशीयः सर्व शत्रुनिबर्हणः ॥ 6.209.२० ॥\nत्वया चेष्टं महायज्ञैः सदा संपूर्णदक्षिणैः ॥\nमहादानानि दत्तानि पूजिता ब्राह्मणोत्तमाः ॥ २१ ।।\nतेन कर्म विपाकेन भूयः पार्थिवतां गतः ॥ २२ ॥\n॥ आनर्त उवाच ॥ ॥\nइह जन्मनि नो कृत्यं संस्मरामि विभो कृतम् ॥\nतत्किं राज्यपरि भ्रंशः सहसा मे समुत्थितः ॥ २३ ॥\nलक्ष्म्या हीनस्य लोकस्य लोकेऽस्मिन्व्यर्थतां व्रजेत् ॥\nजीवितं मुनिशार्दूल विज्ञातं हि मयाऽधुना ॥ २४ ॥\nमृतो नरो गतश्रीको मृतं राष्ट्रमराजकम् ॥\nमृतमश्रोत्रिये दानं मृतो यज्ञस्त्वदक्षिणः ॥ २५ ॥\nलक्ष्म्या हीनस्य मर्त्यस्य बांधवोऽपि विजायते।।\nप्रार्थयिष्यति मां नूनं दृष्ट्वा तं चान्यतो व्रजेत् ॥ २६ ॥\nयथा मां सांप्रतं दृष्ट्वा ये मयाऽपि प्रतर्पिताः ॥\nतेऽपि दूरतरं यांति एष मां प्रार्थयि ष्यति ॥ २७ ॥\nधनहीनं नरं त्यक्त्वा कुलीनमपि चोत्तमम् ॥\nगच्छति स्वजनोऽन्यत्र शुष्कं वृक्षमिवांडजाः ॥ २८ ॥\nतत्कार्यकारणार्थाय दरिद्रोऽ भ्येति चेद्गृहम् ॥\nधनिनो भर्त्सयंत्येनं समागच्छंति नांतिकम् ॥ २९ ॥\nकृपणोऽपि धनाढ्यश्चेदागच्छति हि याचितुम् ॥\nएष दास्यति मे किंचि दिति चित्ते नृणां भवेत् ॥ 6.209.३० ॥\nमम त्वं पूर्ववंशीयः पिता ते च पितुर्मम ॥\nसदा स्नेहपरश्चासीत्त्वं च स्नेहविवर्जितः ॥ ३१ ॥\nएवं ब्रुवंति लोकेऽत्र धनिनां पुरतः स्थिताः ॥\nकुलीना अपि पापानां दृश्यंते धनलिप्सया ॥\nदरिद्रस्य मनुष्यस्य क्षितौ राज्यं प्रकुर्वतः ॥ ३२ ॥\nप्रशोषः केवलं भावी हृदयस्य महामुने ॥\nद्वाविमौ कण्टकौ तीक्ष्णौ शरीरपरिशोषिणौ ॥\nयश्चाधनः कामयते यश्च कुप्यत्यनीश्वरः ॥ ३३ ॥\nश्मशानमपि सेवंते धनलुब्धा निशागमे ॥\nजनेतारमपि त्यक्त्वा नित्यं यांति सुदूरतः ॥ ३४ ॥\nसुमूर्खोपि भवेद्विद्वानकुलीनोऽपि सत्कुलः ॥\nयस्य वित्तं भवे द्धर्म्ये विपरीतमतोऽन्यथा ॥ ३५ ॥\nनिर्विण्णोऽहं मुनिश्रेष्ठ जीवितस्य च सांप्रतम् ॥\nतस्माद्ब्रूहि किमर्थं मे दारिद्र्यं समुपस्थितम् ॥ ३६ ॥\nकुष्ठश्चापि ममोपेतः शत्रुभिश्च पराभवम् ॥\nअन्यजन्मांतरं दृष्टं त्वया दिव्येन चक्षुषा ॥ ३७ ॥\nकुकर्मणा न संस्पृष्टं स्वल्पेनापि ब्रवीषि माम् ॥\nएतज्जन्मातरं दृष्टं स्मरामि मुनिसत्तम ॥ ३८ ॥\nन मया कुकृतं किंचित्कदाचित्समनुष्ठितम् ॥\nतत्किं राज्यपरिभ्रंशो जातोऽयं मम सन्मुने ॥ ३९ ॥\nअत्र मे कौतुकं जातं तस्माद्देहि विनिर्णयम् ॥\nभवेन्न वा भवेत्कर्म कृतं यच्च शुभाशुभम् ॥ 6.209.४० ॥\n॥ विश्वामित्र उवाच ।। ॥\nतस्य तद्वचनं श्रुत्वा चिरं ध्यात्वा तु नारदः ॥\nकृपया परयाविष्टस्ततः प्रोवाच सादरम् ॥ ४१ ॥\nशृणु राजन्प्रवक्ष्यामि यथा शुद्धिः प्रजायते ॥\nतव राज्यस्य संप्राप्तिर्यथा भूयोऽपि जायते ॥ ४२ ॥\nतव भूमौ महापुण्यमस्ति क्षेत्रं जगत्त्रये ॥\nहाटकेश्वरसंज्ञं तु तीर्थं तत्रास्ति शोभनम् ॥\nशंखतीर्थमिति ख्यातं सर्वपातकनाशनम्॥ ४३॥\nयस्तत्र कुरुते स्नानं श्रद्धया परया युतः ॥\nअष्टम्यां शुक्लपक्षस्य संप्राप्ते मासि माधवे ॥ ४४ ॥\nसूर्यवारे तु सम्प्राप्ते भास्करस्योदयं प्रति ॥\nसर्वकुष्ठविनिर्मुक्तो जायते सूर्यसंनिभः ॥ ४५ ॥\nयंयं काममभिध्यायेत्तंतं सर्वेषु दुर्लभम् ॥\nस तदाऽऽप्नोत्यसंदिग्धं दृष्ट्वा शंखेश्वरं शुभम्॥ ४६ ॥\nकिं त्वया न श्रुतं तत्र स्वदेशे वसता नृप ॥\nतस्य तीर्थस्य माहात्म्यं यत्त्वमत्र समागतः ॥४७॥\n॥ सिद्धसेन उवाच ॥ ॥\nकथं शंखेश्वरो देवः संजातो वद सन्मुने ॥ ४८ ॥\n॥ नारद उवाच ॥ ॥\nअहं ते कथयिष्यामि कथामेतां पुरातनीम् ॥\nयथा शंखेश्वरो जातः शंखतीर्थं तु पार्थिव॥ ४९ ॥\nआसतुर्ब्राह्मणौ पूर्वं लिखितः शंख एव च ॥\nभ्रातरौ वेदविदुषौ तपस्युग्रे व्यवस्थितौ ॥ 6.209.५० ॥\nकस्यचित्त्वथ कालस्य लिखितस्याश्रमं प्रति ॥\nभ्रातुर्ज्येष्ठस्य संप्राप्तो नमस्कारकृते नृप ॥५१॥\nसोऽपश्यदाश्रमं शून्यं लिखितेन विवर्जितम् ॥५२॥\nअथापश्यद्वने तस्मि न्परिपक्वफलानि सः ॥\nप्रणयात्प्रतिजग्राह मत्वा भ्रातुर्नृपाऽऽश्रमम् ॥५३॥\nएतस्मिन्नन्तरे प्राप्तो लिखितस्तत्र चाश्रमे॥\nयावत्पश्यति शंखं स प्रगृही तबृहत्फलम्॥५४॥\nकिमिदं विहितं पाप पापं साधुविगर्हितम् ॥\nचौर्यकर्म त्वया निंद्यं यद्धृतानि फलानि च ॥५५॥\nअनेन कर्मणा तुभ्यं तपो यास्य ति संक्षयम्॥\nचौर्यकर्मप्रवृत्तस्य ब्राह्मणैर्गर्हितस्य च ॥५६॥\n॥ शंख उवाच ॥ ॥\nएकोदरसमुत्पन्नो ज्येष्ठभ्राता यथा पिता ॥\nभूयादिति श्रुतिर्लोके प्रसिद्धा सर्वतः स्थिता ॥ ५७ ॥\nतत्किं पुत्रस्य विप्रेन्द्र नाधिकारः पितुर्धने ॥\nयथैवं निष्ठुरैर्वाक्यैर्निर्भर्त्सयसि मां विभो ॥ ५८ ॥ ॥\n॥ लिखित उवाच ॥ ॥\nन दोषो जायते हर्तुः पुत्रस्यात्र कथंचन ॥\nएकत्र संस्थितस्यात्र पितुर्वित्तमसंशयम् ॥ ५९ ॥\nविभक्तस्तु यदा पुत्रो भ्राता वाऽपहरेद्धनम्॥\nतदा दोषमवाप्नोति चौर्योत्थं मतमेव मे ॥ 6.209.६० ॥\nपुत्रस्य तु पुनर्वित्तं पिता हरति सर्वदा ॥\nन तस्य विद्यते दोषो विभक्त स्यापि कर्हिचित्॥ ६१ ॥\nअत्र श्लोकः पुरा गीतो मनुना स्मृतिकारिणा ॥\nतं तेऽहं संप्रवक्ष्यामि धर्मशास्त्रोद्भवं वचः ॥ ६२ ॥\nत्रय एवाधप्रोक्ता भार्या दासस्तथा सुतः ॥\nयत्ते समधिगच्छंति यस्य ते तस्य तद्धनम् ॥ ६३ ॥\n॥ शंख उवाच ॥ ॥\nयद्येवं चौर्यदोषोऽस्ति मम तात महत्तरः॥\nनिग्रहं कुरु मे शीघ्रं येन न स्यात्तपःक्षयः॥६४॥\nविश्वामित्र उवाच॥\nतस्य तं निश्चयं ज्ञात्वा शस्त्रमादाय निर्मलम्॥\nचकर्ताथ भुजौ तस्य भ्राता भ्रातुश्च निर्घृणः॥\nसोपि च्छिन्नकरो विप्रो व्यथयापि समन्वितः॥६५॥\nमन्यमानः प्रसादं तं भ्रातुर्ज्येष्ठस्य पार्थिव ॥ ६६ ॥\nततस्तु कामदं क्षेत्रं हाटकेश्वरसंज्ञितम् ॥\nमत्वा प्राप्य तपस्तेपे कंचित्प्राप्य जलाशयम् ॥ ६७ ॥\nवर्षास्वाकाशशायी च हेमन्ते सलिलाश्रयः ॥\nपञ्चाग्निसाधको ग्रीष्मे षष्ठकालकृताशनः ॥ ६८ ॥\nसंस्नाप्य भास्करं स्थाणुं तत्पुरः शतरुद्रियम् ॥\nजपन्सामोक्तरुद्रांश्च भव रुद्रांस्तथा जपन् ॥\nप्राणरुद्रांस्तथा नीलान्स्कन्दसूक्तसमन्वितान् ॥ ६९ ॥\nततो वर्षसहस्रांते तुष्टस्तस्य महेश्वरः ॥\nप्रोवाच दर्शनं गत्वा सह सूर्य वृषेश्वरैः ॥ 6.209.७० ॥\n॥ महेश्वर उवाच ॥ ॥\nशंख तुष्टोऽस्मि ते वत्स तपसानेन सुव्रत ॥\nतस्मात्कथय मे क्षिप्रं यद्ददामि तवाऽधुना ॥ ७१ ॥\n॥ ।। शंख उवाच ॥ ॥\nयदि तुष्टोऽसि मे देव यदि देयो वरो मम ॥\nजायेतां तादृशौ हस्तौ यादृशो मे पुरा स्थितौ ॥ ७२ ॥\nत्वयाऽत्रैव सदा वासः कार्यः सुरवरेश्वर ॥\nलिंगे कृत्वा दयां देव ममोपरि महत्तराम् ॥ ७३ ॥\nएतज्जलाशयं नाथ मम नाम्ना धरातले ॥\nप्रसिद्धिं यातु लोकस्य यावच्चन्द्रार्कतारकाः ॥ ७४ ॥\nअत्र यः कुरुते स्नानं धृत्वा मनसि दुर्लभम् ॥\nकिंचिद्वस्तु समग्रं तु तस्य संपत्स्यते विभो ॥ ७५ ॥ ॥\n॥ श्रीभगवानुवाच ॥ ॥\nअद्याहं दर्शनं प्राप्तस्तव चैवाष्टमीदिने ॥\nमाधवस्य सिते पक्षे यस्माद्ब्राह्मणसत्तम ॥ ७६ ॥\nतस्मात्संक्रमणं लिंगे तावकेऽस्मिन्द्विजोत्तम ॥\nकरिष्यामि न सन्देहो दिनमेकमसंशयम् ॥ ७७ ॥\nयश्चात्र दिवसे प्राप्ते तीर्थेऽत्रैव भवोद्भवे ॥\nस्नानं कृत्वा रवेर्वार उदयं समुपस्थिते ॥ ७८ ॥\nपूजयिष्यति मे मूर्तिं त्वया संस्थापितां द्विज ॥\nकुष्ठव्याधिविनिर्मुक्तो मम लोकं स यास्यति ॥ ७९ ॥\nशेषकालेऽपि विप्रेन्द्र अज्ञानविहितादघात् ॥\nमुक्तिं प्राप्स्यत्यसंदिग्धं मम वाक्याद्द्विजोत्तम ॥ 6.209.८० ॥\nतथा तवापि यौ हस्तौ छिन्नावेतावुभावपि ॥\nतस्मिन्योगेऽभिषेकात्तौः स्यातां भूयोऽपि तादृशौ ॥ ८१ ॥\nएष मे प्रत्ययो विप्र भविष्यति तवाऽधुना ॥\nभूयः स्नानं विधाय त्वं ततो मूर्तिं ममार्चय ॥ ८२ ॥\nअन्येऽपि व्यंगतां प्राप्ताः संयोगेऽत्र तव स्थिते ॥\nस्नात्वा मां पूजयिष्यंति मुक्तिं यास्यंति ते द्विज ॥ ॥ ८३ ॥\nएवमुक्त्वा सहस्रांशुस्ततश्चादर्शनं गतः ॥\nशंखोऽपि तत्क्षणात्स्नात्वा पूजयित्वा दिवाकरम् ॥ ८४ ॥\nयावत्पश्यति चात्मानं तावद्धस्तसमन्वितम् ॥\nआत्मानं पश्यमानस्तु विस्मयं परमं गतः ॥ ८५ ॥\nततःप्रभृति तत्रैव कृत्वाऽऽश्रमपदं नृप ॥\nतपस्तेपे द्विज श्रेष्ठो गतश्च परमां गतिम् ॥ ८६ ॥\nतस्मात्त्वमपि राजेंद्र संयोगं प्राप्य तत्त्वतः ॥\nतेनैव विधिना स्नात्वा त्वं पूजय दिवाकरम् ॥ ८७ ॥\nयश्चैतच्छृणुयान्नित्यं पठेद्वा पुरतो रवेः ॥\nतस्यान्वयेऽपि नो कुष्ठी कदाचित्सम्प्रजायते ॥ ८८ ॥\nइति श्रीस्कांदे महापुराण एकाशीतिसाहस्र्यां संहिताया षष्ठे नागरखण्डे हाटकेश्वरक्षेत्रमाहात्म्ये शंखादित्यशंखतीर्थोत्पत्तिवृत्तांतवर्णनंनाम नवोत्तरद्विशततमोऽध्यायः ॥ २०९ ॥ ॥  ॥"
  }
]
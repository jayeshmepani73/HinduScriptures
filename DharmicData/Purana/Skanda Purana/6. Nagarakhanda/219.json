[
  {
    "text": "॥ भर्तृयज्ञ उवाच ॥ ॥\nकाम्यानि तेऽधुना वच्मि श्राद्धानि पृथिवीपते ॥\nयैः कृतैः समवाप्नोति मर्त्यो हृदयसंस्थितम् ॥१॥\nयो नारीं वांछते क्ष्माप रूपाढ्यां शीलमण्डनाम् ॥\nइह लोके परे चैव तस्यार्हं प्रथमं दिनम् ॥ २॥\nश्राद्धीयप्रेतपक्षस्य मुख्यभूतं च यन्नृप ॥\nय इच्छेत्कन्यकां श्रेष्ठां सुशीलां रूपसंयु ताम् ॥\nद्वितीयादिवसे तेन श्राद्धं कार्यं महीपते ॥ ३ ॥\nयो वांछति नरोऽश्वांश्च वायुवेगसमाञ्जवे ॥\nतृतीयादिवसे श्राद्धं तेन कार्यं विपश्चिता ॥ ४ ॥\nयो वांछति पशून्मुख्यान्कुप्याकुप्यधनानि च ॥\nचतुर्थ्यां तेन कर्तव्यं श्राद्धं पितृप्रतुष्टये ॥ ५ ॥\nपुत्रान्वांछति योऽभीष्टान्सुशीलान्वंशमंडनान् ॥\nपञ्चम्यां तेन कर्तव्यं सदा श्राद्धं नराधिप ॥ ६ ॥\nयः श्राद्धं वंशजैर्दत्तं परलोकगतो नृप ॥\nवांछते तेन कर्तव्यं षष्ठ्यां श्राद्धं विपश्चिता ॥ ७ ॥\nकृषिसिद्धिं य इच्छेत ग्रैष्मिकीं शारदीमपि ॥\nसप्तम्यां युज्यते तस्य श्राद्धं कर्तुं न संशयः ॥ ८ ॥\nय इच्छेत्पण्यसंसिद्धिं व्यवहारसमुद्भवाम् ॥\nअष्टम्यां युज्यते श्राद्धं तस्य कर्तुं नराधिप ॥ ९ ॥\nनवम्यां श्राद्धकृन्नाना चतुष्पदगणाल्लँभेत् ॥\nसौभाग्यं रोगनाशं च तथा वल्लभसंगमम् ॥ ६.२१९.१० ॥\nदशमीदिवसे श्राद्धं यः करोति समाहितः ॥\nतस्य स्याद्वांछिता सिद्धिः सर्वकृत्येषु सर्वदा ॥ ११ ॥\nएकादश्यां धनं धान्यं श्राद्धकर्ता लभेन्नरः ॥\nतथा भूपप्रसादं च यच्चान्यन्मनसि स्थितम् ॥ १२ ॥\nयः करोति च द्वादश्यां श्राद्धं श्रद्धासमन्वितः ॥\nपुत्रांस्तु प्रवरांश्चैव स पशून्वांछिताल्लँभेत् ॥ ॥ १३ ॥\nयो वांछति नरो मुक्तिं पितृभिः सह चात्मनः ॥\nअसंतानश्च यस्तस्य श्राद्धे प्रोक्ता त्रयोदशी ॥ १४ ॥\nसंतानकामो यः कुर्यात्तस्य वंशक्षयो भवेत् ॥\nन संतानविवृद्धयै च तस्य प्रोक्ता त्रयोदशी ॥ १५ ॥\nश्राद्धकर्मणि राजेंद्र श्रुतिरेषा पुरातनी ॥\nअपि नः स कुले भूयाद्यो नो दद्यात्त्रयोदशीम् ॥ १६ ॥\nपायसं मधुसर्पिर्भ्यां वर्षासु च मघासु च ॥\nमघात्रयोदशीयोगे पायसेन यजेत्पितॄन् ॥ १७ ॥\nपितरस्तस्य नेच्छंति तद्वर्षं श्राद्धसत्क्रियाम् ॥\nपुण्यातिशयभीतेन पिंडदानं निराकृतम् ॥ १८ ॥\nशक्रेण तद्दिने पुत्रमरणं दर्शितं भयम् ॥\nयेषां च शस्त्रमृत्युः स्यादपमृत्युरथापि वा ॥ १९ ॥\nउपसर्गमृतानां च विषमृत्युमुपेयुषाम् ॥\nवह्निना तु प्रदग्धानां जलमृत्यु मुपेयुषाम् ॥ ६.२१९.२० ॥\nसर्पव्यालहतानां च शृंगैरुद्बन्धनैरपि ॥\nएकोद्दिष्टं प्रकर्तव्यं चतुर्दश्यां नराधिप ॥ २१ ॥\nतेषां तस्मिन्कृते तृप्तिस्ततस्तत्पक्षजा भवेत् ॥ २२ ॥\nसर्वे कामाः पुरः प्रोक्ता युष्माकं ये मया नृप ॥\nअमावास्यादिने श्राद्धात्तानाप्नोति न संश यः ॥ २३ ॥\nएतत्ते सर्वमाख्यातं काम्यश्राद्धफलं नृप ॥\nयच्छ्रुत्वा वांछितान्कामान्सर्वानाप्नोति मानवः ॥ २४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे काम्यश्राद्धवर्णनंनामैकोनविंशोत्तरद्विशततमोऽ ध्यायः ॥ २१९ ॥"
  }
]
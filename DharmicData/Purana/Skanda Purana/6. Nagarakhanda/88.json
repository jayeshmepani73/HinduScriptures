[
  {
    "text": "॥ ऋषय ऊचुः ॥ ॥\nयास्त्वया देवताः प्रोक्ताश्चतस्रः सूतनंदन ॥\nचमत्कारी महित्था च महालक्ष्मीस्तथाऽपरा ॥ १ ॥\nअंबावृद्धा चतुर्थी च तासां तिस्रः प्रकीर्तिताः॥\nविस्तरेण चतुर्थी च अंबावृद्धा न कीर्तिता ॥ २ ॥\nएतस्याः सर्वमाचक्ष्व प्रभावं सूतसंभव ॥\nकेनैषा निर्मिता यात्रा सर्वं विस्तरतो वद ॥ ३ ॥\n॥ सूत उवाच ॥ ॥\nएषा तपोमयी शक्तिरम्बावृद्धा सुरेश्वरी ॥\nयथात्र संस्थिता पूर्वं तत्सर्वं श्रूयतां मम ॥ ४ ॥\nचमत्कारमहीपेन पुरमेतद्यदा कृतम्॥\nतदा तद्रक्षणार्थाय निर्मिता भावितात्मना ॥\nचतस्रो देवता ह्येताः संमतेन द्विजन्मनाम् ॥ ५ ॥\nअथ तस्य महीपस्य अंबानामाभवत्सुता ॥\nतथान्या वृद्धसंज्ञा च रूपौदार्यगुणान्विते ॥ ६ ॥\nउभे ते काशिराजेन परिणीते द्विजोत्तमाः ॥\nगृह्योक्तेन विधानेन देवविप्राग्निसंनिधौ ॥ ७ ॥\nकस्यचित्त्वथ कालस्य काशिराजस्य भूपतेः ॥\nतैः कालयवनैः सार्धमभवत्संगरो महान् ॥ ८ ॥\nअथ तैर्निहतः संख्ये सभृत्यबलवाहनः ॥\nहरलब्धवरै रौद्रैः काशिराजः प्रतापवान् ॥ ९ ॥\nअथांबा चैव वृद्धा च वैधव्यं प्राप्य दुःखदम् ॥\nहाटकेश्वरजं क्षेत्रं गत्वा ते वांछितप्रदम् ॥ ६.८८.१० ॥\nदेव्या आराधने यत्नं कृतवत्यौ ततः परम् ॥\nनाशार्थं पतिशत्रूणां धृतवत्यौ शुभव्रतम् ॥ ११ ॥\nयावद्वर्षशतं साग्रं न च तुष्टा सुरेश्वरी ॥\nततो वैराग्यमासाद्य वांछंत्यौ स्वतनुक्षयम् ॥ १२ ॥\nमंत्रैराथर्वणैर्विप्राः क्षुरिकासूक्तसंभवैः ॥\nछित्त्वाच्छित्त्वा स्वमांसानि मंत्रपूतानि भक्तितः ॥ १३ ॥\nकृतवत्यौ ततो होमं सुसमिद्धे हुताशने ॥\nअग्निकुण्डात्ततस्तस्माश्चतुर्हस्ता शुभानना ॥ १४ ॥\nश्वेतवस्त्रा विनिष्क्रांता नारी बालार्कसव्रिभा ॥\nतथान्या च सुनेत्रास्या तप्तहाटकसन्निभा । १५ ॥\nतस्मात्कुण्डाद्विनिष्क्रांता धृतखड्गा भयावहा ॥\nसाऽपरापि तथारूपा शक्तिः परमदारुणा ॥ १६ ॥\nप्रोचतुस्ते वरं हृत्स्थं प्रार्थ्यतामिति दुर्लभम् ॥ ॥ १७ ॥\n॥ ते ऊचतुः ॥ ॥\nअस्माकं दयितो भर्त्ता काशिराजः प्रतापवान् ॥\nनिहतः संगरे क्रुद्धैर्यवनैः कालपूर्वकैः ॥ १८ ॥\nयुष्मदीय प्रसादेन यथा तेषां परिक्षयः ॥\nसञ्जायते महादेव्यौ तथा कार्यमसंशयम् ॥ १९ ॥\nस्थातव्यं च तथात्रैव उभाभ्यामपि सादरम् ॥\nस्वपुरस्य प्ररक्षार्थमेतत्कृत्यं मतं हि नौ ॥ ६.८८.२० ॥\nतयोस्तद्वचनं श्रुत्वा उभे ते देवते ततः॥\nसंप्रोच्य बाढमित्येवं तस्मिन्कुण्डे व्यवस्थिते ॥ २१ ॥\nएतस्मिन्नंतरे तस्मात्कुण्डाच्छतसहस्रशः ॥\nनिष्क्रांताः संख्यया हीना मातरो नैकरूपिकाः ॥ २२ ॥\nएका गजमुखी तत्र तथान्या तुरगानना ॥\nसारमेय मुखाश्चान्याः पक्षिच्छागमुखाः पराः ॥ २३ ॥\nतिर्यञ्च वपुषश्चान्या वक्त्रैर्मानुषसंभवैः ॥\nत्रिशीर्षाः पञ्चशीर्षाश्च दशशीर्षास्तथा पराः ॥ २४ ॥\nगुह्य स्थानस्थितैर्वक्त्रैरेकाश्चान्या हृदिस्थितैः ॥\nपार्श्वसंस्थैः स्थिताश्चान्या अन्याः पृष्ठिगतैर्मुखैः ॥ २५ ॥\nएकहस्ता द्विहस्ताश्च पञ्चहस्तास्तथापराः ॥\nअन्या विंशतिहस्ताश्च विहस्ताश्च तथापराः ॥ २६ ॥\nबहुपादा विपादाश्च एकपादास्तथापराः ॥\nतथान्याश्चार्धपादाश्च अधोवक्त्रा विभीषणाः ॥ ॥ २७ ॥\nएकनेत्रा द्विनेत्राश्च त्रिनेत्राश्च तथापराः ॥\nकाश्चिद्गजसमारूढा हयारूढास्तथापराः ॥ २८ ॥\nवृषवानरसिंहाजव्याघ्रसर्पास्थिताः पराः ॥\nगोधाश्वरासभारूढास्तथा च विहगाश्रिताः ॥ २९ ॥\nकूर्मकुक्कुटसर्पादिसमारूढाः सहस्रशः ॥\nप्रकुर्वंत्यो रुदन्त्यश्च गायन्त्यश्च तथा पराः ॥\nनृत्यंत्यश्च हसंत्यश्च क्रीडासक्ताः परस्परम् ॥ ६.८८.३० ॥\nऊर्ध्वकेशा विकेशाश्च गात्रकेशाश्च भूरिशः ॥\nलंबकेशा विकेशाश्च वाजिकेशास्तथैव च ॥३॥।\nह्रस्वदन्त्यो विदंत्यश्च दीर्घदन्त्यो विभीषणाः ॥\nगजदंत्यस्तथैवान्या लोहदंत्योभयावहाः ॥ ३२ ॥\nलंबकर्ण्यो विकर्ण्यश्च शूर्पकर्ण्यस्तथा पराः ॥\nशंकुकर्ण्यः कुकर्ण्यश्च बहुकर्ण्यः सुकर्णिकाः ॥ ३३ ॥\nएकवस्त्रा विवस्त्राश्च बहुवस्त्रास्तथा पराः ॥\nचर्मप्रावरणाश्चैव कथाप्रावरणान्विताः ॥ ३४ ॥\nखङ्गहस्ताः शराहस्ताः कुंतहस्ताश्च भीषणाः ॥\nपाशहस्तास्तथैवान्याः प्रासचापकराः पराः ॥\nशूलमुद्गरहस्ताश्च भुशुंडिकरभूषिताः ॥ ३५ ॥\nअथ ताभ्यां तथाऽऽकर्ण्य ताः सर्वा हर्षसंयुताः ॥\nप्रस्थितास्तत्र ता यत्र ते कालयवनाः स्थिताः ॥३६॥\nततस्ते तत्समालोक्य बलं देवीसमुद्रवम् ॥\nरौद्र रूपधरं तीव्रं विकृतं विकृतैर्मुखैः ॥३७॥\nविषण्णवदनाः सर्वे भयभीता समंततः ॥\nधावतो भक्षितास्ताभिर्देवताभिः सुनिर्दयम् ॥ ३८ ॥\nबालवृद्धसमोपेतं तेषां राष्ट्रं दुरात्मनाम् ॥\nस्त्रीभिश्च सहितं ताभिर्देवताभिः प्रभक्षितम् ॥३९॥\nएवं निर्वास्य तद्राष्ट्रं सर्वास्ता हर्षसंयुताः ॥\nभूय एव निजं स्थानं संप्राप्ता द्विजसत्तमाः ॥ ६.८८.४० ॥\nततः प्रोचुः प्रणम्योच्चैस्ताभ्यां विनयपूर्वकम् ॥\nहतास्ते यवनाः कृष्णाः सपुत्रपशुबांधवाः ॥४॥।\nउद्वासितस्तथा सर्वो देशस्तेषां स वै महान् ॥\nसांप्रतं दीयतां कश्चिदाहारस्तृप्तिहेतवे ॥\nनिवासाय ततः स्थानं किंचिच्चावेद्यतां हि नः ॥ ४२ ॥\n॥ देव्यावूचतुः॥ ॥\nमर्त्यलोकेऽत्र या नार्यो गर्भवत्यः स्वपंति च ॥\nसंध्याकालप्रकाशे च तासां गर्भोऽस्तु वो द्रुतम् ॥ ४३ ॥\nरुदंत्यो या विनिर्यांति चत्वरेषु त्रिकेषु च ॥\nतासां गर्भस्तु युष्माकं संप्रदत्तः प्रभुज्यताम् ॥ ४४ ॥\nउच्छिष्टा याः प्रसर्पंति रमन्ते च स्वपंति च ॥\nतासां गर्भः समस्तानां युष्माकं भोज नाय वै ॥ ४५ ॥\nसूतिकाभवने यस्मिन्नुच्छिष्टं चोपजायते ॥\nस बालकस्तु युष्माकं भोजनाय प्रकल्पितः ॥ ४६ ॥\nन षष्ठीजागरो यस्य बालकस्य भविष्यति ॥\nस भविष्यति भोज्याय युष्माकं नात्र संशयः ॥ ४७ ॥\nनाशं यास्यति वा यत्र पावकः सूतिकागृहे ॥\nस भविष्यति भोज्याय युष्माकं बालरूपधृक् ॥ ४८ ॥\nमांगल्यैः संपरित्यक्तं यद्भवेत्सूतिकागृहम् ॥\nतस्मिन्यस्तिष्ठते बालः स युष्माकं प्रकल्पितः ॥४९॥\nसंध्यायां बालका ये वा स्वपंत्याकाशदेशगाः॥\nते सर्वे भोजनार्थाय युष्माकं संनिवेदिताः ॥ ६.८८.५० ॥\nयस्य जन्मदिने प्राप्ते वर्षांते क्रियते न च ॥\nमांगल्यं तस्य यद्गात्रं तद्युष्माकं प्रकल्पितम् ॥ ५१ ॥\nतैलाभ्यंगं नरः कृत्वा यश्च स्नानं करोति न ॥\nस दत्तो भोजनार्थाय युष्माकं नात्र संशयः ॥ ५२ ॥\nउच्छिष्टो यः पुमांस्तिष्ठेद्यो वा चत्वरमध्यगः॥\nभक्षणीयः स सर्वाभिर्निर्विकल्पेन चेतसा ॥५३ ॥\nरजस्वलां व्रजेद्यो वा पुरुषः काममोहितः॥\nनग्नः शेते तथा स्नाति भक्षणीयः स सत्वरम् ॥ ५४ ॥\nदक्षिणाभिमुखो रात्रौ यश्च स्नाति विमूढधीः ॥\nशेते च शयने सोऽपि भक्षणीयश्च सत्वरम् ॥५५॥\nउदङ्मुखश्च यो रात्रौ दिवा वा दक्षिणामुखः ॥\nमूत्रोत्सर्गं पुरीष वा प्रकुर्याद्भक्ष्य एव सः ॥ ५६ ॥\nयः कुर्याद्रजनीवक्त्रे दधिसक्तुप्रभक्षणम् ॥\nअंत्यजाभिगमं चाथ भक्षणीयो द्रुतं हि सः ॥ ५७ ॥\n॥ सूत उवाच ॥ ॥\nएवं ताभ्यां तदा प्रोक्ता देवतास्ताः समंततः ॥\nपरिवार्य तदा तस्थुः संप्रहृष्टेन चेतसा ॥ ५८ ॥\nएतस्मिन्नंतरे राजा चमत्कारः प्रतापवान् ॥\nप्रासादं निर्ममे ताभ्यां कैलासशिखरोपमम् ॥ ५९ ॥\nततः प्रभृति ते ख्याते क्षेत्रे तत्र महोदये ॥\nअंबावृद्धाभिधाने च पुररक्षापरे सदा ॥ ६.८८.६० ॥\nयः पुमान्प्रातरुत्थाय ताभ्यां पश्यति चाननम् ॥\nतस्य संवत्सरंयावन्न च च्छिद्रं प्रजायते ॥ ६१ ॥\nवृद्ध्यादौ वाथ चांते वा ताभ्यां पूजां करोति यः ॥\nन तस्य जायते च्छिद्रं कथंचिदपि भूतले ॥ ६२ ॥\nयात्राकाले पुमान्यश्च ताभ्यां पूजां समाचरेत् ॥\nस वांछितफलं प्राप्य शीघ्रं स्वगृहमाप्नुयात् ॥ ६३ ॥\nसदाष्टम्यां चतुर्दश्यां यस्ताभ्यां बलिमाहरेत् ॥\nस कामानाप्नुयादिष्टानिह प्रेत्य च सद्गतिम् ॥ ६४ ॥\nयो महानवमीसंज्ञे दिवसे श्रद्धयान्वितः ॥\nताभ्यां समाचरेत्पूजां स सदा स्यादकण्टकी ॥ ॥ ६५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येंऽबावृद्धामाहात्म्यवर्णनंनामाष्टाशीतितमोऽध्यायः ॥ ८८ ॥"
  }
]
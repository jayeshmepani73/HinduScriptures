[
  {
    "text": "॥ ऋषय ऊचुः । ॥\nत्वया सूतज तत्रस्थं याज्ञवल्क्यस्य कीर्तितम् ॥\nतीर्थं वररुचेश्चैव वैनायक्यं प्रविद्यते ॥ १ ॥\nकात्यायनस्य न प्रोक्तं किञ्चित्तत्र महामते ॥\nकिं वा तेन कृतं नैव किं वा ते विस्मृतिं गतम् ॥ २ ॥\nतस्मादाचक्ष्व नः शीघ्रं यदि किंचिन्महात्मना ॥\nक्षेत्रेत्र निर्मितं तीर्थं सर्वसिद्धिप्रदायकम् । ३ ॥\n॥ सूत उवाच ॥ ॥\nतेन वास्तुपदंनाम तत्र तीर्थविनिर्मितम् ॥\nकात्यायनेन विप्रेण सर्वकामप्रदं नृणाम् ॥ ४ ॥\nचत्वारिंशत्त्रिभिर्युक्ता देवता यत्र पंच च ॥\nपूज्यंते पूजिताश्चापि सिद्धिं यच्छंति तत्क्षणात् ॥ ५ ॥\n॥ ऋषय ऊचुः ॥ ॥\nकस्मात्ता देवताः सूत पूज्यंते तत्र संस्थिताः ॥\nनामतश्च विभागेन कीर्तयस्व पृथक्पृथक् ॥ ६ ॥\n॥ सूत उवाच ॥ ॥\nपूर्वं किंचिन्महद्भूतं निर्गतं धरणीतलात् ॥\nअपूर्वं रौद्रमत्युग्रं कृष्ण दंतं भयानकम् ॥ ७ ॥\nशंकुकर्णं कृशास्यं च ऊर्ध्वकेशं भयानकम् ॥\nदेवानां नाशनार्थाय मानुषाणां विशेषतः ॥  ॥\nआकृष्टं दानवेंद्रेण मंत्रैः शुक्रप्रदर्शितैः ॥\nअवध्यं सर्वशस्त्राणामस्त्राणां च विशेषतः ॥ ९ ॥\nअथ देवाः समालोक्य तत्तादृक्सुभयावहम् ॥\nजघ्नुः शस्त्रैः शितैश्चित्रैः कोपेन महतान्विताः ॥ ६.१३२.१० ॥\nनैव शेकुस्तदंगेषु प्रहर्तुं यत्नमास्थिताः ॥\nभक्ष्यंते केवलं तेन शतशोऽथ सहस्रशः ॥ ११ ॥\nअथ ते यत्नमास्थाय सर्वे देवाः सवासवाः ॥\nब्रह्माणमग्रतः कृत्वा तद्भूतमभिदुद्रुवुः ॥ १२ ॥\nततः संगृह्य यत्नेन सर्वगात्रेषु सर्वतः ॥\nतच्च पंचगुणैर्देवैः पातितं धरणीतले॥ ॥ १३ ॥\nउपविष्टास्ततस्तस्य सर्वे भूत्वा समंततः ॥\nप्रहारान्संप्रयच्छंति न लगंति च तस्य ते ॥ १४ ॥\nआथर्वणेन सूक्तेन जातं चामृतबिंदुना ॥\nतद्भूतं प्रेषितं दैत्यैर्मुंडेन च तदंतिकम्॥ १५ ॥\nएवं वर्षसहस्रांतं तत्तथैव व्यवस्थितम् ।\nन मुंचंति भयात्ते तु न हंतुं शक्नुवंति च ॥ १६ ॥\nतस्योदरे स्थितो ब्रह्मा शक्राद्या अमराश्च ये ॥\nचतुर्दिक्षु स्थिताः क्रुद्धा महद्यत्नेन संस्थिताः ॥\nततस्ते दानवाः सर्वे मंत्रं चक्रुः परस्परम् ॥ १७ ॥\nअस्य भूतस्य रौद्रस्य शुक्रसृष्टस्य तत्क्षणात् ॥\nएक एवात्र निर्दिष्ट उपायो देवसंक्षयः । १८ ॥\nततः शस्त्राणि तीक्ष्णानि दानवास्ते महाबलाः ॥\nमुंचंतो विविधान्नादान्समाजग्मुः सहस्रशः ॥ १९ ॥\nएतस्मिन्नंतरे विष्णुरागतस्तत्र तत्क्षणात् ॥\nआह भूतं तदा विष्णुर्वचसा ह्लादयन्निव ॥ ६.१३२.२० ॥\nयो यस्मिन्संस्थितो गात्रे देवस्तव समुद्भवे ॥\nतत्र पूजां समादाय तस्मात्त्वां तर्पयिष्यति ॥२१॥\nनैवंविधा तु लोकेऽस्मिन्पूजा देवस्य संस्थिता ॥\nकस्यचिद्यादृशी तेऽद्य मया संप्रतिपादिता ॥ २२ ॥\nततस्तेन प्रतिज्ञातमविकल्पेन? चेतसा॥\nएवं तेऽहं करिष्यामि परं मे वचनं शृणु ॥ २३ ॥\nयदि कश्चिन्न मे पूजां करिष्यति कदाचन ॥\nकथंचिन्मानवः कश्चित्स मे भक्ष्यो भविष्यति ॥ २४ ॥\n॥ सूत उवाच ॥ ॥\nबाढमित्येव च प्रोक्ते ततो देवेन चक्रिणा ॥\nतद्भूतं निश्चलं जातं हर्षेण महतान्वितम् ॥ २५ ॥\nततो देवाः समुत्थाय तत्त्यक्त्वा शस्त्रपाणयः ॥\nजघ्नुश्च निशितैः शस्त्रैः पलायनसमुत्सुकान् ॥\nलज्जाहीनान्गतामर्षान्दीनवाक्यप्रजल्पकान् ॥ २६ ॥\nततः स्वस्थः स भूत्वा तु हरिर्दैत्यैर्निपातितैः ॥\nप्रोवाच पद्मजं नाम भूतस्यास्य कुरुष्व भोः ॥ २७ ॥\n॥ ब्रह्मोवाच ॥. ॥\nअनेन तव वाक्यस्य प्रोक्तं वाक्यं हरे यतः ॥\nवास्त्वेतदिति यस्माच्च तस्माद्वास्तु भविष्यति ॥ २८ ॥\nएवमुक्त्वा हृषीकेश आहूय विश्वकर्मणे ॥\nविधानं कथयामास पूजार्थं विस्तरान्वितम् ॥ २९ ॥\nएतस्मिन्नंतरे प्राह याज्ञवल्क्यसुतः सुधीः ॥\nविश्वकर्माणमाहूय प्रथमं द्विजसत्तमाः ॥ ६.१३२.३० ॥\nहाटकेश्वरजे क्षेत्रे ममाश्रमपदं कुरु ॥\nअनेनैव विधानेन प्रोक्तेन तु महामते ॥ ३१ ॥\nततोहं सकलं बुद्ध्वा वृद्धिं नेष्यामि भूतले ॥\nबालावबोधनार्थाय तस्मादागच्छ सत्वरम् ॥ ३२ ॥\nततः संप्रेषयामास तं ब्रह्मापि तदंतिकम् ॥\nविश्वकर्माणमाहूय स्वसुतस्य हिते स्थितः ॥ ३३ ॥\nविश्वकर्मापि तत्रैत्य वास्तुपूजां यथोदिताम् ॥\nचकार ब्रह्मणा प्रोक्तां यादृशीं सकलां ततः ॥ ३४॥\nकात्यायनोऽपि तां सर्वां दृष्ट्वा चक्रे सहस्रशः ॥\nतदा विश्वहितार्थाय शालाकर्मादि पूर्विकाम् ॥ । ३५ ॥\nएवं वास्तुपदं जातं तस्मिन्क्षेत्रे द्विजोत्तमाः ॥\nअस्मिन्क्षेत्रे नरः पापात्स्पृष्टो मुच्येत कर्मणा ॥ ३६ ॥\nतथा न प्राप्नुयाद्दोषं गृहजातं  कथंचन ॥\nशिल्पोत्थं कुपदोत्थं च कुवास्तुजमथापि च ॥ ३७ ॥\nवैशाखस्य तृतीयायां शुक्लायां रोहिणीषु च ॥\nतत्पदं निहितं तत्र वास्तोस्तेन महात्मना ॥ ३८ ॥\nतस्मिन्नपि च यः पूजां तेनैव विधिना नरः ॥\nतस्य यः कुरुते सम्यक्स भूपत्वमवाप्नुयात् ॥ ३९ ॥\nगृहं दोषान्वितं प्राप्य शिल्पादिभिरुपद्रुतम् ॥\nतस्योपसंगमं प्राप्य समृद्धिं याति तद्दिने ॥ ६.१३२.४० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये वास्तुपदोत्पत्तिमाहात्म्यवर्णनंनाम द्वात्रिंशदुत्तरशततमोऽध्यायः ।। १३२ ॥"
  }
]
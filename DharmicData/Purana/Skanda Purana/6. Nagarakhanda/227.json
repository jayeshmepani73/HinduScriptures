[
  {
    "text": "॥ युधिष्ठिर उवाच ॥ ॥\nनरकाणां स्वरूपं च श्रुत्वा मे भयमागतम् ॥\nकथं मुक्तिर्भवेत्तेषां पापानामपि पार्थिव ॥\nव्रतैर्वा नियमैर्वापि होमैर्वा तीर्थसंश्रयैः ॥ १ ॥\n॥ भीष्म उवाच ॥ ॥\nगंगायामस्थिपातोऽत्र येषां संजायते नृणाम् ॥\nन तेषां नारको वह्निः प्रभवेन्मध्यवर्तिनाम् ॥ २ ॥\nगंगायां क्रियते श्राद्धं येषां नाम्ना स्वकैः सुतैः ॥\nते विमानं समाश्रित्य प्रयांति नरकोपरि ॥ ॥ ३ ॥\nपापं कृत्वा प्रकुर्वंति प्रायश्चित्तं यथोदितम् ॥\nहेम यच्छंति वा भूप न तेषां नरको भवेत् ॥ ४ ॥\nशेषाः स्वकर्मणः प्राप्त्या सेवंते च यथोचितम् ॥\nस्वर्ग वा नरकं वापि सेवन्ते ते नराधिप ॥ ५ ॥\nधारातीर्थे म्रियंते ये स्वामिनः पुरतः स्थिताः ॥\nते गच्छंति परं स्थानं नरकाणां सुदूरतः ॥ ६ ॥\nवाराणस्यां कुरुक्षेत्रे नैमिषे नागरे पुरे ॥\nप्रयागे वा प्रभासे वा यस्त्यजेत्तनुमा त्मनः ॥\nमहापातकयुक्तोऽपि नरकं न स पश्यति ॥ ७ ॥\nनीलो वा वृषभो यस्य विवाहे संनियुज्यते ॥\nस्वपुत्रेण न संपश्येन्नरकं ब्रह्महाऽपि सः ॥ ८ ॥\nप्रायोपवेशनं कृत्वा हृदयस्थे जनार्दने ॥\nयस्त्यजेत्पुरुषः प्राणान्नरकं न स पश्यति ॥ ९ ॥\nप्रायोपवेशनं यो च चित्रेश्वरनिवेशने ॥\nकुर्वन्ति नरकं नैव ते गच्छंति कदाचन ॥ ६.२२७.१० ॥\nदीनांधकृपणानां च पथिश्रममुपेयुषाम् ॥\nतीर्थयात्रापराणां च यो यच्छति सदाऽशनम् ॥\nकाले वा यदि वाऽकाले नरकं न स पश्यति ॥ ११ ॥\nजलधेनुं च यो दद्याद्धृषसंस्थे दिवाकरे ॥\nतिलधेनुं मृगस्थे च नरकं न स पश्यति ॥ १२ ॥\nसोमे सोमग्रहे चैव सोमनाथस्य दर्शनात् ॥\nसमुद्रे च सरस्वत्यां स्नात्वा न नरकं व्रजेत् ॥ १३ ॥\nसन्निहित्यां कुरुक्षेत्रे राहुग्रस्ते दिवाकरे ॥\nसूर्यवारेण यः याति नरकं न स पश्यति ॥ १४ ॥\nकार्तिक्यां कृत्तिकायोगे यः करोति प्रदक्षिणाम् ॥\nत्रिपुष्करस्य मौनेन नरकं न स पश्यति ॥ १५ ॥\nमृगसंक्रमणे ये तु सूर्यवारेण संस्थिते ॥\nचण्डीशं वीक्षयंति स्म न ते नरकगामिनः ॥ १६ ॥\nगां पंकाद्ब्राह्मणीं दास्यात्साधून्स्तेनाद्द्विजं वधात् ॥\nमोचयन्ति च ये राजन्न ते नरकगामिनः ॥ १७ ॥\nएतत्ते सर्वमाख्यातं यत्पृष्टोऽस्मि नराधिप ॥\nयथा न नरकं याति पुरुषस्तु स्वकर्मणा ॥\nयथा च नरकं याति स्वल्पपापोऽपि मानवः ॥ १८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये श्राद्धकल्पे भीष्मयुधिष्ठिरसंवादे नरकयातनानिरसनोपायवर्णनंनाम सप्तविंशत्युत्तरद्विशततमोऽध्यायः ॥ २२७ ॥"
  }
]
[
  {
    "text": "शूद्र उवाच ॥ ॥\nइदमाश्चर्यरूपं मे प्रतिभाति वचस्तव ॥\nयद्यपि स्यान्महाक्लेशो वदतस्तव सुव्रत ॥ १ ॥\nतथापि मम भाग्येन मत्पुण्यैर्मद्गृहं गतः ॥\nन तृप्ये त्वन्मुखांभोजाच्च्युतं वाक्यामृतं पुनः ॥ २ ॥\nपिबन्गौरीकथाख्यानं विशेषगुणपूरितम् ॥\nकथं महेश्वरो नृत्यं चकार सुरसंवृतः ॥ ३ ॥\nचातुर्मास्ये कथं जातं कि ग्राह्यं व्रतमुच्यते ॥\nअनुग्रहं कृतवती सा कथं को ह्यनुग्रहः ॥ ४ ॥\nएतद्विस्तरतो ब्रूहि पृच्छतो मे द्विजोत्तम ॥\nभगवान्पूज्यते लोके ममानुग्रहकारकः ॥ ५ ॥\nप्रसन्नवदनो भूत्वा स्वस्थः कथय सुव्रत ॥\nगालवश्चापि तच्छ्रुत्वा पुनराह प्रहृष्टवान् ॥ ६ ॥\n॥ गालव उवाच ॥ ॥\nइतिहासमिमं पुण्यं कथयामि तवानघ ॥\nशृणुष्वावहितो भूत्वा यज्ञायुतफलप्रदम्॥ ७ ॥\nचातुर्मास्येऽथ संप्राप्ते हरो भक्तिसमन्वितः ॥\nब्रह्मचर्यव्रतपरः प्रहृष्टवदनोऽभवत् ॥ ८ ॥\nदेवतानां च संकल्पं महर्षीणां चकार ह ॥\nसमागत्य ततो देवा मन्दराचलमास्थिताः ॥ ९ ॥\nप्रणम्य ते महेशानं तस्थुः प्रांजलयोऽग्रतः ॥\nतानुवाच सुरान्सर्वान्हरो दृष्ट्वा समागतान्॥६.२५४.१० ॥\nपार्वत्याभिहितं प्राह कस्मिन्कार्यांतरे सति ॥\nमया नियुक्तेऽभिनये यत्र साहाय्यकारिणः ॥ ११ ॥\nभवंत्विंद्रपुरोगाश्च चातुर्मास्ये समागते ॥\nते तथोचुश्च संहृष्टा नमस्कृत्य च शूलिनम् ॥ १२ ॥\nस्वंस्वं भवनमाजग्मुर्विमानैः सूर्यसन्निभैः ॥\nतथाऽऽषाढे शुक्लपक्षे चतुर्दश्यां महेश्वरः ॥ १३ ॥\nप्रनर्त्तयितुमारेभे भवानीतोषणाय च ॥\nमंदरे पर्वतश्रेष्ठे तत्र जग्मुर्महर्षयः ॥ १४ ॥\nनारदो देवलो व्यासः शुकद्वैपायनादयः ॥\nअंगिराश्च मरीचिश्च कर्दमश्च प्रजापतिः ॥ १५ ॥\nकश्यपो गौतमश्चात्रिर्वसिष्ठो भृगुरेव च ॥\nजमदग्निस्तथोत्तंको रामो भार्गव एव च ॥ १६ ॥\nअगस्त्यश्च पुलोमा च पुलस्त्यः पुलहस्तथा ॥\nप्रचेताश्च क्रतुश्चैव तथैवान्ये महर्षयः ॥ १७ ॥\nसिद्धा यक्षाः पिशाचाश्च चारणाश्चारणैः सह ॥\nआदित्या गुह्यकाश्चैव सा ध्याश्च वसवोऽश्विनौ ॥ १८ ॥\nएते सर्वे तथेन्द्राद्या ब्रह्मविष्णुपुरोगमाः ॥\nसमाजग्मुर्महेशस्य नृत्यदर्शनलालसाः ॥ १९ ॥\nततो गणा नंदिमुखा रत्नानि प्रददुस्तथा ॥\nभूषणानि च वासांसि मुन्यादिभ्यो यथाक्रमम् ॥ ६.२५४.२० ॥\nततो वाद्यसहस्रेषु वादित्रेषु समंततः ॥\nसर्वैर्जयेति चैवोक्ता भगवा न्व्रतमादिशत्॥ २१ ॥\nभवानी हृष्टहृदया महादेवं व्यलोकयत् ॥\nजया च विजया चैव जयन्ती मंगलारुणा ॥ २२ ॥\nचतुष्टयसखीमध्ये विर राज शुभानना ॥\nतस्याः सान्निध्ययोगेन जगद्भाति गुणोत्तरम् ॥ २३ ॥\nयस्याः शरीरजा शोभा वर्णितुं नैव शक्यते ॥\nईशोऽपि गणकोटीभिर्ना नावक्त्त्राभिरीक्षितः ॥ २४ ॥\nपिशाचभूतसंघैश्च वृतः परमशोभनः ॥\nस्वर्णवेत्रधरो नन्दी बभौ कपिमुखोऽग्रतः ॥ २५ ॥\nविद्याधराश्च गंधर्वाश्चि त्रसेनादयस्तथा ॥\nचित्रन्यस्ता इव बभुस्तत्र नागा मुनीश्वराः ॥ २६ ॥\nश्रीरागप्रमुखा रागास्तस्य पुत्रा महौजसः ॥\nअमूर्त्ताश्चैव ते पुत्रा हरदेव समुद्भवाः ॥ २७ ॥\nएकैकस्य च षड्भार्याः सर्वासां च पितामहः ॥\nताभिः सहैव ते रागा लीलावपुर्धरास्तथा ॥ २८ ॥\nप्रादुर्बभूवुः सहसा चिंतितास्तेन शंभुना ॥\nतेषां नामानि ते वच्मि शृणुष्व त्वं महाधन ॥ २९ ॥\nश्रीरागः प्रथमः पुत्र ईश्वरस्य विमोहनः ॥\nआसां चक्रे भ्रुवोर्मध्ये परब्रह्म प्रदायकः ॥ ६.२५४.३० ॥\nतन्मध्यश्चैव माहेशात्समुद्भूतो गणोत्तमः ॥\nद्वितीयोऽथ वसन्तोऽभूत्कटिदेशान्महायशाः ॥ ३१ ॥\nमहदंकश्च भूतानां चक्राच्चैव विशुद्धितः ॥\nपंचमस्तु तृतीयोऽभूत्सुतो विश्वविभूषणः ॥ ३२ ॥\nमहेश्वरहृदो जातं चक्रं चैवमनाहतम् ॥\nनासादेशात्समुद्भूतो भैरवो भैरवः स्वयम्॥ ॥ ३३ ॥\nमणिपूरकनामेदं चक्रं तद्धि विमुक्तिदम् ॥\nपंचाशच्च तथा वर्णा अंका नाम महेश्वरात् ॥ ३४ ॥\nराशयो द्वादश तथा नक्षत्राणि तथैव च ॥\nस्वाधिष्ठानसमुद्भूता जगद्बीजसमन्विताः ॥ ३५ ॥\nक्षणेन वृद्धिमायांति ततो रेतः प्रवर्तते ॥\nरेतसस्तु जगत्सृष्टं तदीशजननेंद्रियम् ॥ ३६ ॥\nआधाराच्च महान्षष्ठो नटो नारायणोऽभवत् ॥\nमहेशवल्लभः पुत्रो नीलो विष्णुपराक्रमः ॥ ३७ ॥\nएते मूर्तिधरा रागा जाता भार्यासहायिनः ॥\nभार्यास्तेषां समुद्भूताः शिरोभागात्पिनाकिनः ॥ ३८ ॥\nषट्त्रिंशत्परिमाणेन ततस्तास्त्वं निशामय ॥\nगौरी कोलाहली धीरा द्राविडी माल कौशिकी ॥ ३९ ॥\nषष्ठी स्याद्देवगांधारी श्रीरागत्य प्रिया इमाः ॥\nआन्दोला कौशिकी चैव तथा चरममंजरी ॥ ६.२५४.४० ॥\nगंडगिरी देवशाखा राम गिरी वसन्तगा ॥\nत्रिगुणा स्तम्भतीर्था च अहिरी कुंकुमा तथा ॥ ४१ ॥\nवैराटी सामवेरी च षड्भार्याः पंचमे मताः॥\nभैरवी गुर्जरी चैव भाषा वेलागुली तथा ॥ ४२ ॥\nकर्णाटकी रक्तहंसा षड्भार्या भैरवानुगाः ॥\nबंगाली मधुरा चैव कामोदा चाक्षिनारिका ॥ ४३ ॥\nदेवगिरी च देवाली मेघ रागानुगा इमा ॥\nत्रोटकी मीडकी चैव नरादुम्बी तथैव च ॥ ४४ ॥\nमल्हारी सिन्धुमल्हारी नटनारायणानुगाः ॥\nएता हि गिरिशं नत्वा महेशं च महेश्वरीम् ॥ ४५ ॥\nस्वमूर्त्तिवाहनोपेताः स्वभर्तृसहिताः स्थिताः ॥\nब्रह्मा मृदंगवाद्येन तोषयामास शंकरम् ॥ ४६ ॥\nचतुरक्षरवाद्येन सुवाद्यं चाकरोत्पुनः ॥\nतालक्रियां महेशाय दर्शयामास केशवः ॥ ४७ ॥\nवायवस्तत्र वाद्यं च चक्रुः सुस्वरमोजसा ॥\nमहेन्द्रो वंशवाद्यं च सुगिरं सुस्वरं बहुः ॥ ४८ ॥\nवह्निः शूर्परवं चक्रे पणवं च तथाश्विनौ ॥\nउपांगवादनं चक्रे सोमः सूर्यः समंततः ॥ ४९ ॥\nघंटानां वादनं चक्रुर्गणाः शतसहस्रशः ॥\nमुनीश्वरास्तथा देव्यः पार्वतीसहितास्तथा ॥ ६.२५४.५० ॥\nस्वर्णभद्रासनेष्वेते ह्युपविष्टा व्यलोकयन् ॥\nशृंगाणां वादनं चक्रुर्वसवः समहोरगाः ॥ ॥ ५१ ॥\nभेरीध्वनिं तथा साध्या वाद्यान्यन्ये सुरोत्तमाः ॥\nझर्झरीगोमुखादीनि साध्याश्चक्रुर्महोत्सवे ॥ ५२ ॥\nतन्त्रीलयसमायुक्ता गंधर्वा मधुर स्वराः ॥\nसुवर्णशृंगनादं च चक्रुः सिद्धाः समंततः ॥ ५३ ॥\nततस्तु भगवानासीन्महानटवपुर्धरः ॥\nमुकुटाः पंचशीर्षे तु पन्नगैरुपशोभिताः ॥ ॥ ५४ ॥\nजटा विमुच्य सकला भस्मोद्धूलितविग्रहः ॥\nबाहुभिर्दशभिर्युक्तो हारकेयूरसंयुतः ॥ ५५ ॥\nत्रैलोक्यव्यापकं रूपं सूर्यकोटिसमप्रभम् ॥\nकृत्वा ननर्त्त भगवान्भासुरं स महानगे ॥ ५६ ॥\nततं वीणादिकं वाद्यं कांस्यतालादिकं घनम् ॥\nवंशादिकं तु वादित्रं तोमरादिकनामकम् ॥ ५७॥\nचतुर्विधं ततो वाद्यं तुमुलं समजायत ॥\nतालानां पटहादीनां हस्तकानां तथैव च ॥ ५८ ॥\nमानानां चैव तानानां प्रत्यक्षं रूपमाबभौ ॥\nसुकंठं सुस्वरं मुक्तं सुगम्भीरं महास्वनम्॥ ५९ ॥\nविश्वावसुर्नारदश्च तुंबुरुश्चैव गायकाः ॥\nजगुर्गंधर्वपतयोऽप्सरसो मधुरस्वराः ॥ ६.२५४.६० ॥\nग्रामत्रयसमोपेतं स्वरसप्तकसंयुतम् ॥\nदिव्यं शुद्धं च सांकल्पं तत्र गेयमवर्त्तत ॥ ६१ ॥\nपर्वतोऽपि महानादं हरपादतलाहतः ॥\nभ्रमिभिर्भ्रमयंस्तत्र महीं सपुरकाननाम्॥ ६२ ॥\nहस्तकांश्चतुराशीतिं स ससर्ज सदाशिवः ॥\nललाटफलकस्वेदात्सूतमागधबंदिनः ॥६३॥\nमहेशहृदयाज्जाता गंधर्वा विश्वगायकाः ॥\nते मूर्त्ता देवदेवस्य सुरंगालयसंयुताः ॥ ६४ ॥\nप्रेक्षकाणामृषीणां च चक्रुराश्चर्यमोजसा ॥\nकिन्नराः पुष्पवर्षाणि ससृजुः स्वैर्गुणैरिह ॥ ६५ ॥\nएवं चतुर्षुमासेषु यदा नृत्यमजायत ॥\nअतिक्रांता शरज्जाता निर्मलाकाशशोभिता ॥ ६६ ॥ पद्मखंडसमाच्छन्नसरोवरमुखांबुजा ॥\nफलवृक्षौषधीभिश्च किंचित्पांडुमुखच्छविः ॥ ६७ ॥\nऊर्जशुक्लचतुर्दश्यां प्रसन्ना गिरिजा तदा ॥\nसमाप्तव्रतचर्यः स ईश्वरोऽपि तदा बभौ ॥ ६८ ॥\nसा चोवाच तदा शंभुं विकचस्वरलोचना ॥\nविप्रशापपातितं च यदा लिंगं भविष्यति ॥ ६९ ॥\nनर्मदाजलसंभूतं विश्वपूज्यं भविष्यति ॥\nएवमुक्त्वा ततस्तुष्टा हरस्तोत्रं चकार ह ॥ ६.२५४.७० ॥\nनमस्ते देवदेवाय महादेवाय मौलिने ॥\nजगद्धात्रे सवित्रे च शंकराय शिवाय च ॥ ॥ ७१ ॥\nकपर्दिनेऽजयादाय ब्रह्मगर्भाय ते नमः ॥\nहिरण्यरेतसे तुभ्यं नीलग्रीवाय ते नमः ॥ ७१ ॥\nनमो ब्रह्मण्य देवाय सितभूतिधराय च ॥\nपंचवक्त्राय रूपाय नीरूपाय नमोनमः ॥ ७३ ॥\nसहस्राक्षाय शुभ्राय नमस्ते कृत्तिवाससे ॥\nअन्धकासुरमोक्षाय पशूनां पतये नमः ॥ ७४ ॥\nविप्रवह्निमुखाग्राय हराय च भवाय च ॥\nशंकराय महेशाय ईश्वराय नमो नमः ॥ ७६ ॥\nअमूर्तब्रह्मरूपाय मूर्त्तानां भावनाय च ॥\nनमः शिवाय चोग्राय हराय च भवाय च ॥ ७६ ॥\nनमः कृष्णाय शर्वाय त्रिपुरांतक हारिणे ॥\nअघोराय नमस्तेऽस्तु नमस्ते पुरुषाय ते ॥ ७७ ॥\nसद्योजाताय तुभ्यं भो वामदेवाय ते नमः ॥\nईशानाय नमस्तुभ्यं पंचास्याय कपालिने ॥ ७८ ॥\nविरूपाक्षाय भावाय भगनेत्रनिपातिने ॥\nपूषदंतनिपाताय महायज्ञनिपातिने ॥ ७९ ॥\nमृगव्याधाय धर्माय कालचक्राय चक्रिणे ॥\nमहापुरुषपूज्याय गणानां पतये नमः ॥ ६.२५४.८० ॥\nगंगाधराय मृडिने भवानीप्रियकारिणे ॥\nजगदानंददात्रे च ब्रह्मरूपाय ते नमः ॥९१॥\nगुणातीताय गुणिने सूक्ष्माय गुरवेऽपि च ॥\nनमो महास्वरूपाय भस्मनो जन्मकारिणे ॥ ८२ ॥\nवैराग्यरूपिणे नित्यं योगाचार्याय वै नमः ॥\nमयोक्तमप्रियं देव स्मरसंहारकारक ॥ ८३ ॥\nक्षंतुमर्हसि विश्वेश शिरसा त्वां प्रसादये ॥\nशापानुग्रह एवैष कृतस्ते वै न संशयः ॥ ८४ ॥\nममापराधजो मन्युर्न कार्यो भवताऽनघ ॥\nएवं प्रसादितः शंभुर्हृष्टात्मा त्रिदशैः सह ॥ ८५ ॥\nतीर्णव्रतपरानंदनिर्भरः प्राह तामुमाम् ॥\nय इमां मत्स्तुतिं भक्त्या पठिष्यति तवोद्गताम् ॥\nतस्य चेष्टवियोगश्च न भविष्यति पार्वति ॥ ८६ ॥\nजन्मत्रयधनैर्युक्तः सर्वव्याधिविवर्जितः ॥\nभुक्त्वेह विविधान्भोगानंते यास्यति मत्पुरम् ॥ ८७ ॥\nइत्युक्त्वा तां महेशोऽपि स्वमंगं प्रददौ ततः ॥\nवैष्णवं वामभागं सा प्रतिजग्राह पार्वती ॥ ८८ ॥\nशर्वं कपालहस्तं च ग्रीवार्द्धे गरलान्वितम् ॥\nरुण्डमालार्द्धहारं च सितगौरं समंततः ॥ ८९ ॥\nब्रह्मांडकोटिजनकं जटाभिर्भूषितं शिरः ॥\nसित द्युतिकलाखंडरत्नभासावभासितम् ॥ ६.२५४.९० ॥\nस्वर्णाभरणसंयुक्तमेकतो भुजगांगदम् ॥\nएकतः कृत्तिवसनमन्यतः पट्टकूलवत् ९१ ॥\nमत्स्य वाहनसंयुक्तमन्यतो वृषभांकितम् ॥\nएकतः पार्षदैः सेव्यमन्यतः सखिसेवितम् ॥ ९२ ॥\nरूपमेवंविधं दृष्ट्वा ब्रह्माद्या देवतागणाः ॥\nतुष्टुवुः परया भक्त्या तेजोभूषितलोचनम् ॥ ९३ ॥\nत्वमेको भगवान्सर्वव्यापकः सर्वदेहिनाम् ॥\nपितृवद्रक्षकोऽसि त्वं माता त्वं जीवसंज्ञकः ॥ ९४ ॥\nसाक्षी विश्वस्य बीजं त्वं ब्रह्मांडवशकारकः ॥\nउत्पद्यंते विलीयंते त्वयि ब्रह्मांडकोटयः ॥ ९५ ॥\nऊर्मयः सागरे नित्यं सलिले बुद्बुदा यथा ॥\nअहं कदा चित्ते नेत्रात्कदाचित्तव भालतः ॥ ९६ ॥\nक्वचित्संगे शिवादेव्या प्राहुर्भूत्वा सृजे जगत् ॥\nतवाज्ञाकरिणः सर्वे वयं ब्रह्मादयः सुराः ॥ ९७ ॥\nअनंतवैभवोऽनंतोऽनंतधामाऽस्यनंतकः ॥\nअनंतः सर्वभंगाय कुरुषे रूपमद्भुतम् ॥ ९८ ॥\nभवानि त्वं भयं नित्यमशिवानां पवित्रकृत् ॥\nशिवा नामपि दात्री त्वं तपसामपि त्वं फलम् ९९ ॥\nयः शिवः स स्वयं विष्णुर्यो विष्णुः स सदाशिवः ॥\nइत्यभेदमतिर्जाता स्वल्पा नस्त्वत्प्रसादतः॥ ॥ ६.२५४.१०० ॥\nयत्किंचिच्च जगत्यस्मिन्दृश्यते श्रूयतेऽपि वा ॥\nमध्ये बहिश्च तत्सर्वं त्रयं व्याप्य स्थिता यदा ॥ १ ॥\nजगत्पूज्ये सुरेशानि जगद्वंद्ये तथांबिके ॥\nप्रसादं कुरु देवेशि देवेश प्रणता वयम् ॥ २ ॥\nइत्युक्त्वा त्रिदशाः सर्वे हृष्टा जग्मुर्यथागतम् ॥ ३ ॥\n॥ गालव उवाच ॥ ॥\nतद्दिव्यरूपमतुलं भुवि ये मनुष्याः संसारसागरसमुत्तरणैकपोतम् ॥\nसंचिन्तयंति मनसा हृतकिल्बिषास्ते ब्रह्मस्वरूपमनुयांति विमुक्तसंगाः ॥ ॥१०४॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये हरतांडवनर्त्तनवर्णनंनाम चतुःपञ्चाशदुत्तरद्विशततमोऽध्यायः ॥ २५४ ॥"
  }
]
[
  {
    "text": "॥ ऋषय ऊचुः ॥ ॥\nयदेतद्भवता प्रोक्तं तत्र रामेण निर्मितः ॥\nरामेश्वरस्तथा सीता तेन तत्र विनिर्मिता ॥ १ ॥\nतथा च लक्ष्मणार्थाय निर्मितस्तेन संश्रयः ॥\nएतन्महद्विरुद्धं ते प्रतिभाति वचोऽखिलम् ॥ २ ॥\nत्वया सूत पुरा प्रोक्तं रामो लक्ष्मणसंयुतः ॥\nसीतया सहितः प्राप्तः क्षेत्रेऽत्र प्रस्थितो वने ॥ ३ ॥\nश्राद्धं कृत्वा गयाशीर्षे लक्ष्मणेन विरुद्ध्य च ॥\nपुनः संप्रस्थितोऽरण्यं क्रोधाविष्टश्च तं प्रति । ४ ॥\nयत्त्वयोक्तं तदा तेन निर्मितोऽत्र महेश्वरः ॥\nएतच्च सर्वमाचक्ष्व संदेहं सूतनन्दन ॥ ५ ॥\n॥ सूत उवाच ॥ ॥\nअत्र मे नास्ति संदेहो युष्माकं च पुनः स्थितः ॥\nततो वक्ष्याम्यशेषेण श्रूयतां द्विजसत्तमाः ॥\nएतत्क्षेत्रं पुनश्चाद्यं न क्षयं याति कुत्रचित् ॥ ६ ॥\nअन्यस्मिन्दिवसे प्राप्ते स तदा रघुनंदनः ॥\nयदा विरोधमापन्नः सार्धं सौमित्रिणा सह ॥ ७ ॥\nएतत्पुनर्दिनं चान्यद्यत्र तेन प्रतिष्ठितः ॥\nरामेश्वरः स्वयं भक्त्या दुःखितेन महात्मना ॥ ८ ॥\n॥ ऋषय ऊचुः ॥ ॥\nअन्यस्मिन्दिवसे तत्र कस्मिन्काले रघूत्तमः ॥\nसंप्राप्तस्तस्य किं दुःखं संजातं तत्प्रकीर्तय ॥ ९ ॥ ।\n॥ सूत उवाच ॥ ॥\nकृत्वा सीतापरित्यागं रामो राजीवलोचनः ॥\nलोकापवादसंत्रस्तस्ततो राज्यं चकार सः ॥ ६.९९.१० ॥\nकृत्वा स्वर्णमयीं सीतां पत्नीं यज्ञप्रसिद्धये ॥\nन स चक्रे महाभागो भार्यामन्यां कथंचन ॥ १॥।\nदशवर्षसहस्राणि दशवर्षशतानि च ॥\nब्रह्मचर्येण चक्रे स राज्यं निहतकंटकम् ॥ १२ ॥\nततो वर्षसहस्रांते प्राप्ते चैकादशे द्विजाः ॥\nदेवदूतः समायातो रामस्य सदनं प्रति ॥।३॥\nतेनोक्तं देवराजेन प्रेषितोऽहं तवांतिकम् ॥\nतस्मात्कुरु समालोकं विजने त्वं मया सह ॥ १४ ॥\nएवमुक्तस्तदा तेन दूतेन रघुनंदनः ॥\nपरं रहः समासाद्य मन्त्रं चक्रे ततः परम् ॥ १-५ ॥\nतस्यैवमुपविष्टस्य मंत्रस्थाने महात्मनः ॥\nबहुत्वादिष्टलोकस्य न रहस्यं प्रजायते ॥ १६ ॥\nततः कोपपरीतात्मा दूतः प्रोवाच सादरम् ॥\nविहस्य जनसंसर्गं दृष्ट्वैकांतेऽपि संस्थिते ॥ १७ ॥\nयथा दंष्ट्राच्युतः सर्पो नागो वा मदवर्जितः ॥\nआज्ञाहीनस्तथा राजा मानवैः परिभूयते ॥ १८ ॥\nसेयं तव रघुश्रेष्ठ नाज्ञास्ति प्रतिवेद्म्यहम् ॥\nशक्रालापमपि त्वं च नैकांते श्रोतुमर्हसि ॥ १९ ॥\nतस्य तद्वचनं श्रुत्वा कोपसंरक्तलोचनः ॥\nत्रिशाखां भृकुटीं कृत्वा ततः स प्राह लक्ष्मणम्॥ ६.९९.२० ॥\nममात्र संनिविष्टस्य सहानेन प्रजल्पतः ॥\nयदि कश्चिन्नरो मोहादागमिष्यति लक्ष्मण ॥\nस्वहस्तेन न संदेहः सूदयिष्यामि तं द्रुतम् ॥ २१ ॥\nन हन्मि यदि तं प्राप्तमत्र मे दृष्टिगोचरम्॥\nतन्मा भून्मे गतिः श्रेष्ठा धर्मिणां या प्रपद्यते ॥ ॥ २२ ॥\nएवं ज्ञात्वा प्रयत्नेन त्वया भाव्यमसंशयम् ॥\nराजद्वारि यथा कश्चिन्न मया वध्यतेऽधुना ॥ २३ ॥\nतमोमित्येव संप्रोच्य लक्ष्मणः शुभलक्षणः ॥\nराजद्वारं समासाद्य चकार विजनं ततः॥ २४ ॥\nदेवदूतोऽपि रामेण समं चक्रे ततः परम्॥\nमंत्रं शक्रसमादिष्टं तथान्यैः स्वर्गवासिभिः  ॥ २५ ॥\n॥ देवदूत उवाच ॥ ॥\nत्वं रावणविनाशार्थमवतीर्णो धरातले ॥\nस च व्यापादितो दुष्टः पापस्त्रैलोक्यकंटकः ॥ २६ ॥\nकृतं सर्वं महाभाग देव कृत्यं त्वयाऽधुना ॥\nतस्मात्संतु सनाथास्ते देवाः शक्रपुरोगमाः॥२७॥\nयदि ते रोचते चित्ते नोपरोधेन सांप्रतम् ॥\nप्रसादं कुरु देवानां तस्मादागच्छ सत्वरम् ॥\nस्वर्गलोकं परित्यज्य मर्त्यलोकं सुनिंदितम् ॥२८॥\n॥ सूत उवाच ॥ ॥\nएतस्मिन्नंतरे प्राप्तो दुर्वासा मुनिसत्तमः ॥\nप्रोवाचाथ क्षुधाविष्टः क्वासौ क्वासौ रघूत्तमः ॥ २९ ॥\n॥ लक्ष्मण उवाच ॥ ॥\nव्यग्रः स पार्थिवश्रेष्ठो देवकार्येण केनचित् ॥\nतस्मादत्रैव विप्रेंद्र मुहूर्तं परिपालय ॥६.९९.३०॥।\nयावत्सांत्वयते रामो दूतं शक्रसमुद्भवम् ॥\nममोपरि दयां कृत्वा विनयावनतस्य हि ॥ ३१ ॥\n॥ दुर्वासा उवाच ॥ ॥\nयदि यास्यति नो दृष्टिं मम द्राक्स रघूत्तमः ॥\nशापं दत्त्वा कुलं सर्वं तद्धक्ष्यामि न संशयः ॥ ३२ ॥\nममापि दर्शनादन्यन्न किंचिद्विद्यते गुरु ॥\nकृत्यं लक्ष्मण यावत्त्वमन्यन्मूढ़ प्रकत्थसे ॥ ३३ ॥\nतच्छ्रुत्वा लक्ष्मणश्चित्ते चिंतयामास दुःखितः ॥\nवरं मे मृत्युरेकस्य मा भूयात्कुलसंक्षयः ॥ ३४ ॥\nएवं स निश्चयं कृत्वा ततो राममुपाद्रवत् ॥\nउवाच दंडवद्भूमौ प्रणिपत्य कृतांजलिः ॥ ३५ ॥\nदुर्वासा मुनिशार्दूलो देव ते द्वारि तिष्ठति ॥\nदर्शनार्थी क्षुधाविष्टः किं करोमि प्रशाधि माम् ॥ ३६ ॥\nतस्य तद्वचनं श्रुत्वा ततो दूतमुवाच तम् ॥\nगत्वेमं ब्रूहि देवेशं मम वाक्यादसंशयम् ॥\nअहं संवत्सरस्यांत आगमिष्यामि तेंऽतिके ॥ ३७ ॥\nएवमुक्त्वा विसृज्याथ तं दूतं प्राह लक्ष्मणम् ॥\nप्रवेशय द्रुतं वत्स तं त्वं दुर्वाससं मुनिम् ॥ ३८ ॥\nततश्चार्घ्यं च पाद्यं च गृहीत्वा सम्मुखो ययौ ॥\nरामदेवः प्रहृष्टात्मा सचिवैः परिवारितः ॥ ३९ ॥\nदत्त्वार्घ्यं विधिवत्तस्य प्रणिपत्य मुहुर्मुहुः ॥\nप्रोवाच रामदेवोऽथ हर्षगद्गदया गिरा ॥ ६.९९.४० ॥\nस्वागतं ते मुनिश्रेष्ठ भूयः सुस्वागतं च ते ॥\nएतद्राज्यममी पुत्रा विभवश्च तव प्रभो ॥ ४१ ॥\nकृत्वा मम प्रसादं च गृहाण मुनिसत्तम ॥\nधन्योऽस्म्यनुगृहीतोऽस्मि यत्त्वं मे गृहमागतः ॥\nपूज्यो लोकत्रयस्यापि निःशेषतपसांनिधिः ॥ ४२ ॥\n॥ मुनिरुवाच ॥ ॥\nचातुर्मास्यव्रतं कृत्वा निराहारो रघूत्तम ॥\nअद्य ते भवनं प्राप्य आहारार्थं बुभुक्षितः ॥ ४३ ॥\nतस्मात्त्वं यच्छ मे शीघ्रं भोजनं रघुनंदन ॥\nनान्येन कारणं किंचित्संन्यस्तस्य धनादिना ॥ ४४ ॥\nततस्तं भोजयामास श्रद्धापूतेन चेतसा ॥\nस्वयमेवाग्रतः स्थित्वा मृष्टान्नैर्विविधैः शुभैः ॥ ४५ ॥\nलेह्यैश्चोष्यैस्तथा चर्व्यैः खाद्यैरेव पृथग्विधैः ॥\nयावदिच्छा मुनेस्तस्य तथान्नैर्विविधैरपि ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रामेश्वरस्थापनप्रस्तावे श्रीरामंप्रति दुर्वासः समागमनवृत्तांतवर्णनंनामैकोनशततमोऽ ध्यायः ॥ ९९ ॥ ॥ छ ॥"
  }
]
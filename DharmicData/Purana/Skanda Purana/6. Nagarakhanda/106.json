[
  {
    "text": "॥ ऋषय ऊचुः ॥ ॥\nभूपृष्ठे पांसुभिस्तस्मिन्प्रेतैस्तैः परिपूरिते ॥\nयानि तीर्थानि लुप्तानि लिङ्गानि च वदस्व नः ॥ १ ॥\n॥ सूत उवाच ॥ ॥\nअसंख्यातानि तीर्थानि तथा लिंगानि च द्विजाः ॥\nलोपं गतानि वक्ष्यामि प्राधान्येन प्रबोधत ॥ २ ॥\nतत्र लोपं गतं तीर्थं चक्रतीर्थमिति स्मृतम् ॥\nयत्र चक्रं पुरा न्यस्तं विष्णुना प्रभविष्णुना ॥ ॥ ३ ॥\nमातृतीर्थं तथैवान्यत्सर्वकामप्रदं नृणाम् ॥\nयत्र ता मातरो दिव्याः कार्तिकेयप्रतिष्ठिताः ॥ ४ ॥\nमुचुकुन्दस्य राजर्षेस्तथान्यल्लिंग मुत्तमम् ॥\nतत्र लोपं गतं विप्राः सगरस्य तु भूपतेः ॥ ५ ॥\nइक्ष्वाकोर्वसुषेणस्य ककुत्स्थस्य महात्मनः ॥\nऐलस्य चन्द्रदेवस्य काशिराजस्य सन्मतेः ॥ ६ ॥\nअग्निवेशस्य रैभ्यस्य च्यवनस्य भृगोस्तथा ॥\nआश्रमो याज्ञवल्क्यस्य तत्र लोपं समाययौ ॥ ७ ॥\nहारीतस्य महर्षेश्च हर्यश्वस्य महात्मनः ॥\nकुत्सस्य च वसिष्ठस्य नारदस्य त्रितस्य च ॥ ८ ॥\nतथैव ऋषिपत्नीनां तत्र लिंगानि भूरिशः॥\nकात्यायन्याश्च शांडिल्या मैत्रेय्याश्च तथा पुरा ॥ ९ ॥\nअन्यासां मुनिपत्नीनां यासां संख्या न विद्यते ॥\nतत्राश्चर्यमभूदन्यत्पूर्यमाणे महीतले ॥ ६.१०६.१० ॥\nपांसुभी राक्षसैर्यैस्तैः प्रेतैर्ब्राह्मणसत्तमाः ॥\nतद्वोऽहं संप्रवक्ष्यामि श्रोतव्यं सुसमाहितैः ॥ १० ॥\nदृष्ट्वा पांसुमयीं वृष्टिं मुक्तां प्रेतैः समंततः ॥\nमातृवर्गेण तेनाथ प्रमुक्तः प्रचुरोऽनिलः ॥ ११ ॥\nतेन पांसुकृता वृष्टिः समंतान्मथिता बहिः ।\nतस्या भूमेः पतत्येव न किंचित्तत्र पूर्यते ॥ १३ ॥\nततस्ते व्यंतराः खिन्ना निराशास्तस्य पूरणे ॥\nभूतास्तस्य पुरो गत्वा चुक्रुशुः कुशभूपतेः ॥ १४ ॥\nअस्माभिर्विहिता तत्र पांसुवृष्टिर्महीपते ॥\nनीयते शतधाऽन्यत्र मातृमुक्तेन वायुना ॥ १९ ॥\nस त्वं तासां विघातार्थमुपायं भूप चिंतय ॥\nयेन तां पांसुभिर्भूमिं पूरयामः समंततः ॥ १६ ॥\nतेषां तद्वचनं श्रुत्वा ततः कुशमहीपतिः ॥\nरुद्रमाराधयामास तत्क्षेत्रं प्राप्य सद्द्विजाः ॥ १७ ॥\nततस्तस्य गतस्तुष्टिं वर्षांते भगवान्हरः ॥\nप्रोवाच प्रार्थयाभीष्टं यत्ते मनसि वांछितम् ॥ १९८ ॥\n॥ कुश उवाच ॥ ॥\nयथा संपूर्यते चाशु पांसुभिर्भूमिमंडलम्॥\nएतत्प्रेतप्रमुक्तैश्च प्रसादात्ते तथा कुरु ॥ १९ ॥\nमया प्रेतगणादेव निर्दिष्टास्तस्य पूरणे ॥\nमातृसंरक्ष्यमाणं तच्छक्यं चैतन्न पूरितुम् ॥ ६.१०६.२० ॥\nतत्र राक्षसजैर्मंत्रैः संति लिंगानि च प्रभो ॥\nप्रतिष्ठितानि तत्स्पर्शाद्दर्शनात्स्याज्जनक्षयः ॥ २१ ॥\nअचलत्वात्तथा देव लिंगानां शास्त्रसद्भयात् ॥\nअन्यदुत्पाटनाद्यं च नैव कुर्मः कथंचन ॥ २२ ॥\nतस्माल्लिंगकृतो नाशो ब्राह्मणानां तपस्विनाम् ॥\nयथा न स्यात्सुरश्रेष्ठ तथा नीतिर्विधीयताम् ॥ २३ ॥\nततश्च भगवान्रुद्रस्ताः समाहूय मातरः ॥\nप्रोवाच त्यज्यतां स्थानं भवत्यो यत्र संस्थिताः ॥ २४ ॥\nतत्र पांसुभिरव्यग्राः करिष्यंति दिवानिशम् ॥\nप्रेताः कुशसमादेशाद्वृष्टिं लोकहिताय च ॥ २५ ॥\n॥ मातर ऊचुः ॥ ॥\nत्यक्ष्यामश्च तवादेशात्तत्स्थानं वृषभध्वज ॥\nपरं दर्शय चास्माकं किंचिदन्यत्तथाविधम् ॥ २६ ॥\nक्षेत्रेऽत्रैव निवत्स्यामो येन स्कन्दकृते वयम् ॥\nतेन संस्थापिताश्चात्र प्रोक्ताः स्थेयं सदा ततः ॥ २७ ॥\nततः प्रोवाच भगवांस्तस्मात्स्थानान्महत्तरम् ॥\nस्थानं दास्यामि सर्वासां पृथक्त्वेन शुभावहम् ॥ २८ ॥\nअष्टषष्टिस्तु क्षेत्राणां मदीयानां समंततः ॥\nसंस्थितास्ति महाभागा येषु मत्संस्थितिः सदा ॥ २९ ॥\nअष्टषष्टिविभागेन भूत्वा सर्वाः पृथक्पृथक् ॥\nतेषु तिष्ठथ मद्वाक्यात्पूजामग्र्यामवाप्स्यथ ॥ ६.१०६.३० ॥\nतस्य देवस्य तच्छ्रुत्वा वाक्यं ता मातरस्तदा ॥\nप्रहृष्टास्तत्परित्यज्य स्थानं स्कन्दविनिर्मितम् ॥ ३१ ॥\nअष्टषष्टिविभागेन भूत्वा रूपैः पृथग्विधैः ॥\nअष्टषष्टिषु क्षेत्रेषु तस्य ताः संस्थिताः सदा ॥ ३२ ॥\nततस्ताभिर्विनिर्मुक्तं तत्सर्वं भूमिमण्डलम् ॥\nपांसुभिः पूरितं प्रेतैर्दिवारात्रमतंद्रितैः ॥ ३३ ।।\nएवं तस्य वरं दत्त्वा भगवान्वृषवाहनः ॥\nजगामादर्शनं पश्चात्सार्धं सवर्गैणैर्द्विजाः ॥३४॥\nकुतोऽपि ब्राह्मणैः सर्वेस्तापसैश्च प्रशंसितः ॥\nलब्धाशी प्रययौ तस्मादयोध्यानगरीं प्रति ॥ ३५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लुप्ततीर्थमाहात्म्यकथनंनाम षडुत्तरशततमोऽध्यायः ॥ १०६ ॥"
  }
]
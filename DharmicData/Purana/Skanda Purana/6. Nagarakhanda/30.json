[
  {
    "text": "॥ ऋषय ऊचुः ॥ ॥\nतोषितः केन सिद्धेन तत्र सिद्धेश्वरो विभुः ॥\nएतत्सर्वं समाचक्ष्व विस्तरात्सूतनन्दन ॥ १ ॥\n॥ सूत उवाच ॥ ॥\nआसीत्सिद्धाधिपोनाम पुरा हंस इति स्मृतः ॥\nअनपत्यतया तस्य कालश्चक्राम भूरिशः ॥ २ ॥\nततश्चिन्ता प्रपन्नः स गत्वा देवपुरोहितम् ॥\nपप्रच्छागिरसः पुत्रं विप्रश्रेष्ठं बृहस्पतिम् ॥ ३ ॥\nभगवंश्चानपत्यस्य वार्द्धकं मे समागतम् ॥\nतस्मादपत्यलाभाय ममोपायं प्रकीर्तय ॥ ४ ॥\nतीर्थयात्रां व्रतं वापि शांतिकं वा द्विजोत्तम ॥\nयेन स्यात्संततिः शीघ्रं त्वत्प्रसादाद्बृहस्पते ॥ ५ ॥\nबृहस्पतिश्चिरं ध्यात्वा सिद्धं प्राह ततः परम् ॥\nचमत्कारपुरं क्षेत्रं गत्वा तत्र तपः कुरु ॥ ६ ॥\nततः प्राप्स्यसि सत्पुत्रं वंशोद्धारक्षमं शुभम् ॥\nनान्यं पश्यामि सिद्धेश सुतोपायं शुभावहम् ॥ ७ ॥\nततस्तत्क्षेत्रमासाद्य स सिद्धः श्रद्धयान्वितः ॥\nलिंगं संपूजयामास यथोक्तविधिना स्वयम् ॥ ८ ॥\nततश्चाराधयामास दिवानक्तमतंद्रितः ॥\nबलि पूजोपहारेण गीतवाद्योच्छ्रयादिभिः ॥ ९ ॥\nचांद्रायणैस्तथा कृच्छ्रैः  पाराकैर्द्विजसत्तमाः ॥\nतथा मासोपवासैश्च तोषयामास शंकरम् ॥ ६.३०.१० ॥\nततो वर्षसहस्राभ्यां तस्य तुष्टो महेश्वरः ॥\nप्रोवाच दर्शनं गत्वा वृषारूढः सहोमया ॥ ११ ॥\nहंसाद्य तव तुष्टोऽहं तस्मात्प्रार्थय वांछितम् ॥\nअहं ते संप्रदास्यामि दुष्प्राप्यमपि निश्चितम् ॥ १२ ॥\n॥ हंस उवाच ॥ ॥\nअपत्यार्थं समारंभो मयाऽद्य विहितः पुरा ॥\nतस्मात्त्वं देहि मे पुत्रान्वंशोद्धारक्ष मान्विभो ॥ १३ ॥\nत्वया चैव सदा लिंगे स्थेयमत्र सुरोत्तम ॥\nमम वाक्यादसंदिग्धं सर्वलोकहितार्थतः ॥ १४ ॥\n॥ श्रीभगवानुवाच ॥\nअद्यप्रभृति लिंगेस्मिन्नाश्रयो मे भविष्यति ॥\nतव वाक्येन सिद्धेश सत्यमेतन्मयोदितम् ॥।५॥\nयो मामत्र स्थितं मर्त्यः पूजयिष्यति भक्तितः ॥\nतस्याहं संप्रदास्यामि चित्तस्थं सकलं फलम् ॥ १६ ॥\nयो मे लिंगस्य याम्याशां स्थित्वा मंत्रं जपिष्यति ॥\nषडक्षरं प्रदास्यामि तस्यायुष्यं सुतान्वितम् ॥॥ ॥ १७ ॥\nएवमुक्त्वा महादेवस्ततश्चादर्शनं गतः ॥\nहंसोऽपि च गृहं गत्वा पुत्रानाप महोदयान्॥ १८ ॥\nतस्मात्सर्वप्रयत्नेन तल्लिंगं यत्नतो द्विजाः ॥\nस्पर्शनीयं च पूज्यं च नमस्कार्यं प्रयत्नतः ॥ १९ ॥\nषडक्षरेण मन्त्रेण कीर्तनीयं च शक्तितः ॥\nवांछद्भिर्वांछितान्कामान्दुर्लभांस्त्रिदशैरपि ॥६.३०.२०॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सिद्धेश्वरोत्पत्तिवृत्तान्तवर्णनंनाम त्रिंशोऽध्यायः ॥ ॥ ३० ॥ ॥ व ॥"
  }
]
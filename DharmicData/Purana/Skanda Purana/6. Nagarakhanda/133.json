[
  {
    "text": "॥ सूत उवाच ॥ ॥\nतथाऽन्यापि च तत्रास्ति देवता द्विजसत्तमाः ॥\nअजागृहेति विख्याता सर्वरोगक्षयावहा ॥ १ ॥\nअजापालो यदा राजा सर्वलोकहिते रतः ॥\nअजारूपाः प्रयांति स्म व्याधयः सकला द्विजाः ॥\nतदा रात्रौ समानीय तस्मिन्स्थाने दधाति सः ॥ २ ॥\nततस्तदाश्रयात्स्थानमजागृहमिति स्मृतम् ॥\nसर्वैर्जनैर्धरा पृष्ठेदर्शनाद्व्याधिनाशनम् ॥ ३ ॥\nतत्रैश्वर्यमभूत्पूर्वं यत्तद्ब्राह्मणसत्तमाः ॥\nअहं वः कीर्तयिष्यामि श्रोतव्यं सुसमाहितैः ॥ ४ ॥\nतत्रागतो द्विजः कश्चित्क्षेत्रे तापसरूपधृक् ॥\nतीर्थयात्राप्रसंगेन रात्रौ प्राप्तः श्रमान्वितः ॥ ५ ॥\nअजावृंदमथालोक्य निविष्टं सुसुखान्वितम् ॥\nरोमंथ कर्मसंयुक्तं विश्वस्तमकुतोभयम्॥ ६ ॥\nस ज्ञात्वा मानुषेणात्र भवितव्यमसंशयम् ॥\nन शून्याः पशवो रात्रौ स्थास्यंति विजने वने ॥ ७ ॥\nततः फूत्कृत्य फूकृत्य दिवं यावन्न संदधे ॥\nकश्चिद्वाचं प्रसुप्तश्च तावत्तत्रैव चिंतयन् ॥ ८ ॥\nअवश्यं मानुषेणात्र पशूनां रक्षणाय च ॥\nआगंतव्यं कुतोऽप्याशु तस्मात्तिष्ठामि निर्भयः ॥ ९ ॥\nएवं तस्य प्रसुप्तस्य गता सा रजनी ततः ॥\nततस्त्वरितवत्तस्य सुश्रांतस्य द्विजोत्तमाः ॥ ६.१३३.१० ॥\nअथ यावत्प्रभाते स प्रपश्यति निजां तनुम् ॥\nतावत्कुष्ठादिभी रोगैः समंतात्परिवारिताम् ॥ ११ ॥\nअशक्तश्चलितुं स्थानादपि चैकं पदं क्वचित् ॥\nतेजो हीनोऽपि रौद्रेण चिन्तयामास वै ततः ॥ १२ ॥\nकिमिदं कारणं येन ममैषा संस्थिता तनुः ॥\nअकस्मादेव रोगोऽयं चलितुं नैव च क्षमः ॥१३॥\nएवं चिन्तयमानस्य तस्य विप्रस्य तत्क्षणात्॥\nद्वादशार्कप्रतीकाशः पुरुषः समुपागतः ॥ १४ ॥\nतं  यूथं कालयामास ततः संज्ञाभिराह्वयन् ॥\nपृथक्त्वेन समादाय यष्टिं सव्येन पाणिना ॥ १५ ॥\nअथापश्यत्स तं विप्रं व्याधिभिः सर्वतो वृतम्॥\nअशक्तं चलितुं क्वापि ततः प्रोवाच सादरम्॥१६॥\nकस्त्वमेवंविधः प्राप्तः स्थाने चात्र द्विजोत्तम ॥\nनास्ति राज्ये मम व्याधिः कस्यचित्कुत्रचित्स्फुटम् ॥ १७॥\nअजोनाम नरेन्द्रोऽहं यदि ते श्रोत्रमागतः॥\nव्याधींश्च च्छागरूपेण रक्षामि जनकारणात् ॥१८॥\nतस्माद्ब्रूहि शरीरस्थो यस्ते व्याधिर्व्यवस्थितः ॥\nयेनाऽहं निग्रहं तस्य करोमि द्विजसत्तम ।१९॥\n॥ ब्राह्मण उवाच ॥ ॥\nतीर्थयात्रापरोऽहं च भ्रमामि क्षितिमंडले॥\nक्रमेणाऽत्र समायातः क्षेत्रेऽस्मिन्हाटकेश्वरे ॥ ६.१३३.२० ॥\nनिशावक्त्रे नृपश्रेष्ठ वासः संचिंतितो मया ॥\nदृष्ट्वाऽमूंश्च पशून्भूप मानुषं भाव्यमेव हि ॥ २१ ॥\nततश्चात्र प्रसुप्तोऽहं पशूनामंतिके नृप ॥२२॥\nअथ यावत्प्रभातेऽहं प्रपश्यामि निजां तनुम्॥\nतावत्कुष्ठादिरोगैश्च समंतात्परिवारिताम् ॥ २३ ॥\nनान्यत्किंचिन्नृपश्रेष्ठ कारणं वेद्मि तत्त्वतः ॥\nकिमेतेन नृपश्रेष्ठ भूयोभूयः प्रजल्पता ॥\nबहुत्वात्कुरु तस्मान्मे यथा स्यान्नीरुजा तनुः॥ २४ ॥\nततस्ते व्याधयः प्रोक्ता अजापालेन भूभुजा ॥\nकेनाज्ञा खंडिता मेऽद्य को वध्यः सांप्रतं मम ॥ २५ ॥\n॥ व्याधय ऊचुः ॥ ॥\nमा कोपं कुरु भूपाल कृत्येऽस्मिंस्त्वं कथंचन ॥\nयस्मादेष द्विजो विष्टः सांप्रतं व्याधिभिस्त्रिभिः ॥२६॥।\nराजयक्ष्मा च कुष्ठं च पामा च द्विजसत्तम ॥\nएते संसर्गजा दोषास्त्रयोऽद्यापि प्रकीर्तिताः ॥ २७ ॥\nएतेषां प्रथमौ यौ द्वौ निवृत्तिरहितौ स्मृतौ ॥\nऔषधैश्चैव मंत्रैश्च शेषा नाशं व्रजंति च ॥२८॥\nआभ्यां च ब्रह्मशापोस्ति येन नास्ति निवर्तनम् ॥\nतस्मादत्र नृपश्रेष्ठ कुरु यत्ते क्षमं भवेत् ॥२९॥।\nएतेन ब्राह्मणेनैते स्पृष्टा राजंस्त्रयोपि च॥\nतस्मात्तावत्तनुं चास्याविशतां तावसंशयम्॥६.१३३.३०॥\nअपरं शृणु भूपाल वचनं नो मुखाच्च्युतम्॥\nहिताय सर्वजंतूनां तव श्रेयोविवृद्धये॥३॥।\nयत्र स्थानं चिरं तत्र मेदिन्यां विहितं नृप।\nपुरीषं च समाविद्धा तेनैषा मेदिनी द्रुतम्॥३२॥\nकालांतरेपि ये मर्त्या भूम्यामस्यां समागताः।\nभूमेः स्पर्शं करिष्यंति ते भविष्यंति चेदृशाः॥३३॥\nवयं शेषा महाराज व्याधयो ये व्यवस्थिताः।\nत्वया मुक्त्वा भविष्यामो मन्त्रौषधवशानुगाः ॥३४॥\nनैतौ पुनस्तु दुर्ग्राह्यौ ब्रह्मशाप समुद्भवौ ॥३५॥\nतच्छ्रुत्वा पार्थिवः सोऽपि तस्मिन्स्थाने व्यवस्थितः ॥\nतं ब्राह्मणं पुनः प्राह न भेतव्यं त्वया द्विज ॥ ३६ ॥\nअहं त्वां रक्षयिष्यामि व्याधेरस्मात्सुदारुणात् ॥\nअत्र तस्मात्प्रतीक्षस्व कञ्चित्कालं ममाज्ञया ॥ ३७ ॥।\nएवमुक्त्वा ततश्चक्रे तदर्थं सुमहत्तपः ॥\nआराधयन्प्रभक्त्या च सम्यक्तां क्षेत्रदेवताम् ॥३८॥\nमुंडेनाथर्वशीर्षेण दिवारात्रमतंद्रितः॥\nक्षेत्रपालोत्थसूक्तेन वास्तुसूक्तेन च द्विजाः॥३९॥\nसिद्धार्थै रक्तपुष्पैश्च गुग्गुलेन सुधूपितैः॥\nहोमं कुर्वन्नृपः पश्चान्नीलरुद्रान्विशेषतः॥६.१३३.४॥।\nअथ नक्तावसानेन तस्य होमस्य चोत्थिता॥\nभित्त्वा धरातलं देवी मन्त्राकृष्टा विनिर्गता॥४१॥\nदेवता तस्य क्षेत्रस्य ततः प्रोवाच तं नृपम्॥४२॥\nएकाहं तव भूपाल होमस्यास्य प्रभावतः ॥\nविनिर्गता धरापृष्ठात्क्षेत्रस्यास्याधिपा स्मृता ॥ ४३ ॥\nतस्माद्वद महाभाग यत्ते कृत्यं करोम्यहम् ॥\nपरां तुष्टिमनुप्राप्ता तस्माद्ब्रूहि यदीप्सितम् ॥ ४४ ॥\n॥ राजोवाच ॥ ॥\nअत्र स्थाने सदा स्थेयं त्वया देवि विशेषतः ॥\nव्याधिसंसर्गजो दोषो भूमेरस्या यथा व्रजेत् ॥ ॥ ४५ ॥\nअद्यप्रभृति देवेशि तथा नीतिर्विधीयताम् ॥\nनो चेदस्याः प्रसंगेन प्रभविष्यंति मानवाः ॥ ४६ ॥\nव्याधिग्रस्ता यथा विप्रो योऽयं संदृश्यते पुरः ॥\nमयात्र व्याधयः कालं चिरं संस्थापिता यतः ॥\nभविष्यति च मे दोषो नो चेद्देवि न संशयः ॥ ४७ ॥\nतथायं ब्राह्मणो रोगात्त्वत्प्रसादात्सुरेश्वरि ॥\nमुक्तो भवतु मेदिन्यामत्र स्थेयं सदा त्वया ॥४८॥\n॥ क्षेत्रदेवतोवाच ॥ ॥\nएतत्स्थानं मया सर्वं व्याधिदोषविवर्जितम् ॥\nविहितं सर्वदैवात्र स्थास्येऽहमिह सर्वदा ॥४९॥\nसांप्रतं योऽत्र मे स्थाने व्याधिग्रस्तः समेष्यति ॥\nपूजयिष्यति मां भक्त्या नीरोगः स भविष्यति ॥ ६.१३३.५० ॥\nतस्मादद्य द्विजेंद्रोऽयं मां पूजयतु सादरम् ॥\nभक्त्या परमया युक्तः शुचिर्भूत्वा समाहितः॥ ५१ ॥\nअत्र क्षेत्रे पराऽन्यास्ति विख्याता चंद्रकूपिका। ॥\nतस्यां स्नातु यथान्यायं नित्यमेव महीपते ॥ ५२ ॥\nदक्षशापप्रशप्तेन या चंद्रेण पुरा कृता ॥\nस्वस्नानार्थं क्षयव्याधिप्रग्रस्तेन महात्मना । ५३ ॥\nतथा खण्डशिलानाम देवता चात्र तिष्ठति ॥\nसौभाग्यकूपिकास्नानं कृत्वा तां च प्रपश्यतु ॥५४॥\nया कृता कामदेवेन कुष्ठग्रस्तेन वै पुरा ।\nस्नपनार्थं च कुष्ठस्य विनाशाय च सादरम् ॥ ५५॥\nतथा चाप्सरसां कुण्डमत्रास्ति नृपसत्तम ॥\nतत्र स्नात्वा रवेरह्नि ततः पामा प्रशाम्यति ॥ ९६ ॥\n॥ सूत उवाच ॥\nततः स ब्राह्मणः प्राप्य सुपुण्यां चन्द्रकूपिकाम् ॥\nस्नानं कृत्वा च तां देवीं पूजयामास भक्तितः ॥\nयावन्मासं ततो मुक्तः सत्वरं राजयक्ष्मणा ॥ ५७\nततः सौभाग्यकूपीं तां दृष्ट्वा कामविनिर्मिताम् ॥\nतथा स्नानं विधायाथ पश्यन्खंडशिलां च ताम् ॥ ५८ ॥\nतद्वन्मासेन निर्मुक्तः कुष्ठेन द्विजसत्तमाः ॥\nतस्या देव्याः प्रभावेन कूपिकायां विशेषतः । ५९ ॥\nततश्चाप्सरसां कुंडे स्नात्वैकं रविवासरम् ॥\nपामया संपरित्यक्तो बुद्ध्येव विषयात्मकः ॥ ६.१३३.६० ॥\nततः स ब्राह्मणो जातो द्वादशार्कसमप्रभः ॥\nतोषेण महता युक्तो दत्ताशीस्तस्य भूपतेः ॥ ६१ ॥\nप्रययौ वांछितं देशमनुज्ञातश्च भूभुजा ॥\nदेवतायां प्रणामं च ताभ्यां कृत्वा पुनःपुनः ॥ ६२ ॥\nसोपि राजा सदोषांस्तानजारूपान्विलोक्य च ॥\nस्वस्यैव ब्राह्मणं दृष्ट्वा तं तथा संप्रहर्षितः ॥ ६३ ॥\nस्वयं च प्रययौ तत्र यत्रस्थो हाटकेश्वरः ॥\nतेनैव च शरीरेण निजकांतासमन्वितः ॥६४ ॥\nअजागृहे स्थिता यस्मात्सा देवी क्षेत्रदेवता ॥\nअजागृहा ततः ख्याता सर्वत्रैव द्विजोत्तमाः ॥ ६५ ॥\nअद्यापि यक्ष्मणा ग्रस्तो यस्तां पूजयते नरः ॥\nतैनैव विधिना सम्यक्स नीरोगो द्रुतं भवेत्॥ ६६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽजागृहोत्पत्तिमाहात्म्यवर्णनंनाम त्रयस्त्रिंशदुत्तरशततमोऽध्यायः ॥ १३३ ॥"
  }
]
[
  {
    "text": "॥ सूत उवाच ॥ ॥\nसंप्रस्थितस्य रामस्य स्वकीयं सदनं प्रति ॥\nयदाश्चर्यमभून्मार्गे श्रूयतां द्विजसत्तमाः ॥ १ ॥\nनभोमार्गेण गच्छत्तद्विमानं पुष्पकं द्विजाः ॥\nअकस्मादेव सञ्जातं निश्चलं चित्रकृन्नृणाम् ॥ २ ॥\nअथ तन्निश्चलं दृष्ट्वा पुष्पकं गगनांगणे ॥\nरामो वायुसुतस्येदं वचनं प्राह विस्मयात् ॥ ३\nत्वं गत्वा मारुते शीघ्रं भूमिं जानीहि कारणम् ॥\nकिमेतत्पुष्पकं व्योम्नि निश्चलत्वमुपागतम् ॥ ४ ॥\nकदाचिद्धार्यते नास्य गतिः कुत्रापि केनचित् ॥\nब्रह्मदृष्टिप्रसूतस्य पुष्पकस्य महात्मनः ॥ ५ ॥\nबाढमित्येव स प्रोच्य हनूमान्धरणीतलम् ॥\nगत्वा शीघ्रं पुनः प्राह प्रणिपत्य रघूत्तमम् ॥ ६ ॥\nअत्रास्याधः शुभं क्षेत्रं हाटकेश्वर संज्ञितम् ॥\nयत्र साक्षाज्जगत्कर्ता स्वयं ब्रह्मा व्यवस्थितः ॥ ७ ॥\nआदित्या वसवो रुद्रा देववैद्यौ तथाश्विनौ ॥\nतत्र तिष्ठन्ति ते सर्वे तथान्ये सिद्धकिन्नराः ॥ ८ ॥\nएतस्मात्कारणान्नैतदतिक्रामति पुष्पकम् ॥\nतत्क्षेत्रं निश्चलीभूतं सत्यमेतन्मयोदितम् ॥ ९ ॥\n॥ सूत उवाच ॥ ॥\nतस्य तद्वचनं श्रुत्वा कौतूहलसमवितः ॥\nपुष्पकं प्रेरयामास तत्क्षेत्रं प्रति राघवः ॥६.१०२.॥॥\nसर्वैस्तैर्वानरैः सार्धं राक्षसैश्च पृथग्विधैः ॥\nअवतीर्य ततो हृष्टस्तस्मिन्क्षेत्रे समन्ततः ॥ ११ ॥\nतीर्थमालोकयामास पुण्यान्यायतनानि च ॥\nततो विलोकयामास पितामहविनिर्मिताम् ॥\nचामुण्डां तत्र च स्नात्वा कुण्डे कामप्रदायिनि ॥ १२ ॥\nततो विलोकयामास पित्रा तस्य विनिर्मितम्॥\nरामः स्वमिव देवेशं दृष्ट्वा देवं चतुर्भुजम्॥ ॥ १३ ॥\nराजवाप्यां शुचिर्भूत्वा स्नात्वा तर्प्य निजान्पितॄन् ॥\nततश्च चिन्तयामास क्षेत्रे त्र बहुपुण्यदे ॥ १४ ॥\nलिंगं संस्थापयाम्येव यद्वत्तातेन केशवः ॥\nतथा मे दयितो भ्राता लक्ष्मणो दिवमाश्रितः ॥ १५ ॥\nयस्तस्य नामनिर्दिष्टं लिंगं संस्थापयाम्यहम् ॥\nतं चापि मूर्तिमंतं च सीतया सहितं शुभम् ॥\nक्षेत्रे मेध्यतमे चात्र तथात्मानं दृषन्मयम् ॥ १६ ॥\nएवं स निश्चयं कृत्वा प्रासादानां च पंचकम् ॥\nस्थापयामास सद्भक्त्या रामः शस्त्रभृतां वरः ॥ १७ ॥\nततस्ते वानराः सर्वे राक्षसाश्च विशेषतः ॥\nलिंगानि स्थापयामासुः स्वानिस्वानि पृथक्पृथक् ॥ १८ ॥\nतत्रैव सुचिरं कालं स्थितास्ते श्रद्धयाऽन्विताः ॥\nततो जग्मुरयोध्यायां विमानवरमाश्रिताः ॥ १९ ॥\nएतद्वः सर्वमाख्यातं यथा रामेश्वरो महान् ॥\nलक्ष्मणेश्वरसंयुक्तस्तस्मिंस्तीर्थे सुशोभने ॥ ६.१०२.२० ॥\nयस्तौ प्रातः समुत्थाय सदा पश्यति मानवः ॥\nस कृत्स्नं फलमाप्नोति श्रुते रामायणेऽत्र यत् ॥ २१ ॥\nअथाष्टम्यां चतुर्दश्यां यो रामचरितं पठेत् ॥\nतदग्रे वाजिमेधस्य स कृत्स्नं लभते फलम् ॥ २२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीरामचन्द्रेण हाटकेश्वरक्षेत्रे लक्ष्मणादिप्रासादपञ्चकनिर्माणप्रतिष्ठापनवर्णनंनाम द्व्युत्तरशततमोऽध्यायः ॥ १०२ ॥"
  }
]
[
  {
    "text": "॥ सूत उवाच ॥ ॥\nअथ तेन द्विजाः सर्वे ब्रह्मस्थाने निवेशिताः ॥\nचातुश्चरणसंज्ञाश्च ततस्तस्य निवेशिताः ॥ १ ॥\nसोऽपि केशान्परित्यज्य सर्वगात्रसमुद्भवान् ॥\nनिजपत्न्या समोपेतः प्रणम्य च द्विजोत्तमान् ॥ २ ॥\nकृतांजलिपुटो भूत्वा वाक्यमेतदुवाच ह ॥\nभास्करस्यास्य विहितः प्रासादोयं मया द्विजाः ॥ ३ ॥\nपुष्पादित्य इति ख्यातिं प्रयातु भुवनत्रये ॥\n॥ ब्राह्मणा ऊचुः ॥ ॥\nन वयं याज्ञवल्क्यस्य कीर्तिं नेष्यामहे क्षयम् ॥ ४ ॥\nप्रायश्चित्तं प्रदास्यामश्चित्तस्य हृदयंगमम् ॥\nअन्ये च ब्राह्मणाः प्रोचुः केचिन्मध्यस्थवृत्तयः ॥ ५ ॥\nवृत्त्यर्थमस्य देवस्य लक्षं होमेऽत्र कल्प्यताम् ॥\nलक्षं तु सर्वविप्राणां प्रायश्चित्तविशुद्धये ॥ ६ ॥\n॥ पुष्प उवाच ॥ ॥\nतस्मात्सर्वे द्विजश्रेष्ठा मन्नाम्ना कीर्तयंत्विमम् ॥\nपुष्पादित्यमिति ख्यातिं कीर्तयंतु तथानिशम् ॥ ७ ॥\nअनया भार्यया मह्यं मान्या या स्थापिता पुरा ॥\nदुर्गाऽस्याश्चात्र नाम्ना वै भूयात्ख्याताऽत्र सत्पुरे ॥ ८ ॥\n॥ ब्राह्मणा ऊचुः ॥ ॥\nदुःशीलेन पुराऽकारि प्रासादो हरसंभवः ॥\nदुर्वासःस्थापितस्यापि भवद्भिस्तुष्ट मानसैः ॥ ९ ॥\nतथाप्यस्य तु दीनस्य प्रासादः क्रियतां द्विजाः ॥ ६.१६१.१० ॥\nनाममात्रेण देवस्य दुःशीलेन यया पुरा ॥\nअनेनाराधितः पूर्वं स्वमांसैरेष भास्करः ॥ ११ ॥\nतस्मान्न क्षतिरस्याथ दत्ते नाम्नि यथा पुरा ॥\nनाम्ना माहिकया नाम माहीत्येव च सा भवेत् ॥१२॥\n॥ सूत उवाच ॥\nपुष्पेण दाने दत्तेऽथ संमतेनाग्रजन्मनाम् ॥\nमध्यमेन कृतं नाम पुष्पादित्य इति श्रुतम् ॥ १३ ॥\nतत्पत्न्या चापि या तत्र दुर्गा देवी द्विजोत्तमाः ॥\nनाम्ना माहिकया नाम माहीत्येव च साऽभवत् ॥ १४ ॥\n॥ सूत उवाच ॥ ॥\nएतद्वः सर्वमाख्यातं यत्पृष्टोस्मि द्विजोत्तमाः ॥\nपुष्पा दित्यो यथा जातो याज्ञवल्क्यप्रतिष्ठितः ॥ १५ ॥\nअद्यापि कलिकाले स दृष्टो भक्त्या सुरेश्वरः ॥\nनाशयेद्दिनजं पापं नराणां नात्र संशयः ॥ ॥ १६ ॥\nतथा च सप्तमीयुक्ते रवेर्वारे द्विजोत्तमाः ॥\nअष्टोत्तरशतंयावत्फलहस्तः करोति यः ॥\nप्रदक्षिणां च सद्भक्त्या स लभेद्वांछितं फलम् ॥१७॥\nमाहीकामपि यो दुर्गां नित्यमेव प्रपश्यति ॥\nन स पश्यति कष्टानि तस्मिन्नहनि कर्हिचित् ॥ १८ ॥\nचैत्रशुक्लचतुर्दश्यां यस्तां पूजयते नरः ।\nतस्य संवत्सरंयावन्नापत्संजायते क्वचित् ॥ १९. ॥\nइति श्रीस्कांदेमहापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पादित्यमाहात्म्यवर्णनंनामैकषष्ट्युत्तरशततमोऽध्यायः ॥ १६१ ॥"
  }
]
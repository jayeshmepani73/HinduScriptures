[
  {
    "text": "॥ देव उवाच ॥ ॥\nएषा रात्रिः समादिष्टा दानवानां सुरेश्वरि ॥\nपिशाचानां च भूतानां राक्षसानां विशेषतः ॥ १ ॥\nयत्किंचित्क्रियते कर्म तत्र स्नानादिकं शुभम्॥\nतत्सर्वं जायते तेषां पुरा दत्तं स्वयंभुवा ॥ २ ॥\nमर्यादा तैः समं येन देवानां च यदा कृता ॥\nअर्हाणां यज्ञभागस्य काश्यपानामथाग्रजाम्॥ ३ ॥\nतदर्थं दशसाहस्रा दानवा युद्ध दुर्मदाः ॥\nकुंतप्रासकरा भानुं रुंधन्त्युद्गतकार्मुकाः ॥४॥\nतमुद्दिश्य सहस्रांशुं यज्जलं परिक्षिप्यते।\nसावित्रेण च मन्त्रेण तेषां तज्जायते फलम् ॥५॥\nते हतास्तेन तोयेन वज्रतुल्येन तत्क्षणात् ॥\nप्रमुंचंति सहस्रांशुं नित्यमेव सुरेश्वरि ॥ ६ ॥\nएतस्मात्कारणात्तोयमस्त्ररूपं क्षिपाम्यहम् ॥\nसंध्या कालं समुद्दिश्य भानुं संध्यां न पार्वति ॥ ७ ॥\nयद्यदाचरति श्रेष्ठस्तत्तदुत्तरतः स्थितः ॥\nउदयार्थं रविं यान्तं निरुन्धन्ति च दारुणाः ॥ ८ ॥\nतेऽपि संध्याजलैर्देवि निहता ब्राह्मणोत्तमैः ॥\nमया च तं विमुञ्चंति मूर्च्छिता निपतन्ति च ॥ ९ ॥\nएतस्मात्कारणाद्देवि सन्ध्ययोरुभयोरपि ॥\nअहं चान्ये च विप्रा ये ते नमंति दिवाकरम्॥ ६.१३१.१० ॥\nतस्मात्त्वं गृहमागच्छ त्यक्त्वेर्ष्यां पर्वतात्मजे ॥\nप्रशस्यां त्वां परित्यक्त्वा नान्यास्ति हृदये मम ॥ ११ ॥\n॥ देव्युवाच ॥ ॥\nनिष्कामो वा सकामो वा संध्यां स्त्रीसंज्ञितामिमाम् ॥\nयत्त्वं नमसि देवेश तन्मे दुःखं प्रजायते ॥ १२ ॥\nतस्माद्गङ्गापरित्यागं सन्ध्यायाश्च विशेषतः ॥\nयावन्न कुरुषे देव तावत्तुष्टिर्न मे भवेत् ॥ १३ ॥\nएवमुक्त्वाऽथ सा देवी विशेषव्रतमास्थिता॥\nअवमन्य महादेवं प्रार्थयानमपि स्वयम्॥ १४ ॥\nततः स चिन्तयामास किमेतत्कारणं स्थितम्॥\nविरक्ताऽपि ममोत्कण्ठां येनैषा प्रकरोति न ॥ १९ ॥\nन च साम्ना व्रजेत्तुष्टिं कथंचिदपि पार्वती ॥\nमृषेर्ष्यांधारिणी देवी नैतत्स्वल्पं हि कारणम् ॥ १६ ॥\nततो मन्त्रप्रभावं तं विज्ञाय परमेश्वरः ॥\nध्यानं धृत्वा सुसूक्ष्मेण ज्ञानेनाथ स्वयं ततः ॥ १७ ॥\nतमेव मन्त्रं मन्त्रेण न्यासेन च विशेषतः ॥\nसम्यगाराधयामास संपूज्यात्मानमात्मना ॥ १८ ॥\nयथा देव्यात्मभूतानि पृथक्कृत्वा च पंच च ॥\nपूजितानि तथा देवः सर्वेषामंतरे गतः ॥ १९ ॥\nतान्येव पूजयामास पृथक्कृत्वा समाधितः ॥\nनियोज्य च पुनर्बाह्ये ततः पूजां समाचरत् ॥६.१३१.२॥।\nतस्मान्नास्ति परः कश्चित्पूज्यपूज्यः स एव च ॥\nऐश्वर्यात्सर्वदेवानामीशानस्तेन निर्मितः ॥ २१ ॥\nएवं यावत्स ईशानः समाराधयति प्रभुः ॥\nतावद्देवी समायाता मन्त्राकृष्टा च यत्र सः ॥ २२ ॥\nततः प्रोवाच तं देवं प्रणिपत्यकृतांजलिः ॥\nज्ञातं मया विभो सर्वं न मां त्यज तव प्रियाम् ॥ २३ ॥\nतस्मादागच्छ गच्छावो यत्र त्वं वाञ्छसि प्रभो ॥\nक्षम्यतां देव मे सर्वं न कृतं यद्वचस्तव ॥ २४ ॥\nततस्तुष्टो महादेवस्तामालिङ्ग्य शुचिस्मिताम् ॥\nइदमूचे विहस्योच्चैर्मेघगम्भीरया गिरा ॥ २५ ॥\nयैषा त्वयाऽऽत्मभूतोत्था निर्मिता परमा तनुः ॥\nएतां या कामिनी काचित्पूजयिष्यति भक्तितः ॥\nअनेनैव विधानेन तस्या भर्ता भविष्यति ॥ २६ ॥\nतृतीयायां विशेषेण यावत्संवत्सरं शुभे ॥\nसा लभिष्यति सत्कान्तं पुत्रदं सर्वकामदम् ॥ २७ ॥\nतथैतां मामकीं मूर्तिमीशानाख्यां च ये नराः ॥\nतेषां दुष्टापि या कान्ता सौम्या चैव भविष्यति ॥ २८ ॥\nये पुनः कन्यकाहेतोः पूजयिष्यंति भक्तितः ॥\nयां कन्यां मनसि स्थाप्य तां लभिष्यन्त्यसंशयम् ॥२९॥\nनिष्कामाश्चापि ये मर्त्या पूजयिष्यंति सर्वदा ॥\nते यास्यंति परां सिद्धिं जरामरणवर्जिताम् ॥ ६.१३१.३० ॥\nएवमुक्त्वा महादेवो वृषमारोप्य तां प्रियाम् ॥\nस्वयमारुह्य पश्चाच्च कैलासं पर्वतं गतः ॥ ३१ ॥\n॥ नारद उवाच । ॥\nतस्मात्तव सुतेयं या तामाराधयतु द्रुतम् ॥\nपञ्चपिण्डमया गौरीं यावत्संवत्सरं शुभाम् ॥ ३२ ॥\nतृतीयायां विशेषेण ततः प्राप्स्यति सत्पतिम् ॥\nमुखप्रेक्षमतिप्रीतं रूपादिभिर्गुणैर्युतम् ॥ ३३ ॥\n॥ शांडिल्युवाच ॥ ॥\nएवमुक्त्वा मुनिश्रेष्ठो नारदः प्रययौ ततः ॥\nतीर्थयात्रां प्रति प्रीत्या मम मात्रा विसर्जितः ॥ ३४ ॥\nमयापि च तदादेशात्कौमार्येपि च संस्थया ॥\nपूजया वत्सरं यावत्पूजिता पतिकाम्यया ॥ ३५ ॥\nतृतीयायां विशेषेण मार्गमासादितः शुभे ॥\nनैवेद्यैर्विविधैर्दानैर्गंधमाल्यानुलेपनैः ॥ ३६ ॥\nतत्प्रभावादयं प्राप्तो जैमिनिर्नाम सद्द्विजः ॥\nकात्यायनि यथा दृष्टस्त्वया किं कीर्तितैः परैः ॥ ३७\nतस्मात्त्वमपि कल्याणि पूजयैनां समाहिता ॥\nसंप्राप्स्यसि सुसौभाग्यं मैत्रेय्या सदृशं शुभे ॥ ३८ ॥\nत्वया न पूजिता चेयं कौमार्ये वर्तमानया ॥\nयावत्संवत्सरं गौरी तृतीयायां न चाधिकम् ॥ ३९ ॥\nसापत्न्यं तेन संजातं सौभाग्येपि निरर्गले ॥\nयथोक्तविधिना देवी सत्यमेतन्मयोदितम् ॥ ६.१३१.४० ॥\n॥ सूत उवाच ॥ ॥\nश्रुत्वा कात्यायनी सर्वं शांडिल्या यत्प्रकीर्तितम् ॥\nततः प्रणम्य तां पृष्ट्वा स्वमेव भवनं ययौ ॥ ४१ ॥\nमार्गशीर्षेऽथ संप्राप्ते तृतीयादिवसे सिते ॥\nतां देवीं पूजयामास वर्षं यावकृतक्षणा ॥ ४२ ॥\nगौरिणीर्भोजयामास मृष्टान्नैर्भोजनै रसैः ॥\nतैलक्षारपरित्यक्तैर्गन्धैः कुंकुमपूर्वकैः ॥ ४३ ॥\nततस्तु वत्सरे पूर्णे याज्ञवल्क्यस्तदन्तिकम् ॥\nगत्वा प्रोवाच किं कष्टं त्वं करोषि शुचिस्मिते ॥ ४४ ॥\nमया कांतेन रक्तेन कामदेन सदैव तु ॥\nतस्मादागच्छ गच्छाव स्वमेव भवनं शुभे ॥ ४५ ॥\nएवमुक्त्वा तु तां हृष्टां गृहीत्वा दक्षिणे करे ॥\nजगाम भवनं पश्चात्पुलकांकितगात्रजाम् ॥ ४६॥\nततः परं तया सार्धं वर्तते हर्षिताननः ॥\nमैत्रेय्या सहितो यद्वदविशेषेण सर्वदा ॥ ४७ ॥\nततः संजनयामास तस्यां पुत्रं गुणान्वितम् ॥\nकात्यायनाभिधानं च यज्ञ विद्याविचक्षणम्॥ ४८ ॥\nपुत्रो वररुचिर्यस्य बभूव गुणसागरः॥\nसर्वज्ञः सर्वकृत्येषु वेदवेदांगपारगः ॥४९॥\nस्थापितोऽत्र शुभे क्षेत्रे येन विद्यार्थिनां कृते ॥\nसमाराध्य विशेषेण चतुर्थ्यां शुक्लवासरे ॥ ६.१३१.५० ॥\nमहागणपतिर्भक्त्या सर्वविद्याप्रदायकः ॥\nयस्तस्य पुरतो विप्राः शांतिपाठविधानतः ॥ ॥ ५१ ॥\nगृह्णाति पुष्पमालां यः पठेच्छक्त्या द्विजोत्तमाः ॥\nवेदांतकृत्स विप्रः स्यात्सदा जन्मनिजन्मनि ॥ ५२ ॥\nअशक्त्या चाथ पाठस्य यो गृह्णाति धनेन च ॥\nस विशेषाद्भवेद्विप्रो वेदवेदांगपारगः ॥ ५३॥\nविदुषां स गृहे जन्म याज्ञिकानां सदा लभेत्॥\nन कदाचित्तु मूर्खार्णां निन्दितानां कथञ्चन ॥ ५४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य ईशानोत्पत्तिपंचपिंडिकागौरीमाहात्म्य वररुचिस्थापितगणपतिमाहात्म्यवर्णनं नामैकत्रिंशदुत्तरशततमोऽध्यायः ॥ १३१ ॥"
  }
]
[
  {
    "text": "॥ विश्वामित्र उवाच ॥ ॥\nततः प्रभाते संजाते प्रोद्गते रविमण्डले ॥\nसा चापि दुहिता तस्य दीक्षितस्य महात्मनः ॥ १ ॥"
  },
  {
    "text": "रोरूयमाणाऽभ्यगमत्पितरं मातरं प्रति ॥\nप्रोवाच गद्गदं वाक्यं बाष्पव्याकुललोचना ॥ २ ॥"
  },
  {
    "text": "ताताम्ब किमिदं पापं युवाभ्यां समनुष्ठितम् ॥\nअन्त्यजस्य प्रदत्ताऽहं यत्पापस्य दुरात्मनः ॥ ३ ॥"
  },
  {
    "text": "स नष्टो रजनीवक्त्रे ममावेद्य निजं कुलम्॥\nतस्मादहं प्रवेक्ष्यामि प्रदीप्ते हव्यवाहने ॥ ४ ॥"
  },
  {
    "text": "तस्यास्तद्वचनं श्रुत्वा दीक्षितः स सुभद्रकः ॥\nनिश्चेष्टः पतितो भूमौ वातभग्न इव द्रुमः ॥ ५ ॥"
  },
  {
    "text": "ततः स शीततोयेन संसिक्तश्च पुनःपुनः ॥\nलब्ध्वाशु चेतनां कृच्छ्रात्स्वजनैः परिवारितः ॥\nप्रलापान्विविधांश्चक्रे ताडयन्स्वशिरो मुहुः ॥ ६ ॥"
  },
  {
    "text": "अथ ते ब्राह्मणाः सर्वे तस्य संपर्कदूषिताः ॥\nभर्तृयज्ञं समासाद्य तेनैव सहितास्ततः ॥ ७ ॥"
  },
  {
    "text": "प्रोचुर्विनयसंयुक्ताः प्रोच्चैस्तत्सुतया सह ॥\nसुभद्रेण निजे हर्म्ये सुतां दत्त्वा निवेशितः ॥ ८ ॥"
  },
  {
    "text": "चण्डालो द्विजरूपोत्र चंद्रप्रभ इति स्मृतः ॥ ९ ॥"
  },
  {
    "text": "यावत्संवत्सरं सार्धं दैवे पित्र्ये च योजितः ॥\nपापकर्मा न विज्ञातः सोऽधुना प्रकटोऽभवत् ॥ ६.२००.१० ॥"
  },
  {
    "text": "सुभद्रस्यानुषंगेण स्थानं सर्वं प्रदूषितम् ॥\nअन्त्यजेन महाभाग तत्कुरुष्व विनिग्रहम्॥ ११ ॥"
  },
  {
    "text": "कैश्चित्तस्य गृहे भुक्तं जलं पीतं तथा परैः ॥\nअन्यैश्च गृहमानीय प्रदत्तं भोजनं तथा ॥ १२ ॥"
  },
  {
    "text": "किं वा ते बहुनोक्तेन न स कोऽस्ति द्विजोत्तम ॥\nसंकरो यस्य नो जातस्तस्य पापस्य संभवः ॥ १३ ॥"
  },
  {
    "text": "त्वया स्थानमिदं पुण्यं कृतं पूर्वं महामते ॥\nसर्वेषां च गुरुस्त्वं हि तस्माच्छुद्धिं वदस्व नः ॥ १४ ॥"
  },
  {
    "text": "ततः संचिन्त्य सुचिरं स्मृतिशास्त्राण्यनेकशः ॥\nप्रायश्चित्तं ददौ तेषां सर्वेषां स द्विजन्मनाम् ॥ १५ ॥"
  },
  {
    "text": "चांद्रायणशतं प्रादात्सुभद्रायाहिताग्नये ॥\nसर्वभंडपरित्यागं पुनराधानमेव च ॥ १६ ॥"
  },
  {
    "text": "लक्षहोमविधानं च गृहमध्यविशुद्धये ॥\nवह्निप्रवेशनं तस्यास्तत्सुतायाः प्रकीर्तितम् ॥ १७ ॥"
  },
  {
    "text": "येन यावंति भोज्यानि तस्य भुक्तानि मंदिरे ॥\nतस्य तावंति कृच्छ्राणि तेनोक्तानि महात्मना ॥ १८ ॥"
  },
  {
    "text": "यैर्जलानि प्रपीतानि यावन्मात्राणि तद्गृहे ॥\nप्राजापत्यानि दत्तानि तेभ्यस्तावंति पार्थिव ॥ १९ ॥"
  },
  {
    "text": "ब्राह्मणानां तथान्येषां तत्र स्थाने निवासिनाम् ॥\nतत्स्पर्शदूषितानां च प्राजापत्यं पृथक्पृथक् ॥ ६.२००.२० ॥"
  },
  {
    "text": "स्त्रीशूद्राणां तदर्धं च तदर्ध बालवृद्धयोः ॥\nमृन्मयानां च भांडानां परित्यागो निवेदितः ॥ २१ ॥"
  },
  {
    "text": "सर्वेषामेव लोकानां रसत्यागस्तथैव च ॥\nकोटिहोमस्तु निर्दिष्टो ब्रह्मस्थाने यथोदितः ॥\nसर्वस्थानविशुद्ध्यर्थं स्थानवित्तेन केवलम् ॥ ॥ २२ ॥"
  },
  {
    "text": "अथोवाच पुनर्विप्रान्स कृत्वा चोच्छ्रितं भुजम ॥\nतारनादेन महता सर्वांस्तान्नागरोद्भवान् ॥ २३ ॥"
  },
  {
    "text": "सुभद्रेण च सर्वस्वं देयं विप्रेभ्य एव च ॥\nचतुर्थांशश्च यैर्भुक्तं तद्गृहे स्वधनस्य च ॥ २४ ॥"
  },
  {
    "text": "अष्टांशं यैर्जलं पीतं गोदानं स्पर्शसंभवम् ॥\nशेषाणामपि लोकानां यथाशक्त्या तु दक्षिणा ॥ २५ ॥"
  },
  {
    "text": "दीक्षितेन जपः कार्यो लक्षगायत्रिसंभवः ॥\nशेषैर्विप्रैर्यथा वित्तं तथा कार्यो जपोऽखिलः ॥ २६ ॥"
  },
  {
    "text": "अहं चैव करिष्यामि प्राणायामशतत्रयम् ॥\nनित्यमेव द्विजश्रेष्ठाः षष्ठकालकृताशनः ॥ २७ ॥"
  },
  {
    "text": "यावत्संवत्सरस्यांतं ततः शुद्धिर्भविष्यति ॥\nजन संपर्कसंजाता सैवं तस्य दुरात्मनः ॥ २८ ॥"
  },
  {
    "text": "एवमुक्त्वा ततो भूयः स प्रोवाच द्विजोत्तमान् ॥\nअथाऽऽद्यान्मध्यगास्येन ब्रह्मस्थानसमाश्रयान् ॥ ॥ २९ ॥"
  },
  {
    "text": "अद्यप्रभृति यः कन्यामविदित्वा तु नागरम् ॥\nनागरो दास्यति क्वापि पतितः स भविष्यति ॥६.२००. ३० ॥"
  },
  {
    "text": "अश्राद्धेयो ह्यपांक्तेयो नागराणां विशेषतः ॥ ३१ ॥"
  },
  {
    "text": "यः श्राद्धं नागरं मुक्त्वा ह्यन्यस्मै संप्रदास्यति ॥\nविमुखास्तस्य यास्यंति पितरो विबुधैः सह ॥ ३२ ॥"
  },
  {
    "text": "नागरेण विना यस्तु सोमपानं करिष्यति ॥\nस करिष्यत्यसंदिग्धं मद्यपानं तु नागरः ॥\nतन्मतेन विना यस्तु श्राद्धकर्म करिष्यति  ३३ ॥"
  },
  {
    "text": "ततः सर्वं वृथा तस्य भविष्यति न संशयः ॥\nविशुद्धिरहितं यस्तु नागरं भोजयिष्यति ॥ ३४ ॥"
  },
  {
    "text": "श्राद्धे तस्यापि तत्सर्वं व्यर्थतां संप्रयास्यति ॥\nसर्वेषां नागराणां च मर्यादेयं कृता मया ॥ ३५ ॥"
  },
  {
    "text": "तस्मात्सर्वप्रयत्नेन शुद्धिः कार्या द्विजोत्तमैः ॥\nवर्षेवर्षे तु संप्राप्ते स्वस्थानस्य विशुद्धये ॥ ३६ ॥"
  },
  {
    "text": "॥ विश्वामित्र उवाच ॥ ॥\nएतत्ते सर्वमाख्यातं यत्पृष्टोऽस्मि नृपोत्तम ॥\nश्राद्धार्हा नागरा येन नागराणां व्यवस्थिताः ॥\nभर्तृयज्ञेन मर्यादा कृता तेषां यथा पुरा ॥ ३७ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भर्तृयज्ञकृतनागरज्ञातिमर्यादावर्णनं नाम द्विशततमोऽध्यायः ॥ २०० ॥ ॥ छ ॥"
  }
]
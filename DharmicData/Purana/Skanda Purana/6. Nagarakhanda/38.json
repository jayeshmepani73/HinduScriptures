[
  {
    "text": "॥ सूत उवाच ॥ ॥\nतत्रैव स्थापितं लिंगं धुन्धुमारेण भूभुजा ॥\nसर्वरत्नमयं कृत्वा प्रासादं सुमनोहरम् ॥ १ ॥\nतत्र कृत्वाऽऽश्रमं श्रेष्ठं तपस्तेपे सुदारुणम् ॥\nयत्प्रभावादयं देवस्तस्मिँल्लिङ्गे व्यवस्थितः ॥ २ ॥\nतस्य संनिहिता वापी कृता तेन महात्मना ॥\nसुनिर्मलजलापूर्णा सर्वतीर्थोपमा शुभा ॥ ३ ॥\nधुन्धुमारेश्वरं पश्येत्तत्र स्नात्वा नरोत्तमः ॥\nन स पश्यति दुर्गाणि नरकाणि यमालये ॥ ४ ॥\n॥ ऋषय ऊचुः ॥ ॥\nधुंधुमारो महीपालः कस्मिन्वंशे बभूव सः ॥\nकस्मिन्काले तपस्तप्तं तेनात्र सुमहात्मना ॥ ५ ॥\n॥ सूत उवाच ॥ ॥\nसूर्यवंशसमुद्भूतो बृहदश्वसुतो बली ॥\nख्यातः कुवलयाश्वेति धंधुमारस्तथैव सः ॥ ६ ॥\nतेन धुन्धुर्महादैत्यो निहतो मरुजांगले ॥\nधुन्धुमारः स्मृतस्तेन विख्यातो भुवनत्रये ॥ ७ ॥\nचमत्कारपुरं क्षेत्रं स गत्वा पावनं महत् ॥\nतपस्तेपे वयोंऽते च ध्यायमानो महेश्वरम् ॥ ८ ॥\nसंस्थाप्य सुमहल्लिंगं प्रासादे रत्नमंडिते ॥\nबलिपूजोपहाराद्यैः पुष्पधूपानुलेपनैः ॥ ९ ॥\nततस्तस्य महादेवः स्वयमेव महेश्वरः ॥\nप्रत्यक्षोऽभूद्वृषारूढो गौर्या सह तथा गणैः ॥ ६.३८.१० ॥\nउवाच वरदोऽस्मीति प्रार्थयस्व यथेप्सितम् ॥\nसर्वं तेऽहं प्रदास्यामि यद्यपि स्यात्सुदुर्लभम् ॥ ११ ॥ ॥\nधुन्धुमार उवाच ॥ ॥\nयदि देयो वरोऽस्माकं त्वया सर्वसुरेश्वर ॥\nसंनिधानं प्रकर्तव्यं लिंगेऽस्मिन्वृषभध्वज ॥ १२ ॥\n॥ श्रीभगवानुवाच ॥ ॥\nचैत्रे शुक्लचतुर्दश्यां सांनिध्यं नृपसत्तम ॥\nअहं सदा करिष्यामि गौर्या सार्धं न संशयः ॥ १३ ॥\nतत्र वाप्यां नरः स्नात्वा यो मां संपूजयिष्यति ॥\nलिंगेऽस्मिन्संस्थितं भूप मम लोकं स यास्यति ॥ १४ ॥\n॥ सूत उवाच ॥ ॥\nएवमुक्त्वा स भगवांस्ततश्चादर्शनं गतः ॥\nसोऽपि राजा प्रहृष्टा त्मा स्थितस्तत्रैव मुक्तिभाक् ॥ १५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धुन्धुमारेश्वरमाहात्म्यवर्णनंनामाष्टात्रिंशो अध्यायः ॥ ३८ ॥ ॥ छ ॥"
  }
]
[
  {
    "text": "॥ सूत उवाच ॥ ॥\nएवं नाम्नि कृते तस्य भास्करस्यांशुमालिनः ॥\nद्विजानां पुरतः पुष्पः कथयामास चेष्टितम् ॥ १ ॥\nआत्मीयं कुत्सितं तेषां मणिभद्रवधो यथा ॥\nविहितो विहिता पत्नी तस्य व्याजेन कृत्स्नशः ॥ २ ॥\nततस्ते ब्राह्मणाः प्रोचुस्तच्छ्रुत्वा कोपसंयुताः ॥\nसीत्कारान्प्रचुरान्कृत्वा धिक्त्वां पाप प्रगम्यताम् ॥ ३ ॥\nआत्मीयं हेम चादाय न ते शुद्धिर्भविष्यति ॥ ४ ॥\nब्रह्मघ्नस्त्वं यतः प्रोक्तास्त्रयो वर्णा द्विजोत्तमाः ॥\nब्राह्मणः क्षत्रियो वैश्यः स्मृतिशास्त्रप्रपाठकैः ॥ ५ ॥ ॥\n॥ सूत उवाच ॥ ॥\nततस्तु दुःखितः पुष्पो बाष्पसंपूरितेक्षणः ॥\nब्रह्मस्थानाद्विनिर्गत्य प्ररुरोद सुदुःखितः ॥ ६ ॥\nरोरूयमाणमालोक्य ततस्ते नागरा द्विजाः ॥\nदयां च महतीं कृत्वा ततः प्रोचुः परस्परम् ॥ ७ ॥\nनानाविधानि शास्त्राणि स्मृतयश्च पृथग्विधाः ॥\nपुराणानि समस्तानि वीक्षध्वं सुसमाहिताः ॥ ८ ॥\nकुत्रचित्क्वचिदेवास्य कथंचिच्छुद्धिरस्ति चेत् ॥\nन तच्च विद्यते शास्त्रमस्मिन्स्थाने न चास्ति यत्॥९॥ न स्मृतिर्न पुराणं च वेदांतं वा द्विजोत्तमाः ॥ न चास्ति ब्राह्मणः सोऽत्र सर्वज्ञप्रतिमो न यः ॥ ६.१६२.१० ॥ तस्माच्चिन्तयत क्षिप्रमस्य शुद्धिप्रदं हि यत् ॥\nतच्च प्रमाणतां नीत्वा शुद्धिरस्य प्रदीयते ॥ ११ ॥\nअथैको ब्राह्मणः प्राह चंडशर्मेति विश्रुतः ॥\nमया स्कांदपुराणेऽस्मिन्पुरश्चरणसंश्रिता ॥१२॥\nपठिता सप्तमी या च पुरश्चरणसंज्ञिता ॥\nपुरश्चरणतः पापं विहितं तु यथा व्रजेत् ॥ १३ ॥\nसम्यक्तथापि विप्रेंद्रास्ततो याति न संशयः ॥\nतस्मात्करोतु तामेष पुरश्चरणसप्तमीम् ॥ १४ ॥\nअपरं भूभुजादेशान्मणिभद्रो निपातितः ॥\nवधकैस्तस्य तत्पापं यदि पापं प्रजायते ॥ १५ ॥\nराजा भूत्वा न यः सम्यग्विचारयति वादिनम् ॥\nतस्य तत्पातकं घोरं राज्ञश्चैव प्रजायते ॥ १६ ॥\nतथास्य पत्न्यास्तत्पापं जानंत्या यत्तयोदितम् ॥\nमत्पित्रा ब्राह्मणैर्दत्तोऽयं पुरा वह्निसंनिधौ ॥ १७ ॥\nविडंबितेन चानेन कृतप्रतिकृतं कृतम् ॥\nतस्मान्न चास्य दोषः स्याद्यतः प्रोक्तं मुनीश्वरैः ॥ ॥ १८ ॥\nकृते प्रतिकृतं कुर्याद्धिंसने प्रतिहिंसनम् ॥\nन तत्र जायते दोषो यो दुष्टे दुष्टमाचरेत्॥ १९ ॥\n॥ ब्राह्मणा ऊचुः ॥ ॥\nयद्येवं वद विप्रास्य पुरश्चरणसंज्ञिताम् ॥\nसप्तमीमद्य विप्रेंद्र वराकस्य विशुद्धये ॥ ६.१६२.२० ॥\n॥ सूत उवाच ॥ ॥\nअथास्य कथयामास सप्तमीं तां द्विजोत्तमाः ॥\nचंडशर्माभिधानस्तु कृत्वा तस्योपरि कृपाम् ॥ २१ ॥\nतेनापि विहिता सम्यग्यथा तस्य मुखाच्छ्रुता ॥\nततः संवत्सरस्यांते विपाप्मा समपद्यत ॥ २२ ॥\n॥ ॥ ऋषय ऊचुः ॥ ॥\nपुरश्चरणसंज्ञां तु सप्तमीं वद सूतज ॥\nविधिना केन कर्तव्या कस्मिन्काल उपस्थिते ॥ २३ ॥\n॥ सूत उवाच ॥ ॥\nअहं वः कीर्तयिष्यामि रोहिताश्वस्य भूपतेः ॥\nमार्कंडेन पुरा प्रोक्ता पृच्छयमानेन भक्तितः ॥ २४ ॥\nसप्तकल्पस्मरो विप्रा मार्कंडाख्यो महामुनिः ॥\nरोहिताश्वेन पृष्टः स हरिश्चंद्रात्मजेन च ॥ २५ ॥\n॥ रोहिताश्व उवाच ॥ ॥\nअज्ञानाज्ज्ञानतो वापि यत्पापं कुरुते नरः ॥\nउपायं तस्य नाशाय किंचिन्मे वद सन्मुने ॥ २६ ॥\n॥ मार्कंडेय उवाच ॥ ॥\nमानसं वाचिकं चैव कायिकं च तृतीयकम् ॥\nत्रिविधं पातकं लोके नराणामिह जायते ॥ २७ ॥\nतत्रोपाया विनाशाय तस्य संपरिकीर्तिताः ॥\nतानहं ते प्रवक्ष्यामि शृणुष्व नृपसत्तम ॥ २८ ॥\nमानसं चैव यत्पापं नराणामिह जायते ॥\nपश्चात्तापे कृते तस्य तत्क्षणादेव नश्यति ॥ २९ ॥\nवाचिकं चैव यत्पापं नाभुक्त्वा तत्प्रणश्यति ॥\nपुरश्चरणबाह्यं तु सत्यमेतन्मयोदितम् ॥ ॥ ६.१६२.३० ॥\nनिवेद्य ब्राह्मणेंद्राणां तदुक्तं च समाचरेत् ॥\nप्रायश्चित्तं यथोक्तं तु ततः शुद्धिमवाप्नुयात् ॥ ३१ ॥\nअथवा पार्थिवो ज्ञात्वा कुरुते तस्य निग्र हम् ॥\nतेन शुद्धिमवाप्रोति यद्यपि स्यात्स किल्विषी ॥ ३२ ॥\nलज्जया ब्राह्मणेंद्राणां यो न ब्रूते कथंचन ॥\nन च राजा विजानाति शरीरस्थेन यो म्रियेत् ॥\nतस्य निग्रहकर्ता च स्वयं वैवस्वतो यमः ॥ ३३ ॥\nतस्मात्सर्वप्रयत्नेन कृत्वा पापं विजानता ॥\nप्रायश्चित्तं तु कर्तव्यं यथोक्तं ब्राह्मणो दितम् ॥ ३४ ॥\n॥ रोहिताश्व उवाच ॥ ॥\nसर्वेषामेव पापानां विहितानां मुनीश्वर ॥\nकिंचिद्व्रतं समाचक्ष्व दानं वा होममेव वा ॥\nविपाप्मा जायते येन पुरश्चरणवर्जितम् ॥ ३५ ॥\nनित्यं पापानि कुरुते नरः सूक्ष्माणि सर्वतः ॥\nप्रायश्चित्तानि सर्वेषां कर्तुं शक्तिः कथं भवेत् ॥ ३६ ॥ ॥\n॥ मार्कंडेय उवाच ॥ ॥\nअस्ति राजन्व्रतं पुण्यं पुरश्चरणसंज्ञितम् ॥\nपुरश्चरणसंज्ञा तु सप्तमी सूर्यवल्लभा ॥ ३७ ॥\nयया संचीर्णया राज न्कायस्थो यमसंभवः ॥\nविचित्रो मार्जयेत्पापं कृतं जन्मनि संचितम् ॥ ३८॥\nतस्मात्कुरु महाराज तथाशु वचनं मम ॥\nयेन वा मुच्यते पापा त्सर्वस्मात्कायसंभवात् ॥ ३९ ॥\n॥ रोहिताश्व उवाच ॥ ॥\nपुरश्चरणसंज्ञा तु सप्तमी मुनिसत्तम ॥\nविधिना केन कर्तव्या कस्मिन्काले वद स्व मे ॥ ६.१६२.४० ॥\n॥ मार्कंडेय उवाच ॥ ॥\nमाघमासे सिते पक्षे मकरस्थे दिवाकरे ॥\nसूर्यवारेण सप्तम्यां व्रतमेतत्समाचरेत् ॥ ४१ ॥\nपाखंडैः पतितैः सार्धं तस्मिन्नहनि नालपेत् ॥\nभक्षयित्वा नृपश्रेष्ठ प्रभाते दन्तधावनम् ॥\nमंत्रेणानेन पश्चाच्च कर्तव्यो नियमो नृप ॥ ४२ ॥\nपुरश्चरणकृत्यायां सप्तम्यां दिवसाधिप ॥\nउपवासं करिष्यामि अद्य त्वं शरणं मम ॥४३॥\nततोऽपराह्णसमये स्नात्वा धौतांबरः शुचिः ॥\nप्रतिमां पूजयेद्भक्त्या दिनाधिपसमुद्भवाम् ॥४४॥\nरक्तैः पुष्पैर्महावीर पादाद्यं पूजयेत्ततः ॥\nपतंगाय नमः पादौ मार्तंडायेति जानुनी ॥ ४५ ॥\nगुह्यं दिवसनाथाय नाभिं द्वादश मूर्तये ॥\nबाहू च पद्महस्ताय हृदयं तीक्ष्णदीधिते ॥ ४६ ॥\nकंठं पद्मदलाभाय शिरस्तेजोमयाय च ॥\nएवं संपूज्य विधिवद्धूपं कर्पूरमाददेत् ॥ ॥ ४७ ॥\nगुडौदनं च नैवेद्यं रक्तवस्त्राभिवेष्टितम् ॥\nरक्तसूत्रेण दीपं च तथैवारार्तिकं नृप ॥ ४८ ॥\nशंखे तोयं समादाय रक्तचन्दनमिश्रितम् ॥\nसफलं च ततः कृत्वा अर्घ्यं दद्यात्ततः परम् ॥ ४९ ॥\nकुकृतं यत्कृतं किंचिदज्ञानाज्ज्ञानतोऽपि वा ॥\nप्रायश्चित्तं कृतं देव ममार्घ्यश्च प्रगृह्यताम् ॥ ६.१६२.५० ॥\nततः संपूजयद्विप्रं गन्धपुष्पानुलेपनैः ॥\nदत्त्वा तु भोजनं तस्मै दक्षिणां च स्वशक्तितः ॥\nप्राशनं कायशुद्ध्यर्थं पञ्चगव्यस्य चाचरेत् । ५१ ॥\nकृतांजलिपुटो भूत्वा समुद्वीक्ष्य दिवाकरम्॥\nदिवाकरं गतश्चैव मन्त्रमेतं समुच्चरेत् ॥ ५२ ॥\nइदं व्रतं मया देव गृहीतं पुरतस्तव ॥\nअविघ्नं सिद्धिमायातु प्रसादात्तव भास्कर ॥ ५३ ॥\nततश्च फाल्गुने मासि संप्राप्ते मुनिसत्तम ॥\nकुन्देन पूजयेद्देवं तेनैव विधिना ततः ॥ ५४ ॥\nधूपं च गुग्गुलुं दद्यान्नैवेद्यं भक्तमेव च ॥\nप्राशनं गोमयं प्रोक्तं सर्वपापविशुद्धये ॥ ५५ ॥\nचैत्रे मासि तु संप्राप्ते सुरभ्या पूज्येद्धरिम् ॥\nनैवेद्यं गुणिकाः प्रोक्ता धूपं सर्जरसोद्भवम् ॥ ५६ ॥\nकुशोदकं च संप्राश्य कायशुद्धिमवाप्नुयात् ॥\nवैशाखे किंशुकैः पूजां यथावच्च घृताशनैः ॥ ५७ ॥\nनैवेद्यं च सुरामांसं धूपं च विनिवेदयेत् ॥\nदधिप्राशनमेवात्र कर्तव्यं कायशुद्धये ॥ ५८ ॥\nपुष्पपाटलया पूजा विधातव्या रवेर्नृप ॥\nनैवेद्ये सक्तवः प्रोक्ताः प्राशनं च घृतं स्मृतम् ॥ ५९ ॥\nकपिलाया महावीर सर्वपापविशुद्धये ॥\nआषाढे मुनिपुष्पैश्च पूजयेद्भास्करं नृप ॥ ६.१६२.६० ॥\nनैवेद्ये घारिका प्रोक्ता प्राशनं मधुसर्पिषोः ॥\nधूपं चैवागरुं दद्यात्परया श्रद्धया युतः ॥ ६१ ॥\nश्रावणे तु कदंबेन पूजनं तीक्ष्णदीधितेः ॥\nनैवेद्ये मोदकाश्चैव तगरं धूप माददेत् ॥ ६२ ॥\nगोशृंगोदकमादाय सद्यः पापात्प्रमुच्यते ॥\nजात्या भाद्रपदे पूजा क्षीरनैवेद्यमाददेत् ॥ ६३ ।।\nधूपं नखसमुद्भूतं प्राशनं क्षीरमेव च ॥\nआश्विने कमलैः पूजा नैवेद्ये घृतपूरिका ॥ ६४ ॥\nधूपं कुंकुमजं प्रोक्तं कर्पूरप्राशनं स्मृतम् ॥ ६५ ॥\nतुलस्या कार्तिके पूजा भास्करस्य प्रकीर्तिता ॥\nनैवेद्ये चैव खंडाख्यं धूपं कौसुंभिकं नृप ॥ ६६ ॥\nप्राशनं च लवंगाख्यं सर्वपापविशोधनम् ॥\nभृंगराजेन पूजा च सौम्ये मासि समाचरेत् ॥ ६७ ॥\nनैवेद्ये फेणिका देया धूपं गुडसमुद्भवम् ॥\nकंकोलप्राशनं चैव भास्करस्य प्रतुष्टये ॥ ६८ ॥\nशतपत्रिकया पूजा पौषे मासि रवेः स्मृता ॥\nसहजं धूपमादिष्टं नैवेद्ये शुष्कली तथा ॥ ६९ ॥\nप्राशने पूर्वमुक्तानि सर्वाण्येव समाचरेत् ॥\nसमाप्तौ च ततो दद्यात्षड्भागं गृहसंभवम् ॥ ६.१६२.७० ॥\nब्राह्मणाय नृपश्रेष्ठ सर्वपापविशुद्धये ॥\nइष्टभोज्यं ततः कार्यं स्वशक्त्या पार्थिवोत्तम ॥ ७१ ॥\nएवं तु कुरुते योऽत्र सप्तमीं भास्करोद्भवाम् ॥\nसर्वपापविनिर्मुक्तो निर्मलत्वं स गच्छति ॥ ७२ ॥\n॥ ब्राह्मणा ऊचुः ॥ ॥\nएवं पुरा वै कथिता रोहिताश्वाय धीमते ॥\nमार्कंडेन महाभाग तस्मात्त्वमपि तां कुरु ॥ ७३ ॥\nयेन संजायते सम्यक्पुरश्चरणमेव ते ॥ ७४ ॥\n॥ सूत उवाच ॥ ॥\nतस्य तद्वचनं श्रुत्वा पुष्पोऽपि द्विजसत्तमाः ॥\nतां चक्रे सप्तमीं हृष्टो यथा तेन निवेदिता ॥ ७५ ॥\nषड्भागं प्रददौ तस्मै ब्राह्मणाय महात्मने ॥\nस्ववित्तस्य गृहस्थस्य कुप्याकुप्यस्य कृत्स्नशः ॥ ७६ ॥\nसोऽपि जग्राह तद्वित्तं प्रहृष्टेनांतरात्मना ॥\nसुवर्णमणि रत्नानि संख्यया परिवर्जितम् ॥ ७७ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुरश्चरणसप्तमीव्रतविधानवर्णनंनाम द्विषष्ट्युत्तरशततमोऽध्यायः ॥ १६२ ॥"
  }
]
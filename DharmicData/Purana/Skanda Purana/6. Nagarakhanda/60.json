[
  {
    "text": "॥ ऋषय ऊचुः ॥ ॥\nमाहित्थेयं त्वयाख्याता या पुरा सूतनन्दन ॥\nकेन संस्थापिता तत्र वद सर्वमशेषतः ॥ १ ॥\n॥ सूत उवाच ॥ ॥\nशोषणीनाम या विद्या पुरागस्त्येन साधिता ॥\nआथर्वणेन मन्त्रेण स्वयं च परमेश्वरी ॥ ॥ २ ॥\nततः संशोषितस्तेन स समुद्रो महात्मना ॥\nमित्रावरुणपुत्रेण सा प्रोक्ता पुरतः स्थिता ॥ ३ ॥\nमाहित्थं साधितं यस्मात्त्वया मे सकलं शुभम् ॥\nमाहित्थानाम तस्मात्त्वं देवता संभविष्यसि ॥ ४ ॥\nचमत्कारपुरक्षेत्रे पूजां प्राप्स्यस्यनुत्तमाम् ॥\nयस्त्वामाथर्वणैर्मन्त्रैस्तत्रस्थां भक्तिसंयुतः ॥ ५ ॥\nपूजयिष्यति वृद्धिं च सर्वकालमवाप्स्यति ॥\nतस्मात्तत्र द्रुतं गच्छ मया सार्द्धं पुरोत्तमे ॥ ६ ॥\nद्विजानां रक्षणार्थाय नित्यं संनिहिता भव ॥\nएवं सा तत्र संभूता माहित्था वरदेवता ॥ ७ ॥\nययाऽयं चलितः शैलः स्वशक्त्या निश्चलीकृतः ॥\nस्कन्देनेह द्विजश्रेष्ठाः शक्त्या विद्धस्तदग्रतः ॥  ॥\nनरादित्यस्ततश्चान्यो यो नरेण प्रतिष्ठितः ॥\nषष्ठ्यां तं सूर्यवारेण दृष्ट्वा पापात्प्रमुच्यते ॥ ९ ॥\nन शत्रूणां पराभूतिं प्रयास्यति यथार्जुनः ॥\nरोगी विमुच्यते रोगाद्दरिद्रो धनमाप्नुयात् ॥ ६.६०.१० ॥\nतथा गोवर्धनधरं तत्र देवं जनार्दनम् ॥\nयः पश्येत्कार्तिके शुक्ले संप्राप्ते प्रथमे दिने॥\nतस्य गावः प्रभूताः स्युर्नीरोगा द्विसत्तमाः ॥ ११ ॥\nनरसिंहवपुः साक्षात्तथा देवो हरिः स्वयम् ॥\nतथा विनायकस्तत्र सर्वकामप्रदायकः ॥\nसर्वविघ्नहरश्चैव स्थापितश्चार्जुनेन हि ॥ १२ ॥\nयस्तं पूजयते भक्त्या चतुर्थ्यां मोदकाशनैः ॥\nस सर्वविघ्ननिर्मुक्तो लभते वांछितं फलम् ॥\nतत्र स्थितो द्विजेंद्राणां हिताय द्विजसत्तमाः ४१३ ॥\nयस्तमाथर्वणैर्मंत्रैः पूजयेद्द्वादशीदिने ॥\nकार्तिकस्य सिते पक्षे स याति परमां गतिम् ॥ १४ ॥\nतथा तत्र द्विजश्रेष्ठा नरनारायणावुभौ ॥\nदेवौ परमतेजस्वी यस्तौ पश्यति भक्तितः ॥ १५ ॥\nपूजयेच्च द्विजश्रेष्ठा द्वादश्या दिवसे स्वयम् ॥\nस याति परमं स्थानं जरामरणवर्जितम् ॥ १६ ॥\nतीर्थयात्राकृतारंभः कुन्तीपुत्रो धनंजयः ॥\nहाटकेश्वरजे क्षेत्रे समायातो द्विजोत्तमाः ॥ १७ ॥\nदृष्ट्वा तत्पावनं क्षेत्रं तीर्थपूगप्रपूरितम्॥\nआदित्यं स्थापयामास प्रासादे सुमनोहरे ॥ १८ ॥\nनरनारायणौ देवौ तस्याग्रे स्थापितौ ततः ॥\nतथा गोवर्धनधरस्तत्र देवः प्रतिष्ठितः ॥ १९ ॥\nनरसिंहं तथैवान्यं श्रद्धया परया युतः ॥\nएवं संस्थाप्य कौंतेयो देवगृहसुपंचकम् ॥ ६.६०.२० ॥\nततो विप्रान्समाहूय सर्वांस्तान्पुरसंभवान् ॥\nप्रोवाच प्रणतो भक्त्या धनं दत्त्वा सुपुष्कलम् ॥ २१ ॥\nमया संस्थापितः सूर्यः सर्वरोगक्षयावहः ॥\nतथार्पितश्च युष्माकं चिंतनीयं सदैव तु ॥ २२ ॥\n॥ विप्रा ऊचुः ॥ ॥\nगच्छ त्वं पांडवश्रेष्ठ सुविश्रब्धः स्वमालयम् ॥\nवयं सर्वे करिष्यामस्तवश्रेयोऽभिवर्धनम् ॥ २३ ॥\nततोऽर्जुनः प्रहृष्टात्मा तेभ्यो दत्त्वा धनं बहु॥\nतानामंत्र्य नमस्कृत्य जगाम स्वपुरं प्रति ॥ २४ ॥\n।। सूत उवाच ॥ ॥\nएतद्वः सर्वमाख्यातं नरादित्यस्य संभवम् ॥\nमाहात्म्यं ब्राह्मणश्रेष्ठाः शृण्वतां पापनाशनम् ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नरादित्यमाहात्म्यवर्णनंनाम षष्टितमोऽध्यायः ॥ ६० ॥ ॥ छ ॥"
  }
]
[
  {
    "text": "॥  आनर्तउवाच ॥ ॥\nश्रुता मया महाभाग श्राद्धार्हा ब्राह्मणाश्च ये ॥\nये च त्याज्यास्तथा पुत्रा बहवश्चैव सुव्रत ॥ १ ॥\nसांप्रतं कथयाऽस्माकं मन्त्रपूर्वश्च यो विधिः ॥\nगृहस्थेन सदा कार्यः पितॄणां परितुष्टये ॥ २ ॥\n॥ भर्तृयज्ञ उवाच ॥ ॥\nप्रणम्यामंत्रिता ये च श्राद्रार्थं ब्राह्मणोत्तमाः ॥\nआनीय कुतपे काले तान्सर्वान्प्रार्थयेदि दम् ॥ ३ ॥\nआगच्छंतु महाभागा विश्वेदेवा महाबलाः ॥\nये यत्र विहिताः श्राद्धे सावधाना भवंतु ते ॥ ४ ॥\nएवमभ्यर्च्य तान्सर्वांस्ततः कृत्वा प्रदक्षिणाम्॥\nजानुनी भूतले न्यस्य ततश्चार्घं प्रदापयेत् ॥ ५ ॥\nमंत्रेणानेन राजेंद्र सपुष्पाक्षतचंदनैः ॥\nअर्घमेनं प्रगृह्णंतु मया दत्तं द्विजोत्तमाः ॥\nपादप्रक्षालनार्थाय प्रकुर्वंतु मम प्रियम्॥ ६ ॥\nएवमुक्त्वा महीपृष्ठे अनुलिप्ते ततः परम् ॥\nसाक्षतान्प्रक्षिपेद्दर्भान्विश्वेदेवान्प्रकीर्तयन् ॥ ७ ॥\nअपसव्यं ततः कृत्वा दर्भांस्तिलसमन्वितान् ॥\nद्विगुणान्प्रक्षिपेद्भूमौ पितॄनुद्दिश्य चात्मनः ॥ ८ ॥\nएवं सर्वाः क्रियाः कार्या दैविका सव्यपूर्विकाः ॥\nपैतृकाश्चापसव्येन मुक्त्वा नांदीमुखान्पितॄन् ॥ ९ ॥\nसर्वे पूर्वामुखाः स्थाप्या युग्माश्च शक्तितो नृप ॥\nपितरो मातृपक्षीयाः स्थाप्याश्चोदङ्मुखास्तथा ॥ ६.२२४.१० ॥\nएकैकं वा त्रयो वाऽपि स्युरेकैकं वा पृथक्पृथक ॥\nपैतृकान्स्थाप्प चक्रेण पितॄणां परितुष्टये ॥ ११ ॥\nषष्ठ्या विभक्त्या तु तेषामासनं च प्रदापयेत् ॥\nऋजुभिः साक्षतैर्दर्भैः सोदकैर्दक्षिणांगतः ॥ १२ ॥\nविषमौ द्विगुणैर्दर्भैः सतिलैर्वामपार्श्वतः ॥\nपाणौ तोयं परिक्षिप्य न दर्भांस्तु कथं चन ॥ १३ ॥\nयो हस्ते चासनं दद्याच्चेद्दार्भं बुद्धिवर्जितः ॥\nपितरो नासने तत्र प्रकुर्वंति निवेशनम् ॥ १४ ॥\nआवाहनं प्रकर्तव्यं विभक्त्या च द्वितीयया ॥\nयेनागच्छंति ते सर्वे समाहूताः पृथक्पृथक् ॥ १५ ॥\nअन्यया च विभक्त्या चेत्पितॄनावाहयेत्क्वचित् ॥\nनागच्छंति महाभागा यद्यपि स्युर्बुभुक्षिताः ॥ १६ ॥\nविश्वेदेवास आगत मंत्रेणानेन पार्थिव ॥\nतेषामावाहनं कार्यमक्षतैश्च शिरोंऽतिकात् ॥ १७ ॥\nउशंतस्त्वेति च तिलैः पितॄनावाहयेत्ततः ॥\nआयंतु न इति जपेत्ततः पार्थिवसत्तम ॥ १८ ॥\nशन्नो देवीति मंत्रेण स्वाहाकारसमन्वितम् ॥\nपितॄणामर्घपात्रेषु तथैव च जलं क्षिपेत् ॥ १९ ॥\nयवोऽसि यवयास्मद्द्वेत्यक्षतांस्तत्र निक्षिपेत् ॥\nचंदनं गंधपुष्पाणि धूपं दद्याद्यथाक्रमम् ॥\nसपवित्रेषु हस्तेषु दद्यादर्घ्यं समाहितः ॥ ६.२२४.२० ॥\nया दिव्या इति मन्त्रेण स्वाहाकारसमन्वितम् ॥\nपितॄणामर्घपात्रेषु तथैव च जलं क्षिपेत् ॥ २१ ॥\nतिलोऽसि सोमदैवत्यो गोसवे देवनिर्मितः ॥\nप्रत्नवद्भिः पृक्तः स्वधया पितॄनिमाँल्लोकान्प्रीणाहि नः स्वधेति प्रक्षिपेत्तिलान् ॥ २२ ॥\nयादिव्येति च मन्त्रेण ततो ह्यर्घ्यं प्रदापयेत् ॥\nपितृपात्रे समादाय अर्घ्यपात्राणि कृत्स्नशः ॥ २३ ॥\nअधोमुखं च तत्पात्रं मन्त्रवत्स्थापयेत्ततः ॥\nआयुष्कामस्तु तत्तोयं लोचनाभ्यां न वीक्षयेत् ॥ २४ ॥\nततस्तु चन्दनादीनि दीपांतानि समाददेत् ॥\nततः पाकं समादाय पृच्छेद्विप्रान्द्विजो त्तमान् ॥ २५ ॥\nअहमग्नौ करिष्यामि होमं पितृसमुद्भवम् ॥\nअनुज्ञा दीयतां मह्यमपसव्याश्रितस्य भोः ॥ २६ ॥\nकुरुष्वेति च तैः प्रोक्ते गत्वाग्नि शरणं ततः ॥\nअग्नये कव्यवाहनाय स्वाहेति प्रथमाहुतिः ॥ २७ ॥\nसोमाय पितृमते स्वधेति च ततः परम् ॥\nहुतमन्नं च शेषं च श्राद्धार्हेभ्यः प्रदीयते ॥ २८ ॥\nइष्टमन्नं ततो दत्त्वा पात्रमालभ्य संजपेत् ॥\nविप्रांगुष्ठं समादाय पाकमध्ये निधाय च ॥ २९ ॥\nपृथिवी ते पात्रमादाय वैष्ण व्या च ऋचा तथा ॥\nस्वहस्तेन न वै दद्यात्प्रत्यक्षं लवणं तथा ॥ ६.२२४.३० ॥\nस्वहस्तेन च यद्दत्तं प्रत्यक्षलवणं नृप ॥\nतच्छ्राद्धं व्यर्थतां याति धृते दत्तेर्द्धभुक्तके ॥\nतृप्ताञ्ज्ञात्वा ततो विप्रानग्रे त्वन्नं परिक्षिपेत् ॥ ३१ ॥\nअग्निदग्धाश्च ये जीवा येप्यदग्धाः कुले मम ॥\nभूमौ दत्तेन तृप्यंतु तृप्ता यांतु परां गतिम् ॥ ३२ ॥\nसकृत्सकृज्जलं दत्त्वा गायत्रीत्रितयं जपेत् ॥\nमधुवातेति संकीर्त्य ततः पृच्छेद्द्विजोत्तमान् ॥ ३३ ॥\nतृप्ताः स्थ इति राजेन्द्र अनुज्ञां प्रार्थयेत्ततः ॥\nबन्धूनां भोजनार्थाय शेषस्यान्नस्य भक्तिमान् ॥ ३४ ॥\nउच्छिष्टसन्निधौ पश्चात्पितृवेदिं समाचरेत् ॥\nपितृविप्रासनस्थानां नोच्छिष्टं द्विजसन्निधौ ॥३५ ॥\nततो वेदिं समाधाय पैतृकीं दक्षिणाप्लवाम् ॥\nतस्यां दर्भान्समाधाय कुर्याच्चैवावनेजनम् ॥ ३६ ॥\nविभक्त्या पूर्वया पश्चात्पिंडान्दद्याद्यथाक्रमम् ॥\nभूयोऽप्यत्र जलं दद्यात्पितृतीर्थेन पार्थिव ॥\nसूत्रं च प्रतिपिण्डे वै दयात्तेषु पृथक्पृथक् ॥ ३७ ॥\nयः सूत्रं पूर्वपिण्डेषु सततं विनियोजयेत् ॥\nस विरोधं चरेत्तेषां त्रोटनाच्च परस्परम् ॥ ३८ ॥\nततः संपूजयेत्सर्वान्पिंडान्यद्वद्द्विजोत्तमान् ॥\nआचम्य प्रक्षाल्य तथा हस्तौ पादौ च पार्थिव ॥ ३९ ॥\nनमस्कृत्य पितॄन्पश्चात्सुप्रोक्षितं ततः परम् ॥\nकृत्वा सव्येन राजेन्द्र याचयित्वा वराशिषः ॥ ६.२२४.४० ॥\nअक्षय्यसलिलं देयं षष्ठ्या चैव ततः परम् ॥\nपवित्राणि समादाय ऊर्ध्वं स्वधेति कीर्तयेत्॥\nअस्तु स्वधेति तैरुक्ते पिंडोपरि परिक्षिपेत् ॥ ४१ ॥\nततो मधु समादाय पायसं च तिलोदकम् ॥\nऊर्जस्वेति च मन्त्रेण पितॄणामुपरिक्षिपेत् ओ। ४२ ॥\nउत्तानमर्घपात्रं तु कृत्वा दद्याच्च दक्षिणाम् ॥\nहिरण्यं देवतानां च पितॄणां रजतं तथा ॥ ४३ ॥\nततः स्वस्त्युदकं दद्यात्पितृपूर्वं च सव्यतः ॥\nन स्त्रीभिर्न च बालेन नान्ये नैव च केनचित् ॥ ४४ ॥\nश्राद्धीयविप्रपात्रं च स्वयमेव प्रचालयेत् ॥ ४५ ॥\nततः कृतांजलिर्भूत्वा प्रार्थयेत्पार्थिवोत्तम ॥\nअघोराः पितरः सन्तु अस्मद्गोत्रं विवर्द्धताम् ॥ ४६ ॥\nदातारो नोऽभिवर्धंतां वेदाः सन्ततिरेव नः ॥\nश्रद्धा च नो मा व्यगमद्बहुधेयं च नोऽस्त्विति ॥ ४७ ॥\nअन्नं च नो बहु भवेदतिथींश्च लभेमद्दि ॥\nयाचितारश्च नः सन्तु मा च याचिष्म कश्चन ॥ ४८ ॥\nएता एवाशिषः सन्तु विश्वेदेवाः प्रीयंतां ततः ॥\nस्वस्त्यर्थमुदकं दद्यात्पितृपूर्वं च सव्यतः ॥ ४९ ॥\nवाजेवाजेति च ऋचा विसृजेच्च ततः परम् ॥\nआमा वाजस्येति प्रदक्षिणीकृत्योपवेशयेत् ॥६.२२४.५॥।\nपादावमर्दनं कृत्वा आसीमांतमनुव्रजेत् ॥\nबलिं च निक्षिपेत्तस्माद्भोजनं च समाचरेत् ॥ ५१ ॥\nमौनेन दृश्यते सूर्यो यावत्तावन्नराधिप ॥ ५२ ॥\nयश्चैवास्तमिते सूर्ये भुंक्ते च श्राद्धकृन्नरः ॥\nव्यर्थतां याति तच्छ्राद्धं तस्माद्भुंजीत नो निशि ॥ ५३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धविधिवर्णनंनाम चतुर्विंशत्युत्तरद्विशततमोऽध्यायः ॥ २२४ ॥"
  }
]
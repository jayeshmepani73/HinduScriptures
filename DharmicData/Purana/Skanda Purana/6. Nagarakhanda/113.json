[
  {
    "text": "॥ सूत उवाच ॥ ॥\nततस्ते ब्राह्मणाः सर्वे गतकोपा दधुर्मतिम् ॥\nयज्ञकर्मसु गार्हस्थ्ये पुत्रपौत्रसमुद्भवे ॥ १ ॥\nएतस्मिन्नंतरे राजा स तान्प्राप्तान्द्विजोत्तमान्॥\nश्रुत्वा भक्ति समायुक्तः प्रणामार्थमुपागतः ॥ २ ॥\nश्रुत्वा कोपगतां वार्तामुपशामकृतां तथा ॥\nगार्हस्थ्याप्रतिपन्नानां वाक्यैर्भार्यासमुद्भवैः ॥ ३ ॥\nततः प्रणम्य तान्सर्वान्साष्टांगं स महीपतिः ॥\nततः कृतांजलिपुटः प्रोवाच विनतः स्थितः ॥ ४ ॥\nयुष्मदीयप्रसादेन संप्राप्तं जन्मनः फलम् ॥\nमया रोगविनाशेन तस्माद्ब्रूत करोमि किम् ॥ ५ ॥\n॥ ब्राह्मणा ऊचुः ॥ ॥\nभार्यया तव राजेंद्र वयं सर्वत्र वासिनः ॥\nनीताः कृतार्थतां दत्त्वा रत्नानि विविधानि च॥ ६ ॥\nतस्मात्पुरवरं कृत्वा क्षेत्रेऽत्रैव सुशोभने ॥\nअस्माकं देहि गार्हस्थ्यं येन सम्यक्प्रजायते ॥ ७ ॥\nयजामो विविधैर्यज्ञैः सदा संपूर्णदक्षिणैः ।\nइमं लोकं परं चैव साधयामः सदास्थिताः ॥ ८ ॥\nतच्छ्रुत्वा पार्थिवो हृष्टस्तथेत्युक्त्वा ततः परम् ॥\nअनुकूलदिने प्राप्ते शिल्पानाहूय भूरिशः ॥ ९ ॥\nपुरं प्रकल्पयामास बहुप्राकारसंकुलम्॥\nप्राकारपरिखायुक्तं गोपुरैः समलंकृतम् ॥ 6.113.१० ॥\nअथाष्टषष्टिविप्राणां तत्र मध्ये नृपोत्तमः ॥\nअष्टषष्टिगृहाण्येव चकार सुबृहंति च ॥ ११ ॥\nमत्तवारणजुष्टानि दीर्घिकासहितानि च ॥\nगृहोद्यानैः समेतानि यथा राजगृहाणि च ॥ १२ ॥\nतथा कृत्वाऽथ रत्नौघैः पूरयित्वा तथा परैः।\nददौ तेभ्यो अष्टषष्टिं च ग्रामाणां तदनंतरम्॥१३॥\nततः सर्वान्समाहूय पुत्रपौत्रांस्तदग्रतः॥\nप्रोवाच तारनादेन श्रूयतां  जल्पतो मम ॥ १४ ॥\nएतत्पुरं मया दत्तमेभिर्ग्रामैः समन्वितम् ॥\nएतेभ्यो ब्राह्मणेंद्रेभ्यः श्रद्धापूतेन चेतसा ॥ १५ ॥\nतस्माद्रक्षा प्रकर्तव्या यथा न स्यात्क्षतिः क्वचित् ॥\nकष्टं वा ब्राह्मणेंद्राणां तथा चैव पराभवम्॥ १६ ॥\nअस्मद्वंशसमुद्भूतो यस्त्वेतांस्तोषयिष्यति ॥\nअन्यो वा भूपतिर्वृद्धिमग्र्यां नूनं स यास्यति ॥ १७ ॥\nयश्चापराधसंयुक्तानेतान्खेदं नयिष्यति ॥\nयोजयिष्यति वा क्लेशैर्विविधैर्वा पराभवैः ॥\nस शत्रुभिः पराभूतो वेष्टितो विविधैर्गदैः ॥ १८ ॥\nइह लोके वियोगादीन्प्राप्य क्लेशान्सुदारुणान्॥\nरौरवादिषु रौद्रेषु नरकेषु प्रयास्यति। १९ ॥\nएवमुक्त्वा ततः सर्वं तेषां कृत्यं महीपतिः ॥\nस्वयमेवाकरोन्नित्यं दिवारात्रमतंद्रितः ॥ 6.113.२० ॥\nअथ ता ब्राह्मणेंद्राणां भार्याः सर्वाः द्विजोत्तमाः ॥\nदमयंत्याः समासाद्य प्रासादं स्नेहवत्सलाः ॥ २१ ॥\nकुंकुमागरुकर्पूरैः पुष्पैर्गंधैः पृथग्विधैः ॥\nतदर्च्चा पूजयामासुः स च राजा दिनेदिने ॥ २२॥\nअथ ताः प्रोचुरन्योन्यं तापस्यस्तत्पुरः स्थिताः ॥\nतस्यभूपस्य संतोषं जनयंत्यो द्विजोत्तमाः ॥ २३ ॥\nयदास्माकं गृहे वृद्धिः कदाचित्संभविष्यति ॥\nतदग्रतश्च पश्चाच्च दमयंत्याः प्रपूजनम्॥\nकरिष्यामो न संदेहः सर्वकृत्येषु सर्वदा ॥ २४ ॥\nएनां दृष्ट्वा कुमारी या वेदिमध्यं गमिष्यति॥\nसा भविष्यत्यसंदेहः पत्युः प्राणसमा सदा ॥ २५ ॥\nतस्मात्सर्वप्रयत्नेन कन्यायज्ञ उपस्थिते ॥\nदमयंती प्रद्रष्टव्या पूजनीया प्रयत्नतः ॥२६॥\n॥ सूत उवाच ॥\nएवं तत्र पुरे तेन भूभुजा सुमहात्मना ।\nअष्टषष्टिं च संस्थाप्य गोत्राणां निर्वृतिः कृता ॥ २७ ॥\nतेषामपि च चत्वारि गोत्राण्युर गजाद्भयात्॥\nगतानि तत्र यत्र स्युस्तानि पूर्वोद्भवानि च ।\nचतुःषष्टिः स्थिता तत्र पुरे शेषा द्विजन्मनाम् ॥ २८ ॥\n॥ ऋषय ऊचुः ॥ ॥\nकीदृङनागभयं तेषां येन ते विगता विभो ।\nपरित्यज्य निजं स्थानमेतन्नो विस्तराद्वद ॥ २९ ॥\n॥ सूत उवाच ॥ ॥\nआनर्त्ताधिपतिः पूर्वमासीन्नाम्ना प्रभंजनः ॥\nधर्मज्ञः सुप्रतापी च परपक्षक्षयावहः ॥ 6.113.३० ॥\nततस्तस्य सुतो जज्ञे प्राप्ते वयसि पश्चिमे ॥\nअनिष्टस्थानसंस्थेषु ग्रहेषु द्विज सत्तमाः॥३॥।\nततस्तेन समाहूय दैवज्ञाञ्छास्त्रपंडितान्।\nतेषां निवेदितं सर्वं कालं तस्य समुद्भवम्॥३२ ॥\nदैवज्ञा ऊचुः॥\nएष ते पृथिवीपाल जातः पुत्रः सुगर्हित।\nकाले ऽनिष्टप्रदे रौद्रे गंडांत त्रितयोद्भवे.३३॥\nकथंचिदपि यद्येष जीवयिष्यति पार्थिव।\nपितृमातृपुरार्थे च देशानुत्सादयिष्यति ॥ ३४ ॥\n॥ राजोवाच ॥ ॥\nअस्ति कश्चिदुपायोऽत्र दैवो वा मानुषोऽपि वा ॥\nयेन संजायते क्षेमं पुत्रस्य विषयस्य च ॥ ३५ ॥\n॥ ब्राह्मणा ऊचुः ॥ ॥\nयथा समुत्थितं यंत्रं यंत्रेण प्रतिहन्यते॥\nयथा बाणप्रहाराणां कवचं वारणं भवेत ॥\nतथा ग्रहविकाराणां शांतिर्भवति वारणम्॥ ३६॥\nतस्मान्नित्यमनुद्विग्नः शांतिकं कुरु भूपते ॥\nयेन सर्वे ग्रहाः सौम्या जायंते च शुभावहाः ॥ ३७ ॥\nअनिष्टस्थानसंस्थेषु ग्रहेषु विषमेषु च॥\nततः स सत्वं गत्वा चमत्कारपुरं नृपः॥३८॥\nतत्र विप्रान्समावेश्य सर्वान्प्रोवाच सादरम्।\nवयं युष्मत्प्रसादेन राज्यं कुर्मः सदैव हि॥३९॥\nये ऽतीता ये भविष्यंति वंशे ऽस्माकं नृपोत्तमाः॥\nभवंतो ऽत्र गतिस्तेषां सस्यानां नीरदो यथा॥6.113.४०॥\nयदत्र मत्सुतो जातो दुष्टस्थानस्थितैर्ग्रहैः ॥\nदैवज्ञैः शांतिकं प्रोक्तं तस्यानिष्टस्य शांतिदम् ॥ ४१ ॥\nतस्मात्कुरुत विप्रेंद्रा यथोक्तं शांतिकं मम ॥\nन पुत्रश्च राष्ट्रं च विभवश्च विवर्धते ॥ ४२ ॥\nततस्ते ब्राह्मणाः प्रोचुः संमंत्र्याऽथ परस्परम् ॥\nक्षेमाय तव भूनाथ करिष्यामोऽत्र शांतिकम् ॥' ॥ ४३ ॥\nसदेव नियताः संतः शांताः षोडश ते द्विजाः ॥\nउपहाराः सदा प्रेष्यास्त्वया भक्त्या महीपते ॥\nमासांते चाभिषेकश्च ग्राह्यो रुद्रघटोद्भवः ॥ ४४ ॥\nएवं प्रकुर्वतस्तुभ्यं पुत्रो वृद्धिं प्रयास्यति ।\nतथा राष्ट्रं च कोशश्च यच्चान्यदपि किंचन॥४५॥\nततः प्रणम्य तान्हृष्टो गत्वा निजनिवेशनम्॥\nउत्सवं पुत्रजन्मोत्थं चक्रे तैः प्रेरितः सदा ॥ ४६ ॥\nसंभारान्प्रेषयामास चमत्कारपुरे ततः ॥\nमासांते चाभिषेकश्च ग्राह्यो वै विधिपूर्वकम् ॥ ४७ ॥\nतेऽपि ब्राह्मणशार्दूलाश्चातुश्चरणसंभवाः ॥\nक्रमेण शांतिकं चक्रुर्ब्रह्मचर्यपरायणाः॥४८॥\nमासं मासं प्रति सदा शांता दांता जितेंद्रियाः ॥\nततो मासा वसानेऽन्ये चक्रुस्तच्छांतिकं द्विजाः॥ ४९ ॥\nसोऽपि राजाऽथ मासांते समागत्य सुभक्तितः ॥\nअभिषेकं समादाय पूजयित्वा द्विजोत्तमान् ॥ 6.113.५० ॥\nवासोभिर्मुकुटैश्चैव गोभूदानेन केवलम् ॥\nसंतर्प्यान्यांस्तथा विप्रान्स्वस्थानं याति भूमिपः ॥ ५१ ॥\nएवं प्रवर्तमाने च शांतिके तत्र भूपतेः ॥\nजगाम सुमहान्कालः क्षेमारोग्यधनागमैः ॥ ५२ ॥\nकस्यचित्त्वथ कालस्य मासादावपि भूपतेः ॥\nप्रारब्धे शांतिके तस्मिन्महाव्याधिरजायत ॥ ॥ ५३ ॥\nतत्पुत्रस्य विशेषेण तथैवांतःपुरस्य च ॥\nराष्ट्रस्य च समग्रस्य वाहनानां तथा क्षयः ॥ ५४ ॥\nस ततः प्रेषयामास शांत्यर्थं तत्र सत्पुरे ॥\nसुसंभारान्विशेषेण दक्षिणाश्च विशेषतः ॥ ५५ ॥\nयथायथा द्विजास्तत्र होमं कुर्वंति पावके ॥\nतथा सर्वे विशेषेण रोगा वर्धंति सर्वशः ॥ ५६ ॥\nम्रियन्ते वाजिनस्तस्य बृहन्तो वारणास्तथा ॥\nशत्रवः सर्वकाष्ठासु विग्रहार्थमुपस्थिताः ॥ ५७ ॥\nततः स व्याकुलीभूतो रोगग्रस्तो महीपतिः ॥\nचमत्कारपुरं प्राप्य सर्वान्विप्रानुवाच ह ॥ ५८ ॥\nयुष्माभिः स्वामिभिः संस्थैरापदोऽभिभवंति माम्॥\nतत्किमेतन्महाभागाः क्षीयन्ते मम संपदः ॥\nरोगाश्चैव विवर्धंते शत्रुसंघैः समन्विताः ॥ ५९ ॥\nतस्माद्विशेषतो होमः कार्यो रोगप्रशांतये ॥.\nदानानि च विशिष्टानि प्रदास्यामि द्विजन्मनाम् ॥ ॥ 6.113.६० ॥\nततस्ते ब्राह्मणाः सर्वे प्रत्यक्षं तस्य भूपतेः ॥\nचक्रुः समाहिता भूत्वा शांतिकं तद्धिताय च ॥ ६१ ॥\nयथायथा प्रयुञ्जीरन्होमांते सुसमा हिताः ॥\nतथातथास्य भूपस्य वृद्धिं रोगः प्रगच्छति ॥ ६२ ॥\nएतस्मिन्नंतरे क्रुद्धास्ते सर्वे द्विजसत्तमाः ॥\nग्रहानुद्दिश्य सूर्यादीञ्छापाय कृतनिश्चयाः ॥ ६३ ॥\n॥ ब्राह्मणा ऊचुः ॥ ॥\nपूजिता अपि सद्भक्त्या विधानेन तथा ग्रहाः ॥\nपीडयंति पुरं राज्ञः सपुत्रपशुबांधवम् ॥ ६९ ॥\nएवं ते निश्चयं कृत्वा शुचीभूय समाहिताः ॥\nयावद्यच्छंति तच्छापं ग्रहेभ्यः क्रोधमूर्छिताः ॥ ६५ ॥\nतावद्वह्निरुवाचेदं मूर्तो भूत्वा द्विजोत्तमान् ॥\nमा प्रयच्छत विप्रेंद्राः शापं कोपात्कथंचन ॥ ६६ ॥\nग्रहेभ्यो दोषमुक्तेभ्यः श्रूयतां वचनं मम ॥\nमासिमासि प्रकुर्वंति होमं ते षोडश द्विजाः ॥ ॥ ६७ ॥\nतेषां मध्यस्थितश्चैकस्त्रिजातो ब्राह्मणाधमः ॥\nतेन तद्दूषितं द्रव्यं समग्रं होमसंभवम् ॥ ६८-॥\nमया दत्तं न गृह्णंति ते ग्रहा भास्करादयः ॥\nतेन कुर्वंति भूपस्य पीडामप्यधिकामिमाम् ॥ ६९ ॥\nतस्मादेनं परित्यज्य होमं कुरुत मा चिरम् ॥\nयेन प्रीतिं परां यांति ग्रहाः सर्वेऽर्कपूर्वकाः ॥ ॥ 6.113.७० ॥\nआरोग्यश्च भवेद्राजा गतशत्रुः सुतान्वितः ॥\nसततं सुखमभ्येति मच्छांतिकप्रभावतः ॥ ७१ ॥\nएवमुक्त्वा स भगवान्वह्निश्चादर्शनं गतः ॥\nतेऽपि विप्रा विषण्णास्या लज्जया परया वृताः ॥ ७२ ॥\nततस्तं पावकं भूयः स्तुवंतस्तत्र च स्थिताः ॥\nप्रोचुर्वैश्वानरं ब्रूहि त्रिजातो योऽत्र च द्विजः ॥ ७३ ॥\nयेन तं संपरित्यज्य कुर्मः कर्म प्रशांतये ॥\nनिःशेषमेव दोषाणां भूपस्यास्य महात्मनः ॥ ७४ ॥\n॥ वह्निरुवाच ॥ ॥\nनाहं दोषं द्विजेद्राणां जानन्नपि कथंचन ॥\nब्रवीमि ब्राह्मणा वन्द्या मम सर्वे धरातले ॥ ७५ ॥\n॥ ब्राह्मणा ऊचुः ॥ ॥\nयदि तं ब्राह्मणं वह्ने नास्माकं कीर्तयिष्यसि ॥\nतत्ते शापं प्रदास्यामस्तस्माच्छीघ्रं वदस्व नः ॥ ७६ ॥\n॥ सूत उवाच ॥ ॥\nतेषां तद्वचनं श्रुत्वा वह्निर्भयसमन्वितः ॥\nचिरं विचिंतयामास कुर्वेऽतः किं शुभावहम् ॥ ७७ ॥\nब्राह्मणं दूषयिष्यामि यदि तावच्च पातकम् ॥\nभविष्यति न संदेहः शापश्चापि तदुद्भवः ॥ ॥ ७८ ॥\nकीर्तयिष्यामि वा नैव विद्यमानं द्विजोत्तमम् ॥\nशपिष्यति न संदेहः क्रुद्धा आशीविषोपमाः ॥ ७९ ॥\nएवं चिंतयतस्तस्य गात्रे स्वेदोऽभवन्महान्॥\nयेन तत्पूरितं कुण्डं होमार्थं यत्प्रकल्पितम् ॥6.113.८०॥।\nततः प्रोवाच तान्विप्रान्कृतांजलिपुटः स्थितः।\nवेपमानो भयत्रस्तःकुण्डान्निष्क्रम्य पावकः ॥ ८१ ॥\nनाहं स्वजिह्वया दोषं ब्राह्मणस्य समुद्भवम् ॥\nकथञ्चित्कीर्तयिष्यामि तस्माच्छृण्वन्तु भो द्विजाः ॥ ९२ ॥\nअत्र स्वेद जले विप्रा ये स्थिताः षोडश द्विजाः ॥\nते स्नानमद्य कुर्वंतु प्रविशुद्ध्यर्थमात्मनः ॥ ८३ ॥\nएतेषां मध्यगो यश्च त्रिजातः स भविष्यति ॥\nतस्य विस्फोटकैर्युक्तं स्नातस्यांगं भविष्यति ॥ ८४ ॥\nततस्ते ब्राह्मणाः सर्वे क्रमात्तत्र निमज्जनम् ॥\nचक्रुः शुद्धिं गताश्चापि मुक्त्वैकं ब्राह्मणं तदा ॥ ॥ ८५॥\nहाहाकारस्ततो जज्ञे महांस्तत्र जनोद्भवः ॥\nदृष्ट्वा विस्फोटकैर्युक्तमकस्मात्तं द्विजोत्तमम् ॥ ८६ ॥\nसोऽपि लज्जान्वितो विप्रः कृत्वाऽधो वदनं ततः ॥\nनिष्क्रांतोऽथ सभामध्यात्स्थानाद्विप्रसमुद्भवात् ॥ ८७ ॥\n॥ वह्निरुवाच ॥ ॥\nएतद्वः साधितं कृत्यं मया पूर्वं द्विजोत्तमाः।\nतस्माद्यास्ये निजं स्थानं भवद्भिः पारमापितः ॥ ८८  ॥\nन वृथा दर्शनं मे स्यादपि स्वप्रे द्विजोत्तमाः ॥\nतस्मात्सम्प्रार्थ्यतां किंचिदभीष्टं हृदि संस्थितम् ॥ ८९ ॥\n॥ ब्राह्मणा ऊचुः ॥ ॥\nएतत्तव जलं वह्ने स्वेदजं सर्वदैव तु ॥\nस्थिरं भवतु चात्रैव विशुद्ध्यर्थं द्विजन्मनाम् ॥ 6.113.९०।।\nअन्यजातो नरो योऽत्र प्रकरोति निमज्जनम् ॥\nतस्य चिह्नं त्वया कार्यं विस्फोटकसमुद्भवम् ॥ ९१ ॥\nबाढमित्येव स प्रोच्या गतोंऽतर्धानमेव हि॥ ॥\nपावकस्ते द्विजाः सर्वे मंत्रं चक्रुः परस्परम् ॥९२॥\nअद्यप्रभृति सर्वेषां ब्राह्मणानां समुद्भवम् ॥\nशुद्धिरत्र प्रकर्तव्या पितृमातृसमुद्द्भवा ॥९३॥'\nचमत्कारपुरोत्थो यः कश्चिद्विप्रः प्रकीर्तितः ॥\nसोऽत्र स्नातो विशुद्धश्च विज्ञेयः कुलपुत्रकः ॥ ९४ ॥\nतस्मै कन्या प्रदातव्या स श्राद्धार्हो भविष्यति।  ॥\nधर्मकृत्येषु सर्वेषु योजनीयः स एव हि ॥ ९५ ॥\nअष्टषष्टिषु गोत्रेषु मिलितेषु यथाक्रमम् ॥\nतत्प्रत्यक्षं विशुद्धो यः स शुद्धः पंक्तिपावनः ॥ ९६ ॥\nअपवादाश्च ये केचिद्ब्रह्महत्यादिकाः स्थिताः ॥\nअन्येऽपि दुर्जनैः प्रोक्ता धर्मसन्देहकारकाः ॥ ९७ ॥\nते सर्वेऽत्र विशुद्धाः स्युर्विज्ञेयाः कुलपुत्रकाः ॥\nअपवादास्तथा चान्ये नाशं यास्यंति चाखिलाः ॥ ९८ ॥\nयावन्नात्र कृतं स्नानं प्रत्यक्षं च द्विजन्मनाम्॥\nसर्वेषां तावदेवाऽत्र न स विप्रो भवेत्स्फुटम् ॥ ९९ ॥\n॥ सूत उवाच ॥ ॥\nएवं ते समयं कृत्वा चमत्कारपुरोद्भवाः ॥\nब्राह्मणाः शांतिकं चक्रुर्हितार्थं तस्य भूपतेः ॥॥6.113.१००॥।\nतस्मिन्कुण्डे ततः स्नानं कृतं सर्वैर्महात्मभिः ॥\nभयत्रस्तैर्विशुद्ध्यर्थं शेषैरपि महात्मभिः ॥ १०१ ॥\nततो नीरोगतां प्राप्तः स भूपस्तत्क्षणाद्विजाः ॥\nयस्तत्र कुरुते स्नानमद्यापि द्विजसत्तमाः ॥ १०२ ॥\nकार्तिक्यां परदारोत्थैः स विमुच्येत पातकैः ॥\nएषां युगत्रये शुद्धिरासीत्तत्र द्विजन्मनाम् ॥ ॥ १०३ ॥\nकुलशीलविहीनानामन्येषामपि पाप्मनाम् ॥\nमत्वा कलियुगं घोरं परदारसुरंजितम् ॥\nतत्र शुद्धिस्ततः सर्वैः कृता विप्रैश्च वाचिका ॥ ॥ १०४॥\nपुरतो देवदेवस्य ब्रह्मणो द्विजसत्तमाः ॥\nपितृमातृजवंशस्य विशुद्ध्यर्थमतंद्रितैः ॥॥५॥\nअद्यापि कुरुते तत्र यः स्नानं द्विजसत्तमाः ॥\nत्रिजातो दह्यते तत्र वह्निना स न संशयः ॥ १०६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेवरक्षेत्रमाहात्म्ये दमयन्त्युपाख्याने त्रिजातकविशुद्धयेऽग्निकुंडमाहात्म्यवर्णनंनाम त्रयोदशोत्तरशततमोऽध्यायः ॥ ११३ ॥"
  }
]
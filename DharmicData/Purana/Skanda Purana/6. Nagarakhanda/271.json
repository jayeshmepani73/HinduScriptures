[
  {
    "text": "सूत उवाच॥\nअथान्यदपि तत्रास्ति सुपुण्यं लिंगसप्तकम्॥\nयेनार्चितेन दृष्टेन पूजितेन विशेषतः॥१॥\nदीर्घायुर्जायते मर्त्यः सर्वरोगविवर्जितः॥\nमार्कण्डेश्वर इत्युक्तस्तत्र देवो महेश्वरः॥२॥\nइन्द्रद्युम्नेश्वरोऽन्यस्तु सर्वपापहरो हरः॥\nपालेश्वरस्तथा चैव सर्वव्याधिविनाशनः॥३॥\nततो घंटशिवः ख्यातो यो घंटेन प्रतिष्ठितः॥\nकलशेश्वरसंज्ञस्तु वानरेश्वरसंयुतः॥४॥\nईशान शिव इत्युक्तस्तत्र क्षेत्रेश्वरेश्वरः॥\nपूजितो मानवैर्भक्त्या कामान्यच्छत्यमानुषान्॥५॥\nवांछितान्मनसा सर्वान्कलिकालेऽपि संस्थिते॥६॥\nऋषय ऊचुः॥\nकोऽयं मार्कंडसंज्ञस्तु येन लिंगं प्रतिष्ठितम्॥\nइन्द्रद्युम्नो महीपालः कतमो वद सूतज॥७॥\nतथा पालकनामा च येनायं स्थापितो हरः॥\nतथा यो घण्टसंज्ञस्तु कस्मिञ्जातः स चान्वये॥८॥\nकलशाख्यस्तु यः ख्यातो वानरेण समन्वितः॥\nईशानोप्यखिलं ब्रूहि परं नःकौतुकं स्थितम्॥ ९।\nयतोऽत्र जायते श्रेयः पुनः पुंसां प्रकीर्तय॥\nयैरेतैः स्थापिता देवाः क्षेत्रेऽस्मिन्मानवोत्तमैः॥६.२७१.१०॥\nतथा तेषां समाचारं प्रभावं चैव सूतज॥\nदानं वापि यथाकालं मंत्रांश्च विस्तराद्वद॥११॥\nसूत उवाच॥\nअहं वः कीर्तयिष्यामि कथामेतां पुरातनीम्॥\nकथितां भर्तृयज्ञेन आनर्ताधिपतेः स्वयम्॥१२॥\nश्रुतयापि यया मर्त्यो दीर्घायुर्जायतेनरः॥\nनापमृत्युमवाप्नोति कथंचित्तत्प्रभावतः॥१३॥\nयो मार्कंड इति ख्यातः प्रथमं परिकीर्तितः।\nसंभूतिस्तस्य संप्रोक्ता युष्माकं पापनाशिनी॥१४॥\nइंद्रद्युम्नं प्रवक्ष्यामि सांप्रतं मुनिसत्तमाः॥\nयद्वंशो यत्प्रभावश्च सर्वभूपालमानितः॥१५।.\nइंद्रद्युम्नो महीपाल आसीत्पूर्वं द्विजोत्तमाः॥\nब्राह्मण्यश्च शरण्यश्च साधुलोकप्रपालकः॥\nयज्वा दानपतिर्दक्षः सर्वभूतहिते रतः॥१६।\nन दुर्भिक्षं न च व्याधिर्न च चौरकृतं भयम्॥\nतस्मिञ्छासति धर्मज्ञे आसील्लोकस्य कस्यचित्॥१७॥\nयथैव वर्षतो धारा यथा वा दिवि तारकाः॥\nगंगायां सिकता यद्वत्संख्यया परिवर्जिताः॥१८॥\nतद्वत्तेन कृता यज्ञाः सर्वे संपूर्णदक्षिणाः॥\nअग्निष्टोमोऽतिरात्रश्च उक्थः षोडशिकास्तथा॥१९॥\nसौत्रामण्याऽथ पशवश्चातुर्मास्या द्विजोत्तमाः॥\nवाजपेयाश्वमेधाश्च राजसूया विशेषतः॥६.२७१.२०॥\nपौण्डरीकास्तथैवान्ये श्रद्धापूतेन चेतसा॥२१।\nतेन दानानि दत्तानि तीर्थेषु च विशेषतः॥\nमिष्टान्नानि द्विजेंद्राणां दक्षिणासहितानि च॥२२॥\nन तदस्ति धरापृष्ठे नगरं पत्तनं तथा॥\nतीर्थं वा यत्र नो तस्य विद्यते त्रिदशालयः॥२३॥\nतेन कन्यासहस्राणि अच्युतान्यर्बुदानि च॥\nब्राहमणेभ्यः प्रदत्तानि ब्राह्मणानां धनार्थिनाम्॥२४॥\nदशमीदिवसे तस्य रात्रौ च गजपृष्ठिगः॥\nदुन्दुभिस्ताड्यमानस्तु बभ्राम सकलं पुरम्॥ २५॥\nप्रत्यूषे वैष्णवं भावि पापहारि च वासरम्॥\nउपवासः प्रकर्त्तव्यो मुक्त्वा वृद्धं च बालकम्॥\nअन्यथा निग्रहिष्यामि भोजनं यः करिष्यति॥२६॥\nइंद्रद्युम्नः स राजर्षिस्तदा विष्णोः प्रसादतः॥\nतेनैव स्वशरीरेण ब्रह्मलोकं तदा गतः॥२७॥\nतत्र कल्पसहस्रांते स प्रोक्तो ब्रह्मणा स्वयम्॥\nइंद्रद्युम्न धरां गच्छ न स्थातव्यं त्वयाऽधुना॥२८॥\nइंद्रद्युम्न उवाच।\nकस्माच्च्यावयसे ब्रह्मन्निजलोकाद्द्रुतं हि माम्॥\nअपापमपि देवेश तथा मे वद कारणम्॥२९॥\nश्रीब्रह्मोवाच॥\nतव कीर्तिसमुच्छेदः संजातोऽद्य धरातले॥\nयावत्कीर्तिर्धरापृष्ठे तावत्स्वर्गे वसेन्नरः॥६.२७१.३०॥\nएतस्मात्कारणाल्लोकाः स्वनामांकानि चक्रिरे॥\nवापीकूपतडागानि देवतायतनानि च॥३१॥\nतस्माद्गच्छ धरापृष्ठं स्वां कीर्तिं नूतनां कुरु॥\nयदि वांछसि लोकेऽस्मिन्मामके वसतिं चिरम्॥ ३२॥\nअथात्मानं स राजेंद्रो यावत्पश्यति तत्क्षणात्॥\nतावत्प्राप्तं धरापृष्ठे कांपिल्य नगरं प्रति॥३३॥\nअथ पप्रच्छ लोकान्स किमेतन्नगरं स्मृतम्॥\nकोऽयं देशः कोऽत्र राजा किं पुरं नगरं च किम्॥३४॥\nते तमूचुः परं चैतत्कांपिल्यमिति विश्रुतम्॥\nआनर्तनामा देशोऽयं राजात्र पृथिवीजयः॥३५॥\nको भवान्किमिहायातः किंचित्कार्यं वदस्व नः॥३६॥\nइंद्रद्युम्न उवाच॥ इंद्रद्युम्नो महीपालः पुरासीद्रोचके पुरे॥\nदेशे वैजरुके पूर्वं स देशः क्व च तत्पुरम्॥ ३७॥\nजना ऊचुः॥\nन वयं तत्पुरं विद्मो न देशं न च भूपतिम्॥\nइन्द्रद्युम्नाभिधानं च यं त्वं पृच्छसि भद्रक॥३८॥\nइंद्रद्युम्न उवाच॥\nचिरायुरस्ति कोऽप्यत्र यस्तं वेत्ति महीपतिम्॥\nदेशं वा तत्पुरं वापि तन्मे वदथ मा चिरम्॥३९॥\nजना ऊचुः॥\nसप्तकल्पस्मरो नाम मार्कंडेयो महामुनिः॥\nश्रूयते नैमिषारण्ये तं गत्वा पृच्छ वेत्स्यसि॥६.२७१.४०॥\nअथासौ सत्वरं गत्वा व्योममार्गेण तं मुनिम्॥\nपप्रच्छ प्रणिपत्योच्चैर्नैमिषारण्यमाश्रितम्॥४१॥\nइंद्रद्युम्नेति वै भूपस्त्वया दृष्टः श्रुतोऽथ वा॥\nचिरायुस्त्वं श्रुतोऽस्माभिः पृच्छामस्तेन सन्मुने॥४२॥\nश्रीमार्कंडेय उवाच॥ सप्तकल्पांतरे भूपो न दृष्टो न मया श्रुतः॥\nइंद्रद्युम्नाभिधानोऽत्र तत्र किं नु वदामि ते॥४३॥\nतस्य तद्वचनं श्रुत्वा निराशः स महीपतिः॥\nवैराग्यं परमं गत्वा मरणे कृतनिश्चयः॥४४॥\nतेन चानीय दारूणि प्रज्वाल्य च हुताशनम्॥\nप्रवेष्टुकामः स प्रोक्त इन्द्रद्युम्नो महीपतिः॥४५॥\nत्वया चात्र न कर्तव्यमहं ते मित्रतां गतः॥\nनाशयिष्यामि ते मृत्युं यद्यपि स्यान्महत्तरम्॥४६॥\nनीरोगोऽसि सुभव्योऽसि कस्मान्मृत्युं प्रवांछसि॥\nवद मे कारणं मृत्योः प्रतीकारं करोमि ते॥४७॥\nइंद्रद्युम्न उवाच॥\nचिरायुर्मे भवान्प्रोक्तः कांपिल्यपुरवासिभिः ॥\nतेनाहं तव पार्श्वेऽत्र समायातो महामुने॥४८॥\nइंद्रद्युम्नोद्भवां वार्तां त्वं वदिष्यसि सन्मुने॥\nमत्कीर्तिर्न परिज्ञाता ततो मृत्युं व्रजाम्यहम्॥४९॥\nसूत उवाच॥\nतस्य तं निश्चयं ज्ञात्वा दयावान्स मुनीश्वरः॥\nवृथाश्रमं च तं ज्ञात्वा दाक्षिण्यादिदमब्रवीत्॥६.२७१.५०॥\nयद्येवं मा विशाग्निं त्वमहं ज्ञास्यामि तं नृपम्॥\nनाडीजंघो बको नाम ममास्ति परमः सुहृत्॥५१॥\nचिरंतनश्च सोऽस्माकं नूनं ज्ञास्यति तं नृपम्॥\nतस्मादागच्छ गच्छावस्तस्य पार्श्वे हिमाचले॥५२॥\nसाधूनां दर्शनं जातु न वृथा जायते क्वचित्॥५३॥\nएवमुक्त्वा ततस्तौ तु प्रस्थितौ मुनिपार्थिवौ॥\nव्योममार्गेण संतुष्टौ बकं प्रति हिमाचले॥५४॥\nबकोऽपि तं समालोक्य मार्कण्डेयं समागतम्॥\nसंमुखः प्रययौ तुष्टः स्वागतेनाभ्यपूजयत्॥५५॥\nधन्योऽहं कृतपुण्योऽहं यस्य मे त्वत्समागमः॥\nभो भो ब्रह्मविदां श्रेष्ठ आतिथ्यं ते करोमि किम्॥५६॥\nश्रीमार्कंडेय उवाच॥\nमत्तोपि त्वं चिरायुश्च यतो मित्रं व्यवस्थितः॥\nइन्द्रद्युम्नो महीपालस्त्वया दृष्टः श्रुतोऽथवा॥५७॥\nएतस्य मम मित्रस्य तेन दृष्टेन कारणम्॥\nअन्यथा जायते मृत्युस्ततोऽहं त्वां समागतः॥५८॥\nबक उवाच॥ सप्तद्विगुणितान्कल्पान्स्मराम्यहमसंशयम्॥\nन स्मरामि कथामेव इंद्रद्युम्नसमुद्भवाम्॥५९॥\nआस्तां हि दर्शनं तावत्सत्यमेतन्मयोदिम्॥६.२७१.६०॥\nइंद्रद्युम्न उवाच॥\nतपसः किं प्रभावोऽयं दानस्य नियमस्य च॥\nयदायुरीदृशं जातं बकत्वेऽपि वदस्व नः॥६१॥\nबक उवाच॥ घृतकंबलमाहात्म्याद्देवदेवस्य शूलिनः॥\nममायुरीदृशं जातं बकत्वं मुनिशापतः॥६२॥\nअहमासं पुरा बालो ब्राह्मणस्य निवेशने॥\nचमत्कारपुरे रम्ये पाराशर्यस्य धीमतः॥६४॥\nनाम्ना च विश्वरूपाख्यो नाम्ना ऽन्येन बक स्मृतः॥\nअतीव चपलत्वेन संयुक्तः पितृवल्लभः॥६४॥\nकस्यचित्त्वथ कालस्य संक्रांतौ मकरस्य भोः॥\nसंप्राप्यातीव चापल्याल्लिंगं जागेश्वरं मया॥\nघृतकुम्भे परिक्षिप्तं पूजितं जनकेन यत्॥६५॥\nअथ रात्र्यां व्यतीतायां पृष्टोऽहं जनकेन च॥\nत्वया पुत्र परिक्षिप्तं नूनं जागेश्वरं क्वचित्॥\nतस्माद्वद प्रयच्छामि तेन ते भक्ष्यमुत्तमम्॥६६॥\nततो मयाज्यकुम्भाच्च तस्मादादाय सत्वरम्॥\nभक्ष्यलौल्यात्पितुर्हस्ते विन्यस्तं घृतसंप्लुतम्॥६७॥\nकस्यचित्त्वथ कालस्य पंचत्वं च समागतः॥\nजातिस्मरस्ततो जातस्तत्प्रभावान्नृपालये॥६८॥\nआनर्ताधिपतेर्हर्म्ये नाम्ना ख्यातस्त्वहं बकः॥\nचमत्कारपुरे देवो हरः संस्थापितो मया॥६९॥\nतत्प्रभावेण विप्रेंद्र प्राप्तः पैतामहं पदम्॥६.२७१.७०॥\nततो यानि धरापृष्ठे सुलिंगानि स्थितानि च॥\nघृतेनच्छादयाम्येव मकरस्थे दिवाकरे॥\nमया यत्स्थापितं लिंगं चमत्कारपुरे शुभम्॥७१॥\nआराधितं दिवा नक्तं राज्ये संस्थाप्य पुत्रकम्॥\nनियोज्य सर्वतो भृत्यान्धनवस्त्रसमन्वितान्॥७२॥\nततःकालेन महता तुष्टो मे भगवाञ्छिवः॥\nमत्समीपं समासाद्य वाक्यमेतदुवाच सः॥७३॥\nपरितुष्टोऽस्मि भद्रं ते तव पार्थिवसत्तम॥\nघृतकंबलदानेन संख्यया रहितेन च॥ ७४॥\nतस्माद्वरय भद्रं ते वरं यन्मनसि स्थितम्॥\nअदेयमपि दास्यामि यद्यपि स्यात्सुदुर्लभम्॥७५॥\nततो मया हरः प्रोक्तो यदि तुष्टोऽसि मे प्रभो।.\nकुरुष्व मां गणं देव नान्यत्किंचिद्वृणोम्यहम्॥७६॥\nश्रीभगवानुवाच॥\nबकैहि त्वं महाभाग कैलासं पर्वतोत्तमम्॥\nमया सार्धमनेनैव शरीरेण गणो भव॥७७॥\nअन्योऽपि मर्त्यलोकेत्र यः करिष्यति मानवः॥\nमकरस्थे रवौ मह्यं संक्रांतौ रजनीमुखे।\nस नूनं मद्गणो भावी सकृत्कृत्वाऽथ कंबलम्॥७८॥\nत्वं पुनर्मामकं लिंगं समं कुर्वन्भविष्यसि॥\nधर्मसेनेति विख्यातो विकृत्या परिवर्जितः॥७९॥\nएवमुक्त्वा स भगवान्मामादाय ततः परम्॥\nकैलासं पर्वतं गत्वा गणकोटीशतामदात्॥६.२७१.८०॥\nकस्यचित्त्वथ कालस्य भ्रममाणो यदृच्छया॥\nगतोऽहं पर्वतश्रेष्ठं हिमवंतं महागिरिम्॥८१।.\nयत्रास्ते गालवो नाम सदैव तपसि स्थितः॥\nतस्य भार्या विशालाक्षी सर्वलक्षणलक्षिता॥ ८२॥\nसप्तरक्ता त्रिगंभीरा गूढगुल्फा कृशोदरी॥\nतां दृष्ट्वा मन्मथाविष्टः संजातोऽहं मुनीश्वर॥८३॥\nचिंतितं च मया चित्ते कथमेतां हराम्यहम्॥\nतस्माच्छिष्यत्वमासाद्य भक्तिमस्य करोम्यहम्॥८४॥\nशुश्रूषानिरतो भूत्वा येन प्राप्नोमि भामिनीम्॥८५॥\nततो बटुकरूपेण संप्राप्तो गालवो मया॥\nसंसारस्य विरक्तोऽहं करिष्यामि मह्त्तपः॥८६॥\nदीक्षां यच्छ विभो मह्यं येन शिष्यो भवामि ते॥८७॥\nआहरिष्याम्यहं दर्भांस्तथा सुमनसः सदा॥\nसमिधश्च सदैवाहं फलानि जलमेव च॥८८॥\nस मां विनयसंपन्नं ज्ञात्वा ब्राह्मणरूपिणम्॥\nददौ दीक्षां ततो मह्यं शास्त्रदृष्टेन कर्मणा॥८९॥\nअथ दीक्षां समासाद्य तोषयामि दिनेदिने ॥\nतं चैव तस्य पत्नीं तां यथोक्तपरिचर्यया॥\nअशुद्धेनापि चित्तेन छिद्रान्वेषणतत्परः॥६.२७१.९०॥\nअन्यस्मिन्दिवसे प्राप्ते सा स्त्रीधर्मसमन्विता॥\nउटजं दूरतस्त्यक्त्वा रात्रौ सुप्ता मनस्विनी॥९१।.\nसोऽहं रूपं महत्कृत्वा तामादाय तपस्विनीम्॥\nसुखसुप्तां सुविश्रब्धां प्रस्थितो दक्षिणामुखः॥९२॥\nअथासौ संपरित्यक्ता संस्पर्शान्मम निद्रया॥\nचौररूपं परिज्ञाय मां शिष्यं प्ररुरोद ह॥९३॥\nसाब्रवीच्च स्वभर्तारं गालवं मुनिसत्तमम्॥\nएष शिष्यो दुराचारो हरते मामितः प्रभो॥९४॥\nतस्माद्रक्ष महाभाग यावद्दूरं न गच्छति॥९५॥\nतच्छ्रुत्वा गालवः प्राह तिष्ठतिष्ठेति चासकृत्॥\nपापाचार सुदुष्टात्मन्गतिस्ते स्तंभिता मया॥९६॥\nतस्य वाक्यात्ततो मह्यं गतिस्तंभो व्यजायत॥\nयद्वल्लिखित एवाहं प्रतिष्ठामि सुनिश्चलः॥९७॥\nततस्तेन  च शप्तोऽहं गालवेन महात्मना॥\nवंचितोऽहं त्वया यस्माद्बको भव सुदुर्मते॥९८॥\nततः पश्यामि चात्मानं सहसा बकरूपिणम्॥\nबकत्वेऽपि न मे नष्टा या स्मृतिः पूर्वसंभवा॥९९।\nततः साऽपि च तत्पत्नी सचैलं स्नानमाश्रिता॥\nमत्स्पर्शादुःखितांगी च शापाय समुपस्थिता॥६.२७१.१००॥\nयस्मात्पाप त्वया स्पृष्टा प्रसुप्ताहं रजस्वला॥\nबकधर्मं समाश्रित्य भर्त्ता मे वंचितस्त्वया॥\nअन्यरूपं समास्थाय तस्मात्सत्यं बको भव॥१०१॥\nएवं शप्तस्ततो द्वाभ्यां ताभ्यां वै दुःखसंयुतः॥\nचरणाभ्यां प्रलग्नस्तु गालवस्य महात्मनः॥१०२॥\nगणोऽहं देवदेवस्य त्रिनेत्रस्य महात्मनः॥\nपालकेति च विख्यातो गणकोटिप्रभुः स्थितः॥१०३॥\nसोऽहमत्र समायातः प्रभोः कार्येण केनचित्॥\nतव भार्यां समालोक्य कामदेववशं गतः॥१०४॥\nक्षमापराधं त्वं मह्यमेवं ज्ञात्वा मुनीश्वर॥\nदुर्विनीतः श्रियं प्राप्य विद्यामैश्वर्यमेव च॥१०५॥\nन तिष्ठति चिरं स्थाने यथाहं मदगर्वितः॥\nशिष्यरूपं समास्थाय ततः प्राप्तस्तवांतिकम्॥१०६॥\nअस्या हरणहेतोश्च महासत्या मुनीश्वर॥\nतस्मात्कुरु प्रसादं मे दीनस्य प्रणतस्य च॥१०७॥\nअनुग्रहप्रदानेन क्षमा यस्मात्तपस्विनाम्॥\nकोकिलानां स्वरो रूपं नारीरूपं पतिव्रता॥\nविद्या रूपं कुरूपाणां क्षमा रूपं तपस्विनाम्॥१०८॥\nसूत उवाच॥\nतस्य तत्कृपणं श्रुत्वा सोपि माहेश्वरो मुनिः॥\nज्ञात्वा तं बांधवस्थाने दयां कृत्वाऽब्रवीद्वचः॥१०९॥\nसत्यवाक्तिष्ठते विप्रश्चमत्कारपुरे शुभे॥६.२७१.११०॥\nभर्त्तृयज्ञ इति ख्यातस्तदा तस्योपदेशतः॥\nबकत्वं यास्यते नूनं मम वाक्यादसंशयम्॥१११॥\nततः पश्यामि चात्मानं बकत्वेन समाश्रितम्॥११२॥\nएवं मे दीर्घमायुष्यं संजातं शिवभक्तितः॥\nघृतकम्बलमाहात्म्याद्बकत्वं मुनिशापतः॥ ११३॥\nइंद्रद्युम्न उवाच॥ एतदर्थं समानीतस्त्वत्सकाशं विहंगम॥\nइंद्रद्युम्नस्य वार्तार्थं मरणे कृतनिश्चयः॥११४॥\nसा त्वया नैव विज्ञाता ममाभाग्यैर्विहंगम॥\nसेवयिष्याम्यहं तस्मात्प्रदीप्तं हव्यवाहनम्॥११५॥\nप्रतिज्ञातं मया पूर्वमेतन्निश्चित्य चेतसि॥\nइंद्रद्युम्ने ह्यविज्ञाते संसेव्यः पावको मया॥११६॥\nतस्माद्देहि ममादेशं मार्कंडेयसमन्वितः॥\nप्रविशामि यथा वह्निं भ्रष्टकीर्तिरहं बक॥११७॥\nमार्कंडेय उवाच॥\nवेत्सि चान्यं नरं कञ्चिद्वयसा चात्मनोऽधिकम्॥\nपृच्छामि येन तं गत्वा कृते ह्यस्य महात्मनः॥ ११८॥\nश्रद्धया परया युक्तः संप्राप्तोऽयं मया सह॥\nतत्कथं त्यजति प्राणान्सहाये मयि संस्थिते॥११९॥\nअपरं च क्षमं वाक्यं यत्त्वां वच्मि विहंगम॥\nअयं दुःखेन संयुक्तः साधयिष्यति पावकम्॥\nअहमेनमनुद्धृत्य कस्माद्गच्छामि चाश्रमम्॥६.२७१.१२०॥\nसूत उवाच॥\nतयोस्तं निश्चयं ज्ञात्वा बकः परमदुर्मना॥\nसुचिरं चिंतयामास कथं स्यादेतयोः सुखम्॥१२१॥\nततो राजा मुनिश्चैव दारूण्याहृत्य पावकम्॥\nप्रवेष्टुकामौ तौ दृष्ट्वा बको वचनमब्रवीत्॥१२२॥\nमम वाक्यं कुरु प्राज्ञ यदि जीवितुमिच्छसि॥\nज्ञातः सोऽद्य मया व्यक्तमिन्द्रद्युम्नं नराधिपम्॥१२३॥\nयो ज्ञास्यति मम ज्येष्ठः सर्वशास्त्रविचक्षणः॥\nतत्त्वमेनं समादाय मरणे कृतनिश्चयम्॥ १२४॥\nनिश्वसन्तं यथा नागं बाष्पव्याकुललोचनम्॥\nसमागच्छ मया सार्धं कैलासं पर्वतं प्रति॥१२५॥\nयत्रास्ति दयितो मह्यमुलूकश्चिरजीवभाक्॥\nस नूनं ज्ञास्यते तं हि मा वृथा मरणं कृथाः॥ १२६॥\nततोऽसौ तेन संयुक्तो बकेन सुमहात्मना॥\nमार्कंडेयेन संप्राप्तः कैलासं पर्वतोत्तमम्॥१२७॥\nसोऽपि दृष्ट्वा बकं प्राप्तं मित्रं परमसंमतम्॥\nसमागच्छदसौ हृष्टः स्वागतेनाभ्यनन्दयत्॥१२८॥\nअथ तं चैव विश्रान्तं समालिङ्ग्य मुहुर्मुहुः॥\nप्राकारवर्णनामासौ वाक्यमेतदुवाच ह॥१२९॥\nस्वागतं ते द्विजश्रेष्ठ भूप सुस्वागतं  च ते॥\nसख्येऽद्य यच्च ते कार्यं वदागमनकारणम्॥६.२७१.१३०॥\nकावेतौ पुरुषौ प्राप्तौ त्वया सार्धं ममांतिकम्॥\nदिव्यरूपौ महाभागौ तेजसा परिवारितौ॥१३१॥\nबक उवाच॥\nएष मार्कंडसंज्ञोऽत्र प्रसिद्धो भुवनत्रये॥\nमहेश्वरप्रसादेन संसिद्धिं परमां गतः॥\nद्वितीयोऽसौ सुहृच्चास्य कश्चिन्नो वेद्मि तत्त्वतः॥\nमार्कंडेन समायातः सुहृदा व ममांतिकम्॥१३२॥\nयदि जानासि तं भूपमिन्द्रद्युम्नं महामते॥\nतत्त्वं कीर्तय येनासौ मरणाद्विनिवर्तते॥१३५॥\nचिरायुस्त्वं मया ज्ञातो ह्यतः प्राप्तोऽस्मि तेंऽतिकम्॥१३६॥\nउलूक उवाच॥\nअष्टाविंशत्प्रमाणेन कल्पा जातस्य मे स्थिताः॥\nन दृष्टो न श्रुतः कश्चिदिंद्रद्युम्नो महीपतिः॥१३७॥\nइंद्रद्युम्न उवाच॥\nतव कस्मादुलूकत्वं शीघ्रं तन्मे प्रकीर्तय॥\nएतन्मे कौतुकं भावि यत्ते ह्यायुरनन्तकम्॥\nउलूकत्वं च संजातं रौद्रं लोकविगर्हितम्॥१३८॥\nउलूक उवाच॥\nशृणु तेऽहं प्रवक्ष्यामि दीर्घायुर्मे यथा स्थितम्॥\nमहेश्वरप्रसादेन बिल्वपत्रार्चनान्मया॥\nउलूकत्वं मया प्राप्तं भृगोः शापान्महात्मनः॥१३९॥\nअहमासं पुरा विप्रः सर्वविद्यासु पारगः॥\nचमत्कारपुरे श्रेष्ठे नाम्ना ख्यातस्तु घंटकः॥\nब्रह्मचारी दमोपेतो हरपूजार्चने रतः॥६.२७१.१४०॥\nअखंडितैर्बिल्वपत्रैरग्रजातैस्त्रिपत्रकैः॥\nत्रिकालं पूजितः शंभुर्लक्षमात्रैः सदा मया॥१४१॥\nततो वर्षसह्स्रांते तुष्टो मे भगवान्हरः॥\nप्रोवाच दर्शनं गत्वा मेघगंभीरया गिरा॥१४२॥\nअहं तुष्टोऽस्मि ते वत्स वरं वरय सुव्रत॥\nअखंडितैर्बिल्वपत्रैस्त्रिकाले यत्त्वयार्चितः॥१४३॥\nबिल्वस्य प्रसवाग्रेण त्रिपत्रेण प्रजायते॥\nएकेनापि यथातुष्टिस्तथान्येषां न कोटिभिः॥१४४॥\nपुष्पाणामपि भद्रं ते सुगंधानामपि ध्रुवम्॥\nसखे मया प्रणम्योच्चैः स प्रोक्तः शशिशेखरः॥१४५॥\nयदि तुष्टोसि मे देव यदि देयो वरो मम॥\nतन्मां कुरु जगन्नाथ जरामरणवर्जितम्॥१४६॥\nस तथेति प्रतिज्ञाय महादेवो महेश्वरः॥\nकैलासं प्रति देवेशः क्षणाच्चादर्शनं गतः॥१४७॥\nततोहं परितुष्टोथ वरं प्राप्य महेश्वरात्॥\nकृतकृत्यमिवात्मानं चिंतयामि प्रहर्षितः॥१४८॥\nएतस्मिन्नेव काले तु भार्गवो मुनिसत्तमः॥\nकुशलः सर्वशास्त्रेषु वेदवेदांग पारगः॥१४९॥\nतस्य भार्याऽभवत्साध्वी नाम्ना ख्याता सुदर्शना॥\nप्राणेभ्योऽपि प्रिया तस्य गालवस्य मुनेः सुता॥६.२७१.१५०॥\nतस्य कन्या समभवद्रूपेणाप्रतिमा भुवि॥\nसा मया सहसा दृष्टा क्रीडमाना यथेच्छया॥१५१॥\nमध्यक्षामा सुकेशी च बिंबोष्ठी दीर्घलोचना॥\nतामहं वीक्षयित्वा तु कामदेववशं गतः॥१५२॥\nततः पृष्टा मया कस्य कन्येयं चारुलोचना॥\nविभक्तसर्वावयवा देवकन्येव राजते॥१५३॥\nसखीभिः कीर्तिता मह्यं भार्गवस्य मुनेः सुता॥\nएषा चाद्यापि कन्यात्वे वर्तते चारुहासिनी॥१५४॥\nततोऽहं भार्गवं गत्वा विनयेन समन्वितः॥\nययाचे कन्यकां ता च कृतांजलिपुटः स्थितः॥ १५५।\nसवर्णं मां परिज्ञाय सोऽपि भार्गवनंदनः॥\nदत्तवांस्तां महाभाग विरूपस्यापि कन्यकाम्॥१५६॥\nअथ सा कन्यका ज्ञात्वा पित्रा दत्तास्मि धर्मतः॥\nविरूपाय ततो गत्वा मातरं वाक्यमब्रवीत्॥५७॥\nसुलज्जा साऽतिदुःखार्ता पश्यांब जनकेन च ॥\nविरूपाय प्रदत्तास्मि नाहं जीवितुमुत्सहे॥१५८॥\nविषं वा भक्षयिष्यामि प्रवेक्ष्यामि हुताशनम्॥\nतस्यास्तद्वचनं श्रुत्वा निषिद्धः स द्विजस्तया॥१५९॥\nकस्मान्नाथ प्रदत्तासौ विरूपाय त्वया विभो॥\nकन्यकेयं सुरूपाढ्या सर्वलक्षणसंयुता॥६.२७१.१६०॥\nएतच्छ्रुत्वा तु वचनं भार्गवो मुनिसत्तमः॥\nततस्तां गर्हयित्वासौ धिङ्नारी पुरुषायते॥१६१॥\nअनेन प्रार्थिता कन्या मया चास्मै प्रदीयते॥\nतत्किं निषेधयसि मां दीयमानां सुतामिमाम्॥१६२॥\nइत्युक्त्वा स प्रसुष्वाप पत्न्याथ कन्यया समम्॥१६३॥\nततोऽर्द्धरात्रे चागत्य मया सुप्ता च भार्गवी॥\nहृत्वा स्वभवने नीता निशि सुप्ते जने तदा॥१६४॥\nनियुक्ता कामधर्मेण ह्यनिच्छंती बलान्मया॥\nविप्रः प्रातर्जजागार पिता तस्यास्ततः परम्॥१६५॥\nक्वासौ सा दुहिता केन हृता नष्टा मदीयिका॥\nअथासौ वीक्षितुं बाह्ये बभ्राम स्ववनांतिकम्॥१६६॥\nपदसंहतिमार्गेण मुनिभिर्बहुभिर्वृतः॥\nतेन दृष्टाऽथ सा कन्या कृतकौतुकमंगला॥१६७॥\nरुदंती सस्वनं तत्र लज्जमाना ह्यधोमुखी॥\nततः कोपपरीतात्मा मां प्रोवाच स भार्गवः॥ १६८॥\nनिशाचरस्य धर्मेण यस्मादूढा सुता मम॥\nनिशाचरो भवानस्तु कर्मणानेन सांप्रतम्।१६९॥\nघंटक उवाच॥\nनिर्दोषं मां द्विजश्रेष्ठ कस्मात्त्वं शपसि द्रुतम्॥\nत्वयैषा मे स्वयं दत्ता तेन रात्रौ हृता मया॥६.२७१.१७०॥\nयो दत्वा कन्यकां पूर्वं पश्चाद्यच्छेन्न दुर्मतिः।\nस याति नरकं घोरं यावदाभूतसंप्लवम्॥१७१॥\nअथासौ चिंतयामास सत्यमेतेन जल्पितम्॥\nपश्चात्तापसमोपेतो वाक्यमेतदुवाच ह॥१७२॥\nसत्यमेतत्त्वया प्रोक्तं न मे वचनमन्यथा॥\nउलूकरूपसंयुक्तो भविष्यसि न संशयः॥१७३॥\nउत्पत्स्यते यदा चात्र भर्तृयज्ञो महामुनिः॥\nतस्योपदेशमासाद्य भूयः प्राप्स्यसि स्वां तनुम्॥१७४॥\nततः कौशिकरूपं तु पश्याम्यात्मानमेव च॥\nतथापि न स्मृतिर्नष्टा मम या पूर्वसंभवा॥१७५॥\nअथ   या तत्सुता चोढा मया तस्मिन्गिरौ तदा॥\nसापि मां संनिरीक्ष्याथ तद्रूपं दुःखसंयुता॥\nप्रविष्टा हव्यवाहं सा विधवात्वमनिच्छती॥१७६॥\nएवं मे कौशिकत्वं हि संजातं तु महाद्युते॥\nभार्गवस्य तु शापेन कन्यार्थे यत्तवोदितम्॥१७७॥\nअखंडबिल्वपत्रेण पूजितो यन्महेश्वरः॥\nचिरायुस्तेनसंजातं सत्यमेतन्मयोदितम्॥१७८॥\nसत्यं कथय यत्कृत्यं गृहायातस्य किं तव॥\nप्रकरोमि महाभाग यद्यपि स्यात्सुदुर्लभम्॥१७९॥\nइन्द्रद्युम्न उवाच ॥\nइन्द्रद्युम्नस्य ज्ञानाय प्राप्तोऽहं यत्तवांतिकम्॥\nनाडीजंघेन चानीतो मरणे   कृतनिश्चयः॥६.२७१.१८०॥\nयदि नो ज्ञास्यति भवांस्तं कीर्त्या च कुलेन च॥\nप्रविशामि ततो नूनं प्रदीप्तं हव्यवाहनम्॥१८१॥\nनो चेत्कीर्तय मे कञ्चिदन्यं तु चिरजीविनम्॥\nपृच्छामि तेन तं गत्वा येन वेत्ति न वा च सः॥१८२॥\nबक उवाच॥\nयुक्तमुक्तमनेनाद्य तत्कुरुष्व वदास्य भोः॥\nयदि जानासि कंचित्वमात्मनश्चिरजीविनम्॥१८३॥\nनो चेदहमपि क्षिप्रं प्रविशामि हुताशनम्॥\nमार्कंडेनापि सहितः सांप्रतं तव पश्यतः॥१८४॥\nएवम् ज्ञात्वा महाभाग चिन्तयस्व चिरंतनम्॥\nकंचिद्भूमितलेऽन्यत्र यतस्त्वं चिरजीवधृक्॥१८५॥\nआशया परया प्राप्तस्तवाहं किल मंदिरे॥\nपुमानेष विशेषेण मार्कंडेयः प्रियो मम ॥१८६॥\nसंत्यत्र पर्वतश्रेष्ठाः शतशोऽथ सहस्रशः॥\nयेषु सन्ति महाभागास्तापसाश्चिरजीविनः॥\nनान्यथा जीवितं चास्य कथंचित्संभविष्यति॥१८७॥\nइंद्रद्युम्नस्य राजर्षेर्हितं परमकं भवेत्॥\nतथावयोर्द्वयोश्चापि तस्माच्चिंतय सत्वरम्॥१८८॥\nतस्य तं निश्चयं ज्ञात्वा मरणार्थं महीपतेः॥\nस उलूकः कृपां गत्वा ततो वचनमब्रवीत्॥१८९॥\nयद्येवं तु महाभाग मर्तुकामोऽसि सांप्रतम्॥\nतदागच्छ मया सार्धं गन्धमादनपर्वतम्॥६.२७१.१९०॥\nतत्र संतिष्ठते गृध्रः स च मे परमः सुहृत्॥\nचिरंतनस्तथा सम्यक्स ते ज्ञास्यति तं नृपम्॥\nकथयिष्यत्यसंदिग्धं मम वाक्यादसंशयम्॥१९१॥\nतस्य तद्वचनं श्रुत्वा मार्कंडेयादिभिस्त्रिभिः॥\nप्रोक्तः सर्वैर्महाभाग मा त्वं प्रविश पावकम्॥१९२॥\nवयं यास्यामहे सर्वे त्वया सार्धं च तत्र हि॥\nकदाचित्सोऽपि जानाति इंद्रद्युम्नं महीपतिम्॥१९३॥\nतेषां तद्वचनं श्रुत्वा आशया परया युतः॥\nस राजा सह तैः सर्वैः प्रययौ गंधमादनम्॥१९४॥\nगृध्रराजोऽपि तान्दृष्ट्वा सर्वानेव कृतांजलिः॥\nउलूकं पुरतो दृष्ट्वा प्रहृष्टः सन्मुखो ययौ॥१९५॥\nततोऽब्रवीत्प्रहृष्टात्मा स्वागतं ते द्विजोत्तम॥\nचिरकालात्प्रदृष्टोऽसि क एतेऽन्येऽत्र ये स्थिताः॥१९६॥\nउलूक उवाच॥\nएष मे परमं मित्रं नाडीजंघो बकः स्मृतः॥\nएतस्यापि तु मार्कण्डः संस्थितः परमः सुहृत्॥१९७॥\nअसौ त्रैलोक्यविख्यातः सप्तकल्पस्मरो भुवि॥\nएतस्यापि सुहृत्कश्चिन्नैनं जानामि सत्वरम्॥१९८॥\nम्रियमाणो मया ह्येष समानी तस्तवांतिकम्॥\nअयं जीवति विज्ञात इंद्रद्युम्ने नरेश्वरे॥\nनो चेत्प्रविशति क्षिप्रं प्रदीप्तं हव्यवाहनम्॥१९९॥\nस त्वं जानासि चेद्ब्रूहि इन्द्रद्युम्नं महीपतिम्॥\nचिरंतनो मयापि त्वं तेन प्रष्टुं समागतः॥६.२७१.२००॥\nगृध्र उवाच॥\nइन्द्रद्युम्नेति विख्यातं राजानं न स्मराम्यहम्॥\nन दृष्टो न श्रुतश्चापि इन्द्रद्युम्नो महीपतिः॥२०१॥\nतस्य तद्वचनं श्रुत्वा सोऽपि राजा सुदुर्मनाः॥\nमनसा चिन्तयामास मरणे कृतनिश्चयः॥२०२॥\nततस्तु कौतुकाविष्टस्तं पप्रच्छ द्विजोत्तमम्॥\nकर्मणा केन संप्राप्तमायुष्यं चेदृशं वद॥२०३॥\nततः संभावयिष्यामि श्रुत्वा तेऽहं विभावसुम्॥२०४॥\nगृध्र उवाच॥ अहमासं चमत्कारपुरे मर्कटकः किल॥\nउपत्यकायां तत्रैव रक्तशृंगस्य भूभृतः॥२०५॥\nतत्रैवास्ति महच्छंभोर्मंदिरं मंदरोपमम्।\nचित्रेश्वराभिधानं च सर्वपातकनाशनम्॥२०६॥\nवसंते तत्र संप्राप्ते पौरजानपदैस्तथा॥\nआगत्य चैव सुमहानुत्सवो विहितोऽभवत्॥२०७॥\nलिंगस्य सविधै रम्ये सर्वर्तुफलितद्रुमे॥\nकानने कामिनीलोककांते जनमनोहरे॥\nलिंगमारोपितं चारु तरोरांदोलके मुदा॥ २०८॥\nकृत्वा दमनकेनार्चां स्थाप्यांदोले सुयंत्रिते॥\nययुस्ते स्वगृहं पश्चादर्चयित्वा त्रिलोचनम्॥२०९॥\nततोऽहं रजनीवक्त्रे तां दोलां सुमनोहराम्॥\nकौतुकाविष्टहृदयो दोलयामि मुहुर्मुहुः॥६.२७१.२१०॥\nएवं संदोलयानस्य मम प्राप्ता नरास्तदा॥\nकैश्चित्तैस्त्रासितो हत्वा लगुडैः सर्वतोदिशम्॥२११॥\nततः पंचत्वमापन्नस्तत्रैवायतने द्रुतम्॥\nततो जातिस्मरो भूत्वा संजातो नृपमंदिरे॥२१२॥\nकोटीश्वरस्यविख्यातो नाम्ना चैव कुशध्वजः॥\nपितृपैतामहं राज्यं मया प्राप्तं ततः क्रमात्।२१३॥\nकोटीशे समनुप्राप्ते परलोकं स्वकर्मणा ॥\nजागेश्वरं महाभागं दोलयामि यथेच्छया॥२१४॥\nशिवसिद्धांतजैर्मंत्रैर्गुरुणा संनिवेदितैः॥\nततः कालेन महता तुष्टो देवो हरो मम॥\nभवतो वरदश्चास्मि वाक्यमेतदुवाच ह॥२१५॥\nकुशध्वज प्रतुष्टोऽस्मि श्रद्धया परया तव॥\nवरं वृणीष्व भद्रं ते यः सदा मनसि स्थितः॥२१६॥\nततो मया प्रणम्योच्चैः स प्रोक्तो भगवान्हरः॥२१७॥\nयदि तुष्टोसि मे देव तन्मां कुरु निजं गणम्॥\nत्रैलोक्यराज्यमपि मे नान्यत्संप्रति रोचते॥२१८॥\nएवमुक्तो मया देवो विमाने मां निधाय सः॥\nशिवलोकं महापुण्यं सहसा मां समानयत्॥२१९॥\nततः प्रसादतश्चाहं भवान्याश्च हरस्य च॥\nक्रीडामि स्वेच्छया तत्र गणमध्ये व्यवस्थितः॥६.२७१.२२०॥\nकस्यचित्त्वथ कालस्य विमानवरमाश्रितः ॥\nस्वेच्छयाभ्रममाणस्तु प्राप्तोऽत्रैव महागिरौ ॥ २२१ ॥\nवसंतसमये प्राप्ते प्रवृत्ते दक्षिणानिले ॥\nअग्निवेश्यसुता दृष्टा विवस्त्रा जलम ध्यगा ॥ २२२ ॥\nआलिभिर्बहुभिर्युक्ता क्रीडमाना यथेच्छया ॥\nमुष्टिग्राह्या तु मध्ये सा बिंबोष्ठी वारिजेक्षणा ॥ २२३ ॥\nबिल्वस्तनी शशांकास्या सर्वलक्षणलक्षिता ॥\nततोऽहं मन्मथाविष्टः समभूवं हि तत्क्षणात् ॥ २२४ ॥\nअवतीर्य विमानाग्र्याद्गृहीताथ करे मया ॥\nप्रकुर्वाणाथ करुणं पक्षिणीकुररी यथा ॥ २२५ ॥\nततः कन्या मुनींद्राणां याः स्थितास्तत्र वारिणि ॥\nरुदंत्यः संप्रयातास्ता अग्निवेश्यस्य संनिधौ ॥ २२६ ॥\nनीयते त्वत्सुता ब्रह्मन्विमानवरमाश्रिता ॥\nवैमानिकेन केनापि क्रन्दमाना निरर्गलम् ॥२२७ ॥\nतच्छ्रुत्वा कुपितः सोऽथ व्योममार्गावलोकनः ॥\nस्वाश्रमात्संप्रयातः स भर्त्समानो मुहुर्मुहुः॥२२९॥\nतिष्ठतिष्ठेति च प्रोच्य स्तंभयामास सर्वतः ॥\nतपसोग्रेण विप्रस्य विमानं मम संस्थितम् ॥२२९॥\nअब्रवीच्च ततो मां स कोपेन महताऽन्वितः ॥\nयस्मात्पाप त्वया कन्या क्रीडती विहृताधुना ॥ ६.२७१.२३० ॥\nअकामा मांसपेशीव यथा गृध्रेण दुर्मते ॥\nतस्माद्गृध्रो भवत्वाशु मम वाक्यादसंशयम् ॥२३१॥\nएवमुक्तस्ततस्तेन लज्जयाऽहं परिप्लुतः ॥\nनिवेद्य कन्यकां तस्मै प्रणिपत्य मुहुर्मुहुः ॥ २३२ ॥\nततः प्रोक्तो मया विप्रस्त्वग्निवेश्यो महातपाः ॥\nन मया ते सुता ज्ञाता न कोपयितुमर्हसि॥२३३॥\nगृध्रत्वं मे यथा न स्यात्तथाकुरु मुनीश्वर ॥२३४॥\nततोऽहं तेन च प्रोक्तो न मिथ्यावचनं मम ॥\nकथंचिज्जायते तस्माद्गृध्रत्वं प्रभविष्यति ॥ २३५ ॥\nआनर्तस्योपदेशेन यदा यास्यसि भोऽधम ॥\nभर्तृयज्ञं महाभागमुपदेशकृते तदा ॥ २३६ ॥\nतस्माच्च निष्कृतिं प्राप्य गृध्रत्वं ते प्रयास्यति ॥\nस मयाऽन्वेषमाणेन न दृष्टो नैव च श्रुतः ।\nनिर्विण्णो गृध्रभावेन शापांतो न च मेऽभवत् ॥ २३७ ॥\nगृध्र उवाच ॥ ॥\nएतत्ते सर्वमाख्यातं गृधत्वस्य च कारणम् ॥\nआयुष्यं च यथा जातं मम संख्याविवर्जितम् ॥ २३८ ॥\nइन्द्रद्युम्न उवाच ॥ ॥\nअनुज्ञां देहि मे शीघ्रं प्रविशामि हुताशनम् ॥\nयेन वैराग्यमापन्नो न हि जीवितुमुत्सहे ॥ ॥ २३९ ॥\nएवमुक्तः स तेनाथ चिंतयामास चेतसि ॥\nममांतिकं समायात एवं मित्रसमन्वितः ॥\nतत्करोमि यथाशक्त्या स्वोपकारं सुदुर्लभम् ॥ ॥६.२७१.२४॥।\nततः प्रोवाच तं प्रीत्या दाक्षिण्यं परमं गतः ॥\nमा  साधय चाग्निं भोः शृणु तावद्वचो मम ॥२४१॥\nअहं ते कीर्तयिष्यामि मत्तो योऽपि चिरंतनः ॥२४२॥\nयो ज्ञास्यति न संदेह इंद्रद्युम्नं महीपतिम् ॥२४२॥\nतदागच्छ मया सार्धं तत्समीपं महात्मनः ॥\nसहायैः सहितः सर्वैर्मया सार्धं तथैव च ॥२४३॥\n॥ इंद्रद्युम्न उवाच ॥ ॥\nकस्तवाप्यधिकोऽप्यस्ति जीवितव्येन सद्द्विज ॥\nएतन्मे कौतुकं भूरि तस्माद्वद महामते ॥ २४४ ॥\nगृध्र उवाच ॥\nअस्ति मंथरकोनाम कमठश्चिरजीवितः ॥\nमानसे सरसि ख्यात इन्द्रद्युम्नं स वेत्स्यति ॥ २४५ ॥\nतस्य तद्वचनं श्रुत्वा मार्कंडाद्याश्च ते त्रयः ॥\nतमूचुः पार्थिवश्रेष्ठं मरणे कृतनिश्चयम् ॥ २४६ ॥\nयुक्तमुक्तं महाभाग गृधराजेन धीमता ॥\nतत्र यास्यामहे सर्वे यत्रासौ कमठः स्थितः ॥ २४७ ॥\nअनिर्वेदः श्रियो मूलं यतः शंसंति पंडिताः॥\nनीतिशास्त्रविदः सर्वे तस्मादागच्छ गम्यताम् ॥ २४८ ॥\n॥ सूत उवाच ॥ ॥\nतेषां तद्वचनं श्रुत्वाकृच्छ्रान्निर्वर्त्य पार्थिवः ॥\nमरणाद्ब्राह्मणश्रेष्ठा वैराग्यं परमं गतः ॥ २४९ ॥\nअथ ते प्रस्थिताः सर्वे गंधमादनपर्वतात् ॥\nपंचापि च समादिश्य मानसं सर उत्तमम् ॥\nअथ प्राप्ताः क्रमेणैव गच्छमाना विहायसा ॥ ६.२७१.२५० ॥\nमानसं तत्सरो रम्यं कूर्मस्तोयाद्विनिर्गतः ॥\nनिदाघे सेवमानस्तु संतिष्ठति यदृच्छया ॥ २५१ ॥\nस च तांश्चतुरो दृष्ट्वा सुचिरं च निरीक्ष्य तान् ॥\nपरिज्ञाय ततः सर्वान्प्रनष्टः सलिलं प्रति ॥ २५२ ॥\nअथ तं कौशिकः प्राह गच्छमानं पराङ्मुखम् ॥\nभोभो मित्राय मां दृष्ट्वा संजातोऽसि पराङ्मुखः ॥ २५३ ॥\nसुनीचोऽपि गृहं प्राप्तो भवेत्पूज्य तमः सताम् ॥ २५४ ॥\nअथासौ तोयमध्यस्थः शिरोमात्रं बहिर्गतः ॥\nप्रत्युवाचाथ तं गृध्रं विनयाद्द्विजसत्तमाः ॥ २५५ ॥\nनाहं पराङ्मुखो जात स्त्वां दृष्ट्वाऽनंतरावुभौ॥\nपंचमोऽयं समभ्येति यो युष्माकं महापुमान् ॥ २५६ ॥\nभयात्तस्य प्रणष्टोऽहमिंद्रद्युम्नस्य भूपतेः ॥\nअनेन तु प्रदग्धा मे पुरा पृष्ठिर्मखाग्निना ॥\nसततं यजमानेन रोचके सत्पुरोत्तमे ॥ २५७ ॥\nएतदीयं पुनः स्मृत्वा भयं मे सुमहत्स्थितम् ॥\nइंद्रद्युम्नस्य राजर्षेः कीर्ति संश्रयणं महत् ॥ २५८ ॥\nइत्येवमुक्ते वचने कमठेन तदा दिवः ॥\nदेवदूतः समागच्छच्छासनात्परमेष्ठिनः ॥ २५९ ॥\n॥ देवदूत उवाच ॥\nआगच्छागच्छ राजर्षे सांप्रतं ब्रह्मणोंऽतिकम् ॥\nउक्तोऽहं ब्रह्मणा राजन्कीर्तिश्चास्य पृथग्विधा ॥ ६.२७१.२६० ॥\nयदा प्रकाशतां याति स्वल्पापि जगती तले ॥\nतदाऽऽनेयो द्रुतं राजा मम लोके सुदुर्लभे [। २६१ ॥\nतस्मादागच्छ गच्छामो विमानारोहणं कुरु ॥\nनयामि येन तत्पार्श्वं ब्रह्मणोऽव्यक्तजन्मनः ॥ २६२ ॥\n॥इंद्रद्युम्न उवाच ॥ ॥\nयद्येते सुहृदो मह्यं बककौशिककच्छपाः ॥\nमार्कंडेयेन सहिता आगच्छंति मया सह ॥ २६३ ॥\nआगच्छामि त्वया सार्धं तदहं ब्रह्मणोंऽतिकम् ॥\nअन्यथा नागमिष्यामि सत्यमेतन्मयोदितम् ॥ २६४ ॥ ॥\n॥ देवदूत उवाच ॥ ॥\nएते हरगणाः सर्वे शापभ्रष्टा क्षितिं गताः ॥\nशापांते हरपार्श्वे तु यो यास्यंत्यसंशयम् ॥२६५॥\nतस्मादागच्छ गच्छामो मुक्त्वात्रैतान्द्रुतं नृप ॥\nन चैषां रोचते स्वर्गो मुक्त्वा देवं महेश्वरम् ॥ २६६ ॥\n॥ इंद्रद्युम्न उवाच ॥ ॥\nयद्येवं गच्छ ते भद्रं नाहं गंता त्रिविष्टपम् ॥\nतथातथा यतिष्यामि भविष्यामि यथा गणः ॥ २६७ ॥\nतत्रस्थस्य ध्रुवं भावि नित्यं च पतनाद्भयम् ॥\nएवमुक्तः स तेनाथ समादाय विमानकम् ॥ २६८ ॥\nब्रह्मलोकं गतो दूतो वैलक्ष्यं परमं गतः ॥\nइंद्रद्युम्नोपि प्रपच्छ तं कूर्मं विनयान्वितः ॥ २६९ ॥\nआख्याहि कूर्म स्वं कर्म यदीदृक्त्वं चिरंतनः ।\nकर्मणा केन तत्प्राप्तं कूर्मत्वं शंस मे द्रुतम् ॥ ६.२७१.२७० ॥\n॥ कूर्म उवाच ॥ ॥\nअहमासं पुरा विप्रो बालभावे व्यवस्थितः॥\nचमत्कारपुरे रम्ये शांडिल्यो नाम विश्रुतः ॥ २७१ ॥\nबालक्रीडासु सर्वासु क्रीडमानो यदृच्छया ॥\nपक्वेष्टिकमयं शंभोः क्रीडता निर्मितं गृहम् ॥\nतत्र जागेश्वरं लिंगं हृत्वाऽथ विनिवेशितम् ॥ २७२ ॥\nततोऽहं भक्तिसंयुक्तः पूजयामि दिनेदिने ॥\nक्रीडमानो विना मंत्रैः शिशुभिः परिवारितः ॥ २७३ ॥\nकस्यचित्त्वथ कालस्य मरणे समुपस्थिते ।\nजातिस्मरो ह्यहं विप्रो जातो वै वैदिशे पुरे ॥ २७४ ॥\nततो मेऽभ्यधिका जाता भक्तिर्देवं हरं प्रति ॥\nकृत्त्वा भिक्षाटनं नित्यं याचयित्वा धनं बहु ॥ २७६ ॥\nकृत्वा प्रासादमात्रं तु लिंगं संस्थापितं मया ॥\nपूजयामि ततो भक्त्या देवं पशुपतिं हरम् ॥ २७६ ॥\nब्रह्मविद्यासमोपेतो भिक्षान्नकृतभोजनः ॥\nब्रह्मचर्यसमोपेतस्त्रिकालं च जपञ्छिवम् ॥ २७७॥\nततस्तेन प्रभावेन संजा तोऽहं भवांतरे ॥\nसार्वभौमो महीपालो जातिस्मरणसंयुतः ॥ २७८ ॥\nततः संख्याविहीनाश्च प्रासादाः कारिता मया ॥\nत्रिनेत्रस्य महाराज कैलास शिखरोपमाः ॥२७९॥\nतथा निरूपिता पूजा बहुपुष्पसमुद्भवा ॥\nनान्यत्किंचित्करोम्यत्र धर्म दानादिकं नृप ॥ ६.२७१.२८० ॥\nततः कालेन महता तुष्टो मे शशिशेखरः ॥\nततः प्रोवाच राजर्षे प्रहसञ्छ्लक्ष्णया गिरा ॥ २८१ ॥\nजयदत्त प्रतुष्टोऽस्मि तव पार्थिवसत्तम ॥\nभक्त्याऽनया द्रुतं ब्रूहि किं ते यच्छामि वांछितम्॥ २८२ ॥\nप्रणिपत्य ततोऽष्टांगं स्तुत्वा चैव पृथिग्विधम् ॥\nमया प्रोक्तो हरो राजन्कुरु मामजरामरम् ॥\nस तथेति प्रतिज्ञाय गतोंऽतर्धानमेव हि ॥ २८३ ॥\nअप्रमेयगतिर्देवश्चतुर्दशजगत्पतिः ॥\nततोऽहं तुष्टिसंयुक्तो जरामरणवर्जितः ॥\nविचरामि महीपृष्ठे स्वेच्छया शत्रु वर्जितः ॥ २८४ ॥\nततः कालेन महता गतेन नृपसत्तम ॥\nबहुकामाग्निसंतप्तः शिवभक्तिविवर्जितः ॥ २८५ ॥\nयांयां पश्यामि रूपाढ्यां परनारीं मनोरमाम् ॥\nतांतां निरीक्ष्य सुचिरं धर्षयामि ततः परम् ॥ २८६ ॥\nधर्मराजभयत्यक्तः पार्थिवत्वं समाश्रितः ॥ २८७ ॥\nएतस्मिन्नंतरे राजन्मम पापेन कर्मणा ॥\nहाहाकारस्ततो जातः समग्रे धरणीतले ॥ २८८ ॥\nएतस्मिन्नंतरे प्राप्तो धर्मराजः शिवांतिकम् ॥\nअब्रवीत्प्रणिपत्योच्चैर्दुःखित स्तदनंतरम्॥२८९॥\nत्वया देव महीपालो जयदत्तो महीतले ॥\nयो निर्मितः प्रतुष्टेन जरामरणवर्जितः॥६.२७१.२९॥।\nस सतीनां सतीत्वं च बलान्नाशयते कुधीः ॥\nसर्वो भूपभयाल्लोकः सर्वधर्मबहिष्कृतः ॥ २९१ ॥\nसंजातो विबुधश्रेष्ठ न स्वभावात्कथंचन ॥\nतस्यैकमपि मे नास्ति भयं सत्यं ब्रवीमि ते ॥ २९२ ॥\nतस्माद्वारय तं शीघ्रं यावद्धर्मो न नश्यति ॥\nमर्त्यलोकादशेषेण सतीनां धर्षणेन च ॥ २९३ ॥\nएवमुक्तस्ततो देवः कोपेन महतान्वितः ॥\nशशाप मां समानीय वेपमानं कृताञ्जलिम् ॥ २९४ ॥\nयस्माद्दुष्टसमाचार कृतं कर्म विगर्हितम् ॥\nतस्मान्मच्छाप निर्दग्धः कमठो वै भविष्यसि ॥ २९५ ॥\nततो मया सुदीनेन प्रार्थितः परमेश्वरः ॥\nशापांतं मे कुरुष्वेश कुरुष्व च दयां मम ॥ २९६ ॥\nततस्तेन पुनः प्रोक्तं कल्पांते षष्टिसंज्ञिते ॥\nस्वशरीरं पुनः प्राप्य मद्गणस्त्वं भविष्यसि ॥ २९७ ॥\nएतस्मिन्नंतरे कूर्मः संजातोऽहं महीपते ॥\nसमुद्रसलिलं प्राप्य संस्थितो दुःखितोऽनिशम् ॥ २९८ ॥\nकस्यचित्त्वथकालस्य राजंस्त्वं भूतले स्थितः ॥\nयजनार्थं समानीतः समुद्रसलिलस्त्वया ॥२९९॥।\nस्थापितो भूमिपृष्ठे तु मंत्रै संस्तंभितस्तथा ॥\nममोपरि ततो यज्ञाः कृताः शतसहस्रशः ॥ ६.२७१.३०० ॥\nक्रियमाणैश्च यैर्दग्धा मम पृष्ठिः समंततः ॥।\nदह्यतोऽपि महाराज तेन यज्ञाग्निना तदा ॥\nप्रसादनान्महेशस्य न मे प्राणात्ययो ऽभवत्॥ ३०१ ॥\nकेवलं जायते दाहो यथा पापं पुरा कृतम्॥\nअनुभूतं च तत्सर्वं हरकोपादसंशयम् ॥ ३०२ ॥\nअथ प्राप्ते दिवं चैव त्वयि पार्थिवसत्तम ॥\nएकार्णवे तु संजाते जलपूर्णे धरातले ॥\nसंप्राप्तः प्लवमानस्तु ततोऽहं मानसं सरः ॥ ३०३ ॥\nषड्पंचाशत्प्रमाणेन कल्पा मम च संस्थिताः ॥\nचतुर्भिरपरैर्मोक्षः कूर्मत्वात्संभविष्यति ॥ ३०४ ॥।\nएतत्ते सर्वमाख्यातं दीर्घायुष्ट्वस्य कारणम् ॥\nहरप्रसादकरणाद्बहुपुष्पार्चनाद्विभोः ॥ ३०५ ॥\nकूर्मत्वं च यथा जातं कामदेवस्य कोपतः ॥\nस त्वं वद महाभाग गृहायातस्य किं तव ॥\nकरोमि सांप्रतं कृत्यं शत्रोरपि हृदि स्थितम् ॥ ३०६ ॥\nत्वया मे सुचिरं कालं दग्धा पृष्ठिर्मखाग्निना ॥\nअद्यापि च प्रपश्यामि तां ज्वलंतीमिव स्थिताम् ॥ ३०७ ॥\nएतस्मात्कारणान्नष्टस्त्वां दृष्ट्वाहं महीपते ॥\nकस्मात्त्वं न गतः स्वर्गं विमानेऽपि समागते ॥\nएतस्मात्कारणाद्धर्मं प्रकुर्वंति नराधिपाः ॥ ३०८ ॥\n॥ इन्द्रद्युम्न उवाच ॥ ॥\nस्वर्गस्थाने च लोकानां नित्यं च पतना द्भयम् ॥\nतन्न यास्याम्यहं तत्र यतिष्यामि विमुक्तये ॥ ३०९ ॥\nस त्वं करोषि चेत्कृत्यं गृहायातस्य मे मखे ॥\nचिरंतनं कथय मे यद्यस्ति तव सौहृदम् ॥ ६.२७१.३१० ॥\n॥ कूर्म उवाच ॥ ॥\nलोमशो नाम विप्रर्षिः स मत्तोऽस्ति चिरंतनः ॥\nश्रूयते स मया दृष्टो नदीतीरं समाश्रितः ॥३११॥ ॥\n॥ इन्द्रद्युम्न उवाच ॥ ॥\nतदागच्छत गच्छामो यतः सर्वे द्रुतं स्वयम्॥\nपृच्छामो बहुकालस्य जीवितस्य च कारणम्॥३१२॥\nअथ ते सहिताः पञ्च व्योममार्गेण संस्थिताः ॥\nअथ ते ददृशुस्तत्र लोमशं च निराश्रयम् ॥ ३१३ ॥\nस्वाध्यायनिरतं दांतं जपहोमपरायणम् ॥\nसव्य हस्ते तृणौघेन छायार्थं विधृतेन च ॥ ३१४ ॥\nदधतं चाक्षमालां च दक्षिणेन करेण हि ॥\nते तं दृष्ट्वा महात्मानं कृत्वा तस्य प्रदक्षिणाम् ॥\nउपविष्टास्ततः सर्वे स्वागतेनाभिनन्दिताः ॥ ३१५ ॥\nपृष्टास्तेन ततश्चैव के यूयं किमिहागताः ॥\nविश्रब्धं कथ्यतां मह्यं येन सर्वं करोम्यहम् ॥ ॥ ३१६ ॥\n॥ कूर्म उवाच ॥ ॥\nमार्कंडो नाम विप्रर्षिः सप्तकल्पस्मरो ह्ययम् ॥\nइन्द्रद्युम्नेन चानीतो भूभुजानेन सन्मुने ॥ ३१७ ॥\nबकस्यास्य समीपे तु नाडीजंघस्य धीमतः ॥\nचिरायुरिति विज्ञाय आत्मनश्चायुरुत्तमम् ॥\nइन्द्रद्युम्नस्य वार्तार्थं द्विगुणायुषमात्मनः ॥ ३१८ ॥\nअथ तेन न विज्ञातो यदा स पृथिवीपतिः ॥\nतदा द्वावपि चायातावुलूकस्यास्य संनिधौ ॥ ३१९ ॥\nद्विगुणास्तत्प्रमाणेन कल्पाश्चास्य महात्मनः ॥\nवर्तंते नैव विज्ञातो नृपो ह्येतेन सद्द्विज ॥ ६.२७१.३२० ॥\nततस्त्रयोऽपि चानीता गृध्रराजस्य चान्तिकम् ॥ ३२१ ॥\nषट्पञ्चाशत्प्रमाणेन कल्पाश्चास्य महात्मनः ॥\nवर्तन्ते नैव विज्ञातो नृपो ह्येतेन सद्द्विज ॥ ३२२ ॥\nचत्वारोऽपि समानीता एतेनैव ममान्तिकम् ॥\nचिरायुषं च मां ज्ञात्वा मित्रभावेन ते द्विज ॥ ३२३ ॥\nमयाप्यसौ परिज्ञातो दूरादेव समागतः ॥\nइन्द्रद्युम्नो ध्रुवं ह्येष दग्धा पृष्ठिः पुरा मम ॥ ३२४ ॥\nयेन यज्ञाग्निना मंत्रै स्तंभयित्वा क्षितेरधः ॥\nततोऽहं तद्भयान्नष्टो गृध्राद्यैश्च निवारितः ॥ ३२५ ॥\nउपालंभैस्तु बहुभिः प्रणया ज्जलमाविशत् ॥\nमयोक्तोऽथ स भूयोऽपि नाहं तव पराङ्मुखः ॥ ३२६ ॥\nइन्द्रद्युम्नेन मे पृष्ठिर्येन दग्धा मखाग्निना ॥\nएतस्मिन्नन्तरे स्वर्गाद्देवदूतो महामनाः ॥\nविमानवरमारूढः प्राप्तश्चास्य महात्मनः ॥ ३२७ ॥\nकीर्तिलोपाच्युतः स्वर्गादयमासीन्महीपतिः ॥\nततो विमानमायातमुक्तमात्रे मया दिवः ॥ ३२८ ॥\nअथासौ न गतः स्वर्गं विनाऽस्माभिर्द्विजोत्तम ॥\nमार्कंडेयं परित्यज्य तिर्यग्योनिगतैस्त्रिभिः ॥ ३२९ ॥\nपृच्छतोऽस्य मया प्रोक्तमायुष्यं चात्मनः पुनः ॥\nषण्णवतिप्रमाणेन कल्पा मे जीवतो गताः । ६.२७१.३३० ॥\nपृष्टोऽहं पूर्वमेवात्र संस्थितस्तव पार्श्वतः ॥\nचिरंतनतमो ब्रूहि मया त्वं तु निवेदितः ॥ ३३१ ॥\nएतस्मात्कारणात्प्राप्ता वयं सर्वे तवांतिकम् ॥\nतस्माद्यत्पृच्छते भूप एष त्वां तत्प्रकीर्तय ॥ ३३२ ॥\n॥ भर्तृयज्ञ उवाच ॥ ॥\nलोमशोऽप्यथ तं प्राह विश्रब्धं पृच्छ पार्थिव ॥\nअवश्यं कथयिष्यामि यन्मां त्वं परिपृच्छसि ॥ ३३३ ॥\n॥ इंद्रद्युम्न उवाच ॥ ॥\nकस्मात्त्वं ग्रीष्मकालेऽपि मध्यं प्राप्ते दिवाकरे ॥\nनिवासार्थं गृहं रम्यं किमर्थं न करिष्यसि ॥ ३३४ ॥\n॥ ॥ लोमश उवाच ॥ ॥\nकस्यार्थे क्रियते गेहमनित्यं जीवितं यतः ॥\nयदि स्याच्छाश्वतो देहस्तदर्थं क्रियते च तत् ॥ ३३५ ॥\n॥ इन्द्रद्युम्न उवाच ॥ ॥\nसर्वेषामेव लोकानां चिरायुः श्रूयते भवान् ॥\nतेनाहमपि संप्राप्तो भवद्दर्शनकाम्यया ॥ ३३६ ॥\n॥ लोमश उवाच ॥ ॥\nकल्पे कल्पे तु संप्राप्ते रोमकं मम नश्यति ॥\nअभावे सर्वरोम्णां च ततो नाशो भविष्यति ॥ ३३७ ॥\nपश्य त्वं मच्छरीरेऽस्मिन्प्रकाशं रोमवर्जितम् ॥\nन करोमि गृहं तेन कारणेन महामते ॥३३८॥\n॥ इन्द्रद्युम्न उवाच ॥ ॥\nकिं त्वया विहितं कर्म येनेदृग्जीवितं स्थितम् ॥\nकिं दानस्यप्रभावोऽयं तपसो नियमस्य वा ॥ ३३९ ॥\n॥ लोमश उवाच ॥ ॥\nअहमासं पुरा शूद्रो दरिद्रेण परिप्लुतः ॥\nभ्रमामि मेदिनीपृष्ठ उदरस्य कृते सदा ॥६.२७१.३४॥।\nकर्मयोगेन महता संप्राप्तो हाटकेश्वरम्॥\nक्षुत्क्षामस्तु पिपासार्तो यत्रैतल्लिंगमुत्तमम् ॥\nअवधूतं ततो लिंगं मया दृष्ट्वा स्वयंभु तत्॥ ३४१ ॥\nस्नापितं तोयमादाय शीतमेतत्सुनिर्मलम्॥\nततस्तु कमलैरेतैर्मया पूजा विनिर्मिता ॥३४२॥\nअथ पूजां विनिर्वर्त्य यावन्मार्गसमाश्रितः ॥ क्षु\nत्क्षामकण्ठस्य ततः प्राणा नष्टास्तदा मम ॥३४३॥\nअथाहं ब्राह्मणगृहे जातो जातिस्मरस्ततः ॥\nसर्वं स्मरामि भूपाल देवदेवस्यपूजनात् ॥ ३४४ ॥\nततो मूकत्वमापन्नो नैव जल्पामि किंचन ॥\nईशान इति मे नाम पिता चक्रे प्रहर्षितः ॥३४५॥\nईशानेन यतो दत्तः पूर्वमाराधितेन च ॥\nवैराग्यं परमं प्राप्तो इष्ट्वा संसारसंस्थितिम् ॥३४६॥\nपिता मे बहुवात्सल्याद्भेषजानि प्रयोजयेत्॥\nवाचार्थं मंत्रवादांश्च तथा चैवोपयाचितम् ॥\nब्राह्मणान्पृच्छते नित्यं दिवारात्रिमतंद्रितः ॥ ३४७ ॥\nततो मे जायते हास्यं निजचित्ते नराधिप ॥\nदृष्ट्वा संसारसंसक्तिं पितुर्मातुश्च भूरिशः ॥३४८॥\nततश्च यौवनं प्राप्तः क्रमेण नृपसत्तम ॥\nयदा तदा निशि त्यक्त्वा तावुभौ चात्र संगतः ॥ ३४९ ॥\nततो हृष्टमना नित्यं पूजयामि समाहितः ॥\nईशानं परया भक्त्या संस्नाप्य सलिलेन च ॥६.२७१.३५॥।\nब्राह्मणीतीर्थजातेन त्रिकालं नृपसत्तम ॥\nशिलोंछवृत्तिमासाद्य प्राणयात्रां समाचरन् ॥\nनीवारैर्बदरैः शाकैश्चिर्भटैः फलपत्रकैः ॥ ३५१ ॥\nततो मे भगवान्रुद्रः सर्वदेवेश्वरो हरः ॥\nअब्रवीद्दर्शनं गत्वा मेघगम्भीरया गिरा ॥ ३५२ ॥\nपरितुष्टोऽस्मि ते वत्स वरं वरय सुवते ॥\nअदेयमपि दास्यामि यद्यपि स्यात्सुदुर्लभम्॥ ३५३ ॥\nततस्तं प्रणिपत्योच्चैः स्तुत्वा वाक्यैः पृथग्विधैः ॥\nमया प्रोक्तं कुरु विभो जरामरण वर्जितम्॥३५४॥\nश्रीभगवानुवाच॥ अमरत्वं यतो नास्ति मर्त्यलोकेऽत्र कर्हिचित्॥\nमर्यादां कुरु तस्मात्त्वं जीवितस्य स्वकस्य वै॥३५५॥\nततो मे भगवानुक्तः कल्पांते समुपस्थिते ॥\nरोम्ण एकस्य मे नाशो जायतां त्रिदशेश्वर॥३५६॥\nयदा च सर्वरोम्णां मे विनाशः संप्रजायते ॥\nतदा मम गणत्वं च जायतां तावकं विभो ॥ ३५७ ॥\nएवं भविष्यतीत्युक्तं परं लिंग सदा मम ॥\nस्नाप्यं जलेन चैतेन ब्राह्मणीसंभवेन च ॥ ३९८ ॥\nब्रह्माद्यैः पूजनीय च त्रिकालं द्विजसत्तम ॥\nममकैवासरं यावत्तव चायुर्भविष्यति ॥ ३५९ ॥\nअन्योऽपि यो नरो भक्त्या पूजयिष्यति मामिह ॥\nस्नापयिष्यति सद्भक्त्या विपाप्मा स भविष्यति ॥ ६.२७१.३६० ॥\nनापमृत्युर्भवेत्तस्य कदाचिद्द्विजसत्तम ॥\nसकृत्संपूजिते ऽप्येवं ब्रह्माद्यैर्मत्कलेवरे ।। ३६१ ॥\nसकृत्पिबति यस्तोयं ब्रह्मतीर्थसमुद्भवम् ॥\nसर्वपापविशुद्धात्मा तत्क्षणाज्जायते हि सः ॥ ३६२ ॥\nएवमुक्त्वाथ देवेशस्ततश्चादर्शनं गतः ॥ ३६३ ॥\nअहं तु संस्थितश्चात्र ततः प्रभृति पार्थिव ॥\nपूजयानश्च सद्भक्त्या लिंगमेतत्सदैव हि ॥ ३६४ ॥\nएतस्मात्कारणाज्जातं ममायुरतिविस्तृतम् ॥\nशंकरस्य प्रसादेन नान्यदस्तीह कारणम् ॥ ३६५ ॥\n॥ इन्द्रद्युम्न उवाच ॥ ॥\nअहमप्यर्चयिष्यामि लिंगमेत त्त्वया सह ॥\nनान्यत्र वा गमिष्यामि ममैवं हृदि निश्चयः ॥ ३६६ ॥\n॥ लोमश उवाच ॥ ॥\nएवं कुरु महाभाग त्वमवाप्स्यसि वांछितम् ॥\nहरभक्तस्य लोकस्य वांछितं नास्ति दुलर्भम् ॥ ३६७ ॥\nनाडीजंघो गृहं यातु मार्कंडगृधकौशिकाः ॥\nकच्छपेन समायुक्तस्त्वं हि तिष्ठ ममा श्रमे ॥ ३६८ ॥\nततः प्रोचुश्च ते सर्वे न वयं तु नरेश्वर ॥\nत्वां विना संप्रयास्यामो भूय एव निजालयम् ।\nलिंगमाराधयिष्यामो यदेतद्भवता र्चितम् ॥ ३६९ ॥\nएवमुक्त्वा तु ते सर्वे लोमशस्य वराश्रमे ॥\nतस्थुः संपूजयामासुस्त्रिकालं लिंगमेव तत् ॥ ६.२७१.३७० ॥\nसंस्नाप्य ब्राह्मणीतोयैः पद्मा द्यैः पूजयंति च ॥ ३७१ ॥\nकस्यचित्त्वथ कालस्य नारदो मुनिसत्तमः ॥\nतीर्थयात्राप्रसंगेन संप्राप्तस्तत्र यत्र ते ॥ ३७२ ॥\nअथ ? नारदं दृष्ट्वा कृत्वा चैवार्हणक्रियाम् ॥\nविश्रांतं च ततो ज्ञात्वा पप्रच्छुर्विनयान्विताः ॥ ३७३ ॥\nशापभ्रष्टा वयं सर्वे यतः संवर्तदर्शनात् ॥\nबकाद्याश्चैव चत्वारः कूर्मांताश्च महामुने ॥ ३७४ ॥\nन स विज्ञायते क्वापि कस्मिन्स्थाने व्यवस्थितः ॥\nकिंरूपः किंप्रमाणश्च किमाचारः क्व संस्थितः ॥ ३७५ ॥\nस त्वं यदि विजानासि यत्र तं संस्थितं मुनिम् ॥\nतद्वदस्व महाभाग न किंचित्तेऽस्त्यगोचरम् ॥ ३७६ ॥\n॥ श्रीनारद उवाच ॥ ॥\nअहं जानामि तं सम्यक्संवर्तं मुनिसत्तमम् ॥\nगुप्ताचारेण तिष्ठंतं नान्यो वेत्ति कथंचनम् ॥ ३७७ ॥\nवाराणास्यां स्थितो नित्यं सोऽवधूतो महामुनिः ॥\nविवस्त्रो मलदिग्धांगः सदारण्यं समाश्रितः ॥ ३७८ ॥\nभिक्षार्थं कुतपे काले समागच्छति तां पुरीम् ॥\nपाणिपात्रकृताहारो गृहैः कैश्चित्सदैव हि॥ ३७९ ॥\nभूयोपि याति सायाह्ने किंचिदेव वनांतरम् ॥\nतस्यां पुर्यां तथारूपाः शतशोऽथ सहस्रशः ॥ ६.२७१.३८० ॥\nतिष्ठंति तापसश्रेष्ठास्तस्य वक्ष्यामि लक्षणम् ॥\nभवद्भिः स यथा ज्ञेयो मम वाक्यादसंशयम् ॥ ३८१ ॥\nवाराणस्याः प्रतोल्यां च स्थापनीयं सुयत्नतः ः।\nकुणपं चैव गुप्तं च यथा नो वेत्ति कश्चन ॥ ३८२ ॥\nयास्यंति तापसाः सर्वे तमतिक्रम्य भूरिशः ॥\nसंवर्तो दिव्यदृष्टिस्तु शल्यं नातिक्रमिष्यति ॥ ३८३ ॥\nनिवर्तनं तु यश्चक्रे भूभागात्कुणपाश्रयात् ॥\nस संवर्तः परिज्ञेयः प्रष्टव्यश्च ततः परम् ॥ ३८४ ॥\nयदि पृच्छति केनाहं भवतां संनिवेदितः ॥\nनारदेन ततो वाच्यं स त्वां जानाति वै सदा ॥ ३८५ ॥\nयदि पृच्छति भूयः स नारदः क्व स तिष्ठति ॥ ३८६ ॥\nततो वाच्यो निवेद्य त्वां प्रतिष्टो हव्यवाहनम् ॥ ॥ ३८७ ॥\nतच्छ्रुत्वा नारदवचः सर्वे वै लोमशादयः ॥\nवाराणसीं पुरीं प्राप्तास्तस्य दर्शनलालसाः ॥ ३८८ ॥\nप्रतोल्यां कुणपं स्थाप्य गुप्तं लोकैरलक्षितम् ॥\nस्वयं चैव स्थिता दूरं प्रेक्षमाणाः प्रयत्नतः ॥ ३८९ ॥\nततस्तु कुतपे काले संवर्तस्तु समागतः ॥\nयादृग्रूपः पुरा प्रोक्तो नारदेन महात्मना ॥ ६.२७१.३९० ॥\nस दृष्ट्वा कुणपं तत्र दिव्यदृष्ट्या महामुनिः ।।\nनिवृत्तः क्षुत्पिपासार्तो नैव शल्यमलंघयत् ॥ ३९१ ॥\nअथ ते तं समुद्दिश्य पृष्ठतोऽनुययुस्तदा ॥\nतिष्ठतिष्ठेति जल्पंतः प्रसादः क्रियतामिति । ३९२ ०॥\nसोऽपि निर्भर्त्सयन्नेतान्निवर्तध्वमिति ब्रुवन् ॥\nमा गच्छत मत्समीपमिति प्रोच्य पलायितम् ॥ ३९३ ॥\nअथ दूरतरं गत्वा स प्रोवाच क्षुधान्वितः ॥ ३९४ ॥\nकेनादिष्टोऽस्मि युष्माकं स शीघ्रं मे निवेद्यताम्॥\nशापाग्नौ येन तं पापं भस्मसात्प्रकरोम्यहम् ॥ ३९५ ॥\n॥ त ऊचुः ॥ ॥\nनारदेन समाख्यातो भवानत्र स्थितो हि नः ॥\nकथयित्वा ततो वह्नौ संप्रविष्टः स तत्क्षणात् ॥ ३९६ ॥\n॥ संवर्त उवाच ॥ ॥\nअहं तदेव कर्ता च तस्य दुष्टस्य सांप्रतम् ॥\nनिर्दिष्टो येन युष्माकं गुप्ताचारं समाश्रितः ॥ ३९७ ॥\nत ऊचुः. ॥ ॥\nभगवन्नारदेनोक्तस्त्वमस्माकं महामुने ॥\nचिरादन्वेष्यमाणानां नान्यस्त्वां वेत्ति कश्चन ॥ ३९८ ॥\nतावन्निवेद्य चास्माकं प्रविष्टो हव्यवाहनम् ॥\nतत्क्षणादेव विप्रेंद्र न विद्मस्तत्र कारणम् ॥ ३९९ ॥\n॥ संवर्त उवाच ॥ ॥\nअहमप्यतिसंक्रुद्धः शापात्कर्तुं समुद्यतः ॥६.२७१.४०॥।\nएतदेवहि तस्माच्च स्वयमेव कृतं च यत् ॥०\nतस्माद्वदथ मे शीघ्रं कस्माद्यूयं समागताः ॥ ४०१ ॥\nचिरं स्थास्यामि नात्राहं भ्रमिष्यामि पुरीं प्रति ॥\nप्राणयात्राकृते भिक्षां करिष्यामि स्वयं यतः ॥ ४०२ ॥\nविशल्यः क्रियतां मार्गः कुणपं ह्रियतां च यत् ॥\nनोचेच्छापं प्रदास्यामि यद्येवं न करिष्यथ ॥ ४०३ ॥\nतथाहं नैव वक्तव्यः कस्यचिच्चात्र संस्थितः ।\nअन्वेषयति मां नित्यं मरुत्तः पृथिवीपतिः ॥ ४०४ ॥\nयज्ञार्थं नैव तं भूपं याजयिष्ये कथंचन ॥\nधिषणेन परित्यक्तो गुरुणा स महीपतिः ॥ ४०५ ॥\nगुरुपुत्रं च मां ज्ञात्वा ततोऽन्वेषयते हि माम् ॥ ४०६ ॥\n॥ त ऊचुः ॥ ॥\nशापभ्रष्टा वयं सर्वे चत्वारोऽपि बकादयः ॥\nपक्षित्वं चैव संप्राप्ता ब्रह्मशापेन सन्मुने ॥ ॥ ४०७ ॥\nमहेश्वरगणाश्चैव वयं त्रैलोक्यवंदिताः ॥\nतिर्यग्योनिं समानीता वैराग्यं परमं गताः ॥ ४०८ ॥\nशापांतस्तु समादिष्टस्तैर्विप्रैः स्त्रीसमु द्भवः ।\nतवोपदेशतस्तेन बकाद्याः शरणं गताः ॥ ४०९ ॥\nतस्मात्त्राहि महाभाग पक्षित्वात्सांप्रतं विभो ॥ ६.२७१.४१० ॥\nनिर्विण्णाश्चिरकालं च पक्षित्वस्य निषेवणात् ॥\nएतच्च कारणं नान्यत्तव संगसमुद्भवम् ॥ ४१३ ॥\n॥ संवर्त उवाच ॥ ॥\nयद्येवं गम्यतां शीघ्रं चमत्कारपुरं प्रति ॥\nभर्तृ यज्ञः स्थितोऽप्यत्र सर्वसंदेहहारकः ॥ ४१२ ॥\nस वै दास्यति सर्वेषामुपदेशं सुशोभनम् ॥\nतेन प्राप्स्यथ संदेहं पूर्वीयं च यथास्थितम् ॥ ॥ ४१३ ॥\nस पूर्वं याज्ञवल्क्योऽभूत्सर्वशास्त्रार्थपारगः ॥\nततो भवांतरेऽन्यस्मिन्कात्यायन इति स्मृतः ॥ ४१४ ॥\nततो देहांतरं प्राप्य ख्यातो वररुचिर्द्विजः ॥\nततो देहांतरेऽन्यस्मिन्वेश्यापुत्रो बभूव ह ॥ ४१५ ॥\nआराधिता ब्रह्मसुता देवी वाग्रूपिणी सदा ॥\nन च तुष्टा स्वयं देवी कारणं वीक्ष्य किंचन ॥ ४१६ ॥\nब्राह्मणेन प्रजातस्तु देहांतं प्राप्य किंचन ॥\nतस्य वक्त्रं समापन्ना स्वयमेव सरस्वती ॥ ४१७ ॥\nपूर्वमाराधिता नित्यं न सा त्यजति कर्हिचित् ॥\nतस्याश्चर्यमभूच्चान्यद्यज्ञे वेश्यासुतस्य हि ॥ ४१९ ॥\nब्रह्मसूत्रं समभ्येति स्कंधे निर्याति गच्छति ॥ ४१९ ॥\nपूर्वेषामेव लोकानां यज्ञकर्मसु संस्थितान् ॥\nस संदेहान्हरत्येव यथा नान्योऽत्र कश्चन  ॥ ६.२७१.४२० ॥\n॥ सूत उवाच ॥ ॥\nतस्य तद्वचनं श्रुत्वा प्रणिपत्य मुहुर्मुहुः ॥\nगतास्ते कुणपं यत्र संवर्तेन प्रणोदिताः ॥ ४२१ ॥\nतच्चाकृष्य ततः सर्वे चमत्कारपुरं गताः ॥\nवास्तुस्थानपदे तीर्थे तं दृष्ट्वा तत्र संस्थितम् ॥ ४२२ ॥\nप्रणिपत्य ततः प्रोचुः सर्वे विनयसंस्थिताः ॥\nब्रह्मशापेन निर्दग्धा वयं चत्वार एव हि ॥ ४२३ ॥\nपक्षित्वं समनुप्राप्तास्त्रयः कूर्मत्वमन्यकः ॥\nय एते च त्रयोऽस्माकं स्थिताः पार्श्वे महत्तराः ॥४२४॥\nमार्कंडः कथितो ह्येष इंद्रद्युम्नस्तथा परः ॥\nतृतीयो लोमशो नाम विख्यातः सुमहातपाः ॥ ४२५ ॥\nजीवितव्यस्य निर्विण्णास्त्रय एव च सांप्रतम् ॥\nउपदेशप्रदानेन प्रसादं कर्तुमर्हसि ॥ ४२६ ॥ ॥\nसूत उवाच ॥ ॥\nतेषां तद्वचनं श्रुत्वा भर्तृयज्ञो महामुनिः ॥\nअब्रवीत्सुचिरं ध्यात्वा ज्ञात्वा दिव्येन चक्षुषा ॥ ४२७ ॥\nयूयं सप्तैव लिंगानि स्थापयध्वं समागताः ॥\nहाटकेश्वरजे क्षेत्रे. नाम्ना चैवांतिके निभोः ॥ ४२८ ॥\nततो दानानि सप्तैव तेषामग्रे प्रयच्छत ॥\nकुलपर्वतसंज्ञानि सर्वपापहराणि च ॥ ४२९ ॥\nततः प्राप्स्यथ चाभीष्टं वपुर्दिव्यं मनोरमम् ॥\nगणत्वं देवदेवस्य त्रिने त्रस्य महात्मनः ॥ ६.२७१.४३० ॥\n॥ त ऊचुः ॥ ॥\nप्रकीर्तय विभो दानं तेषां यच्छामहे यथा ॥\nप्रमाणं च विधानं च विस्तरेण महामुने ॥४३१॥\n॥ भर्तृयज्ञ उवाच ॥ ॥\nदेयो हेममयो मेरुः कैलासो रजतोद्भवः ॥\nकार्प्पासेन हिमाद्रिस्तु गुडजो गंधमादनः ॥४३२॥\nसुवेलस्तु तिलैर्देयो विंध्यः शर्करया तथा ॥\nलवणेन तथा शृंगी यथोक्तविधिना ततः ॥ ४३३ ॥\n॥ सूत उवाच ॥ ॥\nतस्य तद्वचनं श्रुत्वा संस्थाप्य विधिपूर्वकम् ॥१००\nसप्तलिंगानि तैः पश्चात्प्रदत्ताः कुलपर्वताः ॥ ४३४ ॥\nइंद्रद्युम्नेश्वरस्याग्रे इंद्रद्युम्नः प्रतापवान् ॥\nमेरुं हेममयं कृत्वा भर्तृयज्ञमते स्थितः ॥ ४३५ ॥।\nमार्कंडेश्वरदेवस्य मार्कंडेन च धीमता ॥\nकैलासो राजतो दत्तो भक्तिपूर्वं द्विजोत्तमाः ॥ ४३६ ॥\nकार्पासो हिमवान्दत्तः पालकेन द्विजातये ॥\nगंधमादनसंज्ञस्तु प्रदत्तो गुडजः पुरः ॥ ४३७ ॥\nघंटकेश्वरदेवस्य घंटकेन द्विजोत्तमाः ॥\nकच्छपेन तु संदत्तः सुवेलः पर्वतोत्तमः ॥ ४३८ ॥\nकच्छपेश्वरदेवस्य पुरस्तिलमयस्तथा ॥\nशार्करस्तु तदा शैलः प्रदत्तो भक्तिपूर्वकम्॥ ४३९ ॥\nशैल ईशानसंज्ञेन निजदेवस्य चाऽग्रतः ॥\nवानरेश्वर देवस्य पुरतो द्विजसत्तमाः ॥ ६.२७१.४४० ॥\nगृध्रेणाथ प्रदत्तस्तु लवणाख्यो महागिरिः॥\nशृंगी नाम महाभागः श्रद्धापूतेन चेतसा ॥ ४४१ ॥\nतत्राश्चर्यमभूद्विप्रा दत्तमात्रैर्नगोत्तमैः ॥\nपक्षित्वं निर्गतं तेषां कूर्मत्वमितरस्य च ॥ ४४२ ॥\nएतस्मिन्नेव काले तु सर्वे ते तत्प्रभावतः ॥\nदिव्यमाल्यांबरधरा दिव्यगंधानुलेपनाः ॥\nसंजाता ब्राह्मणश्रेष्ठा ये च तत्संमुखे स्थिताः ॥ ४४३ ॥\nविमानानि च सर्वेषां समायातानि तत्क्षणात् ।१\nभर्तृयज्ञमनुप्राप्य प्रणिपत्य च तान्द्विजान् ॥\nकैलासं पर्वतं प्राप्ता विमानवरमाश्रिताः ॥ ४४४ ॥\nएतद्वः सर्वमाख्यातं यथा तल्लिंगसप्तकम् ॥\nहाटकेश्वरजे क्षेत्रे संजातं पापनाशनम् ॥४४५॥\nअन्योऽपि यः पुनस्तेषां लिंगानां भक्तिसंयुतः॥\nकुलपर्वतदानं च कुर्यात्सोऽपि शिवं व्रजेत्॥४४८॥\nतानि लिंगानि यो मर्त्यः प्रातरुत्थाय वीक्षते ॥\nअज्ञानविहितात्पापात्सोऽपि मुक्तिमवाप्नुयात्॥४४७॥\nयश्चैतान्पर्वतान्सप्त क्रमेणात्र प्रयच्छति॥\nद्विजातिभ्यः स्वलिंगानां पुरतस्त्रिदिवं व्रजेत् ॥४४८॥\nस्थित्वा कल्पांतरं तत्र संसेव्य च वराप्सराः ॥\nदिव्यान्भोगांश्च संसेव्य यदा भूमौ प्रजायते॥\nचक्रवर्तित्वमासाद्य सार्वभौमः प्रजायते ॥ ४४९ ॥\nएकेन तु प्रदत्तेन जायते पापसंक्षयः ॥\nद्वाभ्यां पुत्राश्च पौत्राश्च वांछितानि फलानि च ॥ ६.२७१.४५० ।\nत्रिभिः संजायते राजा चतुर्भिर्मंडलेश्वरः ॥\nभारतस्य च खण्डस्य स्वामी भवति पंचभिः ॥ ४५१ ॥\nजंबुद्वीपाधिपः षङ्भिश्चक्रवर्ती च सप्तभिः ॥\nविधिवत्पर्वतैर्दत्तैरेत दाह पितामहः ॥४५२॥\nनरः स्याद्ब्राह्मणश्रेष्ठाः सदाजन्मनिजन्मनि ॥\nन दुःखितो दरिद्रो वा व्याधितो वा प्रजायते ॥ ४५३ ॥\nसौभाग्यसुखसंयुक्तः सुदेहो रत्नवान्भवेत् ॥\nसर्वराज्यविनिर्मुक्तः प्रतापी विजितेन्द्रियः ॥ ४५४ ॥\nतस्मात्सर्वप्रयत्नेन भूमिपालैर्विशेषतः ॥\nएतं च पर्वता देया उद्दिश्य निजदेवताः ॥ ४५५ ॥"
  }
]
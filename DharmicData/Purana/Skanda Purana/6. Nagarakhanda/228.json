[
  {
    "text": "सूत उवाच ॥ ॥\nतथान्यच्च बिलद्वारि शयनार्थे व्यवस्थितम् ॥\nदृष्ट्वा प्रमुच्यते पापी देवं च जलशायिनम् ॥ १ ॥\nस्नात्वा तस्मिन्बिलद्वारे पवित्रे लोकसंश्रये ॥\nयस्तं पूजयते भक्त्या शेषपर्यंकशायिनम् ॥\nआजन्ममरणात्पापात्स च मुक्तिमवाप्नुयात् ॥ २ ॥\nचतुरो वार्षिकान्मासान्सुप्रसुप्तं सुरेश्वरम्॥\nसंपूजयति यो भक्त्या न स भूयोऽत्र जायते ॥ ३ ॥\nतत्र पूर्वं महाभागा मुनयः सेव्य तं प्रभुम् ॥\nमृत्तिकाग्रहणं कृत्वा तस्य चायतने शुभे ॥ ४ ॥\nसंप्राप्ताः परमं स्थानं तद्रिष्णोः परमं पदम् ॥\nयत्फलं सर्वतीर्थेषु सर्वयज्ञेषु यत्फलम् ॥\nतत्फलं तस्य पूजायां चातुर्मास्यां प्रजायते ॥ ५ ॥\nयत्फलं गोग्रहे मृत्युं संप्राप्ता यांति मानवाः ॥\nतत्फलं चतुरो मासान्पूजया जलशायिनः ॥ ६ ॥\nअपि पापसमाचारः परदाररतोऽपिच ॥\nब्रह्मघ्नोऽपि सुरापोऽपि स्त्रीहन्ताऽपि विगर्हितः ॥\nपूजया चतुरो मासांस्तस्य देवस्य मुच्यते ॥ ७ ॥\n॥ ऋषय ऊचुः ॥ ॥\nयदेतद्भवता प्रोक्तं तत्रस्थं जलशायिनम् ॥\nबिलद्वारे कथं सूत तत्र नः संशयो महान् ॥ ८ ॥\nस किल श्रूयते देवः क्षीराब्धौ मधुसूदनः ॥\nसदैव भगवाञ्छेते योगनिद्रां समाश्रितः । ९ ॥.\nकथं स भगवाञ्छेते बिलद्वारे व्यवस्थितः ॥\nएतत्कीर्तय कार्त्स्न्येन परं कौतूहलं हि नः ॥ ६.२२८.१० ॥\n॥ सूत उवाच ॥ ॥\nसत्यमेतन्महाभागाः क्षीराब्धौ मधुसूदनः ॥\nयोगनिद्रां गतः शेते शेषपर्यंकशा यकः ॥ ११ ॥\nस यथा तत्र क्षेत्रे तु संश्रितो भगवान्स्वयम् ॥\nजलशायिस्वरूपेण तच्छृशुध्वं समाहिताः  १२ ॥\nयथा च चतुरो मासान्पूजितस्तत्र संस्थितः ॥\nमुक्तिं ददाति पुंसां स तथा संकीर्तयाम्यहम् ॥ १३ ॥\nचत्वारोऽपि यथा मासा गर्हणीया धरातले ॥\nसर्वकर्मसु मुख्येषु यज्ञोद्वा हादिषु द्विजाः ॥ १४ ॥\nतद्वोऽहं कीर्तयिष्यामि नमस्कृत्य द्विजोतमाः ॥\nतस्मै देवाधिदेवाय निर्गुणाय गुणात्मने ॥ १५ ॥\nअव्यक्तायाऽप्रमेयाय सर्वदेवमयाय च ॥\nसर्वज्ञाय कवीशाय सर्वभूतात्मने तथा ॥ १६ ॥\nपुरासीद्दानवो रौद्रो हिरण्यकशिपुर्महान् ॥\nनारसिंहं वपुः कृत्वा विष्णुना यो निपातितः ॥ १७ ॥\nतस्य पुत्रद्वयं जज्ञे सर्वलक्षणलक्षितम् ॥\nप्रह्लादश्चांधकश्चैव वीर्येणाप्रतिमौ युधि ॥ १९ ॥\nहिरण्यकशिपौ प्राप्ते परं लोकं महासुरे ॥\nअमात्यैरभिषेकाय प्रह्लादः स नियोजितः ॥ १९ ॥\nस नैच्छत तदा राज्यं पितृपैतामहं महत्॥\nसमागतमपि प्राज्ञो यस्मात्तद्वो वदाम्यहम् ॥ ६.२२८.२० ॥\nदानवानां सदा द्वेषो देवेन सह चक्रिणा ॥\nन करोति पुनर्द्वेषं तं समुद्दिश्य सर्वदा ॥ ॥ २१ ॥\nएतस्मात्कारणात्सर्वे तेन त्यक्ता दितेः सुताः ॥\nस्वराज्यमपि संत्यज्य विष्णुस्तेन समाश्रितः ॥ २२ ॥\nततस्तैर्दानवैः क्षुद्रैर्विष्णुद्वेषपरायणैः ॥\nअन्धकः स्थापितो राज्ये पितृपैतामहे तदा ॥ २३ ॥\nअन्धकोऽपि समाराध्य देवदेवं चतुर्मुखम्॥\nअमरत्वं ततो लेभे यावच्चन्द्रार्कतारकम् ॥ २४ ॥\nवरपुष्टस्ततः सोऽपि चक्रे शक्रेण विग्रहम् ॥ २५ ॥\nजित्वा शक्रं महासंख्ये यज्ञांशाञ्जगृहे स्वयम् ॥\nगत्वाऽमरावतीं दैत्यो निःसार्य च शतक्रतुम् ॥\nस्ववर्गेण समोपेतः स्वर्गं समहरत्तदा ॥ २६ ॥\nशक्रोऽपि च समाराध्य शंकरं लोकशंकरम् ॥\nसर्वदेवसमोपेतो भृत्यवत्परिवर्तते ॥२७॥\nततः कालेन महता तस्य तुष्टः पिनाकधृक् ॥\nतं प्राह वरदोऽस्मीति वद शक्र करोमि किम् ॥ २८ ॥\n॥ इन्द्र उवाच ॥ ॥\nअंधकेन हृतं राज्यं मम वीर्यात्सुरेश्वर ॥\nयज्ञभागैः समोपेतं हत्वाऽऽशु तत्प्रयच्छ मे ॥२९॥\nतच्छ्रुत्वा तस्य दीनस्य भगवाञ्छशिशेखरः ॥\nप्रोवाच तव दास्यामि राज्यं त्रैलोक्यसंभवम् ॥ ६.२२८.३० ॥\nततः संप्रेषयामास दूतं तस्य विचक्षणम् ॥\nगणेशं वीरभद्राख्यं गत्वा तं ब्रूहि चांधकम् ॥ ३१ ॥\nममादेशात्परित्यज्य स्वर्गं गच्छ धरातलम् ॥\nपितृपैतामहं स्थानं राज्यं तत्र समाचर ॥ ३२ ॥\nपरित्यजस्व यज्ञांशान्नो चेद्धंतास्मि सत्वरम् ॥\nस गत्वा चांधकं प्राह यथोक्तं शंभुना स्फुटम् ॥ ३३ ॥\nसविशेषमहाबुद्धिः स्वामिकार्यप्रसिद्धये ॥\nअथ तं चाधकः प्राह प्रविहस्य महाबलः ॥ ॥ ३४ ॥\nअवध्यो हि यथा दूतस्तेन त्वां न निहन्म्यहम् ॥\nक स्याद्वै शंकरोनाम यो मामेवं प्रभाषते ॥ ३५ ॥\nन मां वेत्ति स किं मूढः किं वा मृत्यु मभीप्सते । ३६ ॥\nअथवा सत्यमेवैतान्निर्विण्णो जीविताच्च सः॥\nदरिद्रोपहतो नित्यं सर्वभोगविवर्जितः ॥ ३७ ॥\nस्मशाने क्रीडनं यस्य भस्म गात्रविलेपनम् ॥\nभूषणं चाहयो वस्त्रं दिशो यस्य जटालका ॥ ३८ ॥\nकस्तस्य जीवितेनार्थस्तेनेदं मां ब्रवीति सः॥\nतस्माद्गत्वा द्रुतं ब्रूहि मद्वाक्यं दूत सस्फुटम्॥ ३९ ॥\nत्यक्त्वा कैलासमेनं त्वं वाराणस्यां तपः कुरु ॥\nमया स्थानमिदं दत्तं कैलासं स्वसुतस्य च ॥ ६.२२८.४० ॥\nवृकस्यापि न सन्देहो विभवेन समन्वितम् ॥\nनो चेत्प्राणान्हरिष्यामि सेंद्रस्य तव शंकर ॥ ४१ ॥\nतच्छ्रुत्वा वीरभद्रस्तु निर्भर्त्स्य च मुहुर्मुहुः ॥\nक्रोधेन महताविष्टः कैलासं समुपाविशत्॥ ४२ ॥\nततः स कथयामास तद्वाक्यं च पिनाकिनः ॥\nअतिक्रूरं विशेषेण तत क्रुद्धः पिनाकधृक् ॥ ४३ ॥\nइति श्रीस्कान्दे महा पुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने ब्रह्मदत्तवरप्रदानोद्धतान्धकासुरकृतशंकराज्ञाव माननवर्णनंनामाष्टाविंशत्युत्तरद्विशततमोऽध्यायः ॥ २२८ ॥"
  }
]
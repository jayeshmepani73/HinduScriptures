[
  {
    "text": "॥ सूत उवाच ॥ ॥\nअथान्यापि च तत्रास्ति देशकामप्रदा नृणाम् ॥\nअजापालेन भूपेन स्थापिता पापनाशनी ॥ १ ॥\nतां च शुक्लचतुर्दश्यामजापालेश्वरीं नरः ॥\nयो वै पूजयते भक्त्या धूपपुष्पानुलेपनैः ॥\nस प्राप्नोतीप्सितान्कामान्दुर्लभा सर्वमानवैः ॥ २ ॥\nतस्या देव्याः प्रसादेन सत्यमेतन्मयोदितम् ॥\nअजापालो महीपालः पुराऽऽसीत्संमतः सताम् ॥ ३ ॥\nहितकृत्सर्वलोकस्य यथा माता यथा पिता ॥\nतेन राज्यं समासाद्य पितृपैतामहं शुभम् ॥ ४ ॥\nचिंतितं मनसा पश्चात्स्वयमेव महात्मना ॥\nमया तत्कर्म कर्तव्यं यदन्यैरिह भूमिपैः ॥\nन कृतं न करिष्यंति ये भविष्यन्त्यतः परम् ॥ ५ ॥\nएष एव परो धर्मो भूपतीनामुदाहृतः ॥\nयत्प्रजापालनं शश्वत्तासां च सुखसंस्थितिः ॥ ६ ॥\nयथायथा करं भूपास्ता मां गृह्णंति लोलुपाः ॥\nतथातथा मनःक्षोभो हृदये संप्रजायते ॥ ७ ॥\nन करेण विना भूपा हस्त्यश्वादिबलं च यत् ॥\nशक्नुवंति परित्रातुं पादातं च विशेषतः ॥ ८ ॥\nविना तेन स गम्यः स्यान्नीचानामपि सत्वरम् ॥\nएतस्मात्कारणाद्भूपाः करं गृह्णंति लोकतः ॥ ९ ॥\nतस्मान्मया विनाप्याशु नागैश्चैव नरैस्तथा ॥\nतपः शक्त्या प्रकर्तव्यं राज्यं निहतकण्टकम् ॥ ६.९५.१० ॥\nकरानगृह्णता तेन लोकान्रंजयता सदा ॥\nअन्येषां भूमिपालानां विशेषेण महात्मनाम् ॥ ११ ॥\nएवं चित्ते समाधाय वसिष्ठं मुनिपुंगवम् ॥\nपुरोधसं समाहूय ततः प्रोवाच सादरम् ॥ १२ ॥\nअत्र भूमितले विप्र सर्वेषां तीर्थमुत्तमम् ॥\nअल्पकालेन सन्तुष्टिं यत्र याति महेश्वरः ॥\nवासुदेवोऽथवा ब्रह्मा ह्येतच्छीघ्रं वदस्व मे ॥ १३ ॥\nयेनाहं सर्वलोकस्य हितार्थं तप आददे ॥\nन स्वार्थं ब्राह्मणश्रेष्ठ सत्येनात्मानमालभे ॥ १४ ॥\n॥ वसिष्ठ उवाच ॥\nतिस्रः कोट्योर्धकोटी च तीर्थानामिह भूतले ॥\nसंति पार्थिवशार्दूल प्रभावसहितानि च ॥ १५ ॥\nअष्टषष्टिस्तथा राजन्क्षेत्राणामस्ति भूतले ॥\nयेषां सांनिध्यमभ्येति सर्वदैव महेश्वरः ॥ १६ ॥\nतथा सर्वे सुरास्तुष्टा ब्रह्मविष्णु शिवादयः ॥\nपरं सिद्धिप्रदं शीघ्रं मानुषाणां महीपते ॥ १७ ॥\nहाटकेश्वरदेवस्य क्षेत्रं पातकनाशनम् ॥\nदेवानामपि सर्वेषां तुष्टिं गच्छति चंडिका ॥ १८ ॥\nशीघ्रमाराधिता सम्यक्छ्रद्धायुक्तैर्नरैर्भुवि ॥\nतस्मात्तत्क्षेत्रमासाद्य तां देवीं श्रद्धयान्वितः ॥\nआराधय महाभाग द्रुतं सिद्धिमवाप्स्यसि ॥। ॥ १९ ॥\nएवमुक्तः स तेनाथ गत्वा तत्क्षेत्रमुत्तमम् ॥\nप्रतिष्ठाप्य च देवीं तां पूजयामास भक्तितः ॥ ६.९५.२० ॥\nब्रह्मचर्यपरो भूत्वा शुचिर्व्रतपरायणः ॥\nनियतो नियताहारस्त्रिकालं स्नानमाचरन् ॥ २१ ॥\nएवमाराध्यतस्तत्र गन्धपुष्पानुलेपनैः ॥\nपूजापरस्य सा देवी तस्य तुष्टिं ततो गता ॥ २२ ॥ ॥\n॥देव्युवाच ॥ ॥\nपरितुष्टास्मि ते वत्स व्रतेनानेन नित्यथः ॥\nबलिपूजाविधानेन विहितेनामुना स्वयम् ॥ २३ ॥\nतद्ब्रूहि येन ते सर्वं प्रकरोमि हृदि स्थितम् ॥\nसद्य एव महीपाल त्रिदशैरपि दुर्लभम् ॥ २४ ॥\n॥राजोवाच ॥ ॥\nलोकानां हितकामेन मयैतद्व्रतमाहृतम् ॥\nयेन तेषां भवेत्सौख्यं मत्प्रसादादनुत्तमम् ॥२५॥\nतस्माद्देहि महाभागे ज्ञानयुक्तानि भूरिशः ॥\nममास्त्राणि विचित्राणि स्वैरगाणि समन्ततः ॥२६॥\nयानि जानंति भूपृष्ठे मम पार्श्वे स्थितान्यपि ॥\nअपराधं सदा लोके परदारादि यत्कृतम्  २७ ॥\nअनुरूपं ततस्तस्य पातकस्य विनिग्रहम् ॥\nप्रकुर्वंति मिथो येन न तेषां संकरो भवेत् ॥२८॥\nमंत्रग्रामं तथा देवि मम देहि पृथग्विधम् ॥\nनिग्रहं व्याधिसत्त्वानां येन शीघ्रं करोम्यहम् ॥२९॥\nयेन स्युर्मनुजाः सर्वे मम राज्ये सुखान्विताः॥\nनीरोगाः पुष्टिसंपन्ना भयशोकविवर्जिताः ॥ ६.९५.३० ॥\nनाहं देवि करिष्यामि हस्त्यश्वरथसंग्रहम्॥\nयतस्तेषां भवेत्पुष्टिर्वित्तैर्वित्तं करैर्भवेत् ॥\nगृहीतैः सर्वलोकानां तस्मात्तन्न ममेप्सितम् ॥ ३१ ॥\n॥ श्रीदेव्युवाच ॥ ॥\nअत्यद्भुततरं कर्म त्वयैतत्पृथिवीपते ॥\nप्रारब्धं यन्न केनापि कृतं न च करिष्यति ॥ ३२ ॥\nतथाप्येवं करिष्यामि तव दास्यामि कृत्स्नशः ॥\nज्ञानयुक्तानि शस्त्राणि मंत्रग्रामं च तादृशम् ॥ ३३ ॥\nगृह्यन्ते येन ते सर्वे व्याधयोऽपि सुदारुणाः ॥\nपरं सदैव ते रक्ष्या मन्मन्त्रैरपि संयुताः ॥ ३४ ॥\nयदि दृष्टिपथात्तुभ्यं क्वचिद्यास्यंति दूरतः ॥\nमानवान्पीडयिष्यंति चिरात्प्राप्याधिकं ततः ॥ ३५ ॥\nयदा त्वं पृथिवीपाल स्वर्गं यास्यसि भूतलात् ॥\nतदात्र सलिले स्थाप्या मदग्रे(*) यद्व्यवस्थितम् ॥ ३६ ॥\nसर्वे मंत्रास्तथाऽस्त्राणि ममवाक्यादसंशयम् ॥\nयेन स्यात्पूर्ववत्सर्वो व्यवहारो नृपोद्भवः ॥ ३७ ॥\n॥सूत उवाच ॥ ॥।\nबाढमित्येव तेनोक्ते तत्क्षणाद्द्विजसत्तमाः ॥\nप्रादुर्भूतानि दिव्यानि तस्यास्त्राणि बहूनि च ॥ ३८ ॥\nज्ञानसंपत्प्रयुक्तानि यादृशानि महात्मना ॥\nतेन संयाचितान्येव व्याधिमंत्रास्तथैव च ॥ ३९ ॥\nव्याधयो यैश्च गृह्यंते मुच्यंते स्वेच्छया सदा ॥\nसुखेन परिपाल्यंते दृष्टिगोचरसंस्थिताः ॥ ६.९५.४० ॥\nततस्तं सकलं प्राप्य प्रसादं चंडिकोद्भवम् ॥\nतच्च हस्त्यादिकं सर्वं ब्राह्मणेभ्यो ददौ नृप ॥ ४१ ॥\nएकां मुक्त्वा निजां भार्यामेकं दशरथं सुतम् ॥\nतांश्चापि सकलान्व्याधीन्मंत्रैः संयम्य यत्नतः ॥ ४२ ॥\nअजारूपान्स्वयं पश्चाद्यष्टिमादाय रक्षति ॥\nएवं तस्य नरेन्द्रस्य वर्तमानस्य भूतले ॥ ४३ ॥\nगुप्तोऽपि नापराधः स्यात्कस्यचित्प्रकटः कुतः ॥\nप्रमादाद्यदि भूलोके कश्चित्पापं समाचरेत् ॥ ४४ ॥\nतद्रूपो निग्रहस्तस्य तत्क्षणादेव जायते ॥\nवधं वा यदि वा बंधं क्लेशं चाऽरातिसंभवम् ॥ ४५ ॥\nअदृष्टान्यपि शस्त्राणि तानि कुर्वंति तत्क्षणात् ॥\nअन्येषां च महीपानां राज्ये गुप्तान्यनेकशः ॥\nकुर्वन्ति मनुजास्तेषां चक्रे वैवस्वतो ग्रहम् ॥ ४६ ॥\nन तत्र भयसंत्रस्तस्ततः पापसमाचरेत् ॥\nप्रत्यक्षं वा विशेषेण ज्ञात्वा शस्त्रभयं च तत् ॥ ४७ ॥\nततस्ते पापनिर्मुक्ता लोकाः संशुद्धगात्रकाः ॥\nरोगेषु निगृहीतेषु प्राप्ताः सुखमनुत्तमम् ॥ ४८ ॥\nएवं स्थितेषु लोकेषु गतपापामयेषु च ॥\nप्रयाताः शून्यतां सर्वे नरका ये यमालये ॥ ४९ ॥\nन कश्चिन्नरकं याति न च मृत्युपथं नरः ॥\nयथा कृतयुगं तादृक्त्रेतायामपि संस्थितम्॥ ६.९५.५० ॥\nव्यवहारे ततो नष्टे यमलोकसमुद्भवे ॥\nस्वर्गेण तुल्यतां प्राप्ते प्राणिभिर्मृत्युवर्जितैः ॥ ५१ ॥\nततो वैवस्वतो गत्वा ब्रह्मणः सदनं प्रति ॥\nप्रोवाच दुःखसंपन्नः प्रणिपत्य पितामहम् ॥ ५२ ॥\nअहं पुरा त्वया देव धर्माधर्मदिदृक्षया ॥\nमानुषाणां समादिष्टो निग्रहानुग्रहं प्रति ॥ ०३३ ॥\nअजापालेन भूपेन तत्सर्वं विफलीकृतम् ॥\nतपःशक्त्या सुरश्रेष्ठ देवीमाराध्य चंडिकाम् ॥ ५४ ॥\nनाधयो व्याधयस्तत्र न पापानि महीतले ॥\nकस्यचिद्देव जायंते यथा कृतयुगे तथा ॥ ५५ ॥\nतस्मात्कुरु सुरश्रेष्ठ पुनरेव यथा पुरा ॥\nमदीयभवने कृत्स्नो व्यवहारः प्रजायते ॥ ५६ ॥\nतस्य तद्वचनं श्रुत्वा ब्रह्मा लोकपितामहः ॥\nसमीप उपविष्टस्य शिवस्याऽऽस्यं व्यलोकयत् ॥ ९७ ॥\nअथाब्रवीत्प्रहस्योच्चैस्त्रिनेत्रश्चतुराननम् ॥\nअत्यद्भुततमां श्रुत्वा तां वार्तां यमसंभवाम् ॥ ५८ ॥\n॥ महेश्वर उवाच ॥ ॥\nधर्ममार्गप्रवृत्तस्य सदाचारस्य  भूपतेः ॥\nकथं निवारणं तत्र क्रियते कश्च निग्रहः ॥ ५९ ॥\nतस्मात्तेन महीपेन यस्मान्मार्गः प्रदर्शितः ॥\nअपूर्वो धर्मसंभूतः कृतः सम्यङ्महात्मना ॥ ६.९५.६० ॥\nतन्मयापि यथा चास्य प्रसादः सुरसत्तम ॥\nअपूर्वः करणीयश्च यथा धर्मो न दुष्यति ॥ ६१ ॥\nएवमुक्त्वा चतुर्वक्त्रं यमं प्राह ततः शिवः ॥\nवदायुषोऽस्य यच्छेषमजापालस्य भूपतेः ॥\nयेन तत्समये प्राप्ते तं नयामि निजालयम् ॥ ६२ ॥ ॥\n॥ यम उवाच ॥ ॥\nपञ्चवर्षसहस्राणि तस्यातीतानि चायुषः ॥\nतिष्ठंति पञ्चपञ्चाशत्प्रतीक्ष्येऽहं ततः कथम् ॥ ६३ ॥\nयावत्कालं सुरश्रेष्ठ शून्ये जाते स्व आश्रये ॥\nतस्मात्कुरु द्रुतं कंचिदुपायं तद्विनाशने ॥ ६४ ॥\nएवमुक्ते यमेनाथ तं विसृज्य गृहं प्रति ॥\nव्याघ्ररूपं समास्थाय स्वयं तत्संनिधौ ययौ ॥ ६५ ॥\nयत्र संस्थो महीपः स प्रजापालनतत्परः ॥\nमेघगम्भीरनिर्घोषं गर्जमानो मुहुर्मुहुः ॥ ६६ ॥\nअजास्तास्तं  च संवीक्ष्य व्याघ्रं रौद्रवपुर्द्धरम् ॥\nअजापालं समुद्दिश्य संत्रस्ताः शरणं गताः ॥ ६७ ॥\nतस्य यत्नपरस्यापि रक्षमाणस्य भूपतेः॥\nअजास्ता व्याघ्ररूपेण शंकरेण प्रभक्षिताः ॥ ६८ ॥\nअजानां कदनं दृष्ट्वा ततः स पृथिवीपतिः ॥\nस्वहस्ताद्यष्टिमुत्सृज्य जग्राह निशितायुधम् ॥ ॥ ६९ ॥\nयत्तस्य तुष्टया दत्तं चंडं चंडार्चिषा समम् ॥\nतच्छस्त्रं च तथान्यानि देवीदत्तानि शंकरः ॥\nशनैःशनैः प्रजग्राह स्ववक्त्रेण महेश्वरः ॥ ॥ ६.९५.७० ॥\nअस्त्राभावात्ततस्तूर्णं ध्रियमाणेऽपि कांतया ॥\nद्वंद्वयुद्धेन तं व्याघ्रं योधयामास भूपतिः ॥ ७१ ॥\nततस्तस्यांगसंस्पर्शान्मुक्त्वा व्याघ्रतनुं च ताम् ॥\nदधार भस्मसंदिग्धां तनुं चन्द्रविभूषिताम् ॥ ७२ ॥\nरुंडमालावरां दिव्यां सखट्वांगां सपन्नगाम् ॥\nतां दृष्ट्वा स महीपालः सभार्यः प्रणतस्ततः ॥ ७३ ॥\nप्रोवाचाथ स्तुतिं कृत्वा विनयावनतः स्थितः ॥\nआनंदाश्रुपरिक्लिन्नो हर्षगद्गदया गिरा ॥ ७४ ॥\n॥ राजोवाच ॥ ॥\nअज्ञानाद्यन्मया देव प्रहारास्तव निर्मिताः ॥\nतिरस्कारस्तथा दत्तस्तत्सर्वं क्षम्यतां विभो ॥ ७५ ॥\n॥ श्रीभगवानुवाच ॥ ॥\nक्षांत एष  मया पुत्र तव सर्वः पराभवः ॥\nपरितुष्टेन ते कर्म दृष्ट्वा चैवातिमानुषम् ॥ ७६ ॥\nयथा कृतं त्वया राज्यं प्रजाः संरक्षिता नृप ॥\nतथान्यो भूपतिः कश्चिन्न कर्ता न करिष्यति ॥ ७७ ॥\nतस्माद्गच्छ मया सार्धं पाताले पार्थिवोत्तम ॥\nअनेनैव शरीरेण धर्मपत्न्यानया सह ॥ ७८ ॥।\nनातः परं त्वया स्थेयं मर्त्यलोके कथंचन ॥\nविरुद्धं सर्वदेवानां यतः कर्म त्वदुद्भवम् ॥ ७९ ॥\n॥ राजोवाच ॥ ॥\nएवं देव करिष्यामि गत्वाऽयोध्यां महापुरीम् ॥\nपुत्रं राज्ये प्रतिष्ठाप्य मंत्रिणां संनिवेद्य च ॥ ६.९५.८० ॥\nतथाहं देव देव्या च प्रोक्तः संतुष्टया पुरा ॥\nमन्त्रग्रामो यया दत्तः शस्त्राणि विविधानि च ॥ ८१ ॥\nयदा त्वं त्यजसि प्राज्ञ मर्त्यलोकं सुदुस्त्यजम् ॥\nतदात्र मामके कुण्डे प्रक्षेप्तव्यानि कृत्स्नशः ॥ ८२ ॥\nतानि चार्पय मे भूयो येनानृण्यं व्रजाम्यहम् ॥\nतस्या देव्याः सुराधीश त्वत्प्रसादेन सांप्रतम् ॥ ८३ ॥\nएवमुक्तस्ततस्तेन भगवांस्त्रिपुरांतकः ॥\nआज्ञाप्य तानि सर्वाणि ददौ तत्र द्रुतं गतः ॥ ८४ ॥\nअब्रवीच्च सुतस्तत्र स्वयं राजा भविष्यति ॥\nवीर्यौदार्यसमोपेतो वंशस्योद्धरणक्षमः ॥ ८५ ॥\nत्वं चागच्छ मया सार्धमद्यैव मम मंदिरे ॥\nप्रविश्यात्र जले पुण्ये देवीकुण्डसमुद्भवे ॥ ८६ ॥\nअद्य माघचतुर्दश्यां शुक्लायामपरोऽपि यः ॥\nदेवीमिमां च संपूज्य जलेऽस्मिन्भक्तिसंयुतः ॥ ८७ ॥\nकरिष्यति प्रवेशेन प्राणत्यागं नृपोत्तम ॥\nस च यास्यति यत्रास्ते पाताले हाटकेश्वरः ॥ ८८ ॥\nस्नानं वा पार्थिवश्रेष्ठ यः करिष्यति मानवः ॥\nअष्टोत्तरशतं तस्य व्याधीनां न भविष्यति ॥ ॥ ८९ ॥\nएवमुक्त्वा तमादाय नृपं भार्यासमन्वितम् ॥\nअजाभिस्ताभिरस्त्रैश्च तैश्चापि परमेश्वरः ॥\nप्रविवेश जले तस्मिन्देवीकुण्डसमुद्भवे ॥ ६.९५.९० ॥\nततश्च मंदिरं नीतः स्वकीयं द्विजसत्तमाः ॥\nतेनैव नरदेहेन स कलत्रसमन्वितः ॥ ९१\nअद्यापि तिष्ठते तत्र जरामरणवर्जितः ॥\nपूजयानश्च तं देवं पाताले हाटकेश्वरम् ॥ ९२ ॥\nएवं तत्र समुद्भूता सा देवी परमेश्वरी ॥\nस्थापिता तेन भूपेन श्रद्धापूतेन चेतसा ॥ ९३ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽजापालेश्वरीमाहात्म्यवर्णनंनाम पञ्चनवतितमोऽध्यायः ॥ ॥ ९५ ॥"
  }
]
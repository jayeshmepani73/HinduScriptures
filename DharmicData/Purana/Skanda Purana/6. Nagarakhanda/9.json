[
  {
    "text": "॥ सूत उवाच ॥ ॥\nअथ शक्रः समाहूय प्रोचे संवर्तकानिलम् ॥\nहाटकेश्वरजेक्षेत्रे महान्नागबिलोऽस्ति वै ॥ १ ॥\nतं पूरय ममादेशाद्द्रुतं गत्वाऽभिपांसुभिः ॥\nयेन न स्याद्गतिस्तत्र कस्यचिन्मृत्युधर्मिणः ॥२॥\n॥ वायुरुवाच ॥ ॥\nतवादेशान्मया पूर्वं पूरितो विवरो यदा ॥।\nलिंगोद्भवस्तदा शापः प्रदत्तो मे पुरारिणा ॥ ३ ॥\nयस्माल्लिंगं ममैतद्वै त्वया पांसुभिरावृतम् ॥\nतस्मात्समानधर्मा त्वं गन्धवाहो भविष्यसि ॥ ४ ।\nयद्वत्कर्पूरजं गन्धं समग्रं त्वं हि वक्ष्यसि ॥\nअमेध्यसंभवं तद्वन्मम वाक्यादसंशयम् ॥५॥\nतस्मात्कुरु प्रसादं मे विदित्वैतत्सुरेश्वर ॥\nकृत्येऽस्मिन्स्म र्यतामन्यस्त्रिपुरारेर्बिभेम्यहम् ॥६॥\nततः संचिंतयामास पूरणं त्रिदशाधिपः ॥\nतस्य नागबिलस्यैव नैव किंचिदवैक्षत ॥७॥\nततस्तं प्राह देवेज्यःस्वय मेव शतक्रतुम् ॥\nकस्मात्त्वं व्याकुलीभूतः कृत्येऽस्मिंस्त्रिदशाधिप ॥ ८ ॥\nअस्ति पर्वतमुख्योऽत्र नाम्ना ख्यातो हिमालयः ॥\nतस्य पुत्रत्रयं जातं तच्च शक्र शृणुष्व मे ॥ ९ ॥\nमैनाकः प्रथमः प्रोक्तो द्वितीयो नंदिवर्धनः॥\nरक्तशृंगस्तृतीयस्तु पर्वतः परिकीर्तितः ॥ ६.९.१० ॥\nस मैनाकः समुद्रांतः प्रविष्टः शक्र ते भयात् ॥\nपक्षाभ्यां सहितोऽद्यापि स तत्रैव व्यवस्थितः ॥ ११ ॥\nनंदिवर्धन इत्येष द्वितीयः परिकीर्तितः ॥\nवसिष्ठाश्रमजो रन्ध्रस्ते न कृत्स्नः प्रपूरितः ॥ १२ ॥\nहिमाचलसमादेशाद्वसिष्ठस्य च सन्मुनेः ॥\nदेवभूमिं परित्यज्य स गतस्तत्र सत्वरम् ॥ १३ ॥\nतृतीयस्तिष्ठतेऽद्यापि रक्तशृंगः स्मृतोऽत्र यः ॥\nतमानय सहस्राक्ष बिलं सार्पं प्रपूरय ॥ १४ ॥\nनान्यथा पूरितुं शक्यो बिलोऽयं त्रिदशाधिप ॥\nतं मुक्त्वा पर्वत श्रेष्ठं सत्यमेतन्मयोदितम् ॥ १५ ॥\n॥ सूत उवाच ॥\nतच्छ्रुत्वा देवपूज्यस्य वचनं त्रिदशाधिपः ॥\nजगाम सत्वरं तत्र स यत्रास्ते हिमालयः ॥ ॥ १६ ॥\nततः प्रोवाच तं गत्वा सामपूर्वमिदं वचः ॥\nहिमाचलं गिरिश्रेष्ठं सिद्धचारणसेवितम् ॥ १७ ॥\n॥ इन्द्र उवाच ॥ ॥\nहाटकेश्वरजे क्षेत्रे महान्नागबिलः स्थितः ॥\nतेन गत्वा नरा देवं पाताले हाटकेश्वरम् ॥ १८ ॥\nपूजयिष्यंति ये केचिदपि पापपरायणाः ॥\nमया सार्धं करिष्यंति ततः स्पर्द्धां नगोत्तम ॥ १९ ॥\nतस्मात्पुत्रमिमं तत्र रक्तशृंगं हिमालय ॥\nप्रेषयस्व बिलो येन पूर्यते सोऽहिसंभवः ॥ ६.९.२० ॥\nकुरुष्व त्वं ममातिथ्यं गृहप्राप्तस्य पर्वत ॥\nआत्मपुत्रप्रदानेन कीर्तिं प्राप्स्यस्यलौकिकीम् ॥ २१ ॥\nबाढमित्येव सोऽप्युक्त्वा पूजयित्वा च देवपम् ॥\nततः प्रोवाच तं पुत्रं रक्तशृंगं हिमालयः ॥ २२ ॥\nतवार्थाय सहस्राक्षः पुत्र प्राप्तो ममांतिकम् ॥\nतस्माद्गच्छ द्रुतं तत्र यत्र नागबिलः स्थितः ॥ २३ ॥\nपूरयित्वा ममादेशात्तं त्वं शक्रस्य कृत्स्नशः ॥\nसुखी भव सहानेन तथान्यैः सुरसत्तमैः ॥ २४ ॥\n॥ रक्तशृंग उवाच ॥ ॥\nनाहं तत्र गमिष्यामि मर्त्य भूमौ कथंचन ॥\nयत्र कण्टकिनो वृक्षा रूक्षाः फलविवर्जिताः ॥ २५ ॥\nन सिद्धा न च गंधर्वा न देवा न च किंनराः ॥\nन च तीर्थानि रम्याणि न नद्यो विमलोदकाः ॥ २६ ॥\nतथा पापसमाचारा मनुष्याः शीलवर्जिताः ॥\nदुष्टचित्ताः सदा सर्वे तिर्यग्योनिगता अपि ॥ २७ ॥\nतथा मम नगश्रेष्ठ पक्षौ द्वावपि कर्तितौ ॥\nशक्रेण तेन नो शक्तिर्गंतुमस्ति कथंचन ॥ २८ ॥\nतस्मात्कंचित्सहस्राक्ष उपायं तत्कृते परम् ॥\nचिंतयत्वेव मां मुक्त्वा सत्यमेतन्मयोदितम् ॥ २९ ॥\n॥ शक्र उवाच॥ ॥\nअह त्वां तत्र नेष्यामि स्वहस्तेन विदारितम् ॥\nतत्रापि सुशुभा वृक्षा भविष्यंति तवाश्रयाः ॥ ६.९.३० ॥\nतथा पुण्यानि तीर्थानि देवतायतनानि च ॥\nसमंतात्ते भविष्यंति मुनीनामाश्रमास्तथा ॥ ३१ ॥\nअत्रस्थस्य प्रभावो यस्तव पर्वत नंदन ॥\nमद्वाक्यात्तत्र संस्थस्य कोटिसंख्यो भविष्यति ॥ ३२ ॥\nतथा ये मानवास्तत्र पापात्मानोऽपि भूतले ॥\nविपाप्मानो भविष्यंति सहसा तव दर्शनात् ॥ ३३ ॥\nतस्माद्गच्छ द्रुतं तत्र मया सार्धं नगात्मज ॥\nन चेद्वज्रप्रहारेण करिष्यामि सहस्रधा ॥ ३४ ॥\n॥ सूत उवाच ॥ ॥\nतस्य तद्वचनं श्रुत्वा रक्तशृंगो भयान्वितः॥\nप्रविष्टः सहसागत्य तस्मिन्नागबिले गतः ॥ ३५ ॥\nनिमग्नो ब्राह्मणश्रेष्ठा नासाग्रं यावदेव हि ॥\nशृंगैर्मनोरमैस्तुं गैः समग्रैः सहितस्तदा ॥\nवृक्षगुल्मलताकीर्णै रम्यपक्षिनिषेवितैः ॥ ३६ ॥\nएवं संस्थाप्य तं शक्रो हिमाचलसुतं नगम् ॥\nततः प्रोवाच सहृष्टो वरो मत्तः प्रगृह्यताम् ॥ ३७ ॥\n॥ रक्तशृंग उवाच ॥ ॥\nएष एव वरोऽस्माकं यत्त्वं तुष्टः सुरेश्वर ॥\nकिं वरेण करिष्यामि त्वत्प्रसादादहं सुखी ॥ ३८ ॥ ॥\n॥ इन्द्र उवाच ॥ ॥\nन वृथा दर्शनं मे स्यादपि स्वप्ने नगात्मज ॥\nकिं पुनर्दर्शने जाते कृते कृत्ये विशेषतः॥३९॥\n॥ रक्तशृंग उवाच ॥ ॥\nअवश्यं यदि देयो मे वरः सर्वसुराधिप ॥\nविभवो मे द्विजार्थाय सर्वः स्यात्सर्वदा विभो ॥६.९.४॥।\n॥ इन्द्र उवाच ॥ ॥\nभविष्यति महीपालश्चमत्कार इति स्मृतः ॥\nतव मूर्धनि विप्रार्थं स पुरं स्थापयिष्यति ॥ ४१ ॥\nतत्र ब्राह्मणशार्दूला वेदवेदांगपारगाः॥\nविभवं तव निःशेषं भजिष्यंति प्रहर्षिताः ॥ ४२ ॥\nतथाहं चैत्रमासस्य चतुर्दश्यां नगात्मज॥\nकृष्णायां स्वयमागत्य शृंगे मुख्यतमे तव॥४३॥\nपूजयिष्यामि देवेशं हाटकेश्वरसंज्ञितम् ॥\nसर्वैर्देवगणैः सार्धं तथा किंनरगुह्यकैः ॥४४॥\nतमेकं दिवसं चात्र शृंगे तव हरः स्वयम्॥\nअस्माभिः सहितस्तुष्टो निवासं प्रकरिष्यति ॥ ४५ ॥\nप्रभावस्तेन ते मुख्य स्त्रैलोक्येऽपि भविष्यति ॥\nस्वस्ति तेऽस्तु गमिष्यामि सांप्रतं त्रिदिवालयम्॥४६॥\n॥ सूत उवाच ॥॥\nएवमुक्त्वा सहस्राक्षस्ततः प्राप्तस्त्रिविष्टपम्॥\nरक्तशृंगोऽपि तस्थौ च व्याप्य नागबिलं तदा ॥४७॥\nतस्योपरि सुमुख्यानि तीर्थान्यायतनानि च ॥\nसंजातानि मुनीनां च संजाताश्च तथाऽऽश्रमाः ॥ ॥४८॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागबिलपूर्तिवर्णनंनाम नवमोऽध्यायः॥९॥"
  }
]
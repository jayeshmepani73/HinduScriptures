[
  {
    "text": "॥ ब्रह्मोवाच ॥ ॥\nशूद्रः पैजवनोनाम गार्हस्थ्याच्छुद्धिमाप्तवान् ॥\nधर्ममार्गाविरोधेन तन्निबोध महामते ॥ १ ॥\nआसीत्पैजवनः शूद्रः पुरा त्रेतायुगे किल ॥\nस्वधर्मनिरतः ख्यातो विष्णुब्राह्मणपूजकः ॥ २ ॥\nन्यायागतधनो नित्यं शांतः सर्वजनप्रियः ॥\nसत्यवादी विवेकज्ञस्तस्य भार्या च सुन्दरी ॥ ३ ॥\nधर्मोढा वेदविधिना समानकुलजा शुभा ॥\nपतिव्रता महाभागा देवद्विजहिते रता ॥ ॥ ४ ॥\nकाश्यां संबंधिता बाला वैजयंत्यां विवाहिता ॥\nसा धर्माचरणे दक्षा वैष्णवव्रतचारिणी ॥ ५ ॥\nभर्त्रा सह तथा सम्यक्चिक्रीडे सुविनीतवत् ॥\nसोऽपि रेमे तया काले हस्तिन्येव महागजः ॥६॥\nअर्थाप्तिः पूर्वपुण्येन जाता तस्य महात्मनः ॥\nवाणिज्यं स्वजनैर्नित्यं स्वदेशपरदेशजम् ॥ ॥७॥\nकारयत्यर्थजातैश्च परकीयस्वकीयजैः ॥\nएवमर्थश्च बहुधा संजातो धर्मदर्शिनः ॥ ८ ॥\nपुत्रत्रयं च संजातं पितुः शुश्रूषणे रतम् ॥\nतस्य पुत्राः पितुर्भक्ता द्रव्यादिमदवर्जिताः ॥ ९ ॥\nपितृवाक्यरताः श्रेष्ठाः स्वधर्माचारशोभनाः ॥\nपित्रोः शुश्रूषणादन्यन्नाभिनंदंति किंचन ॥6.243.१०॥\nते सम्बन्धैः सुसंबद्धाः पित्रा धर्मार्थदर्शिना ॥\nतत्पत्न्यो मातृपित्रर्चां कारयंत्यनिवारितम् ॥ ११ ॥\nऋद्धिमद्भवनं तस्य धनधान्यसमन्वितम् ॥\nसोऽपि धर्मरतो नित्यं देवतातिथिपूजकः ॥ १२ ॥\nगृहागतो न विमुखो यस्य जातु कदाचन ॥\nशीतकाले धनं प्रादादुष्णकाले जलान्नदः ॥ १३ ॥\nवर्षा काले वस्त्रदश्च बभूवान्नप्रदः सदा ॥\nवापीकूपतडागादिप्रपादेवगृहाणि च ॥ १४ ॥\nकारयत्युचिते काले शिवविष्णुव्रतस्थितः ॥\nइष्टधर्मस्तु वर्णानां समाचीर्णो महाफलः ॥ १५ ॥\nअन्येषां पूर्तधर्माणां तेषां पूर्तकरः सदा ॥\nस बभूव धनाढ्योपि व्यसनैर्न समाश्रितः ॥ १६ ॥\nविष्णुभक्तिरतो नित्यं चातुर्मास्ये विशेषतः ॥१८॥\nएकदा गालवमुनिः शिष्यैर्बहुभिरावृतः ॥ १७ ॥\nब्रह्मज्ञानरतः शांतस्तपोनिष्ठो महावशी ॥\nअभ्याजगाम शूद्रस्य गेहे पैजवनस्य सः ॥ १८ ॥\nस वाग्भिर्मधुभिस्तस्य अभ्युत्थानासनादिभिः ॥\nउपचारैः पुनर्युक्तः कृतार्थ इव मानयन् ॥ १९ ॥\nअद्य मे सफलं जन्म जातं जीवितमुत्तमम् ॥\nअद्य मे सफलो धर्मः कुशलश्चोद्धृतस्त्वया ॥ 6.243.२० ॥\nमम पापसहस्राणि दृष्ट्या दग्धानि ते मुने ॥\nगृहं मम गृहस्थस्य सकलं पावितं त्वया ॥ २१ ॥\nतस्य भक्त्या प्रसन्नोऽभूद्गतमार्गपरिश्रमः ॥\nउवाच मुनिशार्दूलः सच्छूद्रं तं कृतांजलिम् ॥ २२ ॥\nकच्चित्ते कुशलं सौम्य मनो धर्मे प्रवर्तते ॥\nअर्थानुबंधाः सततं बन्धुदारसुतादयः ।1 २३ ॥\nगोविन्दे सततं भक्तिस्तथा दाने प्रवर्तते ॥\nधर्मार्थकाम कार्येषु सप्रभावं मनस्तव ॥ २४ ॥\nविष्णुपादोदकं नित्यं शिरसा धार्यते न वा ॥\nपादोद्भवं च गंगोदं द्वादशाब्दफलप्रदम् ॥ २५ ॥\nचातुर्मास्ये विशेषेण तत्फलं द्विगुणं भवेत् ॥\nहरिभक्तिर्हरिकथा हरिस्तोत्रं हरेर्नतिः ॥ २६ ॥\nहरिध्यानं हरेः पूजा सुप्ते देवे च मोक्षकृत् ॥\nएवं ब्रुवाणं स मुनिं पुनराह नतिं गतः ॥ २७ ॥\nभवद्दृष्ट्याश्रमफलमेतज्जातं न संशयः ॥\nतथापि श्रोतुमिच्छामि तव वाणीमनामयीम् ॥ २८ ॥\nभवादृशानां गमनं सर्वार्थेषु प्रकल्पते ॥\nततस्तौ सुमुदा युक्तौ संजातौ हृष्टचेतसौ ॥ २९ ॥\nमुनिं पैजवनोनाम सच्छूद्रः प्राह संमतः ॥\nकिमागमनकृत्यं ते कथयस्व प्रसादतः ॥ 6.243.३० ॥\nको वा तीर्थप्रसंगश्च चातुर्मास्ये समीपगे ॥\nगालवः प्राह सच्छूद्रं धार्मिकं सत्यवादिनम् ॥ ३१ ॥\nमम तीर्थावसिक्तस्य मासा बहुतरा गताः ॥\nइदानीमाश्रमं यास्ये चातुर्मास्ये समागते ॥ ३२ ॥\nआषाढशुक्लैकादश्यां करिष्ये नियमं गृहे ॥\nनारायणस्य प्रीत्यर्थं श्रेयोऽर्थं चात्मनस्तथा ॥\nप्रत्युवाच मुनिर्धर्मान्विनयानतकन्धरम् ॥ ३३ ॥\n॥ पैजवन उवाच ॥ ॥\nमामनुग्रहजां बुद्धिं ब्रूहि त्वं द्विजपुंगव ॥\nवेदेऽधिकारो नैवास्ति वेदसारजपस्य वा ॥ ३४ ॥\nपुराणस्मृतिपाठस्य तस्मात्किंचिद्वदस्व मे ॥\nतत्त्वात्मसदृशं किंचिद्भाति रूपं महाफलम् ॥ ३५ ॥\nचातुर्मास्ये विशेषेण मुक्तिसंसाधकं वद ॥ ३६ ॥\n॥ गालव उवाच ॥ ॥\nशालिग्रामगतं विष्णुं चक्रांकित पुटं सदा ॥\nयेऽर्चयन्ति नरा नित्यं तेषां भुक्तिस्त्वदूरतः ॥ ३७ ॥\nशालिग्रामे मनो यस्य यत्किंचित्क्रियते शुभम् ॥\nअक्षय्यं तद्भवेन्नित्यं चातुर्मास्ये विशेषतः ॥ ३८\nशालिग्रामशिला यत्र यत्र द्वारावती शिला ॥\nउभयोः संगमः प्राप्तो मुक्तिस्तस्य न दुर्लभा ॥ ३९ ॥\nशालिग्रामशिला यस्यां भूमौ संपूज्यते नृभिः ॥\nपञ्चक्रोशं पुनात्येषा अपि पापशतान्वितैः ॥ 6.243.४० ॥\nतैजसं पिंडमेतद्धि ब्रह्मरूपमिदं शुभम् ॥\nयस्याः संदर्शनादेव सद्यः कल्मषनाशनम् ॥ ४१ ॥\nसर्वतीर्थानि पुण्यानि देवतायतनानि च ॥\nनद्यः सर्वा महाशूद्र तीर्थत्वं प्राप्नुवंति हि ॥४२॥\nसन्निधानेन वै तस्याः क्रिया सर्वत्रशोभनाः ॥\nव्रजंति हि क्रियात्वं च चातुर्मास्ये विशेषतः ॥ ४३ ॥\nपूज्यते भवने यस्य शालिग्राम शिला शुभा ॥\nकोमलैस्तुलसीपत्रैर्विमुखस्तत्र वै यमः ॥ ४४ ॥\nब्राह्मणक्षत्रियविशां सच्छूद्राणामथापि वा ॥\nशालिग्रामाधिकारोऽस्ति न चान्येषां कदाचन ॥ ४५ ॥\n॥ सच्छूद्र उवाच ॥ ॥\nब्रह्मन्वेदविदां श्रेष्ठ सर्वशास्त्रविशारद ॥\nस्त्रीशूद्रादिनिषेधोऽयं शालिग्रामे हि श्रूयते ॥ ४६ ॥\nमादृशस्त्वं कथं शालिग्रामपूजाविधिं वद ॥ ४७ ॥\n॥ गालव उवाच ॥ ॥\nअसच्छूद्रगतं दास निषेधं विद्धि मानद ।।\nस्त्रीणामपि च साध्वीनां नैवाभावः प्रकीर्तितः ॥ ४८ ॥\nमा भूत्संशयस्तेनात्र नाऽऽप्नुषे संशयात्फलम् ॥\nशालिग्रामार्चनपराः शुद्धदेहा विवेकिनः ॥ ४९ ॥\nन ते यमपुरं यांति चातुर्मास्ये च पूजकाः ॥\nशालिग्रामार्पितं माल्यं शिरसा धारयंति ये ॥ 6.243.५० ॥\nतेषां पापसहस्राणि विलयं यांति तत्क्षणात्॥\nशालिग्राम शिलाग्रे तु ये प्रयच्छंति दीपकम् ॥ ५१ ॥\nतेषां सौरपुरे वासः कदाचिन्नैव हीयते ॥\nशालिग्रामगतं विष्णुं सुमनोभिर्मनोहरैः॥\nयेऽर्चयंति महाशूद्र सुप्ते देवे हरौ तथा ॥ ५२ ॥\nपंचामृतेन स्नपनं ये कुर्वंति सदा नराः ॥\nशालिग्रामशिलायां च न ते संसारिणो नराः॥ ५३ ॥\nमुक्तेर्निदानममलं शालिग्रामगतं हरिम् ॥\nहृदि न्यस्य सदा भक्त्या यो ध्यायति स मुक्तिभाक् ॥ ५४ ॥\nतुलसीदलजां मालां शालिग्रामोपरि न्यसेत् ॥\nचातुर्मास्ये विशेषेण सर्वकामानवाप्नुयात् ॥ ५५ ॥\nन तावत्पुष्पजा माला शालिग्रामस्य वल्लभा ॥\nसर्वदा तुलसी देवी विष्णोर्नित्यं शुभा प्रिया ॥ ॥ ५६ ॥\nतुलसी वल्लभा नित्यं चातुर्मास्ये विशेषतः ॥\nशालिग्रामो महाविष्णुस्तुलसी श्रीर्न संशयः ॥ ५७ ॥\nअतो वासितपानीयैः स्नाप्यं चंदनचर्चितैः ॥\nमंजरीभिर्युतं देवं शालग्रामशिलाहरिम् ॥ ५८ ॥\nतुलसीसंभवाभिश्च कृत्वा कामानवाप्नुयात् ॥\nपत्रे तु प्रथमे ब्रह्मा द्वितीये भगवाञ्छिवः ॥ ५९ ॥\nमंजर्यां भगवान्विष्णुस्तदेकस्थत्रया सदा ॥\nमंजरी दलसंयुक्ता ग्राह्या बुधजनैः शुभा ॥ 6.243.६० ॥\nतां निवेद्य गुरौ भक्त्या जन्मादिक्षयकारणम् ॥\nशालिग्रामे धूपराशिं निवेद्य हरितत्परः ॥ ६१ ॥\nचातुर्मास्ये विशेषेण मनुष्यो नैव नारकी॥\nशालिग्रामं नरो दृष्ट्वा पूजितं कुसुमैः शुभैः ॥ ६२ ॥\nसर्वपापविशुद्धात्मा याति तन्मयतां हरौ ॥\nय स्तौत्यश्मगतं विष्णुं गंडकीजलसंभवम् ॥ ६३ ॥\nश्रुतिस्मृतिपुराणैश्च सोऽपि विष्णुपदं व्रजेत् ॥\nशालिग्रामशिलायाश्च चतुर्विंशतिसंख्यकाः ॥\nभेदाः संति महाशूद्र ताञ्छृणुष्व महामते ॥ ६४ ॥\nइमाः पूज्याश्च लोकेऽत्र चतुर्विंशतिसंख्यकाः ॥\nतासां च दैवतं विष्णुं नामानि च वदाम्यहम् ॥ ६५ ॥\nस एव मूर्त्तश्चतुरुत्तरासिर्विंशद्भिरेको भगवान्यथाऽऽद्यः ॥\nस एव संवत्सरनामसंज्ञः स एव ग्रावागत आदिदेवः ॥ ६६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने शालिग्रामपूजनमाहात्म्यवर्णनंनाम त्रिचत्वारिंशत्युत्तरद्विशततमोऽध्यायः ॥ २४३ ॥"
  }
]
[
  {
    "text": "॥ ऋषय ऊचुः ॥ ॥\nशूद्री च ब्राह्मणी चापि ये त्वया परिकीर्तिते ॥\nहाटकेश्वरजे क्षेत्रे तीर्थद्वयमनुत्तमम् ॥ १ ॥\nतत्कथं तत्र संजातं केन वा तद्विनिर्मितम् ॥\nएतच्च सर्वमाचक्ष्व विस्तरेण महामते ॥ २ ॥\nपादुकाभ्यां समुत्पत्तिः श्रुताऽस्माभिः पुरा तव ॥\nवद तच्चापि माहात्म्यं ताभ्यां चैव समुद्भवम् ॥ ३ ॥\n॥ सूत उवाच ॥ ॥\nपुरासीन्नागरो विप्रश्छांदोग्य इति विश्रुतः ॥\nयस्याऽन्वयेऽपि विप्रेन्द्राश्छान्दोग्या इति विश्रुताः ॥ ४ ॥\nसामवेदविदस्तस्य गृहस्थाश्रमधर्मिणः ॥\nपश्चिमे वयसि प्राप्ते कन्या जाता सुशोभना ॥ ५ ॥\nसर्वैरपि गुणैर्युक्ता सर्वलक्षण लक्षिता ॥\nसप्तरक्ता त्रिगंभीरा पञ्चसूक्ष्माऽबृहत्कटिः ॥ ६ ॥\nपद्मपत्रविशालाक्षी लंबकेशी सुशोभना ॥\nबिंबोष्ठी ह्रस्वलोमा च पूर्णचन्द्रसमप्रभा ॥ ॥ ७ ॥\nतस्या नाम पिता चक्रे ब्राह्मणीति द्विजोत्तमाः ॥\nयस्मात्सा ब्राह्मणैर्दत्ता मण्डपान्ते सुपूजितैः ॥ ८ ॥\nपश्चिमे वयसि प्राप्ते अपत्यरहितस्य च ॥\nववृधे सा च तन्वङ्गी चन्द्रलेखा यथा तथा ॥ ९ ॥\nशुक्लपक्षे तु संप्राप्ते जनलोचनतुष्टिदा ॥\nयस्मिन्नहनि संजाता छान्दोग्यस्य महात्मनः ॥\nआनर्ताधिपतेस्तस्मिंस्तादृग्रूपा सुताऽभवत् ॥ ६.१९५.१० ॥\nयस्याः कायप्रभौघेण सर्वं तत्सूतिकागृहम् ॥\nनिशागमेऽपि संजातं रत्नौघैरिव सुप्रभम् ॥\nततस्तस्याः पिता नाम चक्रे रत्नवतीति च ॥ ११ ॥\nअथ सख्यं समापन्ना ब्राह्मण्या सह सा शुभा ॥\nनैरन्तर्येण ताभ्यां च वियोगो नैव जायते ॥ ॥ १२ ॥\nएकाशनं तथा शय्या एकान्नेन च भोजनम् ॥\nअष्टमेऽब्दे च संजाते पिता तस्या द्विजोत्तमाः ॥ १३ ॥\nविवाहं चिन्तयामास प्रदानाय वरे तथा ॥\nसा ज्ञात्वा चेष्टितं तस्य पितुर्दुःखसमन्विता ॥ १४ ॥\nसख्या वियोगभीता च प्रोचे रत्नवती तदा ॥\nअश्रुपूर्णेक्षणा दीना बाष्पगद्गदया गिरा ॥ १५ ॥\nसखि तातो विवाहं मे प्रकरिष्यति सांप्रतम् ॥\nविवाहितायाश्च सख्यं न भविष्यति कर्हिचित् ॥ १६ ॥\nवज्रपातोपमं वाक्यं तस्याः श्रुत्वा सखी च सा ॥\nरुरोद कण्ठमाश्लिष्य स्नेहव्याकुलितेन्द्रिया ॥ १७ ॥\nअथ तद्रुदितं श्रुत्वा माता तस्या मृगावती ॥\nससंभ्रमा समागत्य वाक्यमेतदुवाच ह ॥ १८ ॥\nकिमर्थं रुद्यते पुत्रि केन ते विप्रियं कृतम् ॥\nकरोमि निग्रहं येन तस्याद्यैव दुरात्मनः ॥ १९ ॥\n॥ रत्नवत्युवाच ॥ ॥\nशृणु मे सुप्रियातीव ब्राह्मणी प्राणसंमता ॥\nविवाहं प्राप्य कल्याणी प्रयास्यति पतेर्गृहम् ॥६.१९५.२॥।\nअनया रहिताहं च न जीवामि कथंचन ॥\nएतस्मात्कारणाद्देवि प्ररोदिमि सुदुःखिता ॥ २१ ॥\n॥ मृगावत्युवाच ॥ ॥\nयद्येवं पुत्रि यत्र त्वं प्रयास्यसि पतेर्गृहे ॥\nतस्य राज्ञस्तु यो विप्रः पौरोहित्ये व्यवस्थितः ॥ २२ ॥\nतस्य पुत्राय दास्यामि सखीमेनां तव प्रियाम् ॥\nतत्रापि येन ते संगो भविष्यत्यनया सह ॥ २३ ॥\nएवमुक्त्वा ततो राज्ञी छादोग्यं द्विजसत्तमम् ॥\nसमानीयाब्रवीदेनं विनयावनता स्थिता ॥२४॥\nइयं तव सुता ब्रह्मन्सुताया मम सुप्रिया ॥\nन वियोगं सहत्यस्या मुहूर्तमपि भामिनी ॥ २५८ ॥\nतथा तव सुतायाश्च सुतेयं मम सुप्रिया ॥\nतस्मात्कुरु वचो मह्यं यच्च वक्ष्यामि सुव्रत ॥२६॥\nयस्य मे दीयते कन्या कदाचिन्नृपतेरियम् ॥\nपुरोधास्तस्य यो विप्रस्तस्मै देया निजा सुता ॥२७॥\nयेन न स्यान्मिथो भेदस्ताभ्यां द्विजवरोत्तम ॥\nएकस्थाने स्थिताभ्यां च प्रसा दात्तव सत्तम ॥ २८ ॥\n॥ छांदोग्य उवाच ॥ ॥\nनागरो नागरं मुक्त्वा योऽन्यस्मै संप्रयच्छति ॥\nकन्यकां यः प्रगृह्णाति विवाहार्थं कथंचन ॥। ॥२९॥\nस पंक्तिदूषकः पापान्नागरो न भवेदिह ॥\nतस्मान्नाहं प्रदास्यामि कथंचिन्निजकन्यकाम् ॥\nअन्यस्मै नागरं मुक्त्वा निश्चयोऽयं मया कृतः ॥ ॥ ६.१९५.३० ॥\n॥ ब्राह्मण्युवाच ॥ ॥\nनाहं पतिं प्रयास्यामि कुमारी ब्रह्मचारिणी ॥\nदेया प्रिया सखी यत्र तावद्यास्यामि तत्र च ॥ ३१ ॥\nयदि तात बलान्मह्यं विवाहं त्वं करिष्यसि ॥\nविषं वा भक्षयिष्यामि साधयिष्यामि पावकम् ॥ ३२ ॥\nशस्त्रेण वा हनिष्यामि स्वदेहं तात निश्चयम् ॥।\nएवं ज्ञात्वा तु तात त्वं यत्क्षमं तत्समाचर ॥ ३३ ॥\n॥ सूत उवाच ॥ ॥\nतस्यास्तं निश्चयं ज्ञात्वा स विप्रो दुःखसंयुतः ॥\nस्त्रीहत्यापाप भीतस्तु तां त्यक्त्वा स्वगृहं ययौ ॥ ३४ ॥\nसापि रेमे तया सार्धं रत्नवत्या द्विजोत्तमाः ॥\nसंहृष्टहृदया नित्यं संत्यक्तपितृसौहृदा ॥ ३५ ॥\nयौवनं सा तु संप्राप्ता रूपेणाप्रतिमा भुवि ॥ ३६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये छान्दोग्यब्राह्मणकन्यावृत्तान्तवर्णनंनाम पञ्चनवत्युत्तरशततमोऽध्यायः ॥ १९५ ॥"
  }
]
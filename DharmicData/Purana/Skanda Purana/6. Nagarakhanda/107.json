[
  {
    "text": "ऋषय ऊचुः ॥ ॥\nअष्टषष्टिरियं प्रोक्ता या त्वया सूतनन्दन ॥\nक्षेत्राणां देवदेवस्य कथं सा तत्र संस्थिता ॥\nएतत्सर्वं समाचक्ष्व परं कौतूहलं हि नः ॥ १ ॥\n॥ सूत उवाच॥ ॥\nप्रश्नभारो महानेष यो भवद्भिः प्रकीर्तितः ॥\nतथापि कीर्तयिष्यामि नमस्कृत्वा पिनाकिनम् ॥ २ ॥\nचमत्कारपुरेऽवासीत्पूर्वं ब्राह्मणसत्तमः ॥\nवत्सस्यान्वयसंभूतश्चित्रशर्मा महायशाः ॥ ३ ॥\nतस्य बुद्धिरियं जाता पाताले हाटकेश्वरम् ॥\nअत्रानीय ततो भक्त्या पूजयामि दिवानिशम् ॥ ४ ॥\nएवं स निश्चयं कृत्वा तपश्चके ततः परम् ॥\nनियतो नियताहारः परां निष्ठां समाश्रितः ॥ ५ ॥\nतस्यापि भगवाञ्छंभुः कालेन महता ततः ॥\nसंतुष्टो ब्राह्मण श्रेष्ठास्ततः प्रोवाच सादरम् ॥ ६ ॥\nवरं प्रार्थय विप्रेन्द्र यत्ते मनसि वर्तते ॥\nअपि त्रैलोक्यराज्यं ते तुष्टो दास्याम्यसंशयम् ॥ ७ ॥\nतस्मात्प्रार्थय ते नित्यं यत्र चित्ते व्यवस्थितम् ॥\nदुर्लभं सर्वदेवानां मनुष्याणां विशेषतः ॥ ८ ॥\n॥ चित्रशर्मोवाच ॥ ॥\nयदि तुष्टोसि मे देव वरं चेन्मे प्रयच्छसि ॥\nतदत्रागच्छ पातालाल्लिंगरूपी सुरेश्वर ॥ ९ ॥\nयत्पाताले स्थितं लिंगं ब्रह्मणा संप्रतिष्ठितम् ॥\nहाटकेश्वरसंज्ञं तु तदिहायातु सत्व रम् ॥ ६.१०७.१० ॥\n॥ श्रीभगवानुवाच ॥ ॥\nअचलं सर्वलिंगं स्यात्सर्वत्रापि द्विजोत्तम ॥\nकि पुनः प्रथमं यच्च ब्रह्मणा निर्मितं स्वयम् ॥ ११ ॥\nतस्मात्थापय लिंगं तद्धाटकेन द्विजोत्तम ॥\nहाटकेश्वरसंज्ञं तु लोके ख्यातं भविष्यति ॥ १२ ॥\nसोमवारे चतुदश्यां शुक्लायां श्रद्धयान्वितः ॥\nयस्तद्भक्तिसमायुक्तः पूजयिष्यति मानवः ॥।३॥\nआद्यलिंगोद्भवं श्रेयः पूजया लप्स्यते द्विज ॥\nएवमुक्त्वाऽथ भगवांस्ततश्चादर्शनं गतः ॥।४॥\nचित्रशर्माऽपि कृत्वाथ प्रासादं सुमनोहरम् ॥\nतत्र हेममयं लिंगं स्थापयामास भक्तितः ॥ १५॥\nशास्त्रोक्तेन विधानेन पूजां चक्रे च नित्यशः ॥\nततस्त्रैलोक्य विख्यातं तल्लिंगं तत्र वै द्विजाः ॥ १६ ॥\nदूरादभ्येत्य लोकाश्च पूजयंति ततः परम् ॥\nअथ तत्र द्विजा येऽन्ये संस्थिता गुणवत्तराः ॥ १७ ॥\nतेषां स्पर्धा ततो जाता दृष्ट्वा तस्य विचेष्टितम् ॥\nएकस्थानप्रसूतानां सर्वेषां गुणशालिनाम् ॥ १८ ॥\nअयं गुणविहीनोऽपि प्रख्यातो भुवनत्रये ॥\nहराराधनमासाद्य यस्मात्तस्माद्वयं हरम् ॥\nतदर्थे तोषयिष्यामः साम्यं येन प्रजायते ॥ १९ ॥\nअष्टषष्टिः स्मृता लोके क्षेत्राणां शूलपाणिनः ॥\nयत्र सान्निध्यमभ्येति त्रिकालं परमेश्वरः ॥ ६.१०७.२० ॥\nअष्टषष्टिश्च गोत्राणामस्माकं चात्र संस्थिता ॥\nएतेन मूढमनसा सार्धं सामान्यलक्षणा ॥ २२ ॥\nतस्मादनेन चाराध्य भगवन्तं त्रिलोचनम् ॥\nतच्च लिंगं समानीतमत्र पातालसंस्थितम् ॥ २२ ॥\nतथा सर्वैश्च सर्वाणि क्षेत्रलिंगानि कृत्स्नशः ॥\nआनेतव्यानि चाराध्य तपःशक्त्या महेश्वरम् ॥ २३ ॥\nएतेषां सर्वगोत्राणामानेष्यति च शंकरः ॥\nयद्गोत्रं क्षेत्रसंयुक्तं यच्चान्यद्वा भविष्यति ॥ २४ ॥\nततस्ते शर्मसंयुक्ताः सर्व एव द्विजोत्तमाः ॥\nचक्रुस्तपःक्रियां सर्वे दुष्करां सर्वजन्तुभिः ॥ ॥ २५ ॥\nजपैर्होमोपवासैश्च नियमैश्च पृथग्विधैः ॥\nबलिपूजोपहारैश्च स्नानदानादिभिस्तथा ॥ २६ ॥\nलिंगं संस्थाप्य देवस्य नाम्ना ख्यातं द्विजेश्वरम् ॥\nमनोहरतरे प्रोच्चे प्रासादे पर्वतोपमे ॥ २७ ॥\nत्यक्त्वा गृहक्रियाः सर्वास्तथा यज्ञसमुद्भवाः ॥\nअन्याश्च लोकयात्रोत्थास्तोषयंति महेश्वरम् ॥ ॥ २८ ॥\nएवमाराध्यमानोऽपि सन्तोषं परमेश्वरः ॥\nनाभ्यगच्छत्परां तुष्टिं कथंचिदपि स द्विजाः ॥ २९ ॥\nततो वर्षसहस्रांते समाराध्य महेश्वरम् ॥\nन च किञ्चित्फलं प्राप्ता यावत्क्रुद्धास्ततोऽखिलाः ॥६.१०७.३०॥।\nअस्य मूर्खतमस्याऽपि त्वं शूलिंश्चित्रशर्मणः ॥\nसुस्तोकेनाऽपि कालेन सन्तोषं परमं गतः ॥३१॥।\nवयं वार्धक्यमापन्ना बाल्यात्प्रभृति शंकरम् ॥\nपूजयन्तोऽपि नो दृष्टस्तथाऽपि परमेश्वर॥ ३२ ॥\nतस्मात्सर्वे प्रकर्तव्यं हव्यवाहप्रवेशनम् ॥\nअस्माभिर्निश्चयो ह्येष तवाग्रे सांप्रतं कृतः॥ ३३ ॥\nततश्चाहृत्य काष्ठानि सर्वे ते द्विजसत्तमाः ॥\nईश्वरं मनसि ध्यात्वा चिताश्चक्रुः पृथग्विधाः ॥३४॥\nतथा सर्वं क्रियाकल्पं स्नानदानादिकं च यत् ॥\nकृत्वा ते ब्राह्मणाः सर्वे सुसमिद्धहुताशनम् ॥३५॥\nयावत्कृत्वा सुतैः सार्धं प्रविशंति समाहिताः ॥\nतावत्स भगवांस्तुष्टस्तेषां संदर्शनं ययौ ॥ ३६ ॥\nअब्रवीच्च विहस्योच्चैर्मेघगम्भीरया गिरा ॥\nसर्वांस्तान्ब्राह्मणश्रेष्ठान्मृतान्संजीवयन्निव ॥ ३७ ॥\nभो भो ब्राह्मणशार्दूला मा मैवं साहसं महत् ॥\nयूयं कुरुत मद्वाक्यात्संतुष्टस्य विशेषतः ॥ ३८ ॥\nतस्माद्वदत यच्चित्ते युष्माकं चैव संस्थितम् ॥\nयेन दत्त्वा प्रगच्छामि स्वमेव भुवनं पुनः ॥ ३९ ॥\n॥ ब्राह्मणा ऊचुः ॥ ॥\nअस्मिन्क्षेत्रे सुरश्रेष्ठ पुरस्यास्य च संनिधौ ॥\nक्षेत्राणामष्टषष्टिर्या धन्या संकीर्त्यते जनैः ॥ ६.१०७.४० ॥\nसदाभ्यैतु समं लिंगैस्तैराद्यैः सुरसत्तम ॥\nयेनामर्षप्रशांतिर्नः सर्वेषामिह जायते ॥ ४१ ॥\nएष संस्पर्धतेऽस्माभिः सर्वैर्गुणविवर्जितः॥\nत्वल्लिंगस्य प्रभावेन तस्मादेतत्समाचर ॥४२॥\n॥ सूत उवाच ॥ ॥\nएतस्मिन्नंतरे विप्रो ज्ञात्वा तं वरदं हरम् ॥\nउवाच स्पर्धया युक्तश्चित्रशर्मा महेश्वरम्॥४३॥\n॥ चित्रशर्मोवाच ॥ ॥\nएतैः प्राणपरित्यागमारभ्य तदनतरम् ॥\nतुष्टिं नीतोऽसि देवश कृत्वा च सुमहत्तपः॥४४॥\nमया स्पर्द्धमानैश्च केवलं गुणगर्वितैः ॥\nतस्मादेषो न दातव्यत्वं त्वया किंचित्सुरेश्वर॥४६॥\nयदि त्वं मामतिक्रम्य संप्रदास्यसि वांछितम् ॥\nएतैः पुत्रकलत्रैश्च सार्धं प्रत्यक्षतस्तव ॥\nपावकं साधयिष्यामि तस्माद्युक्तं समाचर ॥४६॥\n॥ सूत उवाच ॥ ॥\nतस्य तद्वचनं श्रुत्वा भगवाञ्छशिशेखरः ॥\nचिन्तयामास चित्तेन किमत्र सुकृतं भवेत् ॥ ४७ ॥\nएते ब्राह्मणशार्दूला विनाशं यांति मत्कृते ॥\nएषोऽपि सर्वसंसिद्धो गणतुल्यो द्विजोत्तमः ॥४८॥\nतस्माद्द्वाभ्यां मया कार्यं क्षेत्रे सौख्यं यथा भवेत् ॥\nब्राह्मणानां विशेषेण तथा चात्र निवासिनाम् ॥४९॥\nममापि सर्वदा चित्ते कृत्यमेतद्धि वर्तते ॥\nएक स्थाने करोम्येव सर्वक्षेत्राणि यानि मे ॥ ६.१०७.५० ॥\nभविष्यति तथा कालो रौद्रः कलिसमुद्भवः ॥\nतत्र क्षेत्राणि तीर्थानि नाशं यास्यंति भूतले ॥ ५१ ॥\nसत्तीर्थैस्तद्भयात्सर्वैः क्षेत्रमेतत्समाश्रितम् ॥\nआनयिष्याम्यहमपि स्वानि क्षेत्राणि कृत्स्नशः ॥५२॥\nततस्तं चित्रशर्माणं प्राह चेदं महेश्वरः ॥\nशृणु मद्वचनं कृत्स्नं कुरुष्व तदनंतरम् ॥ ५३ ॥\nअत्र क्षेत्राणि सर्वाणि मदीयानि द्विजोत्तम ॥\nसमागच्छंतु विप्राश्च प्रभवंतु प्रहर्षिताः ॥ ५४ ॥\nतवापि योग्यतां श्रेष्ठां करिष्यामि महामते ॥\nयदि मे वर्तसे वाक्ये मुक्त्वा स्पर्द्धां द्विजोद्भवाम् ॥ ५५ ॥\nतुरीयमपि ते गोत्रं वेदोक्तेन क्रमेण च ॥\nआद्यतां चापि ते सर्वे कीर्तयिष्यंति ते द्विजाः ॥ ५६ ॥\nतथान्यदपि सन्मानं तव यच्छामि च द्विज ॥\nआचन्द्रार्कमसंदिग्धं पुत्रपौत्रादिकं च यत् ॥ ५७ ॥\nत्वदन्वये भविष्यंति पुत्रपौत्रास्तथा परे ॥\nकृत्ये श्राद्धे तर्पणे वा क्रियमाणे विधानतः ॥ ५८ ॥\nआद्यस्य वत्ससंज्ञस्य नाम उच्चार्य गोत्रजम् ॥\nततो नामानि चाप्येवं कीर्तयिष्यंति भक्तितः ॥ ५९ ॥\nततः संतर्पयिष्यंति पितॄनथ पितामहान् ॥\nतथान्यानपि बंधूंश्च सुहृत्संबंधिबांधवान् ॥ ॥ ६.१०७.६० ॥\nत्वदन्वये विना नाम्ना त्वदीयेन विमोहिताः ॥\nये पितॄंस्तर्पयिष्यंति तेषां व्यर्थं भविष्यति ॥ ६१ ॥\nश्राद्धं वा यदि वा दानं तर्पणं वा त्वदुद्भवम् ॥\nतस्मादहंकृतिं मुक्त्वा मामाराधय केवलम् ॥६२॥\nयेन सिद्धोऽपि संसिद्धिं परामाप्नोषि शाश्वतीम् ॥\nएवं संबोध्य तं विप्रं कृत्वाद्यमपि पश्चिमम्॥६३॥\nततस्तान्ब्राह्मणानाह प्रासादः क्रियतामिति ॥\nगोत्रंगोत्रं पुरस्कृत्य स्थाप्यं लिंगमनुत्तमम् ॥\nयेन संक्रमणं तेषु मम संजायतेद्विजाः ॥ ६४ ॥\nअथ ते ब्राह्मणास्तत्र भूमिभागान्मनोहरान् ॥\nदृष्ट्वादृष्ट्वा प्रचक्रुश्च प्रासादान्हर्षसंयुताः ॥ ६५ ॥\nअष्टषष्टिमितान्दिव्यान्कैलासशिखरोपमान् ॥\nतेषु संस्थापयामासु लिङ्गानि विविधानि च ॥\nक्षेत्रेक्षत्रे च यन्नाम तत्तत्संज्ञां प्रचक्रिरे ॥ ६६ ॥\nअथ तेषां पुनर्दृष्टिं गत्वा देवस्त्रिलोचनः ॥\nप्रोवाच मधुरं वाक्यं कस्मिंश्चित्कालपर्यये ॥\nआराधितस्तपःशक्त्या लिंगसंस्थापनादनु ॥ ६७ ॥\n॥ श्रीभगवानुवाच ॥ ॥\nपरितुष्टोऽस्मि विप्रेंद्रा युष्माकमहमद्य वै ॥\nएतन्मम कृतं कृत्यं भवद्भिरखिलं ततः ॥ ६८ ॥\nअस्मदीयानि लिंगानि क्षेत्राणि च कलेर्भयात् ॥\nततो मान्याश्च मे यूयं नान्यैरेतद्भविष्यति ॥ ६९ ॥\nतस्माच्चित्तस्थितं शीघ्रं प्रार्थयंतु द्विजोत्तमाः ॥\nसंप्रयच्छामि येनाशु यद्यपि स्यात्सुदुर्लभम् ॥ ६.१०७.७० ॥ ॥\n॥ ब्राह्मणा ऊचुः ॥ ॥\nयदि देव प्रसन्नस्त्वमस्माकं च सुरेश्वर ॥\nपश्चिमश्चित्रशर्मा च यथाद्यो भवता कृतः ॥ ७१ ॥\nअस्मदीयं सदा नाम कीर्तनीयमसंशयम् ॥\nश्राद्धकृत्येषु सर्वेषु यथा तेन समा वयम् ॥\nभवामस्त्वत्प्रसादेन सांप्रतं चित्रशर्मणा ॥ ७२ ॥\n॥श्रीभगवानुवाच ॥ ॥\nयुष्माकमपि ये केचिद्वशं यास्यंति मानवाः ॥\nयुवानः शास्त्रसंयुक्ता वेदविद्याविशारदाः ॥७३॥\nआनयिष्यथ तान्यूयमामुष्यायणसंज्ञितान् ॥\nनित्यं स्थिताश्च ते क्षेत्रे श्राद्धस्याक्षय्यकारकाः ॥ ७४ ॥\nएवमुक्त्वाथ देवेशस्ततश्चादर्शनं गतः ॥\nतेऽपि विप्राः सुसंतुष्टास्तत्र स्थाने व्यवस्थिताः ॥ ७५ ॥\nएवं तत्र समस्तानि क्षेत्राण्यायतनानि च ॥\nकलिभीतानि विप्रेंद्रा निवसंति सदैव हि ॥ ७६ ॥\nएवं ते ब्राह्मणाः प्राप्य सिद्धिं चेश्वरपूजनात् ॥\nख्याताः सर्वत्र भुवने श्राद्धस्याक्षय्यकारकाः ॥ ७७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये ब्राह्मणचित्रशर्मलिंगस्थापनवृत्तांतवर्णनंनाम सप्तोत्तरशततमोऽध्यायः ॥ १०७ ॥ ॥  ॥"
  }
]
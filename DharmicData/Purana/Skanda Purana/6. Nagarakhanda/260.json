[
  {
    "text": "॥ गालव उवाच ॥ ॥\nइति ते कथितं सर्वं शालग्रामकथानकम् ॥\nमहेश्वरस्य चोत्पत्तिर्यथा लिंगत्वमाप सः ॥ १ ॥\nतस्माद्वरं लिंगरूपं शालग्रामगतं हरिम् ॥\nयेऽर्चयंति नरा भक्त्या न तेषां दुःखयातनाः ॥ २ ॥\nचातुर्मास्ये समायाते विशेषात्पूजयेच्च तौ ॥\nअर्चितौ यावभेदेन स्वर्गमोक्षप्रदायकौ ॥ ३ ॥\nदेवौ हरिहरौ भक्त्या विप्रवह्निगवां गतौ ॥\nयेऽर्चयंति महाशूद्र तेषां मोक्षप्रदोहरिः ॥ ॥ ४ ॥\nवेदोक्तं कारयेत्कर्म पूर्तेष्टं वेदतत्परः ॥\nपंचायतनपूजा च सत्यवादो ह्यलोलता ॥ ५ ॥\nविवेकादिगुणैर्युक्तः स शूद्रो याति सद्गतिम्॥\nब्रह्मचर्यं तपो नान्यद्द्वादशाक्षरचिंतनात् १। ६ ॥\nमन्त्रैर्विना षोडश सोपचारैः कार्या सुपूजा नरकादिहंतुः ॥\nयथा तथा वै गिरिजापतेश्च कार्या महा शूद्र महाघहंत्री ॥ ७ ॥\n॥ ब्रह्मोवाच ।। ॥\nएवं कथयतोरेषा रजनी क्षयमाययौ ॥\nसच्छूद्रो गालवश्चैव शिष्यैश्च परिवारितः ॥ ८ ॥\nस तेन पूजितो विप्रो ययौ शीघ्रं निजाश्रमम् ॥ ९ ॥\nय इमं श्रुणुयान्मर्त्यो वाचयेत्पाठयेच्च वा ॥\nश्लोकं वा सर्वमपि च तस्य पुण्यक्षयो न हि ॥ ६.२६०.१० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये पैजवनोपाख्याने षष्ट्युत्तरद्विशततमोऽध्यायः ॥ २६० ॥"
  }
]
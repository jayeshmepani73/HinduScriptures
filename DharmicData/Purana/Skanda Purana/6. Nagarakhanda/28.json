[
  {
    "text": "॥ सूत उवाच ॥ ॥\nतस्यां देवसभायां च संस्थिता ये द्विजोत्तमाः ॥\nप्रभासादीनि तीर्थानि मूर्तानि सकलानि च ॥ १ ॥\nतानि श्रुत्वा वचस्तस्य देवाचार्यस्य तादृशम् ॥\nभयं कृत्वा महच्चित्ते प्रोचुश्च त्रिदिवेश्वरम् ॥ २ ॥\nयद्येवं देवदेवेश भविष्य त्यशुभं युगम् ॥\nवयं नाशं समेष्यामो न स्थास्यामो जगत्त्रये ॥ ३ ॥\nपुरंदराद्य चास्माकं स्थानं किंचित्प्रदर्शय ॥\nतस्मात्कीर्तय नः स्थानं किंचित्क्वापि पुरंदर ॥ ४ ॥\nयदाश्रित्य नयिष्यामो रौद्रं कलियुगं विभो ॥\nअस्पृष्टानि नरैर्म्लेच्छैः प्रभावसहितानि च ॥\nपाताले स्वर्गलोके वा मर्त्ये वा सुरसत्तम ॥ ५ ॥\nतेषां तद्वचनं श्रुत्वा कृपाविष्टः शतक्रतुः ॥\nप्रोवाच ब्राह्मणश्रेष्ठं भूय एव बृहस्पतिम् ॥ ६ ॥\nअस्पृष्टं कलिना स्थानं किंचि द्वद बृहस्पते ॥\nसमाश्रयाय तीर्थानां यदि वेत्सि जगत्त्रये ॥ ७ ॥\nशक्रस्य तद्वचः श्रुत्वा चिरं ध्यात्वा वृहस्पतिः ॥\nतत्र प्रोवाच तीर्थानि भया द्भीतानि हर्षयन्॥ ८ ॥\nहाटकेश्वरमित्युक्तमस्ति क्षेत्रमनुत्तमम् ॥\nलिंगस्य पतनाज्जातं देवदेवस्य शूलिनः ॥ ९ ॥\nयत्र पूर्वं तपस्तप्तं विश्वामित्रेण धीमता ॥\nत्रिशंकोर्भूमिपालस्य कृते तीर्थे महात्मना ॥ ६.२८.१० ॥\nयत्र स्थित्वा सभूपालस्त्रिशंकुः पापवर्जितः ॥\nचण्डालत्वं परित्यज्य सदेह स्त्रिदिवं गतः ॥ ११ ॥\nयत्र शक्रसमादेशात्पूरितं पांसुभिः पुरा ॥\nसंवर्तकेन रौद्रेण वायुना तीर्थमुत्तमम् ॥ १२ ॥\nयत्र रक्षत्यधस्ताच्च स स्वयं हाटकेश्वरः ॥\nउपरिष्टात्प्रदेशं च कलौ देवोऽचलेश्वरः ॥ १३ ॥\nहाटकेश्वरमाहात्म्यादस्पृष्टं कलिना हि तत् ॥\nपंचक्रोशप्रमाणेन अचलेश्वरजेन च ॥ १४ ॥\nतस्मास्वांशेन गच्छंतु तत्र तीर्थान्यशेषतः ॥\nतेषां कलिभयं शक्र नैव तत्रास्त्यसंशयम् ॥ १५ ॥\nतच्छ्रुत्वा वचनं तस्य सर्वतीर्थानि तत्क्षणात् ॥\nहाटकेश्वरसंज्ञं तत्क्षेत्रं जग्मुर्द्विजोत्तमाः ॥ १६ ॥\nयज्ञोपवीतमात्राणि कृत्वा स्थानानि चात्मनः ॥\nक्षेत्रमासादयामासुस्तत्सर्वहि द्विजोत्तमाः ॥ १७ ॥\nएतस्मात्कारणाजात क्षेत्रं पुण्यतमं हि तत् ॥\nहाटकेश्वरदेवस्य महापातकनाशनम् ॥ १८ ॥\n॥ ऋषय ऊचुः ॥ ॥\nअत्याश्चर्यमिदं सूत यत्त्वयैतदुदाहृतम् ॥\nसंगमं सर्वतीर्थानां क्षेत्रे तत्र प्रकीर्तितम् ॥ १९ ॥\nतावन्मात्रप्रभावाणि तत्स्थानि प्रभवंति किम् ॥\nतानि तीर्थानि नो ब्रूहि विस्तरेण महामते ॥ ६.२८.२० ॥\nनामतः स्थानतश्चैव तथा चैव प्रभावतः ॥\nसर्वाण्यपिमहाभाग परं कौतूहलं हि नः ॥ ॥ २१ ॥\n॥ सूत उवाच ॥ ॥\nतिस्रः कोट्योऽर्धकोटिश्च तीर्थानां द्विजसत्तमाः ॥\nहाटकेश्वरजं क्षेत्रं व्याप्य सर्वं व्यवस्थिताः ॥ ॥ २२ ॥\nन तेषां कीर्तनं शक्यं कर्तुं वर्षशतैरपि ॥\nतथा स्वायंभुवस्यादौ कल्पस्य प्रथमस्य च ॥ २३ ॥\nकृतः समाश्रयस्तत्र क्षेत्रे तीर्थैः शुभावहे ॥\nबहुत्वादथ कालस्य बहूनि द्विजसत्तमाः ॥ २४ ॥\nउच्छेदं संप्रयातानि तीर्थान्यायतनानि च ॥\nयान्यहं वेद कार्त्स्न्येन प्रभावसहितानि च ॥\nतानि वः कीर्तयिष्यामि शृणुध्वं सुसमाहिताः ॥ २५ ॥\nयेषां संश्रवणादेव नरः पापात्प्रमुच्यते\nध्यानात्स्नानात्तथा दानात्स्पर्शनाद्विजसत्तमाः ॥ २६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये हाटकेश्वरक्षेत्रे सर्वतीर्थसमाश्रयवर्णनंनामाष्टाविंशोऽध्यायः ॥ २८ ॥ ॥ छ ॥"
  }
]
[
  {
    "text": "॥ विश्वामित्र उवाच ॥ ॥\nराज्ञो दारिद्र्यदोषस्य कुष्ठव्याधेश्च कारणम् ॥\nकथयित्वा पुनः प्राह नारदो मुनिसत्तमः ॥ १ ॥\n॥ नारद उवाच ॥ ॥\nएतत्ते सर्वमाख्यातं राजन्कुष्ठस्य कारणम् ॥\nदारिद्र्यस्य च यत्सम्यग्ज्ञात्वा दिव्येन चक्षुषा ॥ २ ॥\nअधुना संप्रवक्ष्यामि यथा तव पराभवः ॥\nशत्रुभ्यः संप्रजातोऽत्र द्विजानामपमानतः ॥ ३ ॥\nआनर्ताधिपतिर्योऽत्र कश्चिद्राज्येऽभिषिच्यते ॥\nस पूर्वं गच्छति ग्रामं नागराणां प्रभक्तितः ॥ ४ ॥\nत्वया तत्कल्पितं राजन्नैव दत्तं प्रमादतः ॥\nपराभूता द्विजास्ते च याचमाना मुहुर्मुहुः ॥ ५ ॥\nतथा कोपवशाद्यानि शासनानि द्विजन्मनाम् ॥\nलोपितानि त्वयान्यानि पितृपैतामहानि च ॥ ६ ॥\nतेन तेऽत्र पराभूतिः संजाता शत्रुसंभवा ॥\nएवं ज्ञात्वा द्विजेद्राणां शास नानि प्रयच्छ भोः ॥ ७ ॥\nगृहीतानि च यान्येव तेषां मोक्षं समाचर ॥\nतच्छ्रुत्वा पार्थिवः सोऽथ शंखतीर्थे प्रभक्तितः ॥ ८ ॥\nस्नात्वा विप्रान्समा  हूय मध्यगेन समन्वितान् ॥\nशंखादित्यस्य पुरतः प्रक्षाल्य चरणौ नृप ॥ ९ ॥\nददौ च शासनशतं प्रक्षाल्य चरणांस्ततः ॥\nषड्विंशत्यधिकं राजा नागराणां महात्मनाम् ॥ ६.२११.१० ॥\nएतस्मिन्नंतरे तत्र शत्रवो ये च संस्थिताः ॥\nसर्वे मृत्युं समापन्ना ब्राह्मणानां प्रसादतः ॥ ११  ॥\nविश्वामित्र उवाच ॥ ॥\nएतत्ते सर्वमाख्यातं शंखतीर्थसमुद्भवम् ॥\nप्रभावं पार्थिवश्रेष्ठ किं भूयः श्रोतुमिच्छसि ॥ १२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शंखतीर्थमाहात्म्यवर्णनंनामैकादशोत्तरद्विशततमोऽध्यायः ॥२११॥"
  }
]
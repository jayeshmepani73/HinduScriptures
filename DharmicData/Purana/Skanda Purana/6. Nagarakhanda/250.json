[
  {
    "text": "॥ वाण्युवाच ॥ ॥\nबिल्वपत्रस्य माहात्म्यं कथितुं नैव शक्यते॥\nतवोद्देशेन वक्ष्यामि महेन्द्र शृणु तत्त्वतः ॥१॥\nविहारश्रममापन्ना देवी गिरिसुता शुभा ॥\nललाटफलके तस्याः स्वेदबिन्दुरजायत ॥२॥\nस भवान्या विनिक्षिप्तो भूतले निपपात च ॥\nमहातरुरयं जातो मन्दरे पर्वतोत्तमे ॥ ३ ॥\nततः शैलसुता तत्र रममाणा ययौ पुनः ॥\nदृष्ट्वा वनगतं वृक्षं विस्मयोत्फुल्ललोचना ॥ ४ ॥\nजयां च विजयां चैव पप्रच्छ च सखीद्वयम् ॥\nकोऽयं महातरुर्दिव्यो विभाति वनमध्यगः ॥\nदृश्यते रुचिराकारो महाहर्षकरो ह्ययम् ॥ ५ ॥\n॥ जयोवाच ॥ ॥\nदेवि त्वद्देहसंभूतो वृक्षोऽयं स्वेदबिन्दुजः ॥\nनामाऽस्य कुरु वै क्षिप्रं पूजितः पापनाशनः ॥ ६ ॥\n॥ पार्वत्युवाच ॥ ॥\nयस्मात्क्षोणीतलं भित्त्वा विशिष्टोऽयं महातरुः ॥ ७ ॥\nउदतिष्ठत्समीपे मे तस्माद्बिल्वो भवत्वयम् ॥\nइमं वृक्षं समासाद्य भक्तितः पत्रसंचयम् ॥ ८ ॥\nआहरिष्यत्यसौ राजा भविष्यत्येव भूतले ॥\nयः करिष्यति मे पूजां पत्रैः श्रद्धासमन्वितः ॥ ९ ॥\nयंयं काममभिध्यायेत्तस्य सिद्धिः प्रजायते ॥\nयो दृष्ट्वा बिल्वपत्राणि श्रद्धामपि करिष्यति ॥ ६.२५०.१० ॥\nपूजनार्थाय विधये धनदाऽहं न संशयः ॥\nपत्राग्रप्राशने यस्तु करिष्यति मनो यदि ॥\nतस्य पापसहस्राणि यास्यंति विलयं स्वयम ॥ ११ ॥\nशिरः पत्राग्रसंयुक्तं करोति यदि मानवः ॥\nन याम्या यातना ह्यस्य दुःखदात्री भविष्यति ॥ १२ ॥\nइत्युक्त्वा पार्वती हृष्टा जगाम भवनं स्वकम् ॥\nसखीभिः सहिता देवी गणैरपि समन्विता ॥ १३ ॥\n॥ वाण्युवाच ॥ ॥\nअयं बिल्वतरुः श्रेष्ठः पवित्रः पापनाशनः ॥\nतस्य मूले स्थिता देवी गिरिजा नात्र संशयः ॥ १४ ॥\nस्कन्धे दाक्षायणी देवी शाखासु च महेश्वरी ॥\nपत्रेषु पार्वती देवी फले कात्या यनी स्मृता ॥ १५ ॥\nत्वचि गौरी समाख्याता अपर्णा मध्यवल्कले ॥\nपुष्पे दुर्गा समाख्याता उमा शाखांगकेषु च ॥ १६ ॥\nकण्टकेषु च सर्वेषु कोटयो नवसंख्यया ।\nशक्तयः प्राणिरक्षार्थं संस्थिता गिरिजाऽऽज्ञया ॥१७ ॥\nतां भजंति सुपत्रैश्च पूजयंति सनातनीम् ॥\nयंयं कामयते कामं तस्य सिद्धिर्भवेद्ध्रुवम्॥ १८ ॥\nमहेश्वरी सा गिरिजा महेश्वरी विशुद्धरूपा जनमोक्षदात्री॥\nहरं च दृष्ट्वाथ पलाशमाश्रितं स्वलीलया बिल्ववपुश्चकार सा ॥ १९ ॥\nइति श्रीस्कांदेमहापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातु र्मास्यमाहात्म्ये पैजवनोपाख्याने बिल्वोत्पत्तिवर्णनंनाम पञ्चाशदुत्तरद्विशततमोऽध्यायः ॥२५०॥।"
  }
]
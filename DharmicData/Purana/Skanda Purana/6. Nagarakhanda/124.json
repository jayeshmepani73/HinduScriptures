[
  {
    "text": "॥ सूत उवाच ॥ ॥\nअथान्यदपि तत्रास्ति मुखारं तीर्थमुत्तमम् ॥\nयत्र ते मुनयः श्रेष्ठा विप्राश्चौरेण संगताः॥॥।\nयत्र सिद्धिं समापन्नः स चौरस्तत्प्रभावतः।\nवाल्मीकिरिति विख्यातो रामायणनिबंधकृत्॥२॥\nचमत्कारपुरे पूर्वं मांडव्यान्वय संभवः ॥\nलोहजंघो द्विजो ह्यासीत्पितृमातृपरायणः ॥३॥\nतस्यैका चाभवत्पत्नी प्राणेभ्योऽपि गरीयसी॥\nपतिव्रता पतिप्राणा पतिप्रियहिते रता ॥४॥\nअथ तस्य स्थितस्यात्र ब्रह्मवृत्त्याभिवर्ततः ॥\nजगाम सुमहान्कालः पितृमातृरतस्य च ॥५॥\nएकदा भगवाञ्छक्रो न ववर्ष धरातले ॥\nआनर्तविषये कृत्स्ने यावद्वादशवत्सराः ॥ ६ ॥\nततः स कष्टमापन्नो लोहजंघो द्विजोत्तमाः ॥\nन प्राप्नोति क्वचिद्भिक्षां न च किंचित्प्रतिग्रहम् ॥ ७ ॥\nततस्तौ पितरौ द्वौ तु दृष्ट्वा क्षुत्परिपीडितौ ॥\nभार्यां च चिंतयामास दुःखेन महतान्वितः ॥ ८ ॥\nकिं करोमि क्व गच्छामि कथं स्याद्दर्शनं मम ॥\nएताभ्यामपि वृद्धाभ्यां पत्न्याश्चैव विशेषतः ॥ ९ ॥\nततः स दुःखसंयुक्तः फलार्थं प्रययौ वने ॥\nन च किंचिदवाप्नोति सर्वे शुष्का महीरुहाः ॥ ६.१२४.१० ॥\nअथापश्यत्स वृद्धां स्त्रीं स्तोकसस्यसमन्विताम् ॥\nगच्छमानां तथा तेन श्रमेण महतान्विताम् ॥॥॥\nततस्तत्सस्यमादाय वस्त्राणि च स निर्दयः॥\nजगाम स्वगृहं हृष्टः पितृभ्यां च न्यवेदयत्॥१२॥\nस एवं लब्धलक्षोऽपि दस्युकर्मणि नित्यशः।\nकृत्वा चौर्यं पुपोषाथ निजमेव कुटुम्बकम्॥१३।\nसुभिक्षे चापि संप्राप्ते नान्यत्कर्म करोति सः।\nब्राह्मीं वृत्तिं परित्यक्त्वा चौर्यकर्म समाचरत्॥१४॥\nकस्यचित्त्वथ कालस्य तीर्थयात्राप्रसंगतः।\nतत्र सप्तर्षयः प्राप्ता मरीचिप्रमुखा द्विजाः॥१५॥\nततस्तान्विजने दृष्ट्वा द्रोहकोपसमन्वितः।\nयष्टिमुद्यम्य वेगेन तिष्ठध्वमिति चाब्रवीत्॥१६॥\nत्रिशिखां भृकुटीं कृत्वा सत्वरं समुपाद्रवत्।\nभर्त्समानः स परुषैर्वाक्यैस्तांस्ताडयन्निव॥१७॥\nततस्ते मुनयो दृष्ट्वा यमदूतोपमं  च तम्।\nयज्ञोपवीतसंयुक्तं प्रोचुस्ते कृपयान्विताः॥१८॥\nऋषय ऊचुः॥\nअहो त्वं ब्राह्मणोऽसीति तत्कस्मादतिगर्हितम्।\nकरोषि कर्म चैतद्धि म्लेच्छकृत्यं तु बालिश॥१९॥\nवयं च मुनयः शांतास्त्यक्ताऽशेषपरिग्रहाः।\nनास्माकमपि पार्श्वस्थं किंचिद्गृह्णाति यद्भवनान्।६.१२४.२०॥\nलोहजंघ उवाच।\nएतानि शुभ्रचीराणि वल्कलान्यजिनानि च।\nउपानहसमेतानि शीघ्रं यच्छंतु मे द्विजाः॥२१॥।\nनो चेद्धत्वाप्रहारेण यष्ट्या वज्रोपमेन च ॥\nप्रापयिष्यस्यसंदिग्धं धर्मराजनिवेशनम् ॥ २२ ॥\n॥ ऋषय ऊचुः ॥\nसर्वं दास्यामहे तुभ्यं वयं तावन्मलिम्लुच ॥\nकिंवदन्तीं वदास्माकं यां पृच्छामः कुतूहलात् ॥ २३ ॥\nकिमर्थं कुरुषे चौर्यं त्वं विप्रोऽसि सुनिर्घृणः ॥\nकिं जितो व्यसनै रौद्रैः किं वा व्याधद्विजो भवान् ॥२४॥\n॥ लोहजंघ उवाच ॥ ॥\nव्यसनार्थं न मे कृत्यमेतच्चौर्यसमुद्भवम् ॥\nकुटुम्बार्थं विजानीथ धर्ममेतन्न संशयः ॥ २५ ॥\nपितरौ मम वार्द्धक्ये वर्तमानौ व्यवस्थितौ ॥\nतथा पतिव्रता पत्नी गृहधर्मविचक्षणा ॥ २६ ॥\nउपार्ज्जयामि यत्किञ्चिदहमेतेन कर्मणा ॥\nतत्सर्वं तत्कृते नूनं सत्येनात्मानमालभे ॥२७॥\nतस्मान्मुंचथ प्राक्सर्वं विभवं किं वृथोक्तिभिः ॥\nकृताभिः स्फुरते हस्तो ममायं हन्तुमेव हि ॥२८॥ ॥\nऋषय ऊचुः ॥ ॥\nयद्येवं चौर तद्गत्वा त्वं पृच्छस्व कुटुम्बकम् ॥\nममपापांशभागी त्वं किं भविष्यसि किं न वा॥२९॥\nयदि ते संविभागेन पापस्यांशोऽपि गच्छति ॥\nतत्कुरुष्वाथवा पाप दुर्वहं ते भविष्यति ॥ ६.१२४.३० ॥\nसकलं रौरवे रौद्रे पतितस्य सुदुर्मते ॥\nवयं त्वा ब्राह्मणं मत्वा ब्रूम एतदसंशयम् ॥३१॥।\nकृपाविष्टाः सहास्माभिः सञ्जातेऽपि सुदर्शने ॥\nमुनीनां यतचित्तानां दर्शनाद्धि शुभं भवेत् ॥३२॥\nएकः पापानि कुरुते फलं भुंक्ते महाजनः ॥\nभोक्तारो विप्रमुच्यंते कर्ता दोषेण लिप्यते ॥ ३३ ॥\n॥ सूत उवाच ॥ ॥\nस तेषां तद्वचः श्रुत्वा चौरः किंचिद्भयान्वितः ॥\nसत्यमेतन्न संदेहो यदेतैर्व्याहृतं वचः ॥ ३४ ॥\nतस्मात्पृच्छामि तद्गत्वा निजमेव कुटुम्बकम् ॥\nयदि स्यात्संविभागो मे पापांशस्य करोमि वै ॥ ३९ ॥\nएतत्कर्म न गृह्णंति यदि वा संत्यजाम्यहम् ॥\nमहद्भयं समुत्पन्नं मम चेतसि सांप्रतम् ॥३६॥\nयदि यूयं न चान्यत्र प्रयास्यथ मुनीश्वराः ॥\nपलायनपरा भूत्वा तद्गत्वा निजमंदिरम् ॥३७॥\nपृच्छामि पोष्यवर्गं च युष्मद्वाक्यं विशेषतः ॥\nयदि तत्पातकांशं मे ग्रहीष्यति कुटुम्बकम् ॥\nतद्युष्माकं ग्रहीष्यामि यत्किंचित्पार्श्वसंस्थितम् ॥ ३८ ॥\nअथवा प्रतिषेधं मे पापस्यास्य करिष्यति ॥\nतत्त्यजिष्याम्यसंदिग्धं सर्वान्वः सपरिच्छदान् ॥ ३९ ॥\nततस्ते शपथान्कृत्वा तस्य प्रत्ययकारणात् ॥\nतस्योपरि दयां कृत्वा मुमुचुस्तं गृहं प्रति ॥ ६.१२४.४० ॥\nसोऽपि गत्वाऽथ पप्रच्छ प्रगत्वा पितरं निजम् ॥\nशृणु तात वचोऽस्माकं ततः प्रत्युत्तरं कुरु ॥ ४१ ॥\nयत्कृत्वाहमकृत्यानि चौर्यादीनि सहस्रशः ॥\nपुष्टिं करोमि ते नित्यस् तद्भागस्तेऽस्ति वा न वा ॥ ४२ ॥\nपापस्य मम प्रब्रूहि पृच्छतोऽत्र यथातथम् ॥\nअत्र मे संशयो जातस्तस्माच्छीघ्रं प्रकीर्तय ॥ ४३ ॥\n॥ पितोवाच ॥\nबाल्ये पुत्र मया नीतस्त्वं पुष्टिं व्याकुलात्मना ॥\nशुभाऽशुभानि कृत्यानि कृत्वा स्निग्धेन चेतसा ॥ ४४ ॥\nएतदर्थं पुनर्येन वार्धक्ये  समुपस्थिते ।।।\nगां पालयसि भूयोऽपि कृत्वा कर्म शुभाऽशुभम् ॥ ४५ ॥\nन तस्य विद्यते भागस्तव स्वल्पोऽपि पुत्रक ॥\nशुभस्य वाऽथ पापस्य सांप्रतं च तथा मम ॥ ४६ ॥\nआत्मनैव कृतं कर्म स्वयमेवोपभुज्यते ॥\nशुभं वा यदि वा पापं भोक्तारोन्यजनाः स्मृताः ॥ ४७ ॥\nसाधुत्वेनाथ चौर्येण कृष्या वा वाणिजेन वा ॥\nत्वमुपानयसे भोज्यं न मे चिन्ता प्रजायते ॥ ४८ ॥\nतस्मान्नैतद्धृदि स्थाप्यं कर्मनिंद्यं करिष्यसि ॥\nयत्तस्यांशं प्रभोक्ता त्वं वयं सर्वे प्रभुंजकाः॥ ४९ ॥\n॥ सूत उवाच ॥ ॥\nस एतद्वचनं श्रुत्वा व्याकुलेनान्त्तरात्मना ॥\nपप्रच्छ मातरं गत्वा तमेवार्थं प्रयत्नतः ॥६.१२४.५०॥।\nततस्तयापि तच्चोक्तं यत्पित्रा तस्य जल्पितम् ॥\nअसामान्यं शुभे पापे कृत्ये तस्य द्विजोत्तमाः ॥५१॥।\nततः पप्रच्छ तां भार्यां गत्वा दुःखसमन्वितः ॥\nसाऽप्युवाच ततस्तादृक्पापं गुरुजनोद्भवम् ॥ ५२ ॥\nततः स शोकसंतप्तः पश्चात्तापेन संयुतः ॥\nगर्हयन्नेव चात्मानं ययौ ते यत्र तापसाः ॥५३॥\nततः प्रणम्य तान्सर्वान्कृतांजलिपुटः स्थितः।\nगम्यतां गम्यतां विप्राः क्षम्यतां क्षम्यतां मम ॥ ५४ ॥\nयन्मया मौर्ख्यमास्थाय युष्मन्निर्भर्त्सना कृता ॥\nसुपाप्मना विमूढेन तस्मात्कार्या क्षमाद्य मे ॥ ५५ ॥\nयुष्मदीयं वचः कृत्स्नं मद्गुरुभ्यां प्रजल्पितम् ॥\nभार्यया च द्विजश्रेष्ठास्तेन मे दुःखमागतम्॥५६॥\nतस्मात्कुर्वंतु मे सर्वे प्रसादं मुनिसत्तमाः ॥\nउपदेशप्रदानेन येन पापं क्षपाम्यहम् ॥५७॥\nमया कर्म कृतं निंद्यं सदैव द्विजसत्तमाः॥\nस्त्रियोऽपि च द्विजेंद्राश्च तापसाश्च विशेषतः ॥५८॥\nये ये दीनतरा लोका न समर्थाः प्रयोधितुम् ॥\nते मया मुषिताः सर्वे न समर्थाः कदाचन ॥५९॥\nकुटुम्बार्थं विमूढेन साधुसंगविवर्जिना ॥\nयथैव पठता शास्त्रं तन्मेऽद्य पतितं हृदि ॥६.१२४.६०॥।\nयदि न स्याद्भवद्भिर्मे दर्शनं चाद्य सत्तमाः ॥\nतदन्यान्यपि पापानि कर्ताहं स्यां न संशयः ॥ ६१ ॥\nतेषां मध्यगतश्चासीत्पुलहो नाम सन्मुनिः ॥\nहास्यशीलः स तं प्राह विप्लवार्थं द्विजोत्तमम् ॥ ॥ ६२ ॥\nअहं ते कीर्तयिष्यामि मन्त्रमेकं सुशोभनम् ॥\nयं ध्यायञ्जप्यमानस्त्वं सिद्धिं यास्यसि शाश्वतीम् ॥ ६३ ॥\nजाटघोटेतिमन्त्रोऽयं सर्वसिद्धिप्रदायकः ॥                             (टि.   जाटघोटा = जातिगोत्र?)\nतमेनं जप विप्र त्वं दिवारात्रमतंद्रितः ॥ ६४ ॥\nततो यास्यसि संसिद्धिं दुर्लभां त्रिदशैरपि ॥ ६५ ॥\nएवमुक्त्वाथ ते विप्रास्तीर्थयात्रां ततो ययुः ॥\nसोऽपि तत्रैव चौरस्तु स्थितो जपपरायणः ॥ ६६ ॥\nअनन्यमनसा तेन प्रारब्धः स तदा जपः ॥\nयथाऽभवत्समाधिस्थो येनावस्थां परां गतः ॥ ६७ ॥\nतस्यैवं स्मरमाणस्य तं मन्त्रं ब्राह्मणस्य च ॥\nनिश्चलत्वं गतः कायः कार्ये च निश्चलः स्थितः ॥ ६८ ॥\nततः कालेन महता वल्मीकेन समावृतः ॥\nसमंताद्ब्राह्मणश्रेष्ठा ध्यानस्थस्य महात्मनः ॥ ६९ ॥\nतौ मातापितरौ तस्य सा च भार्या मनस्विनी ॥\nयाता मृत्युवशं सर्वे तमन्वेष्य प्रयत्नतः ॥ ६.१२४.७० ॥\nन विज्ञातश्च तत्रस्थः संन्यस्तः स महाव्रतः ॥\nसंसारभावनिर्मुक्तस्तस्मान्मुनिसमागमात् । ७१ ॥\nकस्यचित्त्वथ कालस्य तेन मार्गेण ते पुनः ॥\nतीर्थयात्राप्रसंगेन मुनयः समुपस्थिताः ॥ ७२ ॥\nप्रोचुश्चैतद्द्विजाः स्थानं यत्र चौरेण संगमः ॥\nआसीद्वस्तेन रौद्रेण ब्राह्मणच्छद्मधारिणा ॥ ७३ ॥\nततो वल्मीकमध्यस्थं शुश्रुवुर्निस्वनं च ते ॥\nजाटघोटेतिमंत्रस्य तस्यैव च महात्मनः ॥ ७४ ॥\nअथ भूम्यां प्रहारास्ते सस्वनुः सर्वतोदिशम् ॥\nते वल्मीकं ततो दृष्ट्वा तं चौरं तस्य मध्यगम् ॥ ७५ ॥\nजपमानं तु तं मन्त्रं पुलहेन निवेदितः ॥\nहास्यरूपेण यस्तस्य सिद्धिं च द्विजसत्तमाः ॥ ७६ ॥\nयद्वा सत्यमिदं प्रोक्तमाचार्यैः शास्त्रदृष्टिभिः ॥\nस्तोकं सिद्धिकृते तस्य यस्मात्सिद्धिरुपस्थिता ॥ ७७ ॥\nमन्त्रे तीर्थे द्विजे देवे दैवज्ञे भेषजे गुरौ ॥\nयादृशी भावना यस्य सिद्धिर्भवति तादृशी ॥ ॥ ७८ ॥\nअथ तं वीक्ष्य संसिद्धं कुमन्त्रेणापि तस्करम् ॥\nते विप्रा विस्मयाविष्टाः कृपाविष्टा विशेषतः ॥ ७९ ॥\nसमाध्यर्हैस्ततो द्रव्यैस्तैलैस्तद्भेषजैरपि ॥ ६.१२४.८० ॥\nममर्दुस्तस्य तद्गात्रं समाधिस्थं चिरं द्विजाः ॥\nततः स चेतनां लब्धा आलोक्य च मुहुर्मुहुः ॥\nप्रोवाच विस्मयाविष्टस्तान्मुनीन्प्रकृतानिति ॥ ८१ ॥\n॥ लोहजंघ उवाच ॥ ॥\nकिमर्थं न गता यूयं मया मुक्ता द्विजोत्तमाः ॥\nनाहं किंचिद्ग्रहीष्यामि युष्मदीयं कथंचन ॥\nकुटुंबार्थं यतस्तस्माद्व्रजध्वं स्वेच्छयाऽधुना ॥ ८२ ॥\n॥ मुनय ऊचुः॥ ॥\nचिरकालाद्वयं प्राप्ताः पुनर्भ्रांत्वाऽत्र कानने ॥\nसमाधिस्थेन न ज्ञातः कालोऽतीतस्त्वया बहु ॥ ८३ ॥\nतौ मातापितरौ वृद्धौ त्वया मुक्तौ क्षयं गतौ ।\nत्वं च संसिद्धिमापन्नः परामस्मत्प्रसादतः ॥ ॥८४॥\nवल्मीकांतः स्थितो यस्मात्संसिद्धिं परमां गतः ॥\nवल्मीकिर्नाम विख्यातस्तस्माल्लोके भविष्यसि॥ ८५ ॥\nअत्रस्थेन यतो मुष्टास्त्वया लोकाः पुरा द्विज ॥\nमुखाराख्यं ततस्तीर्थमेतत्ख्यातिं गमिष्यति॥८६॥\nयेऽत्र स्नानं करिष्यंति श्रावण्यां श्रद्धया द्विजाः॥\nक्षालयिष्यंति ते पापं चौर्य कर्मसमुद्भवम् ॥८७॥\n॥ सूत उवाच ॥ ॥\nएवमुक्त्वाथ ते विप्रास्तमामंत्र्य मुनिं ततः ॥\nप्रणतास्तेन संजग्मुर्वांछिताशां ततः परम् ॥ ८८ ॥\nतपःस्थः सोऽपि तत्रैव वाल्मीकिरिति यः स्मृतः । ८९ ॥\nमुनीनां प्रवरः श्रेष्ठः संजातश्च ततः परम् ॥\nअद्यापि तिष्ठते मूर्तः स तत्रस्थो मुनीश्वरः ॥ ६.१२४.९० ॥\nयस्तं प्रपूजयेद्भक्त्या स कविर्जायते भुवम्॥\nअष्टम्यां च विशेषेण सम्यक्छ्रद्धासमन्वितः ॥ ९१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मुखारतीर्थोत्पत्तिवर्णनंनाम चतुर्विंशत्युत्तरशततमोऽध्यायः ॥ १२४ ॥"
  }
]
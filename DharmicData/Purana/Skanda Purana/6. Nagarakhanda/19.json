[
  {
    "text": "॥ सूत उवाच ॥ ॥\nएतस्मिन्नंतरे प्राप्तास्तस्य भूपस्य सेवकाः ॥\nकेचिच्च दैवयो गेन श्वापदैरर्धभक्षिताः ॥ १ ॥\nक्षुत्पिपासातुरा दीना दुःखेन महताऽन्विताः ॥\nपदपद्धतिमार्गेण येन यातः स भूपतिः ॥ २ ॥\nते दृष्ट्वा पार्थिवं तत्र दिष्ट्यादिष्ट्येति सादरम् ॥\nब्रुवंतः पादयोस्तस्य पतिता हर्षसंयुताः ॥ ३ ॥\nततस्तस्य नरेन्द्रस्य व्यसनं सैन्यसंभवम् ॥\nप्रोचुश्चैव यथादृष्टम नुभूतं यथाश्रुतम् ॥४॥\nअथ ते तापसाः सर्वे स च राजा ससेवकः ॥\nप्रसुप्ताः पादपस्याधः पर्णान्यास्तीर्यभूतले ॥५॥\nततस्तेषां प्रसुप्तानां सर्वेषां तत्र कानने ॥\nअतिक्रांता सुखेनैव रजनी सा महात्मनाम् ॥ ६ ॥\nततः स प्रातरुत्थाय कृतपूर्वाह्णिकक्रियः ॥\nतं मुनिं प्रणिपत्योच्चैरनुज्ञाप्य मुहु र्मुहुः ॥ ७ ॥\nनिजैस्तैः सेवकैः सार्धं प्रस्थितः स्वपुरीं प्रति ॥\nमाहिष्मतीं समुद्दिश्य दृष्ट्वा मार्गे शनैःशनैः ॥ ८ ॥\nततो निजगृहं प्राप्य कञ्चि त्कालं महीपतिः ॥\nविश्रम्य प्रययौ पश्चात्तूर्णं पुण्यं गयाशिरः ॥ ९ ॥\nतच्च कालेन संप्राप्य स्नात्वा धौतांबरः शुचिः ॥\nमांसादाय ददौ श्राद्धं श्रद्धापूतेन चेतसा ॥ ६.१९.१० ॥\nअथाऽसौ पृथिवीपालः स्वप्नांते च ददर्श तम् ॥\nदिव्यमाल्यांबरधरं दिव्यगंधानुलेपनम् ॥\nविमानवरमारूढं स्तूयमानं च किंनरैः ॥ ११ ॥\n॥ मांसाद उवाच ॥ ॥\nप्रसादात्तव भूपाल मुक्तोऽहं प्रेतयोनितः ॥\nस्वस्ति तेऽस्तु गमिष्यामि सांप्रतं त्रिदिवा लयम्॥ १२ ॥\nततः स प्रातरुत्थाय हर्षाविष्टो महीपतिः ॥\nविदैवतं समुद्दिश्य चक्रे श्राद्धं यथोचितम् ॥ १३\nसोऽपि तेनैव रूपेण तस्य संदर्शनं गतः ॥\nस्वप्नांऽते भूमिपालस्य तद्वच्चोक्त्वा दिवं गतः ॥ १४ ॥\nततः प्रातस्तृतीयेऽह्नि कृतघ्नस्य महीपतिः ॥\nचक्रे श्राद्धं यथापूर्वं श्रद्धापूतेन चेतसा ॥ १५ ॥\nततः सोऽपि समायातस्तस्य स्वप्ने महीपतेः ॥\nतेनैव प्रेतरूपेण दुःखेन महता वृतः ॥ १६ ॥\n॥ कृतघ्न उवाच  ॥\nन मे गतिर्महाराज संजाता पापकर्मिणः ॥\nतडागवित्तचौरस्य कृतघ्नस्य तथैव च ॥ १७ ॥\nतस्मात्संजायते मुक्तिर्यथा मे पार्थिवोत्तम ॥\nतथैव त्वं कुरुष्याऽद्य सत्यवाक्यपरो भव ॥ १८ ॥\nसत्यमेव परं ब्रह्म सत्यमेव परं तपः ॥\nसत्यमेव परं ज्ञानं सत्यमेव परं श्रुतम् ॥ १९ ॥\nसत्येन वायु र्वहति सत्येन तपते रविः ॥\nसागरः सत्यवाक्येन मर्यादां न विलंघयेत् ॥ ६.१९.२० ॥\nतीर्थसेवा तपो दानं स्वाध्यायो गुरुसेवनम् ॥\nसर्वं सत्यविहीनस्य व्यर्थं संजायते यतः ॥ २१ ॥\nसर्वे धर्मा धृताः पूर्वमेकत्राऽन्यत्र चाप्यृतम् ॥\nतुलायां कौतुकाद्देवैर्जातं तत्र ऋतं गुरु ॥ २२ ॥\nतस्मात्सत्यं पुरस्कृत्य मां तारय महामते ॥\nएतत्ते परमं श्रेयस्तपसोऽपि भविष्यति ॥ २३ ॥\n॥ विदूरथ उवाच ॥ ॥\nकथं ते जायते मुक्तिर्वद मे प्रेत सत्वरम् ॥\nकरोमि येन तत्कर्म यद्यपि स्यात्सुदुष्करम् ः। २४ ॥\n॥ प्रेत उवाच ॥ ॥\nचमत्कारपुरे भूप श्रीक्षेत्रे हाटकेश्वरे ॥\nआस्ते पांसुभिराच्छन्नं कलेर्भीतं गयाशिरः ॥ २५ ॥\nअधस्तात्प्लक्षवृक्षस्य दर्भस्थानैः समंततः ॥\nकालशाकैस्तथानेकैस्तिलैश्चारण्यसंभवैः ॥ ॥ २६ ॥\nतत्र गत्वा तिलैस्तैस्त्वं तैः शाकैस्तैः कुशैस्तथा ॥\nश्राद्धं देहि द्रुतं येन मुक्तिः संजायते मम ॥ २७ ॥\nतस्य तद्वचनं श्रुत्वा स दीनस्य दयान्वितः॥\nजगाम तत्र यत्राऽऽस्ते स वृक्षः प्लक्षसंज्ञकः॥ २८ ॥\nदृष्ट्वा शाकांस्तिलांस्तांस्तु दर्भांस्तेन यथोदितान्॥\nअखनत्तत्र देशे च जलार्थे लघु कूपिकाम् ॥ २९ ॥\nततः कृतघ्नमुद्दिश्य श्राद्धं चक्रे यथोदितम् ॥\nआनीय ब्राह्मणाञ्छ्रेष्ठान्वेदवेदांगपारगान् ॥ ६.१९.३. ॥\nकृतमात्रे ततः श्राद्धे दिव्य रूपधरः पुमान्॥\nविमानवरमारूढो विदूरथमथाऽब्रवीत् ॥ ३१ ॥\nमुक्तोऽहं त्वत्प्रसादाच्च प्रेतत्वाद्दारुणाद्विभो ॥\nस्वस्ति तेऽस्तु गमिष्यामि सांप्रतं त्रिदशालयम् ॥ ३२ ॥\n॥ सूत उवाच ॥ ॥\nततः प्रभृति सा तत्र कूपिका ख्यातिमागता ॥\nपितॄणां पुष्टिदा नित्यं गयाशीर्षसमुद्भवा॥ ३३ ॥\nप्रेतपक्षस्य दर्शायां यस्तस्यां श्राद्धमाचरेत् ॥\nकालशाकेन विप्रेंद्रास्तथारण्योद्भवैस्तिलैः ॥ ३४ ॥\nकृंतितैश्च तथा दर्भैः सम्यक्छ्रद्धासमन्वितः ।\nस प्राप्नोति फलं कृत्स्नं कृतघ्नप्रेततीर्थतः ॥ ३५ ॥\nअग्निष्वात्ताः पितृगणास्तथा बर्हिषदश्च ये ॥\nतत्र संनिहिता नित्यमाज्यपाः सोमपास्तथा ॥ ३६ ॥\nतस्मात्सर्वप्रयत्नेन श्राद्धं तत्र समाचरेत् ॥\nकाले वा\nयदि वाऽकाले पितॄणां तुष्टये सदा ॥ ३७ ॥\nइति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये मांसादादिप्रेतत्रयस्य विदूरथकृतश्राद्धद्वारा मुक्तिदाने पितृकूपिकातीर्थमा हात्म्यवर्णनंनामैकोनविंशोऽध्यायः ॥ १९ ॥ ॥ छ ॥ ॥"
  }
]
[
  {
    "text": "॥ सूत उवाच ॥ ॥\nतथान्यदपि तत्रास्ति तडागं देवनिर्मितम् ॥\nयत्रानर्तो नृपः सिद्धः सुहयो नाम नामतः ॥ १ ॥\nतेनैव भूभुजा तत्र लिंगं संस्थापितं शुभम् ॥\nआनर्तेश्वरसंज्ञं च सर्व सिद्धिप्रदं नृणाम् ॥ २ ॥\nतत्रांगारकषष्ठ्यां यस्तडागे स्नानमाचरेत् ॥\nस प्राप्नोति नरः सिद्धिं यथाऽऽनर्ताधिपेन च ॥ ३ ॥\n॥ ऋषय ऊचुः ॥ ॥\nकथं सिद्धिस्तु संप्राप्ता आनर्तेन महात्मना ॥\nसर्वं कथय तत्सूत सर्वं वेत्सि न संशयः ॥ ४ ॥\n॥ सूत उवाच ॥ ॥\nआनर्तः सुहयो नाम पुरासीत्पृथिवीपतिः ॥\nसर्वारिभिर्हतो युद्धे पलायनपरायणः ॥\nउच्छिष्टो म्लेच्छसंस्पृष्ट एकाकी बहुभिर्वृतः ॥ ५ ॥\nअथ तस्य कपालं च कापालिक व्रतान्वितः ॥\nजगृहे निजकर्मार्थं ज्ञात्वा तं वीरसंभवम् ॥ ६ ॥\nआनर्तेश्वरसांनिध्ये वसमानो वने स्थितः ॥\nस रात्रौ तेन तोयेन सर्वदेवमयेन च ॥ ॥ ७ ॥\nतडागोत्थेन संपूर्णं रात्रौ कृत्वा प्रमुंचति ॥\nआसीत्पूर्वं वणिङ्नाम्ना सिद्धसेन इति स्मृतः ॥\nधनी भृत्यसमोपेतः सदा पुण्यपरायणः ॥ ८ ॥\nकस्यचित्त्वथ कालस्य पण्यबुद्ध्या द्विजोत्तमाः ॥\nप्रस्थितश्चोत्तरां काष्ठां स सार्थेन समन्वितः ॥ ९ ॥\nअथ प्राप्तः क्रमात्सर्वैः स गच्छन्मरुमंडल म् ॥\nवृक्षोदकपरित्यक्तं सर्वसत्त्वविवर्जितम्॥ ६.६५.१० ॥\nतत्र रात्रिं समासाद्य श्रांताः पांथाः समन्ततः॥\nसुप्ताः स्थानानि संसृत्य गता निद्रावशं तथा ॥ ११ ॥\nततः प्रत्यूषमासाद्य समुत्थाय च सत्वरम् ॥\nप्रस्थिता उत्तरां काष्ठां मुक्त्वैकं शूद्रसेवकम् ॥ १२ ॥\nस वै मार्गपरिश्रांतो गत्वा निद्रावशं भृशम् ॥\nन जजागार जातेऽपि प्रयाणे बहुशब्दिते ॥ १३ ॥\nन च तैः स स्मृतः सार्थैर्यैः समं प्रस्थितो गृहात् ॥\nन च केनापि संदृष्टः स तु रोधसि संस्थितः ॥ १४ ॥\nएवं गते ततः सार्थे प्रोद्गते सूर्यमंडले ॥\nतीव्रतापपरिस्पृष्टो जजागार ततः परम् ॥१५॥\nयावत्पश्यति नो किञ्चित्तस्मिन्स्थाने स सार्थकम्॥\nन च तेषां मरौ तस्मिँल्लक्ष्यते पदपद्धतिः॥।६॥\nततो दुःखपरीतात्मा धावमान इतस्ततः॥\nपतितो मेदिनीपृष्ठे मध्याह्ने क्षुत्तृषार्दितः ॥।७॥\nएवं तस्य तृषार्तस्य पतितस्य धरातले ॥\nधृतप्राणस्य कृच्छ्रेण संयातोऽस्ताचलं रविः ॥ १८ ॥\nततः किंचित्ससंज्ञोऽभून्मंदीभूते दिवाकरे ॥\nचिन्तयामास चित्तेन क्वाहं गच्छामि सांप्रतम् ॥ १९ ॥\nन लक्ष्यते क्वचिन्मार्गो दृश्यते न च मानुषम् ॥\nनात्र तोयं न च च्छाया नूनं मे मृत्यु रागतः ॥ ६.६५.२० ॥\nएवं चिन्ताप्रपन्नस्य तस्य शूद्रस्य निर्जने ॥\nमरौ तस्मिन्समायाता शर्वरी तदनन्तरम् ॥ २१ ॥\nअथ क्षणेन शुश्राव स गीतं मधुरध्वनि ॥\nपठतां नन्दिवृद्धानां तथा शब्दं मनोहरम् ॥ २२ ॥\nअथापश्यत्क्षणेनैव प्रेतसंघैः सभावृतम् ॥\nप्रेतमेकं च सर्वेषामाधिपत्ये व्यव स्थितम् ॥ २३ ॥\nततस्ते पार्श्वगाः प्रेता एके नृत्यं प्रचक्रिरे ॥\nतत्पुरो गीतमन्ये तु स्तुतिं चैव तथा परे ॥ २४ ॥\nअथासौ प्राह तं शूद्रमतिथे कुरु भोजनम् ॥\nस्वेच्छया पिब तोयं च श्रेयो येन भवेन्मम ॥ २५ ॥\nततः स भोजनं चक्रे क्षुधार्तश्च पपौ जलम् ॥\nभयं त्यक्त्वा सुविश्रब्धः प्रेतराजस्य शासनात् ॥ २६ ॥\nततः प्रेताश्च ते सर्वे प्रेतत्वेन समन्विताः ॥\nयथाज्येष्ठं यथान्यायं प्रचक्रुर्भोजनक्रियाम्॥२७॥\nएवं तेषां समस्तानां विलासैः पार्थिवोचितैः ॥\nअतिक्रान्ता निशा सर्वा क्रीडतां द्विजसत्तमाः ॥ २८ ॥\nततः प्रभाते विमले प्रोद्गते रविमंडले ॥\nयावत्पश्यति शूद्रः स तावत्तत्र न किञ्चन ॥ २९ ॥\nततश्च चिन्तयामास किमेतत्स्वप्नदर्शनम् ॥\nचित्तभ्रमोऽथवाऽस्माकमिन्द्रजालमथापि वा ॥ ६.६५.३० ॥\nअथवा सत्यमेतद्धि यतो मे तृप्तिरुत्तमा ॥\nसंजातेयं क्षुधार्त्तस्य पिपासाकुलितस्य च ॥३॥।\nएवं चिन्तयमानस्य भास्करो गगनांगणम् ॥\nसमारुरोह तापेन तापयन्धरणीतलम् ॥ ३२ ॥\nततः कंचित्समाश्रित्य स्वल्पच्छायं महीरुहम् ॥\nप्राप्तवान्दिवसस्यांतं क्षुत्पिपासाप्रपीडितः ॥ ३३ ॥\nततो निशामुखे प्राप्ते भूयोऽपि प्रेतराजकम् ॥\nप्रेतैस्तैश्चसमोपेतं तथारूपं व्यलोकयत् ॥ ३४ ॥\nतथैव भोजनं चक्रे तस्यातिथ्यसमुद्भवम् ॥\nभयेन रहितः शूद्रो हर्षेण महतान्वितः ॥ ३५ ॥\nएवं तस्य निशावक्त्रे नित्यमेव स भूपतिः ॥\nआतिथ्यं प्रकरोत्येव समागत्य तथैव च ॥ ३६ ॥\nततोऽन्यदिवसे प्राप्ते तेन शूद्रेण भूपतिः ॥\nपृष्टः किमेतदाश्चर्यं दृश्यते रजनीमुखे ॥ ३७ ॥\nविभवस्ते महाभाग प्रणश्यति निशाक्षये ॥\nएतत्कीर्तय मे गुह्यं न चेत्प्रेतप संस्थितम् ॥\nअत्र कौतूहलं जातं दृष्ट्वेदं सुविचेष्टितम् ॥ ३८ ॥\n॥ प्रेत उवाच ॥ ॥\nअस्ति पुण्यं महाक्षेत्रं हाटकेश्वरसंज्ञितम् ॥\nगंगा च यमुना चैव स्थिते तत्र च संगमे ॥ ३९ ॥\nताभ्यामतिसमीपस्थं शिवस्यायतनं शुभम् ॥\nमहाव्रतधरस्तत्र तपस्यति सुनैष्ठिकः ॥ ६.६५.४० ॥\nस सदा रात्रिशौचार्थं कपालं जलपूरितम् ॥\nमदीयं शयने चक्रे तत्र कृत्वा निजां क्रियाम् ॥ ४१ ॥\nतत्प्रभावान्ममेयं हि विभूतिर्जायते निशि ॥\nदिवा रिक्ते कृते याति भूय एव महामते॥४२॥\nतस्मात्कुरु प्रसादं मे तत्र गत्वा कपालकम् ॥\nचूर्णं कृत्वा मदीयं तत्तस्मिंस्तोये विनिक्षिप ॥४३॥\nयेन मे जायते मोक्षः प्रेतभावात्सुदारुणात् ॥ ४४ ॥\nतथा तत्रास्ति पूर्वस्यां दिशि तत्तीर्थमुत्तमम् ॥\nगयाशिर इति ख्यातं प्रेतत्वान्मुक्तिदा यकम् ॥ ४५ ॥\nतत्र गत्वा कुरु श्राद्धं सर्वेषां त्वं महामते ॥\nदृश्यते तव पार्श्वस्था भद्र संपुटिका शुभाम् ॥ ४६ ॥\nअस्यां नामानि सर्वेषां यथाज्येष्ठं समालिख ॥\nततः श्राद्धं कुरुष्वाशु दयां कृत्वा गरीयसीम् ॥ ४७ ॥\nवयं त्वां तत्र नेष्यामः सुखोपायेन भद्रक॥\nनिधिं च दर्शयिष्यामः श्राद्धार्थं सुमहत्तरम् ॥ ४८ ॥\nतथेति समनुज्ञाते तेन शूद्रेण सत्वरम् ॥\nनिन्युस्तं स्कन्धमारोप्य शूद्रं क्षेत्रे यथोदितम् ॥ ४९ ॥\nदर्शयामासुरेवास्य निधानं भूरिवित्तजम् ॥\nतदादाय गतस्तत्र यत्रासौ नैष्ठिकः स्थितः ॥ ६.६५.५० ॥\nततः प्रणम्य तं भक्त्या कथ यामास विस्तरात् ॥\nतस्य भूतपतेः सर्वं वृत्तांतं विनयान्वितः ॥ ५१ ॥\nततो लब्ध्वा कपालं तच्चूर्णयित्वा समाहितः ॥\nगंगायमुनयोर्मध्ये प्रचिक्षेप मुदान्वितः ॥ ५२ ॥\nएतस्मिन्नंतरे प्रेतो दिव्यरूपवपुर्धरः ॥\nविमानस्थोऽब्रवीद्वाक्यं शूद्रं तं हर्षसंयुतः ॥ ५३ ॥\nप्रसादात्तव मुक्तोऽहं प्रेतत्वाद्दारुणादितः ॥\nस्वस्ति तेऽस्तु गमिष्यामि सांप्रतं त्रिदिवालयम् ॥ ५४ ॥\nएतेषामेव सर्वेषामिदानीं श्राद्धमाचर ॥\nगत्वा गयाशिरः पुण्यं येन मुक्तिः प्रजायते ॥ ५५ ॥\nततः स विस्मयाविष्टस्तेषामेव पृथक्पृथक् ॥\nश्राद्धं चक्रे च भूतानां नित्यमेव समाहितः ॥ ५६ ॥\nतेऽपि सर्वे गताः स्वर्गं प्रेतास्तस्य प्रभावतः ॥\nददुश्च दर्शनं तस्य स्वप्रे हर्षसमन्विताः ॥ ५७ ॥\nततः शूद्रः स विज्ञाय तत्क्षेत्रं पुण्यवर्ध नम् ॥\nन जगाम गृहं भूयस्तत्रैव तपसि स्थितः ॥ ५८ ॥\nगंगायमुनयोः पार्श्वे शूद्रकेश्वरसंज्ञितम् ॥\nलिगं संस्थापितं तेन सर्वपातकनाशनम् ॥ ५९ ॥\nयस्तयोर्विधिवत्स्नानं कृत्वा पूजयते नरः ॥\nशूद्रकेश्वरसंज्ञं च लिंगं श्रद्धासमन्वितः ॥ ६.६५.६० ॥\nस सर्वैः पातकैर्मुक्तः प्रयाति शिव मंदिरम्॥\nस्तूयमानश्च गंधर्वैर्विमानवरमाश्रितः ॥ ६१ ॥\nयस्तत्र त्यजति प्राणान्कृत्वा प्रायोपवेशनम् ॥\nन च भूयोऽत्र संसारे स जन्माप्नोति । मानवः ॥ ६२ ॥\nगंडूषमपि तोयस्य यस्तस्य निवसन्पिबेत् ॥\nसोऽपि संमुच्यते पापादाजन्ममरणांतिकात्॥६३॥\nयस्तत्र ब्राह्मणेंद्राणां संप्रयच्छति भोजनम् ॥\nपितरस्तस्य तृप्यंति यावत्कल्पशतत्रयम् ॥ ६४ ॥\nत्रुटिमात्रं च यो दद्यात्तत्र स्वर्णं समाहितः ॥\nस प्राप्नोति फलं कृत्स्नं राजसूयाश्वमेधयोः ॥ ६५ ॥\nतस्मात्सर्वप्रयत्नेन तत्तीर्थवरमाश्रयेत् ॥\nय इच्छेच्छाश्वतं स्वर्गं सदैव मनुजो द्विजाः ॥ ६६ ॥\nअत्र गाथा पुरा गीता गौतमेन महर्षिणा॥\nगंगायमुनयोस्तं च प्रभावं वीक्ष्य विस्मयात् ॥ ६७ ॥\nगंगायमुनयोः संगे नरः स्नात्वा समाहितः ॥\nशूद्रेश्वरं समालोक्य सद्यः स्वर्गमवाप्नुयात् ॥ ६८ ॥\nएतद्वः सर्वमाख्यातं गंगायमुनयोर्मया ॥\nमाहात्म्यं ब्राह्मणश्रेष्ठाः सर्वपातकनाशनम् ॥ ६९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्य आनर्तकेश्वरशूद्रकेश्वरमाहात्म्यवर्णनंनाम पंचषष्टितमोऽध्यायः ॥ ६५ ॥ ॥"
  }
]
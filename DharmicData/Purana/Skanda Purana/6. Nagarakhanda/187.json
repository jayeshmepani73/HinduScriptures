[
  {
    "text": "॥ सूत उवाच ॥ ॥\nचतुर्थे दिवसे प्राप्ते ततो यज्ञसमुद्भवे ॥\nऋत्विग्भिर्याज्ञिकं कर्म प्रारब्धं तदनंतरम् ॥ १ ॥\nसोमपानादिकं सर्वं पशोर्हिंसादिकं तथा ॥\nपशोर्गुदं समादाय प्रस्थाता च व्यधारयत् ॥ २ ॥\nएकांते सदसो मध्ये होमार्थं द्विजसत्तमाः ॥\nतस्मिन्व्याकुलतां याते ब्राह्मणः कश्चिदागतः ॥ ३ ॥\nयुवा तत्र प्रविष्टस्तु मांस भक्षणलालसः ॥\nततो गुदं पशोर्दृष्ट्वा भक्षयामास चोत्सुकं ॥ ४ ॥\nएतस्मिन्नंतरे प्राप्तः प्रस्थाता तस्य संनिधौ ॥\nभक्षमाणं समालोक्य तं शशाप ततः परम् ॥ ५ ॥\nधिग्धिक्पापसमाचार होमार्थं यद्गुदं धृतम् ॥\nतत्त्वया दूषितं लौल्याद्यज्ञविघ्नकरं कृतम् ॥ ६ ॥\nउच्छिष्टेन मया होमः कर्तव्यो नैव सांप्रतम् ॥\nराक्षसानामिदं कर्म यत्त्वया समनुष्ठितम् ॥ ७ ॥\nतस्मात्त्वं मम वाक्येन राक्षसो भव मा चिरम् ॥ ८ ॥\nएतस्मिन्नेव काले तु ह्यूर्ध्वकेशोऽभवद्धि सः ॥\nरक्ताक्षः शंकुकर्णश्च कृष्णदन्तोऽतिभैरवः ॥ ९ ॥\nलम्बोष्ठो विकरालास्यो मांसमेदोविवर्जितः ॥\nत्वगस्थिस्नायुशेषश्च। चामुण्डाकृतिरेव च ॥ ६.१८७.१० ॥\nस च विश्वावसुर्नाम पुलस्त्यस्य सुतो मुनिः ॥\nमंत्रपूतस्य मांसस्य भक्षणार्थं समागतः ॥ ११ ॥\nवेदवेदांगतत्त्वजः पौत्रस्तु परमेष्ठिनः ॥\nतं दृष्ट्वा राक्षसाकारं वित्रेसुः सर्वतो द्विजाः ॥ १२ ॥\nराक्षोघ्नानि च सूक्तानि जजपुश्चापरे तथा ॥\nकेचिच्छरणमापन्ना विष्णो रुद्रस्य चापरे ॥ १३ ॥\nपितामहस्य चान्ये तु गायत्र्याः शरणं गताः ॥\nरक्षरक्षेति जल्पन्तो भयसंत्रस्तमानसाः ॥ १४ ॥\nसोऽपि दृष्ट्वा तदात्मानं गतं राक्षसतां द्विजाः ॥\nबाष्पपूर्णेक्षणो दीनः पितामहमुपाद्रवत् ॥ १५ ॥\nस प्रणम्य ततो वाक्यं कृतांजलिरुवाच तम् ॥ १६ ॥ ।\nपौत्रोऽहं तव देवेश पुलस्त्यस्य सुतो द्विजः ॥\nनीतो राक्षसतामद्य प्रस्थात्रा कोपतो विभो ॥ १७ ॥\nजिह्वालौल्येन देवेश पशोर्गुदमजानता ॥\nभक्षितं तन्मया देव होमार्थं यत्प्रकल्पितम् ॥ १८ ॥\nतस्मान्मानुषताप्राप्त्यै मम देहे दयां कुरु ॥\nराक्षसत्वं यथा याति तथा नीतिर्विधीयताम् ॥ १९॥ '\nतच्छ्रुत्वा जल्पितं तस्य दयां कृत्वा पितामहः ॥\nप्रतिप्रस्थातरं सामवाक्यमेतदुवाच ह ॥ ६.१८७.२० ॥\nबालोऽयं मम पौत्रस्तु कृत्याकृत्यं न वेत्ति च ॥\nतस्मात्त्वं राक्षसं भावं हरस्वास्य द्विजोत्तम ॥ २१ ॥\nतच्छ्रुत्वा स मुनिः प्राह प्रायश्चित्तं मखे तव ॥\nअनेन जनितं देव गुदं दूषयता विभो ॥ २२ ॥\nतस्मादेष मया शप्तो यज्ञविघ्नकरो मम ॥\nनाहमस्य हरिष्यामि राक्षसत्वं कथंचन ॥ २३ ॥\nनर्मणापि मया प्रोक्तं कदाचिन्नानृतं वचः ॥ २४ ॥ ॥\n॥ ब्रह्मोवाच ॥ ॥\nप्रायश्चित्तं करिष्येऽहं यज्ञस्यास्य प्रसिद्धये ॥\nदक्षिणा गौर्यथोक्ता च कृत्वा होमं विधानतः ॥\nत्वमस्य राक्षसं भावं  'हरस्व मम वाक्यतः ॥ २५ ॥\nसोऽब्रवीच्छीतलो वह्निर्यदि स्यादुष्णगुः शशी ॥\nतन्मे स्यादन्यथा वाक्यं व्याहृतं प्रपितामह ॥ २६ ॥\nतस्य तद्वचनं श्रुत्वा ज्ञात्वा चैव तु निश्चितम्॥\nविश्वावसुं विधिः प्राह ततो राक्षसरूपिणम् ॥ २७ ॥\nत्वं वत्सानेन रूपेण तिष्ठ तावद्वचो मम ॥\nकुरुष्व ते प्रयच्छामि येन स्थानमनुत्तमम् ॥ २८ ॥\nचमत्कारपुरस्यास्य पश्चिमस्थानमाश्रिताः ॥\nसन्त्यन्ये राक्षसास्तत्र मर्यादायां व्यवस्थिताः ॥ २९ ॥\nलंकायां राक्षसाश्चैव प्रार्थयन्तोऽत्र सद्गतिम् ॥\nते चागत्य तमुद्देशं तपः कुर्वंति सुव्रताः ॥६.१८७.३॥।\nतत्र प्रभुत्वमातिष्ठ नागराणां हिते स्थितः ॥\nराक्षसा बहवः संति कूष्मांडाश्च पिशाचकाः ॥ ३१ ॥\nये चान्ये राक्षसाः केचिद्दुष्टभावसमाश्रिताः ॥\nतत्र गच्छंति ये सर्वे निगृह्णंति च तत्क्षणात् ॥ ३२ ॥\nभूताः प्रेताः पिशाचाश्च कूष्मांडाश्च विशेषतः॥\nनागरं तु पुरो दृष्ट्वा तद्भयाद्यांति दूरतः ॥ ३३ ॥\nतद्गच्छ पुत्र तत्र त्वं सर्वेषामधिपो भव ॥\nराक्षसानां मया दत्तं तव राज्यं च सांप्रतम् ॥ ३४ ॥\n॥ राक्षस उवाच ॥ ॥\nआधिपत्ये स्थितस्यैवं राक्षसानां पितामह ॥\nकिं मया तत्र भोक्तव्यं तेभ्यो देयं च किं वद ॥ ३५ ॥\nराज्ञा चैव यतो देयं भृत्यानां भोजनं विभो ॥\nतन्ममाचक्ष्व देवेश दयां कृत्वा ममोपरि ॥ ३६ ॥\nन करोति च यो राजा। भृत्यवर्गस्य पोषणम्॥\nरौरवं नरकं याति स एवं हि श्रुतं मया ॥ ३७ ॥\n॥ ब्रह्मोवाच ॥ ॥\nयच्छ्राद्धं दक्षिणाहीनं तिलैर्दर्भैर्विवर्जितम् ॥\nतत्सर्वं ते मया दत्तं यद्यपि स्यात्सुतीर्थगम्॥ ३८ ॥\nयच्छ्राद्धं सूकरः पश्येन्नारी वाथ रजस्वला ॥\nकौलेयकोऽथ वालेयस्तत्सर्वं ते भविष्यति ॥ ३९ ॥\nविधिहीनं तु यच्छ्राद्धं दर्भेर्वा मूलवर्जितैः ॥\nवितस्तेरधिकैर्वापि तत्सर्वं ते भविष्यति ॥ ६.१८७.४० ॥\nतिलं वा तैलपक्वं वा शूकधान्यमथापि वा ॥\nन यत्र दीयते श्राद्धे तत्ते श्राद्धं भविष्यति ॥ ४१ ॥\nअस्नातैर्यत्कृतं श्राद्धं यच्चाधौतांबरैः कृतम् ॥\nतैलाभ्यंगयुतैश्चैव तत्ते सर्वं भविष्यति ॥ ४२ ॥\nयद्वा माहिषिको भुंक्ते श्वित्री वा कुनखोऽपि वा ॥\nकुष्ठी वाथ द्विजो भुंक्ते तत्ते श्राद्धं भविष्यति ॥ ४३ ॥\nहीनांगो वाऽथ यद्भुंक्तेऽधिकांगो वाथ निंदितः ॥\nमहाव्याधिगृहीतो वा चौरो वार्द्धुषिकोऽपि वा ॥\nयत्र भुंक्तेऽथवा श्राद्धे तत्ते श्राद्धं भविष्यति ॥ ४४ ॥\nश्यावदन्तस्तु यद्भुंक्ते यद्भुंक्ते वृषलीपतिः ॥\nविनग्नो वाथ यद्भुंक्ते तत्ते श्राद्धं भविष्यति ॥ ४५ ॥\nयो यज्ञो दक्षिणाहीनो यश्चाशौचयुतैः कृतः ॥\nब्रह्मचर्यविहीनस्तु तत्फलं ते भविष्यति  ॥ ४६ ॥\nयस्मिन्नैवातिथिः पूज्यः श्राद्धे वा यज्ञकर्मणि ॥\nसंप्राप्ते वैश्वदेवांते तत्ते सर्वं भविष्यति ॥ ४७ ॥१\nआवाहनात्परं यत्र मौनं न श्राद्धदश्चरेत्॥\nब्राह्मणो वाऽथ भोक्ता च तत्ते श्राद्धं भविष्यति॥४८॥\nमृन्मयेषु च पात्रेषु यः श्राद्धं कुरुते नरः ॥\nभिन्नपात्रेषु वा यच्च तत्ते सर्वं भविष्यति ॥ ४९ ॥\nप्रत्यक्षलवणं यत्र तक्रं वा विकृतं भवेत् ॥\nजातीपुष्पप्रदानं च तत्ते सर्वं भविष्यति ॥ ६.१८७.५० ॥\nयजमानो द्विजो वाथ ब्रह्मचर्यविवर्जितः ॥\nतच्छ्राद्धं ते मया दत्तं त्रिपात्रेण विवर्जितम् ॥ ५१ ॥\nआयसेन तु पात्रेण यत्रान्नं च प्रदीयते ॥\nतच्छ्राद्धं ते मया दत्तं तथान्यदपि हीयते ॥ ५२ ॥\nमंत्रक्रियाभ्यां यत्किचिद्रात्रौ दत्तं हुतं तथा ॥\nसक्रांतिसोमपर्वभ्यां व्यति रिक्तं तु कुत्सितम् ॥ ५३ ॥\nइत्युक्त्वा विररामाशु ब्रह्मा लोकपितामहः ॥\nराक्षसः सोऽपि तत्रापि लेभे स्थानं तु राक्षसम् ॥ ५४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठ नागरखण्डे हाटकेश्वरक्षेत्रमाहात्म्ये राक्षसप्राप्यश्राद्धवर्णनंनाम सप्ताशीत्युत्तरशततमोऽध्यायः ॥ ॥ १८७ ॥ ॥  ॥"
  }
]
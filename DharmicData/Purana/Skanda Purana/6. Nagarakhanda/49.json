[
  {
    "text": "सूत उवाच ॥ ॥\nतत्रैवास्ति महापुण्यो ह्रदतीरे व्यवस्थितः ॥\nकलशेश्वर इत्याख्यः सर्वपापप्रणाशनः ॥ १ ॥\nदृष्ट्वा प्रमुच्यते पापान्मनुष्यः कलशेश्वरम्॥ २ ॥\nपुरासीत्कलशोनाम यदुवंशसमुद्भवः ॥\nयज्वा दानपतिर्दक्षः सर्वलोकहिते रतः ॥ ३ ॥\nकस्यचित्त्वथ कालस्य दुर्वासा मुनि सत्तमः ॥\nचातुर्मास्यव्रतं कृत्वा तद्गृहं समुपस्थितः ॥ ४ ॥\nअथोत्थाय नृपस्तूर्णं सम्मुखः प्रययौ मुदा ॥\nस्वागतं स्वागतं तेस्तु ब्रुवाण इति सादरम् ॥ ५ ॥\nततः प्रणम्य तं भक्त्या प्रक्षाल्य चरणौ स्वयम् ॥\nदत्त्वार्घमिति होवाच हर्षबाष्पाकुलेक्षणः ॥ ६ ॥\nइदं राज्यममी पुत्रा इमा नार्य इदं धनम्॥\nब्रूहि सर्वं मुने त्वं च तव कार्यं ददाम्यहम् ॥ ७ ॥\n॥ दुर्वासा उवाच ॥ ॥\nयुक्तमेतन्महाराज वक्तुं ते कार्यमीदृशम् ॥\nगृहागताय विप्राय व्रतिनेऽस्मद्विधाय च ॥ ८ ॥\nन मे किञ्चिद्धनैः कार्यं न राज्येन नृपोत्तम ॥\nचातुर्मास्यव्रतोऽतोऽहं पारणं कर्तृमुत्सहे ॥ ९ ॥\nतस्माद्यत्किञ्चिदन्नं ते सिद्धमस्ति गृहे नृप ॥\nतद्देहि भोजनार्थं मे बुभुक्षातीव वर्धते ॥ ६.४९.१० ॥\n॥ सूत उवाच ॥ ॥\nततः स पृथिवीपालो यथासिद्धं सुसंस्कृम् ॥\nअन्नं भोज्यकृते तस्मै प्रददौ स्वयमेव हि ॥ ११ ॥\nव्यञ्जनानि विचित्राणि पक्वान्नानि बहूनि च ॥\nपेयं चोष्यं च खाद्यं च लेह्यमन्नमनेकधा  ॥\nतथा मांसं विचित्रं च लवणाद्यैः सुसंस्कृतम् ॥ १२ ॥\nअथासौ बुभुजे विप्रः क्षुत्क्षामस्त्वरयान्वितः ॥\nअविन्दन्न रसास्वादं बृहद्ग्रासैर्मुदान्वितः ॥ १३ ॥\nअथ तृप्तेन मांसस्य ज्ञातस्तेन रसो द्विजाः ॥\nततः कोपपरीतात्मा तं शशाप मुनीश्वरः ॥ १४ ॥\nयस्मान्मांसं त्वया दत्त्वा व्रतभंगः कृतो मम ॥\nतस्मात्त्वमामिषाहारो रौद्रो व्याघ्रो भविष्यसि ॥ १५ ॥\nततः स भूपतिर्भीतः प्रणम्य च मुनीश्वरम् ॥\nप्रोवाच दीनवदनो वेपमानः सुदुःखितः ॥ १६ ॥\nतव क्षुत्क्षामकण्ठस्य मया भक्तिः कृता मुने ॥\nयथासिद्धेन भोज्येन तत्कस्माच्छप्तुमुद्यतः ॥ १७ ॥\nतस्मात्कुरु प्रसादं मे भक्तस्य विनतस्य च ॥\nशापस्यानुग्रहेणैव शीघ्रं ब्राह्मणसत्तम ॥ १८ ॥\n॥ दुर्वासा उवाच ॥ ॥\nमुक्त्वा श्राद्धं तथा यज्ञं न मांसं भक्षयेद्द्विजः ॥\nविशेषेण व्रतस्यांते चातुर्मास्योद्भवस्य च ॥ १९ ॥\nउपवासपरो भूत्वा मांसमश्नाति यो द्विजः ॥\nवृथामांसाद्वृथा तस्य तद्व्रतं जायते ध्रुवम् ॥ ६.४९.२० ॥\nतस्माद्व्रतं प्रणष्टं मे चातुर्मास्यसमुद्भवम् ॥\nतेन शप्तोऽसि राजेंद्र मया कोपेन सांप्रतम् ॥ २१ ॥\n॥राजोवाच ॥ ॥\nतथापि कुरु मे विप्र शापस्यांतं यथेप्सितम् ॥\nभक्तियुक्तस्य दीनस्य निर्दोषस्य विशेषतः ॥ २२॥\n॥ दुर्वासा उवाच ॥ ॥\nयदा ते नंदिनी धेनुर्लिंगं बाणार्चितं पुरा ॥\nदर्शयिष्यति ते मुक्तिस्तदा तूर्णं भविष्यति ॥ २३ ॥\nएवमुक्त्वा स विप्रेन्द्रो जगाम निजमाश्रमम् ॥\nबभूव सोऽपि भूपालो व्याघ्रो रौद्रतमाकृतिः ॥ २४ ॥\nनष्टस्मृतिस्ततस्तूर्णं दृष्ट्वा जंतून्पुरःस्थितान् ॥\nजघानोच्चाटितोन्यैश्च प्रविवेश महावनम् ॥ २५ ॥\nअथ ते मंत्रिणस्तस्य शापस्यातं महीपतेः ॥\nवांछतस्तस्य तद्राज्यं चक्रुरेव सुरक्षितम् ॥ २६ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये कलशेश्वराख्याने कलशनृपतेर्दुर्वाससः शापेन व्याघ्रत्वप्राप्तिवर्णनंनामैकोनपञ्चाशत्तमोऽध्यायः ॥ ४९ ॥ ॥  ॥"
  }
]
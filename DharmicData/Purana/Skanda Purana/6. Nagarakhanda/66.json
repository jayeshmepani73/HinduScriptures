[
  {
    "text": "॥ सूत उवाच ॥ ॥\nतथा तत्रास्ति विख्यातं रामह्रद इति स्मृतम् ॥\nयत्र ते पितरस्तेन रुधिरेण प्रतर्पिताः ॥ १ ॥\nतत्र भाद्रपदे मासि योऽमावास्यामवाप्य च ॥\nपितॄन्संतर्पयेद्भक्त्या सोऽश्वमेधफलं लभेत् ॥ २ ॥\n॥ ऋषय ऊचुः ॥ ॥\nअत्याश्चर्यमिदं सूत यद्ब्रवीषि महामते ॥\nयत्तेन पितरस्तत्र रुधिरेण प्रतर्पिताः ॥ ३ ॥\nपितृणां तर्पणार्थाय मेध्याः संकीर्तिता बुधैः ॥\nपदार्था रुधिरं प्रोक्तं राक्षसानां प्रतर्पणे ॥ ४ ॥"
  },
  {
    "text": "श्रुतिस्मृतिविरुद्धं च कर्म सद्भिर्विगर्हितम् ॥\nजामदग्न्येन तच्चीर्णं कस्मात्सूत वदस्व नः ॥ ५ ॥\n॥ सूत उवाच॥ ॥\nतेन कोपवशात्कर्म प्रतिज्ञां परिरक्षता ॥\nतत्कृतं तर्पिता येन पितरो रुधिरेण ते ॥ ६ ॥\nपिता तस्य पुरा विप्रा जमदग्निर्निपातितः ॥\nक्षत्रियेण स्वधर्मस्थो विना दोषं द्विजोत्तमाः ॥ ७ ॥\nततः कोपपरीतेन तेन प्रोक्तं महात्मना ॥\nरक्तेन क्षत्रियोत्थेन संतर्प्याः पितरो मया ॥ ८ ॥\nएतस्मात्कारणात्तेन रुधिरेण महात्मना ॥\nपितरस्तर्पिता सम्यक्तिलमिश्रेण भक्तितः ॥ ९ ॥\n॥ ऋषय ऊचुः ॥ ॥\nजमदग्निर्हतः कस्मात्क्षत्रियेण महामुनिः ॥\nकिंनामा स च भूपालो विस्तराद्वद सूत तत् ॥ ६.६६.१० ॥\n॥ सूत उवाच ॥ ॥\nऋचीकतनयः पूर्वं जमदग्निरिति स्मृतः ॥\nहाटकेश्वरजे क्षेत्रे तत्रासीद्दग्धकल्मषः ॥ ११ ॥\nचत्वारस्तस्य पुत्राश्च बभूवुर्गुणसंयुताः ॥\nजघन्योऽपि गुणज्येष्ठस्तेषां रामो बभूव ह ॥ १२ ॥\nकदाचिद्वसतस्तस्य जमदग्नेर्महावने ॥\nपुत्रेषु कन्दमूलार्थं निर्गतेषु वनाद्बहिः ॥ १३ ॥\nएतस्मिन्नंतरे प्राप्तो हैहयाधिपतिर्बली ॥\nसहस्रार्जुन इत्येव विख्यातो यो महीतले ॥ १४ ॥\nमृगलिप्सुर्वने तस्मिन्भ्रममाण इतस्ततः ॥\nश्रमार्तो वृषराशिस्थे भास्करे दिनमध्यगे ॥ १५ ॥\nततस्तमाश्रमं दृष्ट्वा नानाद्रुम समाकुलम् ॥\nचतुरंगेन सैन्येन सहितः प्रविवेश ह ॥।६॥\nअथापश्यत्स तत्रस्थं जमदग्निं महामुनिम् ॥\nउपविष्टं कृतस्नानं देवार्चनपरायणम्॥।७॥\nअथ तं पार्थिवं दृष्ट्वा स मुनिस्तुष्टिसंयुतः ॥\nअर्घं दत्त्वा यथान्यायं स्वागतेनाभिनंद्य च ॥ १८ ॥\nसोऽपि तं प्रणिपत्योच्चैर्विनयेन समन्वितः ॥\nप्रतिसंभाषयामास कुशलं पर्यपृच्छत ॥ १९ ॥\n॥ राजोवाच ॥ ॥\nकच्चित्ते कुशलं विप्र पुत्रशिष्यान्वितस्य च ॥\nसाग्निहोत्र कलत्रस्य परिवारयुतस्य च ॥ ६.६६.२० ॥\nअद्य मे सफलं जन्म जीवितं सफलं च मे ॥\nयत्त्वं तपोनिधिर्दृष्टः सर्वलोकनमस्कृतः ॥ २१ ॥\nएवमुक्त्वा स राजर्षिर्विश्रम्य सुचिरं ततः ॥\nपीत्वापस्तमुवाचेदं प्रणिपत्य महामुनिम्॥ २२ ॥\nअनुज्ञां देहि मे ब्रह्मन्प्रयास्यामि निजं गृहम्॥\nमम कृत्यं समादेश्यं येन ते स्यात्प्रयोजनम् ॥ २३ ॥\n॥ जमदग्निरुवाच ॥ ॥\nदेवतार्चनवेलायां त्वं मे गृहमुपागतः ॥\nमनोरथ इव ध्यातः सर्वदेवमयोऽतिथिः ॥ २४ ॥\nतस्मान्मेऽस्ति परा प्रीतिर्भक्तिश्च नृपसत्तम ॥\nतत्कुरुष्व मया दत्तं स्वहस्तेनैव भोजनम् ॥ २५ ॥\nराजा वा ब्राह्मणो वाथ शूद्रो वाप्यंत्यजोऽपि वा ॥\nवैश्वदेवान्तसंप्राप्तः सोऽतिथिः स्वर्गसंक्रमः ॥ २६ ॥\n॥ राजोवाच ॥ ॥\nममैते सैनिका ब्रह्मञ्छतशोऽथ सहस्रशः ॥\nतैरभुक्तैः कथं भोक्तुं युज्यते मम कीर्तय ॥ २७ ॥\n॥ जमदग्निरुवाच ॥ ॥\nसर्वेषां सैनिकानां ते संप्रदास्यामि भोजनम् ॥\nनात्र चिंता त्वया कार्या मुनिर्निष्किंचनो ह्यहम् ॥ २८ ॥\nयैषा पश्यति राजेंद्र धेनुर्बद्धा ममांतिके ॥\nएषा सूते मनोभीष्टं प्रार्थिता सर्वदैव हि ॥ २९ । ॥\n॥ सूत उवाच ॥ ॥\nततश्च कौतुकाविष्टः स नृपो द्विजसत्तमाः ॥\nबाढमित्येव संप्रोच्य तस्मिन्नेवाश्रमे स्थितः ॥ ६.६६.३० ॥\nततः संतर्प्य देवांश्च पितॄंश्च तदनंतरम् ॥\nपूजयित्वा हविर्वाहं ब्राह्मणांश्च ततः परम् ॥ ३१ ॥\nउपविष्टस्ततः सार्धं सर्वैर्भृत्यैर्बुभुक्षितैः ॥\nश्रमार्तैर्विस्मयाविष्टैः कृते तस्य द्विजोत्तमाः ॥ ३२ ॥\nततः स प्रार्थयामास तां धेनुं मुनिसत्तमः ॥\nयो यत्प्रार्थयते देहि भोज्यार्थं तस्य तच्छुभे ॥ ३३ ॥\nततः सा सुषुवे धेनुरन्नमुच्चावचं शुभम् ॥\nपक्वान्नं च विशेषेण चित्ताह्लादकरं परम् ॥ ३४ ॥\nततः खाद्यं च चव्यं च लेह्यं चोष्यं तथैव च ॥\nव्यंजनानि विचित्राणि कषायकटुकानि च ॥\nअम्लानि मधुराण्येव तिक्तानि गुणवंति च ॥ ३५ ॥\nएवं प्राप्य परां तृप्तिं तया धेन्वा स भूपतिः ॥\nसेवकैः सबलैः सार्ध मन्नैरमृतसंभवैः ॥ ३६ ॥\nततो भुक्त्यवसाने तु प्रार्थयामास भूपतिः ॥\nतां धेनुं विस्मयाविष्टो जमदग्निं महामुनिम् ॥ ३७ ॥\nकामधेनुरियं ब्रह्मन्नार्हारण्यनिवासिनाम् ॥\nमुनीनां शान्तचित्तानां तस्माद्यच्छ मम स्वयम् ॥ ३८ ॥\nयेनाऽकरान्करोम्यद्य लोकांस्तस्याः प्रभावतः ॥\nसाधयामि च दुर्गस्थाञ्छत्रून्भूरिबलान्वितान् ॥ ३९ ॥\nएवं कृते तव श्रेयो भविष्यति च सद्यशः ॥\nइह लोके परे चैव तस्मात्कुरु मयोदितम् ॥ ६.६६.४० ॥ ॥\n॥ जमदग्निरुवाच ॥ ॥\nहोमधेनुरियं राजन्ममैका प्राणसंमता ॥\nअदेया सर्वदा पूज्या तस्मान्नार्हसि याचितुम् ॥ ४१ ॥\n॥ राजोवाच ।१ ॥\nअहं शतसहस्रं ते यच्छाम्यस्याः कृते द्विज ॥\nधेनूनामपरं वित्तं यावन्मात्रं प्रवांछसि ॥ ४२ ॥\n॥ जमदग्निरुवाच ॥ ॥\nअविक्रेया महाराज सामान्यापि हि गौः स्मृता ॥\nकिं पुनर्होमधेनुर्या प्रभावैरीदृशैर्युता ॥ ४३ ॥\nविमोहाद्ब्राह्मणो यो गां विक्रीणाति धनेच्छया ॥\nविक्रीणाति न सन्देहः स निजां जननीमिह ॥ ४४ ॥\nसुरां पीत्वा द्विजं हत्वा द्विजानां निष्कृतिः स्मृता ॥\nधेनुविक्रयकर्तॄणां प्रायश्चित्तं न विद्यते ॥ ४५ ॥\n॥ राजोवाच ॥ ॥\nयदि यच्छसि नो विप्र साम्ना धेनुमिमां मम ॥\nबलादपि हरिष्यामि तस्मात्साम्ना प्रदीयताम् ॥ ४६ ॥\n॥ सूत उवाच ॥ ॥\nतच्छ्रुत्वा कोपसंयुक्तो जमदग्निर्द्विजोत्तमाः ॥\nअस्त्रमस्त्रमिति प्रोच्य समुत्तस्थौ सभातलात् ॥ ४७ ॥\nततस्ते सेवकास्तस्य नृपतेश्चित्तवेदिनः ॥\nअप्राप्तशस्त्रं तं विप्रं निजघ्नुर्निशितायुधैः ॥ ४८ ॥\nतस्यैवं वध्यमानस्य जमदग्नेर्महात्मनः ॥\nरेणुकाख्या प्रिया भार्या पपातोपरि दुःखिता ॥ ॥ ४९ ॥\nसाऽपि नानाविधैस्तीक्ष्णैः खण्डिता वरवर्णिनी ॥\nआयुःशेषतया प्राणैर्न कथंचिद्वियोजिता ॥ ६.६६.५० ॥\nएवं हत्वा स विप्रेन्द्रं जमदग्निं महीपतिः ॥\nतां धेनुं कालयामास यत्र माहिष्मती पुरी ॥ ५१ ॥\nअथ सा काल्यमाना च धेनुः कोपसमन्विता ॥\nजमदग्निं हतं दृष्ट्वा ररम्भ करुणं मुहुः ॥ ५२ ॥\nतस्याः संरम्भमाणाया वक्त्रमार्गेण निर्गताः ॥\nपुलिन्दा दारुणा मेदाः शतशोऽथ सहस्रशः ॥ ५३ ॥\nनानाशस्त्रधराः सर्वे यमदूता इवापराः ॥\nप्रोचुस्तां सादरं धेनुमाज्ञां देहि द्रुतं हि नः ॥ ५४ ॥\nसाऽब्रवीद्धन्यतामेतद्धैहयाधिपतेर्बलम् ॥\nअथ तैः कोपसंयुक्तैर्दारुणैर्म्लेच्छजातिभिः ॥\nविनाशयितुमारब्धं शितैः शस्त्रैर्निरर्गलम् ॥ ५५ ।१\nन कश्चित्पुरुषस्तेषां सम्मुखोऽप्यभवद्रणे ॥\nकिं पुनः सहसा योद्धुं भयेन महतान्वितः ॥ ५६ ॥\nअथ भग्नं बलं दृष्ट्वा वध्यमानं समंततः ॥\nपुलिन्दैर्दारुणाकारैः प्रोचुस्तं मन्त्रिणो नृपम् ॥ ५७ ॥\nतेजोहानिः परा तेऽद्य जाता ब्रह्मवधाद्विभो ॥\nतस्माद्धेनुं परित्यज्य गम्यतां निजमंदिरम् ॥ ५८ ॥\nयावन्नागच्छते तस्य रामोनाम सुतो बली ॥\nनो चेत्तेन हतोऽत्रैव सबलो वधमेष्यसि ॥ ५९ ॥\nनैषा शक्या बलान्नेतुं कामधेनुर्महोदया ॥\nशक्तिरूपा करोत्येवं या सृष्टिं स्वयमेव हि ॥ ६.६६.६० ॥\nततः स पार्थिवो भीतस्तेषां वाक्याद्विशेषतः ॥\nजगाम हित्वा तां धेनुं स्वस्थानं हतसेवकः ॥ ६१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जमदग्निवधवर्णनंनाम षट्षष्टितमोऽध्यायः ॥ ६६ ॥ ॥ छ ॥"
  }
]
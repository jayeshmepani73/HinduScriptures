[
  {
    "text": "॥ ब्रह्मोवाच ॥ ॥\nदानधर्मं प्रशंसंति सर्वधर्मेषु सर्वदा ॥\nहरौ सुप्ते विशेषेण दानं ब्रह्मत्वकारणम् ॥ १ ॥\nअन्नं ब्रह्म इति प्रोक्तमन्ने प्राणाः प्रतिष्ठिताः ॥\nतस्मादन्नप्रदो नित्यं वारिदश्च भवेन्नरः ॥ २ ॥\nवारिदस्तृप्तिमायाति सुखमक्षय्यमन्नदः ॥\nवार्यन्नयोः समं दानं न भूतं न भविष्यति ॥ ३ ॥\nमणिरत्नप्रवालानां रूप्यं हाटकवाससाम्॥\nअन्येषामपि दानानामन्नदानं विशिष्यते ॥ ४ ॥\nअन्नोदकप्रदानं च गोप्रदानं च नित्यदा ॥\nवेदपाठो वह्निहोमश्चातुर्मास्ये महाफलम् ॥ ९ ॥\nवैकुण्ठपदवाञ्छा चेद्विष्णुना सह संगमे ॥\nसर्वपापक्षयार्थाय चातुर्मास्येऽन्नदो भवेत् ॥ ६ ॥\nसत्यंसत्यं हि देवर्षे मयोक्तं तव नारद ॥\nजन्मांतरसहस्रेषु नादत्तमुपतिष्ठते ॥ ७ ॥\nतस्मादन्नप्रदानेन सर्वे हृष्यंति जन्तवः ॥\nदेवाश्च स्पृहयंत्येनमन्नदानप्रदायिनम् ॥ ८ ॥\nआज्यं देयं च पात्रेषु श्रद्धया वज्रमिश्रितम् ॥\nवज्रदानकरो मर्त्यश्चातुर्मास्ये न मानवः ॥ ९ ॥\nभोजनं गुरुविप्राणां घृतदानं च सत्क्रिया ॥\nएतानि यस्य तिष्ठन्ति चातुर्मास्ये न मानवः ॥ ६.२३५.१० ॥\nसद्धर्मः सत्कथा चैव सत्सेवा दर्शनं सताम् ॥\nविष्षुपूजा रतिर्दाने चातुर्मास्येषु दुर्लभाः ॥ ११ ॥\nपितॄनुद्दिश्य यो मर्त्यश्चातुर्मास्येऽन्नदो भवेत् ॥\nसर्वपापविशुद्धात्मा पितृलोकमवामुयात् ॥ १२ ॥\nदेवाः सर्वेऽन्नदानेन तृप्ता यच्छन्ति वांछितम् ॥\nपिपीलिकाऽपि यद्गेहाद्भक्ष्यमादाय गच्छति ॥ १३ ॥\nरात्रौ दिवाऽनिषिद्धान्नो ह्यन्नदानमनुत्तमम् ॥\nहरौ सुप्ते हि पापघ्नं वार्य मपि शत्रुषु ॥ १४ ॥\nचातुर्मास्ये दुग्धदानं दधि तक्रं महाफलम् ॥\nजन्मकाले येन बद्धः पिंडस्तद्दानमुत्तमम् ॥ १५ ॥\nशाकप्रदाता नरकं यमलोकं न पश्यति ॥\nवस्त्रदः सोमलोकं च वसेदाभूतसंप्लवम् ॥ १६ ॥\nसुप्ते देवे यथाशक्ति ह्यन्यासु प्रतिमासु च ॥\nपुष्पवस्त्रप्रदानेन सन्तानं नैव हीयते ॥ १७ ॥\nचन्दनागुरुधूपं च चातुर्मास्ये प्रयच्छति ॥\nपुत्रपौत्रसमायुक्तो विष्णुरूपी भवेन्नरः ॥१८ ॥\nसुप्ते देवे जगन्नाथे फलदानं प्रय च्छति ॥\nविप्राय वेदविदुषे यमलोकं न पश्यति ॥ १९ ॥\nविद्यादानं च गोदानं भूमिदानं प्रयच्छति ॥\nविष्णुप्रीत्यर्थमेवेह स तारयति पूर्वजान् ॥ ६.२३५.२० ॥\nगुडसैंधवतैलादिमधुतिक्ततिलान्नदः ॥\nदेवतायास्समुद्दिश्य तासां लोकं प्रयाति हि ॥ २१ ॥\nचातुर्मास्ये तिलान्दत्त्वा न भूयः स्तनपो भवेत् ॥\nयवप्रदाता वसते वासवं लोकमक्षयम् ॥ २२ ॥\nहूयेत हव्यं वह्नौ च दानं दद्याद्द्विजातये ॥\nगावः सुपूजिताः कार्याश्चातुर्मास्ये विशेषतः ॥ २३ ॥\nयत्किंचित्सुकृतं कर्म जन्मावधि सुसंचितम् ॥\nचातुर्मास्ये गते पात्रे विमुखे यन्न दीयते ॥ २४ ॥\nप्रणश्यति क्षणादेव वचना द्यस्तु प्रच्युतः ॥\nदिवसेदिवसे तस्य वर्द्धते च प्रतिश्रुतम् ॥ २५ ॥\nतस्मान्नैव प्रतिश्राव्यं स्वल्पमप्याशु दीयते ॥\nतावद्विवर्द्धते दानं यावत्तन्न प्रयच्छति ॥ २६ ॥\nयो मोहान्मनुजो लोके यावत्कोटिगुणं भवेत् ॥\nततो दशगुणा वृद्धिश्चातुर्मास्ये प्रदातरि ॥ २७ ॥\nनरके पतनं तस्य याव दिंद्राश्चतुर्दश ॥\nअतस्तु सर्वदा देयं नरैर्यत्तु प्रतिश्रुतम् ॥ २८ ॥\nअन्यस्मै न प्रदातव्यं प्रदत्तं नैव हारयेत् ।\nचातुर्मास्येषु यः शय्यां द्विजाग्र्याय प्रयच्छति ॥ २९ ॥\nवेदोक्तेन विधानेन न स याति यमालयम् ॥\nआसनं वारिपात्रं च भाजनं ताम्रभाजनम् ॥ ६.२३५.३० ॥\nचातुर्मास्ये प्रयत्नेन देयं वित्तानुसारतः ॥\nसर्वदानानि विप्रेभ्यो ददत्सुप्ते जगद्गुरौ ॥ ३१ ॥\nआत्मानं पूर्वजैः सार्द्धं स मोचयति पातकात् ॥\nगौर्भूश्च तिलपात्रं च दीपदानमनुत्तमम् ॥ ३२ ॥\nददद्विजातये मुक्तो जायते स ऋणत्रयात् ॥ ३३ ॥\nस विश्वकर्ता भुवनेषु गोप्ता स यज्ञभुक्सर्वफलप्रदश्च ॥\nदानानि वस्तुष्वधिदैवतं च यस्मिन्समुद्दिश्य ददाति मुक्तः ॥ ३४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवादे चातुर्मास्यदानमहिमवर्णनंनाम पञ्चत्रिंशदुत्तरद्विशततमोऽध्यायः ॥ ॥ २३५ ॥"
  }
]
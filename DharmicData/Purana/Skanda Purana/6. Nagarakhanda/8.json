[
  {
    "text": "॥ सूत उवाच ॥ ॥\nएवं स्वर्गमनुप्राप्ते त्रिशंकौ नृपसत्तमे ॥\nसशरीरे द्विजश्रेष्ठा विश्वामित्रसमुद्यमात् ॥ ६.८.१ ॥\nतत्तीर्थं ख्यातिमायातं समस्ते भुवनत्रये ॥\nततःप्रसूति लोकानां धर्मकामार्थमोक्षदम् ॥ २ ॥\nअस्पृष्टं कलिदोषेण तथान्यैरुपपातकैः ॥\nब्रह्महत्यादिकैश्चैवत्रिपुरारेः प्रभावतः ॥ ३ ॥\nयस्तत्र त्यजति प्राणाञ्छ्रद्धा युक्तेन चेतसा ॥\nस मोक्षमाप्नुयान्मर्त्यो यद्यपि स्यात्सुपापकृत् ॥ ४ ॥\nकृमिपक्षिपतंगा ये पशवः पक्षिणो मृगाः ॥\nतेऽपि तत्र मृता यांति शिवलोकमसंशयम्॥ ५ ॥\nस्नानं ये तत्र कुर्वंति श्रद्धापूतेन चेतसा ॥\nत्रिशंकुरिव ते स्वर्गे प्रयांत्यपि विधर्मिणः ॥ ६ ॥\nघर्मार्त्ता वा तृषार्ता वा येऽवगाहंति तज्जलम्॥\nतेऽपि यांति परं स्थानं यत्र देवो महेश्वरः ॥ ७ ॥\nविश्वामित्रोऽपि तद्दृष्ट्वा तीर्थमाहात्म्यमुत्तमम् ॥\nकुरुक्षेत्रं परित्यज्य तत्र वासमथाकरोत्॥ ८ ॥\nतथान्ये मुनयः शांतास्त्यक्त्वा तीर्थानि दूरतः॥\nतत्राश्रमपदं कृत्वा प्रयाताः परमं पदम् ॥ ९ ॥\nतथैव मनुजाः सर्वे दूरादागत्य सत्वराः ॥\nतत्र स्नात्वा दिवं यांति कृत्वा पापशतान्यपि ॥ ६.८.१० ॥\nएवं तस्य प्रभावेण तीर्थस्य द्विजसत्तमाः ॥\nगच्छमानेषु लोकेषु सुखेन त्रिदिवालयम् ॥ ११ ॥\nअग्निष्टोमादिका सर्वाः समुच्छेदं गताः क्रियाः ॥\nन कश्चिद्यजते मर्त्यो न व्रतं कुरुते नरः ॥ १२ ॥\nन यच्छति तथा दानं न च तीर्थं निषेवते ॥\nकेवलं कुरुते स्नानं लिंगभेदे समाहितः ॥ १३ ॥\nततः प्रगच्छति स्वर्गं विमानवरमाश्रितः ॥ १४ ॥\nततः प्रपूरिताः सर्वे स्वर्गलोका नरैर्द्विजाः ॥\nब्रह्मविष्णुशिवेन्द्रादीन्स्पर्धमानैः सुरोत्तमान् ॥ १५ ॥\nततो देवगणाः सर्वे यज्ञभागविवर्जिताः ॥\nकृच्छ्रं परमनुप्राप्ता मन्त्रं चक्रुः परस्परम्॥१६॥\nहाटकेश्वरमाहात्म्यात्स्वर्गलोकः प्रपूरितः ॥\nऊर्ध्वबाहुभिराकीर्णः स्पर्धमानैः समंततः ॥ १७ ॥\nतस्मात्तत्क्रियतां कर्म येनोच्छेदं प्रगच्छति ॥\nतीर्थमेद्धरापृष्ठे हाटकेश्वरसंज्ञितम्॥ १८ ॥\nततः संवर्तको वायुः शक्रादेशात्समंततः ॥\nतत्क्षेत्रं पूरयामास पांसुभिर्द्विजसत्तमाः ॥ १९ ॥\nएवं नाशमनुप्राप्ते तस्मिंस्तीर्थे स्थलोच्चये ॥\nजाते जाताः क्रियाः सर्वा भूयोऽपि क्रतुसंभवाः ॥ ६.८.२० ॥\nततः कालेन महता वल्मीकः समपद्यत ॥\nतस्मिन्क्षेत्रे स पाताले संप्रयातः शनैःशनैः ॥ २१ ॥\nअथ पातालतो नागास्तेन मार्गेण कौतुकात् ॥\nमर्त्यलोकं समायांति भ्रमंति च धरातले॥२२॥\nतत्र ते मानवान्भोगान्भुक्त्वा चैव यथेच्छया॥\nपुनर्निर्यांति तेनैव मार्गेण निजमंदिरम्॥२३॥\nततो नागबिलः ख्यातः स सर्वस्मिन्धरातले ॥\nगतागतेन नागानां स वल्मीको द्विजोत्तमाः ॥ २४ ॥\nकस्यचित्त्वथ कालस्य भगवान्पाकशासनः ॥\nब्रह्महत्यासमोपेतो निस्तेजाः समपद्यत ॥ २५ ॥\nततः पितामहादेशं लब्ध्वा मार्गेण तेन सः ॥\nप्रविश्य चेक्षयामास पाताले हाट केश्वरम् ॥ २६ ॥\nअथाऽभूत्पापनिर्मुक्तस्तत्क्षणात्तस्य दर्शनात्॥\nतेजसा च समायुक्तः पुनः प्राप त्रिविष्टपम् ॥ २७ ॥\nस दृष्ट्वा तत्प्रभावं तल्लिंगं देवस्य शूलिनः ॥\nहाटकेश्वरसंज्ञस्य भयं चक्रे नरोद्भवम् ॥ २८ ॥\nयदि कश्चित्पुमानत्र त्रिशंकुरिव भूपतिः ॥\nपूजयिष्यति तल्लिंगं विपाप्मा श्रद्धया सह ॥ २९ ॥\nयापयिष्यति तन्नूनं मामस्मात्त्रिदशालयात् ॥\nतस्मात्संपूरयाम्येनं मार्गं पाता लसंभवम् ॥ ६.८.३० ॥\nततश्च त्वरया युक्तो रक्तशृंगं नगोत्तमम् ॥\nप्रचिक्षेप बिले तस्मिन्स्वयमेव शतक्रतुः ॥ ३१ ॥\n॥ ऋषय ऊचुः ॥॥ ॥ ॥\nब्रह्महत्या कथं जाता देवेन्द्रस्य महात्मनः ॥\nकस्मिन्काले च सर्वं नो विस्तरात्सूत कीर्तय ॥ ३२ ॥\nरक्तशृंगो गिरिः कोऽयं संक्षिप्तस्तत्र तेन यः ॥\nमानुषाणां भयं तस्य कतमस्य शचीपतेः ॥ ३३ ॥\n॥ सूत उवाच ॥ ॥\nपुरा त्वष्ट्रा द्विजश्रेष्ठा हिरण्यकशिपोः सुता ॥\nविवाहिता रमानाम श्रेष्ठरूपगुणान्विता ॥ ३४ ॥\nअथ तस्या ययौ कालः सुप्रभूतः सुतं विना ॥\nततो वैराग्यसंपन्ना सुतार्थं तपसि स्थिता ॥। ॥ ३५ ॥\nध्यायमाना सुराधीशं देवदेवं महेश्वरम् ॥\nबलिपूजोपहारेण सम्यक्छ्रद्धासमन्विता ॥ ३६ ॥\nनियता नियताहारा स्नानजप्यपरायणा ॥\nयच्छमाना द्विजाग्र्येभ्यो दानानि विविधानि च ॥ ३७ ॥\nततो वर्षसहस्रांते तस्यास्तुष्टो महेश्वरः ॥\nउवाच वरदोऽस्मीति वृणुष्व यदभीप्सितम् ॥ ३८ ॥\nसा वव्रे मम पुत्रोऽस्तु भगवंस्त्वत्प्रसादतः ॥\nशूरः शस्त्रैरवध्यश्च विप्रदानवरूपधृक् ॥ ३९ ॥\nवेदाध्ययन संपन्नो यज्ञकर्मसमुद्यतः ॥\nतेजसा यशसा ख्यातः सर्वेषामपि देहिनाम् ॥ ६.८.४० ॥\n॥ भगवानुवाच ॥ ॥\nभविष्यति न संदेहः पुत्रस्ते बलवान्सुधीः ॥\nअवध्यः सर्वशस्त्राणां महातेजोभिरन्वितः ॥ ४१ ॥\nयज्वा दानपतिः शूरो वेदवेदांगपारगः ॥\nब्राह्मणोक्ताः क्रियाः सर्वाः करिष्यति स कृत्स्नशः ॥\nअजेयः संगरे चैव कृत्स्नैरपि सुरासुरैः ॥ ४२ ॥\nएवमुक्त्वा स देवेशस्ततश्चादर्शनं गतः ॥\nऋतौ सापि दधे गर्भं सकाशाद्विश्वकर्मणः ॥ ॥ ४३ ॥\nततश्च सुषुवे पुत्रं दशमे मासि शोभनम् ॥\nद्वादशार्कप्रतीकाशं सर्वलक्षणलक्षितम् ॥ ४४ ॥\nतस्य चक्रे पिता नाम प्राप्ते द्वादशमे दिने ॥।\nप्रसिद्धं वृत्र इत्येव पूजयित्वा द्विजोत्तमान् ॥ ४५ ॥\nअथासौ ववृधे बालः शुक्लपक्षे यथोडुराट् ॥\nपितृमातृकृतानंदो बन्धुवर्गेण लालितः ॥ ४६॥\nततोऽस्य प्रददौ काले व्रतं विप्रजनोचितम् ॥\nसमभ्येत्य स्वयं शुक्रो दानवस्यापि संद्विजः ॥ ४७ ॥\nस चापि चतुरो वेदान्ब्रह्मचारिव्रते स्थितः ॥\nवेदांगैः सहितान्वृत्रः पपाठ गुरुवत्सलः ॥ ४८ ॥\nततो यौवनमासाद्य भूमिपालानशेषतः ॥\nजित्वा धरां वशे चक्रे पातालं तदनंत रम्॥ ४९ ॥\nततश्चेंद्रजयाकांक्षी समासाय सुरालयम् ॥\nसहस्राक्षमुखान्देवान्युद्धे चक्रे पराङ्मुखान् ॥ ६.८.५० ॥\nअथ तेन समं वज्री चक्रेऽष्टादश संयुगान्॥\nएकस्मिन्नपि नो लेभे विजयं द्विजसत्तमाः ॥ ५१ ॥\nहतशेषैः सुरैः सार्धं सर्वांगक्षतविक्षतैः ॥\nततो जगाम वित्रस्तो ब्रह्मलोकं दिवा लयात्॥ ५२ ॥\nवृत्रोऽपि बुभुजे कृत्स्नं त्रैलोक्यं सचराचरम् ॥\nशाक्रं पदं समास्थाय निहताशेषकंटकम् ॥ ५३ ॥\nयज्ञभागभुजश्चक्रे दानवान्बल गर्वितान् ॥\nदेवस्थानेषु सर्वेषु यथोक्तेषु महाबलः ॥ ५४ ॥\nएवं त्रैलोक्यराज्येऽपि लब्धे तस्य द्विजोत्तमाः ॥\nन संतोषश्च संजज्ञे ब्रह्मलोकाभि कांक्षया ॥ ५५ ॥\nततः शुक्रं समाहूय प्रोवाच मधुरं वचः ॥\nविनयावनतो भूत्वा चतुर्भिः सचिवैः सह ॥ ५६ ॥\n॥ वृत्र उवाच ॥ ॥\nब्रह्मलोकं गतः शक्रो भयाद्गुरुकुलोद्वह ॥\nकथं गतिर्भवेत्तत्र मम ब्रूहि यथातथम् ॥ ५७ ॥\nयेन शक्रं विरंचिं च सूदयिष्ये तथाखिलम् ॥\nतुभ्यं दत्त्वा ब्रह्म लोकं भोक्ष्यामि त्रिदिवं स्वयम् ॥ ५८ ॥\n॥ शुक्र उवाच ॥ ॥\nन गतिर्विद्यते तत्र तव दानवसत्तम ॥\nतस्मात्त्रैलोक्यराज्येन संतोषं कर्तुम र्हसि ॥ ५९ ॥\n॥ वृत्र उवाच ॥ ॥\nयावत्तिष्ठति सुत्रामा तावन्नास्ति सुखं मम ॥\nतस्मान्निष्कंटकार्थाय यतिष्येऽहं द्विजोत्तम ॥ ६.८.६० ॥\nकथं शक्रस्य संजाता गतिस्तत्र भृगूद्वह ॥\nन भविष्यति मे ब्रूहि कथं साऽद्य महामते ॥ ६१ ॥\n॥ शुक्र उवाच ॥ ॥\nतेन पूर्वं तपस्तप्तं नैमिषे दानवोत्तम ॥\nयावद्वर्षसहस्रांतं ध्यायमानेन शंकरम्॥ ६२ ॥\nतत्प्रभावाद्गतिस्तस्य तत्र जाता सदैव हि ॥\nसभृत्यपरिवारस्य नान्यदस्तीह कारणम्॥ ६३ ॥\nयोऽन्योऽपि नैमिषारण्ये तद्रूपं कुरुते तपः ॥\nब्रह्मलोके गतिस्तस्य जायते नात्र संशयः ॥ ६४ ॥\n॥ सूत उवाच ॥ ॥\nतच्छ्रुत्वा सत्वरं गत्वा नैमिषं तीर्थमुत्तमम् ॥\nतपश्चक्रे ततस्तीव्रं ध्यायमानो महेश्वरम् ॥ ६५ ॥\nत्रैलोक्यरक्षणार्थाय संनिरूप्य दनूत्त मान्॥\nमहाबलसमोपेताञ्छक्राधिकपराक्रमान् ॥ ६६ ॥\nवर्षास्वाकाशस्थायी स हेमन्ते सलिलाश्रयः ॥\nपंचाग्निसाधको ग्रीष्मे स वभूवा निलाशनः ॥ ६७ ॥\nएवं तस्य व्रतस्थस्य जग्मुर्वर्षशतानि च ॥\nतत्र भीतास्ततो देवा ब्रह्मविष्णुपुरःसराः ॥ ६८ ॥\nचक्रुश्च सततं मंत्रं तद्विनाशाय केवलम् ॥\nवीक्षयंति च च्छिद्राणि न च पश्यंति दुःखिताः ॥ ६९ ॥\nअथाब्रवीत्स्वयं विष्णुश्चिरं निश्चित्य चेतसा ॥\nवधोपायं समालोक्य वृत्रस्य प्रमुदान्वितः । ६.८.७० ॥\n॥ विष्णुरुवाच ॥ ॥\nतस्य शक्र वधोपायो मया ज्ञातोऽधुना ध्रुवम् ॥\nतच्छ्रुत्वा कुरु शीघ्रं त्वमुपायो नास्ति कश्चन ॥ ७१ ॥\nअवध्यः सर्वशस्त्राणां स कृतः शूलपाणिना ॥\nतस्मादस्थिमयं वज्रं तद्वधार्थं निरूपय ॥ ७२ ॥\n॥ इन्द्र उवाच ॥ ॥\nअस्थिभिः कस्य जीवस्य वज्रं देव भविष्यति ॥\nगजस्य शरभस्याथ किं वान्यस्य वदस्व मे ॥ ७३ ॥\n॥ विष्णुरुवाच ॥ ॥\nशतहस्तप्रमाणं तत्षडस्रि च सुराधिप ॥\nमध्ये क्षामं तु पार्श्वाभ्यां स्थूलं रौद्रसमाकृति ॥ ७४ ॥\n॥ इंद्र उवाच ॥ ॥\nन तादृग्दृश्यते सत्त्वं त्रैलोक्येपि सुरेश्वर ॥\nयस्यास्थिभिर्विधीयेत वजमेवंविधाकृति ॥ ७५ ॥\n॥ विष्णुरुवाच ॥ ॥\nदधीचिर्नाम विप्रोऽस्ति तपः परममा स्थितः ॥\nद्विगुणं च तथा दीर्घः सरस्वत्यां कृताश्रमः ॥ ७६ ॥\nतं गत्वा प्रार्थयाशु त्वं स्वान्यस्थीनि प्रदास्यति ॥\nनादेयं विद्यते किंचित्तस्य संप्रार्थितस्य हि ॥ ७७ ।\nततः शक्रः सुरैः सार्धं गत्वा तस्य तदाश्रमम् ॥\nप्राचीसरस्वतीतीरे पुष्करे द्विजसत्तमाः ॥ ७९ ।\nअथ देवान्समा लोक्य संप्राप्तान्निजमंदिरे ॥\nदधीचिः संप्रहृष्टात्मा सत्वरः संमुखं ययौ ॥ ७९ ॥\nस प्रणम्य सहस्राक्षं तथान्यानपि सन्मुनिः ॥\nअर्घ्यादिभिस्ततः पूजां चक्रे तेषां ततः परम् ॥ ६.८.८० ॥\nततः प्रोवाच हृष्टात्मा विनयावनतः स्थितः ॥\nस्वयमेव सहस्राक्षं प्रणिपत्य मुहुर्मुहुः ॥ ८१ ॥ ॥\n॥ दधीचिरुवाच ॥ ॥\nकिमर्थमागता देवाः कृत्यं चाशु निवेद्यताम् ॥\nधन्योऽहमागतो यस्य गृहे त्वं बलसूदन ॥ ८२ ॥\n॥ शक्र उवाच ॥ ॥\nवृत्रेण निर्जिताः सर्वे वयं ब्राह्मणसत्तम ॥\nस वध्यो नहि शस्त्राणां सर्वेषां वरपुष्टितः । ८३ ॥\nसोऽस्थिसंभववज्रस्य वध्यः स्यादब्रवीद्धरिः॥\nशतहस्तप्रमाणस्य न च जीवोस्ति तादृशः ॥ ८४ ॥\nत्वां मुक्त्वा ब्राह्मणश्रेष्ठ तस्मादस्थीनि यच्छ नः ॥\nस्वकीयानि भवेद्येन वज्रं तस्य विनाशकम् ॥ ८५ ॥\nकुरु कृत्यं द्विजश्रेष्ठ देवानामार्तिनाशनम् ॥\nअन्यथा विबुधाः सर्वे नाशं यास्यंति कृत्स्नशः ॥ ८६ ॥\n॥ सूत उवाच ॥\nतच्छ्रुत्वा संप्रहृष्टात्मा दधीचिर्भगवान्मुनिः ॥\nअत्यजज्जीवितं तेषां हितार्थाय दिवौकसाम् ॥ ८७ ॥\nततो देवाः प्रहृष्टास्ते गृहीत्वास्थीनि कृत्स्नशः ॥\nततश्चक्रुर्महावज्रं यादृशं विष्णुनोदितम् ॥ ८८ ॥\nअथ शक्रस्तदादाय नैमिषाभिमुखो ययौ ॥\nभयेन महता युक्तो वेपमानो निशागमे ॥ ८९ ॥\nतत्र ध्यानस्थितं वृत्रं दूरस्थस्त्रिदशाधिपः ॥\nवज्रेण ताडयामास पलायनपरायणः ॥ ६.८.९० ॥\nसोऽपि वजप्रहारेण भस्मसात्सम पद्यत ॥\nवृत्रो दानवशार्दूलो वह्निं प्राप्य पतंगवत् ॥ ९१ ॥\nशक्रोऽपि भयसंत्रस्तो गत्वा सागरमध्यगम् ॥\nपर्वतं सुदुरारोहं तुंगशृंगं समाश्रितः ॥ ॥ ९२ ॥\nन जानाति हतं वृत्रं वज्रघातेन तेन तम् ॥\nकेवलं वीक्षते मार्गं वृत्रागमनसंभवम् ॥ ९३ ॥\nएतस्मिन्नंतरे देवाः संप्रहृष्टतनूरुहाः ।\nसूत्रं विनिहतं दृष्ट्वा तुष्टुवुस्त्रिदशाधिपम् ॥ ९४ ॥\nन जानंति भयान्नष्टं तस्मिन्सागरपर्वते ।\nअन्विष्य चिरकालेन कृच्छ्रात्संप्राप्य तं ततः॥ ९५ ॥\nवीक्षांचक्रुः समासीनं विषमे गिरिगह्वरे ॥\nतेजोहीनं तथा दीनं ब्रह्महत्यापरिप्लुतम् ॥ ९६ ॥\nगात्रदुर्गंधितासंगैः पूरयन्तं दिशो दश ॥ ९७ ॥\nअथोवाच चतुर्वक्त्रो दृष्ट्वा शक्रं तथाविधम् ॥\nसमस्तान्देवसंघातान्दूरस्थः पापशंकया ॥ ९८ ॥\nशक्रोऽयं विबुधश्रेष्ठा ब्रह्महत्यापरिप्लुतः ।\nतस्मातत्त्याज्यः सुदूरेण नो चेत्पापमवाप्स्यथ ॥ ९९ ॥\nपश्यध्वं सर्वलिंगानि ब्रह्महत्यान्वितानि च ॥\nअस्य गात्रेषु दृश्यंते तस्माद्गच्छामहे दिवि ॥ ६.८.१०० ॥\nपितामहमुखान्दृष्ट्वा देवान्प्राप्तान्सुराधिपः ॥\nपराङ्मुखानकस्माच्च संजातान्विस्मयान्वितः ॥॥॥।\nततः प्रोवाच संभ्रांतः किमिदं गम्यते सुराः ॥\nदृष्ट्वापि मामनाभाष्य कच्चित्क्षेमं गृहे मम ॥ १०२ ॥\nकच्चित्स निहतस्तेन मम वज्रेण दानवः ॥\nकच्चिन्न मां स युद्धार्थमन्वेष यति दुर्मतिः ॥ १०३ ॥\n॥ ब्रह्मोवाच ॥ ॥\nनिहतः स त्वया शक्र तेन वज्रेण दानवः ॥\nगतो मृत्युवशं पापो न भयं कर्तुमर्हसि ॥ १०४ ॥\nपरं तस्य वधाज्जाता ब्रह्महत्या सुगर्हिता ॥\nतव शक्र न तेनाद्य स्पृशामोऽस्पृश्यतां गतम् ॥ १०५ ॥\n॥ इन्द्र उवाच ॥ ॥\nमया विनिहताः पूर्वं बहवः किल दानवाः ॥\nब्रह्महत्या न संजाता मम हत्याधुना कथम् ॥ १०६ ॥\n॥ ब्रह्मोवाच ॥ ॥\nते त्वया निहता युद्धे क्षात्रधर्मेण वासव ॥\nविशुद्धा दानवाः सर्वे तेन जातं न पातकम् ॥ १०७ ॥\nएष यज्ञोपवीताढ्यो विशेषात्तपसि स्थितः।\nछलेन निहतः शक्र तेन त्वं पापसंयुतः ॥ १०८ ॥ ॥\n॥ इन्द्र उवाच ॥ ॥\nजानाम्यहं चतुर्वक्त्र स्वं कायं पापसंयुतम् ॥\nचिह्नैर्ब्रह्मवधोद्भूतैस्तस्माच्छुद्धिं वदस्व मे ॥ १०९ ॥\nयया याति द्रुतं पापं ब्रह्महत्यासमुद्भवम् ॥\nस्पृश्यो भवामि सर्वेषां देवानां प्रपितामह ॥ ६.८.११० ।\n॥ ब्रह्मोवाच ॥ ॥\nतीर्थयात्रां सुरश्रेष्ठ तदर्थं कर्तुमर्हसि ।\nतया विना न ते पापं नाशमायाति कृत्स्नशः ॥ १११ ॥\n॥ सूत उवाच ॥ ॥\nततस्तद्वचनाच्छक्रस्तीर्थयात्रापरायणः ॥\nबभ्राम सकलां पृथ्वीं स्नानं कुर्वन्पृथक्पृथक् ॥ ११२ ॥\nतीर्थेषु सुप्रसिद्धेषु नदीनदयुतेषु च ॥\nवाराणस्यां प्रयागे च प्रभासे कुरुजांगले ॥ ११३ ॥\nतथान्येषु सहस्राक्षो विपाप्मा न व्यजायत ॥\nततो वैराग्यमापन्नश्चिन्तयामास चेतसि ॥।१४॥\nअहं स्नातः समस्तेषु तीर्थेषु धरणीतले॥\nन च पापेन निर्मुक्तः किं करोमि च सांप्रतम् ॥ ११५ ॥\nकिं पतामि गिरेः शृंगाद्विषं वा भक्षयामि किम् ॥\nत्रैलोक्यराज्यविभ्रष्टो नाहं जीवितुमुत्सहे ॥ ११६ ॥\nएवं वैराग्यमापन्नो गिरिमारुह्य वासवः ॥\nयावत्क्षिपति चात्मानं मरणे कृतनिश्चयः । ११७ ॥\nतावद्देवोत्थिता वाणी गगनाद्द्विजसत्तमाः ॥\nमा शक्र साहसं कार्षीर्वैराग्यं प्राप्य चेतसि ॥ ११८ ॥\nत्वया राज्यं प्रकर्तव्यं स्वर्गेऽद्यापि युगाष्टकम् ॥\nतस्मात्पापविशुद्ध्यर्थं शृणु शक्र समा हितः ॥ ११९ ॥\nकुरुष्व वचनं शीघ्रं भावनीयं न चान्यथा ॥\nयत्त्वया पांसुभिः पूर्वं विवरं परिपूरितः ॥ ६.८.१२० ॥\nहाटकेश्वरजे क्षेत्रे यत्र देवः स्वयं हरः ॥\nतत्र नागबिलो जातो वल्मीकात्त्रिदशाधिप ॥ १२१ ॥\nयेन नागा धरापृष्ठे निर्गच्छंति व्रजंति च ॥\nतेन मार्गेण गत्वा त्वं पाताले हाटकेश्वरम् ॥\nस्नात्वा पातालगंगायां पूजयस्व महेश्वरम् ॥ १२२ ॥\nततः पापविनिर्मुक्तो भविष्यसि न संशयः ॥\nसंप्राप्स्यसि च भूयोऽपि देवराज्यमकण्टकम् ॥ १२३ ॥\n॥ सूत उवाच ॥ ॥\nअथ शक्रः समाकर्ण्य तां गिरं गगनोत्थिताम् ॥\nजगाम सत्वरं तत्र यत्र नागबिलः स च ॥ १२४ ॥\nततः प्रविश्य पातालं गंगातोयपरिप्लुतः ॥\nपूजयामास तल्लिंगं हाटकेश्वरसंज्ञितम् ॥ १२५ ॥\nअथ तस्य क्षणाज्जातं शरीरं मलवर्जितम् ॥\nदुर्गन्धश्च गतो नाशं तेजोवृद्धिर्बभूव ह ॥ १२६ ॥\nएतस्मिन्नंतरे प्राप्ता ब्रह्मविष्णुमुखाः सुराः ॥\nप्रोचुश्च देवराजं तं मुक्तपापं प्रहर्षिताः ॥ १२७ ॥\nप्राप्तस्तु मेध्यतां शक्र विमुक्तो ब्रह्महत्यया ॥\nतस्मादागच्छ गच्छामः सहितास्त्रिदशालयम् ॥ १२८ ॥\nएतन्नाग बिलं शक्र पुनः पूरय पांसुभिः ॥\nनो चेदागत्य चानेन मानुषाः सिद्धिहेतवः ॥ १२९ ॥\nएतल्लिंगं समभ्यर्च्य स्नात्वा भागीरथीजले ॥\nअपि पापसमायुक्ता यास्यंति परमां गतिम् ॥ ६.८.१३० ॥\nततस्ते त्रिदशाः सर्वे स च देवं शतक्रतुः ॥\nप्रणिपत्य पुनः प्रोच्चैः प्रजग्मुस्त्रिदशालयम् ॥।३॥।\nततो जज्ञे महांस्तत्र स्वर्गे वृत्रवधोत्सवः ॥\nदेवेन्द्रत्वमनुप्राप्ते पुनः शक्रे द्विजोत्तमाः ॥ १३२ ॥\n॥ सूत उवाच ॥ ॥\nएतद्वः सर्वमाख्यातं हाटकेश्वरसंभवम् ॥\nमाहात्म्यं ब्राह्मणश्रेष्ठाः सर्वपातकनाशनम् ॥ १३३ ॥\nयश्चैतत्कीर्तयेद्भक्त्या शृणोति च समाहितः ॥\nस याति परमं स्थानं जरा मरणवर्जितम्॥ १३४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वृत्रवधवर्णनंनामाष्टमो ऽध्यायः ॥ ८ ॥ छ ॥"
  }
]
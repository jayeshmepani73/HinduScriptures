[
  {
    "text": "॥ नारद उवाच ॥ ॥\nकदा विधिनिषेधौ च कर्तव्यौ विष्णुसन्निधौ ॥\nयुष्मद्वाक्यामृतं पीत्वा तृप्तिर्मम न विद्यते ॥ १ ॥\n॥ ब्रह्मोवाच ॥ ॥\nकर्कसंक्रांतिदिवसे विष्णुं संपूज्य भक्तितः ॥\nफलैरर्घ्यः प्रदातव्यः शस्तजंबूफलैः शुभैः ॥ २ ॥\nजंबूद्वीपस्य संज्ञेयं फलेन च विजायते ॥\nमन्त्रेणानेन विप्रेंद्र श्रद्धाधर्मसुसंयतैः ॥ ३ ॥\nषण्मासाभ्यंतरे मृत्युर्यत्र क्वापि भवेन्मम ॥\nतन्मया वासुदेवाय स्वयमात्मा निवेदितः ॥ ४ ॥\n॥ इति मंत्रेणार्घ्यम् ॥ ॥\nततो विधिनिषेधौ च ग्राह्यौ भक्त्या हरेः पुरः ॥\nचातुर्मास्ये समायाते सर्वलोकमहासुखे ॥ ५ ॥\nविधिर्वेदविधिः कार्यो निषेधो नियमो मतः ॥\nविधिश्चैव निषेधश्च द्वावेतौ विष्णुरेव हि ॥ ६ ॥\nतस्मात्सर्वप्रयत्नेन सेव्य एव जनार्दनः ॥\nविष्णोः कथा विष्णुपूजा ध्यानं विष्णोर्नतिस्तथा । ७ ॥\nसर्वमेव हरिप्रीत्या यः करोति स मुक्तिभाक् ॥\nवर्णाश्रमविधेर्मूर्तिः सत्यो विष्णुः सनातनः ॥ ८ ॥\nचातुर्मास्ये विशेषेण जन्मकष्टादिनाशनम् ॥\nहरिरेव व्रताद्ग्राह्यो व्रतं देहेन कारयेत् ॥\nदेहोऽयं तपसा शोध्यः सुप्ते देवे तपोनिधौ ॥ २९ ॥\n॥ नारद उवाच ॥ ॥\nकिं व्रतं किं तपः प्रोक्तं ब्रह्मन्ब्रूहि सविस्तरम् ॥\nसुप्ते देवे मया कार्यं कृतं यच्च महाफलम् ॥ ६.२३७.१० ॥\n॥ ब्रह्मोवाच ॥ ॥\nव्रतं विष्णुव्रतं विद्धि विष्णुभक्तिसमन्वितम् ॥\nतपश्च धर्मवर्तित्वं कृच्छ्रादिकमथापि वा ॥ ११ ॥\nशृणु व्रतस्य माहात्म्यं वक्ष्यामि प्रथमं तव ॥\nब्रह्मचर्यव्रतं सारं व्रतानामुत्तमं व्रतम् ॥ १२ ॥\nब्रह्मचर्यं तपः सारं ब्रह्मचर्यं महत्फलम् ॥\nक्रियासु सकलास्वेव ब्रह्मचर्यं विवर्द्धयेत् ॥ १३ ॥\nब्रह्मचर्यप्रभावेण तप उग्रं प्रवर्त्तते ॥\nब्रह्मचर्यात्परं नास्ति धर्मसाधन मुत्तमम्॥ १४ ॥\nचातुर्मास्ये विशेषेण सुप्ते देवे गुणोत्तरम् ॥\nमहाव्रतमिदं लोके तन्निबोध सदा द्विज ॥ १५ ॥\nनारायणमिदं कर्म यः करोति न लिप्यते ॥\nशतत्रयं षष्टियुतं दिनमाहुश्च वत्सरे ॥ १६ ॥\nतत्र नारायणो देवः पूज्यते व्रतकारिभिः ॥\nसत्क्रियाममुकीं देव कारयिष्यामि निश्चयः ॥ १७ ॥\nकुरुते तद्व्रतं प्राहुः सुप्ते देवे गुणोत्तरम् ॥\nवह्निहोमो विप्रभक्तिः श्रद्धा धर्मे मतिः शुभा ॥ १८ ॥\nसत्संगो विष्णुपूजा च सत्यवादो दया हृदि॥\nआर्जवं मधुरा वाणी सच्चरित्रे सदा रतिः ॥ १९ ॥\nवेदपाठस्तथाऽस्तेयमहिंसा ह्रीः क्षमा दमः ॥\nनिर्लोभताऽक्रोधता च निर्मोहोऽममताऽर तिः ॥ २० ॥\nश्रुतिक्रियापरं ज्ञानं कृष्णार्पितमनोगतिः ॥\nएतानि यस्य तिष्ठंति व्रतानि ब्रह्मवित्तम ॥ २१ ॥\nजीवन्मुक्तो नरः प्रोक्तो नैव लिप्य ति पातकैः ॥\nव्रतं कृतं सकृदपि सदैव हि महाफलम् ॥ २२ ॥\nचातुर्मास्ये विशेषेण ब्रह्मचर्यादिसेवनम् ॥\nअव्रतेन गतं येषां चातुर्मास्यं सदा नृणाम् ॥ २३ ॥\nधर्मस्तेषां वृथा सद्भिस्तत्त्वज्ञैः परिकीर्तितः ॥\nसर्वेषामेव वर्णानां व्रतचर्या महाफलम् ॥ २४ ॥\nस्वल्पापि विहिता वत्स चातुर्मा स्ये सुखप्रदा ॥\nसर्वत्र दृश्यते विष्णुर्व्रतसेवापरैर्नृभिः ॥ २५ ॥\nचातुर्मास्ये समायाते पालयेत्तत्प्रयत्नतः ॥ २६ ॥\nभजस्व विष्णुं द्विजवह्नितीर्थवेदप्रभेदमयमूर्तिमजं विराजम् ॥\nयत्प्रसादाद्भवति मोक्षमहातरुस्थस्तापं न यास्यति भवार्कसमुद्भवं तम् ॥ २७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये व्रतमहिमवर्णनंनाम सप्तत्रिं शदुत्तरद्विशततमोऽध्यायः ॥ २३७ ॥"
  }
]
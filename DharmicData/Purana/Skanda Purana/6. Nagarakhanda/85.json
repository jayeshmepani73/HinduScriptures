[
  {
    "text": "॥ ऋषय ऊचुः ॥ ॥\nमाधव्याः पद्मया दत्तो यः शापस्तस्य यत्फलम् ॥\nपरिणामोद्भवं सर्वं श्रुतमस्माभिरद्य तत् ॥ १ ॥\nतेन यत्कमला शप्ता ब्राह्मणेन महात्मना ॥\nसा कथं गज वक्त्राऽथ पुनर्जाता शुभानना ॥ २ ॥\n॥ सूत उवाच ॥ ॥\nशापेन तस्य विप्रस्य तत्क्षणादेव सा द्विजाः ॥\nगजवक्त्रा समुत्पन्ना महाविस्मयकारिणी ॥ ३ ॥\nसा प्रोक्ता हरिणा तिष्ठ किञ्चित्कालांतरे शुभे ॥\nअनेनैव तु रूपेण यावत्स्याद्द्वापरक्षयः ॥ ४ ॥\nततोऽहं मेदिनीपृष्ठे ह्यवतीर्य समुद्रजे ॥\nतपः शक्त्या करिष्यामि भूयस्त्वां तु शुभाननाम् ॥ ५ ॥\nअवज्ञायाथ सा तस्य तद्वाक्यं शार्ङ्गधन्विनः ॥\nशुभास्यत्वकृते तेपे तपस्तीव्रं सुहर्षिता॥ ॥ ६॥\nएतत्क्षेत्रं समासाद्य त्रिकालं स्नानमाचरत्॥\nब्रह्माणं तोषयामास दिवारात्रिमतंद्रिता॥ ७॥\nतामुवाच ततो ब्रह्मा वर्षांते तुष्टिमागतः ॥\nवरं प्रार्थय तुष्टोऽहं तव केशववल्लभे ॥ ८ ॥\n॥ लक्ष्मीरुवाच ॥ ॥\nगजास्याहं कृता देव शापं दत्त्वा सुदारुणम् ॥\nब्राह्मणेन सुक्रुद्धेन कस्मिश्चित्कारणांतरे ॥९॥\nतस्मात्तद्रूपिणीं भूयो मां कुरुष्व पितामह ॥\nयदि मे तुष्टिमापन्नो नान्यत्किंचिद्वृणोम्यहम् ॥ ६.८५.१० ॥\n॥ ब्रह्मोवाच ॥ ॥\nभविष्यति शुभं वक्त्रं मत्प्रसादादसंशयम् ॥\nतव भद्रे विशेषेण तस्मात्त्वं स्वगृहं व्रज ॥ ११ ॥\nमहत्त्वं ते मया दत्तमद्यप्रभृति शोभने ॥\nमहालक्ष्मीति ते नाम तस्मादत्र भविष्यति ॥ १२ ॥\nगजवक्त्रां नरो यस्त्वां पूजयिष्यति भक्तितः ॥\nस गजाधिपतिर्भूपो भविष्यति च भूतले ॥ १३ ॥\nद्वितीयादिवसे यस्त्वां महालक्ष्मीरिति ब्रुवन् ॥\nश्रीसूक्तेन सुभक्त्याऽथ देवि संपूजयिष्यति ॥ १४ ॥\nसप्तजन्मांतराण्येव न भविष्यति सोऽधनः॥\nएवमुक्त्वा चतुर्वक्त्रो विरराम ततः परम्॥ १५ ॥\nसाऽपि हृष्टा गता देवी यत्र तिष्ठति केशवः ॥ १६ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये महालक्ष्मीमाहात्म्यवर्णनंनाम पञ्चाशीतितमोऽध्यायः॥ ८५ ॥छ॥"
  }
]
[
  {
    "text": "॥ ॥ सूत उवाच ॥ ॥\nएवं राज्यं परित्यज्य विश्वामित्रो द्विजोत्तमाः ॥\nहिमवन्तं नगं प्राप्य तपश्चक्रे सुदारुणम् ॥ १ ।।\nवर्षास्वाकाशशायी च हेमंते सलिलाशयः ॥\nपञ्चाग्निसाधको ग्रीष्मे स्थितो वर्षशतत्रयम् ॥ २ ॥\nफलमूलकृताहारस्ततो वर्षशतत्रयम् ॥\nध्यायमानः परं ब्रह्म स्थितो ब्राह्मणसत्तमाः ॥\nशीर्णपर्णाशनः पश्चात्तावत्कालं व्यवस्थितः ॥ ३ ॥\nततश्चैव जलाहारस्तावन्मात्रं व्यवस्थितः ॥\nकालं स वायुभक्षश्च ततश्चैवायुतं समाः॥ सूत उवाच॥\nअथ दृष्ट्वा तपःशक्तिं तस्य तां त्रिदशाधिपः।\nपातायष्यति मां नूनमेष स्थानान्नृपोत्तमः॥। ॥ ५ ॥\nततः प्रोवाच संगत्य साम्ना परमवल्गुना ॥\nविश्वामित्रं नृपश्रेष्ठं भयेन महताऽन्वितः ॥ ६ ॥\n॥ इंद्र उवाच ॥ ॥\nविश्वामित्र प्रतुष्टोऽस्मि तपसानेन पार्थिव ॥\nवरं वरय भद्रं ते यदभीष्टं हृदिस्थितम्॥ ७ ॥\n॥ विश्वामित्र उवाच ॥ ॥\nब्राह्मण्यं देहि मे शक्र यदि तुष्टोऽसि सांप्रतम् ॥\nतदर्थं तपसश्चर्यां जानीहि त्वं पुरंदर ॥९॥\n॥ इंद्र उवाच ॥ ॥\nअनेनैव शरीरेण क्षत्रियः स्यात्कथं द्विजः ॥\nचतुर्विंशतिसंस्कारैर्द्विगुणैर्यःप्रजायते ॥\nतदन्यत्प्रार्थय क्षिप्रं यत्तेऽभीष्टतरं स्थितम् ॥ ९ ॥\n॥ विश्वामित्र उवाच ॥ ॥\nन ब्राह्मण्यात्परं किंचित्प्रार्थयामि सुरेश्वर॥ ६.१६८.१० ॥\nअपि त्रैलोक्यराज्यं ते वस्तुष्वन्येषु का कथा ॥\nतस्माद्गच्छ सुरश्रेष्ठ स्वराज्यं परिपालय ॥ ११ ॥\nपरित्यक्ष्याम्यहं देहं यास्ये वाऽहं द्विजन्मताम् ॥\nतच्छ्रुत्वा वचनं तस्य देवराजो दिवं गतः ॥ १२ ॥\nतस्य तं निश्चयं ज्ञात्वा सर्वदेवसमावृतः॥\nविश्वामित्रोऽपि तद्रूपं चकार दुश्चरं तपः॥ १३ ॥\nअथ वर्षसहस्रे तु व्यतिक्रान्ते द्विजोत्तमाः ॥\nअन्यस्मिन्वायुभक्षस्य विश्वामित्रस्य भूपतेः ॥ १४ ॥\nआजगाम स्वयं ब्रह्मा पुण्यैर्देवर्षिभिः सह ॥\nअब्रवीत्तं महीपालं तपसा दग्धकिल्बिषम् ॥ १५ ॥\n॥ श्रीब्रह्मोवाच ॥ ॥\nविश्वामित्र प्रतुष्टोऽस्मि तपसानेन सत्तम ॥\nवरं वरय भद्रं ते प्रदास्याम्यपि दुर्लभम् ॥ १६ ॥\n॥ विश्वामित्र उवाच ॥ ॥\nयदि तुष्टोऽसि मे देव यदि देयो वरो मम ॥\nब्राह्मण्यं देहि मे देव नान्यदिष्टतमं महत् ॥ १७ ॥ ॥\n॥ ब्रह्मोवाच ॥ ॥\nक्षत्रियेण प्रजातस्य द्विजत्वं जायते कथम् ॥\nश्रुतिस्मृतिविरुद्धं हि किमेवं वदसीप्सितम् ॥ १८९ ॥\nयन्न जातं धरापृष्ठे न भविष्यति कर्हिचित् ॥ १९ ॥\n॥ विश्वामित्र उवाच ॥ ॥\nगच्छ त्वं देवदेवेश ब्रह्मलोकमनुत्तमम्॥\nअहं त्यक्ष्यामि वा प्राणान्संप्राप्स्ये वा द्विजन्मताम् ॥ ६.१६८.२० ॥\nअथ देवर्षिमध्यस्थ ऋचीको वाक्यमब्रवीत् ॥\nअस्य जन्मकृते देव ब्राह्म्यैर्मंत्रैर्मया चरुः ॥ २१ ॥\nअभितो ब्रह्मसर्वस्वं तत्र सयोजितं मया ।\nतेनैव क्षत्रजन्माऽयं ब्राह्मणश्चतुरानन॥२२॥\nब्रह्मर्षिकीर्तयस्वैनं तस्मात्त्वं प्रपितामह॥\nराज्यस्थोऽपि द्विजार्हाणि सत्कृत्यान्य करोदसौ ॥ २३ ॥\nब्राह्ममन्त्रप्रभावेन तस्माद्ब्रह्मर्षिमाह्वय ॥\nयेन कीर्तामहे सर्वे विश्वामित्रं द्विजोत्तमम्॥ २४ ।\nअथ ब्रह्मा चिरं ध्यात्वा ब्राह्म्यै र्मंत्रैश्च तेजसा ॥\nसमुत्पन्नं ततः प्राह ब्राह्मणस्त्वं मया कृतः ॥ २५ ॥\nत्यजेदं दुष्करं घोरं तपो मद्वचनाद्द्रुतम् ॥\nस यदा ब्रह्मणा प्रोक्तो ब्रह्मर्षि स्त्वमसंशयम्॥ २६ ॥\nऋचीकाद्यैस्ततः सर्वैः प्रोक्तो देवर्षिभिस्तथा ॥ २७ ॥\nअथ तेषां मध्यगतो वसिष्ठो मुनिसत्तमः ॥\nसोऽब्रवीत्कोपसंयुक्तो नाहं वक्ष्यामि कर्हिचित्॥ २८ ॥\nब्राह्मणं क्षत्रियाज्जातं जानन्नपि पितामह ॥\nऋचीकस्य च दाक्षिण्यात्तथा त्वं वदसि प्रभो ॥ २९ ॥\nप्रोच्यमानो ऽपि बहुधा वसिष्ठो मुनिसत्तमः ॥\nपितामहेन मुनिभिर्नारदाद्यैरनेकधा ॥\nजगामाथ परित्यज्य तान्सर्वान्द्विजसत्तमान् ॥ ६.१६८.३० ॥\nस चागत्य मुनि श्रेष्ठो देशं चानर्तसंज्ञितम् ॥\nहाटकेश्वरजे क्षेत्रे शंखतीर्थसमीपतः ॥ ३१ ॥\nयत्र ब्रह्मशिला पुण्या श्वेतद्वीपसमन्विता ॥\nसरस्वती स्थिता यत्र नदी पापहरा शुभा ॥ ३२ ॥\nतत्राश्रमपदं कृत्वा चकार विपुलं तपः ॥\nविश्वामित्रोऽपि सामर्षस्तद्वधार्थं समागतः ॥ ३३ ॥\nतस्याश्रमस्य दूरे स याम्यां दिशि समाश्रितः ॥\nकृत्वाश्रमपदं तत्र तस्य च्छिद्राणि चिन्तयन् ॥ ३४ ॥\nसंस्थितः सुचिरं कालं न च पश्यति किंचन ॥\nअथाभिचारिकं तेन प्रारब्धं तस्य चोपरि॥३५॥\nयदुक्तं सामविधिना सामवेदे वधात्मकम्॥\nतस्य तैर्दारुणैर्मंत्रैर्जुह्वतो जातवेदसम्॥३६॥\nनिष्क्रांता दारुणा शक्तिर्मुक्तकेशी भयानका॥\nवानरस्कंधमारूढा कुर्वाणा किल्किलाध्वनिम्॥३७॥\nनानायुधसमोपेता यमजिह्वा यथा परा॥\nसाब्रवीद्वद विप्रेंद्र किं ते कृत्यं करोम्यहम्॥३८॥\nत्रैलोक्यमपि कृत्स्नं च संहरामि तवाज्ञया॥३९॥\nविश्वामित्र उवाच॥\nमम शत्रुर्मान्यो त्र वसिष्ठः कुमुनिः स्थितः।\nतं त्वं जहि द्रुतं गत्वा तदर्थं च मया कृता॥६.१६८.४०॥\nएवमुक्ता तु सा तेन विश्वामित्रेण धीमता।\nवसिष्ठाश्रममुद्दिश्य प्रस्थिता चोत्तरामुखी॥४१॥\nएतस्मिन्नेव काले तु वसिष्ठस्याश्रमे द्विजाः।\nदुर्निमित्तानि जातानि प्रभूतानि महांति च॥४२॥\nपपात महती चोल्का निहत्य रविमण्डलम्॥\nतथा रुधिरवृष्टिश्च अस्थिमिश्रा व्यजायत॥४३॥\nदीप्तां दिशं समासाद्य रुरोद च तथा शिवा।\nतां दृष्ट्वा सुमहोत्पातान्वसिष्ठो मुनिपुंगवः॥४४॥\nयावदालोकते रूपं ज्वालामालासमाकुलम्॥\nततः सम्यक्परिज्ञाय सर्वं दिव्येन चक्षुषा॥४५॥\nविश्वामित्रप्रयुक्तेयं शक्तिर्मम वधाय च॥\nकृत्या रूपा सुमंत्रैश्च सामवेदसमुद्भवैः॥४६॥\nतिष्ठतिष्ठेति तेनोक्ता ततः सा निश्चलाभवत्॥\nनिजमंत्रैश्च सा तेन स्तंभिताथर्वणोद्भवैः॥४७॥\nततः स्त्रीरूपमादाय प्रोवाच मुनिपुंगवम्॥\nसामवेदस्तु वेदानां प्राधान्येन व्यवस्थितः॥४८।.\nविधिना तेन संसृष्टा विश्वामित्रेण धीमता॥\nमा कुरुत्वप्रमाणंतु प्रहारं सह मे मुने ॥\nरक्षयिष्यामि ते\nप्राणान्स्वल्पस्पर्शेन ते मुने ॥ ४९ ॥\n॥ वसिष्ठ उवाच ॥ ॥\nयद्येवं कुरु मे स्पर्शं न मर्म स्पर्शनं शुभे ॥\nमया चाथर्वणा मंत्राः संहृताः कृपया तव ॥ ६.१६८.५० ॥\nततः सा दारुणा शक्तिर्विश्वामित्रप्रयोजिता ॥\nतस्यांगदेशं स्पृष्ट्वाथ निपपात धरातले ॥ ५१ ॥\nततस्तुष्टो वसिष्ठस्तु तामाह मधुरं वचः ॥\nअद्यप्रभृति ते पूजां करिष्यंति समाहिताः ॥\nजनाः सर्वे महाभागे भक्त्या परमया युताः ॥ ५२ ॥\nचैत्रमासे सिते पक्षे अष्टमीदिवसे स्थिते ॥\nये ते पूजां करिष्यंति श्रद्धया परया युताः ॥ ५३ ॥\nते सर्वे वत्सरंयावद्भवि ष्यंति निरामयाः ॥\nतस्मादत्रैव स्थातव्यं सदैव मम वाक्यतः ॥ ५४ ॥\n॥ सूत उवाच ॥ ॥\nएवमुक्ता च सा तेन वसिष्ठेन महात्मना ॥\nस्थिता तत्रैव सा देवी तस्य वाक्येन तत्क्षणात् ॥ ५५ ॥\nप्राप्नोति परमां पूजां विशेषान्नागरैः कृताम् ॥\nधारानामेति विख्याता भक्तलोकसुख प्रदा ॥ ५६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धारोत्पत्तिमाहात्म्यवर्णनंनामाष्ट षष्ट्युत्तरशततमोऽध्यायः ॥ १६८ ॥"
  }
]
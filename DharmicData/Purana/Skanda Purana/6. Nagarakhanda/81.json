[
  {
    "text": "॥ ॥ श्रीगरुड उवाच ॥ ॥\nममास्ति दयितं मित्रं ब्राह्मणो भृगुवंशजः ॥\nतस्यास्ति माधवीनाम कन्या कमललोचना ॥ १ ॥\nन तस्याः सदृशः कांतः प्राप्तस्तेन महात्मना ॥\nयतस्ततोऽहमादिष्टः कांतमस्यास्त्वमानय ॥\nअनुरूपं द्विजश्रेष्ठ यद्यहं संमतस्तव ॥ २ ॥\nततो मयाऽखिला भूमिस्तद्वरार्थं विलोकिता ॥\nन तदर्थं वरो लब्धः सर्वैः समुचितो गुणैः ॥ ३ ॥\nततस्त्वं पुण्डरीकाक्ष मम चित्ते व्यवस्थितः ॥\nअनुरूपः पतिस्तस्याः सर्वैरेव गुणैर्युतः ॥ ४ ॥\nतस्मात्पाणिग्रहं तस्याः स्वीकुरुष्व सुरेश्वर ॥\nअत्यन्तरूपयुक्ताया मम वाक्यप्रणोदितः ॥ ५ ॥\n॥ भगवानुवाच ॥ ॥\nअत्रानय द्विजश्रेष्ठ तां कन्यां कमलेक्षणाम्॥\nयेन दृष्ट्वा स्वयं पश्चात्प्रकरोमि यथोदितम् ॥ ६ ॥\n॥ गरुड उवाच ॥ ॥\nतव तेजोभयादेव सा कन्या जनकान्विता ॥\nमया दूरे विनिर्मुक्ता तत्कथं तामिहानये ॥ ७ ॥\n॥ श्रीभगवानुवाच ॥ ॥\nअत्र तां मम तत्तेजो जनकेन समन्विताम्॥\nन हि धक्ष्यति तस्मात्त्वं शीघ्रं द्विजवराऽऽनय ॥ ८ ॥\nएवमुक्तस्ततस्तेन विष्णुना प्रभविष्णुना ॥\nतां कन्या मानयामास तं च विप्रभृगूद्वहम्॥ ९ ॥\nअथासौ प्रणिपत्योच्चैर्ब्राह्मणो मधुसूदनम् ॥\nलक्ष्मीवन्न्यविशत्पार्श्वे गरुडस्य समीपतः ॥ ६.८१.१० ॥\nसापि कन्या वरारोहा बाल्यभावादनिन्दिता ॥\nशय्यैकांते समाविष्टा दक्षिणे मुरविद्विषः ॥ ११ ॥\nअथ कोपपरीतांगी महिष्याधर्ममाश्रिता ॥\nलक्ष्मीः शशाप तां कन्यां सपत्नीति विचिन्त्य च ॥ १२ ॥\nयस्मान्मे पुरतः पापे कांतस्य मम हर्षिता॥\nशय्यायां त्वं समाविष्टा लज्जां त्यक्त्वा सुदूरतः ॥\nतस्मादश्वमुखी नूनं विकृता त्वं भविष्यसि ॥ १३ ॥\nएवं शापे श्रिया दत्ते हाहाकारो महानभूत् ॥\nसर्वेषां तत्र संस्थानां कोपश्चापि द्विजन्मनः ॥ ॥ १४॥\n॥ ब्राह्मण उवाच ॥ ॥\nसहस्रं याच्यते कन्या करोत्येकः करग्रहम् ॥\nवाङ्मात्रेण न तस्याः स्यात्पत्नीभावः कथंचन ॥ १९ ॥\nयावन्नाग्निद्विजातीनां प्रत्यक्षं गुरुसंनिधौ ॥\nससंकल्पं स्वयं दत्ता गृह्योक्तविधिना जनैः ॥ १६ ॥\nतस्मात्तद्दोषनिर्मुक्ता सपत्न्येषा समा त्वया ॥\nकृता वाजिमुखी पापे त्वं गजास्या भविष्यसि ॥।७॥\nएवमुक्त्वा स विप्रेंद्रस्ततः प्रोवाच केशवम्॥\nआतिथ्यं विहितं ह्येतत्तव पत्न्या यथोचितम् ॥\nतस्मात्तत्र प्रयास्यामि यत्र स्यात्तादृशी सुता ॥ १८ ॥\n॥ श्रीभगवानुवाच ॥ ॥\nन सन्तापस्त्वया कार्यः कृत्येस्मिन्द्विजसत्तम ॥\nममांतिके प्रयातानां नाशुभं जायते क्वचित् ॥ १९ ॥\nतस्मान्नाश्वमुखी ह्येषा जन्मन्यस्मिन्भविष्यति ॥\nगृहीत्वेमां गृहं गच्छ प्रयच्छ स्वेप्सिताय च ॥ ६.८१.२० ॥\nशयने वामदिग्भागः कलत्राणामुदाहृतः ॥\nदक्षिणे बन्धुलोकानां तत्कालोचितशायिनाम्॥२॥।\nसेयं तव सुता विप्र बंधुस्थानं समाश्रिता ॥\nभविष्यति ततो जामिः कनिष्ठा मेऽन्यजन्मनि ॥ २२ ॥\nअवतीर्णस्य भूपृष्ठे देवकार्येण केनचित् ॥\nवाजिवक्त्रधरा प्रोक्ता यद्येषा मम कांतया ॥२३॥\nततोऽहं सुमहत्कृत्वा तपश्चैवानया सह ॥\nकरिष्यामि शुभास्यां च तथा लक्ष्मीमपि द्विज ॥ २४ ॥\nएवं स भगवान्विप्रं तं सन्तोष्य तदा गिरा ॥\nगरुडेन समं चक्रे कथाश्चित्रा मनोरमाः ॥ २५ ॥\nअथ तस्मिन्कथांते स गरुडः पुरुषोत्तमम् ॥\nप्रोवाच तां स्त्रियं दृष्ट्वा वृद्धां तेजःसमन्विताम् ॥ ॥ २६ ॥\nअपूर्वेयं सुरश्रेष्ठ स्त्री वृद्धा तव पार्श्वगा ॥\nकिमर्थं केयमाख्याहि कुतः प्राप्ता जनार्दन ॥ २७ ॥\n॥ श्रीभगवानुवाच ॥ ॥\nएषा ख्याता खगश्रेष्ठ लोकेऽस्मिन्वृद्धकन्यका ॥\nशांडिलीनाम सर्वज्ञा ब्रह्मचर्यपरायणा ॥ २८ ॥\nतपोवीर्यसमोपेता सर्वदेवाभिवंदिता ॥\nनास्ति वै चेदृशी नारी खगेन्द्रात्र जगत्त्रये ॥ २९ ॥\n॥ सूत उवाच ॥ ॥\nतस्य तद्वचनं श्रुत्वा विहस्य विहगाधिपः ॥\nप्रोवाच वासुदेवं च तां विलोक्य चिरं द्विजाः ॥ ६.८१.३० ॥\n॥ गरुड उवाच ॥ ॥\nनैतच्चित्रं तपो यच्च क्रियते सुमहत्तरम् ॥\nयथा च दीयते दानं यच्च तत्रास्ति चाद्भुतम्॥\nतथा च क्रियते युद्धं संग्रामे युद्धशालिभिः ॥ ३१ ॥\nनाश्चर्यं चित्रमेतच्च ब्रह्मचर्यं तदद्भुतम् ॥\nविशेषाद्यौवनावस्थां संप्राप्य पुरुषोत्तम ॥ ३२ ॥\nविशेषेण च नारीभिरत्र न श्रद्दधाम्यहम् ॥\nअवश्यं यौवनस्थेन तिर्यग्योनिगतेन च ॥ ३३ ॥\nविकारः खलु कर्तव्यो नाधि काराय यौवनम् ॥\nयदि न प्राप्नुवंत्येताः पुरुषं योषितः क्वचित् ॥ ३४ ॥\nअन्योन्यं मैथुनं चक्रुः कामबाणप्रपीडिताः ॥\nकुष्ठिनं व्याधितं वापि स्थविरं व्यंगमेव च ॥\nअप्येताः पुरुषाभावे मन्यंते पंचसायकम् ॥ ३५ ॥\nनाग्निस्तृप्यति काष्ठानां नापगानां महोदधिः ॥\nनांतकः सर्वभूतानां न पुंसां वामलोचना ॥ ३६ ॥\nन परत्र भयादेता मर्यादां विदधुः स्त्रियः ॥\nमुक्त्वा भूपभयं चैकमथवा गुरुजं भयम् ॥ ३७ ॥\n॥ सूत उवाच ॥ ॥\nएवं तस्य वचः श्रुत्वा शांडिली ब्रह्मचारिणी ॥\nमौनव्रतधराऽप्येवं हृदि कोपं दधार सा ॥ ३८ ॥\nएतस्मिन्नंतरे तस्य पक्षिनाथस्य तत्क्षणात् ॥\nउभौ पक्षौ गतौ नाशं रुण्डाकारोऽत्र सोऽभवत् ॥ ३९ ॥\nमांसपिंडमयो रौद्रः सर्वरोगविवर्जितः ॥\nअशक्तश्च तथा गन्तुं पदमात्रमपि क्वचित् ॥ ॥ ६.८१.४० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सुपर्णपक्षपातवर्णनंनामैकाशीतितमोऽध्यायः ॥ ८१ ॥ ॥ छ ॥"
  }
]
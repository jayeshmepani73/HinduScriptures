[
  {
    "text": "मांडव्य उवाच ॥ ॥\nग्रहीष्यामि सुरश्रेष्ठा वरं युष्मत्समुद्रवम् ॥\nपरं मे निर्णयं चैकं धर्मराजः प्रचक्षतु॥ । १ ॥\nसर्वेषां प्राणिनां लोके कृतं कर्म शुभाशुभम् ॥\nउपतिष्ठति नान्यत्र सत्यमेतत्सुरोत्तमाः ॥ २ ॥\nमयाप्यत्र परे चापि किं कृतं पातकं च यत् ॥\nईदृशीं वेदनां प्राप्तो न च मृत्युं कथचन ॥ ३ ॥\n॥ धर्मराज उवाच ॥ ॥\nअन्यदेहे त्वया विप्र बालभावेन वर्तता ॥\nशूलाग्रेण सुतीक्ष्णेन काये विद्धो बकः क्षितौ ॥ ४ ॥\nनान्यत्कृतमपि स्वल्पं पातकं किंचिदेव हि ॥\nएतस्मात्कारणादेषा व्यथा संसेविता द्विज ॥ ५ ॥ ॥\n॥ सूत उवाच ॥ ॥\nतस्य तद्वचनं श्रुत्वा भृशं क्रोधसमन्वितः ॥\nततस्तं प्राह मांडव्यो धर्मराजं पुरः स्थितम् ॥ ६ ॥\nअस्य स्वल्पापराधस्य यस्माद्भूयान्विनिग्रहः ॥\nकृतस्त्वया सुदुर्बुद्धे तस्माच्छापं गृहाण मे ॥ ७ ॥\nत्वं प्राप्य मानुषं देहं शूद्रयोनौ व्यवस्थितः ॥\nजातिक्षयकृतं दुःखं प्रभूतं सेवयिष्यसि ॥ ८ ॥\nतथा कृता मयैषाद्य व्यवस्था सर्वदेहिनाम् ॥\nअष्टमाद्वत्सरादूर्ध्यं कर्मणा गर्हितेन च ॥\nप्रग्रहीष्यति वै जंतुः पुरुषो योषिदेव वा ॥ ९ ॥\nएवमुक्त्वा स मांडव्यो धर्मराजं ततः परम् ॥\nप्रस्थितो रोषनिर्मुक्तो वांछिताशां प्रति द्विजाः ॥ 6.136.१० ॥\nअथ तं प्रस्थितं दृष्ट्वा प्रोचुः सर्वे दिवौकसः ॥\nधर्मराजकृते व्यग्राः श्रुत्वा शापं तथाविधम् ॥ ११ ॥\n॥ देवा ऊचुः ॥ ॥\nभगवन्पापसक्तस्य धर्मराजस्य केवलम्॥\nन त्वमर्हसि शापेन शूद्रं कर्तुं कथंचन ॥ १२ ॥\nप्रसादं कुरु तस्मात्त्वमस्य धर्मपतेर्द्विज ॥\nअस्माकं वचनात्सद्यः प्रार्थयस्व तथा वरम् ॥ ॥ १३ ॥\n॥ मांडव्य उवाच ॥ ॥\nनान्यथा जायते वाणी या मयोक्ता सुरोत्तमाः ॥\nअवश्यं धर्मराजोऽयं शूद्रयोनौ प्रयास्यति ॥ १४ ॥\nपरं नैवास्य संतानं तस्यां योनौ भविष्यति ॥\nसंप्राप्स्यति च भूयोऽपि धर्मराजत्वमुत्तमम् ॥ १५ ॥\nआराधयतु चाव्यग्रः क्षेत्रेऽत्रैव त्रिलोचनम् ॥\nप्रसादात्तस्य देवस्य शीघ्रं मृत्युमवाप्स्यति ॥ १६ ॥\nतथा देयो वरो मह्यं भवद्भिर्यदि स्वर्गपाः ॥\nतदेषा शूलिकाऽस्माकं स्पर्शाद्भूयात्सुधर्मदा ॥ ॥ १७ ॥\n॥ देवा ऊचुः ॥ ॥\nएनां यः प्रातरुत्थाय स्पर्शयिष्यति शूलिकाम् ॥\nपातकात्स विमुक्तो वा इह लोके भविष्यति ॥ १८ ॥\nएवमुक्त्वा मुनिं तं ते देवाः शक्रपुरोगमाः ॥\nततस्तां सादरं प्राहुः सह भर्त्रा पतिव्रताम् ॥ १९ ॥\nत्वमपि प्रार्थयाभीष्टमस्मत्तो वरवर्णिनि ॥\nयत्ते चित्ते स्थितं नित्यं नादेयं विद्यतेऽत्र नः ॥ 6.136.२० ॥\n॥ पतिव्रतोवाच ॥ ॥\nयेयं मयाकृता गर्ता स्थानेऽत्र त्रिदशेश्वराः ॥\nमन्नाम्ना ख्यातिमायातु दीर्घिकेति जगत्त्रये ॥ २१ ॥\n॥ देवा ऊचुः ॥ ॥\nअद्यप्रभृति लोकेऽत्र गर्त्तेयं तव शोभने ॥\nदीर्घिकेति सुविख्याता भविष्यति जगत्त्रये ॥ २२ ॥\nयेऽस्यां स्नानं करिष्यंति प्रातरुत्थाय मानवाः ॥\nसर्वपापविनिर्मुक्तास्ते भविष्यंति तत्क्षणात् ॥ २३ ॥\nकन्याराशिगते सूर्ये संप्राप्ते पंचमीदिने ॥\nयेऽत्र स्नानं करिष्यंति श्रद्धया सहिता नराः ॥ २४ ॥\nअपुत्रास्ते भविष्यंति सपुत्रा वंशवर्धनाः ॥\nएवमुक्त्वाऽथ तां देवा जग्मुः स्वर्गं द्विजोत्तमाः॥ ॥ २५ ॥\nपतिव्रतापि तेनैव सह कांतेन सुन्दरी ॥\nसेवयामास कल्याणी स्मरसौख्यमनुत्तमम् ॥ २६ ॥\nपर्वतेषु सुरम्येषु नदीनां पुलिनेषु च ॥\nउद्यानेषु विचित्रेषु वनेषूपवनेषु च ॥ २७ ॥\nततो वयसि संप्राप्ते पश्चिमे कालपर्ययात् ।\nतदेवात्मीयसत्तीर्थं सेवयामास सादरम् ॥ २८ ॥\nततो देहं परित्यक्त्वा स्वकांतं वीक्ष्य तं मृतम् ॥\nतत्र तोये जगामाथ ब्रह्मलोकं पतिव्रता । २९ ॥\nएतद्वः सर्वमाख्यातं दीर्घिकाख्यानमुत्तमम् ॥\nयस्य संश्रवणादेव नरः पापात्प्रमुच्यते ॥ 6.136.३० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे हाटकेश्वर क्षेत्रमाहात्म्ये दीर्घिकोत्पत्तिमाहात्म्यवर्णनंनाम षट्त्रिंशदुत्तरशततमोऽध्यायः ॥ १३६"
  }
]
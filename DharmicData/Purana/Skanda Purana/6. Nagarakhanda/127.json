[
  {
    "text": "॥ ऋषय ऊचुः ॥ ॥\nया सा कर्णोत्पलानाम त्वयास्माकं प्रकीर्तिता ॥\nकिञ्चिज्जलाश्रयं प्राप्य तपस्तपति संस्थिता ॥\nतस्याः सर्वं समाचक्ष्व यथा तपसि सा स्थिता ॥ १ ॥\n॥ सूत उवाच ॥ ॥\nगौरीपादकृतस्थाना श्रद्धया परया युता ॥\nतावत्तुष्टिं गता देवी गिरिजा शंकरप्रिया ॥ २ ॥\nततः प्रोवाच ते पुत्रि तुष्टाहं वांछितं वद ॥\nयेन यच्छाम्यसंदिग्धं यद्यपि स्यात्सुदुर्लभम् ॥ ३ ॥\n॥ कर्णोत्पलोवाच ॥ ॥\nमम पत्युः कृते देवि मम तातः सुदुःखितः ॥\nराज्याद्भ्रष्टः सुखाच्चापि कुटुंबेन विवर्जितः ॥ ४ ।\nततश्चैव तपस्तेपे वैराग्यं परमं गतः ॥\nअहं वार्द्धक्यमापन्ना कौमार्येऽपि च संस्थिता ॥ ५ ॥\nतस्माद्भवतु मे भर्त्ता कश्चिद्रूपोत्कटः स्मृतः ॥\nसर्वेषां देवमर्त्यानां त्वत्प्रसादात्सुरेश्वरि ॥६॥\nतथा स्यात्परमं रूपं तारुण्यं त्वत्प्रसादतः ॥\nयथास्य जायते सौख्यं तापसस्यापि मे पितुः ॥ ७ ॥\n॥ देव्युवाच ॥ ॥\nमाघमासतृतीयायां शनैश्चरदिने शुभे ॥\nनक्षत्रे वसुदैवत्ये रूपं ध्यात्वाथ यौवनम् ॥ ८ ॥\nत्वया स्नानं प्रकर्तव्यं सुपुण्येऽत्र जलाशये ॥\nततो दिव्य वपुर्भूत्वा यौवनेन समन्विता।\nभविष्यसि न संदेहः सत्यमेतन्मयोदितम् ॥ ९ ॥\nअन्यापि या महाभागे नारी स्नानं करिष्यति॥\nतस्मिन्नहनि साप्येवं रूपयुक्ता भविष्यति ॥ ६.१२७.१०. ॥\n॥सूत उवाच॥ ॥\nएवमुक्त्वाथ सा देवी गता चादर्शनं ततः ॥\nसापि चान्वेषयामास तृतीयां शनिना सह ॥ ११ ॥\nवसुदेवात्मकेनैव नक्षत्रेण प्रयत्नतः ॥\nध्यायमाना च तां देवीं सर्वकामप्रदायिनीम् ॥ १२ ॥\nततः कतिपयाहस्य जाता सा योगसंयुता ॥\nतृतीया या यथोक्ता च तया देव्या पुरा द्विजाः ॥ १३ ॥\nततः सा रूपसौभाग्यं यौवनं वांछितं पतिम् ॥\nध्यायमाना जले तस्मिन्नर्द्धरात्रे विवेश च ॥ १४ ॥\nततो दिव्यवपुर्भूत्वा यौवनेन समन्विता ॥\nनिष्क्रांता सलिलात्तस्माज्जनविस्मयकारिणी ॥ १५ ॥\nएतस्मिन्नंतरे प्राप्तो गौरीवाक्यप्रबोधितः ॥\nतदर्थं भगवान्कामः पत्न्यर्थं प्रीतिसंयुतः ॥\nअब्रवीच्च महाभागे कामोहं स्वयमागतः ॥ १६ ॥\nपार्वत्यादेशिता भार्या तस्मान्मे भव मा चिरम् ॥ ॥ १७ ॥\nयस्मात्प्रीत्या समायातस्तवांतिकमहं शुभे ॥\nतस्मात्प्रीतिरिति ख्याता मम भार्या भविष्यसि ॥ १८ ॥\n॥ कर्णोत्पलोवाच ॥ ॥\nयद्येवं स्मर मत्तातं तं गत्वा प्रार्थय स्वयम् ॥\nस्वच्छंदा स्याद्यतः कन्या न कथंचित्प्रवर्तिता ॥ १९ ॥\nय एष दृश्यते रम्यः प्रासादो नाति दूरतः ॥\nअस्यांते तिष्ठतेऽस्माकं तातस्तपसि संस्थितः ॥ ६.१२७.२० ॥\nअत्राहं पूर्वतो गत्वा तस्य तिष्ठामि चांतिके ॥\nभवानागत्य पश्चाच्च प्रार्थयिष्यति मां ततः ॥ २१ ॥\nबाढमित्येव कामोक्ते गता सा तत्समीपतः ॥\nप्रणिपत्य ततः प्राह दिष्ट्या तात मया पुनः ॥ २२ ॥\nसंप्राप्तं यौवनं कांतं समाराध्य हरप्रियाम् ॥\nतस्मात्कुरु विवाहं मे हृत्स्थं सुखमवाप्नुहि ॥ २३ ॥\nमदर्थे प्रेषितो भर्त्ता तया देव्याऽतिसुन्दरः ॥\nपुष्प चापः स्वयं प्राप्तः सोऽपि तात तवांतिकम् ॥ २४ ॥\nअथ तां स समालोक्य स्वां सुतां यौवनान्विताम् ॥\nहर्षेण महता युक्तां कांतयुक्तां विशेषतः ॥\nअब्रवीदद्य मे पुत्रि संजातं तपसः फलम् ॥ २५ ॥\nजीवितस्य च कल्याणि यत्वं प्राप्ता नवं वयः ॥\nभर्तारं च तथाभीष्टं देव्या दत्तं मनोभवम् ॥ २६ ॥\nएतस्मिन्नंतरे कामस्तस्यांतिकमुपाद्रवत् ॥\nअब्रवीद्देहि मे भूप स्वां कन्यां चारुहासिनीम् ॥ २७ ॥\nअस्या अर्थेऽहमादिष्टः स्वयं गौर्या नृपोत्तम ॥\nकामदेव इति ख्यातस्त्रैलोक्यं येन मोहितम् ॥ २८ ॥\nततस्तामर्पयामास तां कन्यां स महीपतिः ॥\nकृत्वाग्निं साक्षिणं वाक्याद्ब्राह्मणानां द्विजोत्तमाः ॥ २९ ॥\nसा चास्य चाभवत्प्रीतिस्थानं यस्मात्सुलोचना ॥\nरतेरनंतरा तस्मात्प्रीतिनामाऽभवच्छुभा ॥ ६.१२७.३० ॥\nएवं तया तपस्तप्तं तस्मात्तत्र जलाशये ॥\nतन्नाम्ना ख्यातिमायातं समस्तेऽत्र महीतले ॥ ३१ ॥\nसकलं माघमासं च या स्त्री स्नानं समाचरेत् ॥\nपुमान्वा प्रातरुत्थाय स प्रयागफलं लभेत् ॥ ३२ ॥\nरूपवाञ्जायते दक्षः सदा जन्मनि जन्मनि ॥\nन वियोगमवाप्नोति कदात्रिद्बांधवैः सह ॥ ३३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कर्णोत्पलातीर्थमाहात्म्यवर्णनं नाम सप्तविंशत्युत्तरशततमोऽध्यायः ॥ १२७ ॥  ॥"
  }
]
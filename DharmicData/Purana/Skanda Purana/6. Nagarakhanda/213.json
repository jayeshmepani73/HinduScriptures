[
  {
    "text": "॥ सूत उवाच ॥ ॥\nरत्नादित्यस्य माहात्म्यमेतद्वः परिकीर्तितम् ॥\nसर्वकुष्ठहरं यच्च सर्वपातकनाशनम् ॥\nभूयस्तथैव माहात्म्यं महद्वै श्रूयतां रवेः ॥ १ ॥\nपुरासीद्ब्राह्मणः कश्चित्कुष्ठव्याधिसमाकुलः ।१\nतेन चाराधितः सूर्यस्तत्रस्थेन द्विजोत्तमाः ॥ २ ॥\nपूर्वदक्षिणदिग्भागे समासाद्य ततः परम् ॥\nरक्त चन्दनजां कृत्वा प्रतिमां भावितात्मना ॥ ३ ॥\nततो वर्षसहस्रांते तुष्टस्तस्य दिवाकरः ॥\nवरदोऽस्मीति तं प्राह दृष्टिगोचरमागतः ॥ ४ ॥ ॥\n॥ ब्राह्मण उवाच ॥ ॥\nयदि तुष्टोऽसि मे देव कुष्ठव्याधिं हर प्रभो ॥\nनान्येन कारणं मेऽस्ति राज्येनापि त्रिविष्टपे ॥ ५ ॥\n॥ श्रीभगवानुवाच ॥ ॥\nसप्तम्यां सूर्यवारेण कुरु विप्र प्रदक्षिणाम् ॥\nशतमष्टोत्तरं यावत्स्नात्वा पुण्यह्रदे शुभे ॥\nफलहस्तः पृथक्त्वेन ततः कुष्ठेन मुच्यसे ॥६॥\nअन्योऽत्र गां गतो योऽपि व्रतमेतत्करिष्यति ॥\nसर्वरोगविनिर्मुक्तो मम लोकं स गच्छति ॥ ७ ॥\n॥ श्रीसूर्य उवाच ॥ ॥\nतच्छ्रुत्वा स तथा चक्रे ब्राह्मणः श्रद्धयाऽन्वितः ॥\nविमुक्तश्च तदा कुष्ठाद्दिव्यदेहमवाप्तवान् ॥ ८ ॥\nअथ भूयोऽपि तं प्राह नीरोगं भगवान्रविः ॥\nकिं ते प्रियं करोम्यन्यद्वद ब्राह्मणसत्तम ॥ ९ ॥\nसोऽब्रवीत्सर्वदैवात्र स्थातव्यं भगवन्विभो ॥ ६.२१३.१० ॥\n॥ श्रीभगवानुवाच ॥ ॥\nअतः परं ममावासः स्थानेऽत्र च भविष्यति ॥\nनाम्ना कुहरवासाख्या संज्ञा मम भविष्यति ॥ ११ ॥\nकस्यचित्त्वथ कालस्य विष्णुपुत्रो बभूव ह ॥\nसांबोनाम सुरूपाढ्यो जांबवत्यां द्विजोत्तमाः ॥ १२ ॥\nक्षोभसंजननः स्त्रीणां मातॄणामपि स द्विजाः ।१\nअथ तं राजमार्गेण गच्छंतं यदुसत्तमम् ॥ १३ ॥\nपुरनार्योऽपि संतुष्टा वीक्षांचक्रुः सुकौतुकात् ॥\nगृहकार्याणि संत्यज्य समारूढा गवाक्षकान् ॥ १४ ॥\nतस्य कामात्मदेहस्य दर्शनार्थं समुत्सुकाः ॥\nकाश्चिदर्धानुलिप्तांग्यः काश्चिदेकांजितेक्षणाः ॥ १५\nअर्धसंयमितैः केशैस्तथान्यास्त्यक्तबालकाः॥\nएकस्मिंश्चरणे काश्चिन्नियोज्योपानहं द्रुताः । १६ ॥\nपादुकां च द्वितीये तु पर्यधावन्नितंबिनीः ॥\nव्रजंतीषु तथान्यासु वनितासु गवाक्षकान् ॥ १७ ॥\nव्याक्रोशंति क्रुधाविष्टाः शिशवो गुरवस्तथा ॥\nनीवीबन्धनविश्लेषसमाकुलितचेतसः ॥ १८ ॥\nययुरेवापराः स्वेषु गवाक्षेषु वरांगनाः ॥\nस चकर्ष तदा तासां पतितैर्नेत्ररश्मिभिः ॥ १९ ॥\nहृदयानि धरापृष्ठे कामदेवसमो युवा ॥\nकाचिद्दृष्ट्वैव तद्रूपं तस्य सांबस्य कामिनी ॥ ६.२१३.२० ॥\nनिश्चला कामतप्तांगी लिखितेव विभाब्यते ॥\nकाचिदग्निसमान्मुक्त्वा निश्वासान्कामपीडिता ॥ २१ ।।\nएकास्तं च समालोक्य रूपयौवनसंयुतम् ॥\nगवाक्षात्प्रपतंति स्म निश्चेष्टा धरणीतले ॥ २२ ॥\nअन्याः परस्परालाप प्रकुर्वंति वरस्त्रियः ॥\nएका सा कामिनी धन्या यास्य चक्रेवगूहनम् ॥ २३\nनिःशेषां रजनीं प्राप्य माघमाससमुद्भवाम् ॥\nआस्तां तावत्स्त्रियो याश्च नरा अपि निरर्गलम् ॥ २४ ॥\nजल्पंति चेदृशं सर्वं तस्य रूपेण विस्मिताः ॥\nअत्रये वदन्ति सेवाम एनमर्थेन वर्जिताः ॥ २५ ॥\nवीक्ष्यामो वदनं येन नित्यमेवेंदुसंनिभम् ॥\nकर्णाभ्यां वारिता वृद्धिर्नेत्रयोरप्यसंशयम् ॥\nनो चेज्जानीमहे नैव कियती सं भविष्यति ॥ २६ ॥\nएवं संवीक्ष्यमाणस्तु कामिनीभिर्नरैस्तथा ॥\nनिर्ययौ राजमार्गेण पितृदर्शनलालसः ॥ २७ ॥\nभगिन्यो मातरो याश्च भ्रातृपत्न्यश्च याः स्थिताः ॥\nअवस्थामीदृशीं प्राप्ता ब्राह्मणानामपि स्त्रियः ॥\nमातरोऽपि च यास्तस्य भगिन्यश्च विशेषतः ॥ ॥ २८ ॥\nअन्यस्मिन्नहनि प्राप्ते प्रावृट्काले निशागमे ॥\nकृष्णपक्षे तमोभूते अलक्ष्येऽपि गते पुरः ॥ २९ ॥\nतन्माता नन्दिनीनाम कामदेवशरार्दिता ॥\nतत्पत्न्या वेषमाधाय तच्छय्यायामुपस्थिता ॥ ६.२१३.३० ॥\nसोऽपि तां दयितां ज्ञात्वा सेवयामास कामिनीम् ॥\nरतोपचारैर्विविधैरश्रद्धेयविनिर्मितैः ॥ ३१ ॥\nतया तत्र यदुश्रेष्ठो विकल्पमकरोत्तदा ॥\nअंगराजसुता या मे प्राणेभ्योऽपि गरीयसी ॥ ॥ ३२ ॥\nनैवंविधं रतं वेद अनया यद्विनिर्मितम् ॥\nवेश्या अपि न जानंति रतमीदृक्कथञ्चन ॥ ३३ ॥\nततो गाढं करे धृत्वा दीपमानीय तत्क्षणात् ॥\nयावत्पश्यति सा माता नन्दिनीति च या स्मृता ॥ ३४ ॥\nततश्च गर्हयामास रपे किमिदं कृतम् ॥\nगर्हितं सर्वलोकानां नर कार्तिप्रदं तथा ॥ ३५ ॥\nसापि लज्जासमोपेता महाभयसमाकुला ॥\nप्रणष्टा तत्क्षणादेव भयेन महताऽन्विना ॥ ३६ ॥\nसांबोऽपि प्रलपन्नार्तो निद्रां लेभे न वै द्विजाः ॥\nरात्रिशेषमभूत्तस्य तदा वर्षशतोपमम् ॥ ३७ ॥\nअथ रात्र्यां व्यतीतायां प्रोद्गते रविमण्डले ॥\nदुःखेन महता युक्तः प्रोत्थितः स हरेः सुतः ॥ ३८ ॥\nआवश्यकमपि त्यक्त्वा कंचिद्ब्राह्मणसत्तमम् ॥\nधर्मशास्त्रविधानज्ञं समानीयाथ चाब्रवीत् ॥ ३९ ॥\nरहस्ये विनयोपेतः कृतांजलिपुटः स्थितः ॥\n॥ सांब उवाच ॥ ॥\nमात्रा स्वस्रा दुहित्रा वा स्वयं स्याद्यदि मोहनम् ॥ ६.२१३.४० ॥\nकथं शुद्धिर्भवेत्तस्य परमार्थेन मे वद ॥\nधर्मशास्त्राणि संवीक्ष्य सर्वाणि च यथाक्रमम् ॥ ४१ ॥\n॥ ब्राह्मण उवाच ॥ ॥\nपरनार्याः कृते वत्स प्रायश्चित्तं विनिर्मितम् ॥\nधर्म द्रोणेषु सर्वेषु वर्णानां च पृथग्विधम् ॥ ४२ ॥\nआसां च तिसृणां चैव त्रयाणां परिकीर्तितम् ॥\nएवमेवं विनिर्दिष्टं प्रायश्चित्तं विशुदये ॥ ४३ ॥\nमात्रा मोहनमासाद्य भगिन्या वाथ यादव ॥\nदुहित्रा वा प्रमादाच्च कार्यं संशोधनं बुधैः ॥\nशुद्ध्यर्थं तिंगिनीमेकां नान्यज्जानाम्यहं यतः ॥ ४४ ॥\nधर्मद्रोणेषु सर्वेषु निर्णयोऽयमुदाहृतः ॥\nयो मया तव संदिष्टो नान्योस्ति यदुपुंगव ॥ ४५ ॥\nअन्यथा यो वदेत्पृष्टः प्रायाश्चित्तं स्वच्छन्द तः ॥\nतस्य पापस्य भागी स्याद्यथा कर्ता तथैव सः ॥ ४६ ॥\n॥ सांब उवाच ॥ ॥\nतिंगिन्याः किं स्वरूपं च किं प्रमाणं द्विजोत्तम ॥\nसर्वं विस्तरतो ब्रूहि ममास्त्यत्र प्रयोजनम् ॥ ४७ ॥\n॥ ब्राह्मण उवाच ॥ ॥\nगोवाटचूर्णमादाय गर्तां भृत्वा स्वमानजाम् ॥\nशयनं तत्र कर्तव्यं यावद्वक्त्रेण यादव ॥ ४८ ॥\nउपरिष्टात्तच्च चूर्णं धार्यं गोवाटसंभवम् ॥\nयावद्वक्त्रप्रमाणं च वर्जयित्वा स्वमाननम् ॥ ४९ ॥\nततः पादप्रदेशे तु ज्वालयेद्धव्यवाहनम् ॥\nयथा शनैः शनैर्दाहः शरीरस्य प्रजायते ॥ ६.२१३.५० ॥\nन चैव चालयेदंगं कथंचित्तत्र संस्थितः ॥\nनैवाक्रंदं तथा कुर्याद्ध्यायेदेकं जनार्दनम् ॥ ५१ ॥\nततो जीवितनाशेन गात्रशुद्धिः प्रजायते ॥ ५२ ॥\nतिंगिन्या यत्स्वरूपं च तन्मया परिकीर्तितम् ॥\nप्रायश्चित्तमिदं सम्यङ्महापातकनाशनम् ॥ ५३ ॥\nतच्छ्रुत्वा वचनं तस्य सांबो जांबवतीसुतः ॥\nहृदये निश्चयं कृत्वा तिंगिनीसाधकोद्भवम् ॥ ५४ ॥\nततः प्रोवाच विजने वासुदेवं घृणान्वितः ॥\nताताहं विप्रलब्धस्तु नंदिन्या तव भार्यया ॥ ५५ ॥\nभार्याया रूपमाधाय पापया तमसि स्थिते ॥\nसा मया निजभार्येयमिति मत्वा निषेविता ॥ ५६ ॥\nततस्तु चेष्टितैर्ज्ञात्वा गर्हयित्वा विसर्जिता ॥\nततःप्रभृति गात्रे मे कुष्ठव्याधिरयं स्थितः ॥ ॥ ५७ ॥\nमयाथ धर्मशास्त्रज्ञः कश्चित्पृष्टो द्विजोत्तमः ॥\nप्रायश्चित्तं यथोक्तं मे वद मातृनिषेवणात् ॥ ५८ ॥\nतेनोक्तं साधनं सम्यक्तिंगिन्या मम शुद्धये ॥\nसोऽहं तां साधयिष्यामि तस्य पापस्य शुद्धये ॥ ५९ ॥\nअनुज्ञां देहि मे शीघ्रं कार्यं येन करोम्यहम् ॥\nक्षंतव्यं च मया बाल्ये यत्किंचित्कुकृतं कृतम्॥ ६.२१३.६० ॥\nमम माता यथा दुःखं न कुर्यात्त्वं तथा कुरु ॥ ६१ ॥\nतच्छ्रुत्वा वचनं तस्य वज्रपातोपमं हरिः ॥\nबाष्पपूर्णेक्षणो दीनस्ततः प्रोवाच गद्गदम् ॥ ६२ ॥\nन त्वया कामतः पुत्र कृत्यमेतदनुष्ठितम् ॥\nन ज्ञानेन कृतं यस्मात्तत्स्मात्स्वल्पं हि पातकम् ॥ ६३ ॥\nजानता यत्कृतं पापं तच्चैवाक्षयतां व्रजेत् ॥\nन करोति महीपालो यदि तस्य विनिग्रहम् ॥ ६४ ॥\nतस्मात्ते कीर्तयिष्यामि प्रायश्चित्तं विशुद्धये ॥\nदानं चैव महाभाग येन कुष्ठं प्रणश्यति ॥ ६५ ॥\nउक्तानि प्रतिषिद्धानि पुनः संभावितानि च ॥\nसापेक्षनिरपेक्षाणि मुनिवाक्यान्यशेषतः ॥ ६६ ॥\nतदत्र विषये पुत्र मम वाक्यं समाचर ॥\nभविष्यति महच्छ्रेय इह लोके परत्र च ॥ ६७ ॥\nहाटकेश्वरजे क्षेत्रे विश्वामित्रप्रतिष्ठितः ॥\nमार्तण्डोऽस्ति सुविख्यातः सर्वकुष्ठविनाशकः ॥ ६८ ॥\nसूर्यवारेण सप्तम्यां संप्राप्ते मासि माधवे ॥\nनक्षत्रे पितृदैवत्ये शुक्लपक्षे समागते ॥ ६९ ॥\nभास्करस्योदये प्राप्ते श्रद्धापूतेन चेतसा ॥\nशतमष्टोत्तरं यावत्कुरुते च प्रदक्षिणाम् ॥ ६.२१३.७० ॥\nफलैः श्रेष्ठतमैश्चैव तत्प्रमाणैः पृथक्पृथक् ॥\nतस्य कुष्ठं विनिर्याति सद्य एव न संशयः ॥ ७१ ॥\nनीरोगः कुरुते यस्तु रवेस्तस्य प्रदक्षिणाः ॥\nतावद्युगं पुमानेष सूर्यलोके महीयते ॥ ७२ ॥\nसूर्यवारेण यो मर्त्यस्तस्य कृत्वा ण्दक्षिणाम् ॥\nनमस्करोति सद्भक्त्या सोऽपि रोगैः प्रमुच्यते ॥ ७३ ॥\nतस्मात्त्वं हि महाराज तमाराधय भास्करम् ॥\nदेवं वै विधिनानेन यो मयोक्तोऽखिलस्तव ॥ ७४ ॥\nअविकल्पेन मनसा समाराधय सत्वरम् ॥\nमुक्तरोगे विपाप्माथ दिब्यदेहमवाप्स्यसि ॥ ७५॥\nमा कुरुष्व विषादं त्वं कुष्ठव्याधिसमुद्रवम् ॥\nतस्मिन्क्षेत्रे स्थिते देवे कुहराश्रयसंज्ञिते ॥ ७६ ॥\nअथ तद्वचनं श्रुत्वा प्रस्थितो विष्णुनन्दनः ॥ ७७ ॥\n॥ सूत उवाच ॥ ॥\nएतच्छ्रुत्वा वचस्तस्य देवदेवस्य चक्रिणः ॥\nचकार गमने बुद्धियोगं सांबोऽर्बुदं प्रति ॥ ७८ ॥\nततः शुभेऽहनि प्राप्ते हस्त्यश्वरथसंयुतः ॥\nप्रतस्थे स सुतो विष्णोः सेनया परिवारितः ॥ ७९ ॥\nअनुयातः सुदूरं च कृष्णेनाक्लिष्टकर्मणा ॥\nबाष्पपूर्णे क्षणेनैव सर्वमातृजनेन च ॥ ६.२१३.८० ॥\nबलभद्रेण वीरेण चारुदेष्णेन धीमता ॥\nयुयुधानानिरुद्धाभ्यां प्रद्युम्नेन च धीमता ॥ ८१ ॥\nततो जांबवती पुत्रं दृष्ट्वा तीर्थोन्मुखं तदा ॥\nगच्छमानं प्रचक्रेऽथ प्रलापान्कुररी यथा ॥ ८२ ॥\nहा हतास्मि विनष्टास्मि मंदभाग्या ह्यभागिनी ॥\nएकोपि तनयो यस्या ममाप्येनां दशां गतः ॥ ८३ ॥\nअथ तां रुदतीं दृष्ट्वा प्रोवाच मधुसूदनः ॥\nकिममंगलमेतस्य प्रस्थितस्य करिष्यसि ॥८४॥\nबाष्पपूर्णेक्षणा दीना मुक्तकेशी विशेषतः ॥\nएष व्याधिविनिर्मुक्तस्तीर्थयात्राफलान्वितः ॥\nकुष्ठव्याधिपरित्यक्तः पुनरेष्यति तेंऽतिकम् ॥ ८५ ॥\nएतस्मिन्नंतरे यानादवतीर्य त्वरान्वितः ॥\nसांबोऽसौ प्रस्थितस्तत्र यत्र जांबवती स्थिता ॥ ८६ ॥\nस तां प्रणम्य हृष्टात्मा कृतांजलिपुटः स्थितः ॥\nप्रणिपत्य विहस्यो च्चैर्वाक्यमेतदुवाच ह ॥८७॥\nमा त्वं मातर्वृथा दुःखमस्मदर्थे करिष्यसि ॥\nआगमिष्याम्यहं शीघ्रं तीर्थयात्रां विधाय वै ॥८८॥\n॥ जांबवत्युवाच ॥ ॥\nरक्षतु त्वां वने वत्स सर्वास्ता वनदेवताः ॥\nश्वापदेभ्यः पिशाचेभ्यो दुष्टेभ्यः पुत्र सर्वतः ॥८९॥\nशिरस्ते पातु गोविंदः कण्ठं च मधुसूदनः ॥\nबाहुदेशं हृषीकेशो हृदयं दैत्यनाशनः ॥६.२१३.९०॥\nजठरं पुंडरीकाक्षः कटिं पातु गदाधरः ॥\nजानुनोर्युगलं कृष्णः पादौ च धरणीधरः ॥ ९१ ॥\nएवं संस्पृश्य हस्तेन निजेनांगानि तस्य सा॥\nसमालिंग्य समाघ्राय मूर्धदेशे मुहुर्मुहुः ॥ ९२ ॥\nप्रेषयामास तं पुत्रं कृतरक्षं यशस्विनी ॥\nसा सर्वांतःपुरीयुक्ता निवृता तदनन्तरम् ॥ ९३ ॥\nअश्रुपूर्णेक्षणा दीना निःश्वसन्ती यथोरगी ॥\nतथा च भगवान्विष्णुर्यादवैः सकलैः सह ॥ ९४ ॥\nप्रविष्टो द्वारकापुर्या सांबं प्रोष्य ततः परम्॥\nअश्रुपूर्णेक्षणो दीनो बलभद्रपुरःसरः ॥ ९५ ॥\nपुत्रैः पौत्रैस्तथा मित्रैर्बांधवैरपरैरपि ॥\nद्वारकाया विनिष्क्रम्य सांबोऽपि द्विजसत्तमाः ॥ ९६ ॥\nसंप्राप्तश्च क्रमेणाथ सिंधुसागरसंगमे ॥\nयत्र योगीश्वरः साक्षादंबरीषप्रतिष्ठितः ॥ ९७ ॥\nअद्यापि तिष्ठते विष्णुर्जंतूनां पापनाशनः ॥\nतत्र स्नात्वा समभ्यर्च्य देवं योगीश्वरं ततः ॥ ९८ ॥\nददौ दानानि विप्रेभ्यो नानारूपाणि शक्तितः ॥\nदीनांधकृपणेभ्यश्च तथैवान्येभ्य एव च ॥ ९९ ॥\nयानानि वस्त्ररत्नानि यद्यच्च येन वांछितम् ॥\nस त्रिरात्रं हरेः पुत्रः स्थित्वा तत्र समाहितः ॥ ६.२१३.१०० ॥\nच्यवनस्याश्रमं पुण्यं जगामाथ ततः परम् ॥\nयत्र संतिष्ठते विष्णुश्च्यवनेन प्रतिष्ठितः ॥ १ ॥\nसिंधोस्तटे च पुण्ये च सर्वपातकनाशनः ॥\nतत्रापि विप्रमुख्येभ्यो ददौ दानानि यादवः ॥ २\nवांछितानि यथोक्तानि शास्त्रदृष्टेन कर्मणा ॥\nतत्रापि संयतः सांब स स्थित्वा श्रद्धयान्वितः ॥ ३ ॥\nत्रिरात्रं प्रजगामाथ स्नात्वा सिंधूदके शुभे ॥\nततस्तु पुष्करादीनि समुद्दिश्य शनैः शनैः ॥ ४ ॥\nपुष्करावासिनं देवं ध्यायमानो ह्यहर्निशम् ॥\nतस्तु पुष्करं प्राप्य क्रमेण यदुसत्तमः ॥५॥\nपुण्ये कुण्डजले स्नातः संतर्प्य पितृदेवताः॥\nसप्तम्यां सूर्यवारेण गृहीत्वाथ फलानि च ॥\nगतः संतिष्ठते यत्र देवो वै विष्णु सूचितः ॥ ६॥\nपूजयित्वा ततो भक्त्या देवं कुहरवासिनम् ॥\nवस्त्रानुलेपनैर्धूपैर्नैवेद्यैस्तु पृथग्विधैः ॥७॥\nततः प्रदक्षिणाश्चक्रे फलहस्तः शनैःशनैः ॥\nप्रपठन्सूर्यगायत्रीं श्रद्धया परया युतः ॥ ८ ॥\nयथायथा करोत्येष रवेस्तस्य प्रदक्षिणाम् ॥\nतथातथा च संयाति तस्य कुष्ठं द्विजोत्तमाः ॥ ९ ॥\nतत्र क्षणेऽभवत्तस्य चित्ते सांबस्य धीमतः ॥\nमुक्तोऽहं कुष्ठरोगेण निर्विकल्पं द्विजोत्तमाः ॥ ६.२१३.११० ॥\nततश्च सहितं तेन यत्किंचित्तत्र चागतम् ॥\nहस्त्यश्वरथरत्नाढ्यं तत्सर्वं भक्तिपूर्वकम् ॥ ११ ॥\nनागराणां ददौ सर्वं तथान्यद्ग्रामपंचकम् ॥\nसांबाऽऽदित्यं प्रतिष्ठाप्य ततः संप्रस्थितो गृहम् ॥ १२ ॥\nकिंचिदुर्वरितं यच्च तत्सर्वं भक्तिसंयुतम् ॥\nप्रददौ सूर्यविप्रेभ्यः पूजयित्वा दिवाकरम् ॥ १३ ॥\nअष्टौ वाजिसहस्राणि नागानां च शतत्रयम् ॥\nरथानां षट्शतान्येव अश्वैर्युक्तानि वाजिभिः ॥\nअनंतानि च रत्नानि दत्त्वा सांबो गृहं गतः ॥ १४\nय एतत्पठते भक्त्या सांबाख्यानमनुत्तमम् ॥\nशृणोति वाऽन्वये तस्य न कुष्ठं संप्रजायते ॥ १५ ॥\n॥ सूत उवाच ॥ ॥\nएतद्वः सर्वमाख्यातं विश्वामित्रीयमुत्तमम् ॥\nचतुर्थं च पुण्यतीर्थं स्त्रीणां चैव शुभावहम् ॥ ११६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रीयमाहात्म्ये कुहरवासिसांबादित्यप्रभाववर्णनंनाम त्रयोदशोत्तरद्विशततमोऽध्यायः ॥ २१३ ॥"
  }
]
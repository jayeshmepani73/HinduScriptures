[
  {
    "text": "ऋषय ऊचुः॥\nतिस्रःकोट्योर्धकोटी च तीर्थानामिह भूतले॥\nश्रूयते सूत कार्त्स्न्येन कीर्त्यमाना मुनीश्वरैः॥१॥"
  },
  {
    "text": "कथं लभ्येत सर्वेषां तीर्थानां स्नानजं फलम्।।\nअल्पायुर्भिर्महाभाग कलिकाल उपस्थिते।।२।।"
  },
  {
    "text": "।।सूत उवाच।।\nक्षेत्रत्रयमिहाख्यातं तथारण्यत्रयं महत्।।\nपुरीत्रयं वनान्येव त्रीणि ग्रामास्तथात्रयः ॥ ३ ॥"
  },
  {
    "text": "तथा तीर्थत्रयं चान्यत्पर्वतत्रितयान्वितम् ॥\nमहानदीत्रयं चैव सर्वपातकनाशनम् ॥ ४ ॥"
  },
  {
    "text": "मर्त्यलोकेस्थितं विप्राः सर्वतीर्थफलप्रदम् ॥\nसर्वेष्वेतेषु यः स्नाति स सर्वेषां फलं लभेत् ॥ ५ ॥"
  },
  {
    "text": "चतुर्विंशतिसंख्यानामिदमाह प्रजापतिः ॥\nय एकस्मिंस्त्रिके स्नाति सर्व त्रिकफलं लभेत् ॥ ६ ॥"
  },
  {
    "text": "॥ ऋषय ऊचुः ॥ ॥"
  },
  {
    "text": "त्रीणि क्षेत्राणि कानीह तथारण्यानि कानि च ॥\nपुर्यस्तिस्रो महाभाग काःख्याताश्च वनानि च ॥ ७ ॥"
  },
  {
    "text": "के ग्रामाः कानि तीर्थानि के नगाः सरितश्च काः ॥\nनामभिर्वद नः सूत सर्वाण्येतानि विस्तरात् ॥ ८ ॥"
  },
  {
    "text": "॥ सूत उवाच ॥ ॥"
  },
  {
    "text": "कुरुक्षेत्रमिति ख्यातं प्रथमं क्षेत्रमुत्तमम् ॥\nहाटकेश्वरजं क्षेत्रं द्वितीयं परिकीर्तितम् ॥ ९ ॥"
  },
  {
    "text": "प्राभासिकं तृतीयं तु क्षेत्रं हि द्विजसत्तमाः ॥\nएतत्क्षेत्रत्रयं पुण्यं सर्वपातकनाशनम् ॥ ६.१९९.१० ॥"
  },
  {
    "text": "यथोक्तविधिना दृष्ट्वा नरः पापात्प्रमुच्यते ॥\nयो यं काममभिध्यायन्क्षेत्रेष्वेतेषु भक्तितः ॥ ११ ॥"
  },
  {
    "text": "स्नानं करोति तस्येष्टं मनसो जायते फलम् ॥\nचतुर्विंशतिमानेषु स्नातो भवति स द्विजाः॥१२॥"
  },
  {
    "text": "एकं तु पुष्करारण्यं नैमिषारण्यमेव च ॥\nधर्मारण्यं तृतीयं तु तेषां संकीर्त्यते द्विजाः ॥ १३ ॥"
  },
  {
    "text": "त्रिष्वेतेषु च यः स्नाति चतुर्विंशतिभाग्भवेत् ॥ १४ ॥"
  },
  {
    "text": "वाराणसी पुरीत्येका द्वितीया द्वारकापुरी ॥\nअवन्त्याख्या तृतीया च विश्रुता भुवनत्रये ॥ १५ ॥"
  },
  {
    "text": "एतासु यो नरः स्नाति चतुर्विंशतिभाग्भवेत् ॥ १६ ॥"
  },
  {
    "text": "वृन्दावनं वनं चैकं द्वितीयं खांडवं वनम् ॥\nख्यातं द्वैतवनं चान्यत्तृतीयं धरणीतले ॥ १७ ॥"
  },
  {
    "text": "त्रिष्वेतेषु च यः स्नाति चतुर्विंशतिभाग्भवेत् ॥१८॥"
  },
  {
    "text": "कल्पग्रामः स्मृतश्चैकः शालिग्रामो द्वितीयकः ॥\nनंदिग्रामस्तृतीयस्तु विश्रुतो द्विजसत्तमाः ॥१९॥"
  },
  {
    "text": "त्रिष्वेतेषु च यः स्नाति चतुर्विंशतिभाग्भवेत् ॥ ६.१९९.२० ॥"
  },
  {
    "text": "अग्नितीर्थं स्मृतं चैकं शुक्लतीर्थमथापरम्॥\nतृतीयं पितृतीर्थं तु पितॄणामतिवल्लभम् ॥ २१ ॥"
  },
  {
    "text": "त्रिष्वेतेषु च यः स्नाति चतुर्विंशतिभाग्भवेत् ॥ २२ ॥"
  },
  {
    "text": "श्रीपर्वतः स्मृतश्चैको द्वितीयश्चार्बुदस्तथा ॥\nतृतीयो रैवताख्योऽत्र विख्यातः पर्वतोत्तमाः ॥ २३ ॥"
  },
  {
    "text": "त्रिष्वेतेषु च यः स्नाति चतुर्विंशतिभाग्भवेत् ॥ २४ ॥"
  },
  {
    "text": "गंगा नदी स्मृता पूर्वा नर्मदाख्या तथा परा ॥\nसरस्वती तृतीया तु नदी प्लक्षसमुद्भवा ॥ २५ ॥"
  },
  {
    "text": "आसु सर्वासु यः स्नाति चतुर्विंशतिभाग्भवेत् ॥ २६ ॥"
  },
  {
    "text": "एतेष्वेव हि सर्वेषु यः स्नानं कुरुते नरः ॥\nसार्धकोटित्रयस्यात्र स कृत्स्नं फलमाप्नुयात् ॥ २७ ॥"
  },
  {
    "text": "यश्चैकस्मिन्नरः स्नाति स त्रिकस्य फलं लभेत् ॥ २८ ॥"
  },
  {
    "text": "एतद्वः सर्वमाख्यातं यत्पृष्टोऽस्मि द्विजोत्तमाः ॥\nसंक्षेपात्तीर्थजं पुण्यं लभ्यते यन्नरैर्भुवि ॥ २९ ॥"
  },
  {
    "text": "सांप्रतं किं नु वो वच्मि यत्तद्वदत मा चिरम् ॥ ६.१९९.३० ॥"
  },
  {
    "text": "॥ ऋषय ऊचुः ॥ ॥"
  },
  {
    "text": "हाटकेश्वरजे क्षेत्रे यानि तीर्थानि सूतज ॥\nतानि प्रोक्तानि सर्वाणि त्वयाऽस्माकं सुविस्तरात् ॥ ३१ ॥"
  },
  {
    "text": "तथा चायतनान्येव संख्यया रहितानि च ॥\nअपि वर्षशतेनात्र स्नानं कर्तुं न शक्यते ॥ ३२ ॥"
  },
  {
    "text": "तेषु सर्वेषु मर्त्येन यथोक्तविधिना स्फुटम् ॥\nदेवतायतनान्येव तथा द्रष्टुं महा मते ॥ ३३ ॥"
  },
  {
    "text": "यस्मिन्स्नातो दिने चैव तस्य व्युष्टिः प्रकीर्तिता ॥\nअल्पायुषस्तदा मर्त्याः कृतेऽपि परिकीर्तिताः ॥ ३४ ॥"
  },
  {
    "text": "त्रेतायां द्वापरे चापि किमु प्राप्ते कलौ युगे ॥\nएवमल्पायुषो ज्ञात्वा मानवान्सूतनंदन ॥ ३५ ॥"
  },
  {
    "text": "लभेरंश्च कथं सर्वतीर्थानां स्नानजं फलम् ॥\nदेवदर्शनजं वापि विशेषान्निर्धनाश्च ये ॥ ३६ ॥"
  },
  {
    "text": "अस्ति कश्चिदुपायोऽत्र दैवो वा मानुषोऽपि वा ॥\nयेन तेषां भवेत्पुण्यं सर्वेषामेव हेलया ॥ ३७ ॥"
  },
  {
    "text": "॥ सूत उवाच ॥ ॥\nअस्मिन्नर्थे पुरा पृष्टो विश्वामित्रो महामुनिः ॥\nसमुपेत्याश्रमं तस्य आनर्तेन महीभुजा ॥ ३८ ॥"
  },
  {
    "text": "॥ राजोवाच ॥ ॥\nभगवन्नत्र तीर्थानि संख्यया रहितानि च ॥\nतेषु स्नानविधिः प्रोक्तः सर्वेष्वेव पृथक्पृथक् ॥ ३९ ॥"
  },
  {
    "text": "मासे वारे दिने चैव कुत्रचिन्मुनिसत्तमैः ॥\nदानानि च तथोक्तानि यथा स्नान विधिस्तथा ॥ ६.१९९.४० ॥"
  },
  {
    "text": "देवानां दर्शनं चापि पृथक्तेन प्रकीर्तितम् ॥\nन शक्यते फलं प्राप्तुं सर्वेषां केनचिन्मुने ॥ ४१ ॥"
  },
  {
    "text": "अपि वर्षशतेनापि किं पुनः स्तोकवासरैः॥\nतस्माद्वद महाभाग सुखोपायं च देहिनाम् ॥४२॥"
  },
  {
    "text": "एकस्मिन्नपि च स्नातस्तीर्थे प्राप्नोति मानवः॥\nसर्वेषामेव तीर्थानां स्नानजं सकलं फलम् ॥ ४३ ॥"
  },
  {
    "text": "तथैकस्मिन्सुरे दृष्टे सर्वदेवसमुद्भवम् ॥\nफलं दर्शनजं भावि नराणां द्विजसत्तम ॥ ४९ ॥"
  },
  {
    "text": "॥ सूत उवाच ॥ ॥\nतच्छ्रुत्वा सुचिरं ध्यात्वा विश्वामित्रो महामुनिः ॥\nअब्रवीच्छृणु राजेंद्र सरहस्यं वदामि ते ॥ ४५ ॥"
  },
  {
    "text": "चत्वार्यत्र प्रकृष्टानि मुख्यतीर्थानि पार्थिव ॥\nयेषु स्नाने कृते राजञ्छ्राद्धे च तदनंतरम् ॥\nसर्वेषामेव तीर्थानां स्नानजं लभ्यते फलम् ॥ ४६ ॥"
  },
  {
    "text": "सप्तविंशतिलिंगानि तथात्रैव स्थितानि च ॥\nसिद्धेश्वरप्रपूर्वाणि सर्वपापहराणि च ॥ ४७ ॥"
  },
  {
    "text": "तेषु सर्वेषु दृष्टेषु भक्त्या पूतेन चेतसा ॥\nसर्वेषामेव देवानां भवेद्दर्शनजं फलम् ॥ ४८ ॥"
  },
  {
    "text": "एकस्मिन्नपि संदृष्टे पूजिते वा सुरोत्तमे ॥\nसप्तविंशतिलिंगानां पूजा तेन कृता भवेत् ॥ ४९ ॥"
  },
  {
    "text": "॥ राजोवाच ॥ ॥\nकानि चत्वारि तीर्थानि तत्र मुख्यानि सन्मुने ॥\nयेषु स्नातो नरः सम्यक्सर्वेषां लभते फलम् ॥ ६.१९९.५० ॥"
  },
  {
    "text": "॥ विश्वामित्र उवाच ॥ ॥\nअत्रास्ति कूपिका पुण्या यस्यां संश्रयते गया ॥\nकृष्णपक्षे चतुर्दश्याममावास्यादिने तथा ॥ ५१ ॥"
  },
  {
    "text": "विशेषेण महाभाग कन्यासंस्थे दिवाकरे ॥\nनिर्विण्णा भूमिलोकानां कृतैः श्राद्धैरनेकधा ॥ ५२ ॥"
  },
  {
    "text": "यस्तस्यां कुरुते श्राद्धं सम्यक्छ्रद्धासमन्वितः ॥ ५३ ॥"
  },
  {
    "text": "तस्मिन्नहनि राजेंद्र स संतारयते पितॄन् ॥\nतथा तीर्थं द्वितीयं तु शंखतीर्थमिति स्मृतम्॥ ॥ ५४ ॥"
  },
  {
    "text": "तत्र स्नात्वा नरो यस्तु पश्येच्छंखेश्वरं ततः ॥\nसर्वेषां फलमाप्नोति माघस्य प्रथमेऽहनि ॥ ५५ ॥"
  },
  {
    "text": "तथा मन्नामकं तीर्थे तृतीयं मुख्यतां गतम् ॥\nअत्र स्नात्वा तु यः पश्येन्मया संस्थापितं हरम् ॥ ५६ ॥"
  },
  {
    "text": "विश्वामित्रेश्वरं नाम सर्वेषां स फलं लभेत् ॥\nनभस्यस्य सिताष्टम्यां सर्वेषां लभते फलम् ॥ ५७ ॥"
  },
  {
    "text": "शक्रतीर्थमिति ख्यातं चतुर्थं बालमण्डनम् ॥\nतत्र स्नात्वा च पंचाहं शक्रेश्वरमवेक्ष्य च ॥\nआश्विनस्य सितेऽष्टम्यां सर्वेषां लभते फलम् ॥ ५८ ॥"
  },
  {
    "text": "॥ राजोवाच ॥ ॥\nविधानं वद मे विप्र गयाकूप्याः समुद्भवम् ॥\nविस्तरेण महाभाग श्रद्धा मे महती स्थिता ॥ ५९ ॥ ॥"
  },
  {
    "text": "॥ विश्वामित्र उवाच ॥ ॥\nअमावास्यादिने प्राप्ते तत्र कन्यागते रवौ ॥\nयः श्राद्धं कुरुते भक्त्या स पितॄंस्तारयेन्निजान् ॥ ६.१९९.६० ॥"
  },
  {
    "text": "भर्तृयज्ञविधानेन शुद्धैः स्थानोद्भवैर्द्विजैः ॥\nभर्तृयज्ञविधिं त्यक्त्वा योऽन्येन विधिना नरः ॥ ६१ ॥"
  },
  {
    "text": "श्राद्धं करोति मूढात्मा विहीनं स्थानजैर्द्विजैः ॥\nस्थानजैरपि वाऽशुद्धैस्तस्य तद्व्यर्थतां व्रजेत् ६२ ॥"
  },
  {
    "text": "वृष्टिः स्यादूषरे यद्वत्सत्यमेतन्मयोदितम् ॥\nअंधस्याग्रे यथा नृत्यं प्रगीतं बधिरस्य च ॥\nतथा च व्यर्थतां याति अन्यस्थानोद्भवैर्द्विजैः ॥ ६३ ॥"
  },
  {
    "text": "ब्राह्मणैः कारयेच्छ्राद्धं मूर्खैरपि द्विजोत्तमाः ॥\nचतुर्वेदा अपि त्याज्या अन्यस्थानसमुद्भवाः ॥६४॥"
  },
  {
    "text": "दवे कर्मणि पित्र्ये वा सोमपाने विशेषतः॥\nदेशांतरगतो यस्तु श्राद्धं च कुरुते नरः ॥\nवैश्वानरपुरस्तेन कार्यं नान्यद्विजस्य च ॥ ६५॥"
  },
  {
    "text": "संनिवेश्य दर्भबटूञ्छ्राद्धं कुर्याद्द्विजोत्तमाः ॥\nदक्षिणा भोजनं देयं स्थानिकानां चिरादपि ॥ ६६ ॥"
  },
  {
    "text": "पंचगव्यस्य संपूर्णो यथा कुम्भः प्रदुष्यति ॥\nबिंदुनैकेन मद्यस्य पतितेन नृपोत्तम ॥ ६७ ॥"
  },
  {
    "text": "एकेनापि च बाह्येन बहूनामपि भूपते ॥\nमध्ये समुपविष्टेन तच्छ्राद्धं दोषमाप्नुयात् ॥ ६८ ॥"
  },
  {
    "text": "स्थानजोऽपि चतुर्वेदो यद्यपि स्यान्न शुद्धिभाक् ॥\nबहूनामपि शुद्धानां मध्ये श्राद्धं विनाशयेत् ॥ ६९ ॥"
  },
  {
    "text": "तस्मात्सर्वप्रयत्नेन शुद्धं ब्राह्मणमानयेत् ॥ ६.१९९.७० ॥"
  },
  {
    "text": "स्थानिकं मूर्खमप्येवमलाभे गुणिनामपि ॥\nहीनांगमधिकांगं वा दूषितं नो तथा परम् ॥ ७१ ॥"
  },
  {
    "text": "कन्यादाने तथा श्राद्धे कुलीनो ब्राह्मणः सदा ॥\nआहर्तव्यः प्रयत्नेन य इच्छेच्छुभमात्मनः ॥\nसोऽपि शुद्धिसमायुक्तो यदि स्यान्नृपसत्तम ॥ ७२ ॥"
  },
  {
    "text": "वृक्षाणां च यथाऽश्वत्थो देवतानां यथा हरिः॥\nश्रेष्ठस्थानजविप्राणां तथा चाष्टकुलोद्भवः ॥ ७३ ॥"
  },
  {
    "text": "आयुधानां यथा वज्रं सरसां सागरो यथा ॥\nश्रेष्ठस्थानजविप्राणां तथाष्टकुलसंभवः ॥ ७४ ॥"
  },
  {
    "text": "उच्चैःश्रवा यथाऽश्वानां गजानां शक्रवाहनः ॥\nश्रेष्ठस्थानजविप्राणां तथाष्टकुलसंभवः ॥ ७५ ॥"
  },
  {
    "text": "नदीनां च यथा गंगा सतीनां चाप्यरुंधती ॥\nतद्वत्स्थानजविप्राणां श्रेष्ठोऽष्टकुलिकः स्मृतः ॥ ७६ ॥"
  },
  {
    "text": "ग्रहाणां भास्करो यद्वन्नक्षत्राणां निशाकरः ॥\nतद्वत्स्थानजविप्राणां श्रेष्ठोऽष्टकुलिकः स्मृतः ॥ ७७ ॥"
  },
  {
    "text": "पर्वतानां यथा मेरुर्द्विपदानां द्विजोत्तमः ॥\nस्थानजानां तु विप्राणां श्रेष्ठोऽष्टकुलिकस्तथा ॥ ७८ ॥"
  },
  {
    "text": "पक्षिणां गरुडो यद्वत्सिंहोऽरण्यनिवासिनाम् ॥\nस्थानजानां तु विप्राणां श्रेष्ठोऽष्टकुलिकस्तथा ॥ ७९ ॥"
  },
  {
    "text": "एवं ज्ञात्वा प्रयत्नेन श्राद्धे यज्ञे च पार्थिव ।\nकन्यादाने विशेषेण योज्यश्चाष्टकुलोद्भवः ॥ ६.१९९.८० ॥"
  },
  {
    "text": "नृत्यंति पितरस्तस्य गर्जंति च पितामहाः ॥\nवेदिमूले समालोक्य प्राप्तमष्टकुलं नृप ॥ ८१ ॥"
  },
  {
    "text": "पुनर्वदंति संहृष्टाः किमस्माकं प्रदास्यति ॥\nदौहित्रश्चापसव्येन जलं दर्भतिलान्वितम् ॥ ८२ ॥"
  },
  {
    "text": "॥ राजोवाच ॥ ॥\nयदेतद्भवता प्रोक्तं श्रैष्ठ्यमष्टकुलोद्भवम् ॥\nसर्वेषां नागराणां च तत्किं वद महामते ॥८३॥"
  },
  {
    "text": "न ह्यत्र कारणं स्वल्पं भविष्यति द्विजोत्तम ॥ ८४ ॥"
  },
  {
    "text": "॥ विश्वामित्र उवाच ॥ ॥\nसत्यमेतन्महाराज यत्त्वया व्याहृतं वचः ॥\nअन्येऽपि नागराः संति वेदवेदांगपारगाः॥८५॥"
  },
  {
    "text": "श्राद्धार्हा यज्ञयोग्याश्च कन्यायोग्या विशेषतः॥\nपरं ते स्थापिता राजन्स्वयमिंद्रेण तत्र च ॥ ८६ ॥"
  },
  {
    "text": "प्रधानत्वेन सर्वेषां नागरैश्चापि कृत्स्नशः ॥\nतेन ते गौरवं प्राप्ताः स्थानेत्रैव विशेषतः ॥ ८७ ॥"
  },
  {
    "text": "तस्माच्छ्रूाद्धं प्रकर्तव्यं विप्रै श्चाष्टकुलोद्भवैः ॥\nअप्राप्तौ चैव तेषां तु कार्यं नागरसंभवैः ॥ ८८ ॥"
  },
  {
    "text": "नान्यस्थानसमुद्भूतैश्चतुर्वेदैरपि द्विजैः ॥\nभर्तृयज्ञेन मर्यादा कृता ह्येषा महा त्मना ॥ ८९ ॥"
  },
  {
    "text": "मुक्त्वा तु नागरं विप्रं योऽन्येनात्र करिष्यति ॥\nश्राद्धं वा यदि वा यज्ञं व्यर्थं तस्य भविष्यति ॥६.१९९.९० ॥"
  },
  {
    "text": "॥ राजोवाच ॥ ॥\nसंत्यन्ये विविधा विप्रा वेदवेदांगपारगाः ॥\nमध्यदेशोद्भवाः शान्तास्तथान्ये तीर्थसंभवाः ॥ ९१ ॥"
  },
  {
    "text": "भर्तृयज्ञेन ये त्यक्ताः श्राद्धे यज्ञे विशेषतः ॥\nहीनांगाश्चाधिकांगाश्च द्विर्नग्नाः श्यावदंतकाः ॥ ९२ ॥"
  },
  {
    "text": "कुनखाः कुष्ठसंयुक्ता मूर्खा अपि विगर्हिताः ॥\nश्राद्धार्हाः सूचितास्तेन एतं मे संशयं वद ॥ ९३ ॥"
  },
  {
    "text": "॥ विश्वामित्र उवाच ॥ ॥\nकीर्तयिष्ये नरव्याघ्र कारणानि बहूनि च ॥\nचमत्कारस्य पत्न्याश्च दानेन पतिता यतः॥ ९४ ॥"
  },
  {
    "text": "स्त्रीणां प्रतिग्रहेणैव विप्रेषु प्रोषितेषु च ॥\nपृथक्त्वं च ततो जातं बाह्याभ्यन्तरसंज्ञकम् ॥ ९५ ॥"
  },
  {
    "text": "दुर्वाससा ततः शप्ता रुष्टेनेवाहिना यथा ॥\nविद्याधनाभिमानेन शापेन पतिताः सदा ॥ ९६ ॥"
  },
  {
    "text": "कुशे राज्यगते राजन्राक्षसानां महाभयम् ॥\nप्रजयाऽऽवेदितं सर्वं तस्य राज्ञो महात्मनः ॥ ९७ ॥"
  },
  {
    "text": "विभीषणस्य लंकायां दूतश्च प्रेषितस्तदा ॥\nसर्वं निवेदयामास प्रजानां भयसंभवम् ॥ ९८ ॥"
  },
  {
    "text": "अभिवन्द्य कुशादेशं रामस्य चरितं स्मरन् ॥\nपुर्यां विलोकयामास लङ्कायां रामशासनात् ॥ ९९ ॥"
  },
  {
    "text": "उपप्लवस्य कर्तारो नष्टाः सर्वे दिशो दश ॥\nगन्धर्वाणां च लोकं हि भयेन महता गताः ॥ ६.१९९.१०० ॥"
  },
  {
    "text": "स्थातुं तत्र न शक्तास्ते विभीषणभयेन च ॥\nपृथिव्यां समनुप्राप्ताः स्थानान्यपि बहूनि च ॥ १०१ ॥"
  },
  {
    "text": "भयेन महता तत्र कुशस्यैव तु शासने ॥\nब्राह्मणानां च रूपाणि कृत्वा तत्र समागताः ॥ १०२ ॥"
  },
  {
    "text": "वाडवानां महिम्ना च मध्ये स्थातुं न तेऽशकन् ॥\nपतितानां च संस्थानं चमत्कारपुरं गताः ॥ १०३ ॥"
  },
  {
    "text": "मायाविशारदैस्तैश्च धनेन विद्यया ततः ॥\nअध जग्धं ततस्तैस्तु तेषां मध्ये स्थितं च तैः ॥ १०४ ॥"
  },
  {
    "text": "ततःप्रभृति ते सर्वे राक्षसत्वं प्रपेदिरे ॥\nक्रूराण्यपि च कर्माणि कुर्वंति च पदेपदे ॥ १०५ ॥"
  },
  {
    "text": "ततस्ते सर्वथा राजन्वर्जनीयाः प्रयत्नतः ॥\nश्राद्धे यज्ञे नरव्याघ्र नरके पातयंति च ॥ ॥ १०६ ॥"
  },
  {
    "text": "अन्यच्च दूषणं तेषां कीर्तयिष्ये तवाऽनघ ॥\nत्रिजाताः स्थापिता राजन्सर्पाणां गरनाशनात् ॥ १०७ ॥"
  },
  {
    "text": "नगरत्वं ततो जातं चमत्कार पुरस्य तु ॥\nत्रिजातत्वं तु सर्वेषां जातं तत्र विशेषतः ॥ १०८ ॥"
  },
  {
    "text": "एतेभ्यः कारणेभ्यश्च भर्तृयज्ञेन वर्जिताः ॥\nपुनश्च कारणं तेषां स्पर्शादपि न शुद्धिभाक् ॥ १०९ ॥"
  },
  {
    "text": "कुम्भकोत्थं च संप्राप्तं महच्चण्डालसंभवम् ॥ ६.१९९.११० ॥"
  },
  {
    "text": "॥ राजोवाच ॥ ॥\nएतच्च कारणं विप्र कथयस्व प्रसादतः ॥\nस्थावरस्य चरस्यैव जगतो ज्ञानमस्ति ते ॥ १११ ॥"
  },
  {
    "text": "॥ विश्वामित्र उवाच ॥ ॥\nअत्र ते कीर्तयिष्यामि पूर्ववृत्तकथांतरम् ॥\nभर्तृयजेन ये त्यक्ताः सर्वेन्ये ब्राह्मणोत्तमाः ॥ ११२ ॥"
  },
  {
    "text": "वर्धमाने पुरे पूर्वमासीदंत्यजजातिजः ॥\nचण्डालः कुंभकोनाम निर्दयः पापकर्मकृत् ॥ ११३ ॥"
  },
  {
    "text": "कस्यचित्त्वथ कालस्य तस्य पुत्रो बभूव ह ॥\nविरूपस्यापि रूपाढ्यः पूर्वकर्मप्रभावतः ॥ ११४ ॥"
  },
  {
    "text": "पिंगाक्षस्य सुकृष्णस्य वयोमध्यस्य पार्थिव ॥\nदक्षः सर्वेषु कृत्येषु सर्वलक्षणलक्षितः ॥ ११५ ॥"
  },
  {
    "text": "स वृद्धिं द्रुतमभ्येति शुक्लपक्षे यथोडुराट् ॥\nतथाऽसौ शंस्यमानस्तु सर्वलोकैः सुरूपभाक् ॥\nदृष्ट्वा कुटुंबकं नित्यं वैराग्यं परमं गतः ॥११६॥"
  },
  {
    "text": "ततो देशांतरं दुःखाद्भ्रममाण इतस्ततः ॥\nचमत्कारपुरं प्राप्तो द्विजरूपं समाश्रितः ॥\nस स्नाति सर्वकृत्येषु भिक्षान्नकृतभोजनः ॥ ११७ ॥"
  },
  {
    "text": "एतस्मिन्नेव काले तु ब्राह्मणः शंसितव्रतः ॥\nछांदोग्यगोत्रविख्यातः सुभद्रोनाम पार्थिवः ॥ ११८ ॥"
  },
  {
    "text": "नागरो वर्षयाजी च वेदवेदांगपारगः ॥\nतत्रासीत्तस्य सञ्जाता कन्यका द्विगुणै रदैः ॥ ११९ ॥"
  },
  {
    "text": "तथा त्रिभिःस्तनै रौद्रा पृष्ठ्यावर्तकसंयुता ॥\nदरिद्रोऽपि सुदुःस्थोऽपि कुलहीनोपि पार्थिव॥६.१९९.१२०॥।"
  },
  {
    "text": "दीयमानामपि न तां प्रतिगृह्णाति कश्चन ॥\nयद्भक्षयति भर्तारं षण्मासाभ्यंतरे हि सा ॥१२१॥"
  },
  {
    "text": "यस्याः स्युर्द्विगुणा दंता एवं सामुद्रिका जगुः ॥\nत्रिस्तनी कन्यका या तु श्वशुरस्य कुलक्षयम् ॥\nसंधत्ते नात्र सन्देहस्तस्मात्तां दूरतस्त्यजेत् ॥१२२॥"
  },
  {
    "text": "पृष्ठ्यावर्तो भवेद्यस्या असती सा भवेद्द्रुतम् ॥\nबहुपापसमाचारा तस्मात्तां परिवर्जयेत् ॥ १२३ ॥"
  },
  {
    "text": "अथ तां वृद्धिमापन्नां दृष्ट्वा विप्रः सुभद्रकः ॥\nचिन्ताचक्रं समारूढो न शांतिमधिगच्छति ॥ १२४ ॥"
  },
  {
    "text": "किं करोमि क्व गच्छामि कथमस्याः पतिर्भवेत् ॥\nन कश्चित्प्रतिगृह्णाति प्रार्थितोऽपि मुहुर्मुहुः ॥ १२५ ॥"
  },
  {
    "text": "दरिद्रो व्याधितो वाऽपि वृद्धोऽपि ब्राह्मणो हि सः ॥\nस्मृतौ यस्मादिदं प्रोक्तं कन्यार्थे प्राङ्महर्षिभिः ॥ १२६ ॥"
  },
  {
    "text": "अष्टवर्षा भवेद्गौरी नववर्षा च रोहिणी ॥\nदशवर्षा भवेत्कन्या अत ऊर्ध्वं रजस्वला ॥ १२७ ॥"
  },
  {
    "text": "माता चैव पिता चैव ज्येष्ठो भ्राता तथैव च ॥\nत्रयस्ते नरकं यांति दृष्ट्वा कन्यां रजस्वलाम् ॥ १२८ ॥"
  },
  {
    "text": "एवं चिन्तयतस्तस्य सोंऽत्यजो द्विजरूपधृक् ॥\nभिक्षार्थं तद्गृहं प्राप्तो दृष्टस्तेन महात्मना ॥ १२९ ॥"
  },
  {
    "text": "पृष्टश्च विस्मयात्तेन दृष्ट्वा रूपं तथाविधम् ॥\nकुतस्त्वमिह सम्प्राप्तः क्व यास्यसि च भिक्षुक ॥ ६.१९९.१३० ॥"
  },
  {
    "text": "ईदृग्भव्यतरो भूत्वा कस्मान्माधुकरीं गतः ॥\nकिं गोत्रं तव मे ब्रूहि कतमः प्रवरश्च ते ॥ १३१ ॥"
  },
  {
    "text": "सोऽब्रवीद्गौडदेशीयं स्थानं मे सुमहत्तरम् ॥\nनाम्ना भोजकटं ख्यातं नानाद्विजसमाश्रितम् ॥ १३२ ॥"
  },
  {
    "text": "तत्रासीन्माधवोनाम ब्राह्मणो वेदपारगः ॥\nवसिष्ठगोत्रविख्यात एकप्रवरसूचितः ॥ ॥ १३३ ॥"
  },
  {
    "text": "तस्याहं तनयो नाम्ना चंद्रप्रभ इति स्मृतः ॥ १३४ ॥"
  },
  {
    "text": "ततोऽहमष्टमे वर्षे यदा व्रतधरः स्थितः ॥\nतदा पंचत्वमापन्नः पिता मे वेदपारगः ॥ १३५ ॥"
  },
  {
    "text": "माता मे सह तेनैव प्रविष्टा हव्यवाहनम् ॥\nततो वैराग्यमापन्नो निष्क्रांतोऽहं निजालयात् ॥ १३६ ॥"
  },
  {
    "text": "तीर्थानि भ्रममाणोऽत्र संप्राप्तस्तु पुरं तव ॥\nअधुना संप्रयास्यामि प्रभासं क्षेत्रमुत्तमम् ॥ १३७ ॥"
  },
  {
    "text": "यत्र सोमेश्वरो देवस्त्यक्त्वा कैलासमागतः ॥\nन मया पठिता वेदा न च शास्त्रं नृपोत्तम॥\nतीर्थयात्राप्रसंगेन तेन भिक्षां चराम्यहम् ॥ १३८ ॥"
  },
  {
    "text": "॥ विश्वामित्र उवाच ॥ ॥\nतस्य तद्वचनं श्रुत्वा चिन्तयामास चेतसि ॥\nब्राह्मणोऽयं सुदेशीयस्तथा भव्यतमाकृतिः ॥\nयदि गृह्णाति मे कन्यां तदस्मै प्रददाम्यहम् ॥ १३९ ॥"
  },
  {
    "text": "यावद्रजस्वला नैव जायते सा निरूपिता ॥\nकृत्स्नं दूषयति क्षिप्रं नैव वंशं ममाधमा ॥ ६.१९९.१४० ॥"
  },
  {
    "text": "ततः प्रोवाच तं म्लेच्छं संमंत्र्य सह भार्यया ॥\nयदि गृह्णासि मे कन्यां तव यच्छाम्यहं द्विज ॥ १४१ ॥"
  },
  {
    "text": "भरणं पोषणं द्वाभ्यां करिष्यामि सदैव हि ॥१४२॥"
  },
  {
    "text": "तच्छ्रुत्वा हर्षितः प्राह सोंऽत्यजो नृपसत्तमम् ॥\nतवादेशं करिष्यामि यच्छ मे कन्यकां नृप ॥ १४३ ॥"
  },
  {
    "text": "तथेत्युक्त्वा गतस्तेन तस्मै दत्ता निजा सुता ॥\nगृह्योक्तेन विधानेन विवाहो विहितस्ततः ॥ १४४ ॥"
  },
  {
    "text": "ततो ददौ धनं धान्यं गृहं क्षेत्रं च गोधनम् ॥\nतस्मै तुष्टिसमायुक्तो मन्यमानः कृतार्थताम् ॥ १४५ ॥"
  },
  {
    "text": "अथ सोऽपि च तां प्राप्य विलासानकरोद्बहून् ॥\nखाद्यैः पानैः सुवस्त्रैश्च गन्धमाल्यैर्विभूषणैः ॥ १४६ ॥"
  },
  {
    "text": "परं स व्रजति प्रायो येन मार्गेण केनचित् ॥\nसारमेयाः सशब्दाश्च पृष्ठतोऽनुव्रजंति वै ॥ १४७ ॥"
  },
  {
    "text": "अन्येषामंत्यजात्यानां यद्वत्तस्य विशेषतः ॥\nवेदाभ्यासपरश्चैव यदि संजायते क्वचित् ॥\nरक्तं पतति वक्त्रेण तत्क्षणात्तस्य दुर्मतेः ॥ १४८ ॥"
  },
  {
    "text": "एतस्मिन्नंतरे लोकः सर्व एव प्रशंकितः ॥\nअब्रवीच्च मिथोऽभ्येत्य चंडालोऽयमसंशयम् ॥ १४९ ॥"
  },
  {
    "text": "यदेते पृष्ठतो यांति भषमाणाः शुनीसुताः ॥\nसुभद्रोऽपि च तत्तेषां श्रुत्वा चिन्तापरोऽभवत् ॥ ६.१९९.१५० ॥"
  },
  {
    "text": "मन्यमानश्च तत्सत्यं दुःखेन महतान्वितः ॥\nनूनमंत्यजजातीयो भविष्यति सुतापतिः ॥ १५१ ॥"
  },
  {
    "text": "ज्ञायते चेष्टितैः सर्वैर्यथाऽयं जल्पते जनः ॥ १५२ ॥"
  },
  {
    "text": "एवं रात्रिंदिवं तस्य चिन्तयानस्य भूपतेः ॥\nलोकापवादयुक्तस्य कियान्कालोऽभ्यवर्तत ॥ १५३ ॥"
  },
  {
    "text": "अन्यस्मिन्नहनि प्राप्ते आद्याद्या द्विजसत्तमाः ॥\nमध्यगेन समायुक्ता ब्रह्मस्थानं समागताः ॥\nतस्य शुद्धिकृते प्रोचुर्येन शंका प्रणश्यति ॥ १५४ ॥"
  },
  {
    "text": "अथोचुस्तं द्विजश्रेष्ठा ब्रह्मस्थानस्य मध्यगम् ॥\nमध्यगस्य तु वक्त्रेण विवर्णवदनं स्थितम् ॥ १५५ ॥"
  },
  {
    "text": "कुलं गोत्रं निजं ब्रूहि प्रवरांश्च विशेषतः ॥\nस्थानं देशं च विप्राणां येन शुद्धिः प्रदीयते ॥ १५६ ॥"
  },
  {
    "text": "अथासौ वेपमानस्तु प्रस्विन्नवदनस्तथा ॥\nअधोदृष्टिरुवाचेदं गद्गदं विहिताञ्जलिः ॥ १५७ ॥"
  },
  {
    "text": "गर्भाष्टमे पिता मह्यं वर्षे मृत्युं गतस्ततः ॥\nततः सा तं समादाय जननी मे पतिव्रता ॥\nमां त्यक्त्वा दुःखितं दीनं प्रविष्टा हव्यवाहनम् ॥ १५८ ॥"
  },
  {
    "text": "अहं वैराग्यमापन्नस्तीर्थयात्रां समाश्रितः ॥\nबालभावे पितुर्दुःखात्तापसैरपरैः सह ॥ १५९ ॥"
  },
  {
    "text": "न मया पठितो वेदो न च शास्त्रं निरूपितम्॥\nतीर्थयात्रापरोऽहं च समायातो भवत्पुरम् ॥ ६.१९९.१६०"
  },
  {
    "text": "अभद्रेण सुभद्रेण श्वशुरेण दुरात्मना ॥\nएतज्जानाम्यहं विप्रा गोत्रं वासिष्ठमेव वा ॥ १६१ ॥"
  },
  {
    "text": "अथैकप्रवरो देशो गौडो मधुपुरं पुरम् ॥\nततस्ते ब्राह्मणाः प्रोचुर्यस्य नो ज्ञायते कुलम् ॥\nतस्य शुद्धिः प्रदातव्या धटद्वारेण केवला ॥१६२॥"
  },
  {
    "text": "स त्वं धटं समारुह्य ब्राह्मण्यार्थं च केवलम् ॥\nशुद्धिं प्राप्य ततो भोगान्भुंक्ष्वात्रस्थोऽपि केवलम् ॥ १६३ ॥"
  },
  {
    "text": "सोऽब्रवीत्साहसं कृत्वा सर्वानेव द्द्विजोत्तमान् ॥\nप्रतिगृह्णाम्यहं कामं तप्तमाषकमेव च॥१६४॥\nप्रविशामि हुताशं वा भक्षयिष्याम्यहं विषम्॥१६५॥"
  },
  {
    "text": "किं पुनर्धटदिव्यं च क्रियमाणे सुखावहम् ॥\nब्राह्मणस्य कृते विप्राश्चित्ते नो मामके घृणा ॥ १६६ ॥"
  },
  {
    "text": "अथ ते ब्राह्मणास्तस्य धटारोहणसंभवम् ॥\nशुद्धिं निर्दिश्य वारं च सूर्यस्य च ततः परम् ॥\nजग्मुः स्वंस्वं गृहं सर्वे सोऽपि विप्रोंऽत्यजो द्विजाः ॥ १६७ ॥"
  },
  {
    "text": "ततः प्राह निजां भार्यां रहस्ये नृपसत्तम॥\nज्ञातोऽहं ब्राह्मणैः सर्वैरंत्यजातिसमुद्भवः ॥\nदेशातरं गमिष्यामि त्वमागच्छ मया सह ॥ १६८ ॥"
  },
  {
    "text": "॥ भार्योवाच ॥ ॥\nअहमग्निं प्रवेक्ष्यामि न यास्यामि त्वया सह ॥\nपापबुद्धे पतिष्यामि न चाहं नरकाग्निषु ॥ १६९ ॥"
  },
  {
    "text": "बुध्यमाना न सेविष्ये त्वामंत्यजसमुद्भवम् ॥\nपाप संदूषितं सर्वं त्वयैतत्स्थानमुत्तमम् ॥ ६.१९९.१७० ॥"
  },
  {
    "text": "तथा मम पितुर्हर्म्यं संवत्सरप्रयाजिनः ॥\nतस्माद्द्रुततरं गच्छ यावन्नो वेत्ति कश्चन ॥ १७१ ॥"
  },
  {
    "text": "नो चेत्पापसमाचार संप्राप्स्यसि महाऽऽपदम् ॥ १७२ ॥"
  },
  {
    "text": "ततो निशामुखे प्राप्ते कौपीनावरणान्वितः ॥\nनष्टोऽभीष्टां दिशं प्राप्य तदा जीवितजाद्भयात् ॥ १७३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागराष्टकुलश्रैष्ठ्यवर्णनंनामैकोनद्विशततमोऽध्यायः ॥ १९९ ॥ ॥ छ ॥"
  }
]
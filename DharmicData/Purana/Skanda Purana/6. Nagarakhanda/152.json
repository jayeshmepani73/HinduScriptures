[
  {
    "text": "॥ ऋषय ऊचुः ॥ ॥\nअसंख्यातानि तीर्थानि त्वयोक्ता न्यत्र सूतज ॥\nदेवमानुषजातानि देवतायतनानि च ॥\nतथा वानरजातानि राक्षसस्थापितानि च ॥१॥\nसूतपुत्र वदास्माकं यैर्दृष्टैः स्पर्शितैरपि ॥\nसर्वेषां लभ्यते पूर्णं फलं चेप्सितमत्र च ॥ २ ॥\n॥ सूत उवाच ॥ ॥\nसत्यमेतन्महाभागास्तत्र संख्या न विद्यते ॥\nतीर्थानां चैव लिंगानामाश्र माणां तथैव च ॥ ३ ॥\nतत्र यः कुरुते स्नानं शंखतीर्थे समाहितः ॥\nएकादश्यां विशेषेण सर्वेषां लभते फलम् ॥ ४ ॥\nयः पश्यति नरो भक्त्या तत्रैकादशरुद्रकम् ॥\nसिद्धेश्वरसमं तेन दृष्टाः सर्वे महेश्वराः ॥ ५ ॥\nयः पश्यति वटादित्यं षष्ठ्यां चैत्रे विशेषतः ॥\nभास्कराकृत्स्नशो दृष्टास्तेन तत्रहि संस्थिताः ॥ ६ ॥\nमाहित्थां पश्यति तथा ये देवीं श्रद्धयाविताः ॥\nतेन दुर्गाः समस्तास्ता वीक्षिता नात्र संशयः ॥ ७ ॥\nयः पश्यति गणेशं च स्वर्गद्वारप्रदं नृणाम् ॥\nसर्वे विनायकास्तेन दृष्टाः स्युर्नात्र संशयः ॥ ८ ॥\nशर्मिष्ठास्थापितां गौरीं यो ज्येष्ठां तत्र पश्यति ॥\nतेन गौर्यः समस्तास्ता वीक्षिता द्विजसत्तमाः ॥ ९ ॥\nचक्रपाणिं च यः पश्येत्प्रातरुत्थाय मानवः ॥\nवासुदेवा समस्ताश्च तेन तत्र निरीक्षिताः ॥ ६.१५२.१० ॥ ॥\n॥ ऋषय ऊचुः ॥ ॥\nत्वयासूत तथाऽस्माकं चक्रपाणिश्च यः स्थितः ॥\nनाख्यातः स कथं तत्र विस्मृतः किं वदस्व नः ॥\nकस्मिन्काले विशेषेण स द्रष्टव्यो मनीषिभिः ॥ ११ ॥\n॥ सूत उवाच ॥ ॥\nअर्जुनेनैष विप्रेन्द्राः क्षेत्रेऽत्रैव प्रतिष्ठितः ॥\nशयने बोधने चैव प्रातरुत्थाय मानवः ॥ १२ ॥\nस्नानं कृत्वा सुभक्त्या च यः पश्येच्चक्रपाणिनम् ॥\nब्रह्महत्यादिपापानि तस्य नश्यंति तत्क्षणात् ॥ १३ ॥\nभूभारोत्तारणार्थाय धर्मसंस्थापनाय च ॥\nब्रह्मणावतारितौ विप्रा नरनारायणावुभौ ॥ १४ ॥\nकृष्णार्जुनौ तदा मर्त्ये द्वापरांते द्विजोत्तमाः ॥\nअवतीर्णो धरापृष्ठे मिथः स्नेहानुगौ तदा ॥\nनरनारायणावेतौ स्वयमेव व्यवस्थितौ ॥ १५ ॥\nयथा रक्षोविनाशाय रामो दशरथात्मजः ॥\nअवतीर्णो धरापृष्ठे तद्वत्कृष्णोऽपि चापरः ॥ १६ ॥\nयदा पार्थः समायातस्तीर्थयात्रां प्रति द्विजाः ॥\nयुधिष्ठिरसमादेशाच्छक्रप्रस्थात्पुरोत्तमात् ॥ १७\nद्रौपद्या सहितं दृष्ट्वा रहसि भ्रातरं द्विजम् ॥\nप्रोवाच प्रणतो भूत्वा विनयावनतोऽर्जुनः ॥ १९ ॥\n॥ अर्जुन उवाच ॥ ॥\nआयुधार्थमहं प्राप्तः सांप्रतं पार्थिवोत्तम ॥\nद्विजधेनुविमोक्षाय ममाज्ञां देहि पार्थिव ॥ १९ ॥\n॥ युधिष्ठिर उवाच ॥ ॥\nगच्छार्जुन द्रुतं तत्र नीयन्ते यत्र तस्करैः ॥\nधेनवो द्विजवर्यस्य ता मोक्षय धनंजय ॥ ६.१५२.२० ॥\nतीर्थयात्रां ततो गच्छ यावद्द्वादशवत्सरान् ॥\nततः पापविनिर्मुक्तः समेष्यसि ममांतिकम्॥ २१ ॥\nयः सदारं नरं पश्येदेकांतस्थं तु बुद्धिमान् ॥\nअपि चात्यंतपापः स्यात्किं पुनर्निजबांधवम् ॥ २२ ॥\nतस्मान्न वीक्षयेत्कञ्चिदेकांतस्थं सभार्यकम् ॥\nबांधवं च विशेषेण य इच्छेच्छुभमात्मनः ॥ २३ ॥\nस तथेति प्रतिज्ञाय रथमारुह्य सत्वरम् ॥\nधनुरादाय बाणांश्च जगाम तदनन्तरम् ॥ २४ ॥\nयेन मार्गेण ता गावो नीयन्ते तस्करैर्बलात् ॥\nतिरस्कृत्य द्विजान्सर्वाञ्छितशस्त्रधरैर्द्विजाः ॥ २५ ॥\nअथ हत्वा क्षणाच्चौरान्गाः सर्वाः स्वयमाहृताः ॥\nस्वाः स्वा निवेदयामास ब्राह्मणानां महात्मनाम् ॥ २६ ॥\nततस्तीर्थान्यनेकानि स दृष्ट्वायतनानि च ॥\nक्षेत्रेऽत्रैव समायातः स्नानार्थं पांडुनन्दनः ॥ २७ ॥\nतेन पूर्वमपि प्रायस्तत्क्षेत्रमवलोकितम् ॥\nदुर्योधनसमायुक्तो यदा तत्र समागतः ॥ २८ ॥\nअथ संपूजयामास यल्लिंगं स्थापितं पुरा ॥\nअर्जुनेश्वर संज्ञं तु पुष्पधूपानुलेपनैः ॥ २९ ॥\nअन्येषां कौरवेन्द्राणां पांडवानां विशेषतः ॥ ६.१५२.३० ॥\nअथ संचिंतयामास मनसा पांडुनंदनः ॥\nअहं नरः स्वयं साक्षात्कृष्णो नारायणः स्वयम्॥ ३१ ॥\nतस्मादत्र करिष्यामि चक्रपाणिं सुरेश्वरम् ॥\nप्रासादो मानवश्चैव यादृङ्नास्ति धरातले ॥ ३२ ॥\nकल्पांतेऽपि न नाशः स्यादस्य क्षेत्रस्य कर्हिचित् ॥\nप्रासादोऽपि तथाप्येवमत्र क्षेत्रे भविष्यति ३३ ॥\nएवं स निश्चयं कृत्वा स्वचित्ते पांडवानुजः ॥\nप्रासादं निर्ममे पश्चाद्वैष्णवं द्विजसत्तमाः ॥ ३४ ॥\nततो विप्रान्समाहूय चमत्कारपुरोद्भवान्॥\nप्रतिष्ठां कारयामास मतं तेषां समाश्रितः ॥ ३५ ॥\nदत्त्वा दानान्यनेकानि शासनानि बहूनि च ॥\nअन्यच्च प्रददौ पश्चात्स तेषां तुष्टिदायकम् ॥ ३६ ॥\nततः प्रोवाच तान्सर्वान्कृतांजलिपुटः स्थितः॥\nनरोऽहं ब्राह्मणाज्जातः पाण्डोर्भूमिं प्रपेदिवान् ॥३७ ॥\nमानुषेणैव रूपेण त्यक्त्वा तां बदरीं शुभाम् ॥\nप्रसिद्ध्यर्थं मया चात्र प्रासादोऽयं विनि र्मितः ॥\nमन्नाम्ना नरसंज्ञश्च श्रद्धापूतेन चेतसा ॥ ३८ ॥\nतस्मादेष भवद्भिश्च चक्रपाणिरिति द्विजाः ॥\nकीर्तनीयः सदा येन मम नाम प्रकाश्य ताम्॥ ३९ ॥\nविष्णुलोके ध्वनिर्याति यावच्चंद्रदिवाकरौ ॥ ६.१५२.४० ॥\nतथा महोत्सवः कार्यः शयने बोधने हरेः ॥\nचैत्रमासे विशेषेण संप्राप्ते विष्णुवासरे ॥ ४१ ॥\nएतेषु त्रिषु लोकेषु त्यक्त्वेमां बदरीमहम् ॥\nपूजामस्य करिष्यामि स्वयं विष्णोर्द्विजोत्तमाः ॥४२॥\nयस्तत्र दिवसे मर्त्यः पूजामस्य विधा स्यति ॥\nसर्वपापविनिर्मुक्तो विष्णुलोकं स यास्यति॥४३॥\nतथा ये वासुदेवस्य क्षेत्रे केचिद्व्यवस्थिताः ॥\nतेषां प्रदर्शनं श्रेयो नित्यं दृष्ट्वा च लप्स्यते ॥४४॥\nसूत उवाच॥\nबाढमित्येव तैरुक्तो दाशार्हः पांडुनंदनः॥\nतेषां तद्भारमावेश्य प्रशांतेनांतरात्मना॥\nययौ तीर्थानि चान्यानि कृतकृत्यस्ततः परम्॥४५॥\nएवं तत्र स्थितो देवश्चक्रपाणिवपुर्द्धरः॥\nस्वयमेव हृषीकेशो जंतूनां पापनाशनः॥४६॥\nअद्याऽपि च कला विष्णोः प्राप्ते चैकादशीत्रये ॥\nपूर्वोक्तेन विधानेन तस्माच्छ्रद्धासमन्वितैः ॥\nसदैव पूजनीयश्च वन्दनीयो विशेषतः ॥ ४७ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चक्रपाणिमाहात्म्यवर्णनंनाम द्विपञ्चाशदुत्तरशततमोऽध्यायः ॥ १५२ ॥"
  }
]
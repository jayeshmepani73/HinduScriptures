[
  {
    "text": "॥ सूत उवाच ॥ ॥\nअथ प्राप्ते दिनाधीशे तुलायां द्विजसत्तमाः ॥\nप्रेता लिंगोद्भवां भूमिं पूरयामासुरेव हि ॥ १ ॥\nयत्किंचित्तत्र संस्थं तु आद्यतीर्थं सुरालयम् ॥\nतत्सर्वं व्यन्तरैस्तैश्च पांसुभिः परिपूरितम् ॥ २ ॥\nततः क्षेमं समुत्पन्नं क्षेत्रे तत्र द्विजोत्तमाः ॥\nअन्येषामपि लोकानां लिंगैस्तैर्लुप्तिमागतैः ॥ ३ ॥\nकस्यचित्त्वथ कालस्य बृहदश्वो महीपतिः ॥\nशाल्वदेशात्समायातः कस्मिश्चिद्युगपर्यये ॥ ४ ॥\nस दृष्ट्वा विपुलां भूमिं प्रासादैः परिवर्जिताम् ॥\nप्रासादार्थं मतिं चक्रे तत्र क्षेत्रे द्विजोत्तमाः ॥ ५ ॥\nशिल्पिनश्च समाहूयानेकांस्तत्र सहस्रशः ॥\nशोधयामास तां भूमिमधस्ताद्बहुविस्तृताम् ॥ ६ ॥\nभूमौ निखन्यमानायां ततो लिंगानि भूरिशः ॥\nचतुर्वक्त्राणि तान्येव यांति दृष्टेश्च गोचरम् ॥ ७ ॥\nततः स पार्थिवस्तैश्च लिंगैर्दृष्ट्वा वृतां भुवम् ॥\nतत्क्षणान्मृत्युमापन्नः शिल्पिभिश्च समन्वितः ॥ ८ ॥\nततःप्रभृति नो तत्र कश्चिन्मर्त्यो महीतले ॥\nप्रासादं कुरुते भीत्या तडागं कूपमेव च ॥ ९ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये राक्षसलिंगच्छेदनंनाम   पञ्चोत्तरशततमोऽध्यायः ॥ १०५ ॥ ॥ ॥"
  }
]
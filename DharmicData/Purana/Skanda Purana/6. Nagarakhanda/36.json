[
  {
    "text": "॥ ऋषय ऊचुः ॥ ॥\nचित्रेश्वरमिदं पीठमगस्त्यमुनिनिर्मितम् ॥\nयत्प्रमाणं यत्प्रभावं तदस्माकं प्रकीर्तय ॥ १ ॥\n॥ सूत उवाच ॥ ॥\nतस्य पीठस्य माहात्म्यं वक्तुं नो शक्यते द्विजाः ॥\nसहस्रेणापि वर्षाणां मुखानामयुतैरपि ॥ २ ॥\nतत्र सिद्धिमनुप्राप्ताः शतशोऽथ सहस्रशः ॥\nअनुध्यानसमायुक्ता योगिनः शंसितव्रताः ॥ ३ ॥\nअन्यपीठेषु या सिद्धिर्वर्षानुष्ठानतो भवेत् ॥\nदिनेनैकेन तां सिद्धिं लभंते योगिनो ध्रुवम् ॥ ४ ॥\nयस्तत्राथ र्वणान्मंत्राञ्जपेच्छ्रद्धासमन्वितः ॥\nतेषामर्थोद्भवं कृत्स्नं फलं प्राप्नोति स ध्रुवम् ॥ ५ ॥\nपुत्रकामो नरस्तत्र पुंलिंगान्यो जपेन्नरः ॥\nस लभेतेप्सितान्पुत्रान्यद्यपि स्याज्जरान्वितः ॥ ६ ॥\nगर्भोपनिषदं तत्र पुत्रकामो जपेन्नरः ॥\nअपि वन्ध्याप्रसंगेन स्यात्स पुत्रसमन्वितः ॥ ७ ॥\nशत्रुलोकविनाशाय यो जपेच्छतरुद्रियम् ॥\nतस्मिन्पीठेऽरयस्तस्य सद्यो गच्छंति संक्षयम् ०। ८ ॥\nभूतप्रेतपिशाचादिरक्षार्थं तत्र मानवः ॥\nयो जपेद्वामदेव्यं च स स्याद्धि निरुपद्रवः ॥ ९ ॥\nकोऽदादिति नरस्तत्र कन्यार्थं यो जपेदृचम् ॥\nयां कन्यां ध्यायमानस्तु स तां प्राप्नोत्यसंशयम् ॥ ६.३६.१० ॥\nयो भूपालप्रसादार्थमिमं देवा निशं जपेत् ॥\nनिरर्गलः प्रसादः स्यात्तस्य पार्थिवसंभवः ॥ ११ ॥\nस्वस्त्रीस्नेहकृतेयस्तु तं पत्नीभिरिति द्विजाः ॥।\nजपेद्भार्या भवेत्साध्वी तस्य सा स्नेहवत्सला ॥ १२ ॥\nयो लोकानुग्रहार्थाय जपेददितिरित्यपि ॥\nतस्य लोकानुरागः स्यात्सलाभश्च विशेषतः ॥ ॥ १३ ॥\nवित्तार्थी यो जपेत्तत्र श्रीसूक्तं मनुजो द्विजाः ॥\nसर्वतस्तस्य वित्तानि समागच्छंत्यनेकशः ॥ १४ ।\nभूमीति यो जपेत्साम भूम्यर्थं तत्र मानवः ॥\nस भवेद्भूपतिर्नूनं नीचजातिरपि ध्रुवम् ॥।५॥\nजपेद्रथंतरं साम यानार्थं तत्र यो नरः ॥\nस प्राप्नोति हि यानानि शीघ्रगानि शुभानि च ॥ १६ ॥\nगजार्थी यो जपेत्तत्र गणानां द्विजसत्तमाः ॥\nस प्राप्नोति गजान्मर्त्यो मदप्लावितभूतलान् ॥ १७ ॥\nन तद्रक्षेति यो मन्त्रं जपेद्र क्षाकृते नरः ॥\nतस्य स्यात्सर्वतो रक्षा समेषु विषमेषु च ॥ १८ ॥\nसप्तर्षय इति श्रेष्ठां यो जपेत्तु समाहितः ॥\nऋचं रोगविनाशाय स रोगैः परि मुच्यते ॥ १९ ॥\nयदुभी यो जपेत्तत्र ग्रहपीडार्दितो जनः ॥\nसानुकूला ग्रहास्तस्य प्रभवंति न संशयः ॥ ६.३६.२० ॥\nभूतपीडार्दितो यश्च बृहत्साम जपेन्नरः ॥\nपितृवज्जायते तस्य स भूतोऽप्यंतकोऽपि चेत् ॥ २१ ॥\nयात्रासिद्धिकृते यश्च जपेत्सूक्तं च शाकुनम् ॥\nतस्य संसिध्यते यात्रा यद्यपि स्यादकिंचनः ॥ २२ ॥\nसर्पनाशाय यस्तत्र सार्पसूक्तं जपेन्नरः ॥\nन तस्य मंदिरे सर्पाः प्रविशंति कथंचन ॥ २३ ॥\nविषनाशाय यस्तत्र जपेच्छ्र द्धासमन्वितः ॥\nउत्तिष्ठेति विषं सद्यस्तस्य नाशं प्रयास्यति ॥ २४ ॥\nस्थावरजगमं वापि कृत्रिमं यदि वा विषम् ॥\nतस्य नाम्ना विनिर्याति तमः सूर्योदये यथा ॥ २५ ॥\nव्याघ्रसाम जपेद्यस्तु तत्र श्रद्धासमन्वितः ॥\nतस्य व्याघ्रादयो व्याला जायंते सौम्यचेतसः ॥ २६ ॥\nकृषिकर्मप्रसि द्ध्यर्थं यो जपेल्लांगलानि च ॥\nवृष्टिहीनेऽपि लोकेऽस्मिन्कृषिस्तस्य प्रसिध्यति ॥ २७ ॥\nईतिनाशाय तत्रैव जपेद्देवव्रतं नरः ॥\nततः संकीर्त्तना देव ईतयो यांति संक्षयम् ॥ २८ ॥\nअनावृष्टिहते लोके पंचेंद्रं तत्र यो जपेत् ॥\nतस्य हस्तकृते होमे तन्मंत्रैः स्याज्जलागमः ॥ २९ ॥\nदंष्ट्राभ्या मिति यस्तत्र नरश्चौरार्दितः पठेत् ॥\nनोपद्रवो भवेत्तस्य कदाचिच्चौरसंभवः ॥ ६.३६.३० ॥\nविवादार्थं जपेद्यस्तु संसृष्टमिति तत्र च ॥\nविवादे विजय स्तस्य पापस्यापि प्रजायते ॥ ३१ ॥\nयो रिपूच्चाटनार्थाय नरो रुद्रशिरो जपेत् ॥\nतस्य ते रिपवो यांति देशं त्यक्त्वा कुबुद्धितः ॥ ३२ ॥\nमोहनाय रिपूणां च यो जपेद्विष्णुसंहिताम् ॥\nतस्य मोहाभिभूतास्ते जायंते रिपवो ध्रुवम् ॥ ३३ ॥\nवशीकरणहेतोर्यः कूष्मांडीः प्रजपेन्नरः ॥\nशत्रवोऽपि वशे तस्य किं पुनः प्रमदादयः ॥ ३४ ॥\nयः स्तंभाय रिपूणां वै प्राजापत्यं च वारुणम् ॥\nमंत्रं जपेद्द्विजश्रेष्ठाः सम्यक्छ्रद्धापरायणः ॥\nमंत्रसंस्तंभितास्तस्य जायंते सर्वशत्रवः ॥ ३५ ॥\nजपेत्काली करालीति यः शोषाय नरो द्विजाः ॥\nस शोषयति तत्कृत्स्नं यच्चित्ते धारयेन्नरः ॥ ३६ ॥\nएष मंत्रस्तदा जप्तो ह्यगस्त्येन महात्मना॥\nयत्प्रभावान्नदीनाथस्तेन संशोषितो ध्रुवम् ॥ ३७ ॥\nएतत्प्रभावं यत्पीठं मंत्राणां सिद्धिकारकम्॥\nऐहिकानां फलानां च तन्मया वः प्रकीर्तितम् ॥ ३८ ॥\nयो वांछति पुनः स्वर्गं स तत्र द्विजसत्तमाः ॥\nस्नानं करोतु दानं च श्राद्धं चापि विशेषतः ॥ ३९ ॥\nअथ वांछति यो मोक्षं विरक्तो भवसागरात् ॥\nनिष्कामस्तत्र संतुष्टस्तपस्तप्येत्सुबुद्धिमान् ॥ ६.३६.४० ॥\n॥ ऋषय ऊचुः ॥ ॥\nमंत्रजाप्यस्य माहात्म्यं यत्त्वया नः प्रकीर्तितम्॥\nतत्कथं सिद्धिमायाति मंत्रजाप्यं हि सूतज ॥ ४१ ॥\n॥ सूत उवाच ॥ ॥\nअत्र तत्कथयिष्यामि यन्मया पितृतः श्रुतम् ॥\nवदतो ब्राह्मणेंद्रस्य पुरा दुर्वाससो मुनेः ॥ ४२ ॥\nतेन पूर्वं पिताऽस्माकं पृष्टो दुर्वाससा द्विजाः ॥\nमंत्रवादकृते यच्च शृणुध्वं सुसमाहिताः ॥ ४३ ॥  ॥\n॥ दुर्वासा उवाच ॥ ॥\nसाधयिष्याम्यहं मन्त्रमभीष्टं कमपि व्रती ॥\nतस्य सिद्धिकृते ब्रूहि विधानं शास्त्रसंभवम् ॥ ४४ ॥\n॥ लोमहर्षण उवाच ॥ ॥\nमंत्राणां साधनं कष्टं सर्वेषामपि सन्मुने ॥\nप्रत्यवायसमोपेतं बहुच्छिद्रसमाकुलम्॥४५॥\nतस्मान्मंत्रकृते सिद्धिं यदि त्वं वांछसि द्विज॥\nचमत्कारपुरे क्षेत्रे तत्र त्वं गंतुमर्हसि ॥ ४६ ॥\nतत्र चित्रेश्वरीपीठमगस्त्येन विनिर्मितम् ॥\nसद्यः सिद्धिकरं प्रोक्तं मन्त्राणां हृदि वर्तिनाम् ॥४७ ॥\nन तत्र जायते छिद्रं प्रत्यवायो न च द्विज ॥\nनासिद्धिर्वरदानेन सर्वेषां त्रिदिवौकसाम् ॥ ४८  ॥\nचातुर्युंग्यं हि तत्पीठं स्थितानां सिद्धिमाह रेत् ॥\nयुगानुरूपतः सद्यस्ततो वक्ष्याम्यहं द्विज ॥ ४९ ॥\nयो यं साधयितुं मन्त्रमिच्छति द्विजसत्तम ॥\nस तस्य पूर्वमेवाथ लक्षमेकं जपेन्नरः ॥ ॥ ६.३६.५० ॥\nततो भवति संसिद्धो मंत्रार्हः स नरः शुचिः ॥\nजपेद्ब्राह्मणशार्दूल ततो लक्षचतुष्टयम् ॥\nदशांशेन तु होमः स्यात्सुसमिद्धे हुताशने ॥ ॥ ५१ ॥\nततस्तु जायते सिद्धिर्नूनं तन्मंत्रसंभवा ॥\nतत्र सौम्येषु कृत्येषु होमः सिद्धार्थकैः सितैः ॥ ५२ ॥\nजातीपुष्पैश्च विप्रेन्द्र स्मृतो ब्राह्मण भोजनैः ॥\nतथा रौद्रेषु कृत्येषु रक्तपुष्पैः सगुग्गुलैः ०॥\nतर्पणैः कन्यकानां च होमः स्यात्स फलप्रदः ॥ ५३ ॥\nएतत्कृतयुगे प्रोक्तं मंत्रसाधनमुत्त मम् ॥\nसर्वेषां साधकानां च मया प्रोक्तं द्विजोत्तम ॥ ५४ ॥\nएतत्त्रेतायुगे प्रोक्तं पादोनं मन्त्रसाधनम् ॥\nयुग्मार्धं द्वापरे कार्यं चतुर्थांशं कलौ युगे ॥ ५५ ॥\nएवं तत्र समासाद्य सिद्धिं मंत्रसमुद्भवाम् ॥\nतत्र पीठे ततः कृत्यं साधयेत्स्वेच्छया नरः ॥ ५६ ॥\nशापानुग्रहसामर्थ्यसंयुतस्तेज साऽन्वितः ॥\nअजेयः सर्वभूतानां साधूनां संमतस्तथा ॥ ५७ ॥\n॥ सूत उवाच ॥ ॥\nतच्छ्रुत्वा स मुनिस्तस्य पितुर्मम वचोऽखिलम् ॥\nततश्चित्रेश्वरं पीठं समायातोऽथ सन्मुनिः ॥ ५८ ॥\nतत्र संसाधयामास सर्वान्मंत्रान्यथाक्रमम् ॥\nविधिना शास्त्रदृष्टेन श्रद्धया परया युतः॥ ५९ ॥\nइति संसिद्धमंत्रः स चमत्कारपुरं गतः ॥\nविप्राणां प्रार्थनार्थाय भूमिखंडकृते द्विजाः ॥ ६.३६.६० ॥\nइति श्रीस्कांदे महपुराण एकाशीतिसाहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये चित्रेश्वरीपीठमाहात्म्यवर्णनंनाम षट्त्रिंशत्तमोऽध्यायः ॥ ३६ ॥"
  }
]
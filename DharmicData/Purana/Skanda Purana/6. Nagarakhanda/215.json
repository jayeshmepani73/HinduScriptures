[
  {
    "text": "॥ ऋषय ऊचुः ॥ ॥\nसांप्रतं वद नः सूत श्राद्धकल्पस्य यो विधिः ॥\nविस्तरेण महाभाग यथा तच्चाक्षयं भवेत् ॥ १ ॥\nकस्मिन्काले प्रकर्तव्यं श्राद्धं पितृपरायणैः ॥\nकीदृशैर्ब्राह्मणैस्तच्च तथा द्रव्यैर्महामते ॥ २ ॥\n॥ सूत उवाच ॥ ॥\nएतदर्थं पुरा पृष्टो मार्कंडेयो महामुनिः ॥\nरोहिताश्वेन विप्रेंद्रा हरिश्चन्द्र सुतेन सः॥३ ॥\nहरिश्चन्द्रे गते स्वर्गं रोहिताश्वे नृपे स्थिते ॥\nतीर्थयात्राप्रसंगेन मार्कण्डो मुनिसत्तमः ॥ ४ ॥\nसरय्वाः संगमे पुण्ये स्नानार्थं समुपस्थितः ॥\nतत्र स्नात्वा पितॄन्देवान्संतर्प्य विधिपूर्वकम्॥ ५ ॥\nप्रविष्टस्तां पुरीं रम्यामयोध्यां सत्यनामिकाम् ॥\nरोहिताश्वोऽपि तं श्रुत्वा समायातं मुनीश्वरम्॥\nपदातिः प्रययौ तूर्णं दूरदेशं तु सम्मुखम्॥ ६ ॥\nततः प्रणम्य तं मूर्ध्ना कृतांजलिपुटः स्थितः ॥\nप्रोवाच मधुरं वाक्यं विनयेन समन्वि तः ॥ ७ ॥\nस्वागतं ते मुनिश्रेष्ठ भूयः सुस्वागतं मुने ॥\nधन्योऽहं कृतपुण्योऽहं संप्राप्तः परमां गतिम् ॥\nयत्ते पादरजोभिर्मे मूर्द्धजा विमलीकृताः ॥ ॥ ८॥\nएवमुक्त्वा गृहीत्वा तं स्वहस्तालंबनं तदा ॥\nययौ तत्र सभास्थानं बृहत्सिंहासनाश्रयम् ॥ ९ ॥\nसिंहासने निवेश्याथ तं मुनिं पार्थिवोत्तमः ॥\nउपविष्टो धरापृष्ठे कृतांजलिपुटः स्थितः ॥ ६.२१५.१० ॥\nततः प्रोवाच मधुरं विनयावनतः स्थितः ॥\nनिःस्पृहस्यापि विप्रेंद्र कि वाऽऽगमनकारणम् ॥ ॥ ११ ॥\nतद्ब्रवीहि यथातथ्यं करोमि तव सांप्रतम् ॥\nअदेयमपि दास्यामि गृहायातस्य ते विभो ॥ १२ ॥\nमार्कंडेय उवाच ॥ ॥\nतीर्थयात्राप्रसंगेन वयमत्र समागताः ॥\nसरय्वाः संगमे पुण्ये कल्ये यास्याम्यहे पुनः ॥ १३ ॥\nनिःस्पृहैरपि द्रष्टव्या धर्मवन्तो द्विजोत्तमाः ॥\nततः प्रोक्तं पुराण ज्ञैर्ब्राह्मणैः शास्त्रदृष्टिभिः ॥ १४ ॥\nधर्मवन्तं नृपं दृष्ट्वा लिंगं स्वायंभुवं तथा ॥\nनदीं सागरगां चैव मुच्येत्पापाद्दिनोद्भवात् ॥ १५\nएवमुक्त्वा ततश्चक्रे पृच्छां स मुनिसत्तमः ॥\nतं दृष्ट्वा नृपशार्दूलं पुरःस्थं विनयान्वितम् ॥ १६ ॥\nकच्चित्ते सफला वेदाः कच्चित्ते सफलं श्रुतम् ॥\nकच्चित्ते सफला दाराः कच्चित्ते सफलं धनम्॥ १७ ॥\n॥ रोहिताश्व उवाच ॥ ॥\nकथं स्युः सफला वेदाः कथं स्यात्सफलं श्रुतम् ॥\nकथं स्युः सफला दाराः कथं स्यात्सफलं धनम् ॥ १८ ॥\n॥ मार्कंडेय उवाच ॥ ॥\nअग्निहोत्रफला वेदाः शीलवृत्तफलं श्रुतम् ॥\nरतिपुत्रफला दारा दत्तभुक्तफलं धनम् ॥ १९ ॥\nएवं ज्ञात्वा महाराज नान्यथा कर्तुमर्हसि ॥ ६.२१५.२० ॥\nचत्वार्येतानि कृत्यानि मयोक्तानि च तानि ते ॥\nयथा तानि प्रकृत्यानि लोकद्वयमभीप्सता ॥ २१ ॥\nएवमुक्त्वा ततश्चक्रे कथाश्चित्राश्च तत्पुरः ॥\nराजर्षीणां पुराणानां देवर्षीणां विशेषतः ॥ २२ ॥\nततः कथावसाने च कस्मिंश्चिद्द्विजसत्तमाः ॥\nपप्रच्छ तं मुनिश्रेष्ठं रोहिताश्वो महीपतिः ॥ २३ ॥\nभगवञ्छ्रोतुमिच्छामि श्राद्धकल्पमहं यतः ॥\nदृश्यंते बहवो भेदा द्विजानां श्राद्धकर्मणि ॥ २४ ॥ ॥\n॥ मार्कंडेय उवाच ॥ ॥\nसत्यमेतन्महाभाग यत्पृष्टोऽस्मि नृपोत्तम ॥\nश्राद्धस्य बहवो भेदाः शाखाभेदैर्व्यवस्थिताः॥ २५ ॥\nतस्मात्ते निर्णयं वच्मि भर्तृयज्ञेन यत्पुरा ॥\nआनर्त्ताधिपतेः प्रोक्तं सम्यक्छ्राद्धस्य लक्षणम् ॥ २६ ॥\nभर्तृयज्ञं सुखासीनं निजाश्रमपदे नृपः ॥\nआनर्ताधिपतिर्गत्वा प्रणिपत्य ततोऽब्रवीत् ॥ २७ ॥\n॥ आनर्त उवाच ॥ ॥\nसांप्रतं वद मे ब्रह्मञ्छ्राद्धकल्पं पित्रीप्सितम् ॥\nयेन मे तुष्टिमायांति पितरः श्राद्धतर्पिताः ॥ २८ ॥\nकः कालो विहितः श्राद्धे कानि द्रव्याणि मे वद ॥\nश्राद्धार्हाणि तथान्यानि मेध्यानि द्वि जसत्तम ॥\nयानि योज्यानि वांछद्भिः पितृणां तृप्तिमुत्तमाम् ॥ २९ ॥\nकीदृशा ब्राह्मणा ब्रह्मञ्छ्राद्धार्हाः परिकीर्तिताः ॥\nकीदृशा वर्जनीयाश्च सर्वं मे विस्तराद्वद ॥ ६.२१५.३० ॥\n॥ भर्तृयज्ञ उवाच ॥ ॥\nअहं ते कीर्तयिष्यामि श्राद्धकल्पमनुत्तमम् ॥\nयं श्रुत्वाऽपि महाराज लभेच्छ्राद्धफलं नरः ॥ ॥ ३१ ॥\nश्राद्धमिदुक्षयेऽवश्यं सदा कार्यं विपश्चिता ॥\nयदि ज्येष्ठतमः सर्गः सन्तानं च तथा नृप ॥ ३२ ॥\nशीतार्ता यद्वदिच्छंति वह्निं प्रावरणानि च ॥\nपितरस्तद्वदिच्छंति क्षुत्सामाश्चन्द्रसंक्षयम् ॥ ३३ ॥\nदरिद्रोपहता यद्वद्धनं वांछंति मानवाः ॥\nपितरस्तद्वदिच्छंति क्षुत्क्षामाश्चन्द्रसं क्षयम् ॥ ३४ ॥\nयथा वृष्टिं प्रवांछन्ति कर्षुकाः सस्यवृद्धये ॥\nतथात्मप्रीतये तेऽपि प्रवांछन्तींदुसंक्षयम् ॥ ३५ ॥\nयथोषश्चक्रवाक्यश्च वांछन्ति रवि दर्शनम् ॥\nपितरस्तद्वदिच्छंति श्राद्धं दर्शसमुद्भवम् ॥ ३६ ॥\nजलेनापि च यः श्राद्धं शाकेनापि करोति वाः ॥\nदर्शस्य पितरस्तृप्तिं यांति पापं प्रण श्यति । ३७ ॥\nअमावास्यादिने प्राप्ते गृहद्वारं समाश्रिता॥\nवायुभूताः प्रवांछन्ति श्राद्धं पितृगणा नृणाम् ॥\nयावदस्तमयं भानोः क्षुत्पिपासास माकुलाः ॥ ३८ ॥\nततश्चास्तं गते भानौ निराशा दुःखसंयुताः ॥\nनिःश्वस्य सुचिरं यांति गर्हयंति स्ववंशजम् ॥ ३९ ॥\n॥ आनर्त उवाच ॥ ॥\nकिमर्थं क्रियते श्राद्धममावास्यादिने द्विज ॥\nविशेषेण ममाचक्ष्य विस्तरेण यथातथम् ॥ ६.२१५.४० ॥\nमृताश्च पुरुषा विप्र स्वकर्मजनितां गतिम् ॥\nगच्छन्ति ते कथं तस्य सुतस्याश्रयमाययुः ॥ ४१ ॥\nएष नः संशयो विप्र सुमहान्हृदि संस्थितः ॥ ४२ ॥\n॥ भर्तृयज्ञ उवाच ॥ ॥\nसत्यमेतन्महाभाग यत्त्वया व्याहृतं वचः ॥\nस्वकर्मार्हां गतिं यांति मृताः सर्वत्र मानवाः ॥ ४३ ॥\nपरं यथा समायांति वंशजस्याश्रयं प्रति ॥\nतथा तेऽहं प्रव क्ष्यामि न तथा संशयो भवेत् ॥ ४४ ॥\nमृता यांति तथा राजन्येऽत्र केचिन्महीतले ॥\nते जायंते न मर्त्येऽत्र यावद्वंशस्य संस्थितिः ॥ ४५ ॥\nपरं शुभात्मका ये च ते तिष्ठंति सुरालये ॥\nपापात्मानो नरा ये च वैवस्वतनिवासिनः ॥ ४६ ॥\nअन्यदेहं समाश्रित्य भुंजानाः कर्मणः फलम् ॥\nशुभं वा यदि वा पापं स्वयं विहितमात्मनः ॥ ४७ ॥\nयमलोके स्थितानां हि स्वर्गस्थानामपि क्षुधा ॥\nपिपासा च तथा राजंस्तेषां संजायतेऽधिका ॥ ४८ ॥\nयावन्नरत्रयं राजन्मातृतः पितृतस्तथा ॥\nतेषां च परतो ये च ते स्वकर्म शुभाशुभम् ॥\nभुंजते क्षुत्पिपासा च न तेषां जायते क्व् चित् ॥ ४९ ॥\nतत्रापि पतनं तस्मात्स्थानाद्भवति भूमिप ॥\nवंशोच्छेदान्पुनः सर्वे निपतंति महीतले ॥\nत्रुटद्रज्जुनिबद्धं हि भांडं यद्वन्निराश्रयम् ॥ ॥ ६.२१५.५० ॥\nएतस्मात्कारणाद्यत्नः सन्तानाय विचक्षणैः ॥\nप्रकर्तव्यो मनुष्येंद्र वंशस्य स्थितये सदा ॥ ५१ ॥\nअपि द्वादशधा राजन्नौरसादिसमु द्भवाः ॥\nतेषामेकतमोऽप्यत्र न दैवाज्जायते सुतः ॥ ५२ ।।\nपितॄणां गुप्तये तेन स्थाप्योऽश्वत्थः समाधिना ॥\nपुत्रवत्परिपाल्यश्च निर्विशेषं नराधिप॥ ॥ ५३ ॥\nयावत्संधारयेद्भूमिस्तमश्वत्थं नराधिप ॥\nकृतोद्वाहं समं शम्या तावद्वंशोऽपि तिष्ठति ॥ ५४ ॥\nअश्वत्थजनका मर्त्या निपत्य जगती तले ॥\nपापामुक्ताः समायांति योनिं श्रेष्ठां शुभान्विताः ॥ ५५ ॥\nएतस्मात्कारणादन्नं नित्यं देयं तथोदकम् ॥\nसमुद्दिश्य पितॄन्राजन्यतस्ते तन्मयाः स्मृताः ॥ ५६ ॥\nअदत्त्वा सलिलं सस्यं पितॄणां यो नराधिप ॥\nस्वयमश्नाति वा तोयं पिवेत्स स्यात्पितृद्रुहः ॥\nस्वर्गेऽपि च न ते तोयं लभंते नान्नमेव च ॥ ५७ ॥\nन दत्तं वंशजैर्मर्त्यैश्चेद्व्यथां यांति दारुणाम् ॥\nक्षुत्पिपासासमुद्भूतां तस्मात्संतर्पयेत्पितॄन् ॥ ॥ ५८ ॥\nनित्यं शक्त्या नरो राजन्पयोऽन्नैश्च पृथग्विधैः ॥\nतथान्यैर्वस्त्रनैवेद्यैः पुष्पगन्धानुलेपनैः ॥ ५९ ॥\nपितृमेधादिभिः पुण्यैः श्राद्धैरुच्चावचैरपि ॥\nतर्पितास्ते प्रयच्छंति कामानिष्टान्हृदि स्थितान् ॥\nत्रिवर्गं च महाराज पितरः श्राद्धतर्पिताः ॥ ॥ ६.२१५.६० ॥\nतर्पयंति न ये पापाः स्वपितॄन्नित्यशो नृप ॥\nपशवस्ते सदा ज्ञेया द्विपदाः शृंगवर्जिताः ॥ ६१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धावश्यकताकारणवर्णनंनाम पञ्चदशोत्तरद्विशततमो ऽध्यायः ॥ २१५ ॥"
  }
]
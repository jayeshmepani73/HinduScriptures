[
  {
    "text": "॥ सूत उवाच ॥ ॥\nतथान्यदपि तत्रास्ति शुक्लतीर्थमनुत्तमम्॥\nदर्भैः संसूचितं श्वेतैर्यदद्यापि द्विजोत्तमाः ॥ १ ॥\nचमत्कारपुरे पूर्वमासीत्कश्चित्सुशल्यवित् ॥\nरजकः शुद्धकोनाम पुत्रपौत्रसमन्वितः ॥ ॥ २॥\nस सर्वरजकानां च प्राधान्येन व्यवस्थितः ॥\nप्रधानब्राह्मणानां च करोत्यंबरशोधनम् ॥ ३ ॥\nकस्यचित्त्वथ कालस्य नीलीकुण्ड्यां समाहितः ॥\nप्राक्षिपद्ब्राह्मणेंद्राणां वासो विज्ञातवांश्चिरात् ॥ ४ ॥\nअथासौ मन्दचित्तश्च स्वामाहूयकुटुम्बिनीम् ॥\nपुत्रांश्च वचनं प्राह रहस्ये भयविह्वलः ॥ ५ ॥\nनिर्मूल्यानि सुवस्त्राणि ब्राह्मणानां महात्मनाम् ॥\nनीलीमध्ये विमोहेन प्रक्षिप्तानि बहूनि च ॥ ६ ॥\nवधबन्धादिकं कर्म ते करिष्यंत्यसंशयम् ॥\nतस्मादन्यत्र गच्छामो गृहीत्वा रजनीमिमाम् ॥ ७ ॥\nएवं स निश्चयं कृत्वा सारमादाय मंदिरात् ॥\nप्रस्थितो भार्यया सार्द्धं कांदिशीको द्विजोत्तमाः ॥ ८ ॥\nतावत्तस्य सुता गत्वा स्वां सखीं दाशसंभवाम् ॥\nउवाच क्षम्यतां भद्रे यन्मया कुकृतं कृतम्॥ ९ ॥\nअज्ञानाज्ज्ञानतो वापि प्रक्रीडंत्या त्वया सह ॥\nप्रणयाद्बाल्यभावाच्च क्रोधाद्वाथ महेर्ष्यया ॥ ६.१२३.१० ॥\nअथ सा सहसा श्रुत्वा बाष्पपर्याकुलेक्षणा ॥\nउवाच किमिदं भद्रे यन्मामित्थं प्रभाषसे ॥ ११ ॥\n॥ सख्युवाच ॥ ॥\nमम तातेन नीलायां प्रक्षिप्तान्यंबराणि च ॥\nब्राह्मणानां महार्हाणि विभ्रमेण सुलोचने ॥ १२ ॥\nतत्प्रभाते परिज्ञाय दंडं धास्यंति दारुणम् ॥\nएवं चित्ते समास्थाय तातः संप्रस्थितोऽधुना ॥ १३ ॥\nअहं तवातिकं प्राप्ता दर्शनार्थमनिन्दिते ॥\nअनुज्ञाता प्रयास्यामि त्वया तस्मात्प्रमुच्यताम् ॥ १४ ॥\nअथ सा तद्वचः श्रुत्वा प्रसन्नवदनाऽब्रवीत् ॥\nयद्येवं मा सरोजाक्षि कुत्रचित्संप्रयास्यसि ॥ १५ ॥\nनिवारय द्रुतं गत्वा तातं नो गम्यतामिति ॥\nअस्ति पूर्वोत्तरे भागे स्थानादस्माज्जलाशयः ॥ १६ ॥\nतत्रैकदा विनिक्षिप्तं मम तातेन जालकम् ॥\nअतीवकृष्णकेशोत्थं तावच्छुक्लत्वमागतम्॥।७॥\nततः स विस्मयाविष्टः स्वयं सस्नौ कुतूहलात् ।\nयावच्छुक्लत्वमापन्नस्तादृक्कृष्णवपुर्धरः ॥ १९ ॥\nसुश्वेतमूर्धजः सद्यः स्त्रीणां वैराग्यकारकः ॥\nततःप्रभृति नो ज्ञात्वा कश्चित्तत्र प्रगच्छति ॥ १९ ॥\nतस्मात्तत्रैव वस्त्राणि प्रक्षालयतु सत्वरम् ॥\nतातः स तव यास्यंति विशुद्धिं परमां शुभे ॥ ६.१२३.२० ॥\nअथ सा सत्वरं गत्वा निजतातस्य तद्वचः ॥\nसत्वरं कथयामास प्रहृष्टवदना सती ॥ २१\nमम सख्या समादिष्टं नातिदूरे जलाशयः ॥\nतत्र श्वेतत्वमायाति सर्वं क्षिप्तं सितेतरम् ॥२२॥\nतस्मात्प्रक्षालय प्रातस्तत्र गत्वा जलाशये ॥\nवस्त्राण्यमूनि शुक्लत्वं संप्रयास्यंत्यसंशयम्॥ २३॥\n॥ रजक उवाच ॥\nनैतत्संपत्स्यते पुत्रि यन्नीलस्य परिक्षयः ॥\nवस्त्रलग्नस्य जायेत यतः प्रोक्तं पुरातनैः ॥२४॥\nवज्रलेपस्य मूर्खस्य नारीणां कर्कटस्य च ॥\nएको ग्रहस्तु मीनानां नीलीमद्यपयोस्तथा ॥२५॥\n॥ कन्योवाच ॥ ॥\nतत्र ह्यागम्यतां तावद्वस्त्रणयादाय यत्नतः ॥\nतोयाच्छुद्धिं प्रयास्यंति तदाऽऽगंतव्यमेव हि ॥ ॥२६॥\nभूयोऽपि मंदिरे वाऽथ तस्मात्स्थानाद्दिगंतरम् ॥\nगंतव्यं सकलैरेव ममैतद्धृदि संस्थितम्॥२७॥\nतस्यास्तद्वचनं श्रुत्वा साधुसाध्विति तेऽसकृत् ॥\nप्रोच्य बांधवभृत्याश्च रात्रावेव प्रजग्मिरे ॥२८॥\nदाशकन्यां पुरः कृत्वा संशयं परमं गताः ॥\nविभवेन समायुक्ता निजेन द्विजसत्तमाः ॥२९॥\nततः सा दर्शयामास दाशकन्या जलाशयम् ॥\nबहुवीरुधसंछन्नं दुष्प्रवेशं च देहिनाम् ॥ ६.१२३.३० ॥\nततः स रजकस्तत्र वस्त्राण्यादाय सर्वशः ॥\nप्रविष्टः सलिले तस्मिन्क्षालयामास वै द्विजाः ॥ ३१ ॥\nअथ तानि सुवस्त्राणि मेचकाभानि तत्क्षणात् ॥\nजातानि स्फटिकाभानि तत्क्षणादेव कृत्स्नशः ॥ ॥ ३२ ॥\nततस्तुष्टिसमायुक्तः साधुसाध्विति चाऽब्रवीत् ॥\nसमालिंग्य सुतां प्राह दाशकन्यां च सादरम् ॥ ३३ ॥\nसुवस्त्राणि द्विजेंद्राणामर्पयामो यथाक्रमम् ॥ ३४ ॥\nततः स स्वगृहं गत्वा तानि वस्त्राणि कृत्स्नशः ॥\nयथाक्रमेण संहृष्टः प्रददौ द्विजसत्तमाः ॥ ३५ ॥\nअथ ते ब्राह्मणा दृष्ट्वा तां शुद्धिं वस्त्रसंभवाम् ॥\nतं च श्वेतीकृतं चेदृग्रजकं विस्मयान्विताः ॥ ३६ ॥\nपप्रच्छुः किमिदं चित्रं वस्त्रमूर्धजसंभवम् ॥\nअनौपम्यं च संजातं वदस्व यदि मन्यसे ॥ ३७ ॥\n॥ रजक उवाच ॥ ॥\nएतानि विप्रा वस्त्राणि मया क्षिप्तानि मोहतः ॥\nनीलीमध्ये सुवस्त्राणि विनष्टानि च कृत्स्नशः ॥ ॥ ३८ ॥\nततो भयं महद्भूतं कुटुम्बेन समन्वितः ॥\nचलितो रजनीवक्त्रे दिगंते ब्राह्मणोत्तमाः ॥ ३९ ॥\nअथैषा तनयाऽस्माकं गता निजसखीं प्रति ॥\nदाशात्मजां सुदुःखार्ता पुनर्दर्शनलालसा ॥ ६.१२३.४० ॥\nतया सर्वमभिप्रायं ज्ञात्वा मे दुःखहेतुकम् ॥\nततः संदर्शयामास स्थिताग्रे स्वजलाशयम् ॥ ४१ ॥\nतस्मिन्प्रक्षिप्तमात्राणि वस्त्राणीमानि तत्क्षणात् ॥\nईदृग्वर्णानि जातानि विस्मयस्य हि कारणम् ॥ ४२ ॥\nतथा मे मूर्धजाः कृष्णास्तत्र स्नातस्य तत्क्षणात् ॥\nपरं शुक्लत्वमापन्ना एतत्प्रोक्तं मया स्फुटम् ॥ ४३ ॥\nएवं ते ब्राह्मणाः श्रुत्वा कौतूहलसमन्विताः ॥\nतत्र जग्मुः परीक्षार्थं विक्षिप्य तदनंतरम् ॥ ४४ ॥\nकृष्णद्रव्याणि भूरीणि केशादीनि सहस्रशः ॥\nसर्वं तच्छुक्लतां याति त्यक्त्वा वर्णं मलीमसम् ॥ ४५ ॥\nततो वृद्धतया ये च विशेषाच्छ्वेतमूर्धजाः ॥\nते सस्नुः श्रद्धया युक्तास्तरुणाश्चापि धर्मिणः ॥ ४६ ॥\nततः शुक्लत्वमापन्नास्तेजोवीर्यसमन्विताः ॥\nभवंति तत्प्रभावेन प्रयांति च परां गतिम् । ४७ ॥\nअथ तद्वासवो दृष्ट्वा शुक्लतीर्थं प्रमुक्तिदम् ॥\nपूरयामास रजसा मानुषोत्थभयेन च ॥ ४८ ॥\nअद्यापि तत्र यत्किंचिज्जायतेऽथ तृणादिकम् ॥\nतत्सर्वं शुक्लतामेति तत्तोयस्य प्रभावतः ॥ ४९ ॥\nतत्रोत्थैर्यः कुशैः श्राद्धं कुरुते श्रद्धयान्वितः ।३\nश्वैतैस्तैस्तारयेत्सर्वान्पितॄन्नरकगानपि । ६.१२३.५० ॥\nतत्तीर्थोत्थां मृदं गात्रे योजयित्वा नरोत्तमः ॥\nस्नानं करोति तीर्थानां सर्वेषां लभते फलम् ॥ ५१ ॥\nयस्तैर्दर्भैर्नरो भक्त्या तिलैश्चारण्यसंभवैः ॥\nकरोति तर्पणं विप्राः स प्रीणाति पितामहान् ॥ ५२ ॥\nअथाश्वमेधात्संप्राप्यं गयाश्राद्धेन यत्फलम् ॥\nनीलसंज्ञगवोत्सर्गे तथात्रापि द्विजोत्तमाः ॥ ५३ ॥\n॥ ऋषय ऊचुः ॥ ।\nशुक्लतीर्थं कथं जातं तत्र त्वं सूतनंदन ॥\nविस्तरेण समाचक्ष्व परं कौतूहलं हि नः ॥ ५४ ॥\n॥ सूत उवाच ॥ ॥\nश्वेतद्वीपः समानीतो विष्णुना प्रभविष्णुना ॥\nतत्क्षेत्रे कलिभीतेन यथा शौक्ल्यं न संत्यजेत् ॥ ५५ ॥\nकलिकालेन संस्पृष्टः श्वेतद्वीपोऽपि श्यामताम् ॥\nन प्रयाति द्विजश्रेष्ठास्ततस्तत्र निवेशितः ॥ ५६ ॥\nइतिश्रीस्कांदेमहापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये शुक्लतीर्थमाहात्म्यवर्णनंनाम त्रयोविंशत्युत्तर शततमोध्यायः ॥ १२३ ॥ ॥ छ ॥"
  }
]
[
  {
    "text": "॥ ऋषय ऊचुः ॥ ॥\nभट्टिकाख्या पुरा प्रोक्ता या त्वया सूतनन्दन ॥\nकस्मात्तस्याः शरीरान्ताद्दंष्ट्रा नागसमुद्भवाः ॥ १ ॥\nविशीर्णाः किं प्रभावश्च तपसः सूतनन्दन ॥\nकिं वा मंत्रप्रभावश्च एतन्नः कौतुकं परम् ॥ २ ॥\nयन्मानुषशरीरेऽपि विशीर्णास्ता विषोल्बणाः ॥\nनागानां तु विशेषेण तस्मात्सर्वं प्रकीर्तय ॥ ३ ॥\n। सूत उवाच ॥ ॥\nसा पुरा ब्राह्मणी बाल्ये वर्तमाना पितुर्गृहे ॥\nवैधव्येन समायुक्ता जाता कर्मविपाकतः ॥ ४ ॥\nततो बाल्येऽपि शुश्राव शास्त्राणि विविधानि च ॥\nदेवयात्रां प्रचक्रेऽथ तीर्थे स्नाति समाहिता ॥ ५ ॥\nतत्र केदारदेवं च गत्वा नित्यं समाहिता ॥\nप्रातरुत्थाय गीतं च भक्त्या चक्रे तदग्रतः ॥ ६ ॥\nततस्तद्गीतलौल्येन पातालात्समुपेत्य च ॥\nतक्षको वासुकिश्चैव द्विज रूपधरावुभौ ॥ ७ ॥\nसाऽपि तत्र महद्गीतं तानैः सर्वैरलंकृतम्॥\nमूर्च्छनाभिः समोपेतं सप्तस्वरविराजितम् ॥ ८ ॥\nयतिभिश्च तथा ग्रामैर्वर्णग्रामैः पृथ ग्विधैः॥\nततं च विततं चैव घनं सुषिरमेव च ॥ ९ ॥\nतालकालक्रियामानवर्धमानादिकं च यत् ॥\nअविदग्धापि सा तेषां गीतांगानां द्विजांगना ॥\nकेवलं कंठसंशुद्ध्या ताभ्यां तोषं समादधे ॥६.११७.१०॥॥\nततस्तद्गीतलोभेन सर्वे तत्पुरवासिनः ॥\nप्रातरुत्थाय केदारं समागच्छंति कौतुकात् ॥॥॥\nकस्य चित्त्वथ कालस्य नागौ तौ स्वपुरं प्रति ॥\nनिन्युर्बलात्समुद्यम्य सर्वलोकस्य पश्यतः॥ १२ ॥\nनागरूपं समाधाय रौद्रं जनविभीषणम् ॥\nभोगाग्र्येण च संवेष्ट्य पातालतलमभ्ययुः ॥ १३ ॥\nअथ तां स्वगृहं नीत्वा प्रोचतुः कामपीडितौ ॥\nभवावाभ्यां विशालाक्षि भार्या धर्मपरायणा ॥\nएतदर्थं समानीता त्वं पाताले महीतलात् ॥ १४ ॥\n॥ भट्टिकोवाच ॥ ॥\nयत्त्वं तक्षक मां शांतामनपेक्षां रतोत्सवे ॥\nआनैषीरपहृत्याशु ब्राह्मणान्वय संभवाम् ॥ १५ ॥\nमानुषं रूपमास्थाय पुरा मां त्वं समाश्रितः ॥\nकामोपहृतचित्तात्मा तस्मान्मर्त्यो भविष्यसि ॥ १६ ॥\nयदि मां त्वं दुराचार धर्षयिष्यसि वीर्यतः ॥\nशतधा तव मूर्धाऽयं सद्य एव भविष्यति ॥ १७ ॥\nतं श्रुत्वा सुमहाशापं तस्याः स भयविह्वलः ॥\nततः प्रसादयामास कृतांजलिपुटः स्थितः ॥ १८ ॥\nमया त्वं कामसक्तेन समानीता सुमोहतः ॥\nतस्मात्कुरु प्रसादं मे शापस्यांतो यथा भवेत् ॥ १९ ॥\n॥ सूत उवाच ॥ ॥\nएवं प्रसादिता तेन तक्षकेण द्विजात्मजा ॥\nततः प्रोवाच तं नागं बाष्पव्याकुललोचना ॥ ६.११७.२० ॥\nयदि मां मर्त्यलोके त्वं भूयो न यसि तक्षक ॥\nतत्र शापस्य पर्यंतं करिष्यामि न संशयः ॥ २१ ॥\nएतस्मिन्नंतरे ज्ञात्वा मानुषीं स्वगृहागताम् ॥\nतक्षकेण समानीतां कामोपहतचे तसा ॥ २२ ॥\nततस्तस्य कलत्राणि महेर्ष्यासंश्रितानि च ॥\nतस्या नाशार्थमाजग्मुः कोपरक्तेक्षणानि च ॥ २३\nअथ तासां परिज्ञाय तक्षकः स विचेष्टितम् ॥\nवाञ्छञ्छापस्य पर्यंतं तत्पार्श्वाद्भयसंयुतः ॥२४॥\nवज्रां नामास्मरद्विद्यां तस्या गात्रं ततस्तया ॥\nयोजयामास रक्षार्थं प्राप्ता चाथ भुजंगमी ॥ २५ ॥\nअदशत्तां ततः क्रुद्धा ब्राह्मणस्य सुतां सतीम्॥\nसपत्नीं मन्यमानोच्चैः शीर्णदंष्ट्रा व्यजायत ॥ २६ ॥\nअथ तामपि सा क्रुद्धा शशाप द्विजसंभवा ॥\nदृष्ट्वा सापत्न्यजैर्भावैर्वर्तमानां सहेर्ष्यया ॥ २७ ॥\nयस्मात्त्वं दोषहीनां मां सदोषामिव मन्यसे ॥\nतस्माद्भव द्रुतं पापे मानुषी दुःखभागिनी ॥ २८ ॥\nअथ तां संगृहीत्वा स तक्षको नागसत्तमः ॥\nकेदारायतने तस्मिन्नर्धरात्रे मुमोच ह ॥ २९ ॥\nततः प्रोवाच तां देवीं कृतां जलिपुटः स्थितः ॥\nशापांतं कुरु मे साध्वि स्वगृहं येन याम्यहम् ॥ ६.११७.३० ॥\n॥ भट्टिकोवाच ॥ ॥\nसौराष्ट्रविषये राजा त्वं भविष्यसि पन्नग ॥\nभूमौ रैवतको नाम भोगानां भाजनं सदा ॥ ३१ ॥\nततश्चैव तनुं त्यक्त्वा क्षेत्रेष्वाश्रममध्यतः ॥\nसंप्राप्स्यसि निजं स्थानं तत्क्षेत्रस्य प्रभावतः ॥ ॥ ३२ ॥\n॥ तक्षक उवाच ॥ ॥\nएषा मम प्रिया कांता त्वया शापेन योजिता ॥\nया सा भवतु मे भार्या मानुषत्वेऽपि वर्तिते ॥ ३३ ॥\nएत त्कुरु प्रसादं मे दीनस्य परियाचतः ॥\nमाऽस्या भवतु चान्येन पुरुषेण समागमः ॥ ३४ ॥\n॥ भट्टिकोवाच ॥ ॥\nआनर्ताधिपतेरेषा भवित्री दुहिता शुभा॥\nततः पाणिग्रहं प्राप्य भार्या तव भविष्यति॥३५॥\nक्षेमंकरीति विख्याता रूपयौवनशालिनी ॥\nत्वया सार्धं बहून्भोगान्भुक्त्वाऽथ पृथिवीतले॥\nपरलोके पुनस्त्वां वै चानुयास्यति शोभना ॥ ३६॥\n॥ सूत उवाच ॥ ॥\nएवं च स तया प्रोक्तः क्षम्यतामिति सादरम् ॥\nप्रणिपत्य जगामाऽथ निजं स्थानं प्रहर्षितः ॥३७॥\nसाऽपि प्राप्ते निशाशेषे केदारस्य पुरः स्थिता ॥\nपुनश्चक्रे च तद्गीतं श्रुतिसौख्यकरं परम्॥३८॥\nअथ तस्य समायाताः केदारस्य दिदृक्षवः॥\nपुनः केदारभक्त्याढ्या ब्राह्मणाः शतशः परम् ॥३९॥\nते तां दृष्ट्वा समायातां भट्टिंकां तां द्विजोद्भवाम् ॥\nविस्मयेन समायुक्ताः पप्रच्छुस्तदनंत रम्॥६.११७.४०॥।\nकोऽसौ ब्राह्मणरूपेण नागः प्राप्तः सुशोभने ॥\nतेन त्वं कुत्र नीतासि किमर्थं च वदस्व नः॥४॥।\nकस्मात्पुनः प्रमुक्ताऽसि सर्वं वद यथातथम्॥\nअत्र नः कौतुकं जातं सुमहत्तव कारणात्॥४२॥\n॥ सूत उवाच ॥ ॥\nततः सा कथयामास सर्वं तक्षकसंभवम् ॥\nवृत्तांतं नागसंभूतं शापानुग्रहजं तथा ॥ ४३ ॥\nएतस्मिन्नंतरे प्राप्तं सर्वं तस्याः कुटुम्बकम् ॥\nरोरूयमाणं दुःखार्तं श्रुत्वा तां तत्र चागताम् ॥ ४४ ॥\nअथ सा जननी तस्या वाष्प पर्याकुलेक्षणा ॥\nसस्वजे तां तथा चान्याः सख्यः स्निग्धेन चेतसा ॥ ४५ ॥\nततो निन्युर्गृहं स्वं च शृण्वंतश्च मुहुर्मुहुः ॥\nनागलोकोद्भवां वार्तां विस्य याविष्टचेतसः ॥ ४६ ॥\nअथ तत्र पुरे पौराः सर्वे प्रोचुः परस्परम् ॥\nअयुक्तं कृतमेतेन ब्राह्मणेन दुरात्मना ॥ ४७ ॥\nयदानीता सुतरुणी परहर्म्योषिता तया? ॥\nअन्येषामपि विप्राणां संति नार्यो ह्यनेकशः ॥ ४८ ॥\nतरुण्यो रूपवत्यश्च वैधव्येन समन्विताः ॥\nतासामपि च सर्वासामेष न्यायो भविष्यति ॥\nयोनिसंकरजो नूनं तस्मान्निर्वास्यतामिति ॥ ४९ ॥\nएकीभूय ततः सर्वे ब्राह्मणं तं द्विजोत्तमाः ॥\nसामपूर्वमिदं वाक्यं प्रोचुः शास्त्र समुद्भवम् ॥ ६.११७.५० ॥\nएषा तव सुता विप्र तरुणी रूपसंयुता ॥\nसानुरागेण नागेण पाताले च समाहृता ॥ ५१ ॥\nतद्वक्ष्यति प्रमुक्ताहं निर्दोषा तेन रागिणा ॥\nन श्रद्धां याति लोकोऽयं शुद्धैषा समुदाहृता ५२ ॥\nतस्माच्छुद्धिं द्विजेद्राणां प्रयच्छतु द्विजोत्तम ॥\nयेनान्येषामपि प्राज्ञ विनश्यंति न योषितः ॥ ५३ ॥\nबाढमित्येव स प्रोक्त्वा ततस्तां विजने सुताम् ॥\nपप्रच्छ यदि ते दोषः कश्चिदस्ति प्रकीर्तय॥ ५४ ॥\nनो चेत्प्रयच्छ संशुद्धिं ब्राह्मणानां प्रतुष्टये ॥ ५५ ॥\n॥ भट्टिकोवाच ॥ ॥\nयुक्तमुक्तं त्वया तात तथान्यैरपि च द्विजैः ॥\nयुक्ता स्याद्योषितः शुद्धिर्द्वारातिक्रमणादपि॥ ॥ ॥ ५६ ॥\nकिं पुनः परदेशं च गताया रागिणा सह ॥\nतस्मादहं न संदेहः प्रातः स्नाता हुताशनम् ॥ ५७ ॥\nप्रविश्य सर्वविप्राणां शुद्धिं दास्याम्य संशयम् ॥\nअहमत्र च पानं च यच्चान्यदपि किंचन ॥\nप्राशयिष्यामि संप्राप्य शुद्धिं चैव हुताशनात् ॥ ५८ ॥\nएवमुक्तस्तया सोऽथ हर्षेण महतान्वितः ॥\nप्रातरुत्थाय दारूणि पुरबाह्ये न्ययोजयत् ॥ ५९ ॥\nभट्टिकाऽपि ततः स्नात्वा शुक्लांबरधरा शुचिः ॥\nसर्वैः परिजनैः सार्धं तथा निज कुटुंबकैः ॥ ६.११७.६० ॥\nप्रसन्नवदना हृष्टा विष्णुध्यानपरायणा ॥\nजगाम तत्र यत्रास्ते सुमहान्दारुपर्वतः ॥ ६१ ॥\nततो वह्निं समाधाय स्वयं तत्र द्विजोत्तमाः॥\nप्रदक्षिणात्रयं कृत्वा प्राह चैव कृतांजलिः ॥ ६२ ।\nयदि मेऽस्ति क्वचिद्दोषः कामजोऽल्पोऽपि गात्रके ॥\nकृतो वाऽपि बलात्तेन तक्षकेण दुरात्मना ॥ ६३ ॥\nअन्येनापि च केनापि भविष्यत्यथवा परः ॥\nतस्मात्प्रदहतु क्षिप्रं समिद्धोऽयं हुताशनः ॥ ६४\nएवमुक्त्वाऽथ सा साध्वी प्रविष्टा निजहर्म्यवत् ॥\nसुसमिद्धो हुतो वह्निर्जातो जलमयः क्षणात् ॥ ६५ ॥\nसा च पश्यति चात्मानं जलमध्यगतां शुभा ।८०\nपपाताऽथ महावृष्टिः कुसुमानां नभस्तलात् ॥ ६६ ॥\nदेवदूतो विमानस्थ इदं वाक्यमुवाच ह ॥\nशुद्धासि त्वं महाभागे चारित्रै र्निजगात्रजैः ॥ ६७ ॥\nन त्वया सदृशी चान्या काचिन्नारी भविष्यति ॥\nतिस्रः कोट्योर्धकोटी च यानि लोमानि मानुषे ॥\nप्रभवंति महाभागे सर्वगात्रेषु सर्वदा ॥ ६८ ।\nतेषां मध्ये न ते साध्वि पापमेकमपि क्वचित् ।\nतस्माच्छीघ्रं ग्रहं गच्छ निजं बांधवसंयुता ॥ ६९ ॥\nकुरु कृत्यानि पुण्यानि समाराधय केशवम् ॥\nएतच्चैव चितेः स्थानं त्वदीयं जलपूरितम् ॥ ६.११७.७० ॥\nतव नाम्ना सुविख्यातं तीर्थं लोके भविष्यति ॥\nयेऽत्र स्नानं करिष्यंति शयने बोधने हरेः ॥ ७१ ॥\nते यास्यंति परां सिद्धिं दुष्प्राप्या याऽमरैरपि ॥\nउक्त्वैवं विरता वाणी देवदूतसमुद्भवा ॥ ७२ ॥\nभट्टिका तु ततो हृष्टा प्रणम्य जनकं निजम् ॥\nनाहं गृहं गमिष्यामि किं करिष्याम्यहं गृहे ॥ ७३ ॥\nअत्रैवाराधयिष्यामि निजतीर्थे सदाऽच्यु तम् ॥\nतथा तपः करिष्यामि भिक्षान्नकृतभोजना ॥ ७४ ॥\nतस्मात्तात गृहं गच्छ स्थिताऽहं चाग्र संश्रये ॥ ७५ ॥\nततः स जनकस्तस्यास्ते वाऽपि पुरवासिनः ॥\nसंप्रहृष्टा गृहं जग्मुः शंसतस्तां पृथक्पृथक् ॥ ७६ ॥\nतया त्रैविक्रमी तत्र प्रतिमा प्राग्विनिर्मिता ॥\nपश्चान्माहेश्वरं लिंगं कृत्वा प्रासादमुत्तमम् ॥ ७७ ॥\nततः परं तपश्चक्रे भिक्षान्नकृतभोजना ॥\nशस्यमाना जनैः सर्वैश्चमत्कारपुरोद्भवैः ॥ ७८ ॥\n॥ सूत उवाच ॥ ॥\nएतद्वः सर्वमाख्यातं यत्पृष्टोऽस्मि द्विजोत्तमाः ॥\nयथा तस्या दृढं कायमभेद्यं संस्थितं सदा ॥ ७९ ॥\nसर्पाणां च तथाऽन्येषां शस्त्रादीनामपि द्विजाः ॥\nयश्चैतत्पठते नित्यं भट्टिकाख्यानमुत्तमम् ॥\nनापवादो भवेत्तस्य कुकृतो द्विजसत्तमाः ॥ ६.११७.८० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये भट्टिकातीर्थोत्पत्तिमाहात्म्यकथनंनाम सप्तदशोत्तरशततमोऽध्यायः ॥ ॥ ११७ ॥ ॥ छ ॥"
  }
]
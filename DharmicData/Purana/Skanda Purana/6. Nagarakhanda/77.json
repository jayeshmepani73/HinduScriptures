[
  {
    "text": "॥ ऋषय ऊचुः ॥ ॥\nयदेतद्भवता प्रोक्तं तत्र तौ परमेश्वरौ ॥\nउमामहेश्वरौ सूत हरिश्चन्द्रेण भूभुजा ॥ १ ॥\nकृतौ कथयसीत्येवं वेदिमध्यं समाश्रितौ ॥\nउतान्यौ स्थापितौ तत्र चमत्कारपुरांतिकम् ॥ २ ॥\nवेदिमध्यगतौ नित्यं पार्वतीपरमेश्वरौ ॥\nएतत्संश्रूयते सूत विवाहः प्रागभूत्तयोः ॥\nओषधिप्रस्थमासाद्य पुरं हिम वतः प्रियम् ॥ ३ ॥\nअत्र नः संशयो जातः श्रद्धेयमपि ते वचः॥\nश्रुत्वा किं वा भ्रमस्तेऽयं किं वाऽस्माकं प्रकीर्तय ॥ ४ ॥\n॥ सूत उवाच ॥ ॥\nनास्माकं विभ्रमो जातो युष्माकं तु द्विजोत्तमाः ॥\nपरं यत्कारणं कृत्स्नं तद्ब्रवीमि निबोध्यताम् ॥ ५ ॥\nय एष ओषधिप्रस्थे विवाहः प्रागभू त्तयोः ॥\nउमात्रिनेत्रयो रम्यः सर्वदेवप्रमोदकृत् ॥ ६ ॥\nवैवस्वतेऽन्तरे पूर्वं संजातो द्विजसत्तमाः ॥\nसप्तमस्य तु विख्यातो युष्माकं विदितोऽत्र यः ॥ ७ ॥\nहाटकेश्वरजे क्षेत्रे यश्चोद्वाहस्तयोरभूत् ॥\nस्वायंभुवमनोराद्ये स संजातः सुविस्तरः ॥ ८ ॥\n॥ ऋषय ऊचुः ॥ ॥\nविवाह ओषधिप्रस्थे यः पुरा समभूत्तयोः ॥\nपार्वतीहरयोः सूत सोऽस्माभिर्विस्तराच्छ्रुतः ॥ ९ ॥\nहाटकेश्वरजे क्षेत्रे दक्षयज्ञे मनोहरे ॥\nविवाहो वृषयानस्य मनौ स्वायंभुवे पुरा ॥ ६.७७.१० ॥\nसोऽस्माकं कीर्तनीयश्च त्वया सूतकुलोद्वह ॥\nविस्तरेण यथा वृत्तः एतन्न कौतुकं परम् ॥ ११ ॥\n॥ सूत उवाच ॥ ॥\nअत्र वः कीर्तयिष्यामि सर्वपातकनाशनम् ॥\nविवाहसमयं सम्यग्देवदेवस्य शूलिनः ॥ १२ ॥\nब्रह्मणो दक्षिणांगुष्ठाद्दक्षः प्राचेतसोऽभवत् ॥\nशतानि पञ्च कन्यानां तस्य जातानि च द्विजाः ॥ १३ ॥\nतासां ज्येष्ठतमा साध्वी सतीनाम शुचिस्मिता ॥\nबभूव कन्यका सर्वैर्गुणैर्युक्ताऽऽयतेक्षणा । ॥ १४ ॥\nन देवी न च गंधर्वी नासुरी न च नागजा ॥\nतादृग्रूपाऽभवच्चान्या यादृशी सा सुमध्यमा ॥ १५ ॥\nअथ तां प्रददौ दक्षः पत्न्यर्थं शूल पाणये ॥\nप्रार्थितां बहुशो यत्नात्सस्पृहाय स्पृहान्विताम् ॥।६॥\nततः पुण्यतमं क्षेत्रं कन्यादानस्य स क्षमम् ॥\nसंध्याय ससुतामात्यः सभृत्यः समुपस्थितः ॥ १७ ॥\nततश्चोद्वाहयोग्यानि वसुनि विविधान्यपि ॥\nआनयामास भूरीणि मांगल्यानि विशेषतः ॥ १८ ॥\nअथ चैत्रस्य शुक्लस्य नक्षत्रे भगदैवते ॥\nत्रयोदश्यां दिने भानोः समायातो महेश्वरः ॥ १९ ॥\nसर्वैः सुरगणैः सार्धं देवविष्णुपुरःसरैः॥\nआदित्यैर्वसुभी रुद्रैरश्विभ्यां च तथाऽपरैः ॥ ६.७७.२० ॥\nसिद्धैः साध्यगणैर्भूतैः प्रेतैर्वैनायकैस्तथा ॥\nगन्धर्वैश्चारणौघैश्च गुह्यकैर्यक्षराक्षसैः ॥ २१ ॥\nएतस्मिन्नंतरे दक्षः संप्रहृष्टतनूरुहः ॥\nप्रययौ संमुखस्तस्य युक्तः सर्वैः सुहृद्गणैः ॥ २२ ॥\nवाद्यमानैर्महावाद्यैः सूतमागधबन्दिभिः ॥\nपठद्भिः सर्वतोऽनेकैर्गायद्भिर्गायनैस्तथा ॥ २३ ॥\nततः सर्वे सुरास्तत्र स्वयं दक्षेण पूजिताः ॥\nयथाश्रेष्ठं यथाज्येष्ठमुपविष्टा यथाक्रमम् ॥\nपरिवार्याखिलां वेदिं मंडपांतरवर्तिनीम् ॥ २४ ॥\nततः पितामहं प्राह दक्षः प्रीतिपुरःसरम् ॥\nप्रणिपत्य त्वया कर्म कार्यं वैवाहिकं विभोः ॥ २५ ॥\nस्वयमेव सुताऽस्माकं येन स्यात्सुभगा सती ॥\nपुत्र पौत्रवती नित्यं सुशीला पतिवल्लभा ॥ २६ ॥\nबाढमित्येव सोऽप्युक्त्वा प्रहृष्टेनांतरात्मना ॥\nसमुत्थाय ततश्चक्रे कृत्यमर्हणपूर्वकम् ॥ २७ ॥\nसंप्रदानक्रियां कृत्वा तत्रैव विधिपूर्वकम् ॥\nततो हस्तग्रहं ताभ्यां मिथश्चक्रे यथाक्रमम् ॥\nमातॄणां पुरतो वेधाः सतीशाभ्यां यथोचितम् ॥ २८ ॥\nअथ वेदिं समासाद्य गृह्योक्तविधिनाऽखिलम् ॥\nअग्निकार्यं यथोद्दिष्टं चकाराथ सुविस्तरम् ॥ २९ ॥\nयथायथा स रम्याणि वीक्षतेंऽगानि कौतुकात् ॥\nसत्याः पितामहो हृष्टः कामार्तोऽभूत्तथातथा ॥ ६.७७.३० ॥\nतेनैकं वदनं मुक्त्वा तस्या वस्त्रावगुंठितम् ॥\nवीक्षिताऽतिस्मरार्तेन यथा कश्चिन्न बुद्ध्यते ॥ ३१ ॥\nन शंभोर्लज्जया वक्त्रं प्रत्यक्षं स व्यलोकयत् ॥\nन च सा लज्जयाविष्टा करोति प्रकटं मुखम् ॥ ३२॥\nततस्तद्दर्शनार्थाय स उपायं व्यलो कयत् ॥\nधूमद्वारेण कामार्तश्चकार च ततः परम् ॥ ३३ ॥\nआर्द्रेंधनानि भूरीणि क्षिप्त्वाक्षित्वा विभावसौ ॥\nस्वल्पाज्याहुतिविन्यासादार्द्रद्रव्योद्भव स्तथा ॥ ३४ ॥\nएतस्मिन्नंतरे धूमः प्रादुर्भूतः समंततः ॥\nतादृग्येन तमोभूतं वेदिमूलं विनिर्मितम् ॥ ३५ ॥\nततो धूमाकुलेनेत्रे भगवांस्त्रिपु रान्तकः ॥\nहस्ताभ्यां छादयामास येऽन्ये तत्र व्यवस्थिताः ॥ ३६ ॥\nततो वस्त्रं समुत्क्षिप्य सतीवक्त्रं पितामहः ॥\nवीक्षयामास कामार्तः प्रहृष्टेनांतरात्मना ॥ ३७ ॥\nतस्य रेतः प्रचस्कन्द ततस्तद्वीक्षणाद्द्रुतम् ॥\nपतितं च धरापृष्ठे तुषारचयसंनिभम् ॥ ३८\nततश्च सिकतौघेना तत्क्षणात्पद्मसंभवः ॥\nछादयामास तद्रेतो यथा कश्चिन्न बुद्ध्यते ॥ ३९ ॥\nअथ तद्भगवाञ्च्छंभुर्ज्ञात्वा दिव्येन चक्षुषा ॥\nरेतोऽवस्कन्दनात्तस्य कोपादेतदुवाच ह ॥ ६.७७.४० ॥\nकिमेतद्विहितं पाप त्वया कर्म विगर्हितम् ॥\nनैवार्हा मम कान्ताया वक्त्रवीक्षाऽनुरागतः ॥ ४१ ॥\nत्वं वेत्सि शंकरेणैतत्कर्मजालं न विंदितम्॥\nत्रैलोक्येऽपि मयाऽप्यस्ति गूढं तत्स्यात्कथं विधे॥\nयत्किञ्चित्त्रिषु लोकेषु जंगमं स्थावरं तथा ॥\nतस्याहं मध्यगो मूढ तैलं यद्वत्तिलांतगम्॥ ४३ ॥\nतस्मात्स्पृश निजं शीर्षं ब्रह्मन्नेतदसंशयम्॥\nयावदेवं गते ब्रह्मा शिरः स्पृशति पाणिना ॥\nतावत्तत्र स्थितः साक्षात्तद्रूपो वृषवाहनः ॥ ४४ ॥\nततो लज्जापरीतांगः स्थितश्चाधोमुखो द्विजाः ॥\nइन्द्राद्यैरमरैः सर्वैः सहितः सर्वतः स्थितैः ॥ ४५ ॥\nअथाऽसौ लज्जयाविष्टः प्रणिपत्य महेश्वरम् ॥\nप्रोवाच च स्तुतिं कृत्वा क्षम्यतां क्षम्यतामिति ॥ ४६ ॥\nअस्य पापस्य शुद्ध्यर्थं प्राय श्चित्तं वद प्रभो ॥\nनिग्रहं च यथान्यायं येन पापं प्रयाति मे ॥ ४७ ॥\n॥ श्रीभगवानुवाच॥ ॥\nअनेनैव तु रूपेण मस्तकस्थेन वै ततः ॥\nतपः कुरु समाधिस्थो ममाराधनतत्परः ॥ ४८ ॥\nख्यातिं यास्यति सर्वत्र नाम्ना रुद्रशिरः क्षितौ ॥\nसाधकः सर्वकृत्यानां तेजोभाजां द्विजन्म नाम् ॥ ४९ ॥\nमानुषाणामिदं कृत्यं यस्माच्चीर्णं त्वयाऽऽधुना ॥\nतस्मात्त्वं मानुषो भूत्वा विचरिष्यसि भूतले । ६.७७.५० ॥\nयस्त्वां चानेन रूपेण दृष्ट्वा पृच्छां करिष्यति ॥\nकिमेतद्ब्रह्मणो मूर्ध्नि भगवांस्त्रिपुरांतकः ॥ ५१ ॥\nततस्ते चेष्टितं सर्वं कौतुकाच्च शृणोति यः ॥\nपरदारकृतात्पापात्ततो मुक्तिं प्रयास्यति ॥ ५२ ॥\nयथायथा जनस्त्वेतत्कृत्यं ते कीर्तयिष्यति ॥\nतथातथा विशुद्धिस्ते पापस्यास्य भविष्यति ॥ ५३ ॥\nएतदेव हि ते ब्रह्मन्प्रायश्चित्तं प्रकीर्तितम्॥\nजनहास्यकरं लोके तव गर्हाकरं परम् ॥ ५४ ॥\nएतच्च तव वीर्यं तु पतितं वेदिमध्यगम् ॥\nकामार्तस्य मया दृष्टं नैतद्व्यर्थं भविष्यति ॥ ५५ ॥\nयावन्मात्रैः परिस्पृष्टमेतत्सैकतरेणुभिः ॥\nतावन्मात्रा भविष्यंति मुनयः संशितव्रताः ॥ ५६ ॥\nवालखिल्या इति ख्याताः सर्वेंऽगुष्ठप्रमाणकाः ॥\nतपोवीर्यसमोपेताः शापानुग्रहकारकाः ॥ ५७ ॥\nएतस्मिन्नंतरे तस्माद्वेदिमध्याच्च तत्क्षणात् ॥\nअष्टाशीतिसहस्राणि मुनीनां भावितात्मनाम् ॥\nअंगुष्ठकप्रमाणानि निष्क्रान्तानि द्विजोत्तमाः ॥ ५८ ॥\nततस्ते प्रणिपत्योच्चैः प्रोचुर्देवं पितामहम् ॥\nस्थानं दर्शय नस्तात तपोऽर्थं कलिवर्जितम् ॥ ५९ ॥\n॥ पितामह उवाच ॥ ॥\nअस्मिन्क्षेत्रे मया सार्धं कुरुध्वं पुत्रकास्तपः ॥\nगमिष्यथ परां सिद्धिं येन लोके सुदुर्लभाम् ॥ ६.७७.६० ॥\nते तथेति प्रतिज्ञाय कृत्वा तत्राश्रमं शुभम् ॥\nवालखिल्यास्तपश्चक्रुः संसिद्धिं च परां गताः ॥ ६१ ॥\nअथ ब्रह्मापि तत्कर्म सर्वं वैवाहिकं क्रमात् ॥\nसमाप्तिमनयत्प्रोक्तं यच्छ्रुतौ तेन च स्वयम् ॥ ६२ ॥\nपतत्सु पुष्पवर्षेषु समन्ताद्गगनांगणात् ॥\nवाद्यमानेषु वाद्येषु गीय मानैश्चगीतकैः ॥ ६३ ॥\nपठत्सु विप्रमुख्येषु नृत्यमानासु रागतः ॥\nरंभादिषु पुरन्ध्रीषु देवानां दृङ्मनोहरम्॥ ६४ ॥\nएवं महोत्सवो जज्ञे तत स्तुंबुरुपूर्वकैः ॥\nगीयमानेषु गीतेषु यथापूर्वं त्रिविष्टपे ॥ ६५ ॥\nअथ कर्मावसाने स भगवांस्त्रिपुरांतकः ॥\nप्रोवाच पद्मजं भक्त्या दक्षिणां ते ददामि किम् ॥ ६६ ॥\nवैवाहिकी सुरश्रेष्ठ यद्यपि स्यात्सुदुर्लभा ॥\nब्रूहि शीघ्रं महाभाग नादेयं विद्यते मम ॥ ६७ ॥\n॥ पितामह उवाच ॥ ॥\nअनेनैव तु रूपेण वेद्यामस्यां सुरेश्वर ॥\nत्वया स्थेयं सदैवात्र नृणां पापविशुद्धये ॥ ६८ ॥\nयेन ते सन्निधौ कृत्वा स्वाश्रमं शशिशेखर ॥\nतपः करोमि नाशाय पापस्यास्य महत्तमम् ॥ ६९ ॥\nचैत्रशुक्लत्रयोदश्यां नक्षत्रे भगदैवते ॥\nसूर्यवारेण यो भक्त्या वीक्षयिष्यति मानवः ॥\nतदैव तस्य पापानि प्रयास्यन्ति च संक्षयम् ॥ ६.७७.७० ॥\nया नारी दुर्भगा वन्ध्या काणा रूपविवर्जिता ॥\nसाऽपि त्वद्दर्शनादेव भविष्यति सुरूपधृक् ॥\nप्रजावती सुभोगाढ्या सुभगा नात्र संशयः ॥ ७१ ॥\n॥ महेश्वर उवाच ॥ ॥\nहिताय सर्वलोकानां वेद्यामस्यां व्यवस्थितः ॥\nस्थास्यामि सहितः पत्न्या सत्यात्व द्वचनाद्विधे ॥ ७२ ॥\n॥ सूत उवाच ॥ ॥\nएवं स भगवांस्तत्र सभार्यो वृषभध्वजः ॥\nविद्यते वेदिमध्यस्थो लोकानां पापनाशनः ०॥ ७३ ॥\nएतद्वः सर्वमाख्यातं यथा तस्य पुराऽभवत् ॥\nविवाहो वृषनाथस्य मनौ स्वायंभुवे द्विजाः ॥ ७४ ॥\nविवाहसमये प्राप्ते प्रारम्भे वा शृणोति यः ॥\nएतदाख्यानमव्यग्रं संपूज्य वृषभध्वजम् ॥\nतस्याऽविघ्नं भवेत्सर्वं कर्म वैवाहिकं च यत् ॥ ७९ ॥\nकन्या च सुखसौभाग्य शीलाचारगुणान्विता ॥\nतथा स्यात्पुत्रिणी साध्वी पतिव्रतपरायणा ॥ ७६ ॥\nइति श्रीस्कांदे महापुराण एकाशीतिसाहस्र्यां सहितायां षष्ठे नागरखंडे श्रीहाटकेश्वरक्षेत्रमाहात्म्ये हराश्रयवेदिकामाहात्म्यवर्णनंनाम सप्तसप्ततितमोऽध्यायः ॥ ७७ ॥ ॥ ध ॥"
  }
]
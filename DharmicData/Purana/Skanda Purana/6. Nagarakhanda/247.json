[
  {
    "text": "॥ पैजवन उवाच ॥ ॥\nश्रीः कथं तुलसीरूपा बिल्ववृक्षे च पार्वती ॥\nएतच्च विस्तरेण त्वं मुने तत्त्वं वद प्रभो ॥ १ ॥ ॥\n॥ गालव उवाच ।1 ॥\nपुरा दैवासुरे युद्धे दानवा बलदर्पिताः ॥\nदेवान्निजघ्नुः संग्रामे घोररूपाः सुदारुणाः ॥ २ ॥\nदेवाश्च भय संविग्ना ब्रह्माणं शरणं ययुः ॥\nते स्तुत्वा पितरं नत्वा वृहस्पतिपुरःसराः ॥ ३ ॥\nतस्थुः प्रांजलयः सर्वे तानुवाच पितामहः ॥\nकिमर्थं म्लानवदना अस्मद्गेहमुपागताः ॥ ४ ॥\nकारणं कथ्यतामाशु वह्नीन्द्रवसुभिर्युताः॥\n॥ देवा ऊचुः ॥\nदैत्यैः पराजितास्तात संगरेऽद्भुतकारिभिः ॥ ९ ॥\nवयं सर्वे पराक्रांता अतस्त्वां शरणं गताः ॥\nत्राह्यस्मान्देवदेवेश शरणं समुपागतान् ॥ ६ ॥\nतच्छ्रुत्वा भगवान्प्राह ब्रह्मा लोकपितामहः ॥\nमया न शक्यते कर्त्तुं पक्षः कस्य जनस्य च ॥ ७ ॥\nवक्ष्याम्युपायं सद्धर्माश्रितानां भवतां पुरः ॥\nएकदा शिवभक्तानां विवादः सुमहानभूत्॥\nसमं केशवभक्तैश्च परस्परजिगीषया ॥\nततस्तु भगवान्रुद्रः स्वभक्तानां च पश्यताम् ॥ ९ ॥\nऐक्यं विष्णुगणैः कुर्वन्दध्रे रूपं महाद्भुतम् ॥\nतदा हरिहराख्यं च देहार्द्धाभ्यां दधार सः॥6.247.१०।।\nहरश्चैवार्द्धदेहेन विष्णुरर्द्धेन चाभवत् ॥\nएकतो विष्णुचिह्नानि हरचिह्नानि चैकतः॥११॥\nएकतो वैनतेयश्च वृषभश्चान्यतोऽभवत् ॥\nवामतो मेघवर्णाभो देहोऽश्मनिचयोपमः ॥ १२ ॥\nकर्पूरगौरः सव्ये तु समजायत वै तदा ॥\nद्वयोरैक्यसमं विश्वं विश्वमैक्यमवर्त्तत  १३॥\nविभेदमतयो नष्टाः श्रुतिस्मृत्यर्थबाधकाः ॥\nपाखंडिनो हैतुकाश्च सर्वे विस्मयमागमन् ॥ १४ ॥\nस्वंस्वं मार्गं परित्यज्य ययुर्निर्वाणपद्धतिम् ॥\nमंदरे पवतश्रेष्ठे  सा मूर्तिर्नित्यसंस्तुता ।। १५ ॥\nप्रमथाद्यैर्गणैश्चैव वर्त्ततेऽद्यापि निश्चला ॥\nसृष्टिस्थित्यंतकर्त्री सा विश्वबीजमनंतका ॥ १६ ॥\nमहेशविष्णसंयुक्ता सा स्मृता पापनाशिनी ॥\nयोगिध्येया सदापूज्य सत्त्वाधारगुणातिगा ॥ १७ ॥\nमुमुक्षवोऽपि तां ध्यात्वा प्रयांति परमं पदम् ॥\nचातुर्मास्ये विशेषेण ध्यात्वा मर्त्यो ह्यमानुषः ॥ १८ ॥\nतत्र गच्छंति ये तेषां स देवः संविधास्यति ॥\nइत्युक्त्वा भगवांस्तेषां तत्रैवांतरधीयत ॥ १९ ॥\nतेऽपि वह्निमुखा देवाः प्रजग्मुर्मंदराचलम् ॥\nबभ्रमुस्तत्र तत्रैव विचिन्वाना महेश्वरम् ॥ 6.247.२० ॥\nपार्वतीं बिल्ववृक्षस्थां लक्ष्मीं च तुलसीगताम् ॥\nआदौ सर्वं वृक्षमयं पूर्वं विश्वमजायत ॥ २१ ॥\nएते वृक्षा महाश्रेष्ठाः सर्वे देवांशसंभवाः ॥\nएतेषां स्पर्शनादेव सर्वपापैः प्रमुच्यते [। २२ ॥\nचातुर्मास्ये विशेषेण महापापौघहारिणः ॥\nयदा तेनैव ददृशुर्देवास्त्रिभुवनेश्वरम् ॥ २३ ॥\nतदाकाशभवा वाणीं प्राह देवान्यथार्थतः ॥\nईश्वरः सर्वभूतानां कृपया वृक्षमाश्रितः ॥ २४ ॥\nचातुर्मास्येऽथ संप्राप्ते सर्वभूतदयाकरः ॥\nअश्वत्थोऽतः सदा सेव्यो मंदवारे विशेषतः ।। २५ ।\nनित्यमश्वत्थसंस्पर्शात्पापं याति सहस्रधा ॥\nदुग्धेन तर्पणं ये वै तिलमिश्रेण भक्तितः ॥ २६ ॥\nसेचनं वा करिष्यंति तृप्तिस्तत्पूर्वजेषु च ॥\nदर्शनादेव वृक्षस्य पातकं तु विनश्यति ॥ २७ ॥\nपिप्पलः पूजितो ध्यातो दृष्टः सेवित एव वा ॥\nपापरोगविनाशाय चातुर्मास्ये विशेषतः ॥\nअश्वत्थं पूजितं सिक्तं सर्वभूतसुखावहम् ॥ २८ ॥\nसर्वामयहरं चैव सर्वपापौघहारिणम् ॥\nये नराः कीर्तयिष्यंति नामाप्यश्वत्थवृक्षजम् ॥ २९ ॥\nन तेषां यमलोकस्य भयं मार्गे प्रजायते ॥\nकुंकुमैश्चंदनैश्चैव सुलिप्तं यश्च कारयेत ॥ 6.247.३० ॥\nतस्य तापत्रयाभावो वैकुंठे गणता भवेत् ॥\nदुःस्वप्नं दुष्टचिंताञ्च दुष्टज्वरपराभवान् ॥ ३१ ॥\nविलयं नय पापानि पिप्पल त्वं हरिप्रिय ॥\nमंत्रेणानेन ये देवाः पूजयिष्यंति पिप्पलम् ॥ ३२ ॥\nततस्तेषां धर्मराजो जायते वाक्यकारकः ॥\nअश्वत्थो वचनेनापि प्रोक्तो ज्ञानप्रदो नृणाम् ।१ ३३ ॥\nश्रुतो हरति पापं च जन्मादि मरणावधि ॥\nअश्वत्थसेवनं पुण्यं चातुर्मास्ये विशेषतः ॥ ३४ ।।\nसुप्ते देवे वृक्षमध्यमास्थाय भगवान्प्रभुः ॥\nजलं पृथ्वीगतं सर्वं प्रपिबन्निव सेवते ॥ ३५ ॥\nजलं विष्णुर्जलत्वेन विष्णुरेव रसो महान् ॥\nतस्माद्वृक्षगतो विष्णुश्चातुर्मास्येऽघनाशनः ॥ ३६ ॥\nसर्वभूतगतो विष्णुराप्याययति वै जगत् ॥\nतथाश्वत्थगतं विष्णुं यो नमस्येन्न नारकी ॥ ३७ ॥\nअश्वत्थं रोपयेद्यस्तु पृथिव्यां प्रयतो नरः ॥\nतस्य पापसहस्राणि विलयं यांति तत्क्षणात् ॥ ३८ ॥\nअश्वत्थः सर्ववृक्षाणां पवित्रो मंगलान्वितः ॥\nमुक्तिदो रोपितो ध्यातश्चातुर्मास्येऽघनाशनः ॥ ३९ ॥\nअश्वत्थे चरणं दत्त्वा ब्रह्महत्या प्रजायते ॥\nनिष्कारणं संकुथित्वा नरके पच्यते ध्रुवम् ॥ 6.247.४० ॥\nमूले विष्णुः स्थितो नित्यं स्कंधे केशव एव च ॥\nनारायणस्तु शाखासु पत्रेषु भगवान्हरिः ॥ ४१ ॥\nफलेऽच्युतो न संदेहः सर्वदेवैः समन्वितः ॥\nचातुर्मास्ये विशेषेण द्रुमपूजी स मुक्तिभाक् ॥ ४२ ॥\nतस्मात्सर्वप्रयत्नेन सदैवाश्वत्थसेवनम् ॥\nयः करोति नरो भक्त्या पापं याति दिनोद्भवम् ॥ ४३ ॥\nस एव विष्णुर्द्रुम एव मूर्तो महात्मभिः सेवितपुण्यमूलः ॥\nयस्याश्रयः पापसहस्रहंता भवेन्नृणां कामदुघो गुणाढ्यः ॥ ४४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्यान अश्वत्थमहिमवर्णनंनाम सप्तचत्वारिंशदुत्तरद्विशततमोऽध्यायः ॥ २४७ ॥"
  }
]
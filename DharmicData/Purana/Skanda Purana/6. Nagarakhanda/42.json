[
  {
    "text": "॥ सूत उवाच ॥ ॥\nविश्वामित्रसमुद्भूतं कुण्डं तत्रापरं शुभम् ॥\nसंतिष्ठते द्विजश्रेष्ठाः सर्वकामप्रदायकम् ॥ १ ॥\nतत्र चैत्रतृतीयायां कृते स्नाने भवेन्नरः ॥\nदिव्यरूपधरः साक्षात्कामोऽन्यो द्विजसत्तमाः ॥ २ ॥\nनारी वा श्रद्धयोपेता तत्र स्नात्वा प्रजावती ॥\nभवेत्सौभाग्यसंयुक्ता स्पृहणीयतमा क्षितौ ॥ ३ ॥ ॥\n॥ ऋषय ऊचुः ॥ ॥\nतीर्थं तस्य मुनेस्तत्र कस्मिन्काले व्यवस्थितम् ॥\nनिर्मलं केन निःशेषं वद त्वं सूतनंदन ॥ ४ ॥\n॥ सूत उवाच ॥ ॥\nतत्रास्ति निर्झरः पूर्वं सामान्यो द्विजसत्तमाः ॥\nअवधूतो धरापृष्ठे माहात्म्येन व्यवस्थितः ॥ ५ ॥\nयत्र देवनदी गंगा स्वयमेव व्यवस्थिता ॥\nयस्यां स्नातः पुमान्सद्यः सर्वपापैः प्रमुच्यते ॥ ६ ॥\nयस्तत्र कुरुते श्राद्धं पितॄनुद्दिश्य भावितः ॥\nतदक्षयं भवेच्छ्राद्धं पितॄणां तृप्तिकारकम् ॥ ७ ॥\nयत्किंचिद्दीयत दानं तस्मिंस्तीर्थवरे द्विजाः ॥\nहुतजप्यादिकं चैव तदनंतफलं भवेत् ॥ ८ ॥\nकस्यचित्त्वथ कालस्य मृगी व्याधशराहता ॥\nप्रविष्टा सलिले तस्मिंस्तत्र पञ्चत्वमागता ॥ ९ ॥\nचैत्रशुक्लतृतीयायां मध्याह्ने द्विजसत्तमाः ॥\nनक्षत्रे यमदैवत्ये मार्तंडस्य च वासरे ॥ ६.४२.१० ॥\nअथ तत्तोयमाहात्म्यान्मेनकानाम साऽभवत् ॥\nअप्सरास्त्रिदशेंद्रस्य समंताच्चारुहासिनी ॥ ११ ॥\nस्मरमाणाऽथ सा तस्य प्रभावं वरवर्णिनी ॥\nतीर्थमागत्य सद्भक्त्या स्नानं तत्र समाचरत् ॥\nचैत्रशुक्लतृतीयायां यामर्क्षे सूर्यवासरे ॥ १२ ॥\nएकदा दिवसे तस्मिन्भ्रममाणो मुनीश्वरः ॥\nविश्वामित्र इति ख्यातस्तत्रायातस्तपोऽन्वितः ॥ १३ ॥\nसाऽपि स्वर्गात्समायाता देवतादर्शनार्थतः ॥\nपूजयित्वाथ तं देवं प्रस्थिता त्रिदिवं प्रति ॥ १४ ॥\nसा दृष्ट्वा तं मुनिं तत्र भ्रममाणमितस्ततः ॥\nयौवनस्थं सुरूपाढ्यं पंचबाणमिवापरम्॥ १५ ॥\nव्रतप्रभावजैर्व्याप्तं तेजोभिर्भास्करं यथा ॥\nबाल्यात्प्रभृति चीर्णेन तपसा दग्धकिल्बिषम्॥ १६ ॥\nसा तस्य दर्शनादेव कामबाणप्रपीडिता ॥\nसानंदाः सुरतार्थाय समीपं समुपाद्रवत् ॥ १७ ॥\nस दृष्ट्वाऽदृष्टपूर्वां तां मार्गपृच्छाकृते ततः ॥\nसम्मुखः प्रययौ तूर्णं प्रहृष्टेनांतरात्मना ॥ १८ ॥\nउवाच देशं तां पृच्छन्स्त्रीधर्मांश्च विशेषतः ॥\nशुभलाभोऽस्तु ते भद्रे मनसा कर्मणा गिरा ॥ १९ ॥\nसदैव वासुदेवस्य भक्तिश्चाव्यभिचारिणी॥\nकच्चित्त्वं वर्तसे पुत्रि पतिपादपरायणा ॥\nचारित्रविनयोपेता सर्वदा प्रियवादिनी ॥ ६.४२.२० ॥\nकच्चित्त्वं सर्वदाभीष्टा पत्युर्दानैस्तथार्च्चनैः ॥\nबंधून्स्वमित्रवर्गं च तत्पुरः पृष्ठतोपि वा ॥ २१ ॥\nकच्चिद्भर्तरि संसुप्ते त्वं निशवशमेष्यसि॥\nउत्थानमप्रबुद्धे च करोषि वरवर्णिनि ॥ २२ ॥\nकच्चित्प्रातः समुत्थाय करोषि गृहमार्जनम् ॥\nस्वयमेव वरारोहे मण्डनं चोपमण्डनम्॥ २३ ॥\nकच्चिदेवान्नमस्कृत्य गुरुं च तदनंतरम् ॥\nकरोषि त्वं प्राणयात्रां दत्त्वान्नं शक्तितो जलम् ॥ २४ ॥\nकच्चिदस्तंगते सूर्ये नान्नमश्नासि भाभिनि ॥\nअदत्त्वा वा स्वभृत्येभ्यः साधुभ्यश्च विशेषतः ॥ २५ ॥\nकच्चित्पिबसि पानीयं सप्तवारविशोधितम् [।\nनिबिडेन स्ववस्त्रेण पालयंती जलोद्भवान्॥ २६.॥\nकच्चिद्दयासमोपेता गात्रक्लेशकरानपि ॥\nयूकामत्कुणदंशादीन्पुत्रवत्परिरक्षसि॥ २७ ॥\nकच्चित्साधुमुखान्नित्यं शिवधर्मं सुभक्तितः ॥\nशृणोषि भक्तितो भद्रे प्रकरोषि च सादरम् ॥ २८ ॥\nक्वचिच्छ्रुत्वाऽऽगमं पुण्यं प्रकरोषि च पूजनम्॥\nशास्त्रस्य वाचकस्यापि व्याख्यातुश्च विशेषतः ॥ २९ ॥\nकच्चित्पुराणशास्त्राणि प्रणीतानि जनेश्वरैः ॥\nसंलेख्याक्षररम्याणि साधुभ्यः संप्रयच्छसि ॥ ६.४२.३० ॥\nयः श्रुत्वा सर्व शास्त्राणि निष्क्रयं न प्रयच्छति ॥\nशास्त्रचौरः स विज्ञेयो न चैवाप्नोति तत्फलम् ॥ ३१ ॥\nकच्चिच्छिवालये नृत्यगीतवाद्यादिकाः क्रियाः ॥\nबलिपूजोपहारांश्च त्वं करोषि च शक्तितः ॥ ३२ ॥\nकच्चित्प्रावरणं वस्त्रं सुभगे सर्वमेव च ॥\nसंप्रयच्छसि साधुभ्यः प्रणिपातपुरःसरम् ॥ ३३ ॥\nवृथा पर्यटनं नित्यं कच्चिन्न परमंदिरे ॥\nत्वं करोषि विशालाक्षि विशेषेण निशागमे ॥ ३४ ॥\nकच्चिन्नाश्नासि भद्रे त्वं स्वभर्तरि बुभुक्षिते ॥\nआज्ञाभंगं प्रयत्नेन कच्चित्तत्र प्ररक्षसि ॥ ३५ ॥\nकच्चित्प्रकुपिते कांते नोत्तराणि प्रयच्छसि ॥\nतस्यकोपप्रणाशार्षं प्रियं कच्चिच्च जल्पसि ॥ ३६ ॥\nकच्चित्त्वं प्रोषिते कांते मलिनांबरधारिणी ॥\nजायसे च तथा दीना विवर्णवदना कृशा ॥ ३७ ॥\nकच्चिन्मंदिरपृष्ठे त्वं न धत्से भिन्नभाजनम् ॥\nउच्छिष्टं वा जनैस्त्यक्तमपि कार्योपकारकम् ॥ ३९ ॥\nकच्चिद्व्रजसि नो रात्रौ जागरेषु कथासु च ॥\nनिर्झरेषु विविक्तेषु पुलिनेषु वनेषु च ॥ ३९ ॥\nकच्चिन्न कुरुषे मैत्रीं बंधकीभिः समं शुभे ॥\nधात्रीभिर्मालिकस्त्रीभी रजकीभिश्च भामिनि ॥ ६.४२.४० ॥\nकञ्चिद्दधासि नित्यं त्वं मुखं कुंकुमरंजितम् ॥\nशिरः पुष्पसमाकीर्णं नेत्रे कज्जलरंजिते ॥ ४१ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रकुण्डोत्पत्तिवृत्तान्ते विश्वामित्रमेनकासमागमवर्णनंनाम द्विचत्वारिंशो ध्यायः ॥ ४२ ॥ ॥ छ ॥"
  }
]
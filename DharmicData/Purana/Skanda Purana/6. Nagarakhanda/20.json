[
  {
    "text": "॥ सूत उवाच ॥ ॥\nतत्र दाशरथी रामो वनवासाय दीक्षितः ॥\nभ्रममाणो धरापृष्ठे सीतालक्ष्मणसंयुतः ॥ १ ॥\nसमाऽऽयातो द्विजश्रेष्ठा यत्र सा पितृकूपिका ॥\nतृषार्तश्च श्रमार्तश्च निषसाद धरातले ॥ २ ॥\nएतस्मिन्नंतरे प्राप्तो भगवान्दिननायकः ॥\nअस्ताचलं जपापुष्पसन्निभो द्विजसत्तमाः ॥ ३ ॥\nततः प्लक्षनगाधस्तात्पर्णान्यास्तीर्य भूतले ॥\nसायंतनं विधिं कृत्वा सुष्वाप रघुनन्दनः ॥ ४ ॥\nअथाऽवलोकयामास स्वप्ने दशरथं नृपम् ॥\nयद्वत्पूर्वं प्रियाऽऽलापसंसक्तं हृष्टमानसम् ॥ ५ ॥\nततः प्रभाते विमले प्रोद्गते रविमण्डले ॥\nविप्रानाहूय तत्सर्वं कथयामास राघवः ॥ ६ ॥\nअद्य स्वप्ने मया विप्राः प्रियालापपरः पिता ॥\nअतिहृष्टमना दृष्टः श्वेतमाल्यानुलेपनः ॥ ७ ॥\nतत्कीदृक्परिणामोऽस्य स्वप्नस्य द्विजसत्तमाः ॥\nभविष्यति प्रजल्पध्वं परं कौतूहलं यतः ॥ ८ ॥ ॥\n॥ ब्राह्मणा ऊचुः ॥ ॥\nपितरः श्राद्धकामा ये वृद्धिं पश्यंति वा नृप ॥\nते स्वप्ने दर्शनं यांति पुत्राणामिति नः श्रुतम् ॥ ९ ॥\nतदस्यां कूपिकायां च स्वयमेव गया स्थिता ॥\nतेन त्वया पिता दृष्टः स्वप्ने श्राद्धस्य वांछकः ॥ ६.२०.१० ॥\nतस्मात्कुरु रघुश्रेष्ठ श्राद्धमत्र यथोदितम् ॥\nनीवारैः शाक मूलैश्च तथाऽरण्योद्भवैस्तिलैः ॥ ११ ॥\nअथैवामन्त्रयामास तान्विप्रान्रघुसत्तमः ॥\nश्राद्धेषु श्रद्धया युक्तः प्रसादः क्रियतामिति ॥ १२ ॥\nबाढमित्येव ते चोक्त्वा स्नानार्थं द्विजसत्तमाः ॥\nगताः सर्वे सुसंहृष्टा स्वकीयानाश्रमान्प्रति व १३ ॥\nअथ तेषु प्रयातेषु ब्राह्मणेषु रघूत्तमः ॥\nप्रोवाच लक्ष्मणं पार्श्वे विनयावनतं स्थितम् ॥ १४ ॥\nशाकमूलफलान्याशु श्राद्धार्थं समुपानय ॥\nसौमित्रानय वैदेही स्वयं पचति भामिनी ॥ १५ ॥\nतच्छ्रुत्वा लक्ष्मणस्तूर्णं जगामाऽरण्यमेव हि ॥\nश्राद्धार्थमानिनायाऽऽशु फलानि विविधानि च ॥ १६ ॥\nधात्रीफलानि चाऽऽम्राणि चिर्भटानीं गुदानि च ॥\nकरीराणि कपित्थानि तथैवाऽन्यानि भूरिशः ॥ १७ ॥\nततश्च पाचयामास तदर्थे जनकोद्भवा ॥\nरामादेशात्स्वयं साध्वी विनयेन समन्विता ॥ १८ ॥\nततश्च कुतपे प्राप्ते काले ते द्विजसत्तमाः ॥\nकृताह्निकाः समायाता रामभक्तिसमन्विताः ॥ १९ ॥\nएतस्मिन्नंतरे सीता प्लक्षवृक्षांतरे स्थिता॥\nआत्मानं गोपयामास यथा वेत्ति न राघवः॥६.२०.२०\nस तां सीतेति सीतेति व्याहृत्याथ मुहुर्मुहुः॥\nस्त्रीधर्मिणीति मत्वा तु लक्ष्मणं चेदमब्रवीत् ॥ २१ ॥\nवत्स लक्ष्मण शुश्रूषां विप्राणां श्राद्धसंभवाम्॥\nपादप्रक्षालनाद्यां त्वं यथावत्कर्तुमर्हसि ॥ २२ ॥\nबाढमित्येव संप्रोक्तो लक्ष्मणः शुभलक्षणः ॥\nचक्रे सर्वं तथा कर्म यथा नारी विचक्षणा ॥ २३ ॥\nततो निर्वर्तिते श्राद्धे ब्राह्मणेषु गतेष्वथ ॥\nजनकस्य सुता साध्वी तत्क्षणात्समुपस्थिता ॥ २४ ॥\nतां दृष्ट्वा राघवः सीतां कोपसंरक्तलोचनः ॥\nप्रोवाच परुषैर्वाक्यैर्भर्त्समानो मुहुर्मुहुः॥ २५ ॥\nआयातेषु द्विजातेषु श्राद्धकाल उपस्थिते ॥\nक्व गता वद पापे त्वं मां परित्यज्य दूरतः ॥ २६ ॥\nनैतद्युक्तं कुलस्त्रीणां विशेषादत्र कानने ॥\nविहर्तुं दूरतः शून्ये तस्मात्त्याज्याऽसि मैथिलि ॥ २७ ॥\nतस्य तद्वचनं श्रुत्वा भीता सा जनकोद्भवा ॥\nउवाच वेपमानांगी प्रस्खलंत्या गिरा ततः ॥ २८ ॥\nन मामर्हसि कार्येऽस्मिन्गर्हितुं रघुसत्तम ॥\nयस्मादहमतिक्रान्ता स्थानादस्माच्छ्रणुष्व तत् ॥ २९ ॥\nपिता तव मया दृष्टः साक्षाद्दशरथः स्वयम् ॥\nब्राह्मणस्य शरीरस्थो द्वितीयश्च पितामहः ॥ ६.२०.३० ॥\nपितुः पितामहोऽन्यस्य तृतीयस्य रघूत्तम ॥\nत्रयाणां च तथान्येषां त्रयोऽन्ये नृपसंनिभाः ॥ ३१ ॥\nब्राह्मणानां मया दृष्टाः शरीरस्थाः सुहर्षिताः ॥\nमातामहानहं मन्ये तानपि त्रीनहं स्फुटम् ॥ ३२ ॥\nततो ऽहं लज्जया नष्टा दृष्ट्वा श्वशुरसंगमान् ॥\nयेन भुक्तानि भोज्यानि पुरा मृष्टान्यनेकशः ॥ ३३ ॥\nतथा खाद्यानि लेह्यानि चोष्याणि च विशेषतः ॥\nपिता तव कथं सोऽद्य कषायाणि कटूनि च ॥\nभक्षयिष्यति दत्तानि स्वहस्तेन मया विभो ॥ ३४ ॥\nएतस्मात्कारणान्नष्टा त्वत्समीपादहं विभो ॥\nश्राद्धकालेऽपि संप्राप्ते सत्येनात्मानमालभे ॥ ३५८ ॥\nतच्छ्रुत्वा संप्रहृष्टात्मा रामो राजीवलोचनः ॥\nसाधुसाध्विति तां प्राह परिष्वज्य मुहुर्मुहुः ॥ ३६ ॥\nततो भुक्त्वा स्वयं रामो लक्ष्मणेन समन्वितः ॥\nसायाह्ने समनुप्राप्ते संध्याकार्यं विधाय च ॥ ३७ ॥\nप्रोवाच लक्ष्मणं वत्स पर्णान्यास्तीर्य भूतले ॥\nशय्यां कुरु समानीय पादशौचाय सज्जलम् ॥ ३८ ॥\nततः कोपपरीतात्मा सौमित्रिः प्राह राघवम् ॥\nनाहं शय्यां करिष्यामि पादप्रक्षालनं न च ॥ ३९ ॥\nतथाऽन्यदपि यत्किंचित्कर्म स्वल्पमपि प्रभो ॥\nत्वां वा त्यक्त्वा गमिष्यामि कुत्रचित्पीडितो भृशम्॥ ॥ ६.२०.४० ॥\nप्रेष्यत्वेन रघुश्रेष्ठ सत्यमेतन्मयोदितम् ॥\nसीतायाः किं समादेश्यं न किंचित्संप्रयच्छसि ॥\nअपि स्वल्पतरं राम मया त्वं किं करिष्यसि ॥ ४१ ॥\nतस्य तद्वचनं श्रुत्वा विकृतं चापि राघवः ॥\nतूष्णीं बभूव मेधावी हास्यं कृत्वा मनाक्ततः ॥ ४२ ॥\nततः स्वयं समुत्थाय कृत्वा स्वा स्तरकं शुभम् ॥\nसीतया क्षालितांघ्रिस्तु सुष्वाप तदनंतरम् ॥ ४३ ॥\nलक्ष्मणोऽपि विदूरस्थः कोपसंरक्तलोचनः ॥\nवृक्षमूलं समाश्रित्य सुप्तश्चित्ते व्यचिंतयत् ॥ ४४ ॥\nहत्वैनं राघवं सुप्तं सीतां पत्नीं विधाय च॥\nकिं गच्छामि निजं स्थानं विदेशं वाऽपिदूरतः ॥ ४५ ॥\nएवं चिंतयतस्तस्य बहुधा लक्ष्मणस्य सा ॥\nव्यतिक्रांता निशा विप्राः कृच्छ्रेण महता ततः ॥ ४६ ॥\nन तस्य निश्चयो जज्ञे तस्मिन्कृत्ये कथंचन ॥\nकोपात्प्रणष्टनिद्रस्य सोष्णं निःश्वसतो मुहुः ॥ ४७ ॥\nततः प्रभाते विमले कृतपूर्वाह्णिकक्रियः ॥\nरामः सीतां समादाय प्रस्थितो दक्षिणां दिशम्॥ ४८ ॥\nलक्ष्मणोऽपि धनुः सज्यं कृत्वा संधाय सायकम् ॥\nअनुव्रजति पृष्ठस्थस्तस्य च्छिद्रं विलोकयन् ॥ ४९ ॥\nततो गोकर्णमासाद्य प्रणम्य च महेश्वरम् ॥\nप्रतस्थे राघवो यावत्सौमित्रिस्तावदागतः ॥ ६.२०.५० ॥\nबाष्पपर्याकुलाक्षश्च व्रीडयाऽधोमुखः स्थितः ॥\nप्रणम्य शिरसा रामं ततः प्राह सुदुः खितः ॥ ५१ ॥\nकुरु मे निग्रहं नाथ स्वामिद्रोहसमुद्भवम् ॥\nअतिपापस्य दुष्टस्य कृतघ्नस्य रघूत्तम ॥ ५२॥\nउत्तराणि विरुद्धानि तव दत्तानि भूरिशः ॥\nमया विनाऽपराधेन वधोपायश्च चिंतितः ॥ ५३ ॥\nततश्च तं परिष्वज्य रामोऽपि निजबांधवम् ॥\nबाष्पक्लिन्नमुखः प्राह क्षांतं वत्स मया तव ॥ ५४ ॥\nन ते त्वन्यः प्रियः कश्चिन्मां मुक्त्वा वेद्म्यहं स्फुटम्॥\nतस्मादागच्छ गच्छामो मार्गं वेलाधिका भवेत् ॥५५॥\n॥ लक्ष्मण उवाच ॥ ॥\nयदि मे निग्रहं नाथ न करिष्यसि सांप्रतम् ॥\nप्राणत्यागं करिष्यामि वह्नावात्मविशुद्धये॥ ५६ ॥\nरामलक्ष्मणयोरेवं वदतोस्तत्र कानने ॥\nआजगाम मुनिश्रेष्ठो मार्कंड इति यः स्मृतः ॥ ५७ ॥\nततः प्रणम्य तं रामः सीतालक्ष्मणसंयुतः ॥\nप्रोवाच स्वागतं तेस्तु कुतः प्राप्तोऽसि सन्मुने ॥ ५८ ॥ ॥\n॥ मार्कंडेय उवाच ॥ ॥\nप्रभासादहमायातः सांप्रतं रघुनंदन ॥\nस्वमाश्रमं गमिष्यामि क्षेत्रेऽत्रैव व्यवस्थितम् ॥ ५९॥\nमया राघव तत्राऽस्ति स्थापितः प्रपितामहः ॥\nतस्याऽद्य दिवसे यात्रा बहुश्रेयःप्रदा स्मृता ॥ ६.२०.६० ॥\nतस्मात्त्वमपि तत्रैव तूर्णमेव मया सह ॥\nममाश्रमपदे स्थित्वा पश्य देवं पितामहम् ॥ ६१ ॥\nयेन स्याः सर्वशत्रूणामगम्यस्त्वं रघूद्वह ॥\nज्येष्ठपञ्चदशीयोगे ज्येष्ठपुत्रः समाहितः ॥ ६२ ॥\nयस्तत्र कुरुते स्नानं तस्य मृत्युभयं कुतः ॥\nसाऽद्य पंचदशी राम ज्येष्ठमाससमुद्भवा ॥\nज्येष्ठानक्षत्रसंयुक्ता तस्मात्स्नातुं त्वमर्हसि ॥ ६३ ॥\nततः संप्रस्थितं रामं दृष्ट्वा प्रोवाच लक्ष्मणः ॥\nकुरु मे निग्रहं तावद्गच्छ तीर्थं ततः प्रभो ॥ ६४ ॥\n॥ राम उवाच ॥ ॥\nस्थितेऽस्मिन्मुनिशार्दूले समीपे वत्स लक्ष्मण ॥\nअनर्हा निष्कृतिः कर्तुं तस्मादेनं प्रयाचय ॥ ६५ ॥\n॥ लक्ष्मण उवाच ॥ ॥\nस्वामिद्रोहे कृते ब्रह्मन्प्रायश्चित्तं यदीक्ष्यते ॥\nतन्मे देहि स्फुटं येन कायशुद्धिः प्रजायते ॥ ६६ ॥\n॥ मार्कंडेय उवाच ॥ ॥\nममाऽऽश्रमसमीपेऽस्ति सुतीर्थं बालमंडनम् ॥\nस्वामिद्रोहरताः स्नाता मुच्यंते तत्र पातकैः ॥ ६७ ॥।\nतत्र शक्रो विपाप्माभूद्धत्वा गर्भं दितेः पुरा ॥\nविश्वस्ताया विशेषेण मातुः काकुत्स्थसत्तम ॥\nतस्मात्तत्र द्रुतं गत्वा स्नानं कुरु महामते ॥ ६८ ॥\nततः प्रमुच्यसे पापात्स्वामिद्रोहसमुद्भवात् ॥\nअपरं नास्ति ते दोषो मनसा पातकं कृतम् ॥ ६९ ॥\nमनस्तापेन शुध्येत मतमेतन्मनीषिणाम् ॥\nत्वया तु मनसा द्रोहः कृतो रामकृते यतः ॥ ६.२०.७० ॥\nईदृक्षान्मनसस्तापात्तस्माच्छुद्धोऽसि लक्ष्मण ॥\nअपरं शृणु मे वाक्यं नास्ति दोषस्तवा नघ ॥ ७१ ॥\nईदृक्क्षेत्रप्रभावोऽयं सौभ्रात्रेण विवर्जितः ॥\nपंचक्रोशात्मके क्षेत्रे ये वसन्त्यत्र लक्ष्मण ॥ ७२ ॥\nअपि स्वल्पं न सौभ्रात्रं तेषां संजायते क्वचित् ॥ ७३ ॥\nतावत्स्नेहपरो मर्त्यस्तावद्वदति कोमलम् ॥\nचमत्कारोद्भवं क्षेत्रं यावन्न स्पृशतेंऽघ्रिभिः ॥ ७४ ॥\nयेऽन्येपि निवसंत्यत्र पशवः पक्षिणो मृगाः ॥\nतेऽपि सौहार्द्दनिर्मुक्ताः सस्पर्द्धा इतरेतरम् ॥ ७५ ॥\nकस्यचित्केनचित्सार्धं सौहार्दं नैव विद्यते ॥\nतस्मान्नैवास्ति ते दोष ईदृक्क्षे त्रस्य संस्थितिः ॥ ७६ ॥\nतथापि यदि ते काचिच्छंका चित्ते व्यवस्थिता ॥\nतत्स्नानं कुरु गत्वा तु तस्मिंस्तीर्थे सुशोभने ॥ ७७ ॥\nयत्र शक्रो विपाप्माऽभूद्द्रोहं कृत्वा सुदारुणम्॥\nविश्वस्ताया दितेः पूर्वं गर्भपातसमुद्रवम् ॥ ७८ ॥\nएवमुक्तस्तु सौमित्रिर्गत्वा तत्र द्विजोत्तमाः ॥\nतीर्थे स्नानाच्च संपन्नो विशुद्धः शक्रसेविते ॥\nरामोऽपि तत्र गत्वाशु मार्कंडेयवराश्रमे ॥ ७९ ॥\nस्नानं कृत्वा यथान्यायं ददर्शाऽथ पितामहम् ॥\nजगामाऽथ दिशं याम्यां सीतालक्ष्मणसंयुतः ॥ ६.२०.८० ॥\nतत्प्रभावाज्जघानाऽथ खरादीन्राक्षसोत्तमान् ॥\nतथा वै रावणं रौद्रं मेघनादसमन्वितम् ॥ ८३ ॥\nइति श्रीस्कांदेमहापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रामकृतयाम्यदिशाप्रयाणे बालमंडनतीर्थमाहात्म्य वर्णनंनाम विंशोऽध्यायः ॥ २० ॥ ॥ ध ॥"
  }
]
[
  {
    "text": "सूत उवाच।\nतच्छ्रुत्वा वचनं तस्य त्रिशंकोर्मुनिपुंगवः।\nविश्वामित्रोऽब्रवीद्वाक्यं किंचिल्लज्जासमन्वितः॥६.६.१॥\nमा विषादं महीपाल विषयेऽत्र करिष्यसि।\nअनेनैव शरीरेण त्वां नयिष्याम्यहं दिवम्॥६.६.२॥\nतत्तत्कर्म करिष्यामि स्वर्गार्थे नृपसत्तम।\nतवाभीष्टं करिष्यामि किं वा यास्यामि संक्षयम्॥६.६.३॥\nएवमुक्त्वा परं कोपं कृत्वोपरि दिवौकसाम्।\nउवाच च ततो रौद्रं प्रत्यक्षं तस्य भूपतेः॥६.६.४॥\nयथा मया द्विजत्वं हि स्वयमेवार्जितं बलात्।\nतथा सृष्टिं करिष्यामि स्वकीयां नात्र संशयः॥६.६.५॥\nततस्तं स समालोक्य शंकरं शशिशेखरम्।\nप्रणम्य विधिवद्भक्त्या स्तुतिं चक्रे महामुनिः॥६.६.६॥\nविश्वामित्र उवाच।\nजय देव जयाचिंत्य जय पार्वतिवल्लभ।\nजय कृष्ण जगन्नाथ जय कृष्ण जगद्गुरो॥६.६.७॥\nजयाचिंत्य जयामेय जयानंत जयाच्युत।\nजयामर जयाजेय जयाव्यय सुरेश्वर॥६.६.८॥\nजय सर्वग सर्वेश जय सर्वसुराश्रय।\nजय सर्वजनध्येय जय सर्वाघनाशन॥६.६.९॥\nत्वं धाता च विधाता च त्वं कर्ता त्वं च रक्षकः।\nचतुर्विधस्य देवेश भूतग्रामस्य शंकर॥६.६.१०॥\nयथा तिलस्थितं तैलं यथा दधिगतं घृतम्।\nतथैवाधिष्ठितं कृत्स्नं त्वया गुप्तेन वै जगत्॥६.६.११॥\nत्वं ब्रह्मा त्वं हृषीकेशस्त्वं शक्रस्त्वं हुताशनः।\nत्वं यज्ञस्त्वं वषट्कारस्त्वमिन्दुस्त्वं दिवाकरः॥६.६.१२॥\nअथवा बहुनोक्तेन किं स्तवेन तव प्रभो।\nसमासादेव वक्ष्यामि विभूतिं श्रुतिनोदिताम्॥६.६.१३॥\nयत्किंचित्त्रिषु लोकेषु स्थावरं जंगमं विभो।\nतत्सर्वं भवता व्याप्तं काष्ठं हव्यभुजा यथा॥६.६.१४॥\nश्रीभगवानुवाच।\nपरितुष्टोऽस्मि भद्रं ते वरं प्रार्थय सन्मुने।\nयत्ते हृदि स्थितं नित्यं सर्वं दास्याम्यसंशयम्॥६.६.१५॥\nविश्वामित्र उवाच।\nयदि तुष्टोसि देवेश यदि देयो वरो मम।\nतन्मे स्यात्सृष्टिमाहात्म्यं त्वत्प्रसादान्महेश्वर॥६.६.१६॥\nएवमस्त्विति तं चोक्त्वा भगवान्वृषभध्वजः।\nसर्वैर्गणैः समायुक्तस्ततश्चादर्शनं गतः॥६.६.१७॥\nविश्वामित्रोऽपि तत्रैव स्थितो ध्यानपरायणः।\nचक्रे चतुर्विधां सृष्टिं स्पर्द्धया हंसगामिनः॥६.६.१८॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वक्षेत्रमाहात्म्ये त्रिशंकूपाख्याने विश्वामित्रवरलब्धिर्नाम षष्ठोऽध्यायः॥६॥"
  }
]
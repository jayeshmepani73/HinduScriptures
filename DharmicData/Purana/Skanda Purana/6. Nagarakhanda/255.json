[
  {
    "text": "गालव उवाच ॥ ॥\nएवं ते लब्धशापाश्च पार्वतीशाप पीडिताः ॥\nअनपत्या बभूवुश्च तथा च प्रतिमानवाः ॥ १ ॥\nशालग्रामस्तु गंडक्यां नर्मदायां महेश्वरः ॥\nउत्पद्यते स्वयंभूश्च तावेतौ नैव कृत्रिमौ ॥ २ ॥\nचतुर्विंशतिभेदेन शालग्रामगतो हरिः ॥\nपरीक्ष्यः पुरुषैर्नित्यमेकरूपः सदाशिवः ॥ ३ ॥\nशालग्रामशिला यत्र गंडकीविमले जले ॥\nतत्र स्नात्वा च पीत्वा च ब्रह्मणः पदमाप्नुयात् ॥ ४ ॥\nतां पूजयित्वा विधिवद्गंडकीसंभवां शिलाम् ॥\nयोगीश्वरो विशुद्धात्मा जायते नात्र संशयः ॥ ५ ॥\nएतत्ते कथितं सर्वं यत्पृष्टोऽहमिह त्वया ॥\nयथा हरो विप्रशापं प्राप्तवांस्तन्निशामय ॥ ६ ॥\nयः शृणोति नरो भक्त्या वाच्यमानामिमां कथाम् ॥\nगिरीशनृत्यसंबन्धामुमादेहार्द्धवर्णिताम् ॥ ७ ॥\nब्रह्मणः स्तुतिसंयुक्तां स गच्छेत्परमां गतिम् ॥\nश्लोकार्द्धं श्लोकपादं वा समस्तं श्लोकमेव वा ॥ ८ ॥\nयः पठेदविरोधेन मायामानविवर्जितः ॥\nस याति परमं स्थानं यत्र गत्वा न शोचति ॥ ९ ॥\nचातुर्मास्ये विशेषेण पठञ्छृण्वन्नरोत्तमः ॥\nलभते चिंतितां सिद्धिं धनपुत्रादिसंवृतः॥६.२५५.१॥।\nयथा ब्रह्मादयो देवा गीतवाद्याभियोगतः ॥\nपरां सिद्धि मवापुस्ते दुर्गाशिवसमीपतः ॥ ११ ॥\nवर्षाकाले च संप्राप्ते भक्तियोगे जनार्दने ॥\nमहेश्वरेऽथ दुर्गायां न भूयः स्तनपो भवेत् ॥ १२ ॥\nगणेशस्य सदा कुर्याच्चातुर्मास्ये विशेषतः ॥\nपूजां मनुष्यो लाभार्थं यत्नो लाभप्रदो हि सः ॥१३॥\nसूर्यो नीरोगतां दद्याद्भक्त्या यैः पूज्यते हि सः॥\nचातुर्मास्ये समायाते विशेषफलदो नृणाम् ॥ १४ ॥\nइदं हि पंचायतनं सेव्यते गृहमेधिभिः ॥\nचातुर्मास्ये विशेषेण सेवितं चिंतितप्रदम् ॥ १५ ॥\nशालग्रामगतं विष्णुं यः पूजयति नित्यदा ॥\nद्वारवतीचक्रशिलासहितं मोक्षदायकम् ॥ १६ ॥\nचातुर्मास्ये विशेषेण दर्शनादपि मुक्तिदम् ॥\nयस्मिन्स्तुते स्तुतं सर्वं पूजिते पूजितं जगत् ॥ १७ ॥\nपूजितः पठितो ध्यातः स्मृतो वै कलुषापहः ॥\nशालग्रामे किं पुनर्यच्छालग्रामगतो हरिः ॥ १८ ॥\nपुनर्हि हरिनैवेद्यं फलं चापि धृतं जलम् ॥\nचातुर्मास्ये विशेषेण शालग्रामगतं शुभम् ॥ १९ ॥\nतिलाः पुनंत्यर्पिताश्च शालग्रामस्य शूद्रज ॥\nचातुमास्ये विशेषेण नरं भक्त्या समन्वितम् ॥ ६.२५५.२० ॥\nस लक्ष्मीसहितो नित्यं धनधान्यसमन्वितः ॥\nमहाभाग्यवतां गेहे जायते नात्र संशयः ॥२१॥\nस लक्ष्मीसहितो विष्णुर्विज्ञेयो नात्र संशयः ॥\nतं पूजयेन्महाभक्त्या स्थिरा लक्ष्मीर्गृहे भवेत् ॥ २२ ॥\nतावद्दरिद्रता लोके तावद्गर्जति पातकम् ॥\nतावत्क्लेशाः शरीरेऽस्मिन्न यावत्पूजयेद्धरिम् ॥ २३ ॥\nस एव पूज्यते यत्र पंचक्रोशं पवित्रकम् ॥\nकरोति सकलं क्षेत्रं न तवाऽशुभसंभवः ॥ २४ ॥\nएतदेव महाभाग्यमेतदेवमहातपः ॥\nएष एव परो मोक्षो यत्र लक्ष्मीशपूजनम् ॥ २५ ॥\nशंखश्च दक्षिणावर्त्तो लक्ष्मीनारायणात्मकः ॥\nतुलसी कृष्णसारोऽत्र यत्र द्वारवती शिला ॥\nतत्र श्रीर्विजयो विष्णुर्मुक्तिरेवं चतुष्टयम्॥ २६ ॥\nलक्ष्मीनारायणे पूजां विधातुर्मनुजस्य तु ॥\nददाति पुण्यमतुलं मुक्तो भवति तत्क्षणात् ॥ २७ ॥\nचातुर्मास्ये विशेषेण पूज्यो लक्ष्मीयुतो हरिः ॥ २८ ॥\nकुर्वतस्तस्य देवस्य ध्यानं कल्मषनाशनम् ॥\nतुलसीमञ्जरीभिश्च पूजितो जन्मनाशनः ॥ २९ ॥\nपूजितो बिल्वपत्रेण चातुर्मास्येऽघहृत्तमः ॥ ६.२५५.३० ॥\nसर्वप्रयत्नेन स एव सेव्यो यो व्याप्य विश्वं जगतामधीशः ॥\nकाले सृजत्यत्ति च हेलया वा तं प्राप्य भक्तो न हि सीदतीति ॥ ३१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये लक्ष्मीनारायणमहिमवर्णनंनाम पञ्चपञ्चाशदुत्तरद्विशततमोअध्यायः ॥ २५५ ॥"
  }
]
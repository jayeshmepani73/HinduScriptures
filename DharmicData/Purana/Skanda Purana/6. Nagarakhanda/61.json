[
  {
    "text": "॥ ऋषय ऊचुः ॥ ॥\nशर्मिष्ठातीर्थमित्युक्तं त्वया यच्च महामते ॥\nकथं जातं महाभाग किंप्रभावं तु तद्वद ॥ १ ॥\n॥ सूत उवाच॥ ॥\nआसीद्राजा वृकोनाम सोमवंश समुद्भवः ॥\nब्रह्मण्यश्च शरण्यश्च सर्वलोकहिते रतः ॥ २ ॥\nतस्य भार्याऽभवत्साध्वी प्राणेभ्योऽपि गरीयसी ॥\nसर्वलक्षणसंपन्ना पतिव्रतपरायणा ॥ ॥ ३ ॥\nअथ तस्यां समुत्पन्ना प्राप्ते वयसि पश्चिमे ॥\nकन्यका दिवसे प्राप्ते सर्वशास्त्रविगर्हिते ॥ ४ ॥\nतत आनीय विप्रान्स ज्योतिर्ज्ञानविचक्षणान् ॥\nपप्रच्छ कीदृशी कन्या ममेयं संभविष्यति ॥ ५ ॥\n॥ ब्राह्मणा ऊचुः ॥ ॥\nया कन्या प्राप्नुयाज्जन्म चित्रासंस्थे दिवाकरे ॥\nचंद्रे वापि चतुर्दश्यां सा भवेद्विषकन्यका ॥ ६ ॥\nयस्तस्याः प्रतिगृह्णाति पाणिं पार्थिवसत्तम ॥\nषण्मासाभ्यंतरे मृत्युं स प्राप्नोति नरो ध्रुवम् ॥ ७ ॥\nयस्मिन्सा जायते हर्म्ये षण्मासाभ्यंतरे च तत् ॥\nकरोति विभवैर्हीनं धनदस्याप्यसंशयम् ॥ ८ ॥\nसेयं तव सुता राजन्यथोक्ता विष कन्यका ॥\nपैतृकं श्वाशुरीयं च हनिष्यति गृहद्वयम् ॥ ९ ॥\nतस्मादिमां परित्यज्य सुखी भव नराधिप ॥\nश्रद्दधासि वचोऽस्माकं हित मुक्तं यदि प्रभो ॥ ६.६१.१० ॥\n॥ राजोवाच ॥ ॥\nत्यक्ष्यामि यदि नामैतां धारयिष्यामि वा गृहे ॥\nअन्यदेहोद्भवं कर्म फलिष्यति तथापि मे ॥ ११ ॥\nशुभं वा यदि वा पापं न तु शक्यं प्ररक्षितुम् ॥\nतस्मात्कर्म पुरस्कृत्य नैव त्यक्ष्यामि कन्यकाम् ॥ १२ ॥\nयेनयेन शरीरेण यद्यत्कर्म करोति यः ॥\nतेनतेनैव भूयः स प्राप्नोति सकलं फलम् ॥ १३ ॥\nयस्यां यस्यामवस्थायां क्रियतेऽत्र शुभाशुभम् ॥\nतस्यां तस्यां ध्रुवं तस्य फलं तद्भुज्यते नरैः ॥ १४ ॥\nन नश्यति पुराकर्म कृतं सर्वेंद्रियैरिह ॥\nअकृतं जायते नैव तस्मान्नास्ति भयं मम ॥ १५ ॥\nआयुः कर्म च वित्तं च विद्या निधनमेव च ॥\nपञ्चैतानि हि सृज्यन्ते गर्भस्थस्यैव देहिनः ॥ १६ ॥\nयथा वृक्षेषु वल्लीषु कुसुमानि फलानि च ॥\nस्वकालं नातिवर्तंते तद्वत्कर्म पुराकृतम् ॥ १७ ॥\nयेनैव यद्यथा पूर्वं कृतं कर्म शुभाशुभम् ॥\nस एव तत्तथा भुंक्ते नित्यं विहितमात्मनः ॥ १८ ॥\nयथा धेनुसहस्रेषु वत्सो विन्दति मातरम् ॥\nतथैवं कोटिमध्यस्थं कर्तारं कर्म विन्दति ॥ १९ ॥\nअन्यदेहकृतं कर्म न कश्चित्पुरुषो भुवि ॥\nबलेन प्रज्ञया वापि समर्थः कर्तुमन्यथा ॥ ६.६१.२० ॥\nअन्यथा शास्त्रगर्भिण्या धिया धीरो महीयते ॥\nस्वामिवत्प्राक्कृतं कर्म विदधाति तदन्यथा ॥ २१ ॥\nस्वकृतान्युपतिष्ठंति सुखदुःखानि देहिनाम् ॥\nहेतुभूतो हि यस्तेषां सोऽहंकारेण बध्यते ॥ २२ ॥\nसुशीघ्रमभिधावन्तं निजं कर्मानुधावति ॥\nशेते सह शयानेन तिष्ठन्तमनुतिष्ठति ॥ २३ ॥\nयथा छायातपौ नित्यं सुसंबद्धौ परस्परम् ॥\nतथा कर्म च कर्ता च नात्र कार्या विचारणा ॥ २९ ॥\nयेन यत्रोपभोक्तव्यं सुखं वा दुःखमेव वा ॥\nनरः स बद्धो रज्ज्वेव बलात्तत्रैव नीयते ॥ २५ ॥\nप्रमाणं कर्मभूतानां सुखदुःखोपपादने ॥\nसावधानतया यच्च जाग्रतां स्वपतामपि ॥ २६ ॥\nतैलक्षये यथा दीपो निर्वाणमधिगच्छति ॥\nकर्मक्षये तथा जंतुर्निर्वाणमधिगच्छति ॥ २७ ॥\nन मन्त्रा न तपो दानं न तीर्थं न च संयमः ॥\nसमर्था रक्षितुं जंतुं पीडितं पूर्वकर्मभिः ॥ २८ ॥\nसंगत्या जठरे न्यस्तो रेतोबिन्दुरचेतनः ॥\nऋतुकाले मनुष्येण वृद्धिं गच्छति कर्मतः ॥ २९ ॥\nअन्नपानानि जीर्यंति यत्र भक्ष्यं च भक्षितम् ॥\nतस्मिन्नेवोदरे गर्भः कथं नाम न जीर्यति ॥ ६.६१.३० ॥\nतस्मात्कर्मकृतं सर्वं देहिनामत्र जायते ॥\nशुभं वा यदि वा पापमिति मे निश्चयः सदा ॥ ३१ ॥\nअरक्षितं तिष्ठति दैवरक्षितं सुरक्षितं दैवहतं विनश्यति ॥\nजीवत्यनाथोऽपि वने विसर्जितः कृतप्रयत्नोऽपि गृहे न जीवति ॥ ३२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये विषकन्यकोत्पत्तिवर्णनंनामैकषष्टितमोऽध्यायः ॥ ६१ ॥"
  }
]
[
  {
    "text": "अथ सुपर्णाख्यमाहात्म्यं भविष्यंति ॥\n॥ ऋषय ऊचुः ॥ ॥\nयदेतद्भवता प्रोक्तं तेजोवीर्यसमन्वितः ॥\nगरुडस्तेन संजज्ञे मुनीनां होमकर्मणा ॥ १ ॥\nस कथं तत्र संभूत एतन्नो विस्तराद्वद ॥\nविनतायाः समुद्भूत इत्येषा श्रूयते श्रुतिः ॥ २ ॥\n॥ सूत उवाच ॥ ॥\nयोऽसावाथर्वणैर्मंत्रैः कलशश्चाभिमन्त्रितः ॥\nतैर्मंत्रैर्वालखिल्यैश्च महाऽमर्षसमन्वितैः ॥ ३ ॥\nनिवारितैश्च दक्षेण सूचिते विहगाधिपे ॥\nकश्यपस्तं समादाय कलशं प्रययौ गृहम् ॥ ४ ॥\nततः प्रोवाच संहृष्टो विनतां दयितां निजाम् ॥\nएतत्पिब जलं भद्रे मन्त्रपूतं महत्तरम् ॥ ५ ॥\nयेन ते जायते पुत्रः सहस्राक्षाधिको बली ॥\nतेजस्वी च यशस्वी च अजेयः सर्व दानवैः ॥ ६ ॥\nतस्य तद्वचनं श्रुत्वा तत्क्षणादेव संपपौ ॥\nतत्तोयं सा वरारोहा सद्यो गर्भं ततो दधे ॥ ७ ॥\nएवं तज्जलपानेन तेजोवीर्यसम न्वितः ॥\nकश्यपाद्गरुडो जज्ञे सर्वसर्पभयावहः ॥ ८ ॥\nयेनामृतं हृतं वीर्यात्परिभूय पुरंदरम् ॥\nमातृभक्तिपरीतेन सर्पाणां संनिवेदितम् ॥ ९ ॥\nयो जज्ञे दयितो विष्णोर्वाहनत्वमुपागतः ॥\nध्वजाग्रे तु रथस्यापि यः सदैव व्यवस्थितः ॥ ६.८०.१० ॥\nयेन पूर्वं तपस्तप्त्वा क्षेत्रेऽत्रैव महात्मना ॥\nत्रिनेत्रस्तुष्टिमानीतो गतपक्षेण धीमता ॥ ११ ॥\nपक्षाप्तिर्येन संजाता यस्य भूयोऽपि तादृशी ॥\nदेवदेवप्रसादेन विशिष्टा चाऽथ निर्मिता ॥ १२ ॥ ॥\n॥ मुनय ऊचुः ॥ ॥\nकथं तस्य गतौ पक्षौ गरुडस्य महात्मनः ॥\nपुनर्लब्धौ कथं तेन कथं तुष्टो महेश्वरः ॥\nएतन्नो विस्तराद्ब्रूहि सूतपुत्र यथातथम् ॥ १३ ॥\n॥ सूत उवाच ॥ ॥\nपुरासीद्ब्राह्मणो मित्रं भृगुवंशकुलोद्वहः ॥\nगरुडस्य द्विजश्रेष्ठा बालभावादपि प्रभो ॥ १४ ॥\nतस्य कन्या पुरा जाता माधवी नाम संमता ॥\nरूपौदार्यसमोपेता सर्वलक्षणलक्षिता ॥ १५ ॥\nन देवी न च गन्धर्वी नासुरी न च पन्नगी ॥\nतादृग्रूपा महाभागा यादृशी सा सुमध्यमा ॥ १६ ॥\nअथ तस्या वरार्थाय गरुडं विहगाधिपम् ॥\nस प्रोवाच परं मित्रं विनयावनतः स्थितः ॥ ॥ १७ ॥\nएतस्या मम कन्याया वरं त्वं विहगाधिप ॥\nसदृशं वीक्षयस्वाद्य येन तस्मै ददाम्यहम् ॥ १८ ॥\n॥ गरुड उवाच ॥ ॥\nमम पृष्ठं समारुह्य समस्तं क्षितिमंडलम् ॥\nत्वं भ्रमस्व द्विजश्रेष्ठ गृहीत्वेमां च कन्यकाम् ॥ १९ ॥\nततस्तस्याः कुमार्या वै अनुरूपं गुणान्वितम् ॥\nस्वयं चाहर भर्तारमेषा मैत्री ममोद्भवा ॥ ६.८०.२० ॥\n॥ सूत उवाच ॥\nएवमुक्तोऽथ विप्रः स तत्क्षणात्कन्यया सह ॥\nआरूढो गारुडं पृष्ठं वरार्थाय द्विजोत्तमाः ॥ २१ ॥\nयंयं पश्यति विप्रः स कुमारं तरुणाकृतिम् ॥\nस स नो तस्य चित्तांते वर्ततेस्म कथंचन ॥ २२ ॥\nकस्यचिद्रूपमत्युग्रं न कुलं च सुनिर्मलम् ॥\nकुलं रूपं च यस्य स्यात्तस्य नो गुणसंचयः ॥ २३ ॥\nयस्य वा गुणसन्दोहस्तस्य नो रूपमुत्तमम् ॥\nपक्षपातं च वित्तं च तथान्यद्वरलक्षणम् ॥ २४ ॥\nएवं वर्षसहस्रांते भ्रमतस्तस्यभूतलम् ॥\nविप्रस्य पक्षिनाथस्य वरार्थाय द्रिजोत्तमाः ॥ २५ ॥\nकदाचिदथ तौ श्रान्तौ भ्रममाणावितस्ततः ॥\nक्षेत्रेऽत्रैव समायातौ वासुदेवदिदृक्षया ॥ २६ ॥\nश्वेतद्वीपं समालोक्य तथान्यां बदरीं शुभाम् ॥\nक्षीरोदं च सवैकुण्ठं तथान्यं तस्य संश्रयम् ॥ २७ ॥\nअथ ताभ्यां मुनिर्दृष्टो नारदो ब्रह्मसंभवः ॥\nसांत्वपूर्वं तदा पृष्टो विष्णुं ब्रह्म सनातनम् ॥ ॥ २८ ॥\nक्व देवः पुंडरीकाक्षः सांप्रतं वर्तते मुने ॥\nविष्णुस्थानानि सर्वाणि वीक्षितानि समंततः ॥\nआवाभ्यां संप्रहृष्टाभ्यां न संदृष्टः स केशवः ॥ २९ ॥\n॥ नारद उवाच ॥ ॥\nजलशायिस्वरूपेण यावन्मासचतुष्टयम् ॥\nहाटकेश्वरजे क्षेत्रे स संतिष्ठति सर्वदा ॥ ६.८०.३० ॥\nतस्मात्तद्दर्शनार्थाय गम्यतां तत्र मा चिरम् ॥\nयेन सन्दर्शनं याति द्वाभ्यामपि स चक्रधृक् ॥ ३१ ॥\nअहमप्येव तत्रैव प्रस्थितस्तस्य दर्शनात् ॥\nप्रस्थितश्च त्वया युको देवकार्येण केनचित् ॥ ३२ ॥\nअथ तौ पक्षिविप्रेन्द्रौ स च ब्रह्मसुतो मुनिः ॥\nप्राप्ताः सर्वे स्थितो यत्र जलशायी जनार्दनः ॥ ३३ ॥\nअथ दृष्ट्वा महत्तेजो वैष्णवं दूरतोऽपि तम् ॥\nब्राह्मणं गरुडः प्राह नारदश्च मुनीश्वरः ॥ ३४ ॥\nअत्रैव त्वं द्विजश्रेष्ठ तिष्ठ दूरेऽपि तेजसः ॥\nवैष्णवस्य सुतायुक्तः कल्पांताग्निसमम् व (?)॥ ३५ ॥\nनो चेत्संपत्स्यसे भस्म पतंग इव पावकम् ॥\nसमासाद्य निशायोगे मूढं भावं समाश्रितः ॥ ३६ ॥\nआवाभ्यां तत्प्रसादेन सोढमेतत्सुदुःसहम् ॥\nन करोति शरीरार्ति तथान्यदपि कुत्सितम् ॥ ३७ ॥\nएवं तं ब्राह्मणं तत्र मुक्त्वा दूरे सुतान्वितम् ॥\nगतौ तौ तत्र संसुप्तस्तोये यत्र जनार्दनः ॥ ३८ ॥\nदिव्यस्तुतिपरौ मूर्ध्नि धृतहस्तांजलीपुटौ ॥\nपुलकांकितसर्वांगावानन्दाश्रुप्लुताननौ ॥ ३९ ॥\nत्रिःपरिकम्य तं देवमष्टांगं प्रणतौ हरिम्॥\nदृष्टवन्तौ च पादांते संनिविष्टां समुद्रजाम् ॥ ६.८०.४० ॥\nपादसंवाहनासक्तां विष्णु वक्त्राहितेक्षणाम्॥\nअथापरां वयोवृद्धां श्वेतवस्त्रावगुंठिताम् ॥ ४१ ॥\nसन्निविष्टां तदभ्याशे सम्यग्ध्यानपरायणाम् ॥\nद्वादशार्कप्रभायुक्तां कृशांगीं पुलकान्विताम्॥ ४२ ॥\nअथ तौ विष्णुना हर्षादुभावपि प्रहर्षितौ ॥\nसंभाषितौ च संपृष्टौ यदर्थं च समागतौ ॥ ४३ ॥\n॥ श्रीनारद उवाच ॥ ॥\nअहं हि सुरकार्येण संप्राप्योऽत्र तवांतिकम् ॥\nगरुडो वै ब्राह्मणाय यन्मां पृच्छसि केशव ॥ ४४ ॥\n॥ श्रीभगवानुवाच ॥ ॥\nकच्चित्क्षेमं मुनिश्रेष्ठ सर्वेषां त्रिदिवौकसाम् ॥\nकच्चिन्नेंद्रस्य संजातं भयं दानवसंभवम् ॥ ४५ ॥\nयज्ञभागं लभंते स्म कच्चिद्देवाः सवासवाः ॥\nकच्चिन्न दानवः कश्चिदुत्कटोऽभूद्धरातले ॥ ४६ ॥\n॥ श्रीनारद उवाच ॥ ॥\nसांप्रतं धरणी प्राप्ता चतुर्वक्त्रस्य संनिधौ ॥\nरोरूयमाणा भारार्ता दानवैः पीडिता भृशम् ॥\nप्रोवाच पद्मजं तत्र दुःखेन महताऽन्विता ॥ ४७ ॥\n॥ धरण्युवाच ॥ ॥\nकालनेमिर्हतो योऽसौ विष्णुनाप्रभविष्णुना ॥\nउग्रसेनसुतः कंसः संभूतः स महासुरः ॥ ४८ ॥\nअरिष्टो धेनुकः केशी प्रलम्बोनाम चापरः ॥\nतथान्या तु महारौद्रा पूतना नाम राक्षसी ॥ ४९ ॥\nइतश्चेतश्च धावद्भिर्दानवैरेभिरेव च॥\nवृथा मे जायते पीडा तथान्यैरपि दारुणैः ॥ ६.८०.५० ॥\nऊर्ध्वबाहुस्तथा जातो मर्त्यलोके जनोऽधुना ॥\nबहुत्वान्न प्रमाति स्म कथंचिद्धि ममोपरि ॥ ५१ ॥\nभारावतरणं देव न करिष्यसि चाशु चेत् ॥\nरसातलं प्रयास्यामि तदाऽहं नात्र संशयः ॥ ५२ ॥\nतस्यास्तद्वचनं श्रुत्वा ब्रह्मणा लोककर्तृणा ॥\nसंमंत्र्य विबुधैः सार्धं प्रेषितोऽहं तवांतिकम् ॥ ५३ ॥\nप्रोक्तव्यो भगवान्वाक्यं त्वया देवो जनार्दनः ॥\nयथाऽवतीर्य भूपृष्ठे भारमस्याः प्रणाशयेत् ॥ ५४ ॥\nतस्माद्भूभितले देव कृत्वा जन्म स्वयं विभो ॥\nभारं नाशय मेदिन्या एतदर्थ मिहागतः ॥ ५५ ॥\n॥ श्रीभगवानुवाच ॥ ॥\nएवं मुने करिष्यामि संमंत्र्य ब्रह्मणा सह ॥\nभारावतरणं भूमेः साकं देवैः सवासवैः ॥ ५६ ॥\nएवमुक्त्वाऽथ तं विष्णुर्नारदं मुनिपुंगवम् ॥\nततश्च गरुडं प्राह त्वं किमर्थमिहागतः ॥ ५७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णाख्यमाहात्म्ये विष्णुदर्शनमाहात्म्यवर्णनंनामाशीतितमोऽध्यायः ॥ ८० ॥ छ ॥"
  }
]
[
  {
    "text": "॥ सूत उवाच ॥ ॥\nपुरा कल्पे भगवता एतत्क्षेत्रमनुत्तमम् ॥\nरुद्रेण ब्रह्मणे दत्तं तुष्टेन द्विजसत्तमाः ॥ १ ॥\nयदा तु स्थापितं लिंगं हाटकेश्वरसंज्ञितम् ॥\nदेवैः प्रीतेन रुद्रेण प्रदत्तं ब्रह्मणे पुनः ॥ २ ॥\nएतत्क्षेत्रं तदा दत्तं शंभुना षण्मुखस्य ह ॥\nरक्षणार्थं हि विप्राणां कलिकालादिदोषतः ॥३॥\nब्रह्मणा प्रार्थितेनेदं स्वयमादिममुत्तमम् ॥\nपित्रादिष्टस्तु गांगेयस्तत्र वासमथाकरोत् ॥ ४ ॥\nकार्तिक्यां कृत्तिकायोगे यः कुर्यात्स्वामिदर्शनम् ॥\nसप्तजन्म भवेद्विप्रो धनाढ्यो वेदपारगः ॥५॥\nमहासेनस्य देवस्य प्रासादं सुमनोहरम्॥\nउच्चैः स्थितं सर्वलोके पातुकाममिवांबरम् ॥ ६ ॥\nतच्छ्रुत्वा विबुधाः सर्वे कौतुकादेत्य सत्वरम् ॥\nवीक्षांचक्रुस्ततो गत्वा दृष्ट्वा मेध्यतमं पुरम् ॥ ७ ॥\nप्रासादस्योत्तरे देशे प्राच्ये देशे तथा द्विजाः ॥\nयज्ञक्रियासमारंभांश्चकुर्विप्रैर्यथोदितान् ॥८॥\nइष्ट्वा च विबुधाः सर्वे दत्त्वा तेभ्यश्च दक्षिणाम् ॥\nजग्मुस्त्रिविष्टपं हृष्टा लब्ध्वा तत्स्थानजं फलम् ॥ ९ ॥\nततस्तु देवयजनंनाम तस्य बभूव ह ॥\nयदन्यत्र शतं कृत्वा क्रतूनां फलमाप्नुयात् ॥\nतदत्रैकेन लभते क्रतुना दक्षिणावता ॥ ६.७५.१० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये यज्ञ भूमिमाहात्म्यवर्णनंनाम पञ्चसप्ततितमोऽध्यायः ॥ ७५ ॥ ॥ अ ॥"
  }
]
[
  {
    "text": "॥ सूत उवाच ॥ ॥\nतथान्येऽपि वसन्तीह रुद्रा एकादशैव तु ॥\nसञ्जाता ब्राह्मणश्रेष्ठा मुनीनां हितकाम्यया ॥ १ ॥\nयैर्दृष्टैः पूजितै र्वापि स्तुतैर्वाथ नमस्कृतैः ॥\nविपाप्मा जायते मर्त्यः सर्वदोषविवर्जितः ॥ २ ॥\n॥ ऋषय ऊचुः ॥ ॥\nएक एव श्रुतो रुद्रो न द्वितीयः कथंचन ॥\nगौरी भार्याप्रिया यस्य स्कन्दः पुत्रः प्रकीर्तितः ॥ ३ ॥\nतेनैकं विद्महे रुद्रं नान्यमीशं कथंचन ॥\nतस्माद्ब्रूहि महाभाग सर्वानेतान्सुविस्तरात् ॥ ४ ॥\n॥ सूत उवाच ॥ ॥\nसत्यमेतन्महाभागा यद्भवद्भिरुदाहृतम् ॥\nएक एव स्थितो रुद्रो न द्वितीयः कथंचन ॥ ५ ॥\nपरं यथा च सञ्जाता रुद्रा एकादशात्र भोः ॥\nतथाहं कीर्तयिष्यामि शृणुध्वं सुसमाहिताः ॥ ६ ॥\nवाराणस्यां पुरा संस्था मुनयः शंसितव्रताः ॥\nहाटकेश्वरदेवस्य दर्शनार्थं समुत्सुकाः ॥ ७ ॥\nप्रस्थिताः समयं कृत्वा स्पर्धमानाः परस्परम् ॥\nअहंपूर्वमहं पूर्वं वीक्षयिष्यामि तं विभुम् ॥ ८ ॥\nसर्वेषामग्रतो भूत्वा पाताले हाटकेश्वरम् ॥\nयश्चादौ तत्र गत्वा च नेक्षयिष्यति तं हरम् ॥\nसर्वेषां श्रमजं पापं तस्यैकस्य भविष्यति ॥ ९ ॥\nएवमुक्त्वा ततः सर्वे वाराणस्यां ततः परम् ॥\nप्रस्थिता धावमानाश्च वेगेन महता ततः ॥ ६.२७६.१० ॥\nएतस्मिन्नन्तरे देवो हाटकेश्वरसंज्ञितः ॥\nज्ञात्वा तेषामभिप्रायं मिथः स्पर्द्धासमुद्भवम् ॥\nआत्मनो दर्शनार्थाय बहुभक्तिपुरस्कृतम् ॥ ११ ॥\nलघुना रक्ष्यमाणेन सर्वेषां च महात्मनाम् ॥\nनागरंध्रेण निष्क्रम्य पातालाच्चैव तत्क्षणात् ॥ १२ ॥\nएकादशप्रकारं स कृत्वा रूपं मनोहरम् ॥\nत्रिशूलभृत्त्रिनेत्रं च कपर्देन विभूषितम् ॥ १३ ॥\nशशिखंडधरं चैव रुण्डमालाप्रधारकम् ॥\nसमं चैव स्थितस्तेषां दर्शने शंकरः प्रभुः ॥ १८३ ॥\nततस्ते वै समालोक्य पुरस्थं वृषभध्वजम् ॥\nजानुभ्यां धरणीं गत्वा स्तुतिं चक्रुस्ततस्ततः ॥ १५ ॥\nएको जानाति देवोऽयं मम संदर्शनं गतः ॥\nदेवदेवो महादेवः प्रथमं भक्तवत्सलः ॥ १६ ॥\nअन्यो जानाति मे पूर्वं जातस्ते तापसोत्तमः ॥\nस्तुतिं चक्रुश्च विप्रेंद्रा जानुभ्यामवनिं गताः ॥१७॥ ॥\n॥ तापसा ऊचुः ॥ ॥\nनमो देवाधिदेवाय सर्वदेवमयाय च ॥\nनमः शांताय सूक्ष्माय नमश्चांधकभेदिने ॥ १८ ॥\nनमोऽस्तु सर्वरुद्रेभ्यो ये दिवं संश्रिताः सदा ॥\nजीवापयंति जगतीं वायुभिश्च पृथग्विधैः ॥ १९ ॥\nनमोऽस्तु सर्वरुद्रेभ्यो ये स्थिता वारुणीं दिशम् ॥\nरक्षंति सर्वलोकांश्च पिशाचानां दुरात्मनाम् ॥ ६.२७६.२० ॥\nनमोऽस्तु सर्वरुद्रेभ्यो दिशमूर्ध्वं समाश्रिताः ॥\nरक्षंति सकलांल्लोकान्भूतार्नां जंभकाद्भयात् ॥ २१ ॥\nनमोऽस्तु सर्वरुद्रेभ्यो येऽध ऊर्ध्वं समाश्रिताः ॥\nरक्षंति सकलांल्लोकान्कूष्मांडानां भयात्सदा ॥ २२ ॥\nअसंख्याताः सहस्राणि ये रुद्रा भूमिमाश्रिताः ॥\nनमस्तेभ्योऽपि सर्वेभ्यस्तेषां रक्षंति ये रुजः ॥ २३ ॥\nएवं स्तुतास्तु ते रुद्रा एकादशतपस्विभिः ॥\nएकादशापि तान्प्रोचुर्भक्तिनम्रांस्तु तापसान् ॥ २४ ॥\n॥ रुद्रा ऊचुः ॥ ॥\nएकादशप्रकारोऽहं तुष्टो वस्तापसोत्तमाः ॥\nबहुभक्त्यतिरेकेण व्रियतां च यथेप्सितम् ॥२५॥\n॥ तापसा ऊचुः ॥ ॥\nयदि तुष्टोसि नो देव यदि यच्छसि वांछितम् ॥\nएकादशप्रकारैस्तु सदा स्थेयमिहैव तु ॥ २६ ॥\nहाटकेश्वरजे क्षेत्रे सर्वतीर्थमये शुभे ॥\nआराधनं प्रकुर्वाणा वसामो येन वै वयम् ॥ २७ ॥\n॥ श्रीभगवानुवाच ॥ ॥\nएकादशप्रकारा या मूर्तयो निर्मिता मया ॥\nएताभिरेव सर्वाभिः स्थास्याम्यत्र सदैव हि ॥ २८ ॥\nआद्या तु मम या मूर्तिः सा कैलासं समाश्रिता ॥\nसंतिष्ठति सदैवात्र कैलासे पर्वतोत्तमे ॥ २९ ॥\nएतास्तु मूर्तयोऽस्माकं स्थास्यंत्यत्रैव सर्वदा ॥\nसर्वेषामेव लोकानां हिताय द्विजसत्तमाः ॥ ६.२७६.३० ॥\nनामभिश्च क्रमेणैव युष्मदीयैः स्वयं द्विजाः ॥\nविश्वामित्रह्रदे स्नात्वा एता मूर्तीर्ममात्र वै ॥\nपूजयिष्यंति ये मर्त्यास्ते यास्यंति परां गतिम् ॥ ३१ ॥\nकिं वाचा बहुनोक्तेन भूयोभूयो द्विजोत्तमाः ॥\nया तासां क्रियते पूजा एकादशगुणा भवेत् ॥ ३२ ॥\nएवमुक्त्वा त्रिनेत्रस्तु तत्रैवादर्शनं गतः ॥\nतेऽपि तत्राश्रमं कृत्वा श्रद्धया परया युताः ॥\nमूर्तीश्च ताः समाराध्य संप्राप्ताः परमं पदम् ॥ ३३ ॥\nअन्योऽपि यः पुमांस्ताश्च आराधयति श्रद्धया ॥\nस याति परमं स्थानं यत्र देवो महेश्वरः ॥ ३४ ॥\nततः प्रभृति ते जाता रुद्रा एकादशैव तु ॥\nसंख्यया देवदेवस्य महेश्वरवपुर्धराः ॥ ३५ ॥\nतेजोत्तमास्ते संयुक्तास्त्रिनेत्राः शूलपाणयः ॥\nएतद्वः सर्वमाख्यातं यत्पृष्टोऽस्मि द्विजोत्तमाः ॥ ३६ ॥\nएकादशप्रकारस्तु यथा जातो महेश्वरः ॥\nचैत्रे मासि सिते पक्षे चतुर्दश्यां दिने स्थिते ॥ ३७ ॥\nयस्तान्पूजयते भक्त्या स याति परमां गतिम् ॥\nअधनो धनमाप्नोति ह्यपुत्रः पुत्रवान्भवेत् ॥ ३८ ॥\nसरोगो रोगमुक्तस्तु पराभूतो रिपुक्षयम् ॥\nतत्समाराधनादेव कामानंत्यमवाप्नुयात् ॥ ३९ ॥\nयः पुनः शिवदीक्षाढ्यो भस्मस्नानपरायणः ॥\nतत्समाराधनं कुर्याच्छृणु तस्यापि यत्फलम् ॥ ६.२७६.४० ॥\nयदन्यः प्राप्नुयान्मर्त्यस्तत्पूजासंभवं फलम् ॥\nषडक्षरेण मंत्रेण पुष्पेणैकेन तत्फलम् ॥ ४१ ॥\nशिवदीक्षाधरो यस्तु शतघ्नं लभते फलम् ॥\nतस्माच्छतघ्नमाप्नोति शैवात्पाशुपतश्च यः ॥\nतस्मात्कालमुखो यश्च महाव्रतधरश्च यः ॥ ४२ ॥\nमूर्तीर्यास्ताश्च ये भक्त्या विनताः पूजयंति च ॥\nसर्वेषामेव तेषां तु फलं शतगुणं भवेत् ॥ ४३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य एकादशरुद्रोत्पत्ति वर्णनं नाम षट्सप्तत्युत्तरद्विशततमोऽध्यायः ॥ २७६ ॥"
  }
]
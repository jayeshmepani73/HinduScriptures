[
  {
    "text": "॥ सूत उवाच ॥ ॥\nतत्रैवोज्जयनीपीठमस्ति कामप्रदं नृणाम् ॥\nप्रभूताश्चर्यसंयुक्तं बहुसिद्धनिषेवितम् ॥ १ ॥\nयस्य मध्यगतो नित्यं स्वयमेव महेश्वरः ॥\nमहाकालस्वरूपेण स तिष्ठति द्विजोत्तमाः ॥ २ ॥\nवैशाख्यां यो नरस्तत्र कृत्वा श्राद्धं समाहितः ॥\nततः पश्यति देवेशं महाकाल इति स्मृतम्॥\nपूजयेद्दक्षिणां मूर्तिं समाश्रित्य द्विजोत्तमाः ॥ ३ ॥\nदश पूर्वान्दशातीतानात्मानं च द्विजोत्तमाः ॥\nपुरुषान्स समुद्धृत्य शिवलोके महीयते ॥ ४ ॥\nयो यं काममभिध्याय तत्र पीठं प्रपूजयेत् ॥\nसंपूज्य योगिनीवृंदं कन्यकावृन्दमेव च ॥ ५ ॥\nस तत्कृत्स्नमवाप्नोति यदपि स्यात्सुदुर्लभम् ॥\nतत्र वैशाखमासस्य पौर्णमास्यां समाहितः ॥ ६ ॥\nश्रद्धायुक्तो नरो यो वा उपवासपरः शुचिः ॥\nकरोति जागरं तस्य पुरतः श्रद्धयान्वितः ॥\nस याति परमं स्थानं जरामरणवर्जितम् ॥ ७ ॥\nकिं व्रतैः किं वृथा दानैः किं जपैर्नियमेन वा ॥\nमहाकालस्य ते सर्वे कलां नार्हंति षोडशीम् ॥ ८ ॥\n॥ सूत उवाच ॥ ॥\nतत्रैवास्ति महाभागा भ्रूणगर्तेति विश्रुता ॥\nगर्ता सुविपुलाकारा सर्वपातकनाशिनी ॥ ९ ॥\nब्रह्महत्याविनिर्मुक्तः सौदासो यत्र पार्थिवः ॥\nस्त्रीहत्यया विनिर्मुक्तः सुषेणो वसुधाधिपः ॥ ६.५३.१० ॥\n॥ ऋषय ऊचुः ॥ ॥\nब्रह्महत्या कथं तस्य सौदासस्य महीपतेः ॥\nब्रह्मण्यस्यापि संजाता तदस्माकं प्रकीर्तय ॥ ११ ॥\nश्रूयते स महीपालो ब्राह्मणानां हिते रतः ॥\nकर्मणा मनसा वाचा ब्रह्मघ्नः सोऽभवत्कथम् ॥ १२ ॥\nविमुक्तश्च कथं भूयो भ्रूणगर्तामुपाश्रितः ॥\nसापि गर्ता कथं जाता सर्वं नो वद विस्तरात् ॥ १३ ॥\n॥ सूत उवाच ॥ ॥\nयदा लिंगस्य पातोऽभूद्देवदेवस्य शूलिनः ॥\nतदा स लज्जयाविष्टो लिंगाभावाद्द्विजोत्तमाः ॥ १४ ॥\nकृत्वाऽतिविपुलां गर्तां प्रविवेश ततः परम् ॥\nन कस्यचित्तदात्मानं दर्शयामास शूलधृक् ॥ १५ ॥\nएवं सा तत्र संजाता गर्ता ब्राह्मणसत्तमाः ॥\nयथा तस्यां विपाप्माभूत्सौ दासस्तद्वदाम्यहम् ॥ १६ ॥\nआसीन्मित्रसहोनाम राजा परमधार्मिकः ॥\nसौदासस्तत्सुतः साक्षात्सूर्यवंशसमुद्भवः ॥ १७ ॥\nतेनेष्टं विपुलैर्यज्ञैः सुवर्णवरदक्षिणैः ॥\nअसंख्यातानि दानानि प्रदत्तानि महात्मना ॥ १८ ॥\nकस्यचित्त्वथ कालस्य सत्रे द्वादशवार्षिके ॥\nवर्तमाने यथान्यायं विधिदृष्टेन कर्मणा ॥ १९ ॥\nक्रूराक्षः क्रूरबुद्धिश्च राक्षसौ बलवत्तरौ ॥\nयज्ञविघ्नाय संप्राप्तौ संप्राप्ते रजनीमुखे ॥ ६.५३.२० ॥\nराक्षसैर्बहुभिः सार्धं तथान्यैर्भूतसंज्ञितैः ॥\nपिशाचैश्च दुराधर्षैर्यज्ञविध्वंसतत्परैः ॥ २१ ॥\nअथ ते राक्षसाः सर्वे किंचिच्छिद्रमवेक्ष्य च ॥\nविविशुर्यज्ञवाटं तं प्रसर्पन्तः समंततः ॥ २२ ॥\nनिघ्नन्तो ब्राह्मणश्रेष्ठान्भक्षयन्तो हवींषि च ॥\nतथा यानि विचित्राणि यज्ञार्थे कल्पितानि च ॥ २३ ॥\nएतस्मिन्नंतरे तत्र हाहाकारो महानभूत् ॥\nभक्ष्यमाणेषु विप्रेषु राक्षसैर्बलवत्तरैः ॥ २४ ॥\nततो मैत्रसहिः क्रुद्धस्त्यक्त्वा दीक्षाव्रतं नृपः ॥\nआदाय सशरं चापं ध्वंसयामास वीक्ष्य तान् ॥ २५ ॥\nकृतरक्षो वसिष्ठेन स्वयमेव पुरोधसा ॥\nक्रूराक्षं सूदयामास राक्षसैर्बहुभिः सह ॥ २६ ॥\nक्रूरबुद्धिरथो वीक्ष्य हतं श्रेष्ठं सहोदरम् ॥\nतं च पार्थिवशार्दूलमगम्यं ब्रह्मतेजसा ॥ २७ ॥\nहतशेषान्समादाय राक्षसान्बलसंयुतः ॥\nपलायनं भयाच्चक्रे क्षतांगस्तस्य सायकैः ॥ २८ ॥\nततस्तद्वैरमाश्रित्य भ्रातुर्ज्येष्ठस्य राक्षसः ॥\nछिद्रमन्वेषयामास तद्वधाय दिवानिशम् ॥ २९ ॥\nएवं सवीक्षमाणस्य तस्य च्छिद्रं महात्मनः ॥\nसमाप्तिमगमद्विप्राः सत्रं तद्द्वादशाब्दिकम् ॥ ६.५३.३० ॥\nन सूक्ष्ममपि संप्राप्तं छिद्रं तेन दुरात्मना ॥\nवसिष्ठविहिता रक्षा सत्रे तस्य महीपतेः ॥ ३१ ॥\nअथासौ ब्राह्मणान्सर्वान्विसृज्याहितदक्षिणान्॥\nकृतांजलिपुटो भूत्वा वसिष्ठमिदमब्रवीत् ॥ ३२ ॥\nस्वहस्तेन गुरोद्याहं त्वां भोजयितुमुत्सहे ॥\nक्रियतां तत्प्रसादो मे भुक्त्वाद्य मम मन्दिरे ॥ ३३ ॥\n॥ सूत उवाच ॥ ॥\nस तथेति प्रतिज्ञाय वसिष्ठो मुनिसत्तमः ॥\nक्षालितांघ्रिः स्वयं तेन निविष्टो भोजनाय वै ॥ ३४ ॥\nकूरबुद्धिरथो वीक्ष्य तदर्थं चामिषं शुभम् ॥\nसुसंस्कृतं विधानेन सूपकारैर्द्विजोत्तमाः ॥३५॥\nउखां कृत्वा ततस्तादृक्तत्प्रमाणामतर्किताम्॥\nमहामांसाभृतां कृत्वा तां जहारामिषान्विताम् ॥३६॥\nअथासौ मुनिशार्दूलो भुंजानो बुबुधे हि तत् ॥\nमहामांसमिति क्रुद्धस्तत्र प्रोवाच मन्युमान्॥ ३७ ॥\nमहामांसाशनं यस्मात्कारितोऽहं त्वयाधम ॥\nरक्षोवद्राक्षसस्तस्मात्त्वमद्यैव भविष्यसि ॥३८ ॥\nततः संशोधयामास तस्य मांसस्य चागमम् ॥\nनिपुणं सूपकारांस्तान्दृष्ट्वा राजा पृथक्पृथक् ॥ ३९ ॥\nतेऽब्रुवन्नैतदस्माभिः श्रपितं मांसमीदृशम् ॥\nश्रद्धीयतां महीपाल नान्येन मनुजेन वा ॥ ६.५३.४० ॥\nराक्षसं वा पिशाचं वा दानवं वा विना विभो ॥\nएतज्ज्ञात्वा ततो नाथ यद्युक्तं तत्समाचर ॥ ४१ ॥\nएतस्मिन्नंतरे तस्य नारदो मुनिसत्तमः॥\nसमागत्याब्रवीत्सर्वं तद्राक्षसविचेष्टितम्॥ ४२ ॥.\nतच्छ्रुत्वा कोपमापन्नः स राजा शप्तुमुद्यतः ॥\nवसिष्ठं स्वकरे कृत्वा जलं सौदासभूपतिः ॥\nशापोद्यतं च तं दृष्ट्वा नारदो वाक्यमब्रवीत् ॥ ४३ ॥\nनिघ्नन्तो वा शपन्तो वा द्विषन्तो वा द्विजातयः॥\nनमस्कार्या महीपाल तथापि स्वहितेच्छुना॥\nगुरुरेष पुनर्मान्यस्तव पार्थिवसत्तम॥४४॥\nतस्मान्नार्हसि शप्तुं त्वं प्रतिशापेन सन्मुनिम् ॥\nनिषिद्धः स तथा भूपस्ततस्तत्सलिलं करात् ॥\nपादयोः कृत्स्नमुपरि प्रमुमोच ततः परम् ॥ ४५ ॥\nअथ तौ चरणौ तस्य तप्त शापोदकप्लुतौ ॥\nदग्धौ कृष्णत्वमापन्नौ तत्क्षणाद्द्विजसत्तमाः ॥ ४६ ॥\nकल्माषपाद इत्युक्तस्ततःप्रभृति स क्षितौ ॥\nभूपालो द्विजशार्दूला ना्म्ना तेन विशेषतः ॥ ४७ ॥\n॥ सूत उवाच ॥ ॥\nएतस्मिन्नंतरे विप्रो वसिष्ठो लज्जयान्वितः ॥\nज्ञात्वा दत्तं वृथा शापं तस्य भूमिपतेस्तदा ॥ ४८॥\nउवाच व्यर्थः शापोऽयं तव दत्तो मया नृप ॥\nन च मे जायते वाक्यमसत्यं हि कथंचन ॥ ४९ ॥\nतस्मात्त्वं राक्षसो भूत्वा कञ्चित्कालं नृपो त्तम ॥\nस्वरूपं लप्स्यसे भूयो यस्मिन्काले शृणुष्व तम् ॥ ६.५३.५० ॥\nयदा त्वं क्रूरबुद्धिं तं राक्षसं निहनिष्यसि ॥\nतदा त्वं लप्स्यसे मोक्षं राक्षसत्वात्सुदारुणात् ॥ ५१ ॥\n॥ सूत उवाच ॥ ॥\nएतस्मिन्नन्तरे राजा यातुधानो बभूव सः ॥\nऊर्ध्वकेशो महाकायः कृष्णदन्तो भया नकः ॥ ५२ ॥\nततो जघान विप्रेन्द्रान्राक्षसं भावमाश्रितः ॥\nयज्ञान्विध्वंसयामास मुनीनामाश्रमानपि ॥ ५३ ॥\nकस्यचित्त्वथ कालस्य क्रूर बुद्धिः स राक्षसः ॥\nज्ञात्वा तं राक्षसीभूतमेकदाऽऽयुधवर्जितम् ॥ ५४ ॥\nभ्रातुर्वधकृतं वैरं स्मरमाणस्ततः परम् ॥\nतद्वधार्थं समायातो राक्षसैर्बहुभिर्वृतः ॥ ५५ ॥\nततस्तं वेष्टयित्वापि समंताद्राक्षसो नृपम् ॥\nप्रोवाच वचनं क्रुद्धो नादेनापूरयन्दिशः ॥ ५६ ॥\nत्वया यो निहतोऽस्माकं ज्येष्ठो भ्राता सुदुर्मते ॥\nवसिष्ठस्य बलाद्यज्ञे तस्याद्य फलमाप्नुहि ॥ ५७ ॥\n॥ राजोवाच ॥ ॥\nयद्ब्रवीषि दुराचार कर्मणा तत्समाचर ॥\nशारदस्येव मेघस्य गर्जितं तव निष्फलम् ॥ ५८ ॥\nएवमुक्त्वा समादाय ततो वृक्षं स पार्थिवः ॥\nप्राद्रवत्संमुखं तस्य गर्जमानो यथा घनः ॥५९॥\nसोऽपि वृक्षं समुत्पाट्य क्रोधसंरक्तलोचनः ॥\nत्रिशंखां भृकुटीं कृत्वा तस्याप्यभिमुखं ययौ ॥ ६.५३.६० ॥\nएवं द्वावपि तौ शूरौ वृक्षयुद्धं महाबलौ ०।\nकृतवन्तौ वने तत्र बहुवृक्षक्षयावहम् ॥ ६१ ॥\nअथ तं श्रांतमालोक्य कूरबुद्धिं महीपतिः ॥\nप्रगृह्य पादयोर्वेगाद्भ्रामयामास पुष्करे ॥ ६२ ॥\nततश्चास्फोटयामास भूमौ कोपसमन्वितः ॥\nचक्रे चामिषखण्डं स पिष्ट्वापिष्ट्वा मुहुर्मुहुः ॥ ६३ ॥\nतस्मिंस्तु निहते शूरे राक्षसे स महीपतिः ॥\nराक्षसत्वाद्विनिर्मुक्तो लेभे कायं नृपोद्भवम् ॥ ६४ ॥\nततस्ते राक्षसाः शेषाः समंतात्तं महीपतिम्॥\nपरिवार्य महावृक्षैर्जघ्नुः पाषाणवृष्टिभिः॥ ६५ ॥\nततस्तानपि भूपालो जघान प्रहसन्निव ॥\nवृक्षहस्तस्तु विश्रब्धो लीलया द्विजसत्तमाः ॥ ६६ ॥\nततश्च स्वपुरं प्राप्तः संप्रहृष्टतनूरुहः ॥\nराक्षसानां वधं कृत्वा लब्ध्वा देहं पुरातनम् ॥ ६७ ॥\nततस्तं तेजसा हीनं दुर्गंधेन समावृतम् ॥\nब्रह्महत्योद्भवैश्चिह्नैरन्यैरपि पृथग्विधैः ॥ ६८ ॥\nदृष्ट्वा ते मंत्रिणस्तस्य पुत्र पौत्रास्तथा परे ॥\nनोपसर्पंति भूपालं पापस्पर्शभयान्विताः ॥ ६९ ॥\nऊचुश्च पार्थिवश्रेष्ठ न त्वमर्हसि संगमम् ॥\nकर्तुं सार्धमिहास्माभिर्ब्रह्महत्या न्वितो यतः ॥ ६.५३.७० ॥\nतस्माद्वसिष्ठमाहूय प्रायश्चित्तं समाचर ॥\nअशुद्धं शुद्धिमायाति येन गात्रमिदं तव ॥ ७१ ॥\nततः स पार्थिवस्तूर्णं वसिष्ठं मुनिपुंगवम् ॥\nसमाहूयाब्रवीद्वाक्यं दूरस्थो विनयान्वितः ॥ ७२ ॥\nतव प्रसादतो विप्र स हतो राक्षसो मया॥\nमुक्तशापोऽस्मि संजातः परं शृणु वचो मुने ॥ ७३ ॥\nमम गात्रात्सुदुर्गंधः समुद्गच्छति सर्वतः ॥\nभाराक्रांतानि गात्राणि सर्वाण्येवाचलानि च ॥ ७४ ॥\nतत्किमेतद्द्विजश्रेष्ठ तेजो हानिरतीव मे ॥\nमंत्रिणोऽपि तथा पुत्रा न स्पृशंति यतोऽद्य माम् ॥ ७५ ॥\n॥ वसिष्ठ उवाच ॥ ॥\nराक्षसत्वं प्रपन्नेन त्वया पार्थिवसत्तम ॥\nब्राह्मणा बहवो ध्वस्तास्तथा विध्वंसिता मखाः ॥\nतेषां त्वं पार्थिवश्रेष्ठ संस्पृष्टो ब्रह्महत्यया ॥ ७६ ॥\n॥ राजोवाच ॥ ॥\nतदर्थं देहि मे विप्र प्रायश्चित्तं विशुद्धये ॥\nयेन निर्मुक्तपापोऽहं राज्यं प्राप्नोमि चात्मनः ॥ ७७ ॥\n॥ वसिष्ठ उवाच ॥ ॥\nअत्रार्थे तीर्थयात्रां त्वं कुरु पार्थिव सत्तम ॥\nनिर्ममो निरहंकारस्ततः सिद्धिमवाप्स्यसि ॥ ७८ ॥\nततः स पार्थिवश्रेष्ठः संयतात्मा जितेंद्रियः ॥\nप्रयागादिषु तीर्थेषु स्नानं चक्रे समा हितः ॥ ७९ ॥\nन नश्यति स दुर्गंधो न च तेजः प्रवर्धते ॥\nन कायो लघुतां याति नालस्येन विमुच्यते ॥ ६.५३.८० ॥\nततः संभ्रममाणश्च कदाचि द्द्विजसत्तमाः ॥\nचमत्कारपुरे क्षेत्रे स्नानार्थं समुपागतः ॥ ८१ ॥\nसुश्रांतः क्षुत्पिपासार्तो निशीथे तमसावृते ॥\nगर्तायां पतितोऽकस्मात्पूर्णायां पयसा नृपः ॥ ८२ ॥\nकृच्छ्रात्ततो विनिष्क्रांतस्तीर्थात्तस्मान्महीपतिः ॥\nयावत्पश्यति चात्मानं द्वादशार्कसमप्रभम् ॥ ८३ ॥\nदुर्गंधेन परित्यक्तं सोद्यमं लघुतां गतम् ॥\nदृष्ट्वा च चिंतयामास नूनं मुक्तोऽस्मि पातकात् ॥ ८४ ॥\nएतस्मिन्नेव काले तु वागुवाचाशरीरिणी ॥\nहर्षयन्ती महीपालं विमुक्तं ब्रह्महत्यया ॥८५॥\nविमुक्तोऽसि महाराज सांप्रतं पूर्वपातकैः ॥\nतीर्थस्यास्य प्रभावेन तस्माद्गच्छ निजं गृहम्॥ ८६ ॥\nअत्र संनिहितो नित्यं भ्रूणरूपेण शंकरः ॥\nकृष्णपक्षे विशेषेण चतुर्दश्यां महीपते ॥ ८७ ॥\nयदा प्रपतितं लिंगं देवदेवस्य शूलिनः ॥\nद्विजशापेन गर्तैषा तदानेन विनिर्मिता ॥ ८८ ॥\nलज्जितेन स्ववासार्थं महद्दुःखयुतेन च ॥\nसतीवियोगयुक्तेन भ्रूणत्वं प्रगतेन च ॥ ८९ ॥\nसर्वपापहरा तेन गर्तेयं पृथि वीपते ॥\nभ्रूणगर्तेति विख्याता तस्य नामा जगत्त्रये ॥ ६.५३.९० ॥\n॥ सूत उवाच ॥ ॥\nएवमुक्त्वाथ सा वाणी विररामांऽतरिक्षगा ॥\nसोऽपि पार्थिवशार्दूलः प्रहृष्टः स्वपुरं ययौ ॥ ९१ ॥\nततस्तं पापनिर्मुक्तं तेजसा भास्करोपमम् ॥\nदृष्ट्वा पुत्रास्तथा मर्त्याः प्रणेमुस्तुष्टिसंयुताः ॥ ९२ ॥\nसोऽपि ब्राह्मणशार्दूलो वसिष्ठस्तं महीपतिम्॥\nसमभ्येत्य ततः प्राह हर्षगद्गदया गिरा ॥ ९३ ॥\nदिष्ट्या मुक्तोसि राजेंद्र पापाद्ब्रह्मवधोद्भवात् ॥\nदिष्ट्या त्वं तेजसा युक्तः पुनः प्राप्तो निजं पुरम् ॥ ९४ ॥\nतस्मात्कीर्तय भूपाल कस्मिंस्तीर्थे समागतः ॥\nत्वं मुक्तः पातकाद्घोराद्ब्रह्महत्यासमुद्भवात् ॥ ९५ ॥\nततः स कथयामास भ्रूणगर्तासमुद्भवम् ॥\nवृत्तांतं तस्य विप्रर्षेरनुभूतं यथा तथा ॥ ९६ ॥\nततस्ते मंत्रिणो वृद्धाः स च राजा मुनीश्वरः ॥\nपुत्रं प्रतर्दनंनाम राज्ये संस्थाप्य तत्क्षणात् ॥ ९७ ॥\nभ्रूणगर्तां समासाद्य तामेव द्विजसत्तमाः ॥\nतपश्चेरुर्महादेवं ध्यायमाना दिवा निशम् ॥ ९८॥\nगताश्च परमां सिद्धिं कालेनाल्पेन दुर्लभाम् ॥\nभ्रूणरूपधरं देवं पूजयित्वा महेश्वरम् ॥ ९९ ॥\nततःप्रभृति सा गर्ता प्रख्याता धरणीतले ॥\nभ्रूणगर्तेति विप्रेंद्राः सर्वपातकनाशिनी ॥ ६.५३.१०० ॥\nतत्र कृष्णचतुर्दश्यां यः श्राद्धं कुरुते नरः ॥\nस पितॄंस्तारयेन्नूनं दश पूर्वान्दशा परान्॥ १०१ ॥\nतस्मात्सर्वप्रयत्नेन तत्र श्राद्धं समाचरेत् ॥\nस्नानं च ब्राह्मणश्रेष्ठा दानं वापि स्वशक्तितः ॥ १०२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भ्रूणगर्तामाहात्म्यवर्णनंनाम त्रिपञ्चाशत्तमोऽध्यायः ॥ ५३ ॥ ॥"
  }
]
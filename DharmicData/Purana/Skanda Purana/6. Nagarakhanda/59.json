[
  {
    "text": "॥ सूत उवाच ॥ ॥\nतस्मिन्क्षेत्रे रविः पूर्वं विदुरेण प्रतिष्ठितम् ॥\nशिवश्च परया भक्त्या तथा विष्णुर्द्विजोत्तमाः ॥ १ ॥\nयस्तान्पूजयते भक्त्या मानुषो भक्तितस्ततः ॥\nस यास्यति परं स्थानं यज्ञैरपि सुदुर्लभम् ॥२ ॥\nहस्तिनापुरसंस्थेन विदुरेण पुरा द्विजाः ॥\nगालवो मुनिशार्दूलः पृष्टः स्वगृहमागतः ॥ ३ ॥\nअपुत्रस्य गतिर्लोके कीदृक्संजायते परे ॥\nएतन्मे पृच्छतो ब्रूहि कृत्वा सद्भावमुत्तमम् ॥ ४ ॥\n॥ गालव उवाच ॥ ॥\nअपुत्रस्य गतिर्नास्ति मृतः स्वर्गं न गच्छति ॥\nद्वादशानामपि तथा यद्येकोऽपि न विद्यते ॥ ५ ॥\nऔरसः क्षेत्रजश्चैव क्रयक्रीतश्च पालितः ॥\nपौनर्भवः पुनर्दत्तः कुंडो गोलस्तथा परः ॥\nकानीनश्च सहोढश्च अश्वत्थो ब्रह्मवृक्षकः ॥ ६ ॥\nएतेषामपि यद्येकः पुरुषाणां न जायते ॥\nतन्नूनं नरके वासः पुंसंज्ञे वै प्रजायते ॥ ७ ॥ ॥\n॥ सूत उवाच ॥ ॥\nतच्छ्रुत्वा वचनं तस्य गालवस्य महात्मनः ॥\nअपुत्रत्वात्परं दुःखं जगाम विदुरस्तदा ॥ ८ ॥\nतप्तस्तं गालवः प्राह मा त्वं दुःखपदं व्रज ॥\nमद्वाक्यात्पुत्रकं वृक्षं विष्णुसंज्ञं द्रुतं कुरु ॥९॥\nतस्मात्प्राप्स्यसि निःशेषं फलं पुत्रसमुद्भवम् ॥\nगत्वा पुण्यतमे देशे रक्तशृंगस्य मूर्धनि ॥६.५९.१०॥\nहाटकेश्वरजे क्षेत्रे सर्ववृद्धिशुभोदये ॥\nतस्य तद्वचनं श्रुत्वा विदुरस्तत्क्षणाद्ययौ ॥ ११ ॥\nतत्स्थानं गालवोद्दिष्टं हर्षेण महतान्वितः ॥\nतत्राश्वत्थतरुं स्थाप्य पुत्रत्वे चाभिषेच्य च ॥ १२ ॥\nवैवाहिकेन विधिना कृतकृत्यो बभूव ह ॥\nततो बभ्राम तत्क्षेत्रं तीर्थयात्रापरायणः॥ १३ ॥\nकीर्तितानि विचित्राणि राजर्षीणां महात्मनाम् ॥\nश्रुत्वा स्थानानि गत्वा च ददर्श स्थानदेवताः॥।४ ॥\nस दृष्ट्वा कुरुवृद्धस्य कीर्तनानि महात्मनः ॥\nततश्चक्रे मतिं तत्र दिव्यप्रासादकर्मणि ॥ १५ ॥\nततो माहेश्वरं लिंगं वटाधस्ताद्विधाय सः ॥\nविष्णुं च स्थापयामास अश्वत्थस्य तरोरधः ॥ १६ ॥\nनिवेश्य च तथा दिव्यं ब्राह्मणेभ्यो न्यवेदयत् ॥\nएतद्देवत्रयं क्षेत्रे युष्माकं हि मया कृतम् ॥\nभवद्भिः सकला चास्य चिन्ताकार्या सदैव हि ॥ १७ ॥\n॥ ब्राह्मणा ऊचुः ॥ ॥\nवयमस्य करिष्यामो यात्राद्याः सकलाः क्रियाः ॥ १८ ॥\nतथा वंशोद्भवा ये च पुत्राः पौत्रास्तथापरे ॥\nकरिष्यंति क्रियाः सर्वास्त्वं गच्छ स्वगृहं प्रति ॥ १९ ॥\nततो जगाम विदुरः स्वपुरं प्रति हर्षितः ॥\nकृतकृत्यो द्विजास्ते च चक्रुर्वाक्यं तदुद्भवम्॥ ६.५९.२० ॥\nमाघमासस्य सप्तम्यां सूर्यवारेण यो नरः ॥\nपूजयेद्भास्करं तत्र स याति परमां गतिम् ॥ २१ ॥\nशिवं वा सोमवारेण शुक्लाष्टम्यां विशेषतः ॥\nशयने बोधने विष्णुं सम्यक्छ्रद्धासमन्वितः ॥ २२ ॥\nतस्मात्सर्वप्रयत्नेन देवानां तत्त्रयं शुभम् ॥\nपूजनीयं विशेषेण नरैः स्वर्गतिमीप्सुभिः ॥ २३ ॥\nतत्र सिद्धिं गताः पूर्वं मुनयः संशितव्रताः ॥\nविदुरेश्वरमाराध्य शतशोऽथ सहस्रशः ॥ २४ ॥\nततस्तत्सिद्धिदं ज्ञात्वा लिंगं वै पाकशासनः ॥\nपांसुभिः पूरयामास यथा कश्चिन्न बुध्यते ॥ २५ ॥\nकस्यचित्त्वथ कालस्य विदुरस्तत्र चागतः ॥\nदृष्ट्वा लोपगतं लिंगं दुःखेन महतान्वितः ॥ २६ ॥\nएतस्मिन्नेव काले तु वागुवाचाशरीरिणी ॥\nमा त्वं कुरु विषादं हि लिंगार्थे विदुराधुना ॥२७॥।\nयोऽयं स दृश्यते वालो वटस्तस्य तले स्थिता ॥\nदेवद्रोणिः सुरेशेन पांसुभिः परिपूरिता ॥ २८ ॥\nततो गजाह्वयात्तूर्णं समानीय धनं बहु ॥\nशोधयामास तत्स्थानं दिवारात्रमतन्द्रितः ॥ २९ ॥\nततो विलोक्य तान्देवान्हर्षेण महतान्वितः ॥\nप्रासादं निर्ममे तेषां योग्यं साध्वभिसंस्थितम् ॥ ॥ ६.५९.३० ॥\nकैलासशिखराकारं भास्करार्थे महामुनिः ॥\nजटामध्यगतं दृष्ट्वा वटस्य च महेश्वरम् ॥ ३१ ॥\nप्रासादं नाकरोत्तत्र लिंगं यावन्न चालयेत् ॥\nवासुदेवस्य योग्यां च कृत्वा शालां बृहत्तराम् ॥ ३२ ॥\nदत्त्वा वृत्तिं च संहृष्टो ब्राह्मणेभ्यो निवेद्य च ॥\nजगाम स्वाश्रमं भूयो विप्रानामंत्र्य तांस्ततः ॥ ३३ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विदुरकृतदेवप्रासादवृत्तान्त वर्णनंनामैकोनषष्टितमोऽध्यायः ॥ ५९ ॥ ॥ छ ॥"
  }
]
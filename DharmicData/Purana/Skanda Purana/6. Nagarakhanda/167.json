[
  {
    "text": "॥ सूत उवाच ॥ ॥\nगाधेस्तु याऽथ पत्नी च प्राशनाच्चरु कस्य वै ॥\nसापि गर्भं दधे तत्र वासरे मन्त्रतः शुभा ॥ १ ॥\nसा च गर्भसमोपेता यदा जाता द्विजोत्तमाः ॥\nतीर्थयात्रापरा साध्वी जाता व्रतपरायणा ॥ २ ॥\nवेदध्वनिर्भवेद्यत्र तत्र हर्षसमन्विता ॥\nपुलकांचितसर्वांगी सा शुश्राव च सर्वदा ॥\nत्यक्त्वा राज्योचितान्सर्वानलंकारान्सुखानि च ॥ ॥ ३ ॥\nअथ सापि द्विजश्रेष्ठा दशमे मासि संस्थिते ॥\nसुषुवे सुप्रभं पुत्रं ब्राह्म्या लक्ष्म्या समावृतम् ॥ ४ ॥\nविश्वामित्रस्तथा ख्यातस्त्रैलोक्ये सचरा चरे ॥\nववृधे स महाभागो नित्यमेवाधिकं नृणाम् ॥ ५ ॥\nशुक्लपक्षं समासाद्य तारापतिरिवांबरे ॥\nयदासौ यौवनोपेतः संजातो द्विजसत्तमाः ॥ ६ ॥\nराज्यक्षमस्तदा राज्ये गाधिना स नियोजितः ॥\nअनिच्छमानः स्वं राज्यं पितृपैतामहं महत् ॥ ७ ॥\nवेदाध्ययनसंपन्नो नित्यं च पठते हि सः ॥\nब्राह्मणोचितमार्गेण गच्छमानो दिवानिशम् ॥ ८ ॥\nसंस्थाप्याथ सुतं राज्ये बभूव वनगोचरः ॥\nसकलत्रो महाभागो वानप्रस्थाश्रमे रतः ॥ ९ ॥\nविश्वामित्रोऽपि राज्यस्थो द्विजसंपूजने रतः ॥\nद्विजैः सर्वैश्चचाराथ स्नानजाप्यपरायणः ॥ ६.१६७.१० ॥\nकस्यचित्त्वथ कालस्य पापर्द्धिं समुपागतः ॥\nप्रविवेश वनं रौद्रं नानामृगसमाकुलम् ॥ ११ ॥\nजघान स वने तत्र वराहान्संबरान्गजान् ॥\nतरक्षांश्च रुरून्खड्गानारण्यान्महिषांस्तथा ॥ १२ ॥\nसिंहान्व्याघ्रान्महासर्पाञ्छरभांश्च द्विजोत्तमाः ॥\nमृगयासक्तचित्तः स भ्रममाणो महावने ॥ १३ ॥\nमध्याह्नसमये प्राप्ते वृषस्थे च दिवाकरे ॥\nक्षुत्पिपासापरिश्रांतो विश्वामित्रो द्विजोत्तमाः ॥ १४ ॥\nआससादाश्रमं पुण्यं वसिष्ठस्य महात्मनः ॥\nवसिष्ठोऽपि समालोक्य विश्वामित्रं नृपो त्तमम् ॥ १५ ॥\nनिजाश्रमे तु संप्राप्तं सानन्दं सम्मुखो ययौ ॥\nदत्त्वा तस्मै तदार्घ्यं च मधुपर्कं च भूभुजे ॥ १६ ॥\nअब्रवीच्च ततो वाक्यं स्वागतं ते महीपते ॥\nवद कृत्यं करोम्येव गृहायातस्य यच्च ते ॥ १७ ॥\n॥ विश्वामित्र उवाच ॥ ॥\nमृगयायां परिश्रांतः पिपासाव्याकुलेन्द्रियः ॥\nपानार्थमिह संप्राप्त आश्रमे ते मुनीश्वर ॥ १८ ॥\nतत्पीतं शीतलं तोयं वितृष्णोऽहं व्यवस्थितः ॥\nअनुज्ञां देहि मे ब्रह्मन्येन गच्छामि मंदिरम् ॥ ॥ १९ ॥\n॥ वसिष्ठ उवाच ॥ ॥\nमध्याह्न समयो रौद्रः सूर्योऽतीव सुतापदः ॥\nतत्कृत्वा भोजनं राजन्नपराह्णे व्यवस्थिते ॥\nगन्तासि निजमावासं भुक्त्वान्नं मम चाश्रमे ॥ ६.१६७.२० ॥\n॥ राजोवाच ॥ ॥\nचतुरंगेण सैन्येन मृगयामहमागतः ॥ २१ ॥\nतवाश्रमस्य द्वारस्थं मम सैन्यं व्यवस्थितम्॥\nबुभुक्षितेषु भृत्येषु यः स्वामी कुरुतेऽशनम् ॥२२॥\nस याति नरकं घोरं त्यज्यते च गुणैर्द्रुतम् ॥\nतस्मादाज्ञापय क्षिप्रं मां मुने स्वगृहाय भोः ॥२३॥ ॥\n॥ वसिष्ठ उवाच ॥ ॥\nयदि ते सेवकाः संति द्वारदेशे बुभुक्षिताः ॥\nसर्वानिहानय क्षिप्रं तृप्तिं नेष्याम्यहं परम् ॥ २४ ॥\nअस्ति मे नन्दिनीनाम कामधेनुः सुशोभना ॥\nवांछितं यच्छते सर्वं तपसा पार्थिवोत्तम ॥ २५ ॥\nतृप्तिं नेष्यति ते सर्वं सैन्यं पार्थिवसत्तम ॥\nतस्मादानीयतां क्षिप्रं पश्य मे धेनुजं फलम् ॥ २६ ॥\nतच्छ्रुत्वा चानयामास सर्वं सैन्यं महीपतिः ॥\nस्नातश्च कृतजप्यश्च सन्तर्प्य पितृदेवताः ॥२७॥\nब्राह्मणान्वाचयित्वा च सिंहासनसमाश्रितः ॥\nएतस्मिन्नंतरे धेनुः समाहूता च नंदिनी ॥ २८ ॥\nवसिष्ठेन समाहूता विश्वामित्रपुरःस्थिता ॥\nअब्रवीच्च तता वाक्यं वसिष्ठमृषि सत्तमम् ॥ २९ ॥\nआदेशो दीयतां मह्यं किं करोमि प्रशाधि माम् ॥ ६.१६७.३० ॥\n॥ वसिष्ठ उवाच ॥ ॥\nपादप्रक्षालनाद्यं तु कुरुष्व वचनान्मम ॥\nविश्वामित्रस्य राजर्षेर्यावद्भोजनसंस्थितिम् ॥ ३१ ॥\nखाद्यैः सर्वैस्तथा लेह्यैश्चोष्यैः पेयैः पृथविधैः ॥\nकुरुष्व तृप्तिपर्यन्तं ससैन्यस्य महीपतेः ॥\nअश्वानां च गजानां च घासादिभिर्यथाक्रमम् ॥ ३२ ॥\n॥ सूत उवाच ॥ ॥\nबाढमित्येव साप्युक्त्वा ततस्तत्ससृजे क्षणात्॥\nयत्प्रोक्तं तेन मुनिना भृत्यानां चायुतं तथा ॥ ३३ ॥\nततस्ते सर्वमादाय भृत्या भोज्यं ददुस्तथा ॥\nएकैकस्य पृथक्त्वेन प्रतिपत्तिपुरःसरम् ॥ ३४ ॥\nएवं तया क्षणेनैव तृप्तिं नीतो महीपतिः ॥\nससैन्यः सपरीवारो गजोष्ट्राश्वैर्वृषैः सह ॥ ३५ ॥\nततस्तु कौतुकं दृष्ट्वा विश्वामित्रो महीपतिः ॥\nसामात्यो विस्म याविष्टो मन्त्रयामास च द्विजाः ॥ ३६ ॥\nअहो चित्रमहो चित्रं ययाऽकस्माद्वरूथिनी ॥\nतृप्तिं नीतेयमस्माकं क्षुत्पिपासासमाकुला ॥ ३७ ॥\nतस्मात्संनीयतामेषा स्वगृहं धेनुरुत्तमा ॥\nकिं करिष्यति विप्रोऽयं निर्भृत्यो वनसंस्थितः ॥३८॥\nततो वसिष्ठमाहूय वाक्यमेतदुवाच सः ॥\nनंदिनी दीयतां मह्यं किं करिष्यसि चानया ॥ ३९ ॥\nत्वमेको वनसंस्थस्तु निर्द्वन्द्वो निष्परिग्रहः ॥\nअथवा तव दास्यामि व्ययार्थे मुनिसत्तम ॥\nवरान्ग्रामांश्च हस्त्यश्वानन्यांश्चापि यथेप्सितान् ॥ ६.१६७.४० ॥\n॥ वसिष्ठ उवाच ॥ ॥\nहोमधेनुरियं राजन्नस्माकं कामदोहिनी ॥\nअदेया गौर्महाराज सामान्यापि द्विजन्मनाम्॥ ४१ ॥\nकिं पुनर्नंदिनी यैषा सर्वकामप्रदायिनी ॥\nअपरं शृणु राजेंद्र स्मृतिवाक्यमनुत्तमम् ॥ ४२ ॥\nगवां हि विक्रयार्थे च यदुक्तं मनुना स्वयम् ॥\nगवां विक्रयजं वित्तं यो गृह्णाति द्विजोत्तमः ॥ ४३ ॥\nअन्त्यजः स परिज्ञेयो मातृविक्रयकारकः ॥\nतस्मान्नाहं प्रदास्यामि नन्दिनीं तां महीपते ॥ ४४ ॥\nन साम्ना नैव भेदेन न दानेन कथंचन ॥\nन दण्डेन महाराज तस्माद्गच्छ निजालयम् ॥ ४५ ॥ ॥\n॥ विश्वामित्र उवाच ॥ ॥\nयत्किंचिद्विद्यते रत्नं पार्थिवस्य क्षितौ द्विज ॥\nतत्सर्वं राजकीयं स्यादिति वित्तविदो विदुः ॥ ४६ ॥\nरत्नभूता ततो धेनुर्ममेयं नंदिनी स्थिता ॥\nदण्डेनापि ग्रहीष्यामि साम्ना यच्छसि नो यदि ॥ ४७ ॥\nएवमुक्त्वा वसिष्ठं स विश्वामित्रो महीपतिः ॥\nआदिदेश ततो भृत्यान्नदिनीयं प्रगृह्यताम् ॥ ४८ ॥\nअथ सा भृत्यवर्गेण नीयमाना च नंदिनी ॥\nहन्यमाना प्रहारैश्च पाषाणैर्लकुटैरपि ॥ ४९ ॥\nअश्रुपूर्णेक्षणा दीना प्रहारैर्जर्जरीकृता ॥\nकृच्छ्रादुपेत्य तं प्राह वसिष्ठं मुनिसत्तमम् ॥ ६.१६७.५० ॥\nकिं दत्तास्मि मुनिश्रेष्ठ त्वयाहं चास्य भूपतेः ॥\nयेन मां कालयंत्यस्य पुरुषाः स्वामिनो यथा ॥ ५१ ॥\n॥ वसिष्ठ उवाच ॥ ॥\nन त्वां यच्छाम्यहं धेनो प्राणत्यागेऽपि संस्थिते ॥\nतद्रक्षस्व स्वयं धेनो आत्मानं मत्प्रभावतः ॥ ५२ ॥\nएवमुक्ता तदा धेनुर्वसिष्ठेन महात्मना ॥\nकोपाविष्टा ततश्चक्रे हुंकारान्दारुणांस्तथा ॥ ५३ ॥\nतस्या हुंकारशब्दैश्च निष्क्रांताः सायुधा नराः ॥\nशबराश्च पुलिंदाश्च म्लेच्छाः संख्याविवर्जिताः ॥ ५४ ॥\nतैश्च भृत्या हताः सर्वे विश्वामित्रस्यभूपतेः ॥\nततः कोपाभिभूतोऽसौ विश्वामित्रो महीपतिः॥ ५५ ॥\nसज्जं कृत्वा स्वसैन्यं तु चतुरंगं प्रकोपतः॥\nयुद्धं चक्रे च तैः सार्धं मरणे कृतनिश्चयः ॥ ५६ ॥\nअथ ते सैनिका स्तस्य ते गजास्ते च वाजिनः॥\nपश्यतो निहताः सर्वे पुरुषैर्धेनुसंभवैः॥५७॥\nविश्वामित्रं परित्यज्य शेषं सर्वं निपातितम् ॥\nतं दृष्ट्वा वेष्टितं म्लेच्छैर्यु ध्यमानं महीपतिम् ॥ ५८ ॥\nकृपां कृत्वा वसिष्ठस्तु नन्दिनीमिदमब्रवीत् ॥\nरक्ष नंदिनि भूपालं म्लेच्छैरेतैः समावृतम् ॥ ५९ ॥\nराजा हि यत्नतो रक्ष्यो यत्प्रसादादिदं जगत् ॥\nसन्मार्गे वर्तते सर्वं न चामार्गे प्रवर्तते ॥ ६.१६७.६० ॥\nततस्तु नंदिनीं यावन्निषेधयितुमागताम् ॥\nविश्वामित्रोऽसिमुद्यम्य प्रहर्तुमुपचक्रमे ॥ ६१ ॥\nवसिष्ठोऽपि समालोक्य वध्यमानां च तां तदा ॥\nबाहुं संस्तंभयामास खड्गं तस्य च भूपतेः ॥ ६२ ॥\nअथ वैलक्ष्यमापन्नो विश्वामित्रो महीपतिः ॥\nप्रोवाच व्रीडया युक्तो वसिष्ठं मुनिसत्तमम्॥ ६३ ॥\nरक्ष मां त्वं मुनिश्रेष्ठ वध्यमानं सुदारुणैः ॥\nम्लेच्छैः कुरुष्व मे बाहुं स्तम्भेन तु विवर्जितम् ॥ ६४ ॥\nममापराधात्संनष्टं सर्वं सैन्यमनन्तकम्॥\nतस्माद्यास्याम्यहं हर्म्यं न युद्धेन प्रयोजनम् ॥ ६५ ॥\nदुर्विनीतः श्रियं प्राप्य विद्यामैश्वर्यमेव च ॥\nन तिष्ठति चिरं युद्धे यथाहं मदगर्वितः ॥ ६६ ॥\n॥ सूत उवाच ॥ ॥\nएवमुक्तो वसिष्ठस्तु विश्वामित्रेण भूभुजा ॥\nचकार तं भुजं तस्य स्तंभदोषविवर्जितम् ॥ ६७ ॥\nअब्रवीत्प्रहसन्वाक्यं विधाय स शुभं करम्॥\nगच्छ राजन्विमुक्तोऽसि स्तंभदोषेण वै मया ॥ ६८ ॥\nमाकार्शीर्ब्राह्मणैः सार्धं विरोधं भूय एव हि ॥\nअनुज्ञातः स तेनाथ विश्वामित्रो महीपतिः ॥ ६९ ॥\nसव्रीडं प्रययौ हर्म्यं पद्भ्यामेव द्विजोत्तमाः॥\nस्वपुरद्वारमासाद्य सुगुप्ते रजनीमुखे ॥६.१६७.७॥।\nप्रलापमकरोत्तत्र बाष्पपर्याकुलेक्षणः ॥.\nधिग्बलं क्षत्रियाणां च धिग्वीर्यं धिक्प्रजीवितम् ॥ ॥ ७१ ॥\nश्लाघ्यं ब्रह्मबलं चैकं ब्राह्म्यं तेजश्च केवलम् ॥७२ ॥\nएतत्कर्म मया कार्यं यथा स्याद्ब्रह्मजं बलम् ॥\nत्यक्त्वा चैव निजं राज्यं चरिष्यामि महत्तपः।\nएवं स निश्चयं कृत्वा राज्ये संस्थाप्य वै सुतम्॥\nनाम्ना विश्वसहं ख्यातं प्रजगाम तपोवनम्॥७४॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रराज्यपरित्यागवर्णनं नाम सप्तषष्ट्युत्तरशततमोऽध्यायः॥१६७॥"
  }
]
[
  {
    "text": "आनर्त उवाच॥\nकर्मणा केन मर्त्ये च नराणां जायते वद॥\nचक्रवर्तित्वमखिलं सर्वशत्रुविमर्दनम्॥१॥\nभर्तृयज्ञ उवाच॥\nदुर्लभं भूमिपालत्वं सर्वपापैर्नराधिप॥\nतपोभिर्नियमैर्दानैस्तथान्यैश्च शुभैर्व्रतैः॥ २॥\nयः पुनर्भूपतिर्भूत्वा पृथ्वीं दद्याद्धिरण्मयीम्॥\nगौतमेश्वरदेवस्य पुरतः श्रद्धयान्वितः॥\nचक्रवर्ती भवेन्नूनमेवमाह पितामहः॥ ३॥\nमांधाता धुन्धुमारश्च हरिश्चंद्रः पुरूरवाः।\nभरतः कार्तवीर्यश्च षडेते चक्रवर्तिनः॥४।\nपृथ्वीदानं पुरा कृत्वा गौतमेश्वरसंनिधौ।\nदत्त्वा हिरण्मयीं पृथ्वीं सार्वभौमास्ततः स्थिताः॥५॥\nआनर्त उवाच॥\nभगवन्केन विधिना दातव्या सा वसुन्धरा॥\nअहं दास्यामि तां नूनं श्रद्धा मे महती स्थिता॥६॥\nभर्तृयज्ञ उवाच॥\nकार्या पलशतेनोर्वी वृत्ताकारा नृपोत्तम॥\nतदर्धेनाथवा शक्त्या पंचविंशत्पलात्मिका॥७॥\nधरादाने महाराज वित्तशाठ्यं विवर्जयेत्॥\nनैव पंचपलादर्वाक्प्रदातव्या कथञ्चन॥\nलवणेक्षुसुरासर्पिर्दधिदुग्धजलोद्भवाः॥\nसमुद्राः सप्त चैतांस्तु कक्षायां तत्र दर्शयेत्॥९॥\nजंबूप्लक्षकुशक्रौंचशाकशाल्मलिपुष्कराः।\nसमुद्रान्सरितः सप्त द्वैगुण्येन प्रकल्पयेत्॥६.२६८.१०॥\nमहेन्द्रो मलयः सह्यो हिमवान्गंधमादनः॥\nविंध्यः शृंगी च सप्तैव कल्पयेत्कुलपर्वतान्॥११।.\nमध्ये प्रकल्पयेन्मेरुं दिक्षु विष्कम्भपर्वतान्॥\nजंबून्यग्रोधनीपांश्च प्लक्षश्चैव तथा द्रुमान्॥१२॥\nगंगाद्याः सरितस्तत्र प्राधान्येन प्रकल्पयेत्॥\nएवं निर्माप्य वसुधां सर्वां हेममयीं नृप॥१३।.\nमंडपं कारयेत्पश्चाद्यथापूर्वं प्रकल्पितम्॥१४॥\nकुण्डानि तोरणान्येव ब्राह्मणग्रहपूजने॥\nपूर्ववत्सकलं कृत्वा मध्ये वेदिं प्रकल्पयेत्॥१५॥\nतत्र संस्थापयेत्पृथ्वीं पंचगव्येन पार्थिव॥\nयथोक्तमंत्रैस्तल्लिंगैस्ततः शुद्धोदकेन तु॥१६॥\nइमं मे गंगे यमुने पंचनद्यस्त्रिपुष्करम्॥\nश्रीसूक्तं पावमानं च हैमीं च तदनंतरम्॥१७॥\nस्नानकर्मणि योग्यांश स्वादिष्ठायनमुत्तमम्॥१८॥\nएवं संस्नाप्य विधिवद्वासांसि परिधापयेत्॥\nयुवा सुवासा मंत्रेण सूक्ष्माणि विविधानि च॥१९॥\nये भूतानामधीत्येवं ततः प्रोच्य प्रपूजयेत्॥\nधूरसीति च मंत्रेण धूपं दद्यात्समाहितः॥६.२६८.२०॥\nअग्निर्ज्योतीति मंत्रेण कुर्यादारार्तिकं ततः॥\nअहमस्मीति मंत्रेण सप्तधान्यं प्रकल्पयेत्॥२१॥\nएवं कृत्वाऽखिलं तस्या यजमानः सितांबरः॥\nपुरः स्थितोंजलिं बद्ध्वा मंत्रानेतानुदाहरेत्॥२२॥\nत्वया संधार्यते विश्वं जगदेतच्चराचरम्॥\nतव दानं करिष्यामि सांनिध्यं कुरु मेदिनि॥२३॥\nशरीरेष्वपि भूतानां त्वं देवि प्रथमं स्थिता॥\nततश्चान्यानि भूतानि जलादीनि वसुन्धरे॥२४॥\nये त्वां यच्छंति ते भूयस्त्वां लभंते न संशयः॥\nइह लोके परे चैव पार्थिवं रूपमाश्रिता॥२५॥\nएवं स्तुत्वा समादाय तोयं हेमाकृतिं नृप॥\nवासुदेवं हृदि स्थाप्य मंत्रेणानेन कल्पयेत्॥२६॥\nपातालादुद्धृता येन पृथ्वी सा लोककारिणा॥\nअस्या दानेन च सदा प्रीयतां मे जनार्दनः॥२७॥\nएवमुच्चार्य तत्तोयं तोयमध्ये परिक्षिपेत्॥\nन भूमौ नैव हस्ते च ब्राह्मणस्य नृपोत्तम॥२८॥\nततो विसर्जयेद्देवीं मन्त्रेणानेन भागशः॥\nआगता च यथान्यायं पूजिता च यथाविधि॥२९॥\nअस्माकं त्वं हितार्थाय यत्रेष्टं तत्र गम्यताम्॥\nउस्रा वेदेति मंत्रेण समुच्चार्य ततः परम्॥\nब्राह्मणेभ्यः प्रदातव्या संविभज्य नराधिप॥६.२६८.३०॥\nएवं ते सर्वमाख्यातं पृथिवीदानमुत्तमम्।\nशृणुयात्पार्थिवो भावी दाता जन्मनिजन्मनि॥३१॥\nयो राजा पृथिवीं दद्याद्विधिनानेन पार्थिव॥\nराज्यभ्रंशो न वंशेऽपि तस्य संजायते क्वचित्॥३२॥\nराज्यभ्रंशसमोपेता ये दृश्यंते महीभुजः॥\nन तैर्वसुन्धरा दत्ता ब्राह्मणानां धृतात्मनाम्॥३३॥\nतस्मात्सर्वप्रयत्नेन पृथ्वीदानं समाचरेत्॥\nन हरेत्परदत्तां च कथंचिदपि मेदिनीम्॥३४॥\nएतत्पुण्यं प्रशस्यं च पृथिवीदानमुत्तमम्॥\nशृण्वतामपि राजेंद्र तद्देहाद्यघनाशनम्॥३५॥\nआस्तां तावत्प्रदानं च पृथिव्याः पृथिवीपतेः॥\nदातुः संप्रेरणं यस्या अज्ञानौघविनाशनम्॥३६॥\nरूपवान्सुभगश्चैव तथा च प्रियदर्शनः॥\nआधिव्याधिविनिर्मुक्तः पुत्रपौत्रसमन्वितः॥३७॥\nमेधावी जायते मर्त्यो दानस्यास्य प्रभावतः॥\nइत्थंभूता महाराज कृत्वा राज्यमकण्टकम्॥३८॥\nप्रीता विष्णोः पदं यांति शाश्वतं यन्निरामयम्॥\nअन्यत्रापि धरादानात्प्रकुर्याच्चक्रवर्तिताम्॥३९॥\nएकजन्मांतरं यावत्सम्यग्दत्तं नृपोत्तमः॥\nगौतमेश्वरदेवस्य यत्पुरा पुरतः कृतम्॥६.२६८.४०॥\nसप्तजन्मांतरं यावत्प्रकरोति न संशयः॥\nतस्मात्सर्वप्रयत्नेन तत्र देया मही नृप॥४१॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गौतमेश्वरमाहात्म्ये पृथ्वीदानमाहात्म्यवर्णनंनामाष्टषष्ट्युत्तरद्विशततमोऽध्यायः॥२६८॥"
  }
]
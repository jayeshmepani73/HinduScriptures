[
  {
    "text": "॥ सूत उवाच ॥ ॥\nतस्या एव समीपस्थं देवदेवं नलेश्वरम् ।।\nदृष्ट्वा विमुच्युते पापात्स्थापितं नलभूभुजा ॥ १ ॥\nयस्तं पश्येन्नरो भक्त्या माघे षष्ठ्यां सिते द्विजाः ॥\nसर्व रोगविनिर्मुक्तः प्राप्नोति परमं पदम् ॥ २ ॥\nकण्डूः पामाथ दद्रूणि मंडलानि विचर्चिका ॥\nदर्शनात्तस्य नश्यन्ति जन्तूनां भावितात्मनाम् ॥ ३॥\nअस्ति तस्याग्रतः कुण्डं स्वच्छोदकसुपूरितम्॥\nमत्स्यकूर्मसमाकीर्णं पद्मिनीखंडमंडितम् ॥ ४ ॥\nयस्तत्र कुरुते स्नानं प्रत्यूषे सोमवासरे ॥\nअपि कुष्ठामयमस्तः स भूयः स्यात्पुनर्नवः ॥ ५ ॥\nयदा संस्थापितः शंभुर्नलेन पृथिवीभुजा ॥\nतदा तुष्टेन स प्रोक्तो ब्रूहि किं ते करोम्यहम् ॥ ६ ॥ ॥\n॥ नल उवाच ॥ ॥\nअत्र स्थेयं त्वया देव सदा सन्निहितेन च ॥\nसर्वलोकहितार्थाय रोगनाशाय शंकर ॥ ७ ॥\n॥ शंकर उवाच ॥ ॥\nअहं त्वद्वचनाद्राजन्संप्राप्ते सोमवासरे ॥\nप्रत्यूषे च निवत्स्यामि प्रासादे नात्र संशयः ॥ ८ ॥\nमाघाष्टम्यामहोरात्रं सकलं च महीपते ०।\nप्राणिनां रोगनाशाय शुक्लपक्षे विशेषतः ॥ ९ ॥\nयो मामत्र स्थितं तत्र दिवसे वीक्षयिष्यति ॥\nस्नात्वा सुविमले कुंडे सम्यक्छ्रद्धासमन्वितः ॥\nतस्य नाशं प्रयास्यंति व्याधयो गात्रसंभवाः ॥ ६.५५.१० ॥\nयोऽस्य कुंडस्य संभूतां मृत्तिकामपि मानवः ॥\nसंधास्यति निजे देहे सोमवारे निशाक्षये ॥\nसोऽपि रोगैर्विनिर्मुक्तः संभविष्यति पुष्टिमान् ॥ ११ ॥\nनिष्कामस्तु पुनर्यो मां तस्मिन्काले नृपोत्तम ॥\nपूजयिष्यति सद्भक्त्या पुष्पधूपानुलेपनैः ॥\nसर्वपापविनिर्मुक्तो मम लोकं स यास्यति ॥ १२ ॥\n॥ सूत उवाच ॥ ॥\nएवमुक्त्वा स भगवांस्त्रैलोक्यदीपको हरः ॥\nअन्तर्धानं गतो विप्रा यथा दीपोऽत्र तत्क्षणात् ॥ १३ ॥\nनलोऽपि तुष्टिमापन्नस्तमाराध्य चिरं नृपः ॥\nतदाहूयाखिलान्विप्रांश्चमत्कारपुरोद्भवान् ॥।४॥\nएष संस्थापितः शंभुर्मया युष्मत्पुरोंतिके ॥\nयेन दृष्टेन रोगाणां सर्वेषां जायते क्षयः ॥ १५ ॥\nअधुनाहं गमिष्यामि स्वराज्याय कृते द्विजाः ॥\nनिषधां च पुरीमेष सर्वैः पूज्यः समाहितैः ॥ १६ ॥\n॥ ब्राह्मणा ऊचुः ॥ ॥\nएवं पार्थिवशार्दूल करिष्यामः समाहिताः ॥\nतव देवकृते यत्नं यात्राद्यासु क्रियासु च ॥ १७ ॥\nतथा पूजां करिष्यामः श्रद्धया परया युताः ॥\nअस्माकं पुत्रपौत्रा ये भविष्यंति तथा परे ॥\nवंशजास्ते करिष्यंति पूजामस्य सुभक्तितः ॥ १८ ॥\n॥ सूत उवाच ॥ ॥\nएवमुक्तः स भूपालस्तैर्विप्रैस्तुष्टिसंयुतः ॥\nप्रतस्थे तान्प्रणम्योच्चैः सर्वैस्तैश्चाभिनंदितः ॥ ॥ १९ ॥\nएवं स भगवाञ्छंभुस्तस्मिन्स्थाने व्यवस्थितः ॥\nहिताय सर्वलोकानां सर्वरोगक्षयावहः ॥ ६.५५.२० ॥\nतस्मात्सर्वप्रयत्नेन वीक्षणीयः सदा हि सः ॥\nविशेषात्सोमवारेण शाश्वतं श्रेय इच्छता ॥ २१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये नलेश्वरमाहात्म्यवर्णनंनाम पञ्चपञ्चाशत्तमोऽध्यायः ॥ ५५ ॥"
  }
]
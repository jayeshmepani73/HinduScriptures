[
  {
    "text": "॥ सूत उवाच ॥ ॥\nएवं सर्वेषु तीर्थेषु संस्थितेषु द्विजोत्तमाः ॥\nतत्क्षेत्रं ख्यातिमापन्नं समस्ते धरणीतले ॥ १ ॥\nसमस्तेभ्यस्ततोऽदूरान्मुनयः शंसितव्रताः ॥\nसंश्रयंति ततो भूपास्तपोऽर्थं जरयाऽन्विताः ॥ २ ॥\nतथा ते लिंगिनो दान्ताः सिद्धिकामाः समंततः ॥\nसमाश्रयंति तत्क्षेत्रं सवर्तीर्थसमा श्रयम् ॥ ३ ॥\nतत्र सिद्धेश्वरंनाम लिंगमस्ति द्विजोत्तमाः ॥\nसर्वसिद्धिप्रदं नृणां स्वयं सिद्धिप्रदायकम्॥ ४ ॥\nनिर्विद्य भूतले शर्वः सर्वव्यापी सदा शिवः ॥\nहाटकेश्वरसंज्ञेऽस्मिन्क्षेत्रे देवः स्वयं स्थितः ॥ ५ ॥\nलिंगरूपेण भगवान्प्रादुर्भूतः स्वयं हरः॥\nस्मरणाद्दर्शनाच्चैव सर्वसिद्धिप्रदः सदा ॥६॥\nसिद्धेनाराधितो यस्मात्तस्मात्सिद्धेश्वरः स्मृतः ॥\nतस्यैव वरदानाद्धि अत्रैवावस्थितो हरः ॥ ७ ॥\nयस्तं पश्यति सद्भक्त्या शुचिः स्पृशति वा नरः ॥\nवांछितं लभते सद्यो यद्यपि स्यात्सुदुर्लभम् ॥ ८ ॥\nतत्र सिद्धिं गताः पूर्वं शतशः पुरुषा भुवि ॥\nदर्शनात्स्पर्शनाच्चान्ये प्रणामादपरे नराः ॥ ९ ॥\nदक्षिणामूर्तिमासाद्य मन्त्रं तस्य षडक्षरम् ॥\nयो जपेच्छ्रद्धयोपेतस्तस्यायुः संप्रवर्धते ॥ ६.२९.१० ॥\nयावत्संख्यं जपेन्मत्रं तावत्संख्यान्यहानि सः ॥\nआयुषः परतो मर्त्यो जीवते नात्र संशयः ॥ ११ ॥\n॥ ऋषय ऊचुः ॥ ॥\nअत्याश्चर्यमिदं सूत यत्त्वया परिकीर्तितम् ॥\nआयुषोऽप्यधिकं मर्त्यो जीवते यदि मानवः ॥ १२ ॥\n॥ सूत उवाच । ॥\nअत्र वः कीर्तयिष्यामि स्वयमेव मया श्रुतम् ॥\nवदतस्तत्समुद्दिश्य यद्वत्सस्य महात्मनः ॥ १३ ॥\nपुरा मे वसमानस्य पुरतोऽत्र पितुर्गृहे ॥\nआयातः स मुनिस्तत्र वत्सो नाम महाद्युतिः ॥ १४ ॥\nवहमानो युवावस्थां द्वादशार्कसमद्युतिः ॥\nअंगैः सर्वैस्तु रूपाढ्यः कामदेव इवापरः ॥ १५ ॥\nमत्पित्रा स तदा दृष्टस्ततो भक्त्याऽभिवादितः ॥\nअर्घ्यं दत्त्वा ततः प्रोक्तो विश्रांतो विनयेन च ॥ १६ ॥\nस्वागतं तव विप्रेंद्र कुतस्त्वमिह चागतः ॥\nआदेशो दीयतां मह्यं किं करोमि यथोचितम् ॥ १७ ॥\n॥ वत्स उवाच ॥ ॥\nतवाश्रमपदे सूत चातुर्मास्यसमुद्भवम् ॥\nकर्तुमिच्छाम्यनुष्ठानं शुश्रूषां चेत्करोषि मे ॥ १८ ॥\n॥ लोमहर्षण उवाच ॥ ॥\nएवं विप्र करिष्यामि तवादेशमसंशयम् ॥\nधन्योऽस्म्यनुगृहीतोऽस्मि यस्त्वं मे गृहमागतः ॥ १९ ॥\nएवमुक्ताथ मामाह स पिता द्विजसत्तमाः ॥\nत्वया वत्सस्य कर्तव्या  शुश्रूषा नित्यमेव हि ॥ ६.२९.२० ॥\nततोऽहं विनयोपेतस्तस्य कृत्यानि कृत्स्नशः ॥\nकरोमि स च मे रात्रौ चित्राः कीर्तयते कथाः ॥ २१ ॥\nराजर्षीणां पुराणानां देवदानवरक्षसाम् ॥\nद्वीपानां पर्वतानां च स्वयं दृष्ट्वा सहस्रशः ॥ २२ ॥\nएकदा तु मया पृष्टः कथांते प्राप्य कौतुकम् ॥\nविस्मयाविष्टचित्तेन स द्विजो द्विजसत्तमाः ॥ २३ ॥\nभगवन्सुकुमारं ते शरीरं प्रथमं वयः ॥\nद्वीपानां च करोषि त्वं कथाश्चित्राः पृथक्पृथक् ॥ २४ ॥\nकथं सर्वं धरापृष्ठं ससमुद्रं निरीक्षितम् ॥\nस्वल्पेन वयसा तात  ( ?) विस्तरतो वद ॥ २५ ॥\nत्वया ये कीर्तिता द्वीपाः समुद्राः पर्वतास्तथा ॥\nमनसापि न शक्यास्ते गन्तुं मर्त्यैः कथंचन ॥ २६ ॥\nअत्र कौतूहलं जातमश्रद्धेयं वचस्तथा ॥\nश्रुत्वा श्रद्धेयवाक्यस्य तस्मात्सत्यं प्रकीर्तय ॥ २७ ॥\nतपसः किं प्रभावोऽयं किं वा मंत्रपराक्रमः ॥\nयेन पृथ्वीतलं कृत्स्नं त्वया दृष्टं मुनीश्वर ॥ २८ ॥\nकिं वा देवप्रसादस्तु तवौषधिकृतोऽथवा ॥\nतच्च पुण्यतमं तात त्वं मे ब्रूहि सविस्तरम् ॥ २९ ॥\nअथ मां स मुनिः प्राह विहस्य मुनिसत्तमाः ॥\nसत्यमेतत्त्वया ज्ञातं मम मंत्रपराक्रमम् ॥ ६.२९.३० ॥\nसदाहमष्टसंयुक्तं सहस्रं शिवसन्निधौ ॥\nजपामि शिवमंत्रस्य षडक्षरमितस्य च ॥ ३१ ॥\nत्रिकालं तेन मे जातं सुस्थिरं यौवनं मुने ॥\nअतीतानागतं ज्ञानं जीवितं च सुखोदयम् ॥ ३२ ॥\nमम वर्षसहस्राणि बहूनि प्रयुतानि च ॥\nसंजातानि महाभाग दृश्यते प्रथमं वयः ॥ ३३ ॥\nअत्र ते कीर्तयिष्यामि विस्तरेण महामते ॥\nयथा सिद्धिर्मया प्राप्ता प्रसादाच्छंकरस्य च ॥ ३४ ॥\nअहं हि ब्राह्मणो नाम्ना वत्सः ख्यातो महीतले ॥\nनानाशास्त्रकृताभ्यासः पुराऽऽसं वेदपारगः ॥ ३५ ॥\nएतस्मिन्नेव काले तु मेनका च वराप्सराः ॥\nवसंतसमये प्राप्ता मर्त्यलोके यदृच्छया ॥ ३६ ॥\nसा गता भ्रममाणाथ काम्यकंनाम तद्वनम् ॥\nमत्तकोकिलनादाढ्यं मनोज्ञद्रुमसं कुलम् ॥ ३७ ॥\nयत्रास्ते मुनिशार्दूलो देवरात इति स्मृतः ॥\nव्रतस्वाध्यायसंपन्नस्तपसा ध्वस्तकिल्विषः ॥ ३८ ॥\nउपविष्टो नदीतीरे देवतार्च्चापरायणः ॥\nश्रद्धया परया युक्त एकाकी निर्जने वने ॥ ३९ ॥\nअथ सा पश्यतस्तस्य विवस्त्रा प्राविशज्जलम् ॥\nदिव्यरूपसमोपेता घर्मार्ता वरवर्णिनी ॥ ॥ ६.२९.४० ॥\nअथ तस्य मुनींद्रस्य रेतश्चस्कन्द तत्क्षणात् ॥\nदृष्ट्वा तां चारुसर्वांगीं जलमध्यं समाश्रिताम् ॥ ४१ ॥\nएतस्मिन्नंतरे प्राप्ता सारंगी सुपिपासिता ॥\nजलमिश्रं तया रेतः पीतं सर्वमशेषतः ॥ ४२ ॥\nअथ साऽपि दधे गर्भं मानुषं वै प्रभावतः ॥\nअमोघरेतसो मासे सुषुवे दशमे ततः॥४३॥\nजनयामास दीप्तांगी कन्यां पद्मदलेक्षणाम् ॥\nतस्मिन्नेव जले पुण्ये देवराताश्रमं प्रति ॥ ४४ ॥\nअथ तां स मुनिर्ज्ञात्वा स्वज्ञानेन स्ववीर्यजाम् ॥\nकृपया परयाविष्टो जग्राह च पुपोष च ॥ ४५ ॥\nस्नेहेन महता युक्तः कृतकौतुकमंगलः ॥\nरक्षमाणो वने चैनां श्वापदेभ्यः प्रयत्नतः ॥ ४६ ॥।\nआजहार सुमृष्टानि तत्कृते सुफलानि सः ॥\nस्वयं गत्वा सुदूरं च कानने श्वापदाकुले ॥ ४७ ॥\nतत्रस्था ववृधे सा च नाम्ना ख्याता मृगावती ॥\nशुक्लपक्षे यथा व्योम्नि कलेव शशलक्ष्मणः ॥ ४८ ॥\nअथ सा भ्रममाणेन मया दृष्टा मृगेक्षणा ॥\nततोऽहं कामबाणेन तत्क्षणात्ताडितो हृदि ॥ ॥ ४९ ॥\nविज्ञाय च कुमारीं तां सवर्णां चारुहासिनीम् ॥\nआदरेण गृहं गत्वा स मुनिर्याचितस्ततः ॥ ६.२९.५० ॥\nप्रयच्छैनां मम ब्रह्मन्पत्न्यर्थं निज कन्यकाम् ॥\nयथात्मा पोषयिष्यामि भोजनाच्छादनादिभिः ॥ ५१ ॥\nततस्तेन प्रदत्ता मे तत्क्षणादेव सुन्दरी ॥\nविधिना शास्त्रदृष्टेन नक्षत्रे भग दैवते ॥ ५२ ॥\nततः कतिपयाहस्य मयोढा सा सुविस्मिता ॥\nसखीजनसमायुक्ता फलार्थं निर्गता वने ॥ ५३ ॥\nअथ वीरुधसंछन्ने वने तस्मिन्सुसंस्थिते ॥\nतया न्यस्तं पदं मूर्ध्नि तृणाच्छन्नस्य भोगिनः ॥ ५४ ॥\nसा दष्टा सहसा तेन पतिता वसुधातले ॥\nविषार्दिता गतप्राणा तत्क्षणादेव भामिनी ॥ ५५ ॥\nअथ सख्यः समागत्य तस्या दुःखेन दुःखिताः ॥\nशशंसुस्ता यथावृत्तं रुदन्त्यो मम सूतज ॥ ५६ ॥\nततोऽहं सत्वरं गत्वा दृष्ट्वा तां पतितां भुवि ॥\nविलापान्कृतवान्दीनो रुदितं करुणस्वरम् ॥ ५७ ॥\nइयं मे सुविशालाक्षी मनःप्राणसमा प्रिया ॥\nमृता भूमौ यया हीनो नाहं जीवितुमुत्सहे ॥ ५८ ॥\nसोऽहमद्य गमिष्यामि परलोकं सहानया ॥\nप्रियारहितहर्म्यस्य जीवितस्य च किं फलम् ॥ ५९ ॥\nपुत्रपौत्रवधूभिश्च भृत्यवर्गयुतस्य च ॥\nपत्नीहीनानि नो रेजुर्गृहाणि गृहमेधिनाम् ॥ ६.२९.६० ॥\nयदीयं कर्णनेत्रांता तन्वंगी मधुरस्वरा॥\nन जीवति पृथुश्रोणी मरिष्येऽ हमसंशयम् ॥ ६१ ॥\nएवं विलपमानस्य मम सूत कुलोद्वह ॥\nआगताः सुहृदः सर्वे रुरुदुस्तेऽपि दुःखिताः ॥ ६२ ॥\nरुदित्वा सुचिरं तत्र तैः समं महतीं चिताम् ॥\nकृत्वा तां संनिधायाथ प्रदत्तो हव्यवाहनः ॥ ६३ ॥\nतत आदाय मां कृच्छ्रान्निन्युश्च स्वगृहं प्रति ॥\nरुदन्तं प्रस्खलन्तं च मुह्यमानं पदेपदे ॥ ६४ ॥\nततो निशावशेषेऽहमुत्थाय त्वरयाऽन्वितः ॥\nकांतादुःखपरीतात्मा गतोऽरण्यं तदेव हि ॥ ६५ ॥\nकामेनोन्मत्ततां प्राप्तो भ्रममाण इतस्ततः ॥\nविलपन्नेव दुःखार्तो वने जनविवर्जिते ॥ ६६ ॥\nक्व गतासि विशालाक्षि विजनेऽस्मिन्विहाय माम् ॥\nनाहं गृहं गमिष्यामि मम दुःखाय निर्दयः ॥ ६७ ॥\nएषोऽरुणकरस्पर्शात्स्वाभां त्यजति चंद्रमाः ॥\nनिशाक्षये निरुत्साहो यथाहं विधिना कृतः ॥ ६८ ॥\nअयं तनुः समायाति सविता रक्तमंडलः॥\nनिगदिष्यति मे वार्तां नूनं कच्चित्त्वदुद्भवाम् ॥ ६९ ॥\nगगनं व्यापयन्सूर्यः संतापयति मां भृशम् ॥\nबाह्ये चाभ्यंतरे कामः कथं वक्ष्यामि जीवितम् ॥ ६.२९.७० ॥\nकरींदः स्वयमभ्येति तत्कुचाभौ समुद्वहन् ॥\nकुम्भौ गत्वा तु पृच्छामि यदि शंसति तां प्रियाम् ॥ ७१ ॥\nएवं प्रलपमानस्य मम मोहो महानभूत् ॥\nभास्करांशुप्रतप्तस्य मदनाकुलितस्य च ॥ ७२ ॥\nयंयं पश्यामि तत्राहं भ्रममाणो महावने ॥\nवृक्षं वा प्राणिनो वापि तंतं पृच्छामि मोहतः ॥ ७३ ॥\nत्वद्दंतमुसलप्रख्यं यस्या ऊरुयुगं गज ॥\nतां बालां वद चेद्दृष्टा दयां कृत्वा ममोपरि ॥ ७४\nत्वया जंबूक चेद्दृष्टा बिंबाफलनिभाधरा ॥\nदयिता मम तद्ब्रूहि श्रेयस्ते भविता महत् ॥ ७५ ॥\nअथवा बिल्व शंस त्वं यदि बिल्वोपमस्तनी ॥\nभ्रममाणा वने दृष्टा मम प्राणसमा प्रिया ॥७६॥\nत्वत्पुष्पसदृशांगी सा मम भार्या मनस्विनी ॥\nस त्वं चंपक जानीषे यदि त्वं शंस मे द्रुतम् ॥७७॥\nमधूक तव पुष्पेण दयितायाः समौ शुभौ ॥\nकपोलौ पांडुरच्छायौ दृष्ट्वा त्वां स्मृतिमागतौ ॥७८॥\nकदलीस्तंभ सुव्यक्तं प्रियायाश्च सुकोमलौ ॥\nऊरू त्वत्तोऽपि तन्वंग्याः सत्येनात्मानमालभे ॥७९॥\nभोभो मृग न मे भार्या त्वया दृष्टाऽत्र कानने ॥\nत्वत्समे लोचने स्पष्टे कज्जलेन समावृते ॥ ६.२९.८० ॥\nतृणादोऽपि सुवृद्धोऽपि वने वृद्धोऽपि यः पशुः ॥\nसोऽपि कांतापरित्यक्तो न मृगो रमते क्षणम्॥८॥।\nकांतायाः पुरतो नित्यं विधत्तेंऽगं कलापकृत् ॥\nविहंगयोनि  जातोऽपि वृद्ध्यर्थं पुष्पधन्वनः॥८२॥\nयोऽयं संदृश्यते हंसो हंसीमनुस्मरत्यसौ ॥\nगतिस्तादृङ्न चाप्यस्य मत्प्रियायाश्च यादृशी ॥८३॥\nएक एव सुधन्योऽयं चक्रवाको विहंगमः ॥\nमुहूर्तमपि योऽभीष्टां न त्यजेच्चक्रवाकिकाम् ॥ ८४ ॥\nय एष श्रूयते रावो विभ्रमं जनयन्मम ॥\nकिंवा पिकसमुत्थो ऽयं किं वा मे दयितोद्भवः॥ ८५ ॥\nमां दृष्ट्वाऽयं मृगो याति तं मृगी याति पृष्ठतः ॥\nधावमाना ममाप्येवमनुयाति पुरा प्रिया ॥८६॥\nवारणोऽयं प्रियां कांतामनुरागानुयायिनीम् ॥\nस्पर्शयत्यग्रहस्तेन मम संस्मारयन्प्रियाम ॥ ८७ ॥\nहा प्रिये मृगशावाक्षि तप्तकांचनसंनिभे ॥\nकथं मां न विजानासि भ्रमंतमिह कानने ॥ ८८ ॥\nक्व सा भक्तिः क्व सा प्रीतिः क्व सा तुष्टिः क्व सा दया ॥\nनिगदन्तं सुदीनं मां संभाषयसि नो यतः ॥ ८९ ॥\nएवं प्रलपमानस्य मम प्राप्ताः सुहृज्जनाः ॥\nअन्वेषंतः पदं तत्र वनेषु विषमेषु च ॥ ६.२९.९० ॥\nततस्तैः कोपरक्ताक्षैः प्रोक्तोऽहं सूतनंदन ॥\nभर्त्सद्भिः परुषैर्वाक्यैर्धिक्त्वां काममयाधुना ॥ ९१ ॥\nत्वं किं शोचसि मूढात्मन्नशोच्यं जीवितं नृणाम् ॥\nयतस्त्वामपि शोचंतं शोचयिष्यंति चापरे ॥ ९२॥\nयूयं वयं तथा चान्ये संजाताः प्राणिनो भुवि ॥\nसर्व एव मरिष्यामस्तत्र का परिदेवना ॥ ९३ ॥\nअदर्शनात्प्रिया प्राप्ता पुनश्चादर्शनं गता ॥\nन सा तव न तस्यास्त्वं वृथा किमनुशोचसि ॥ ९४ ॥\nनायमत्यंतसंवासः कस्यचित्केनचित्सह ॥\nअपि स्वेन शरीरेण किमुतान्यैर्वृथा जनैः ॥ ९५ ॥\nमृतं वा यदि वा नष्टं योतीतमनुशोचति ॥\nस दुःखेन लभेद्दुःखं द्वावनर्थो प्रपद्यते ॥ ९६ ॥\nएवं संबोधयित्वा मां गृहीत्वा ते मुहुर्जनैः ॥\nनिन्यु र्गृहं ततः सर्वे वनात्तस्मात्सुदारुणात् ॥ ९७ ॥\nततो मम गृहस्थस्य स्मरमाणस्य तां प्रियाम् ॥\nउत्पन्नः सुमहान्कोपः सर्पान्प्रति महामते ॥ ९८ ॥\nततः कोपपरीतेन प्रतिज्ञातं मया स्फुटम् ॥\nसर्पानुद्दिश्य यत्सर्वं तन्निबोधय दारुणम् ॥ ९९ ॥\nअद्यप्रभृति चेन्नाहं सर्पं दृष्टिवशं गतम् ॥\nनिहन्मि दण्डघातेन तत्पापं स्याद्ध्रुवं मम ॥ ६.२९.१०० ॥\nयच्च निक्षेपहर्तॄणां यच्च विश्वासघातिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०१ ॥\nयत्पापं साधुनिंदायां मातापितृवधे च यत् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०२ ॥\nपरदाररतानां च यत्पापं जीवघातिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०३ ॥\nउक्तौ चाभिरतानां च यत्पापं गरदायिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०४ ॥\nकृतघ्नानां च यत्पापं परवित्तापहारिणाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०५ ॥\nयत्पापं शस्त्रकर्तृणां तथा वह्निप्रदायिनाम्॥\nतन्मे स्याद्यदि नो हन्मि सर्पं दृष्टिवशं गतम् ॥ १०६ ॥\nव्रतभंगेन यत्पापं व्रतिनां निंदयापि यत् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०७ ॥\nयत्पापं भ्रूणहत्यायां मृष्टमांसाशिनां च यत् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०८ ॥\nवृक्षच्छेद प्रसक्तानां यत्पापं शल्यकारिणाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ १०९ ॥\nपाखंडिनां च यत्पापं नास्तिकानां च यद्भवेत् ॥\nतन्मे स्याद्यदि नो हन्मि सर्पं दृष्टिवशं गतम् ॥ ६.२९.११० ॥\nमांसमद्यप्रसक्तानां यत्पापं विटभोजिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ १११ ॥\nमृषावादप्रसक्तानां पररंध्रावलोकिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ११२ ॥\nयत्पापं साक्ष्यकर्तृणां धान्यसंग्रहकारिणाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ११३ ॥\nआखेटकरतानां च यत्पापं पाशदायिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ११४ ॥\nनित्यं प्रेषणकर्तॄणां यत्पापं मधुजीविनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ॥ ११५ ॥\nअदृष्टदेववक्त्राणां यत्पापं मत्स्यजीविनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ११६ ॥\nविवादे पृच्छमानानां पक्षपातेन जल्पताम् ॥\nभयाद्वा यदि वा लोभाद्द्वेषाद्वा कामतोऽपि वा ॥ ११७ ॥\nयत्पापं तु भवेत्तेषां निर्दयानां दुरात्मनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ११८ ॥\nकन्याविक्रयकर्तृणां यत्पापं पापसंगिनाम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ११९ ॥\nविद्याविक्रयकर्तॄणां यत्पापं समुदाहृतम् ॥\nतन्मे स्याद्यदि नो हन्मि सर्पं दृष्टिवशं गतम् ॥ ६.२९.१२० ॥\nएवं मया प्रतिज्ञाय कोपाविष्टेन सूतज ॥\nगृहीतो लगुडः स्थूलो वधार्थं पवनाशिनाम् ॥ १२१ ॥\nततःप्रभृत्यहं भूमौ भ्रमामि लगुडायुधः ॥\nब्राह्मीं वृत्तिं परित्यज्य मार्गमाणो भुजंगमान् ॥ १२२ ॥\nमया कोपपरीतेन बहवः पन्नगा हताः ॥\nविषोल्बणा महाकायास्तथान्ये मध्यमाधमाः ॥ १२३ ॥\nएकदाहं वनं प्राप्तो गहनं लगुडायुधः ॥\nशयानं तत्र चापश्यं जलसर्पं वयोऽधिकम् ॥ १२४ ॥\nततोऽहं दंडमुद्यम्य कालदंडोपमं रुषा ॥\nहन्मि तं यावदेवाहं स मां प्रोवाच पन्नगः ॥ १२५ ॥\nनापराध्यामि ते किंचिदहं ब्राह्मणसत्तम ॥\nसंरंभात्तत्किमर्थं मां जिघांससि वयोऽधिकम् ॥ १२६ ॥\nततो मया स संप्रोक्तः कोपात्सलिलपन्नगः ॥\nमहामन्युपरीतेन स्मृत्वा भार्यां मृगावतीम् ॥\nमम भार्या प्रिया पूर्वं सर्पेणासीद्विनाशिता ॥१२७ ॥\nततोऽहं तेन वैरेण सूदयामि महो रगान् ॥\nअद्य त्वामपि नेष्यामि वैवस्वतगृहं प्रति ॥\nहत्वा दंडप्रहारेण तस्मादिष्टतमं स्मर ॥१२८॥\nततः स मां पुनः प्राह भयेन महतावृतः॥\nशृणु तावद्वचोऽस्माकं ततः कुरु यथोचितम् ॥१२९॥\nअन्ये ते पन्नगा विप्र ये दशंतीह मानवान् ॥\nवयं सलिलसंभूता निर्विषाः सर्परूपिणः ॥ ६.२९.१३० ॥\nएवं प्रजल्पमानोऽपि स दंडेन मया हतः ॥\nसूत तत्सूदनार्थाय निर्विकल्पेन चेतसा ॥ १३१ ॥\nअथासौ लगुडस्पर्शात्तत्क्षणादेव पन्नगः॥\nद्वादशार्कप्रतीकाशो बभूव पुरुषो महान्॥ १३२ ॥\nतदाश्चर्यं समालोक्य ततोऽहं विस्मयान्वितः ॥\nउक्तवांस्तं प्रणम्योच्चैः क्षम्यतामिति सादरम् ॥ १३३ ॥\nको भवान्किमिदं रूपं कृतं सर्पमयं विभो ॥\nकिं वा ते ब्रह्मशापोऽयं किं वा क्रीडासदेदृशी ॥ १३४ ॥\nततः प्रोवाच मां हृष्टः स नरः प्रश्रयान्वितः॥\nशृणुष्वावहितो भूत्वा वृत्तांतं स्वं वदामि ते ॥ १३५ ॥\nअहमासं पुरा विप्र चमत्कारपुरोत्तमे ॥\nयुवा परमतेजस्वी धनवान्सुसमृद्धिभाक् ॥ १३६ ॥\nतत्रैव नगरे रम्ये ह्यस्ति पुण्यं शिवालयम् [।\nसिद्धेश्वरस्य देवस्य पताकाभिरलंकृतम ॥।३७॥\nकस्यचित्त्वथ कालस्य तत्र यात्रा व्यजायत ॥\nतत्र वादित्रघोषेण नादितं भुवनत्रयम् ॥ १३८ ॥\nअथ तत्र समायाता मुनयः संशितव्रताः ॥\nदेवस्य दर्शनार्थाय शतशोऽथ सहस्रशः ॥ १३९ ॥\nशैवाः पाशुपताश्चैव तथा कापालिकाश्च ये ॥\nमहाव्रतधराश्चान्ये शिवभक्तिपरायणाः ॥ ६.२९.१४० ॥\nएकाहारा निराहारा वायुभक्षास्तथापरे ॥\nअब्भक्षाः फल भक्षाश्च शीर्णपर्णाशिनस्तथा ॥ १४१ ॥\nतेऽभिवन्द्य यथान्यायं देवदेवं महेश्वरम् ॥\nउपाविष्टाः पुरस्तस्य कथाश्चक्रुः पृथग्विधाः ॥ १४२ ॥\nराजर्षीणां पुराणानां देवेन्द्राणां च हर्षिताः ॥\nदयाधर्मसमोपेतास्तथान्येऽपि च भूरिशः ॥ १४३ ॥\nकेचित्तत्र प्रनृत्यंति गायंति च तथाऽपरे ॥\nसाधवो भक्तिसंयुक्ता वाद्यं चक्रुश्च भूरिशः ॥।९४॥\nअन्ये दानानि यच्छंति धनिनः श्रद्धयान्विताः ॥\nदीनांधकृपणेभ्यश्च तपस्विभ्यो विशेषतः ॥।४५॥\nएवं महोत्सवे तत्र वर्तमाने महोदये ॥\nआगतो बहुभिः सार्धमहं यौवनगर्वितः ॥ १४६ ॥\nशिवदर्शनविद्वेषी तमसा संवृताशयः ॥\nयात्रोत्सव विनाशाय प्रेरितोऽन्यैः सुदुर्जनैः ॥ १४७ ॥\nजलसर्पं समादाय सुदीर्घं भीषणाकृतिम् ॥\nलेलिहानं मुहुर्जिह्वां जरया परया वृतम् ॥ १४८ ॥\nततश्च क्षिप्तवांस्तत्र महाजनसमागमे ॥\nतं दृष्ट्वा विद्रुताः सर्वे जना मृत्युभयार्दिताः ॥ १४९ ॥\nतत्रासीत्तापसो नाम्ना सुप्रभः शंसितव्रतः ॥\nसमाधिस्थः सुशिष्याढ्यस्तपसा दग्धकिल्बिषः ॥ ६.२९.१५० ॥\nनिष्कंपां सुदृढामृज्वीं नातिस्तब्धां न कुंचिताम् ॥\nग्रीवां दधत्स्थिरां यत्नाद्गात्रयष्टिं च सर्वतः ॥ १५१ ॥\nसंपश्यन्नासिकाग्रं स्वं दिशश्चानवलोकयन् ॥\nतालुमध्यगतेनैव जिह्वाग्रेणाचलेन च ॥ १५२ ॥\nआवर्तपंकजांतःस्थमष्टपत्र मधोमुखम्॥\nतन्मध्यकर्णिकासंस्थं संपश्यन्रविमंडलम् ॥।५८३॥\nतस्यापि मध्यतश्चान्यं नरमंगुष्ठमात्रकम् ॥\nद्वादशार्कप्रतीकाशमप्रतर्क्यतमाकृतिम्॥।५४॥\nपश्यन्पद्मासनस्थं च वैदनाथं महेश्वरम्॥\nयमक्षरं वदंत्येव सर्वगं सर्ववेदिनम् ॥ १५५ ॥\nअनिंद्यं चाप्यभेद्यं च जरामरणवर्जितम् ॥\nपुलकांचितसर्वांगो योगनिद्रावशंगतः ॥ १५६ ॥\nआनंदाश्रुपरिक्लिन्नः संनिरुद्धेंद्रियाकृतिः ॥\nकुंभयित्वोदरांतःस्थं स्वभ्यासाद्वायुपञ्चकम् ॥।५७॥\nअंगुष्ठतर्जनीयोगं कृत्वा हृदयसंगतम् ॥\nएवं तत्रोपविष्टस्य स सर्पस्तस्य विग्रहम् ॥ १५८ ॥\nवेष्टयामास भोगेन निश्चलस्य महात्मनः ॥\nएतस्मिन्नंतरे शिष्यस्तस्यासीत्सुतपोऽन्वितः ॥ १५९ ॥\nश्रीवर्धनइतिख्यातो नानाशास्त्रकृतश्रमः ॥\nस दृष्ट्वा सर्पभोगेन समंताद्वेष्टितं गुरुम् ॥ ६.२९.१६० ॥\nनातिदूरस्थितं मां च ज्ञात्वा तत्कर्मकारिणम्॥\nउवाच परुषं वाक्यं कोपसंरक्तलोचनः ॥ १६१ ॥\nस्फुरताधरयुग्मेन बाष्पगद्गदया गिरा ॥\nमया चेत्सुतपस्तप्तं गुरुशुश्रूषया सदा ॥ १६२ ॥\nनिर्विकल्पेन चित्तेन यदि ध्यातो महेश्वरः ॥\nतेन सत्येन दुष्टोऽयं पापात्मा ब्राह्मणाधमः ॥\nईदृक्कायो भवत्वाशु गुरुर्मे येन धर्षितः ॥ १६३ ॥\nअथाहं सर्पतां प्राप्तस्तत्क्षणादेव दारुणाम् ॥\nपश्यतां सर्वलोकानां वदतां साधुसाध्विति ॥ १६४ ॥।\nअथ गत्वा समाधेः स पर्यंतं संयतो मुनिः ॥\nददर्श निज गात्रस्थं द्विजिह्वं दारुणाकृतिम् ॥ १६५ ॥\nअथ सर्पाकृतिं मां च दुःखेन महतान्वितम् ॥॥\nतटस्थं भयसंत्रस्तं तथा सर्वजनं तदा ॥१६६ ॥\nततो विज्ञाय तत्सर्वं स मुनिर्ज्ञानचक्षुषा ॥\nअब्रवीत्कृपायाविष्टः शिष्यं श्रीवर्धनं रुषा ॥।६७ ॥॥\nन मे प्रियं कृतं शिष्य त्वयैतत्कर्म कुर्वता॥\nशपता ब्राह्मणं दीनं नैष धर्मस्तपस्विनाम्॥१६८॥\nसमो मानेऽपमाने च समलोष्टाश्मकांचनः॥\nतपस्वी सिद्धिमायाति सुहृच्छत्रुसमाकृतिः॥१६९॥\nतस्मादजानता वत्स शप्तोऽयं ब्राह्मणस्त्वया॥\nबाल्यभावात्प्रसादोऽस्य भूयोयुक्तो ममाज्ञया॥ ६.२९.१७० ॥\nअथ श्रीवर्धनः प्राह प्रणिपत्य निजं गुरुम् ॥\nअमर्षवशमापन्नः कृतांजलिपुटः स्थितः ॥ १७१ ॥\nअज्ञानाद्यदिवा ज्ञानान्मया यद्व्याहृतं वचः ॥\nतत्तथैव न संदेहस्तस्मान्मौनं गुरो कुरु ॥ १७२ ॥\nन मृषा वचनं प्रोक्तं स्वैरेणापि गुरो मया ॥\nकिं पुनर्यत्तवार्थाय तस्मान्मौनं समाचर ॥ १७३ ॥\nपश्चादुदयते सूर्यः शोषं याति महार्णवः ॥\nअपि मेरुश्च शीर्येत न मे स्यादन्यथा वचः ॥ १७४ ॥\nतमुवाच गुरुः शिष्यं स पुनः श्लक्ष्णया गिरा ॥\nजानाम्यहं न ते वाणी कथंचिज्जायतेऽन्यथा ॥ १७५ ॥\nसदा शिष्यो वयःस्थोपि शासनीयः प्रयत्नतः ॥।\nकिं पुनर्बाल एव त्वं तेन त्वां वच्मि भूरिशः ॥ १७६ ॥\nधर्मं न व्ययते कोऽपि मुनीनां पूर्वसंचितम् ॥\nतपोधर्मविहीनानां गतिस्तेषां न विद्यते ॥ १७७ ॥\nक्षमैका सिद्धिदा प्रोक्ता यतीनां च विशेषतः ३॥\nतस्मात्क्षमां पुरस्कृत्य वर्तितव्यं तपस्विभिः ॥ १७८ ॥\nन पापं प्रति पापः स्याद्बुद्धिरेषा सनातनी॥\nआत्मनैव हतः पापो यः पापं तु समाचरेत्॥१७९॥\nदग्धः स दहते भूयो हतमेव निहंति च॥\nसम्यग्ज्ञानपरित्यक्तो यः पापे पापमाचरेत्॥६.२९.१८०॥।\nउपकारिषु यः साधुः साधुत्वे तस्य को गुणः॥\nअपकारिषु यः साधुः कीर्त्यते जनैः॥ १८१॥।\nएवमुक्त्वा स तं शिष्यं ततो मामिदमब्रवीत् ॥\nदयया परया युक्तः सुव्रतः शंसितव्रतः ॥ १८२ ॥\nनान्यथा वचनं भावि मम शिष्यस्य पन्नग ॥\nकञ्चित्कालं प्रतीक्षस्व तस्मात्सर्पवपुःस्थितः ॥ १८३ ॥\n॥ सर्प उवाच ॥ ॥\nकस्मिन्काले मुनिश्रेष्ठ शापो मेऽस्तमुपैष्यति ॥\nप्रसादं कुरु दीनस्य शापस्याज्ञानिनस्तथा ॥ १८४ ॥\n॥ सुव्रत उवाच ॥ ॥\nमुहूर्तमपि गीतादि यः करोति शिवालये ॥\nन तस्य शक्यते कर्तुं संख्या धर्मस्य भद्रक ॥ १८५ ॥\nमुहूर्तमपि यो विघ्नं करोति च महोत्सवे ॥\nतस्य पापस्य नो संख्या कर्तुं शक्या हि केनचित् ॥ १८६ ॥\nतस्मात्त्वं पापको विप्रो नैव मुक्तिमवाप्स्यसि ॥\nवार्तासंगेन दुर्बुद्धे तस्माच्छृणु वचो मम ॥।८७॥\nशैवं षडक्षरं मंत्रं योजपेच्छ्रद्धयान्वितः ॥\nअपि ब्रह्मवधा त्पापं जातं तस्य प्रणश्यति ॥ १८८ ॥\nदशभिर्दिनजं पापं विंशत्या वत्सरोद्भवम् ॥\nषडक्षरस्य जाप्येन पापं क्षालयते नरः ॥ १८९ ॥\nतस्मात्त्वं जलमध्यस्थस्तं मंत्रं जप सादरम् ॥\nयेन पापं क्षयं याति कृतमप्यन्यजन्मनि ॥ ६.२९.१९० ॥\nयदा त्वां जलमध्यस्थं वत्सोनाम द्विजो रुषा ॥\nताडयिष्यति दण्डेन तदा मोक्षमवाप्स्यसि ॥ १९१ ॥\nतस्माद्गच्छ द्रुतं सर्प स्थानादस्माज्जलाशये ॥\nकिञ्चिदिष्टं मया प्रोक्तो विरराम स सन्मुनिः ॥ १९२ ॥\nततोऽहं दुःखसंयुक्तः संप्राप्तोऽत्र जलाशये ॥\nषडक्षरं जपन्मन्त्रं नित्यमेव व्यवस्थितः ॥ १९३ ॥\nत्वत्प्रसादादहं मुक्तः सर्पत्वाद्ब्राह्मणोत्तम ॥\nकिं करोमि प्रियं तेऽद्य तस्माच्छीघ्रतरं वद ॥ १९४ ॥\nवत्सोनाम न सन्देहः स त्वं यः कीर्तितो मम ॥\nसुव्रतेन विमानं मे पश्यैतदुपसर्पति ॥ १९५ ॥\nततः प्रोक्तो मया सम्यक्स सर्पो दिव्यरूपधृक् ॥\nभगवन्नुपदेशं मे किञ्चिद्देहि शुभावहम् ॥ १९६ ॥\nयेन नो जायते दुःखं प्रियलोपसमुद्भवम् ॥\nन दारिद्यं न च व्याधिर्न च शत्रुपराभवः ॥ १९७ ॥\nअथोवाच स मां भूयः सोत्सुकः पुरुषोत्तमः ॥\nप्रश्नभारः समाख्यातस्त्वया मम द्विजोत्तम ॥ १९८ ॥\nन चैतच्छक्यते वक्तुं विमाने समुपस्थिते ॥\nविस्तरात्तु ततो वच्मि संक्षेपेण तव द्विज ॥ १९९ ॥\nशैवः षडक्षरो मन्त्रो नृणामशुभहारकः ॥\nस त्वया शक्तितो विप्र जपनीयो दिवानिशम् ॥ ॥ ६.२९.२०० ॥\nततः प्राप्स्यत्यसंदिग्धं यद्यद्वांछसि चेतसा ॥\nस्वर्गं वा यदि वा मोक्षं विमुक्तः सर्वपातकैः ॥ २०१ ॥\nमया हि सुमहत्पापं सर्वदा समनुष्ठितम् ॥\nतत्रापि मंत्रमाहात्म्यात्प्राप्ता लोका महोदयाः ॥ २०२ ॥\nएको दानानि सर्वाणि यच्छति श्रद्धयान्वितः ॥\nषडक्षरं जपेन्मंत्रमन्यस्ताभ्यां समं फलम् ॥ २०३ ॥\nसर्वतीर्थाभिषेकं च कुरुतेऽन्यो नरो द्विज ॥\nषडक्षरं जपेन्मंत्रमन्यस्ताभ्यां समं फलम् ॥ २०४ ॥\nचांद्रायणसहस्रं तु कुरुतेऽन्यो यथोचितम् ॥\nषडक्षरं जपेदन्यो मंत्रं ताभ्यां समं फलम् ॥ २०५ ॥\nवर्षास्वाकाशशायी च हेमंते सलिलाशयः ॥\nपञ्चाग्निसाधको ग्रीष्मे यावद्वर्षशतं नरः ॥ २०६ ॥\nअन्यः षडक्षरं मन्त्रं शुचिः श्रद्धासमन्वितः ॥\nजपेदहर्निशं मर्त्यः फलं ताभ्यां समं स्मृतम् ॥ ॥ २०७ ॥\nपितृपक्षे सदा चैको गयायां श्राद्धमाचरेत् ॥\nअन्यः षडक्षरं मन्त्रं जपेत्ताभ्यां समं फलम् ॥ २०८ ॥\nगोसहस्रं ददात्येकः कार्तिक्यां ज्येष्ठपुष्करे ॥\nषडक्षरं जपेन्मंत्रमन्यस्ताभ्यां समं फलम् ॥ २०९ ॥\nसंनिहित्यां नरः स्नाति राहुग्रस्ते दिवाकरे ॥\nएको अन्यस्तु जपेन्मन्त्रं षडर्णं तुल्यमेव तत् ॥ ६.२९.२१० ॥\nसोमे सोमग्रहेऽन्यस्तु सोमनाथं प्रपश्यति ॥\nअन्यः षडक्षरं मन्त्रं जपेत्ताभ्यां समं फलम् ॥ २११ ॥\nएकश्चण्डीश्वरं पश्येदयने चोत्तरे नरः ॥\nअन्यः षडक्षरं मन्त्रं जपेत्ताभ्यां समं फलम् ॥ २१२ ॥\nभृगुपातं पतेदेकः केदारं वीक्ष्य भक्तितः ॥\nअन्यः षडक्षरं मंत्रं जपेत्ताभ्यां समं फलम् ॥ २१३ ॥\nकरीषं साधयेदन्यो दत्त्वा सर्वस्वमादितः ॥\nषडक्षरं जपेन्मंत्रमन्यस्ताभ्यां समं फलम् ॥ २१४ ॥\nसर्व संगपरित्यागं कृत्वैको ज्ञानमाप्नुयात् ॥\nअन्यः षडक्षरं मन्त्रं जपेत्ताभ्यां समं फलम् ॥ २१५ ॥\nएतत्ते परमं गुह्यं मया विप्र प्रकीर्तितम् ॥\nनास्तिकाय न दातव्यं भक्तिहीनाय नैव च ॥ २१६ ॥\nतथान्यदपि वक्ष्यामि हितबुद्ध्या द्विजोत्तम ॥\nमम वाक्यं कुरुष्वाद्य यदीच्छसि परां गतिम्॥ २१७ ॥\nअहिंसा परमो धर्मः सर्ववेदे प्रकीर्तितः ॥\nब्राह्मणस्य विशेषेण तस्मात्सर्पवधं त्यज ॥ २१८॥\nअहिंसकानि भूतानि यो हिनस्ति सुनिर्दयः ॥\nस याति नरकं घोरं यावदाभूतसंप्लवम् ॥ २१९ ॥\nचराचराणां भूतानामभयं यः प्रयच्छति ॥\nसर्वदा सर्वसौख्याढ्यो जायते दिवि चेह च ॥ ६.२९.२२० ॥\nनास्ति भर्गसमो देवो नास्ति गंगासमा नदी ॥\nनास्ति हिंसासमं पापं नास्ति धर्मो दयापरः ॥ २२१ ॥\nअथाहमब्रुवं तं च तच्छ्रुत्वा तस्य जल्पितम् ॥\nअहिंसालक्षणं धर्मं परलोकभयातुरः ॥ २२२ ॥\nमन्यते वृद्धलोकानामेतद्वाक्यं श्रुतं मया ॥\nभूपतेर्नेव दोषः स्याद्वने व्यापादितैर्मृगैः ॥ २२३ ।\nप्रवदंति तथा वैद्या वैद्यशास्त्रविचक्षणाः ॥\nभवंति पुष्टिसंयुका मांसादाश्चिरजीविनः ॥ २२४ ॥\nतदत्र विषये ब्रूहि परं निःश्रेयसं वचः ॥\nसर्वं कर्तास्म्यसंदिग्धं तव वक्त्राद्विनिर्गतम् ॥ २२५ ॥\nअथ मां स पुनः प्राह वद मैवं द्विजोत्तम ॥\nमतमेतद साधूनां पापानां मांसगृद्धिनाम् ॥ २२६ ॥\nअहो शोच्यतमा लोके पापात्मानः सुनिर्दयाः ॥\nसर्वदोषाकरं मांसं मूढाः स्वादंति ये नराः ॥ ॥। २२७ ॥\nन मांसमायुषो हेतुरारोग्यस्य बलस्य वा ॥\nसर्वमेतदसत्यं स्याच्छ्रणुष्वाद्य निदर्शनम् ॥ २२८ ॥\nमांसाशिनोऽपि दृश्यंते रोगार्ता दुर्बलास्तथा ॥\nस्वल्पायुषश्च मत्वैवं मांसं वर्जय दूरतः ॥ २२९ ॥\nअमांसादा अपि क्ष्मायां दृश्यंते रोगवर्जिताः ॥\nचिरायुषश्च पीनांगास्त स्मान्मांसं विवर्जयेत् ॥ ६.२९.२३० ॥\nयो भक्षयति मांसानि सत्त्वानां जीवितैषिणाम् ॥\nस याति नरकं घोरं तत्रस्थो भक्ष्यते च तैः ॥ २३१ ॥\nन हि मांसं तृणात्काष्ठादुपलादपि जायते ॥\nहते जंतौ भवेन्मांसं तस्मात्तत्परिवर्जयेत् ॥ २३२ ॥\nएतदेव हि दृष्टांतं मांसस्य परिवर्जने ॥\nयदंगं ह्रियते स्वं च कंटकेनापि विक्षतम् ॥२३३॥\nआत्मौपम्येन भूतानि तस्मात्सर्वाणि पंडितैः ॥\nद्रष्टव्यानि न हिंस्यानि रक्षणीयानि शक्तितः ॥ २३४ ॥\nहंता चैवानुमंता च विशस्ता क्रयविक्रयी ॥\nसंस्कर्ता चोपहर्ता च खादकश्चाष्ट घातकाः ॥ २३५ ॥\nधनेन क्रयकृद्धंति भक्षणेन च खादकः ॥\nघातको वधबंधाभ्यामित्यन्यस्त्रिविधो वधः ॥ २३६ ॥\nकर्मणा मनसा वाचा यो हिनस्ति न किंचन ॥\nस प्राप्नोति परं स्थानं जरा मरणवर्जितम् ॥ २३७ ॥\nशाकमूलफलाहारो ब्रह्मचर्यपरायणः ॥\nन तस्य फलमाप्नोति यदि हिंसापरो नरः ॥ २३८ ॥\nएको वर्षशतं साग्रं तपस्तपति दुस्तरम् ॥\nअहिंसानिरतो यस्तु तयोः श्रेष्ठो दयान्वितः ॥ २३९ ॥\nयंयं कामयते कामं दुष्प्रापमपि मानवः ॥\nतं तमाप्नोत्यसंदिग्धं यदि स्यात्सुदयान्वितः ॥ ६.२९.२४० ॥\nकामगेन विमानेन दिव्यस्त्रीशतसेवितः ॥\nदेववन्मोदते स्वर्गे सवभूताभयप्रदः ॥ २४१ ॥\nएवमुक्त्वा महात्मा स पश्यतो मम सूतज ॥\nविमानवरमारुह्य गतश्च त्रिदिवालयम् ॥ २४२ ॥\nगन्धर्वैर्गीयमानस्तु स्तूयमानश्च किन्नरैः ॥\nषडक्षरस्य मंत्रस्य माहात्म्ये न महामते ॥ २४३ ॥\nतस्मिन्गते तदा स्वर्गं दुःखं मे समुपस्थितम् ॥\nस्मृत्वा पूर्वं हतान्सर्पान्भग्नगात्रोऽभवं तदा ॥ २४४ ॥\nततोऽहं कृतवांस्तत्र विप्रलापाननेकशः ॥\nस्वकर्मभयसंत्रस्तस्तस्मिन्नेव महावने ॥ २४५ ॥\nअहो मया नृशंसेन बहवः प्राणिनो हताः ॥\nनिन्दितश्च महादेवो नर कार्तिर्भविष्यति ॥ २४६ ॥\nसोऽहं हिंसां परित्यज्य चरिष्यामि महत्तपः ॥\nशिवदीक्षां समासाद्य पूजयिष्ये महेश्वरम् ॥ २४७ ॥\nयत्किंचित्त्रिषु लोकेषु प्रार्थयंति नराः सुखम् ॥\nतत्सर्वं तपसा साध्यं तस्मात्कार्यं मया तपः ॥ २४८ ॥\nअधुनैकोऽहमेकाहमेकैकस्मिन्वनस्पतौ ॥\nचरन्भैक्षं मुनिर्मौनी चरिष्याम्याश्रमानिमान् ॥ २४९ ॥\nपांसुना समवच्छन्नः शून्यागारप्रतिश्रयः ॥\nवृक्षमूलनिकेतो वा त्यक्तसर्वप्रियाप्रियः ॥ ६.२९.२५० ॥\nएवं विलप्य यत्नेन मया सूतकुलोद्वह ॥\nगृहीतं भक्तियुक्तेन शिवदीक्षाव्रतं ततः ॥ २५१ ॥\nषडक्षरस्य मंत्रस्य अयुतं प्रजपाम्यहम् ॥\nत्रिसन्ध्यं श्रद्धया युक्तः सिद्धेश्वरसमीपतः ॥ २५२ ॥\nतत्प्रभावेन मे स्थैर्यं संजातं यौवनोद्भवम् ॥\nतथा लोकातंरज्ञानं खेचरत्वं च सूतज ॥ २५३ ॥\nसिद्धेश्वरं प्रयास्यामि द्वापरांते ह्यवस्थिते ॥\nसदाशिवं प्रयास्यामि सत्यमेतन्मयोदितम् ॥ २५४ ॥\nएतत्ते सर्वमाख्यातं मया सूतज मोक्षदम् ॥\nषडक्षरस्य माहात्म्यं सर्वपापप्रणाशनम् ॥ २५५ ॥\nयश्चैतच्छृणुयान्नित्यं सम्यक्छ्रद्धासमन्वितः ॥\nआजन्ममरणात्पापात्सोऽपि मुच्येत मानवः ॥। ॥ २५६ ॥\nतस्मात्त्वं हि महाभाग मन्त्रमेनं सदा जप ॥\nसंप्राप्स्यसि परान्कामान्मनसा वांछितान्सदा ॥ २५७ ॥\nसूत उवाच ॥ ॥\nएतच्छ्रुतं मया पूर्वं सकाशात्तस्य सद्गुरोः ॥\nषडक्षरस्य माहात्म्यं यद्युष्माकं प्रकीर्तितम् ॥ २५८ ॥\nधन्यं यशस्यमायुष्यं शत्रुपक्षक्षयावहम् ॥\nपठतां शृण्वतां नित्यं सर्वकामाभयप्रदम् ॥ २५९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये षडक्षरमन्त्रमाहात्म्ये सिद्धेश्वरमाहात्म्यवर्णनंनामैकोनत्रिंशोऽध्यायः ॥ २९ ॥ ॥ ध ॥"
  }
]
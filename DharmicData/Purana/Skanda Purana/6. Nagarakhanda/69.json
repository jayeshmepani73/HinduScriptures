[
  {
    "text": "॥ सूत उवाच ॥ ॥\nततो निःक्षत्रिये लोके क्षत्त्रिण्यो वंशकारणात् ॥\nक्षेत्रजान्ब्राह्मणेभ्यश्च सुषुवुस्तनया न्वरान्॥॥।\nते वृद्धिं च समासाद्य क्षेत्रजाः क्षत्रियोपमाः ॥\nजगृहुर्मेदिनीं वीर्यात्संनिरस्य द्विजोत्तमान्॥२॥\nततस्ते ब्राह्मणाः सर्वे परिभूतिपदं गताः॥\nप्रोचुर्भार्गवमभ्येत्य दुःखेन महतान्विताः॥ ३ ॥\nरामराम महाबाहो या त्वया वसुधा च नः ॥\nवाजिमेधे मखे दत्ता क्षत्रियैः सा हता बलात्॥\nतस्मान्नो देहि तां भूयो हत्वा तान्क्षत्रियाधमान् ॥\nकुरु श्रेयोऽभिवृद्धिं तां यद्यस्ति तव पौरुषम् ॥ ५ ॥\nततो रामः क्रुधाविष्टो भूयस्तैः शवरैः सह ॥\nपुलिन्दैर्मेदकैश्चैव क्षत्रियांताय निर्ययौ ॥ ६ ॥\nतत्रैव क्षत्रियान्हत्वा रक्तमादाय तद्बहु ॥\nतां गर्तां पूरयामास चकार पितृतर्पणम् ॥ ७ ॥\nप्रददौ ब्राह्मणेभ्यश्च वाजिमेधे धरां पुनः ॥\nतैश्च निर्वासितस्तत्र जगामोदधिसंनिधौ ॥ ८ ॥\nएवं तेन कृता पृथ्वी सर्वक्षत्त्रविवर्जिता ॥\nत्रिःसप्तवारं विप्रेंद्रा द्विजेभ्यश्च निवेदिता ॥ ९ ॥\nतर्पिताः पितरश्चैव रुधिरेण महात्मना ॥\nप्रतिज्ञा पालिता तस्माद्विकोपश्च बभूव सः ॥ ६.६९.१० ॥\nएकविंशतिमे प्राप्ते ततश्च पितृतर्पणे ॥\nअशरीराऽभवद्वाणी खस्था पितृसमुद्भवा ॥ ११ ॥\nरामराम महाभाग त्यजैतत्कर्म गर्हितम् ॥\nवयं ते तुष्टिमापन्नाः स्ववाक्यपरिपाल नात् ॥ १२ ॥\nयत्त्वया विहितं कर्म नैतदन्यः करिष्यति ॥\nन कृतं केनचित्पूर्वं पितृवैरसमुद्भवम् ॥ १३ ॥\nतस्मात्तुष्टा वयं वत्स दास्यामश्चित्त वांछितम्।\nप्रार्थयस्व द्रुतं तस्माद्दुर्लभं त्रिदशैरपि॥१४॥\nराम उवाच।\nपितरो यदि तुष्टा मे यच्छंति यदि वांछितम्।\nतस्मात्तीर्थमिदं पुण्यं मन्नाम्ना लोकविश्रुतम्।\nरक्तदोषविनिर्मुक्तं सेवितं वरतापसैः॥१५॥\nपितर ऊचुः।\nपितृतर्पणजा गर्ता त्वया येयं विनिर्मिता।\nरामह्रद इति ख्यातिं प्रयास्यति जगत्त्रये ॥ १६ ॥\nयत्र भक्तियुता लोकास्तर्पयिष्यंति वै पितॄन् ॥\nतेऽश्वमेधफलं प्राप्य प्रयास्यंति परां गतिम्॥।१७॥\nकृष्णपक्षे चतुर्दश्यां मासि भाद्रपदे नरः॥\nकरिष्यति च यः श्राद्धं भक्त्या शस्त्रहतस्य च॥।१८॥\nअपि प्रेतत्वमापन्नं नरके वा समाश्रितम्॥\nउद्धरिष्यति स प्रेतमपि पापसमन्वितम्॥।१९॥\nसूत उवाच॥\nएवमुक्त्वा तु रामं ते विरेमुस्तदनंतरम्॥\nरामोऽपि च तपस्तेपे तत्रैव क्रोधवर्जितः॥६.६९.२०॥\nतस्मात्सर्वप्रयत्नेन तत्र शस्त्रहतस्य च॥\nतस्मिन्दिने प्रकर्तव्यं श्राद्धं श्रद्धासमन्वितैः॥२१॥।\nउपसर्ग मृतानां च सर्पाग्निविषबन्धनैः॥\nतत्र मुक्तिप्रदं श्राद्धं दिने तस्मिन्नुदाहृतम्॥२२॥\nयः पितॄंस्तर्पयेत्तत्र प्रेतपक्षे जलैरपि॥\nस तेषामनृणो भूत्वा पितृलोके महीयते॥२३॥\nएतद्वः सर्वमाख्यातं रामह्रदसमुद्भवम्॥\nमाहात्म्यं ब्राह्मणश्रेष्ठाः सर्वपातकनाशनम्॥२४॥\nश्राद्धकाले नरो भक्त्या यश्चैतत्पठति स्वयम्॥\nस गयाश्राद्धजं कृत्स्नं फलमाप्नोत्यसंशयम्॥२५॥\nपर्वकाले ऽथवा प्राप्ते पठेद्ब्राह्मणसंनिधौ॥\nपितृमेधस्य यज्ञस्य स फलं लभते ऽखिलम्॥२६॥\nशृणुयाद्वापि यो भक्त्या कीर्त्यमानमिदं नरः॥\nसौत्रामणौ कृते कृत्स्नं फलमाप्नोत्यसंशयम्॥२७॥\nइति श्रीस्कांदे महापुराण एकाशीतिसाहस्र्या संहितायां षष्ठे नागरखण्डे हाटकेश्वरक्षेत्रमाहात्म्ये रामह्रदोत्पत्तिवृत्तान्तवर्णनंनामैकोनसप्ततितमोऽ ध्यायः ॥ ६९ ॥ ॥ ध ॥"
  }
]
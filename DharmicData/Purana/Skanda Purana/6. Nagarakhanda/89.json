[
  {
    "text": "॥ सूत उवाच ॥ ॥\nएवं तत्र स्थिते नित्यं तस्मिन्मातृगणे द्विजाः ॥\nबालकानां क्षयो जज्ञे ब्राह्मणानां गृहेगृहे ॥ १ ॥\nतरुणानां विशेषेण चमत्कारपुरोत्तरे ॥\nछिद्रमन्वेषमाणास्ता भ्रमंत्यखिलदेवताः ॥ २ ॥\nततस्ते ब्राह्मणाः सर्वे ज्ञात्वा छिद्रसमुद्भवम् ॥\nविघातं बालकानां च देवताभिर्विनिर्मितम् ॥ ३ ॥\nअम्बावृद्धे समासाद्य पूजयित्वा प्रयत्नतः ॥\nप्रोचुश्च दुःखसन्तप्ता विनयावनताः स्थिताः ॥ ४ ॥\nरक्षार्थं सर्वविप्राणां चमत्कारेण भूभुजा ॥\nभवद्भ्यां निर्मितः श्रेष्ठः प्रासादोऽयं मनोहरः ॥ ९ ॥\nह्रियंते बालका रात्रौ छिद्रं प्राप्य सहस्रशः ॥\nयुष्मदीयाभिरेताभिर्देवताभिः समन्ततः ॥ ६ ॥\nप्रसादः क्रियतां तस्माद्ब्राह्मणानां महात्मनाम् ॥\nनो चेत्पुरं परित्यज्य यास्यामोऽन्यत्र भूतले ॥ ७ ॥\nतेषां तद्वचनं श्रुत्वा ततोंऽबा कृपयान्विता ॥\nहत्वा पादप्रहारेण भूमिं चक्रे गुहां ततः ॥ ८ ॥\nतस्यां स्वे पादुके न्यस्य ततः प्रोवाच देवताः ॥\nसर्वास्ता नतसर्वांगीर्विनयेन समन्विताः ॥ ९ ॥\nइमे मत्पादुके दिव्ये गुहामध्यगते सदा ॥\nसर्वाभिः सेवनीये च न गन्तव्यं बहिः क्वचित् ॥ ६.८९.१० ॥\nया काचिल्लौल्यमास्थाय निष्क्रमिष्यति मोहतः ॥\nसा दिव्यभावनिर्मुक्ता शृगाली संभविष्यति ॥ ११ ॥\n॥ देवता ऊचुः ॥ ॥\nअत्र स्थाने महादेवि कोऽस्माकं प्रकरिष्यति ॥\nपूजां को वात्र चाहारस्तस्माद्ब्रूहि सुरेश्वरि ॥ १२ ॥\n॥ अम्बोवाच ॥ ॥\nअत्रागत्य विनिर्मुक्ता योगिनो ध्यानचिन्तकाः ॥\nपूजां सम्यक्करिष्यंति सर्वासां भक्तिसंयुताः ॥ १३ ॥\nपादुके मे प्रपूज्यादौ मांस मद्यादिभिः क्रमात् ॥\nअवाप्स्यंति च संसिद्धिं दुर्लभाममरैरपि ॥ १४ ॥\nततस्तथेति ताः प्रोच्य गुहामध्ये व्यवस्थिताः ॥\nपरिवार्य शुभे तस्याः पादुके मोक्षदायिके ॥ १५ ॥\nततस्तत्र समागत्य पुरुषा अपि दूरतः ॥\nप्रपूज्य पादुके सम्यङ्मातॄस्ताश्च ततः परम्॥\nप्रयांति च परां सिद्धिं जन्म मृत्युविवर्जिताम् ॥ १६ ॥\nएतस्मिन्नंतरे नष्टा अग्निष्टोमादिकाः क्रियाः ॥\nतीर्थयात्राव्रतान्येव संयमा नियमाश्च ये  १७ ॥\nये चापि ब्राह्मणाः शांताः सदा मद्यस्य दूषणम् ॥\nप्रकुर्वंति स्वहस्तेन तेऽपि मद्यैः पृथग्विधैः ॥ १८ ॥\nतर्पयंति तथा मांसैस्त्यक्ताशेषमखक्रियाः ॥\nपादुके मातृभिर्जुष्टे तथा धूपानुलेपनैः ॥ १९ ॥\nएतस्मिन्नंतरे भीताः सर्वे देवाः सवासवाः ॥\nदृष्ट्वा यज्ञक्रियोच्छेदं क्षुत्पिपासा समाकुलाः॥६.८९.२०॥।\nप्रोचुर्महेश्वरं गत्वा विनयावनताः स्थिताः ॥\nस्तुत्वा पृथग्विधैः सूक्तैर्वेदोक्तैः शतरुद्रियैः ॥ २१ ॥\nदेवा ऊचुः ॥ ॥\nहाटकेश्वरजे क्षेत्रे पादुके तत्र संस्थिते ॥\nअंबाया मातृभिः सार्धं गुहामध्ये सुगुप्तके ॥ २२ ॥\nब्राह्मणा अपिदेवेश मद्यमांसेन भक्तितः ॥\nताभ्यां पूजां प्रकुर्वंति प्रयांति परमां गतिम् ॥ २३ ॥\nनष्टा धर्मक्रिया सर्वा मर्त्यलोकेत्र सांप्रतम् ॥\nअस्माकं संक्षयो जातो यज्ञभागं विना प्रभो॥२४॥\nतस्मात्त्वं कुरु देवेश यथा स्यात्पादुकाक्षयः॥\nप्रभवंति मखा भूमावस्माकं स्युः परा मुदः ॥२५॥\n॥ श्रीभगवानुवाच ॥ ॥\nया सा अंबेति विख्याता शक्तिः सा परमेश्वरी॥\nजगन्माताऽक्षया साक्षान्ममा पि जननी च सा ॥ २६ ॥\nतत्कथं संक्षयस्तस्याः कर्तुं केनापि शक्यते ॥\nमनसापि महाभागाः पादुकानां विशेषतः ॥ २७ ॥\nपरं तत्र करिष्यामि सुखोपायं सुरेश्वराः ॥\nयुष्मभ्यं पादुकायां च महत्त्वं येन जायते ॥ २८ ॥\nएवमुक्त्वा ततो ध्यानं चक्रे देवो महेश्वरः ॥\nव्यावृत्यकमलं हृत्स्थमष्टपत्रं सकर्णिकम् ॥ २९ ॥\nतस्यांतर्गतमासीनमंगुष्ठाग्रमितं शुभम् ॥\nद्वादशार्कप्रभं सूक्ष्मं स्वमात्मानं व्यलोकयत् ॥ ६.८९.३० ॥\nतस्यैवं ध्यायमानस्य तृतीयनयनात्ततः ॥\nश्वेतांबरधरा शुभ्रा निर्गता कन्यका शुभा ॥ ३१ ॥\nअथ सा प्राह तं देवं प्रणिपत्य महेश्वरम् ॥\nकिमर्थं देव सृष्टास्मि ममादेशः प्रदीयताम् ॥ ३२ ॥\n॥ श्रीभगवानुवाच ॥ ॥\nहाटकेश्वरजे क्षेत्रे पादुके संस्थिते शुभे ॥\nश्रीमातुर्जगतां मुख्ये ताभ्यां पूजां त्वमाचर ॥ ३३ ॥\nकन्यकां संपरित्यज्य तवान्वयविवर्द्धिताम्॥\nयः करिष्यति तत्पूजामाहारः स्यात्स मातृषु ॥ ३४ ॥\nकौमारब्रह्मचर्य्येण त्वयापि च सुभक्तितः ॥\nताभ्यां पूजा प्रकर्तव्या नो चेन्नाशमवाप्स्यसि ॥ ३५ ॥\nतव पूजा करिष्यन्ति ये नरा भक्तितत्पराः ॥\nमातॄणां संमतास्ते स्युः सर्वदैव सुखान्विताः ॥ ३६ ॥\nएवमुक्त्वा ततस्तस्या मंत्रमार्गं यथोचितम् ॥\nपूजामार्गं विशेषेण कथयामास विस्तरात् ॥ ३७।\nततो विसर्जयामास दत्त्वा छत्रादिभूषणम् ॥\nप्रतिपत्तिं महादेवस्तांश्च सर्वान्सुरेश्वरान् ॥ ३८ ॥\n॥ कुमार्युवाच ॥ ॥\nत्वयेतत्कथितं देव त्वदन्वयसमुद्भवाः ॥\nकन्यकाः पूजयिष्यंति पादुके ते सुशोभने ॥ ३९ ॥\nकौमारब्रह्मचर्य्येण भविष्यत्यन्वयः कथम् ॥\nएतन्मे विस्तरात्सर्वं यथावद्वक्तुमर्हसि ।। ६.८९.४० ॥ ॥\n॥ श्रीभगवानुवाच ॥ ॥\nयस्यायस्याः प्रसन्ना त्वं कन्यकाया वदिष्यसि ॥\nमंत्रग्राममिमं सम्यक्त्वद्भावा सा भविष्यति ॥ ४१ ॥\nएवं चान्या महाभागे पारंपर्येण कन्यकाः ॥\nतव वंशोद्भवाः सर्वाः प्रभविष्यंति मंत्रतः ॥ ४२\nततः सा तां समासाद्य पादुकासंभवां गुहाम् ॥\nपूजां चक्रे यथान्यायं यथोक्तं त्रिपुरारिणा ॥ ४३ ॥\n॥ सूत उवाच ॥ ॥\nतदन्वयसमुत्थायाः कन्यकायाः करेण यः ॥\nपादुकाभ्यां नरः पूजां प्रकरोति समाहितः ॥\nइह लोके सुखं प्राप्य स स्यात्प्रेत्य सुखान्वितः ॥ ४४ ॥\nतस्मात्सर्वप्रयत्नेन कन्याहस्तेन पादुके ॥\nपूजनीये विशेषेण पूज्या सा चापि कन्यका ॥ ४५ ॥\nवांछद्भिः शाश्वतं सौख्यमिह लोके परत्र च ॥\nमानवैर्भक्तिसंयुक्तैरित्युवाच महेश्वरः ॥ ४६ ॥\nएतद्वः सर्वमाख्यातं माहात्म्यं पादुकोद्भवम् ॥\nश्रीमातुरनुषंगेण अंबादेव्या द्विजोत्तमाः ॥ ४७ ॥\nयश्चैतच्छृणुयाद्भक्त्या चतुर्दश्यां समाहितः ॥\nतथाष्टम्यां विशेषेण स प्राप्नोति परं पदम् ॥ ४८ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीमातुः पादुकामाहात्मवर्णनंनामैकोननवतितमोऽध्यायः ॥ ८९ ॥"
  }
]
[
  {
    "text": "॥ सूत उवाच ॥ ॥\nदेवानां तद्वचः श्रुत्वा ततः सा परमेश्वरी ॥\nप्रोवाच वाहनं किंचिद्देवा यच्छतु मे द्रुतम् ॥॥।\nततः सिंहं ददौ गौरी यानार्थं विकृताननम् ॥\nतमारुह्य प्रतस्थे सा ततो विंध्यं नगं प्रति ॥ २ ॥\nतस्यैकं शृंगमास्थाय रम्यं श्रेष्ठद्रुमान्वितम् ॥\nफलपुष्पसमाकीर्णं लतामंडपमंडितम् ॥ ३ ॥\nततस्तपोऽकरोत्साध्वी तीव्रव्रतपरायणा ॥\nसंयम्येन्द्रियवर्गं स्वं ध्यायमाना महेश्वरम् ॥ ४ ॥\nयथायथा तपोवृद्धिस्तस्याः सञ्जायते द्विजाः ॥\nतथा रूपं च कांतिश्च शरीरे प्रतिवर्धते॥ ५ ॥\nएतस्मिन्नंतरे प्राप्तास्तत्र दैत्येशकिंकराः ॥\nते तां दृष्ट्वा व्रतोपेतामत्यद्भुतवपुर्ध राम् ॥\nगत्वा प्रोचुः स्वनाथस्य महिषस्य दुरात्मनः ॥ ६ ॥\n॥ चारा ऊचुः ॥ ॥\nभ्रममाणैर्धरापृष्ठे दृष्टाऽपूर्वा कुमारिका ॥\nविन्ध्याचलेऽद्य चास्माभिर्भुजैर्द्वादशभिर्युता ॥\nनानाशस्त्रधरैर्दीप्तैश्चर्मच्छादितगात्रका ॥७॥\nन देवी न च गन्धर्वी नासुरी नागकन्यका ॥\nतादृग्रूपा पुराऽस्माभिः काचिद्दृष्टा नितम्बिनी। ॥ ८ ॥\nन विद्मो यन्निमित्तं सा तपश्चक्रे यशस्विनी ॥\nस्वर्गकामाऽर्थकामा वा पतिकामाथ वा विभो॥ ९ ॥\n॥ सूत उवाच ॥ ॥\nतेषां तद्वचनं श्रुत्वा महिषो दानवाधिपः ॥\nकामदेव वशं प्राप्तः श्रवणादपि तत्क्षणात् ॥ ६.१२१.१० ॥\nततस्तानग्रतः कृत्वा सैन्येन महता न्वितः ॥\nजगाम कौतुकाविष्टो यत्रास्ते सा तु कन्यका ॥ ११ ॥\nयथा मृत्युकृते मन्दः शृगालः सिंहवल्लभाम् ॥\nवने सुप्तां सुविश्वस्तां सर्वथाप्य कुतोभयाम्॥१२॥\nतस्याः संदर्शनादेव ततः कामशरैर्हतः॥\nस दानवप्रधानश्च तत्क्षणादेव सद्द्विजाः॥१३॥\nअथ प्राह प्रियं वाक्यमेकाकी तत्पुरःस्थितः॥\nधृत्वा दूरतरेसैन्यं तस्या रूपेण मोहितः॥१४॥\nविरुद्धं यौवनस्यैतद्व्रतं ते चारुहासिनि।\nतस्मादेतत्परित्यक्त्वा त्रैलोक्यस्वामिनी भव ॥ १५ ॥\nअहं हि महिषो नाम दानवेन्द्रो यदि श्रुतः ॥\nमया येन सहस्राक्षो द्वन्द्वयुद्धे विनिर्जितः ॥ १६ ॥\nत्रेलोक्यं सकलं मह्यं सांप्रतं च वशे स्थितम् ॥\nतस्मात्त्वं भव सुश्रोणि भार्या मम सुवल्लभा ॥।७॥\nसहस्रं मम भार्याणामन्यदस्ति सुशोभनम्॥\nतत्सर्वं तेऽद्य भृत्यत्वं सांप्रतं प्रक रिष्यति॥।८॥\nअहं चापि तवात्यंतं दासभावं समाश्रितः॥\nवर्तयिष्यामि सुश्रोणि प्रदत्त्वाऽशेषसंपदः॥।९॥\n॥सूत उवाच ॥॥\nतस्य तद्वचनं श्रुत्वा ततः सा परमेश्वरी ॥\nप्रोवाच भर्त्समाना तं कोपसंरक्तलोचना॥६.१२१.२॥।\nधिग्धिक्पापसमाचार कुमारव्रतधारिणीम् ॥\nकामोपहतचित्तात्मा किं मामित्थं प्रभा षसे ॥२॥।\nअहं तव वधार्थाय निर्मिता विबुधोत्तमैः ॥\nतस्मात्त्वां नाशयिष्यामि स्मरेष्टं यद्धृदि स्थितम्॥२२॥\n॥ महिष उवाच ॥ ॥\nयद्येवं तद्वरारोहे युक्ता स्याच्च कुमारिका ॥\nप्रार्थनीया भवेदत्र सर्वेषां प्राणिनां यतः ॥२३॥\nस्वर्गार्थं क्रियते धर्मस्तपश्च वरवर्णिनि ॥\nयेन भोगाः प्रभुञ्जंति ये दिव्या ये च मानुषाः ॥ २४ ॥\nतस्माद्देहि ममात्मानं गांधर्वेण सुशोभने ॥\nविवाहेन यतोऽन्येषां स प्रधानः प्रकीर्तितः ॥२५॥\nएवं प्रवदतस्तस्य सा देवी क्रोधमूर्छिता ॥\nतद्वक्त्रांतं समुद्दिश्य शरं चिक्षेप स क्षणात् ॥२६॥\nविवेश वदनं तस्य वल्मीकं पन्नगो यथा ॥\nअथ तैर्मार्गगणैर्विद्धः स वक्त्रांतान्नदंस्ततः ॥२७॥\nसुस्राव रुधिरं भूरि गैरिकं पर्वतो यथा ॥\nततः कोपपरीतात्मा निवृत्त्याथ शनैः शनैः ॥२८॥\nस्वसैन्यं त्वरितो भेजे कामेन च वशी कृतः॥\nप्रोवाच सैनिकान्सर्वान्दुष्टा स्त्रीयं प्रगृह्यताम् ॥\nयथा न त्यजति प्राणान्प्रहारैर्जर्जरीकृता॥२९॥\nएषा मम न सन्देहः प्रिया भार्या भविष्यति॥\nयदि नो शस्त्रपातेन पंचत्वमुपयास्यति ॥ ६.१२१.३० ॥\nएवमुक्तास्तदा तेन दानवा युद्धदुर्मदाः ॥\nदुद्रुवुः सम्मुखास्तस्या मुञ्चन्तो निशिताञ्छरान्।३॥।\nएतस्मिन्नंतरे देवी सा दृष्ट्वा तानुपस्थितान् ॥\nयुद्धाय कृतसंकल्पांस्तर्जतश्च मुहुर्मुहुः। ३२ ॥\nततस्तु लीलया देवी मुक्ता तीक्ष्णान्महाशरान् ॥\nतान्सर्वांस्ताडयामास सर्वमर्मसु तत्क्षणात् ॥ ३३ ॥\nअथ तीक्ष्णैः शरैर्दैत्या निहता दानवास्तथा ॥\nएके पंचत्वमापन्ना गताश्चान्य इतस्ततः॥३४॥\nततः सैन्यं समालोक्य तद्भग्नं च तया रणे ॥\nकोपाविष्टस्ततो दैत्यः स्वयं तां समुपाद्रवत् ॥ ३५ ॥\nयच्छञ्छृंगप्रहारांश्च तस्याः शतसहस्रशः ॥\nगर्जितं विदधच्चोग्रं शारदाभ्रसमं मुहुः ॥ ३६ ॥\nएतस्मिन्नंतरे देवी साट्टहासकृतस्वना ॥\nत्रैलोक्यविवरं सर्वं यच्छब्देन प्रपूरितम् । ३७ ॥\nएवं तस्या हसंत्याश्च वक्त्रान्तादथ निर्ययुः॥\nपुलिंदाः शबरा म्लेछास्तथान्येऽरण्यवासिनः॥३८॥\nशकाश्च यवनाश्चैव शतशश्तु वपुर्धरा?॥\nवर्म स्थगितगात्राश्च यमदूता इवापरे॥३९॥\nते प्रोचुर्देवि नो ब्रूहि येन सृष्टा वयं क्षितौ॥\nकार्येण क्रियते कृत्स्नं येन शीघ्रं वरानने॥६.१२१.४॥।\n॥ देव्युवाच ॥ ॥\nएतानस्य सुदुष्टस्य सैनिकान्बलगर्वितान् ॥\nसूदयध्वं द्रुतं वाक्यादस्मदीयाद्यथेच्छया ॥ ४१ ॥\nअथ ते तद्वचः श्रुत्वा वल्गंतोऽसिधनुर्द्धराः ॥\nदैतेयबलमुद्दिश्य दुद्रुवुर्वेगमाश्रिताः ॥ ४२ ॥\nततस्तेषां महद्युद्धं मिथो जज्ञे सुदारुणम् ।\nनात्मीयं न परं तत्र केनचिज्ज्ञा यते क्वचित् ॥ ४३ ॥\nअथ ते दानवाः सर्वे योधैर्देवीसमुद्भवैः ॥\nभग्ना व्यापादिताश्चान्ये प्रहारैर्जर्जरीकृताः ॥ ४४ ॥\nततो भग्नं बलं दृष्ट्वा महिषः क्रोधमूर्छितः ॥\nतामुवाच क्रुधा देवीं वचनैः परुषाक्षरैः ॥ ४५ ॥\nआः पापे स्त्रीति मत्वाद्य न हतासि मया युधि ॥\nतस्मात्पश्य प्रहारं मे तत्त्वं बुध्यसि नान्यथा ॥ ४६ ॥\nएवमुक्त्वा विशेषेण प्रहारान्स विचिक्षिपे ॥\nविषाणाभ्यां महावेगो भर्त्सयानो मुहुर्मुहुः ॥ ४७ ॥\nततोऽभ्याशगतं दृष्ट्वा सा देवी दानवं च तम् ॥\nआरुरोहाथ वेगेन पृष्ठिदेशेन कोपतः ॥ ४८ ॥\nततश्चुक्रोश दैत्योऽसौ व्योममार्गं समाश्रितः ॥\nपृष्ठ्यास्तलेन निर्भिन्नो रुधिरौघपरिप्लुतः ॥ ४९ ॥\nएतस्मिन्नंतरे सिंहः स तस्या ज्योतिसंभवः ॥\nजग्राह पश्चिमे भागे दंष्ट्राग्रैर्निशितैः क्रुधा ॥ ६.१२१.५० ॥\nततो निश्चलतां प्राप्तः पादाक्रांतश्च दानवः॥\nअकरोद्भैरवान्नादान्न शक्तश्चलितुं पदम् ॥ ५१ ॥\nएतस्मिन्नंतरे प्राप्ताः सर्वे देवाः सवासवाः ॥\nव्योमस्थास्तां तदा प्रोचुर्देवीं हर्षसमन्विताः ॥ ५२ ॥\nएतस्य शिरसश्छेदं शीघ्रं कुरु सुरेश्वरि ॥\nखङ्गेनानेन तीक्ष्णेन यावन्नो याति चान्यतः ॥ ५३ ॥\nसा श्रुत्वा वचनं तेषां देवी कोपसमन्विता ॥\nखड्गं व्यापारयामास कंठे तस्यातिपीवरे ॥ ५४ ॥\nस तेन खड्गघातेन कंठः पीनोऽपि निष्ठुरः॥\nद्विधा जज्ञेऽथ दैत्यस्य दधत्तुष्टिं दिवौकसाम् ॥ ५५ ॥\nद्वादशार्कप्रतीकाशो वक्त्रांतश्चर्मखड्गधृक् ॥\nभर्त्सयंस्तां महादेवीं खड्गोद्यतकरां तदा ॥\nखड्गं व्यापारयन्गात्रे तस्या बालार्कसन्निभम् ॥ ५६ ॥\nततः केशेषु चाधाय यावत्तस्यापि चिक्षिपे ।\nप्रहारं गात्रनाशाय तावदूचे स दानवः ॥ ५७ ॥\n॥ दानव उवाच ॥ ॥\nजय देवि जयाचिंत्ये जय सर्वसुरेश्वरि ॥\nजय सर्वगते देवि जय सर्वजनप्रिये ॥ ५८ ॥\nजय कामप्रदे नित्यं जय त्रैलोक्यसुन्दरि ॥\nजय त्रैलोक्य रक्षार्थमुद्यते ह्यकुतोभये ॥ ५९ ॥\nजय देवि कृतानंदे जय दैत्यविनाशिनि ॥\nजय क्लेशच्छिदे कांते जयाभक्तविमोहदे ॥ ६.१२१.६० ॥\nत्वं सृष्टिस्त्वं वरा देवी त्वं लक्ष्मीस्त्वं सरस्वती ।\nत्वं स्वाहा त्वं स्वधा तुष्टिः पुष्टिर्मेधा धृतिः क्षमा ॥६॥।\nतस्मात्कुरु प्रसादं मे प्राणान्रक्ष दयां कुरु॥\nप्रणतस्य सुदीनस्य हीनस्य च विशेषतः॥६२॥\nअहं दुर्वाससा शप्तो हिरण्याक्षसुतो बली॥\nमहिषत्वं समानीतस्त्वया देवी विमोक्षितः॥६३॥\nतस्माद्दर्पः प्रमुक्तोऽद्य मया दानवसंभवः॥\nकिंकरत्वं प्रयास्यामि सांप्रतं ते सुरेश्वरि॥६४॥\nजय सर्वगते देवि सर्वदुष्टविनाशिनि॥६५॥\nइति तस्य वचः श्रुत्वा कृपणं सा सुरेश्वरी ॥\nकृपाविष्टाऽब्रवीद्वाक्यं ततो व्योमस्थितान्सुरान्॥६६॥\nकिं करोमि दया जाता ममैनं प्रति हे सुराः ॥\nतस्मान्नाहं हनिष्यामि दानवं दीनजल्पकम् ॥ ६७ ॥\nविमुखं खड्गशस्त्रं च तवास्मीति प्रवादिनम् ॥\nअपि मे पितृहंतारं न हन्यां रिपुमाहवे ॥ ६८ ॥\n॥ देवा ऊचुः ॥ ।\nन चेदसि च देवेशि त्वमेनं दानवाधमम् ॥\nनाशयिष्यति तत्कृत्स्नं त्रैलोक्यं सचराचरम् ॥ ६९ ॥\nएष व्यर्थःश्रमः सर्वस्तथास्माकं भविष्यति ॥\nतव संभूतिसंभूतस्तव क्लेशस्तथाऽखिलः ॥ ६.१२१.७० ॥\n॥ देव्युवाच ॥ ॥\nनाहमेनं हनिष्यामि त्यजिष्यामि तथाऽमराः ॥\nएनं कचग्रहं कृत्वा धारयिष्यामि सर्वदा ॥ ७१ ॥\n॥ देवा ऊचुः ॥ ॥\nसाधुसाधु महाभागे युक्तमुक्तं त्वया वचः ॥\nएतद्धि युज्यते कर्तुं कालेऽस्मिंस्त्रिदशेश्वरि ॥ ७२ ॥\nसांप्रतं मर्त्यलोके त्वं रूपमेतत्समाश्रिता ॥\nशस्त्रोद्यतकरा रौद्रा महिषोपरि संस्थिता ॥ ७३ ॥\nअवाप्स्यसि परां पूजां दुर्लभा ममरैरपि ॥\nयस्त्वामेतेन रूपेण संस्थितां पूजयिष्यति ॥ ७४ ॥\nत्वमस्य संगतो भावि विख्याता विंध्यवासिनी ॥\nकिं ते वा बहुनोक्तेन शृणु संक्षेपतो वचः ॥ ७५ ॥\nअस्मदीयं परं तथ्यं सर्वलोकहितावहम् ॥\nपार्थिवानां त्वदायत्तं बलं देवि भविष्यति ॥ ७६ ॥\nयुद्धकाले समुत्पन्ने भक्तानां नात्र संशयः ॥\nप्रस्थानं वा प्रवेशं च यः करिष्यति मानवः ॥ ७७ ॥\nत्वां स्मृत्वा प्रणिपत्याथ पूजयित्वा विशेषतः ॥\nतस्य संपत्स्यते सिद्धिः सर्वकृत्येषु सर्वदा ॥\nइह कापुरुषस्यापि किं पुनः सुभटस्य च ॥ ७८ ॥\nआश्विनस्य सिते पक्षे नवम्यां चाष्टमीदिने ॥\nपूजयिष्यति यो मर्त्त्यस्त्वां सद्भक्तिसमन्वितः ॥ ७९ ॥\nतस्य संवत्सरं यावत्समग्रं सुरसुन्दरि ॥\nन भविष्यति वै रोगो न भयं न पराभवः ॥\nनापमृत्युर्न चौरादि समुद्भूत उपद्रवः ॥ ६.१२१.८० ॥\n। सूत उवाच ॥ ॥\nएवमुक्त्वाथ ते देवास्तां देवीं हर्षसंयुताः ॥\nअनुज्ञातास्तया जग्मुः स्वां पुरीममरावतीम् ॥ ॥ ९१ ॥\nतत्र गत्वा चिरात्प्राप्य स्वं राज्यं पाकशासनः ॥\nपालयामास संहृष्टस्त्रैलोक्यं हतकटकम् ॥ ८२ ॥\nलोकाश्च सुखसंपन्नाः सर्वे जाता स्ततः परम्॥\nयज्ञभागभुजो देवा भूयो जाता जगत्त्रये ॥ ८३ ॥\nततः परं च सा देवी त्रैलोक्ये ख्यातिमागता ॥\nसर्वक्षेत्रेषु तीर्थेषु स्थानेषु च विशेषतः ॥ ८४ ॥\nएतस्मिन्नंतरे जातः सुरथोनाम भूपतिः ॥\nआनर्तस्तेन सद्भक्त्या क्षेत्रेऽत्रैव विनिर्मिता ॥ ८५ ॥\nयस्तां पश्यति सद्भक्त्या चैत्राष्टम्यां सितेऽहनि ॥\nस पुमान्वत्सरं यावत्कृतार्थः स्यान्न संशयः ॥ ८६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये महिषासुरपराजय कात्यायनीमाहात्म्यवर्णनंनाम एकविंशत्युत्तरशततमोऽध्यायः ॥ १२१ ॥ ॥ ॥"
  }
]
[
  {
    "text": "॥ शूद्र उवाच ॥ ॥\nमहदाश्चर्यमेतद्धि यत्सुरा वृक्षरूपिणः ॥\nचातुर्मास्ये समायाते सर्ववृक्षनिवासिनः ॥ १ ॥\nभगवन्के सुरास्ते तु केषुकेषु निवासिनः ॥\nएतद्विस्तरतो ब्रूहि ममानुग्रहकाम्यया ॥ २ ॥\n॥ गालव उवाच ॥ ॥\nअमृतं जलमित्याहुश्चातुर्मास्ये तदिच्छया ॥\nलीलया विधृतं देवैः पिबंति द्रुमदेवताः ॥ ३ ॥\nतस्य पानान्महातृप्तिर्जायते नाऽत्र संशयः ॥\nबलं तेजश्च कांतिश्च सौष्ठवं लघुविक्रमः ॥ ४ ॥\nगुणा एते प्रजायन्ते पानात्कृष्णांशसंभवात् ॥\nनित्यामृतस्यपानेन बलं स्वल्पं प्रजायते ॥ ५ ॥\nभोजनं तत्प्रशंसंति नित्यमेतन्न संशयः ॥\nतस्माच्चतुर्षु मासेषु पिबन्ति जलमेव हि ॥ ६॥\nवृक्षस्थाः पितरो देवाः प्राणिनां हित काम्यया ॥\nवृक्षाणां सेवनं श्रेष्ठं सर्वमासेषु सर्वदा ॥ ७ ॥\nचातुर्मास्ये विशेषेण सेविताः सौख्यकारकाः ॥\nतिलोदकेन वृक्षाणां सेचनं सर्वकाम दम् ॥ ८ ॥\nक्षीरवृक्षाः क्षीरयुक्तैस्तोयैः सिक्ताः शुभप्रदाः ॥\nचतुष्टयं च वृक्षाणां यच्चोक्तं पूर्वतो मया ॥ ९ ॥\nचातुर्मास्ये विशेषेण सर्वकाम फलप्रदम् ॥\nब्रह्मा तु वटमाश्रित्य प्राणिनां स वरप्रदः ॥ 6.252.१० ॥\nसावित्रीं तिलमास्थाय पवित्रं श्वेतभूषणम् ॥\nसुप्ते देवे विशेषेण तिलसेवा महाफला ॥ ११ ॥\nतिलाः पवित्रमतुलं तिला धर्मार्थसाधकाः ॥\nतिला मोक्षप्रदाश्चैव तिलाः पापापहारिणः ॥ १२ ॥\nतिला विशेषफलदास्तिलाः शत्रुविनाशनाः ।\nतिलाः सर्वेषु पुण्येषु प्रथमं समुदाहृताः ॥ १३ ॥\nन तिला धान्यमित्याहुर्देवधान्यमिति स्मृतम् ॥\nतस्मात्सर्वेषु दानेषु तिल दानं महोत्तमम् ॥ १४ ॥\nकनकेन युता येन तिलादत्तास्तु शूद्रज ॥\nब्रह्महत्यादिपापानां विनाशस्तेन वै कृतः ॥ १५ ॥\nसावित्री च तिलाः प्रोक्ता सर्वकार्यार्थसाधकाः ॥\nतिलैस्तु तर्पणं कुर्याच्चातुर्मास्ये विशेषतः ॥ १६ ॥\nतिलानां दर्शनं पुण्यं स्पर्शनं सेवनं तथा ॥\nहवनं भक्षणं चैव शरीरोद्वर्त्तनं तथा ॥ १७ ॥\nसर्वथा तिलवृक्षोऽयं दर्शनादेव पापहा ॥\nचातुर्मास्ये विशेषेण सेवितः सर्वसौख्यदः ॥ १८ ॥\nमहेन्द्रो यवमा स्थाय स्थितो भूतहिते रतः ॥\nयवस्य सेवनं पुण्यं दर्शनं स्पर्शनं तथा ॥ १९ ॥\nयवैस्तु तर्पणं कुर्याद्देवानां दत्तमक्षयम् ॥\nप्रजानां पतयः सर्वे चूतवृक्षमुपाश्रिताः ॥ 6.252.२० ॥\nगन्धर्वा मलयं वृक्षमगुरुं गणनायकः ॥\nसमुद्रा वेतसं वृक्षं यक्षा पुन्नागमेव च ॥ २१ ॥\nनागवृक्षं तथा नागाः सिद्धाः कंकोलकं द्रुमम् ॥\nगुह्यकाः पनसं चैव किन्नरा मरिचं श्रिताः ॥ २२ ॥\nयष्टीमधु समाश्रित्य कन्दर्पोऽभूद्व्यवस्थितः ॥\nरक्तांजनं महावृक्षं वह्निराश्रित्य तिष्ठति ॥ २३ ॥\nयमो विभीतकं चैव बकुलं नैर्ऋताधिपः ॥\nवरुणः खर्जुरीवृक्षं पूगवृक्षं च मारुतः ॥ २४ ॥\nधनदोऽक्षोटकं वृक्षं रुद्राश्च बदरीद्रुमम्॥\nसप्तर्षीणां महाताला बहुलश्चामरैर्वृतः ॥ २५ ॥\nजंबूर्मेघैः परिवृतः कृष्णवर्णोऽघनाशनः ॥\nकृष्णस्य सदृशो वर्णस्तेन जंबू नगोत्तमः ॥ २६ ॥\nतत्फलैर्वासुदेवस्तु प्रीतो भवति दानतः ॥\nजंबूवृक्षं समाश्रित्य कुर्वंति द्विजभोजनम् ॥ २७ ॥\nतेषां प्रीतो हरिर्दद्यात्पु रुषार्थचतुष्टयम्॥\nचातुर्मास्ये समायाते सुप्ते देवे जनार्दने ॥ २८ ॥\nब्राह्मणान्भोजयेद्यस्तु सपत्नीकाञ्छुचिः स्थितः ॥\nतेन नारायणस्तुष्टो भवे ल्लक्ष्मीसहायवान् ॥ २९ ॥\nलक्ष्मीनारायणप्रीत्यै वस्त्रालंकरणैः शुभैः॥\nपरिधाय सपत्नीकः कृतकृत्यो भवेन्नरः ॥ 6.252.३० ॥\nयद्रात्रित्रितयेनैव वटा शोकभवेन च ॥\nफलं संजायते तच्च जंबुना द्विजभोजनात् ॥ ३१ ॥\nतस्मिन्दिने एकभुक्तं कारयेत्कृत्यकृत्तदा ॥\nबहुना च किमुक्तेन जंबूवृक्ष प्रपूजनात् ॥ ३२ ॥\nपुत्रपौत्रधनैर्युक्तो जायते नात्र संशयः ॥\nजंबूर्मेघैः परिवृता विद्युताऽशोक एव च ॥ ३३ ॥\nवसुभिः स्वीकृतो नित्यं प्रियालश्च महानगः ॥\nआदित्यैस्तु जपावृक्षो ह्यश्विभ्यां मदनस्तथा ॥ ३४ ॥\nविश्वेभिश्च मधूकश्च गुग्गुलः पिशिताशनैः ॥\nसूर्येणार्कः पवित्रेण सोमे नाथ त्रिपत्रकः ॥ ३५ ॥\nखदिरो भूमिपुत्रेण अपामार्गो बुधेन च ॥\nअश्वत्थो गुरुणा चैव शुक्रेणोदुम्बरस्तथा ॥ ३६ ॥\nशमी शनैश्चरेणाथ स्वीकृता शूद्रजातिभिः॥\nराहुणा स्वीकृता दूर्वा पितॄणां तर्पणोचिता॥३७॥\nविष्णोश्च दयिता नित्यं चातुर्मास्ये विशेषतः॥\nकेतुना स्वीकृतो दर्भो याज्ञिकेयो महाफलः॥३८॥\nविना येन शुभं कर्म संपूर्णं नैव जायते॥\nपवित्राणां पवित्रं यो मङ्गलानां च मङ्गलम्॥३९॥\nमुमूर्षूणां मोक्षरूपो धरासंस्थो महाद्रुमः ॥\nअस्मिन्वसंति सततं ब्रह्मविष्णुशिवाः सदा ॥ 6.252.४० ॥\nमूले मध्ये तथाऽग्रे च यस्य नामापि तृप्ति दम् ॥\nअन्येऽपि देवा वृक्षांस्तानधिश्रित्य महाद्रुमाः ॥ ४१ ॥\nप्रवर्त्तंते हि मासेषु चतुर्षु च न संशयः ॥\nचातुर्मास्ये देवपत्न्यः सर्वा वल्लीसमाश्रि ताः ॥ ४२ ॥\nप्रयच्छंति नृणां कामान्वांछितान्सेविता अपि ॥\nतस्मात्सर्वात्मभावेन पिप्पलो येन सेवितः ॥ ४३ ॥\nसेविताः सकला वृक्षा श्चातुर्मास्ये विशेषतः ॥\nतुलसी सेविता येन सर्ववल्यश्च सेविताः ॥ ४४ ॥\nआप्यायितं जगत्सर्वमाब्रह्मस्तंबसेवितम् ॥\nचातुर्मास्ये गृह स्थेन वानप्रस्थेन वा पुनः ॥ ४५॥\nब्रह्मचारियतिभ्यां च सेविता मोक्षदायिनी ॥\nएतेषां सर्ववृक्षाणां छेदनं नैव कारयेत् ॥ ४६ ॥\nचातुर्मास्ये विशेषेण विना यज्ञादिकारणम्॥\nएतदुक्तमशेषेण यत्पृष्टोऽहमिह त्वया ॥ ४७ ॥\nयथा वृक्षत्वमापन्ना देवाः सर्वेऽपि शूद्रज ॥ ४८ ॥\nअश्वत्थमेकं पिचुमन्दमेकं न्यग्रोधमेकं दश तित्तिडीश्च ॥\nकपित्थबिल्वामलकीत्रयं च एतांश्च दृष्ट्वा नरकं न पश्येत् ॥ ४९ ॥\nसर्वे देवा विश्ववृक्षेशयाश्च कृष्णा धारा कृष्णमध्याग्रकाश्च ॥\nयस्मिन्देवे सेविते विश्वपूज्ये सर्वं तृप्तं जायते विश्वमेतत् ॥6.252.५० ॥\nइति श्रीस्कांदे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये वृक्षमाहात्म्यकथनं नाम द्विपञ्चाशदुत्तरद्विशततमो ऽध्यायः ॥ २५२ ॥ छ ॥ ॥"
  }
]
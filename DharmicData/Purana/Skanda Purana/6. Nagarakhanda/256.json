[
  {
    "text": "॥ गालव उवाच ॥ ॥\nएकदा भगवान्रुद्रः कैलासशिखरे स्थितः ॥\nदधार परमां लक्ष्मीमुमया सहितः किल ॥ १ ॥\nगणानां कोटयस्तिस्रस्तं यदा पर्यवारयन् ॥\nवीरबाहुर्वीरभद्रो वीरसेनश्च भृङ्गिराट् ॥ २ ॥\nरुचिस्तुटिस्तथा नन्दी पुष्पदन्तस्तथोत्कटः ॥\nविकटः कण्टकश्चैव हरः केशो विघंटकः ॥ ३ ॥\nमालाधरः पाशधरः शृङ्गी च नरनस्तथा ॥\nपुण्योत्कटः शालिभद्रो महाभद्रो विभद्रकः ॥ ४ ॥\nकणपः कालपः कालो धनपो रक्तलोचनः ॥\nविकटास्यो भद्रकश्च दीर्घजिह्वो विरोचनः ॥ ५ ॥\nपारदो घनदो ध्वांक्षी हंसक्री नरकस्तथा ॥\nपंचशीर्षस्त्रिशीर्षश्च क्रोडदंष्ट्रो महाद्भुत ॥ ६ ॥\nसिंहवक्त्रो वृषहनुः प्रचण्डस्तुंडिरेव च ॥\nएते चान्ये च बहवस्तदा भवसमीपगाः ॥ ७ ॥\nमहादेव जयेत्युच्चैर्भद्रकालीसमन्विताः ॥\nभूतप्रेतपिशाचानां समूहा यस्य वल्लभाः ॥८॥\nअस्तुवंस्तं समीपस्था वसन्ते समुपागते ॥\nवनराजिर्विभाति स्म नवकोरकशोभिता ॥ ९ ॥\nदक्षिणानिलसंस्पर्शः कवीनां सुखकृद्बभौ ॥\nवियोगिहृदयाकर्षी किंशुकः पुष्पशोभितः ॥ ॥ ६.२५६.१० ॥\nद्वन्द्वादिविक्रियाभावं चिक्रीडुश्च समंततः ॥\nतस्मिन्विगाढे समये मनस्युन्मादके तथा ॥ ११ ॥\nनंदी दंडधरः संज्ञां दृष्ट्वा चक्रे हरो परः॥\nअलं चापलदोषेण तपः कुर्वंतु भो गणाः ॥ १२ ॥\nतदा सर्वे वनमपि भूकांडजमभूत्पुनः ॥\nगणास्ते तप आतस्थुर्दृष्ट्वा कान्तिंवसन्तजाम् ॥ १३ ॥\nततः सा विश्वजननी पार्वती प्राह शंकरम् ॥\nइयं ते करगा नित्यमक्षमाला महेश्वर ॥ १४ ॥\nत्वया किं जप्यते देव संदेहयति मे मनः ॥\nत्वमेकः सर्व भूतानामादिकृत्सकलेश्वरः ॥ १५ ॥\nन माता न पिता बंधुस्तव जातिर्न कश्चन ॥\nअहं तव परं किंचिद्वेद्मि नास्तीति किंचन ॥ १६ ॥\nश्रमेण त्वं समायुक्तो श्वासोच्छ्वासपरायणः॥\nजपन्नपि महाभक्त्या दृश्यसे त्वं मया सदा ॥१७॥\nत्वत्तःपरतरं किचिद्यत्त्वं ध्यायसि चेतसा ॥\nतन्मे कथय देवेश यद्यहं दयिता तव॥ १८ ॥\nइति स्पृष्टस्तदा शंभुरुवाच हरिसेवकः ॥\nहरेर्नामसहस्राणां सारं ध्यायामि नित्यशः ॥ १९ ॥\nजपामि रामनामांकमवातरं(?) ससप्तमम्॥\nचतुर्विशतिसंख्याकान्प्रादुर्भावान्हरेर्गुणान् ॥ ६.२५६.२० ॥\nएतेषामपि यत्सारं प्रणवाख्यं महत्फलम् ॥\nद्वादशाक्षरसंयुक्तं ब्रह्मरूपं सना तनम्॥ २१ ॥\nअक्षरत्रयसंबद्धं ग्रामत्रयसमन्वितम् ॥\nसबिंदुं प्रणवं शश्वज्जपामि जपमालया ॥ २२ ॥\nवेदसारमिदं नित्यं द्व्यक्षरं सततोद्यतम् ॥\nनिर्मलं ह्यमृतं शांतं सदूपममृतोपमम् ॥ २३ ॥\nकलातीतं निर्वशगं निर्व्यापारं महत्परम् ॥\nविश्वाधारं जगन्मध्यं कोटिब्रह्मांडबीजकम्॥ २४ ॥\nजडं शुद्धक्रियं वापि निरंजनं नियामकम् ॥\nयज्ज्ञात्वा मुच्यते क्षिप्रं घोरसंसारबंधनात् ॥ २५ ॥\nओंकारसहितं यच्च द्वादशाक्षरबीजकम् ॥\nजपतः पापकोटीनां दावाग्नित्वं प्रजायते ॥ २६ ॥\nएतदेव परं गुह्यमेतदेव परं महः ॥\nएतद्धि दुर्लभं लोके लोकत्रयविभूषणम्॥ २७ ॥\nप्राप्यते जन्मकोटीभिः शुभाशुभविनाशकम् ॥\nएतदेव परं ज्ञानं द्वादशाक्षरचिन्तनम् ॥ २८ ॥\nचातुर्मास्ये विशेषेण ब्रह्मदं चिंतितप्रदम् ॥\nएतदक्षरजं स्तोत्रं यः समाश्रयते सदा ॥ २९ ॥\nमनसा कर्मणा वाचा तस्य नास्ति पुनर्भवः ॥\nद्वादशाक्षरसंयुक्तं चक्रद्वादशभूषितम् ॥ ६.२५६.३० ॥\nमासद्वादशनामानि विष्णोर्यो भक्तितत्परः ॥\nशालग्रामेषु तान्युक्त्वा न्यसेदघहराणि च ॥ ३१ ॥\nदिवसेदिवसे तस्य द्वादशाहफलं लभेत् ॥\nद्वादशाक्षर माहात्म्यं वर्णितुं नैव शक्यते ॥ ३२ ॥\nजिह्वासहस्रैरपि च ब्रह्मणापि न वार्यते ॥\nमहामन्त्रो ह्ययं लोके जप्यो ध्यातः स्तुतस्तथा ॥ ३३ ॥\nपापहा सर्वमासेषु चातुर्मास्ये विशेषतः ॥\nइदं रहस्यं वेदानां पुराणानामनेकशः ॥ ३४ ॥\nस्मृतीनामपि सर्वासां द्वादशाक्षरचिन्तनम्॥\nचिंतनादेव मर्त्यानां सिद्धिर्भवति हीप्सिता ॥ ३५ ॥\nपुण्यदानेन याम्येन मुक्तिर्भवति शाश्वती ॥\nवर्णैस्तथाश्रमैरेव प्रणवेन समन्वितैः ॥ ३६ ॥\nजपैर्ध्यानैः शमपरैर्मोक्षं यास्येत निश्चितम ॥\nशूद्राणां चापि नारीणां प्रणवेन विवर्जितः ॥ ३७ ॥\nप्रकृतीनां च सर्वासां न मन्त्रो द्वादशाक्षरः ॥\nन जपो न तपः कार्यं कायक्लेशाद्विशुद्धिता ॥ ३८ ॥\nविप्रभक्त्या च दानेन विष्णुध्यानेन सिद्ध्यति ॥\nतासां मन्त्रो रामनाम ध्येयः कोट्यधिको भवेत् ॥ ३९ ॥\nरामेति द्व्यक्षरजपः सर्वपापापनोदकः ॥\nगच्छंस्तिष्ठञ्छयानो वा मनुजो रामकीर्तनात् ॥ ६.२५६.४० ॥\nइह निर्वर्ततो याति प्रान्ते हरिगणो भवेत् ॥\nरामेति द्व्यक्षरो मन्त्रो मंत्रकोटिशताधिकः ॥ ४१ ॥\nसर्वासां प्रकृतीनां च कथितः पापनाशकः ॥\nचातुर्मास्येऽथ संप्राप्ते सोऽप्यनंतफलप्रदः ॥ ४२ ॥\nचातुर्मास्ये महापुण्ये लभ्यते भक्तितत्परैः ॥\nदेववन्निष्फलं तेषां यमलोकस्यसेवनम् ॥ ४३ ॥\nन रामादधिकं किंचित्पठनं जगतीतले ॥\nरामनामाश्रया ये वै न तेषां यमयातना ॥ ४४ ॥\nये च दोषा विघ्नकरा मृतका विग्रहाश्च ये ॥\nराम नामैव विलयं यांति नात्र विचारणा ॥ ४५ ॥\nरमते सर्वभूतेषु स्थावरेषु चरेषु च ॥\nअन्तरात्मस्वरूपेण यच्च रामेति कथ्यते ॥ ४६ ।\nरामेति मत्रराजोऽयं भयव्याधिनिषूदकः ॥\nरणे विजयदश्चापि सर्वकार्यार्थसाधकः ॥ ४७ ॥\nसर्वतीर्थफलः प्रोक्तो विप्राणामपि कामदः ॥\nरामचन्द्रेति रामेति रामेति समुदाहृतः ॥ ४८ ॥\nद्व्यक्षरो मन्त्रराजोऽयं सर्वकार्यकरो भुवि ॥\nदेवा अपि प्रगायंति रामनामगुणाकरम् ॥ ४९ ॥\nतस्मात्त्वमपि देवेशि रामनाम सदा वद ॥\nरामनाम जपेद्यो वै मुच्यते सर्वकिल्बिषैः ॥ ६.२५६.५० ॥\nसहस्रनामजं पुण्यं रामनाम्नैव जायते ॥\nचातुर्मास्ये विशेषेण तत्पुण्यं दशधोत्तरम् ॥ ५१ ॥\nहीनजातिप्रजातानां महदह्यति पातकम् ॥ ५२ ॥\nरामो ह्ययं विश्वमिदं समयं स्वतेजसा व्याप्य जनांतरात्मना ॥\nपुनाति जन्मांतरपातकानि स्थूलानि सूक्ष्माणि क्षणाच्च दग्ध्वा ॥ ५३ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये रामनाममहिमवर्णनं नाम षट्पंचाशदुत्तरद्विशततमोऽध्यायः ॥ २५६ ॥"
  }
]
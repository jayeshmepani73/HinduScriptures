[
  {
    "text": "॥ सूत उवाच ॥ ॥\nअथ ते शबरा यत्नाद्रक्तं तद्धैहयोद्भवम् ॥\nतत्र निन्युः स्थिता यत्र गर्ता सा पितृसंभवा ॥ १ ॥\nभार्गवोऽपि च तं हत्वा रक्तमादाय कृत्स्नशः ॥\nततः संप्रेषयामास यत्र गर्ताऽथ पैतृकी ॥ २ ॥\nन स बालं न वृद्धं च परित्यजति भार्गवः ॥\nयौवनस्थं विशेषेण गर्भस्थं वाथ क्षत्रियम् ॥ ३ ॥\nस्वयं जघान भूपान्स तेषां पार्श्वे तथा परान् ॥\nविध्वंसाययति क्रुद्धः सैनिकैश्च समन्ततः ॥ ४ ॥\nतथैवासृक्प्रगृह्णाति गृह्णापयति चादरात् ॥\nतेषां पार्श्वैस्ततस्तूर्णं प्रेषयामास तत्र च ॥ ५ ॥\nएवं निःक्षत्रियां कृत्वा कृत्स्नां पृथ्वीं भृगद्वहः ॥\nहाटकेश्वरजे क्षेत्रे जगाम तदनन्तरम् ॥ ६ ॥\nततस्तै रुधिरैः स्नात्वा समादाय तिलान्बहून् ॥\nअपसव्यं समाधाय प्रचक्रे पितृतर्पणम् ॥ ७ ॥\nप्रत्यक्षं सर्वविप्राणां तथान्येषां तपस्विनाम् ॥\nप्रतिज्ञां पूरयित्वाऽथ विशोकः स बभूव ह ॥ ८ ॥\nततो निःक्षत्रिये लोके कृत्वा हयमखं च सः ॥\nप्रायच्छत्सकलामुर्वीं ब्राह्मणेभ्यश्च दक्षिणाम् ॥ ९ ॥\nअथ लब्धवरा विप्रास्तमूचुर्भृगुसत्तमम् ॥\nनास्मद्भूमौ त्वया स्थेयमेको राजा यतः स्मृतः ॥ ६.६८.१० ॥\nसोऽपि बाढमिति प्रोच्य हर्षेण महतान्वितः ॥\nमहीपर्यंतमासाद्य प्रोवाचाथ नदीपतिम् ॥॥॥\nआरोप्य सुमहच्चापमाग्नेयास्त्रं प्रयुज्य च ॥\nत्रिशिखां भ्रुकुटीं कृत्वा कोपेन महतान्वितः ॥।२॥\n॥ राम उवाच ॥ ॥\nमया निःक्षत्रिया भूमिः कृता शैलवनान्विता ॥\nब्राह्मणेभ्यस्ततो दत्ता वाजिमेधे महामखे ॥।३॥\nतस्मात्त्वं देहि मे स्थानं कृत्वाऽपसरणं स्वयम्॥\nन हि दत्त्वा ग्रही ष्यामि विप्रेभ्यो मेदिनीं पुनः ॥ १४ ॥\nन करोष्यथवा वाक्यं ममाद्य त्वं नदीपते ॥\nस्थलरूपं करिष्यामि वह्न्यस्त्रपरिशोषितम् ॥ १५ ॥\n॥ सूत उवाच ॥ ॥\nतस्य तद्वचनं श्रुत्वा समुद्रो भयसंकुलः ॥\nअपसारं ततश्चक्रे यावत्तस्याभिवांछितम् ॥ १६ ॥\nततश्चकार तत्रैव वसतिं स भृगूद्वहः ॥\nतपश्चर्यासमायुक्तः पितुर्वधमनुस्मरन्॥।७॥\nततः सर्वान्पुलिन्दांश्च शवरान्मेदसंयुतान् ॥\nभूम्यन्ते धारयामास पर्वतेषु स भार्गवः ॥।८॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये परशुरामकृतमहीदानपूर्वकसमुद्रापसारणवृत्तान्तवर्णनंनामा ष्टाषष्टितमोऽध्यायः ॥ ६८ ॥ ॥ छ ॥"
  }
]
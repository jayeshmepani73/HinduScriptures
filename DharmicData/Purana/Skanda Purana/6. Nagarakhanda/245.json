[
  {
    "text": "॥ पैजवन उवाच ॥ ॥\nशालिग्रामशिलायां च जगदादिः सनातनः ॥\nकथं पाषाणतां प्राप्तो गण्डक्यां तच्च मे वद  ॥\nत्वत्प्रसादेन विप्रर्षे हरौ भक्तिर्दृढा भवेत् ॥\nभवंतस्तीर्थरूपा हि दर्शनात्पापहारिणः ॥ २ ॥\nतीर्थामृतावगाहेन यथा पवित्रता नृणाम् ॥\nभवद्वाक्यामृताज्जाता तथा मम न संशयः ॥ ३ ॥\n॥ गालव उवाच ॥ ॥\nइतिहासस्त्वयं पुण्यः पुराणेषु च पठ्यते ॥\nयथा स एव भगवाञ्छालिग्रामत्वमागतः ॥ ४ ॥\nमहेश्वरश्च लिंगत्वं कथयेऽहं तवाऽनघ ॥\nपूर्वं प्रजापतिर्दक्षो ब्रह्मणोंऽगुष्ठ संभवः ॥ ५ ॥'\nतस्यासीद्दुहिता साध्वी सतीनाम्नी सुलक्षणा ॥\nहरेणोढा विधिज्ञेन वेदोक्तविधिना ततः ॥ ६ ॥\nस चकार महायज्ञे हरद्वेषं विमूढधीः ॥\nतेन द्वेषेण महता सती प्रकुपिता भृशम् ॥ ७ ॥\nयज्ञवेद्यां समागम्य वह्निधारणया तदा ॥\nप्राणायामपरा भूत्वा देहोत्सर्गं चकार सा ॥ ८ ॥\nपितृभागं परित्यज्य स्वभागेन युता सती ॥\nमनसा ध्यानमगमच्छीतलं च हिमालयम् ॥ ९ ॥\nयत्रयत्र मनो याति स्वकर्मवशगं मृतौ ॥\nअवतारस्तत्रतत्र जायते नात्र संशयः ॥ ६.२४५.१० ॥\nदह्यमाना हि सा देवी हिमालयसुताऽभवत् ॥\nतत्र सा पार्वती भूत्वा तप उग्रं समाश्रिता ॥ ११ ॥\nशिवभक्तिरता नित्यं हरव्रतपरायणा ॥\nशृंगे हिमवतः पुत्री मनो न्यस्य महेश्वरे ॥ ॥ १२ ॥\nततो वर्षसहस्रांते भगवान्भूतभावनः ॥\nअथाजगाम तं देशं विप्ररूपो महेश्वरः ॥ १३ ॥\nतां ज्ञात्वा तपसा शुद्धां कर्मभावैः परीक्षितैः ॥\nततो दिव्यवपुर्भूत्वा करे जग्राह पार्वतीम् ॥ १४ ॥\nतपसा निर्जितश्चास्मि करवाणि च किं प्रियम् ॥\nततः प्राह महेशानं प्रमाणं मे पिता गुरुः । ॥ १५ ॥\nसप्तर्षीन्स तथोक्तस्तु प्रेषयामास शंकरः ॥\nते तत्र गत्वा समयं वक्तुं हिमवता सह ॥ १६ ॥\nनिवेद्य च महेशानं प्रेषिता मुनयो ययुः ।\nततो लग्नदिने देवा महेन्द्रादय ईश्वरम् ॥ १७ ॥\nब्रह्मविष्णुपुरोगाश्च पुरोधायाग्निमाययुः ॥\nयोगसिद्धा समायांतं वरवेषं वृषध्वजम् । १८ ।\nहिमवान्पूजयामास मधुपर्कादिकैः शुभैः ॥\nउपचारैर्मुदा युक्तो मानयन्कृतकृत्यताम् ॥ १९ ॥\nवेदोक्तेन विधानेन तां कन्यां समयोजयत् ॥\nपाणिग्रहेण विधिना द्विजातिगणसंवृतः ॥ ६.२४५.२० ॥\nवह्निं प्रदक्षिणीकृत्य गिरीशस्तदनन्तरम् ॥\nदानकाले च गोत्रादि पृष्टो लज्जापरो हर ॥२१॥\nब्रह्मणो वचनात्तेन विधिशेषोऽवशेषितः॥\nचरुप्राशनकाले तु पंचवक्त्रप्रकाशकृत्॥२२॥\nसहितः सकलैर्देवैः कुतूहलपरायणः॥\nगिरिजार्थं समायुक्तो वरः सोऽपि महेश्वरः॥२३॥\nनवकोटिमुखां दृष्ट्वा साट्टहासो जनोऽभवत्॥\nवैदिकी श्रुतिरित्युक्ता शिव त्वं स्थिरतां व्रज॥२४॥\nलज्जिता सा परित्यागं नाकरोत्पंचजन्मसु ॥\nभर्त्तारमसितापांगी हरमेवाभ्यगच्छत ॥ २५ ॥\nदेवानां पर्वतानां च प्रहृष्टं सकलं कुलम् ॥\nततो विवाहे संपूर्णे हरोऽगात्कौतुकौकसि ॥ २६ ॥\nगणानां चापि सान्निध्ये सा नामर्षयदंबिका ॥\nपारिबर्हं ततो दत्त्वा शैलेन स विसर्जितः ॥ २७ ॥\nमानितः सत्कृतश्चापि मन्दराचलमभ्यगात्॥\nविश्वकर्मा ततस्तस्य क्षणेन मणिमद्गृहम् ॥ २८ ॥\nनिर्ममे देवदेवस्य स्वेच्छावर्द्धिष्णुमंदिरम् ॥\nसर्वर्द्धिमत्प्रशस्ताभं मणिविद्रुमभूषितम् ॥ २९ ॥\nस्थूणासहस्रसंयुक्तं मणिवेदिमनोहरम् ॥\nगणा नंदिप्रभृतयो यस्य द्वारि समाश्रिताः ॥ ६.२४५.३० ॥\nत्रिनेत्राः शूलहस्ताश्च बभुः शंकररूपिणः ॥\nवाटिका अस्य परितः पारिजाताः सहस्रशः ॥ ३१ ॥\nकामधेनुर्मणिर्दिव्यो यस्य द्वारि समाश्रितौ ॥\nतस्मिन्मनोहरतरे कामवृद्धिकरे गृहे ॥ ३२ ॥\nपार्वत्या वसतः सार्द्धं कामो दृष्टिपथं ययौ ॥\nवायुरूपः शिवं दृष्ट्वा कामः प्रोवाच शंकरम् ॥ ३३ ॥\nनमस्ते सर्वरूपाय नमस्ते वृषभध्वज ॥\nनमस्ते गणनाथाय पाहि नाथ नमोऽस्तु ते ॥३४॥\nत्वया विरहितं लोकं शववत्स्पृशते मही ॥\nन त्वया रहितं किञ्चि द्दृश्यते सचराचरे ॥ ३५ ॥\nत्वं गोप्ता त्वं विधाता च लोकसंहारकारकः ॥\nकृपां कुरु महादेव देहदानं प्रयच्छ मे ॥ ३६ ॥\n॥ ईश्वर उवाच ॥ ॥ ॥\nयन्मया त्वं पुरा दग्धः पर्वते पुरतोऽनघ ॥\nतस्या एव समीपे त्वं पुनर्भव स्वदेहवान् ॥ ३७ ॥\nएवमुक्तस्ततः कामः स्वशरीरमुपागतः ॥\nववंदे चरणौ शूद्र विनयावनतोऽभवत् ॥ ३८ ॥\nततो ननाम चरणौ पार्वत्याः संप्रहृष्टवान् ॥\nलब्धप्रसादस्तु तयोः समीपाद्भुवनत्रये ॥ ३९ ॥\nचचार सुमहातेजा महामोहबलान्वितः ॥\nपुष्पधन्वा पुष्पबाणस्त्वाकुञ्चितशिरोरुहः ॥ ६.२४५.४० ॥\nसदा घूर्णितनेत्रश्च तयोर्देहमुपाविशत् ॥\nदिव्यासवैर्दिव्यगंधैर्वस्त्रमाल्यादिभिस्तथा ॥ ४१ ॥\nसख्यः संभोगसमये परिचक्रुः समंततः ॥\nएवं प्रक्रीडतस्तस्य वत्सराणां शतं ययौ ॥ ४२ ॥\nसाग्रमेका निशा यद्वन्मैथुने सक्तचेतसः ॥\nएतस्मिन्नंतरे देवास्तारकप्रद्रुता भयात् ॥\nब्रह्माणं शरणं जग्मुः स्तुत्वा तं शरणं गताः ॥ ४३ ॥\n॥ देवा उचुः ॥ ॥\nतारकोऽसौ महारौद्रस्त्वया दत्तवरः पुरा ॥ ४४ ॥\nविजित्य तरसा शक्रं भुंक्ते त्रैलोक्यपूजितः ॥\nवधोपायो यथा तस्य जायते त्वं कुरु स्वयम् ॥ ॥ ४५ ॥\n॥ ब्रह्मोवाच ॥ ॥\nमया दत्तवरश्चासौ मयैवोच्छिद्यते नहि ॥\nस्वयं संवर्ध्य कटुकं छेत्तुं कोऽपि न चार्हति ॥ ४६ ॥\nतस्मात्तस्य वधोपायं कथयामि महात्मनः ॥\nपार्वत्यां यो महेशानात्सूनुरुत्पत्स्यते हि सः ॥ ४७ ॥\nदिनसप्तकवान्भूत्वा तारकं स हनिष्यति ॥\nइति वाक्यं तु ते श्रुत्वा मंदरं लोकसुंदरम्॥ ४८ ॥\nब्रह्मलोकात्समाजग्मुः पीडिता दैत्यदानवैः ॥ ४९ ॥\nतत्र नंदिप्रभृतयो गणाः शूलभृतः पुरः ॥\nगृहद्वारे ह्युपा वृत्य तस्थुः संयतचेतसः ॥ ६.२४५.५० ॥\n॥ देवा ऊचुः ॥ ॥\nदेवाश्च दुःखातुरचेतसो भृशं हतप्रभास्त्यक्तगृहाश्रयाखिलाः ॥\nसंप्राप्य मासांश्चतुरः स्तपः स्थिता देवे प्रसुप्ते हरतोषणं परम् ॥ ५१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने तारकोपद्रुतानां देवानां शिवदर्शनार्थं मंदराचलंप्रतिगमनवर्णनंनाम पञ्चचत्वारिंशदुत्तरद्विशततमोऽध्यायः ॥ २४५ ॥"
  }
]
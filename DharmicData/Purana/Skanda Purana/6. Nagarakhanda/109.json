[
  {
    "text": "॥ ईश्वर उवाच ॥ ॥\nएतत्ते सर्वमाख्यातं यत्पृष्टोऽस्मि वरानने ॥\nसर्वेषामेव तीर्थानां सारं तीर्थसमुच्चयम् ॥ १ ॥\nएतेष्वहं वरारोहे सर्वेष्वेव व्यवस्थितः ॥\nनाम्ना चान्येषु तीर्थेषु त्रिदशानां हितार्थतः ॥ २ ॥\nयो मामेतेषु तीर्थेषु स्नात्वा पश्यति मानवः ॥\nकीर्तयेत्कीर्तनान्नाम्ना स नूनं मोक्षमाप्नुयात् ॥ ३ ॥\n॥ श्रीदेव्युवाच ॥ ॥\nयेषु तीर्थेषु यन्नाम कीर्तनीयं तव प्रभो ॥\nतत्कार्त्स्येन मम ब्रूहि यच्चहं तव वल्लभा ॥ ४ ॥\n॥ ईश्वर उवाच ॥ ॥\nवाराणस्यां महादेवं प्रयागे च महेश्वरम् ॥\nनैमिषे देवदेवं च गयायां प्रपितामहम् ॥ ५ ॥\nकुरुक्षेत्रे विदुः स्थाणुं प्रभासे शशिशेखरम् ॥\nपुष्करे तु ह्यजागन्धिं विश्वं विश्वेश्वरे तथा ॥ ६ ॥\nअट्टहासे महानादं महेन्द्रे च महाव्रतम् ( १०) ॥\nउज्जयिन्यां महाकालं मरुकोटे महोत्कटम् ॥७॥\nशंकुकर्णे महातेजं गोकर्णे च महाबलम् ॥\nरुद्रकोट्यां महायोगं महालिंगं स्थलेश्वरे ॥८॥\nहर्षिते च तथा हर्षं वृषभं वृषभध्वजे ॥\nकेदारे चैव ईशानं शर्वं मध्यमकेश्वरे ( २० )।ं।९ ॥\nसुपर्णाक्षं सहस्राक्षे सुसूक्ष्मं कार्तिकेश्वरे ॥\nभवं वस्त्रापथे देवि ह्युग्रं कनखले तथा ॥ ६.१०९.१० ॥\nभद्रकर्णे शिवं चैव दण्डके दण्डिनं तथा ॥\nऊर्ध्वरेतं त्रिदण्डायां चण्डीशं कृमिजांगले ॥ ११ ॥\nकृत्तिवासं तथैकाम्रे छागलेये कपर्दिनम् ०३०) ॥\nकालिञ्जरे नीलकण्ठं श्रीकण्ठं मण्डलेश्वरे ॥ १२ ॥\nविजयं चैव काश्मीरे जयन्तं मरुकेश्वरे ॥\nहरिश्चन्द्रे हरं चैव पुरश्चन्द्रे च शंकरम्॥ १३ ॥\nजटिं वामेश्वरे विन्द्यात्सौम्यं वै कुक्कुटेश्वरे ॥\nभूतेश्वरं भस्मगात्रे ओंकारेऽमरकण्टकम् ( ४०) ॥ १४ ॥\nत्र्यंबकं च त्रिसंध्यायां विरजायां त्रिलोचनम् ॥\nदीप्तमर्केश्वरे ज्ञेयं नेपाले पशुपालकम् ॥ १५ ॥\nयमलिंगं च दुष्कर्णे कपाली करवीरके ॥\nजागेश्वरे त्रिशूली च श्रीशैले त्रिपुरांतकम् ॥ १६ ॥\nरोहणं तु अयोध्यायां पाताले हाटकेश्वरम् ( ५०) ॥\nकारोहणे नकुलीशं देविकायामुमापतिम्॥ १७ ॥\nभैरवे भैरवाकारममरं पूर्वसागरे ॥\nसप्तगोदावरे भीमं स्वयंभूर्निर्मलेश्वरे ॥ १८ ॥\nकर्णिकारे गणाध्यक्षं कैलासे तु गणाधिपम् ॥\nगंगाद्वारे हिमस्थानं जल लिंगे जलप्रियम्( ६०) ॥ १९ ॥\nअनलं वाडवेऽग्नौ च भीमं बदरिकाश्रमे ॥\nश्रेष्ठे कोटीश्वरं चैव वाराहं विन्ध्यपर्वते ॥ ६.१०९.२० ॥\nहेमकूटे विरूपाक्षं भूर्भुवं गन्धमादने ॥\nलिंगेश्वरे च वरदं लंकायां च नरांतकम् (६८) ॥ २१ ॥\nअष्टषष्टिरियं देवि तवाख्याता विशेषतः ॥\nपठतां शृण्वतां वापि सर्वपातकनाशिनी ॥ २२ ॥\nतस्मात्सर्वप्रयत्नेन कीर्तनीया विचक्षणैः ॥\nकालत्रयेऽपि शुचिभिर्विशेषाच्छिवदीक्षितैः ॥ २३ ॥\nलिखितापि वरारोहे यस्यैषा तिष्ठते गृहे ॥\nन तत्र जायते दोषो भूतप्रेतसमुद्भवः ॥ २४ ॥\nन व्याधेर्न च सर्पाणां न चौराणां वरानने ॥\nनान्येषां भूभुजादीनां कदाचिदपि कुत्रचित् ॥ २५ ॥\nइति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽष्टषष्टितीर्थमाहात्म्य कथनंनाम नवोत्तरशततमोध्यायः ॥ १०९ ॥ ॥ छ ॥"
  }
]
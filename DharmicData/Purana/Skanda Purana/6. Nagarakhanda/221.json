[
  {
    "text": "॥ भर्तृयज्ञ उवाच ॥ ॥\nएतस्मात्कारणात्कश्चित्तस्मिन्नहनि पार्थिव ॥\nददाति नैव च श्राद्धं पितॄनुद्दिश्य कर्हिचित् ॥\nवंशच्छेदभयाद्राजन्सत्यमेतन्मयोदितम् ॥ १ ॥\nश्राद्धं विनापि दातव्यं तद्दिने मधुना सह ॥\nपायसं ब्राह्मणाग्र्येभ्यः सघृतं तृप्तिकारणात् ॥ २ ॥\nखड्गमांसं कालशाकं मांसं वाध्रीणसोद्भवम् ॥\nप्रदेयं ब्राह्मणेभ्यश्च तत्समंतादुदाहृतम् ॥ ३ ॥\nत्रिःपिबश्चेंद्रियक्षीणः सर्वयूथानुगस्तथा ॥\nएष वाध्रीणसः प्रोक्तः पितॄणां तृप्तिदः सदा ॥ ४ ॥\nतस्याभावेऽपि दातव्यं क्षीरौदनमनुत्तमम् ॥\nतस्मिन्नहनि विप्रेभ्यः पितॄणां तुष्टये नृप ॥ ५ ॥\nतस्याभावेऽपि दातव्यं जलं तिलविमिश्रितम्॥\nसदर्भं सहिरण्यं च हिरण्यशकलान्वितम् ॥ ६ ॥\nयच्छ्रेयो जायते पुंसः पक्षश्राद्धेन पार्थिव ॥\nकृतेन तत्फलं कृत्स्नं तस्मिन्नहनि पार्थिव ॥ ७ ॥\nपितॄनुद्दिश्य चाऽऽज्येन मधुना पायसेन च ॥\nकालशाकेन मधुना खड्गमांसेन वा नृप ॥ ८ ॥\nश्राद्धं विनापि दत्तेन श्रुतिरेषा पुरातनी ॥\nतस्मात्सर्वप्रयत्नेन पित्र्यर्क्ष्ये समुपस्थिते ॥\nत्रयोदश्यां नभस्यस्य हस्तगे दिननायके ॥ ९ ॥\nदरिद्रेणापि दातव्यं हिरण्यशकलान्वितम् ॥\nतोयं तिलैर्युतं राजन्पितॄणां तुष्टिमिच्छता ॥ ६.२२१.१० ॥ ॥\n॥ आनर्त उवाच ॥ ॥\nमांसं विगर्हितं विप्र यतः शास्त्रे निगद्यते ॥\nतस्मात्तत्क्रियते केन श्राद्धं कीर्तय मेऽखिलम् ॥ ११ ॥\nस्वमांसं परमांसेन यो वर्धयति निर्दयः ॥\nस नूनं नरकं याति प्रोक्तमेतन्महर्षिभिः ॥ १२ ॥\nत्वं च तस्य प्रभावं मे प्रजल्पसि द्विजो त्तम ॥\nविशेषाच्छ्राद्धकृत्ये च तदेवं मम संशयः ॥ १३ ॥\n॥ भर्तृयज्ञ उवाच ॥ ॥\nसत्यमेतन्महाभाग मांसं सद्भिर्विगर्हितम् ॥\nश्राद्धे प्रयुज्यते यस्मात्तत्तेऽहं वच्मि कारणम् ॥ १४ ॥\nयदा चारंभिता सृष्टिर्ब्रह्मणा लोककारिणा ॥\nसंपूज्य च पितॄन्देवान्नांदीमुखपुरःसरान्॥\nतदा खड्गः समुत्पन्नः पूर्वं वाध्रीणसश्च यः ॥ १५ ॥\nततो ये पितरो दिव्या ये च मानुषसम्भवाः ॥\nजगृहुस्ते ततः सर्वे बलिभूतमिवात्मनः ॥ १६ ॥\nतानुवाच ततो  ब्रह्मा एतौ तु पितरो मया ॥\nयुष्मभ्यं कल्पितौ सम्यग्बलिभूतौ प्रगृह्यताम् ॥ १७ ॥\nएताभ्यां परमा प्रीतिर्युष्मभ्यं संभविष्यति ॥\nमम वाक्यादसंदिग्धं परमेतौ नरो भुवि ॥ १८ ॥\nनैव संप्राप्स्यते पापं युष्मदर्थंहनन्नपि ॥\nतस्मात्सर्वप्रयत्नेन दातव्यं भूतिमिच्छता ॥ १९ ॥\nखड्गवाध्रीणसोद्भूतं मांसं श्राद्धे सुतृप्तिदम् ॥\nतौ चापि परमौ दिव्यौ स्वर्गं लोकं गमिष्यतः ॥ ६.२२१.२० ॥\nश्राद्धदस्य परं श्रेयो भविष्यति सुदुर्लभम् ॥\nपितॄणां चाक्षया तृप्तिर्भवेद्द्वादशवार्षिकी ॥ २१ ॥\nएतस्मात्कारणाच्छस्तं मांसमाभ्यां नराधिप ॥\nतस्मिन्नहनि नान्यत्र विनियोगोऽस्य कीर्तितः ॥ २२ ॥\n॥ रोहिताश्व उवाच ॥ ॥\nअप्राप्तखड्गमांसस्य तथा वाध्रीणसस्य च ॥\nकथं श्राद्धं भवेद्विप्र पितॄणां तृप्तिका रकम् ॥ २३ ॥\n॥ मार्कण्डेय उवाच ॥ ॥\nमधुना सह दातव्यं पायसं पितृतुष्टये ॥\nतेन वै वार्षिकी तृप्तिः पितॄणां चोपजायते ॥ २४ ॥\nआजं च पिशितं राजञ्छिशुमारसमुद्भवम्॥\nमांसं प्रतुष्टये प्रोक्तं वत्सरं मासवर्जितम् ॥ २५ ॥\nतदभावे वराहस्य दशमासप्रतुष्टिदम् ॥\nमांसं प्रोक्तं महाराज पितॄणां नात्र संशयः ॥ २६ ॥\nआरण्यमहिषोत्थेन तृप्तिः स्यान्नवमासिकी ॥\nरुरोश्चैवाष्टमासोत्था एणस्य सप्तमासिका ॥ २७ ॥\nशम्बरोर्मासषट्कं च शशकस्य तु पञ्चकम् ॥\nचत्वारः शल्लकस्योक्तास्त्रयो वा तैत्तिरस्य च ॥ २८ ॥\nमासद्वयं च मत्स्यस्य मासमेकं कपिञ्जले ॥\nनान्येषां योजयेन्मांसं पितृकार्ये कथंचन ॥ २९ ॥\nएतेषामेव मांसानि पावनानि नृपोत्तम ॥ ६.२२१.३० ॥\n॥ आनर्त उवाच ॥ ॥\nकस्मादेते पवित्राः स्युर्येषां मांसं प्रचोदितम् ॥\nश्राद्धे च तन्ममाचक्ष्व यथावद्द्विजसत्तम ॥ ३१ ॥\n॥ भर्तृयज्ञ उवाच ॥ ॥\nसृष्टिं प्रकुर्वता तेन पशवो लोककारिणा ॥\nखड्गवाध्रीणसादीनां पश्चात्सृष्टाः स्वयंभुवा ॥ ३२ ॥\nएकादशप्रमाणेन ततश्चान्ये नृपोत्तम ॥\nअजश्च प्रथमं सृष्टः स तथा मेध्यतां गतः ॥ ३३ ॥\nतथैते प्रथमं सृष्टाः पशवोऽत्र नराधिप ॥\nसस्यानि सृजता तेन तिलाः पूर्वं च निर्मिताः ॥ ३४ ॥\nश्राद्धार्थं व्रीहयः सृष्टा वन्येषु च प्रियंगवः॥\nगोधूमाश्च यवाश्चैव माषा मुद्राश्च वै नृप [। ३५ ॥\nनीवाराश्चापि श्यामाकाः प्रवक्ष्यामि यथाक्रमम् ॥\nतृप्तिं मांसेन वाञ्छंति मांसं मांसेन वर्जितम् ॥ ३६ ॥\nपुष्पजात्यो यदा सृष्टास्तदा प्राक्छतपत्रिका ॥\nसृष्टा तेन च मुख्या सा श्राद्धकर्मणि सर्वदा ॥ ३७ ॥\nधातूनि सृजता तेन रूप्यं सृष्टं स्वयंभुवा ॥\nतेन तद्विहितं श्राद्धे दक्षिणायां प्रतृप्तये॥३८॥\nराजतेषु च पात्रेषु यद्द्विजेभ्यः प्रदीयते॥\nपितृभ्यस्तस्य नैवाऽन्तो युगान्तेऽपि प्रजायते ॥ ३९ ॥\nअभावे रूप्यपात्राणां नामापि परिकीर्तयेत् ॥\nतुष्यंति पितरो राजन्कीर्तनादपि वै यतः ॥ ६.२२१.४० ॥\nरसांश्च सृजता तेन मधु सृष्टं स्वयंभुवा ॥\nतेन तच्छस्यते श्राद्धे पितॄणां तुष्टिदायकम् ॥ ४१ ॥\nयच्छ्राद्धं मधुना हीनं तद्रसैः सकलैरपि ॥\nमिष्टान्नैरपि संयुक्तं तत्पितॄणां न तृप्तये ॥ ४२ ॥\nअणुमात्रमपि श्राद्धे यदि न स्याद्धि माक्षिकम् ॥\nनामापि कीर्तयेत्तस्य पितॄणां तुष्टये यतः ॥ ४३ ॥\nशाकानि सृजता तेन ब्रह्मणा परमेष्ठिनौ ॥\nकालशाकं पुरः सृष्टं तेन तत्तृप्तिदायकम् ॥ ४४ ॥\nकालं हि सृजता तेन कुतपः प्राग्विनिर्मितः ॥\nतस्मात्कुतप काले च श्राद्धं कार्यं विजानता ॥\nय इच्छेच्छाश्वतीं तृप्तिं पितॄणामात्मनः सुखम् ॥ ४५ ॥\nवीरुधः सृजता तेन विधिना नृपसत्तम ॥\nदर्भास्तु प्रथमं सृष्टाः श्राद्धार्हास्तेन ते स्मृताः ॥ ४६ ॥\nश्राद्धार्हान्ब्राह्मणांस्तेन सृजता पद्मयोनिना ॥\nदौहित्राः प्रथमं सृष्टाः श्राद्धार्हास्तेन ते स्मृताः ॥ ॥४७ ॥\nअपि शौचपरित्यक्तं हीनांगाधिकमेव वा ॥\nदौहित्रं योजयेच्छ्राद्धे पितॄणां परितुष्टये ॥ ४८ ॥\nपशून्विसृजता तेन पूर्वं गावो विनिर्मिताः॥\nतेन  तासां पयः शस्तं श्राद्धे सर्पिर्विशेषतः ॥ ४९ ॥\nतस्माच्छ्राद्धे घृतं शस्तं प्रदत्तं पितृतुष्टये ॥ ६.२२१.५० ॥\nप्रजाश्च सृजता तेन पूर्वं दृष्टा द्विजोत्तमाः ॥\nतस्मात्प्रशस्तास्ते श्राद्धे पितृतृप्तिकराः सदा ॥ ५१ ॥\nदेवांश्च सृजता तेन विश्वेदेवाः कृताः पुरः ॥\nतेन ते प्रथमं पूज्याः प्रवृत्ते श्राद्धकर्मणि ॥ ५२ ॥\nते रक्षंति ततः श्राद्धं यथावत्परितर्पिताः ॥\nछिद्राणि नाशयंति स्म श्राद्धे पूर्वं प्रपूजिताः ॥ ५३ ॥\nएतैर्मुख्यतमैः सृप्तैः फूरा श्राद्धं विनिर्मितम् ॥\nस्वयं पितामहेनैव ततो देवा विनिर्मिताः ॥ ५४ ॥\nतेन ते सर्वलोकेषु गताः ख्यातिं पुरा नृप ॥ ५५ ॥\nएतच्छ्राद्स्य सत्रत्वं मया ते परिकीर्तितम् ॥\nपितॄणां परमं गुह्यं दत्तस्याक्षयकारकम् ॥ ५६ ॥\nयश्चैतत्कीर्तयेच्छ्राद्धे क्रियमाणे नृपोत्तम ॥\nविप्राणां भोक्त्तुकामानां तच्छ्राद्धं त्वक्षयं भवेत् ॥५७॥\nयश्चैतच्कृणुयाद्राजन्सम्यक्छ्रद्धासमन्वितः ॥\nविहितस्य भवेत्पुण्यं यच्छ्राद्धस्य तदाप्नुयात् ॥५८॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेरक्षेत्रमाहात्म्ये श्राद्धकल्पे सृष्ट्युत्पत्तिकालिकब्रह्मोत्सृष्टश्राद्धार्हवस्तुपरिगणनवर्णनं नामैकविंशत्युत्तरद्विशततमोऽध्यायः ॥ २२१ ॥"
  }
]
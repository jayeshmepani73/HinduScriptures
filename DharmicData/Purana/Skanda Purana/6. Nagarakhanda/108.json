[
  {
    "text": "॥ ऋषय ऊचुः ॥ ॥\nअष्टषष्टिप्रमाणानि यानि क्षेत्राणि सूतज ॥\nत्वयोक्तानि च तान्येव नामतो नः प्रकीर्तय ॥ १ ॥\nतथान्यानि च तीर्थानि यानि संति धरातले ॥\nतानि कीर्तय कार्त्स्न्येन परं कौतूहलं हि नः ॥ २ ॥\n॥ सूत उवाच ॥ ॥\nयानि प्रोक्तानि तीर्थानि भवद्भिर्द्विजसत्तमाः ॥\nअष्टषष्टिप्रमाणानि तथा क्षेत्राणि भूतले ॥३॥\nतानि सर्वाणि भीतानि प्रविष्टानि रसातलम् ॥\nतीर्थानि मुनिशार्दूलाः पापे ह्यत्र कलौ युगे ॥४॥\nएतदेव पुरा पृष्टः पार्वत्या परमेश्वरः ॥\nयद्भवद्भिरहं पृष्टस्तीर्थयात्राकृते द्विजाः ॥ ५ ॥\nकैलासशिखरासीनः पुरा देवो महेश्वरः ॥\nसर्वैर्गणगणैः सार्धमुपविष्टो वरासने ॥ ६ ॥\nप्रणाम करणार्थाय ह्यागतेष्वमरेषु च ॥\nगतेषु तेषु विप्रेंद्रा सर्वेषु त्रिदिवालयम् ॥\nअर्धासनगता देवी वाक्यमेतदुवाच ह ॥ ७ ॥\n॥ देव्युवाच ॥ ॥\nदेवदेव महादेव गंगाक्षालितशेखर ॥\nवद मे तीर्थमाहात्म्यं यद्यहं वल्लभा तव । ८ ॥\nतिस्रः कोट्योऽर्धकोटी च तीर्थानामिह भूतले ॥\nसंख्यया नामतो देव मह्यं कीर्तय सांप्रतम् । ९ ॥\nयानि तीर्थान्यनेकानि क्षेत्राणि चैव मे प्रभो ॥\nतानि कीर्तय देवेश सुगम्यं चैव देहिनाम् ॥\nकीर्तनाच्च समग्राणां तीर्थानां लभ्यते फलम् ॥ ६.१०८.१० ॥\n॥ ईश्वर उवाच ॥ ॥\nतीर्थशब्दो वरारोहे धर्मकृत्येषु वर्तते ॥\nधर्मस्थानेषु सर्वेषु तत्त्वं शृणु समाहिता ॥ ११ ॥\nमाता तीर्थं पिता तीर्थं तीर्थ साधुसमागमः ॥\nधर्मानुचिंतनं चैव तथैव नियमो यमः ॥ १२ ॥\nपुण्याः कथा वरारोहे देवर्षीणां कृतास्तथा ॥\nआश्रयाः सन्मुनींद्राणां देवानां च तथा प्रिये ॥ १३ ॥\nभूमिभागाः पवित्राः स्युः कीर्त्यते तीर्थमित्युत ॥\nतेषां संदर्शनादेव स्मरणाच्चावगाहनात् ॥\nमुच्यंते जन्तवः पापैरपि जन्मशतोद्भवैः ॥ १४ ॥\nतथा पातकिनो ये च ये च विश्वासघातकाः ॥\nतेऽपि सर्वे तथा मुक्तास्तेषां चैवावगाहनात्॥ १५ ॥\nएवं पापानि संयांति नाशं सर्वांगसुन्दरि ॥\nअपि ब्रह्मवधात्पापं यद्भवेदिह देहिनाम् ॥\nतच्चापि तीर्थसंसर्गात्प्रलयं यात्यसंशयम् ॥ १६ ॥\nममापि करसंलग्नं कपालं ब्रह्मणः पुरा ॥\nपतितं तीर्थसंसर्गात्तेषां चैवावगाहनात् ॥ १७ ॥\nएवं सर्वेषु तीर्थेषु तथा ह्यायतनेषु च ॥\nस्नातव्यं भक्तियुक्तेन चेतसा नान्यगामिना ॥ १८ ॥\nयत्र स्नातैर्नरैः सम्यक्सर्वेषां लभ्यते फलम् ॥\nममाश्रयं विशालाक्षि सर्वपातकनाशनम्॥\nकामदं च तथा नॄणां नारीणां च विशेषतः ॥ १९ ॥\nएतद्गुह्यतमं देवि मम नित्यव्यवस्थितम् ॥\nन कस्याऽपि मयाख्यातं देवेंद्रस्यापि पृच्छतः ॥ ६.१०८.२० ॥\nवाल्लभ्यात्तव मे भद्रे कथितं वै वरानने ॥\nअष्टषष्टिः प्रगम्यानि भक्त्या तीर्थानि मानवैः ॥ २१ ॥\nममाश्रयाणि तान्येव सर्वपापहराणि च ॥\nकामदानि वरारोहे मत्प्रभावादसंशयम् ॥ २२ ॥\nयं यं कामं समाधाय तत्र तीर्थे पुमान्यदि ॥\nकृत्वा स्नानं ततो देवमर्चयेच्च महेश्वरम् ॥ २३ ॥\nसुकृतं मनसि ध्यात्वा यैर्नरैः पूजितो हरिः ॥\nआस्तां तेषां वरारोहे दर्शनं स्पर्शनं तथा ॥\nस्मरणादपि मुच्यंते नराः पापैः पुराकृतैः ॥ २४ ॥\nएते शक्रादयो देवास्तेषु तीर्थेषु सुन्दरि ॥\nमां पूज्य त्रिदिवं प्राप्तास्तथान्ये नारदादयः ॥ २५ ॥\nतान्यहं ते प्रवक्ष्यामि विस्तरेण पृथक्पृथक् ॥\nनामतः शृणु देवेशि समाहितमनाः स्थिता ॥ २६ ॥\nवाराणसी प्रयागं च नैमिषं चापरं तथा ॥\nगयाशिरः सुपुण्यं च पवित्रं कुरुजांगलम् ॥ २७ ॥\nप्रभासं पुष्करं चैव विश्वेश्वरमथापरम ॥\nअट्टहासं महेन्द्रं च तथैवोज्जयनी च या ॥ २८ ॥\nमरुकोटिः शंकुकर्णं गोकर्णं क्षेत्रमुत्तमम् ॥\nरुद्रकोटिः स्थलेशं च हर्षितं वृषभध्वजम् ॥ २९ ॥\nकेदारं च तथा क्षेत्रं क्षेत्रं मध्यमकेश्वरम् ॥\nसहस्राक्षं तथा क्षेत्रं तथान्यत्कार्तिकेश्वरम् ॥ ६.१०८.३० ॥\nतथैव वस्त्रमार्गं च तथा कनखलं स्मृतम् ॥\nभद्रकर्णं च विख्यातं दण्डकाख्यं तथैव च ॥ ३१ ॥\nत्रिदण्डाख्यं तथा क्षेत्रं तथैव कृमिजांगलम् ॥\nएकाम्रं च तथा क्षेत्रं क्षेत्रं छागलकं तथा ॥ ३२ ॥\nकालिंजरं च देवेशि तथान्यन्मण्डलेश्वरम् ॥\nकाश्मीरं मरुकेशं च हरिश्चंद्रं सुशोभनम्॥ ३३ ॥\nपुरश्चंद्रं च वामेशं कुकुटेश्वरमेव च ॥\nभस्मगात्रमथोकारं त्रिसंध्या विरजा तथा ॥ ३४ ॥।\nअर्केश्वरं च नेपालं दुष्कर्णं करवीरकम् ॥\nजागेश्वरं तथा देवि श्रीशैलं पर्वतोत्तमम् ॥ ३५ ॥\nअयोध्या चैव पातालं तथा कारोहणं महत् ॥\nदेविका च नदी पुण्या भैरवं पूर्वसागरः ॥ ३६ ॥\nसप्तगोदावरीतीर्थं तथैव समुदाहृतम् ॥\nनिर्मलेशं तथान्यच्च कर्णिकारं सुशोभनम् ॥ ३७ ॥\nकैलासं जाह्नवीतीरं जललिंगं च वाडवम्॥\nबदरीतीर्थवर्यं च कोटितीर्थं तथैव च ॥ ३८ ॥\nविंध्याचलो हेमकूटं गन्धमादनमेव च ॥\nलिंगेश्वरं तथा क्षेत्रं लंकाद्वारं तथैव च ॥ ३९ ॥\nनलेश्वरं तु मध्येशं केदारं रुद्रजालकम् ॥\nसुवर्णाख्यं च वामोरु तथान्यत्षष्टिकापथम् ॥ ६.१०८.४० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेशवरक्षेत्रमाहात्म्ये ऽष्टषष्टितीर्थवर्णनंनामाष्टोत्तरशततमोऽध्यायः ॥ ॥ १०८ ॥"
  }
]
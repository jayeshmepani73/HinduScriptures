[
  {
    "text": "॥ सूत उवाच ॥ ॥\nएवमुक्त्वा स भगवान्विरराम पितामहः ॥\nसंतोष्य पावकं क्रुद्धं स्वयमेव द्विजोत्तमाः ॥ १ ॥\nततः सर्वैः सुरैः सार्धं शक्रविष्णुशिवादिभिः ॥\nजगाम ब्रह्मलोकं च देवास्ते च निजं पदम् ॥ २ ॥\nपावकोऽपि द्विजेंद्राणामग्निहोत्रेषु संस्थितः ॥\nहविर्जग्राह विधिवद्वसोर्द्धारोद्भवं तथा ॥ ३ ॥\nएवं तत्र समुद्भूतमग्नितीर्थमनुत्तमम् ॥\nयत्र स्नातो नरः प्रातर्मुच्यते दिनजादघात् ॥ ४ ॥\nअथ संप्रस्थितान्दृष्ट्वा तान्देवान्स्वाश्रमं प्रति ॥\nगजेंद्रशुकमण्डूकास्ते प्रोचुर्दुःखसंयुताः ॥५॥\nयुष्मत्कृते वयं शप्ताः पावकेन सुरेश्वराः ॥\nतस्माज्जिह्वाकृतेऽस्माकमुपायश्चिंत्यतामपि ॥६॥\n॥ देवा ऊचुः ॥ ॥\nविपरीतापि ते जिह्वा यथान्येषां गजोत्तम ॥\nकार्यक्षमा न संदेहो भविष्यति विशेषतः ॥ ७ ॥\nतथा यूयं नरेन्द्राणां मंदिरेषु व्यवस्थिताः ॥\nबहु मानसमायुक्ता मृष्टान्नं भक्षयिष्यथ ॥ ८ ॥\nयथा च शुक ते जिह्वा कृता मंदा हविर्भुजा ॥\nतथापि भूमिपालानां शंसनीया भविष्यति ॥ ९ ॥\nश्रीमतां च तथान्येषामस्मदीयप्रसादतः ॥\nत्वं च मंडूक यत्तेन विजिह्वो वह्निना कृतः ॥\nतद्भविष्यति ते शब्दो विजिह्वस्यापि दीर्घगः ॥ ६.९१.१० ॥\nएवमुक्त्वाऽथ ते देवाः स्वस्थानं प्रस्थितास्ततः ॥\nतेषामनुग्रहं कृत्वा कृपया परया युता ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागररखण्डे हाटकेश्वरक्षेत्रमाहात्म्येऽग्नितीर्थोत्पत्तिवर्णनंनामैकनवतितमोऽध्यायः ॥ ९१ ॥ ॥ छ ॥"
  }
]
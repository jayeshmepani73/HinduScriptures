[
  {
    "text": "॥ सूत उवाच ॥ ॥\nतस्यैव दक्षिणे भागे वालखिल्यैः प्रतिष्ठितम् ॥\nलिंगमस्ति सुविख्यातं सर्वपातकनाशनम् ॥ १ ॥\nयमाराध्य च तैः पूर्वं शक्रामर्षसमन्वितैः ॥\nगरुडो जनितः पक्षी ख्यातो विष्णुरथोऽत्र यः ॥ २ ॥\n॥ ऋषय ऊचुः ॥ ॥\nकथं तेषां समुत्पन्नः शक्रस्योपरि सूतज ॥\nप्रकोपो वालखिल्यानां संजज्ञे गरुडः कथम् ॥ ३ ॥\n॥ सूत उवाच ॥ ॥\nपुरा प्रजापतिर्दक्षस्तस्मिन्क्षेत्रे सुशोभने ॥\nचकार विधिवद्यज्ञं संपूर्णवरदक्षिणम् ॥ ४ ॥\nततः शक्रादयो देवाः सहायार्थं निमंत्रिताः ॥\nदक्षेण मुनयश्चैव तथा राजर्षयोऽमलाः ॥ ५ ॥\nतथा वेदविदो विप्रा यज्ञकर्मविचक्षणाः ॥\nगृहस्थाश्रमिणो ये च ये चारण्यनिवासिनः॥ ६ ॥\nअथ ते वालखिल्याख्या मुनयः संशितव्रताः॥\nएकां समिधमादाय साहाय्यार्थं प्रजापतेः ॥\nप्रस्थिता यज्ञवाटं तं भारार्ताः क्लेशसंयुताः ॥ ७ ॥\nअथ तेषां समस्तानां मार्गे गोष्पदमागतम् ॥\nजलपूर्णं समायातमकालजलदागमे ॥ ८ ॥\nततस्तरीतु कामास्ते क्लिश्यमाना इतस्ततः ॥\nसमिद्भारश्रमोपेता देवराजेन वीक्षिताः ॥ ९ ॥\nगच्छता तेन मार्गेण मखे दक्षप्रजापतेः ॥\nततश्चिरं समालोक्य स्मितं कृत्वा स कौतुकात् ॥\nजगामाथ समुल्लंघ्य ऐश्वर्यमदगर्वितः॥६.७९.१०॥॥\nततस्ते कोपसंयुक्ताः शक्राद्दृष्ट्वा पराभवम् ॥\nनिवृत्य स्वाश्रमं गत्वा चक्रुर्मंत्रं सनिश्चयम् ॥ ११॥।\nशाक्रं पदं समासाद्य यस्मादेतेन पाप्मना ॥\nअतिक्रांता वयं सर्वे तस्मात्पात्यः स सत्पदात् ॥ १२ ॥\nअन्यः शक्रः प्रकर्तव्यो मंत्रवीर्यसमुद्भवः ॥\nआथर्वणैर्महासूक्तैराभिचारिकसंभवैः ॥ १३ ॥\nयेन व्यापाद्यते तेन शक्रोऽयं मदगर्वितः ॥\nमखमाहात्म्यसंपन्नः स्वल्पबुद्धिपरा क्रमः ॥ १४ ॥\nततस्ते शुचयो भूत्वा स्कंदसूक्तेन पावकम् ॥\nजुहुवुश्च दिवारात्रौ क्षुरिकोक्तेन सोद्यमाः ॥ १५८ ॥\nगर्भोपनिषदेनैव नीलरुद्रैर्द्विजोत्तमाः ॥\nरुद्रशीर्षेण काम्येन विष्णुसूक्तयुतेन चं ॥ १६ ॥\nनिधाय कलशं मध्ये मंडलस्योदकावृतम् ॥\nहोमांते तत्र संस्पर्शं चक्रुस्तस्य जलैः शुभैः ॥ १७ ॥\nएतस्मिन्नंतरे शक्रः प्रपश्यति सुदारुणान् ॥\nउत्पातानात्मनाशाय जायमानान्समंततः ॥ १८ ॥\nवामो बाहुश्च नेत्रं च मुहुः स्फुरति चास्य वै ॥\nन च पश्यति नासाग्रं जिह्वाग्रं च तथा हनुम् ॥ १९ ॥\nशिरोहीनां तथा छायां गगने भास्करद्वयम् ॥\nअरुंधतीं ध्रुवं चैव न च विष्णुपदानि सः ॥ ६.७९.२० ॥\nन च मंदं न चाकाशे संस्थितां स्वर्धुनीं हरिः ॥\nस्वपन्पश्यति कृष्णांगीं नित्यं नारीं धृतायुधाम् ॥ २१ ॥\nमुक्तकेशीं विवस्त्रां च कृष्णदंतां भयानकाम् ॥\nतान्दृष्ट्वा स महोत्पातान्देवराजो बृहस्पतिम् ॥ २२ ॥\nपप्रच्छ भयसंत्रस्तः किमेतदिति मे गुरो ॥\nजायंते सुमहोत्पाता दुर्निमित्तानि वै पृथक् ॥ २३ ॥\nकिं मे भविष्यति प्राज्ञ विनाशः सांप्रतं वद ॥\nकिं वा त्रैलोक्य राज्यस्य किं वा वित्तादिकस्य च ॥ २४ ॥\n॥ बृहस्पतिरुवाच ॥ ॥\nये त्वया मदमत्तेन वालखिल्या महर्षयः ॥\nउल्लंघिताः स्थिता मार्गे गोष्पदं तर्त्तुमिच्छवः ॥ २५ ॥\nतैरेवाथर्वणैर्मंत्रैस्त्वकृतेऽस्ति शचीपते ॥\nकृतो होमः सुसंपूर्णः कलशश्चाभिमंत्रितः ॥ २६ ॥\nयुष्माकं सुविनाशाय सर्वदेवाधिनायकः ॥\nभविष्यति न संदेहो मंत्रैराथर्वणैर्हरिः ॥ २७ ॥\nतस्य तद्वचनं श्रुत्वा सहस्राक्षो भयान्वितः ॥\nदक्षं गत्वा च दीनास्यः प्रोवाच तदनंतरम् ॥ २८ ॥\nअस्मन्नाशाय मुनिभिर्वालखिल्यैः प्रजापते ॥\nप्रोद्यमो विहितः सम्यक्छक्रस्यान्यस्य वै कृते ॥ २९ ॥\nतान्वारय स्वयं गत्वा यावन्नो जायते परः ॥\nशक्रोऽस्मद्ध्वंसनार्थाय नास्ति तेषामसाध्यता ॥ ६.७९.३० ॥\nअथ दक्षो द्रुतं गत्वा शक्राद्यैरमरैर्वृतः ॥\nप्रहसंस्तानुवाचेदं विनयेन समन्वितः ॥ ३१ ॥\nकिमेतत्क्रियते विप्राः कर्म रौद्रतमं महत् ॥\nत्रैलोक्यं व्याकुलं येन सर्वमेतद्व्यवस्थितम् ॥ ३२ ॥\nअथ ते दक्षमालोक्य समायातं स्वमाश्रयम् ॥\nसंमुखाश्चाभ्ययुस्तूर्णं प्रगृहीतार्घ्यपाणयः ॥ ३३ ॥\nअर्घ्यं दत्त्वा यथान्यायं पूजां कृत्वाथ भक्तितः ॥\nप्रोचुश्च प्रणता भूत्वा स्वागतं ते प्रजापते ॥ ३४ ॥\nआदेशो दीयतां शीघ्रं यदर्थमिह चागतः ॥\nअपि प्राणप्रदानेन करिष्यामः प्रियं तव ॥ ३५ ॥ ॥\n॥ दक्ष उवाच ॥ ॥\nएतद्रौद्रतमं कर्म सर्वदेवभयावहम् ॥\nत्याज्यं युष्माभिरव्यग्रैरेतदर्थमिहागतः ॥ ३६ ॥\n॥ मुनय ऊचुः ॥ ॥\nवयं शक्रेण ते यज्ञे समायाताः सुभक्तितः ॥\nउल्लंघिता मदोद्रेकात्कृत्वा हास्यं मुहुर्मुहुः ॥ ३७ ॥\nशक्रोच्छेदाय चास्माभिः शकोऽन्यो वीर्यमंत्रतः ॥\nप्रारब्धः कर्तुमत्युग्रैर्होमांतश्च व्यवस्थितः ॥ ३८ ॥\nतत्कथं मंत्रवीर्यं तत्क्रियते मोघमित्यहो ॥\nवेदोक्तं च विशेषेण तस्मादत्र वद प्रभो ॥ ३९ ॥\nत्वमेव यदि शक्तः स्यादन्यथा कर्तुमेव हि ॥\nकुरुष्व वा स्वयं नाथ नास्माकं शक्तिरीदृशी ॥ ६.७९.४० ॥\n॥ दक्ष उवाच ॥ ॥\nसत्यमेतन्महाभागा यद्युष्माभिः प्रकीर्तितम् ॥\nनान्यथा शक्यते कर्तुं वेदमन्त्रोद्भवं बलम् ॥ ४१ ॥\nतद्य एष कृतो होमो युष्माभिर्वेदमंत्रतः ॥\nदेवराजार्थमव्यग्रैः कलशश्चाभिमंत्रितः ॥ ४२ ॥\nसोऽयं मद्वचनाद्राजा भविष्यति पतत्रिणाम् ॥\nतेजोवीर्यसमोपेतः शक्रादपि सुवीर्यवान् ॥ ४३ ॥\nएतस्य देवराजस्य क्षंतव्यं मम वाक्यतः ॥\nतत्कृतं मूढभावेन यदनेन विचेष्टितम् ॥ ४४ ॥\nएवमुक्त्वाथ तेषां तं सहस्राक्षं भयातुरम् ॥\nदर्शयामास दक्षस्तु विनयावनतं स्थितम् ॥ ४५ ॥\nतेऽपि दृष्ट्वा सहस्राक्षं वेपमानं कृतांजलिम् ॥\nप्रोचुर्माऽतिक्रमं शक्र ब्राह्मणानां करिष्यसि ॥ ४६ ॥\nभूयो यदि दिवेशानामाधिपत्यं प्रवांछसि ॥\nअपि मन्दोऽपि मूर्खोऽपि क्रियाहीनोऽपि वा द्विजः ॥\nनावज्ञेयो बुधैः क्वापि लोकद्वय मभीप्सुभिः ॥ ४७ ॥\n॥ इन्द्र उवाच ॥ ॥\nअज्ञानाद्यदि वा ज्ञानाद्यन्मया कुकृतं कृतम् ॥\nतत्क्षंतव्यं द्विजैः सर्वैर्विशेषाद्दक्ष वाक्यतः ॥ ४८ ॥\nप्रगृह्यतां वरोऽस्माकं यः सदा वर्तते हृदि ॥\nप्रदास्यामि न संदेहो नादेयं विद्यते मम ॥ ४९ ॥\n॥ मुनय ऊचुः ॥ ॥\nअस्मिन्कुण्डे नरो होमं यः कुर्याच्छ्रद्धयाऽन्वितः ॥\nएतल्लिंगं समभ्यर्च्य तस्याऽस्तु हृदि वांछितम् ॥ ६.७९.५० ॥\n॥ इन्द्र उवाच ॥ ॥\nएतल्लिंगं समभ्यर्च्य योऽत्र होमं करिष्यति ॥\nकुंडेऽत्र वांछितं सद्यः सफलं स हि लप्स्यते ॥ ५१ ॥\nनिष्कामो वाऽथ संपूज्य लिंगमेतच्छुभावहम् ॥\nप्रयास्यति परां सिद्धिं त्रिदशैरपि दुर्लभाम् ॥ ५२ ॥\n॥ सूत उवाच ॥ ॥\nएवमुक्त्वा सहस्राक्षो वालखिल्यान्मुनीश्वरान् ॥\nऐरावतं समारुह्य दक्षयज्ञे ततो गतः ॥ ५३ ॥\nदक्षोऽपि विधिवद्यज्ञं चकार द्विजसत्तमाः ॥\nसंहृष्टैर्वालखिल्यैस्तैरुपविष्टैः समीपतः ॥ ५४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाह वालखिल्याश्रममाहात्म्यकथनंनामैकोनाशीतितमोऽध्यायः ॥ ७९ ॥ ॥ ध ॥ ॥"
  }
]
[
  {
    "text": "॥ सूत उवाच ॥ ॥\nऋचीकोऽपि समादाय पुरुषैराप्तकारिभिः ॥\nतानश्वान्प्रजगामाथ यत्र गाधिर्व्यवस्थितः ॥ १ ॥\nतस्मै निवेदयामास कन्यार्थं तान्हयोत्तमान् ॥\nगाधिस्तु तान्प्रगृह्याथ योग्यान्वाजिमखस्य च ॥ २ ॥\nएकैकं परमं तेषां स जगामाथ पार्थिवः ॥\nततस्तां प्रददौ तस्मै कन्यां त्रैलोक्यसुन्दरीम् ॥ ३ ॥\nविप्राग्निसाक्षिसंभूतां गृह्योक्तविधिना न्वितः ॥\nततो विवाहे निर्वृत्त ऋचीको मुनिसत्तमः ॥ ४ ॥\nतस्याः संवेशने चैव निष्कामः समपद्यत ॥\nअथाब्रवीन्निजां भार्यां निष्कामः संस्थितो मुनिः ॥ ५ ॥\nअहं यास्यामि सुश्रोणि काननं तपसः कृते ॥\nत्वं प्रार्थय वरं कंचिद्येनाभीष्टं ददामि ते ॥ ६ ॥\nसा श्रुत्वा तस्य तद्वाक्यं निष्कामस्य प्रजल्पितम् ॥\nवाष्पपूर्णेक्षणा दीना जगाम जननीं प्रति ॥ ७ ॥\nप्रोवाच वचनं तस्य सा निष्कामपते स्तदा ॥\nवरदानं तथा तेन यथोक्तं द्विजसत्तमाः ॥ ८ ॥\nअथ श्रुत्वैव सा माता यथा तज्जल्पितं तया ॥\nसुतया ब्राह्मणश्रेष्ठास्ततो वचनमब्रवीत् ॥ ९ ॥\nयद्ययं पुत्रि ते भर्ता वरं यच्छति वांछितम् ॥\nतत्प्रार्थय सुतं तस्माद्ब्राह्मण्येन समन्वितम् ॥ ६.१६६.१० ॥\nमदर्थं चैकपुत्रं च निःशेषक्षात्त्रतेजसा ॥\nसंयुक्तं याचय शुभे विपुत्राऽहं यतः स्थिता ॥ ११ ॥\nसा श्रुत्वा जननीवाक्यमृचीकं प्राप्य सुव्रता ॥\nअब्रवीज्जननी वाक्यं सर्वं विस्तरतो द्विजाः ॥ १२ ॥\nस तस्याश्च वचः श्रुत्वा चकाराथ चरुद्वयम् ॥\nपुत्रेष्टिं विधिवत्कृत्वा नमस्कृत्य स्वयंभुवम् ॥ १३ ॥\nएकस्मिन्योजयामास ब्राह्म्यं तेजोऽखिलं च सः ॥\nक्षात्रं तेजस्तथान्यस्मिन्सकलं द्विजसत्तमाः ॥ १४ ॥\nभार्यायै प्रददौ पूर्वं ब्राह्म्यं च चरुमुत्त मम्॥\nअब्रवीत्प्राशयित्वैनमश्वत्थालिंगनं कुरु ॥ १५ ॥\nततः प्राप्स्यसि सत्पुत्रं ब्राह्म्यतेजःसमन्वितम् ॥\nद्वितीयश्चरुको यश्च तं त्वं मात्रे निवे दय ॥ १६ ॥\nअब्रवीच्च ततस्तां तु ऋचीको मुनिसत्तमः ॥\nत्वमेनं चरुकं प्राश्य न्यग्रोधालिंगनं कुरु ॥ १७ ॥\nततः प्राप्स्यसि सत्पुत्रं संयुक्तं क्षात्रतेजसा ॥\nनिःशेषेण महाभागे न मे स्याद्वचनं वृथा ॥ १८ ॥\nएवमुक्त्वा ऋचीकस्तु स विसृज्य च तेजसी ॥\nसुहृष्टो ब्राह्मणश्रेष्ठः स्वयं च महितोऽभवत् ॥१९॥\nते चैव तु गृहे गत्वा प्रहृष्टेनांतरात्मना ॥\nऊचतुश्च मिथस्ते च सत्यमेतद्भविष्यति ॥ ६.१६६.२० ॥\nततो माता सुतां प्राह आत्मार्थे सकलो जनः ॥\nविशेषं कुरुते कृत्ये सामान्ये च व्यवस्थिते ॥ २१ ॥\nतत्तवार्थं कृतोऽनेन यश्चरुश्चारुलोचने ॥\nयस्तस्मिन्विहितोऽनेन मन्त्रग्रामो भविष्यति ॥\nविशेषेण महाभागे सत्यमेतन्मयोदितम् ॥ २२ ॥\nतस्माच्च चरुकं मह्यं त्वं गृहाण शुचिस्मिते ॥\nआत्मीयं मम यच्छस्व वृक्षाभ्यां च विपर्ययः ॥\nक्रियतां च महाभागे येन मे स्यात्सुतोत्तमः ॥ २३ ॥\nराज्यकर्मणि दक्षश्च शूरः परबलार्दनः ॥\nत्वदीयो द्विजमात्रोऽपि तव तुष्टिं करिष्यति ॥ २४ ॥\nअथ सा विजने प्रोक्ता तया मात्रा यशस्विनी ॥\nअकरोद्व्यत्ययं वृक्षे चरौ च द्विजसत्तमाः ॥ २५ ॥\nततः पुंस वने स्नाते ते शुभे चारुलोचने ॥\nदधाते गर्भमेवाथ भर्तुः संयोगतः क्षणात् ॥ २६ ॥\nततस्तु गर्भमासाद्य सा च त्रैलोक्यसुन्दरी ॥\nक्षात्त्रेण तेजसा युक्ता तत्क्षणात्समपद्यत ॥\nमनो राज्ये ततश्चक्रे हस्त्यश्वारोहणोद्भवे ॥ २७ ॥\nयुद्धवार्त्तास्तथा चक्रे देवासुरगणोद्भवाः ॥\nशृणोति च तथा नित्यं विलासेषु मनो दधे ॥\nअनुष्ठानं ततश्चक्रे मनोराज्यसमुद्भवम् ॥ २८ ॥\nपितुर्गृहात्समानीय जात्यानश्वांस्तथा गजान् ॥\nरक्तानि चैव वस्त्राणि काश्मीराद्यं विलेपनम् ॥ २९ ।१\nतद्दृष्ट्वा चेष्टितं तस्या राज्यार्हं बहुभोगधृक् ॥\nब्राह्मणार्हैः परित्यक्तं समाचारैश्च कृत्स्नशः । ६.१६६.३० ॥\nअब्रवीच्च ततः क्रुद्धो धिक्पापे किमिदं कृतम् ॥\nव्यत्ययो विहितो नूनं चरुकस्य नगस्य च ॥ ३१ ॥\nत्वया पापे प्रपश्यामि येनेदृक्तव चेष्टितम् ।१\nक्षत्रियार्हं द्विजाचारैः सकलैः परिवर्जितम् ॥ ३२ ॥\nचीरवल्कलसंत्यक्तं स्नानजाप्यविवर्जितम् ॥\nसंयुक्तं विविधैर्गन्धैर्मृगनाभिपुरःसरैः । ३३ ॥\nतव माता शमस्था सा जपहोमपरायणा ॥\nतीर्थयात्रापरा चैव वेदश्रवणलालसा ॥ ३४ ॥\nतस्मात्ते क्षत्रियः पुत्रो भविष्यति न संशयः ॥ ३५ ॥\nमातुश्च ब्राह्मणश्रेष्ठो ब्रह्मचर्यकथापरः ॥\nभविष्यति सुतश्चिह्नैर्गर्भलक्षणसंभवैः ॥ ३६ ॥\nयस्मादुदीरितः पूर्वं श्लोकोऽयं शास्त्रचिन्तकैः ॥\nयादृशा दोहदाः सन्ति सगर्भाणां च योषिताम् ॥ ३७ ॥\nतादृगेव स्वभावेन तासां पुत्रोऽत्र जायते ॥\nसैवमुक्ता भयत्रस्ता वेपमाना कृतांजलिः ॥ ॥ ३८ ॥\nबाष्पपूर्णेक्षणा दीना वाक्यमेतदुवाच ह ॥\nसत्यमेतत्प्रभो वाक्यं यत्त्वया समुदाहृतम् ॥ ३९ ॥\nअतीतानागतं वेत्ति विना लिंगैर्भवानिह ॥\nतस्मात्कुरु प्रसादं मे यथा स्याद्ब्राह्मणः सुतः ॥\nक्षत्रियस्य तु पुत्रस्य भवान्नार्हः कथंचन ॥ ६.१६६.४० ॥\n॥ ऋचीक उवाच ॥ ॥\nयत्किंचिद्ब्रह्मतेजः स्यात्तन्न्यस्तं ते चरौ मया ॥\nक्षात्त्रं तेजश्च ते मातुर्व्यत्ययं च कथंचन ।।\nकरोमि वाधमो लोके शास्त्र स्य च व्यतिक्रमम् ॥ ४१ ॥\n॥ पत्न्युवाच ॥ ॥\nयद्येवं भृगुशार्दूल मम पौत्रोऽत्र यो भवेत् ॥\nक्षात्त्रं तेजोऽखिलं तस्य गात्रे भूया त्त्वयाऽऽहृतम् ॥ ४२ ॥\nपुत्रस्तु ब्राह्मणश्रेष्ठो भूयादभ्यधिकस्तव ॥ ४३ ॥\n॥ ऋचीक उवाच ॥ ॥\nएवं भवतु मद्वाक्यात्पुत्रस्ते ब्राह्मणः शुभे ॥\nपौत्रः सुदुर्द्धरः संख्ये संयुक्तः क्षात्त्रतेजसा ॥ ४४ ॥\nततः सत्यं वरं लब्ध्वा प्रसन्नवदना सती ॥\nमातुर्निवेदयामास तत्सर्वं कांत जल्पितम् ॥ ४५ ॥\nततः सा दशमे मासि संप्राप्ते गुरुदैवते ॥\nनक्षत्रे जनयामास पुत्रं बालार्कसन्निभम् ॥ ४६ ॥\nब्राह्म्या लक्ष्म्या समोपेतं निधानं तपसां शुचि ॥\nजमदग्निरिति ख्यातो योऽसौ त्रैलोक्यविश्रुतः ॥\nतस्य पुत्रोभवत्ख्यातो रामोनाम महायशाः ॥ ४७ ॥\nएकविंशतिदा येन धरा निःक्षत्रिया कृता ॥\nक्षात्त्रतेजःप्रभावेन पितामहप्रसादतः ॥ ४८ ॥\nइति श्रीस्कांदे महापुराण एकाशीतिसाहस्या संहितायां षष्ठे नागरखण्डे हाटकेश्वरक्षेत्रमाहात्म्ये परशुरामोत्पत्तिवर्णनंनाम षट्षष्ट्युत्तरशततमोऽध्यायः ॥ १६६ ॥"
  }
]
[
  {
    "text": "॥ ॥ऋषय ऊचुः ॥ ॥\nयत्वया सूतज प्रोक्तं देवी कात्यायनी च सा ॥\nमहिषांतकरी जाता कथं सा मे प्रकीर्तय॥॥।\nकीदृग्दानववर्यः स माहिषं रूपमाश्रितः ॥\nकस्मात्स सूदितो देव्या तन्मे विस्तरतो वद ॥२॥\n॥ सूत उवाच ॥ ॥\nअत्र वः कीर्तयिष्यामि देव्या माहात्म्यमुत्तमम् ॥\nश्रुतमात्रेऽपि मर्त्यानां येन शत्रुक्षयो भवेत् ॥ ३ ॥\nहिरण्याक्षसुतः पूर्वं महिषोनाम दानवः ॥\nआसीन्महिषरूपेण येन भुक्तं जगत्त्रयम्॥४॥\n॥ ऋषय ऊचुः ॥ ॥\nमाहिषेण स्वरूपेण किंजातः सूतनंदन ॥\nअथवा शापदोषेण सञ्जातः केनचिद्वद ॥५॥\n॥ सूत उवाच ॥ ॥\nसंजातो हि सुरूपाढ्यः शतपत्रनिभाननः ॥\nदीर्घबाहुः पृथुग्रीवः सर्वलक्षणलक्षितः ॥\nनाम्ना चित्रसमः प्रोक्तस्तेजोवीर्यसमन्वितः । ६ ॥\nसबाल्यात्प्रभृति प्रायो महिषाणां प्रबोधनम् ॥\nकरोति संपरित्यज्य सर्वमश्वादिवाहनम्॥ ७ ॥\nकदाचिन्महिषारूढः स प्रतस्थे दनोः सुतः ॥\nजाह्नवीतीरमासाद्य विनिघ्नञ्जलपक्षिणः ॥ ९ ॥\nअथासीत्सुसमाधिस्थो दुर्वासा मुनिसत्तमः ॥\nगंगातीरे विधायोच्चैः पद्मा सनमनुत्तमम् ॥ ९ ॥\nविहंगासक्तचित्तेन शून्येन स मुनीश्वरः ॥\nदृष्टो न महिषक्षुण्णः  खुरैर्वेगवशाद्द्विजः ॥ ६.११९.१० ॥\nततः क्षतजदिग्धांगः स दृष्ट्वा दानवं पुरः ॥\nअथ दृष्ट्वा प्रणामेन रहितं कोपमाविशत्॥॥॥\nततः प्रोवाच तं क्रुद्धस्तोयमादाय पाणिना ॥\nयस्मात्पाप मम क्षुण्णं गात्रं महिषजैः खुरैः ॥ १२ ॥\nसमाधेश्च कृतो भंगस्तस्मात्त्वं महिषो भव ॥\nयावज्जीवसि दुर्बुद्धे सम्यग्ज्ञानसमन्वितः ॥ १३ ॥\nअथाऽसौ महिषो जातः कृष्णगात्रधरो महान् ॥\nअतिदीर्घविषाणश्च अंजनाद्रिरिवापरः ॥ १४ ॥\nततः प्रसादयामास तं मुनिं विनयान्वितः ॥\nशापातं कुरु मे विप्र बाल्यभावादजानतः ॥ १५ ॥\nअथ तं स मुनिः प्राह न मे स्याद्वचनं वृथा ॥\nतस्माद्यावत्स्थिताः प्राणास्तावदित्थं भविष्यति ॥ १६ ॥\nमहिषस्य स्वरूपेण निन्दितस्य सुदुर्मते ॥\nएवं स तं परित्यज्य गंगातीरं मुनीश्वरः ॥\nजगामाऽन्यत्र सोऽप्याशु गत्वा शुक्रमुवाच ह ॥ १७ ॥\nअहं दुर्वाससा शप्तः कस्मिंश्चित्कारणांतरे ॥\nमहिषत्वं समानीतस्तस्मात्त्वं मे गतिर्भव ॥ १८ ॥\nयथा स्यात्पूर्वजं देहं तिर्यक्त्वं नश्यते यथा ॥\nप्रसादात्तव विप्रेंद्र तथा नीतिर्विधीयताम् ॥ १९ ॥\n॥ शुक्र उवाच ॥ ॥\nतस्य शापोऽन्यथा कर्तुं नैव शक्यः कथंचन ॥\nकेनापि संपरित्यज्य देवमेकं महेश्वरम् ॥ ६.११९.२० ॥\nतस्मादाराधयाऽऽशु त्वं गत्वा लिंगमनुत्तमम् ॥\nहाटकेश्वरजे क्षेत्रे सर्वसिद्धिप्रदायके ॥ २१ ॥\nतत्र सञ्जायते सिद्धिः शीघ्रं दानवसत्तम ॥\nअपि पापयुगे प्राप्ते किं पुनः प्रथमे युगे। २२ ॥\nएवमुक्तः स शुक्रेण दानवः सत्वरं ययौ ॥\nहाटकेश्वरजं क्षेत्रं तपस्तेपे ततः परम् ॥ २३ ॥\nस्थापयित्वा महल्लिगं भक्त्या देवस्य शूलिनः ॥\nप्रासादं च ततश्चक्रे कैलासशिखरोपमम् ॥ ०९४ ॥\nतस्यैवं वर्तमानस्य तपःस्थस्य महात्मनः ॥\nजगाम सुमहान्कालः कृच्छ्रे तपसि वर्ततः ॥ २५ ॥\nततस्तुष्टो महादेवो गत्वा तद्दृष्टिगोचरम् ॥\nप्रोवाच परितुष्टोऽस्मि वरं वरय दानव ॥ २६ ॥\n॥ महिष उवाच ॥ ॥\nअहं दुर्वाससा शप्तो महिषत्वे नियोजितः ॥\nतिर्यक्त्वं नाशमायातु तस्मान्मे त्वत्प्रसादतः ॥ २७ ॥\n॥ श्रीभगवानुवाच ॥ ॥\nनान्यथा शक्यते कर्तुं तस्य वाक्यं कथंचन ॥\nतस्मात्तव करिष्यामि सुखोपायं शृणुष्व तम् ॥ २८ ॥\nये केचिन्मानवा भोगा दैविका ये तथाऽऽसुराः ॥\nते सर्वे तव गात्रेऽत्र सम्प्रयास्यंति संश्रयम् ॥ २९ ॥\nभोगार्थमिष्यते कायं यतो मर्त्यं सुरासुरैः ॥\nसमवाप्स्यसि तान्सर्वांस्तस्मात्तव कलेवरम् ॥ ६.११९.३७ ॥\n॥ महिष उवाच ॥ ॥\nयद्येवं देवदेवेश भोगप्राप्तिर्भवेन्मम ॥\nतस्मादवध्यमेवास्तु गात्रमेतन्मम प्रभो ॥ ३१ ॥\nदशानां देवयोनीनां मनुष्याणां विशेषतः ॥\nतिर्यञ्चानां च नागानां पक्षिणां सुरसत्तम ॥ ३२ ॥\n॥ श्रीभगवानुवाच ॥ ॥\nनावध्योऽस्ति धरापृष्ठे कश्चिद्देही च दानव ॥\nतस्मादेकं परित्यक्त्वा शेषान्प्रार्थय दैत्यप ॥ ३३ ॥\nततः स सुचिरं ध्यात्वा प्रोवाच वृषभध्वजम् ॥\nस्त्रियमेकां परित्यक्त्वा नान्येभ्यस्तु वधो मम ॥ ३४ ॥\nतथात्र मामके तीर्थे यः कश्चिच्छ्रद्धया नरः ॥\nकरोति स्नानमव्यग्रस्त्वां पश्यति ततः परम् ॥ ३५ ॥\nतस्य स्यात्त्वत्प्रसादेन संसिद्धिः सार्वकामिकी ॥\nसर्वोपद्रवनाशश्च तेजोवृद्धिश्च शंकर ॥ ३६ ॥\n॥ श्रीभगवानुवाच ॥ ॥\nमार्गशुक्लचतुर्दश्यां तीर्थे स्नात्वाऽत्र तावके ॥\nविलोकयिष्यति प्रीत्या मम लिंगं ततः परम् ॥ ३७ ॥\nभूतप्रेतपिशाचादि संभवास्तस्य तत्क्षणात् ।\nदोषा नाशं प्रयास्यंति तथा रोगा ज्वरादयः ॥ ३८ ॥\nएवमुक्त्वाऽथ देवेशस्ततश्चादर्शनं गतः ॥\nमहिषोऽपि निजं स्थानं प्रजगाम ततः परम् ॥ ३९ ॥\nस गत्वा दानवान्सर्वान्समाहूय ततः परम् ॥\nप्रोवाचामर्षसंयुक्तः सभामध्ये व्यवस्थितः ॥ ६.११९.४० ॥\nपिता मम पितृव्यश्च ये चान्ये मम पूर्वजाः ॥\nदानवा निहता देवैर्वासुदेवपुरोगमैः ॥ ४१ ॥\nतस्मात्तान्नाशयिष्यामि देवानपि महाहवे ॥\nअहं त्रैलोक्यराज्यं हि ग्रहीष्यामि ततः परम् ॥ ४२ ॥\nअथ ते दानवाः प्रोचुर्युक्तमेतदनुत्तमम् ॥\nअस्मदीयमिदं राज्यं यच्छक्रः कुरुते दिवि ॥ ४३ ॥\nतस्मादद्यैव गत्वाऽऽशु हत्वेन्द्रं रणमूर्धनि ॥\nदिव्यान्भोगान्प्रभुञ्जानाः स्थास्यामः सुखिनो दिवि ॥ ४४ ॥\nएवं ते दानवाः सर्वे कृत्वा मंत्रविनिश्चयम् ॥\nमेरुशृंगं ततो जग्मुः सभृत्यबलवाहनः॥४५॥\nअथ शक्रादयो देवा दृष्ट्वा तद्दानवोद्भवम्॥\nअकस्मादेव संप्राप्तं बलं शस्त्रास्त्रसंयुतम्॥\nयुद्धार्थं स्वपुरद्वारि निर्ययुस्तदनंतरम्॥४६॥\nआदित्या वसवो रुद्रा नासत्यौ च भिषग्वरौ।\nविश्वेदेवास्तथा साध्याः सिद्धा विद्याधराश्च ये॥४७॥\nततः समभवद्युद्धं देवानां सह दानवैः।\nमिथः प्रभर्त्स्यमानानां मृत्युं कृत्वा निवर्तनम्॥४८॥\nएवं समभवद्युद्धं यावद्वर्षत्रयं दिवि।\nरक्तनद्योतिविपुलास्तत्रातीव प्रसुस्रुवुः।४९॥\nअन्यस्मिन्दिवसे शक्रं दृष्टैवारावणसंस्थितम्।\nतं शुक्लेनातपत्रेण ध्रियमाणेन मूर्धनि।\nदेवैः परिवृतं दिव्यशस्त्रपाणिभिरेव च॥६.११९.५०॥\nततः कोपपरीतात्मा महिषो दानवाधिपः।\nमहावेगं समासाद्य तस्यैवाभिमुखो ययौ॥५१॥\nशृंगाभ्यां च सुतीक्ष्णाभ्यां ततश्चैरावणं गजम्।\nविव्याध हृदये सोऽथ चक्रे रावं सुदारुणम्॥५२॥\nततः पराङ्मुखो भूत्वा पलायनपरायणः।\nअभिदुद्राव वेगेन पुरी यत्रामरावती॥५३॥\nअंकुशोत्थप्रहारैश्च क्षतकुंभोऽपि भूरिशः।\nमहामात्रनिरुद्धोऽपि न स तस्थौ कथंचन॥५४॥\nअथाब्रवीत्सहस्राक्षो महिषं वीक्ष्य गर्वितम्।\nगर्जमानांस्तथा दैत्यान्क्ष्वेडनास्फोटनादिभिः॥५५॥\nमा दैत्य प्रविजानीहि यन्नष्टस्त्रिदशाधिपः।\nएष नागो रणं हित्वा विवशो याति मे बलात्॥५६॥\nतस्मात्तिष्ठ मुहूर्तं त्वं यावदास्थाय सद्रथम्।\nनाशयामि च ते दर्पं निहत्य निशितैः शरैः॥५७॥\nएतस्मिन्नंतरे प्राप्तो मातलिः शक्रसारथिः।\nसहस्रैदर्शभिर्युक्तं वाजिनां वातरंहसाम्॥५८॥\nते ऽथ मातलिना अश्वाः प्रतोदेन समाहताः।\nउत्पतंत इवाकाशे सत्वं संप्रदुद्रुवुः॥५९॥\nअथ चापं समारोप्य सत्वरं पाकशासनः।\nशरैराशीविषाकारैश्छादयामास दानवम्॥६.११९.६०॥\nततः स वेगमास्थाय भूयोऽपि क्रोधमूर्छितः।\nअभिदुद्राव वेगेन स यत्र त्रिदशाधिपः॥६१॥\nततस्तान्सुहयांस्तस्य शृंगाभ्यां वेगमाश्रितः।\nदारयामास संक्रुद्ध आविध्याविध्य चासकृत्॥६२॥\nततस्ते वाजिनस्त्रस्ताः संजग्मुः क्षतवक्षसः।\nरक्तप्लावितसर्वांगा मार्गमैरावणस्य च॥६३॥\nततः शक्ररथं दृष्ट्वा विमुखं सुरसत्तमाः।\nसर्वे प्रदुद्रुवुर्भीतास्तस्य मार्गमुपाश्रिताः॥६४॥\nततस्तु दानवाः सर्वे भग्नान्दृष्ट्वा रणे सुरान्।\nशस्त्रवृष्टिं प्रमुंचंतो गर्जमाना यथा घनाः॥६५॥\nएतस्मिन्नंतरे प्राप्ता रजनी तमसावृता।\nन किंचित्तत्र संयाति कस्यचिद्दृष्टिगोचरे॥६६॥\nततस्तु दानवाः सर्वे युद्धान्निर्वृत्य सर्वतः।\nमेरुशृंगं समाश्रित्य रम्यं वासं प्रचक्रमुः॥६७॥\nविजयेन समायुक्तास्तुष्टिं च परमां गताः।\nकथाश्चक्रुश्च युद्धोत्था युद्धं तस्य यथा भवत्॥६८॥\nदेवाश्चापि हतोत्साहाः प्रहारैः क्षतविक्षताः।\nमंत्रं चक्रुर्मिथो भूत्वा बृहस्पतिपुरःसराः॥६९॥\nसांप्रतं दानवैः सैन्यमस्माकं विमुखं कृतम् ॥\nविध्वस्तं सुनिरुत्साहमक्षमं युद्धकर्मणि ॥ ६.११९.७० ॥\nतस्मात्त्यक्त्वा प्रवेक्ष्यामः पुरीं चैवामरावतीम् ॥\nब्रह्मणः सदनं यत्र न स्याद्दानवजं भयम्॥७॥।\nएवं ते निश्चयं कृत्वा ब्रह्मलोकं ततो गताः ॥\nशून्यां शक्रपुरीं कृत्वा सर्वे देवाः सवासवाः॥७२॥\nततः प्रातः समुत्थाय दानवास्ते प्रहर्षिताः ॥\nशून्यां शक्रपुरीं दृष्ट्वा विविशुस्तदनंतरम् ॥ ७३ ॥\nअथ शाक्रे पदे दैत्यं महिषं संनिधाय च ॥\nप्रणेमुस्तुष्टिसंयुक्ताश्चक्रुश्चैव महोत्सवम् ॥ ७४ ॥\nजगृहुर्यज्ञभागांश्च सर्वेषां त्रिदिवौकसाम् ॥\nदेवस्थानेषु सर्वेषु देवताऽभिमताश्च ये ॥ ७६ ॥\nइति श्रीस्कांदे महापुराण एकाशीतिसाहस्र्यां संहितायां   षष्ठे नागरखण्डे श्रीहाटकेश्वरक्षेत्रमाहात्म्ये देवसेनापराजयवर्णनंनामैकोनविंशत्युत्तरशततमोऽध्यायः ॥ ११९ ॥ ॥ छ ॥"
  }
]
[
  {
    "text": "॥ सूत उवाच ॥ ॥\nधृतराष्ट्रेण भूपेन शतपुत्रान्वितेन च ॥\nलिंगानां स्थापितं तत्र शतमेकोत्तरं द्विजाः ॥ १ ॥\nतथा च पांडवैः सर्वैः स्थापितं लिंगपंचकम् ॥\nद्रौपद्या चाऽथ कुन्त्याऽथ गांधार्याऽथ यदृच्छया ॥ २ ॥\nभानुमत्या च गौरीणां स्थापितं च चतुष्टयम् ॥\nविदुरेणाथ शल्येन कलिं गेन युयुत्सुना ॥ ३ ॥\nबाह्लीकेन सपुत्रेण कर्णेनाथ ससूनुना ॥\nतथा शकुनिना तत्र द्रोणेन च कृपेण च ॥ ४ ॥\nअश्वत्थाम्ना पृथक्त्वेन लिङ्गमेकैकमुत्तमम् ॥\nस्थापितं परया भक्त्या वरप्रासादमाश्रितम् ॥ ५ ॥\nतथा संस्थापितं तत्र विष्णुना प्रभविष्णुना ॥\nलिंगं प्रासादमाधाय प्रोत्तुंगशिखरान्वितम् ॥ ६ ॥\nसात्वतेनापि सांबेन बलभद्रेण धीमता ॥\nप्रद्युमेनानिरुद्धेन तथान्यैर्मुख्ययादवैः ॥ ७ ॥\nचारुदेष्णादिभिः पुत्रै रुक्मिण्या दशभिः सुतैः ॥\nलिंगानां दशकं मुख्यं स्थापितं श्रद्धयान्वितैः ॥ ८ ॥\nएवं संस्थाप्य लिङ्गानि ते सर्वे कुरुपांडवाः ॥\nयादवाश्च सुसंहृष्टा कृतकृत्यास्तदा। ऽभवन् ॥ ९ ॥\nतत्र स्थित्वा चिरं कालं दत्त्वा दानान्यनेकशः ॥\nधनाढ्यान्ब्राह्मणान्कृत्वा चमत्कारपुरोद्भवान् ॥ ६.७४.१० ॥\nदत्त्वा तेभ्यो वरान्नागान्ह याञ्जात्याननेकशः॥\nसद्ग्रामाणि विचित्राणि क्षेत्राणि च सुधेनवः ॥ ११ ॥\nमहोक्षांश्च सुवस्त्राणि भूस्थानान्याश्रयांस्तथा ॥\nदासीदासांस्तथा भृत्यान्दानानि विविधानि च ॥ १२ ॥\nतत आमन्त्र्य तान्सर्वान्प्रणिपत्य मुहुर्मुहुः ॥\nस्वस्थानं प्रति संहृष्टाः प्रजग्मुः सर्व एव ते ॥ १३ ॥\n॥ सूत उवाच ॥ ॥\nएतद्वः सर्वमाख्यातं स्थापितं तेन भूभुजा ॥\nतथा तद्धृतराष्ट्रेण लिंगं पातकनाशनम् ॥ १४ ॥\nतथान्यैरपि भूपालैः प्राधान्येन व्यवस्थितैः ॥\nपाण्डवैर्यादवैश्चैव पृथक्त्वेन व्यवस्थितैः ॥।५॥\nयस्तानि पुरुषः सम्यक्पूजयेद्भक्तिभावितः ॥\nस लभेच्चाखिलान्कामान्वांछितान्स्वेन चेतसा ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये कौरवपाण्डवयादवकृतलिंग प्रतिष्ठावृत्तांतवर्णनंनाम चतुःसप्ततितमोऽध्यायः ॥ ७४ ॥"
  }
]
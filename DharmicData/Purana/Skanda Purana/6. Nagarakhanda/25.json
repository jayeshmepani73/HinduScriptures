[
  {
    "text": "॥ सूत उवाच ॥ ॥\nतत्राश्चर्यमभूत्पूर्वं यत्तद्ब्राह्मणसत्तमाः ॥\nतद्वोऽहं संप्रवक्ष्यामि गंगामाहात्म्यसंभवम् ॥ १ ॥\nचमत्कारपुरे विप्रः पुरासीत्संशितव्रतः ॥\nचंडशर्मेति विख्यातो रूपौदार्यगुणान्वितः ॥ २ ॥\nस यदा यौवनोपेतस्तदा वेश्यानुरागकृत् ॥\nश्रोत्रियोऽप्यभवद्विप्रो यौवनोद्भारपीडितः ॥ ३ ॥\nस कदाचिन्निशीथेऽथ तृषार्तश्च समुत्थितः ॥\nप्रार्थयामास तां वेश्यां पानीयं पातुमुत्सहे ॥ ४ ॥\nअथ सा सलिलभ्रांत्या करकं मद्यसंभवम् ॥\nसमादाय ददौ पानं तस्मै निद्राकुलाय च ॥ ५ ॥\nमुखमध्यगते मद्ये सोऽपि तां कोपसंयुतः॥\nवेश्यां प्रभर्त्सयामास धिग्धिक्शब्दैर्मुहुर्मुहुः ॥६॥\nकिमिदंकिमिदं पापे त्वया कर्म विगर्हितम् ॥\nकृतं यन्मुखमध्ये मे प्रक्षिप्ता निंदिता सुरा ॥ ७ ॥\nब्राह्मण्यमद्य मे नष्टं मद्यपानादसंशयम् ॥\nप्रायश्चित्तं करिष्यामि तस्मादात्मविशुद्धये ॥ ८ ॥\nएवमुक्त्वा विनिष्क्रम्य तद्गृहाद्दुःखसंयुतः ॥\nरुरोदाथ तदा गत्वा करुणं निर्जने वने ॥ ९ ॥\nततः प्रभातवेलायां स्नात्वा वस्त्रसमन्वितः ॥\nत्यक्त्वा गात्रस्य रोमाणि समस्तानि द्विजोत्तमाः ॥ ६.२५.१० ॥\nसंप्राप्तो विप्रमुख्यानां सभा यत्र व्यवस्थिता ॥\nपठंति सर्वशास्त्राणि वेदांतानि च कृत्स्नशः ॥ ११ ॥\nअथासौ प्रणिपत्योच्चैः प्रोवाच द्विजसत्तमान्॥\nजलभ्रांत्या सुरा पीता मया कुरुत निग्रहम् ॥ १२ ॥\nअथ ते धर्मशास्त्राणि प्रविचार्य पुनःपुनः ॥\nतमूचुर्ब्राह्मणाः सर्वे प्रायश्चित्तकृते स्थितम्॥ १३ ॥\n॥ ब्राह्मणा ऊचुः ॥\nअज्ञानाज्ज्ञानतो वापि सुरां चेद्ब्राह्मणः पिबेत्॥\nअग्निवर्णं घृतं पीत्वा तावन्मात्रंविशु ध्यति ॥ १४ ॥\nस त्वं वांछसि चेच्छुद्धिमग्निवर्णं घृतं पिब ॥\nयावन्मात्रा सुरा पीता तावन्मात्रं विशुद्धये ॥ १५ ॥\nस तथेति प्रतिज्ञाय घृतमादाय तत्क्षणात् ॥\nचक्रे वह्निसमं यावत्पानार्थं द्विजसत्तमाः॥ १६ ॥\nतावत्तस्य पिता प्राप्तः श्रुत्वा वार्तां सभार्यकः ॥\nकिमिदं किमिदं पुत्र ब्रुवाणो दुःख संयुतः ॥\nअश्रुपूर्णेक्षणो दीनो वाष्पगद्गदया गिरा ॥ १७ ॥\nततः स कथयामास सर्वरात्रिसमुद्भवम्॥\nवृत्तांतं तच्च विप्राणां प्रायश्चित्तं यथोचितम् ॥ ॥।८॥\nअथ स ब्राह्मणान्प्राह सर्वांस्तान्द्विजसत्तमाः ॥\nप्रायश्चित्तं सुतायास्मै ममान्यत्संप्रदीयताम् ॥।९॥\nसंचिन्त्य धर्मशास्त्राणि विचार्य च पुनः पुनः ॥\nसर्वस्वमपि दास्यामि पुत्रहेतोरसंशयम् ॥ ६.२५.२० ॥\nततस्ते ब्राह्मणाः सर्वे भूयोभूयश्च सादरम् ॥\nविचिंत्य धर्मशास्त्राणि तमूचुर्मुनिसत्तमाः ॥ ॥२॥।\nनान्यदस्ति सुरापाने प्रायश्चित्तं द्विजन्मनाम् ॥\nमौंजीहोमं विना विप्र यद्युक्तं तत्समाचर ॥२२॥\nततः स स्वसुतं प्राह नैव त्वं कर्तुमर्हसि ॥\nयच्छ दानानि विप्रेभ्यस्तीर्थयात्रां समाचर ॥ २३ ॥\nततः शुद्धिं समाप्नोषि क्रमान्नियमसंयुतः ॥\nव्रतैश्च विविधैश्चीर्णैः सत्यमेतद्ब्रवीम्यहम् ॥ २४ ॥\nन ब्राह्मणसमादिष्टं प्रायश्चित्त विशुद्धये ॥ २५ ॥\n॥ पुत्र उवाच ॥ ॥\nएतन्मम महाभागा यद्ब्रुवंति व्रतादिकम् ॥\nतस्मात्कार्यो मया तात मौंजीहोमो न संशयः ॥ २६ ॥\nयन्मया तु कृतं बाल्ये तत्सर्वं क्षंतुमर्हसि ॥ २७ ॥\n॥ सूत उवाच ॥ ॥\nतस्य तं निश्चयं ज्ञात्वा स पिता सुतवत्सलः ॥\nसर्वस्वं प्रददौ रुष्टो मरणे कृतनिश्चयः ॥ २८ ॥\nसाऽपि तस्य सती भार्या कृत्वा मृत्युविनिश्चयम् ॥\nतमुवाच सुतं दृष्ट्वा सर्वं दत्त्वा गृहादिकम्॥ २९ ॥\nआवाभ्यां संप्रविष्टाभ्यां वह्नौ पुत्र ततस्तदा ॥\nमौंजीहोमस्त्वया कार्यो मां तातं यदि मन्यसे ॥ ६.२५.३० ॥\nततस्तौ दम्पती हृष्टौ यावद्वह्निसमीपगौ ॥\nसंजातौ मरणार्थाय स च ताभ्यां समुद्भवः ॥ ३१ ॥\nतावत्प्राप्तो मुनिर्नाम शांडिल्यो वेदपारगः ॥\nतीर्थयात्राप्रसंगेन तत्र देशे द्विजोत्तमाः ॥ ३२ ॥\nस वृत्तांतं समाकर्ण्य कोपसंरक्तलोचनः ॥\nअब्रवीद्ब्राह्मणान्सर्वान्भर्त्समानो मुहुर्मुहुः ॥ ३३ ॥\nअहो मूढतमा यूयं यदेतद्ब्राह्मणत्रयम् ॥\nवृथा मृत्युमवाप्नोति निग्रहे सुगमे सति॥३४॥\nअत्र कात्यायनेनोक्तं यद्वचः सुमहात्मना ॥\nतच्छृण्वन्तु द्विजाः सर्वे प्रायश्चित्ती तथाप्ययम् ॥ ३५ ॥\nचांद्रायणानि कृच्छ्राणि तथा सांतपनानि च ॥\nप्रायश्चित्तानि दीयंते यत्र गंगा न विद्यते ॥ ३६ ॥\nअत्र विष्णुपदी गंगा तत्क्षेत्रे तु द्विजोत्तमाः ॥\nतस्यां स्नानं करोत्वेष ततः शुद्धिमवाप्स्यति ॥ ३७ ॥\nमौंजीहोमः प्रमाणं स्यान्मुनिवाक्येन चेद्भवेत् ॥\nतदेतदपि वाक्यं हि कात्यायनमुनेः स्फुटम् ॥ ३८ ॥\nततस्ते ब्राह्मणाः सर्वे हर्षेण महतान्विताः ॥\nसाधुसाध्विति तं प्रोच्य प्रोचुः सत्यमिदं मुने ॥ ३९ ॥\nततः प्रबोध्य तं विप्रं निन्युस्तत्र द्विजोत्तमाः ॥\nयत्र विष्णुपदी गंगा स्वयमेव व्यवस्थिता ॥ ६.२५.४० ॥\nतत्र स ब्राह्मणो यावद्गंगातोयसमुद्भवम् ॥\nगंडूषं कुरुते वक्त्रे तावच्छुद्धो बभूव सः ॥\nउदरादखिलं तोयं निष्क्रांतं द्विजसत्तमाः ॥ ४१ ॥\nततोऽवगाहते यावत्तस्यास्तोयं सुशोभनम् ॥\nतावदाकाशसंभूता गम्भीरोवाच भारती ॥ ४२ ॥\nशुद्धोऽयं ब्राह्मणः साक्षाद्विष्णुपद्याः समागमात् ॥\nस्नानादाचमनादेव तस्माद्यातु गृहं निजम् ॥ ॥ ४३ ॥\nततस्ते ब्राह्मणाः सर्वे चंडशर्मादयश्च ये ॥\nदिष्ट्यादिष्ट्येति जल्पन्तः स्वानि हर्म्याणि भेजिरे ॥ ४४ ॥\n॥ सूत उवाच ॥ ॥\nएवं प्रभावा सा विप्रा गंगा विष्णुपदी स्थिता ॥\nतस्य क्षेत्रस्य सीमांते पश्चिमे पापनाशिनी ॥ ४५ ॥\nएतद्वः सर्वमाख्यातं विष्णुपद्याः समुद्भवम् ॥\nमाहात्म्यं ब्राह्मणश्रेष्ठाः सर्वपातकनाशनम् ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये विष्णुपदीगंगामाहाम्यवर्णनंनाम पञ्चविंशोऽध्यायः ॥ २५ ॥ ॥ छ ॥"
  }
]
[
  {
    "text": "॥ सूत उवाच ॥ ॥\nतथान्योऽस्ति द्विजश्रेष्ठास्तस्मिन्क्षेत्रे शुभावहे ॥\nसप्तर्षीणां सुविख्यात आश्रमः सर्वकामदः ॥ १ ॥\nतत्र श्रावणमासस्य पंचदश्यां समाहितः ॥\nयः करोति नरः स्नानं स लभेद्वांछितं फलम् ॥ २ ॥\nकन्दमूलफलैः शाकैर्यस्तत्र श्राद्धमाचरेत् ॥\nस प्राप्नोति फलं कृत्स्नं राजसूयाश्वमेधयोः ॥ ३ ॥\nपंचम्यां शुक्लपक्षे तु मासि भाद्रपदे द्विजाः ॥\nयस्तान्पूजयते भक्त्या पुष्पधूपानुलेपनैः ॥\nविधिनानेन विप्रेन्द्राः सर्वानेव यथाक्रमम् ॥ ४ ॥\nॐ अत्रये नमः ॥\nॐ वसिष्ठाय नमः ॥\nॐ कश्यपाय नमः ॥\nॐ भरद्वाजाय नमः ॥\nॐ गौतमाय नमः ॥\nॐ कौशिकाय नमः ॥\nॐ जमदग्नये नमः ॥\nॐ अरुंधत्यै नमः ॥\n॥ पूजामंत्रः ॥ ॥\nजह्नुकन्यापवित्रांगा गृहीतजपमालिकाः ॥\nगृह्णंत्वर्घं मया दत्तमृषयः सर्वकामदाः ॥ ५ ॥\n॥ ऋषय ऊचुः ॥ ॥\nतत्र सप्तर्षिभिस्तीर्थं कस्मिन्काले व्यवस्थितम् ॥\nविस्तरात्सूतज ब्रूहि परं कौतूहलं हि नः ॥ ६ ॥\n॥ सूत उवाच ॥ ॥\nअनावृष्टिः पुरा जाता लोके द्वादशवार्षिकी ॥\nसर्वोषधिक्षयो जातस्ततो लोकाः क्षयार्दिताः ॥ ७ ॥\nअस्थिशेषा निरुत्साहास्त्यक्तधर्मव्रतक्रियाः ॥\nअभक्ष्यभक्षणपरास्तथैवापेयपायिनः ॥ ८ ॥\nत्यजंति मातरः पुत्रान्कलत्राणि तथा नराः ॥\nभृत्यान्स्वानपि वित्तेशाः का कथान्यसमुद्भवान् ॥ ९ ॥\nसंत्यक्तान्यग्निहोत्राणि ब्राह्मणैर्याजकैरपि ॥\nव्रतानि व्रतिभिर्दांतैरपि वृद्धतमैर्द्विजाः ॥ ६.३२.१० ॥\nदृश्यते चैव यत्रैव सस्यं वापि कथंचन ॥\nह्रियते लज्जया हीनैस्तत्र क्षुत्क्षामकैर्नरैः ॥ ११ ॥\nएवमन्नक्षये जाते पीडिते धरणीतले ॥\nसप्तर्षयः क्षुधाविष्टा बभ्रमुस्तत्रतत्र च॥ १२ ॥\nअत्रिश्चैव वसिष्ठश्च कश्यपः सुमहातपाः ॥\nभरद्वाजस्तथा चान्यो गौतमः संशितव्रतः॥\nकौशिको जमदग्निश्च तथैवारुंधती सती ॥ १३ ॥\nअथ तेषां समस्तानां चंडाभूत्परिचारिका ॥\nपशुवक्त्रस्तथा भृत्यो विनयेन समवितः ॥ १४ ॥\nततस्ते विषयं प्राप्ता वृषादर्भिमहीपतेः ॥\nक्षुत्क्षामा मुनयोऽत्यर्थं देशे चानर्तसंज्ञके ॥ १५ ॥\nतत्र भिक्षाकृते भ्रांतास्ततश्चैव गृहाद्गृहम् ॥\nन ग्रासमपि सस्यस्य प्राप्नुवंस्ते द्विजोत्तमाः ॥।६॥\nततस्तैः पतितो भूमौ दृष्टो मृतकुमारकः ॥\nमंत्रयित्वा मिथः पश्चाद्गृहीतो भक्षणाय च ॥ १७ ॥\nअपचन्यावदग्नौ तं क्षुधया परिपीडिताः ॥\nवृषादर्भिर्नृपः प्राप्तः श्रुत्वा तेषां विचेष्टितम् ॥ १८ ॥\n॥ वृषादर्भिरुवाच ॥ ॥\nकिमिदं गर्हितं कर्म क्रियते मुनिसत्तमाः ॥\nराक्षसानामयं धर्मो महामांसस्य भक्षणम् ॥ १९ ॥\nसोऽहं सस्यं प्रदास्यामि ग्रामान्व्रीहीन्यवानपि॥\nमम वाक्यादसंदिग्धं त्यजर्ध्वं मृतबालकम् ॥ ६.३२.२० ॥\n॥ ऋषय ऊचुः ॥ ॥\nप्रायश्चित्तं समादिष्टं महामांसस्य भक्षणात् ॥\nप्रतिग्रहस्य भूपाला दापत्कालेऽपि नो नृप ॥ २१ ॥\nपश्चात्तपश्चरिष्यामो महामांससमुद्भवम् ॥\nपातकं नाशयिष्यामो भक्षयामो वयं ततः ॥ २२ ॥\n॥ वृषादर्भि रुवाच ॥ ॥\nप्रतिग्रहो द्विजातीनां प्रोक्ता वृत्तिरनिंदिता ॥\nग्राह्यो मत्तस्ततः सर्वैर्नात्र कार्या विचारणा ॥ २३ ॥\n॥ ऋषय ऊचुः ॥ ॥\nराज प्रतिग्रहो घोरो मध्वास्वादो विषोपमः ॥\nस दूराद्ब्राह्मणैस्त्याज्यो विशेषात्कृतिभिर्नृप ॥ २४ ॥\nदशसूनासमश्चक्री दशचक्रिसमो ध्वजी ॥\nदश ध्वजिसमा वेश्या दशवेश्यासमो नृपः ॥ २५ ॥\nदशसूनासहस्रेण तुल्यो राजप्रतिग्रहः ॥\nकस्तस्य प्रतिगृह्णाति लोभाढ्यो ब्राह्मणो यथा ॥ २६ ॥\nरौरवादिषु सर्वेषु नरकेषु स पच्यते ॥\nतस्माद्गच्छ गृहे भूप स्वस्ति तेऽस्तु सदैव हि ॥ २७ ॥\nवयमन्यत्र यास्यामो ग्रहीष्यामो न ते धनम् ॥\nएवमुक्त्वाथ ते सर्वे मुनयः शंसितव्रताः ॥ २८ ॥\nपरित्यज्य कुमारं तं मृतं तमपि भूमिपम् ॥\nचमत्कारपुरं क्षेत्रं समुद्दिश्य ततो ययुः ॥ २९ ॥\nसोऽपि राजा ततस्तैस्तु भर्त्सितोऽतिरुषान्वितः ॥\nजिज्ञासार्थं ततस्तेषां चक्रे कर्म द्विजोत्तमाः ॥ ६.३२.३० ॥\nततः सुवर्णपूर्णानि विधायोदुम्बराणि च ॥\nतेषां मार्गाग्रतो भूमौ समंतादथ चाक्षिपत् ॥ ३१ ॥\n॥ सूत उवाच ॥ ॥\nअथ ते मुनयो दृष्ट्वा पतितानि धरातले ॥\nउदुम्बराणि संदृष्ट्वा जगृहुः क्षुधयार्दिताः ॥ ३२ ॥\nअथ तानि समालक्ष्य गुरूणि मुनिसत्तमाः ॥\nअत्रिरेकं परिस्फोट्य सुवर्णं वीक्ष्य चाब्रवीत्॥३३॥ ॥\n॥ अत्रिरुवाच ॥ ॥\nनास्माकं मुनयोऽज्ञानं नास्माकं गृहबुद्धयः ॥\nहैमानिमान्विजानंतो ग्रहीष्याम उदुम्बरान् ॥ ३४ ॥\nतस्मादेतानि संत्यज्य हेमगर्भाणि दूरतः ॥\nउदुम्बराणि यास्यामः फलानि विगतस्पृहाः ॥ ३५ ॥\nसार्वभौमो महीपाल एकोऽन्यश्च निरीहकः ॥\nसुभगस्तु तयोर्नित्यं भूयाद्भूयो निरीहकः ॥ ३६ ॥\nधर्मार्थमपि विप्राणां संचयोऽर्थस्य गर्हितः ॥\nप्रक्षालनाद्धि पंकस्य दूरादस्पर्शनं वरम् ॥ ॥ ३७ ॥\nत्यजतः संचयान्सर्वान्यांति हानिमुपद्रवाः ॥\nन हि सर्वार्थवान्कश्चिद्दृश्यते निरुपद्रवः ॥ ३८ ॥\nनिर्धनत्वं तथा राज्यं तुलायां धारयेद्बुधः ॥\nअकिंचनत्वमधिकं जायते संमतिर्मम ॥ ३९ ॥\n॥ कश्यप उवाच ॥ ॥\nअनर्थोऽयं मुने प्राप्तो यदर्थस्य परिग्रहः ॥\nअर्थैश्वर्यविमूढात्मा श्रेयसा मुच्यते हि सः ॥ ६.३२.४० ॥\nअर्थसंपद्विमोहाय विमोहो नरकाय च ॥\nतस्मादर्थं प्रयत्नेन श्रेयोऽर्थी दूरतस्त्यजेत् ॥ ॥४१ ॥\nयोर्थेन साध्यते धर्मः क्षयिष्णुः स प्रकीर्तितः ॥\nयः पुनस्तपसा साध्यः स मोक्षायेति मे मतिः ॥ ४२ ॥\n॥ भरद्वाज उवाच ॥ ॥\nजीर्यंति जीर्यतः केशा दंता जीर्यंति जीर्यतः ॥\nचक्षुः श्रोत्रे तथा पुंसस्तृष्णैका तरुणायते ॥ ४३ ॥\nसूच्या सूत्रं यथा वस्त्रं संचारयति सूचिका ॥\nतद्वत्संसारसूत्रं च वांछयात्मा नयत्यसौ ॥। ४४ ॥\nयथा शृंगं हि कायेन वर्द्धमानेन वर्धते।\nतद्वत्तृष्णापि वित्तेन वर्द्धमानेन वर्द्धते॥४५॥\nअनंतपारा दुष्पूरा तृष्णा दुःखशतावहा॥\nअधर्मबहुला चैव तस्मात्तां परिवर्जयेत्॥४६॥\nगौतम उवाच॥\nसंतुष्टः केन चाल्योऽस्ति फलैरपि विवर्जितः॥\nसर्वोपीन्द्रियलौल्येन संकटे भ्रमति द्विजाः॥४७॥\nसर्वत्र संपदस्तस्य संतुष्टं यस्य मानसम्॥\nउपानद्गूढपादस्य ननु चर्मास्तृतेव भूः॥४८॥\nसंतोषामृततृप्तानां यत्सुखं शांतचेतसाम् ॥\nकुतस्तद्धनलुब्धानामितश्चेतश्च धावताम् ॥ ४९ ॥\nअसंतोषः परं दुःखं संतोषः परमं सुखम् ॥\nसुखार्थी पुरुषस्तस्मात्संतुष्टः सततं भवेत् ॥ ६.३२.५० ॥\n॥ विश्वामित्र उवाच ॥ ॥\nकामं कामयमानस्य यदि कामः स सिध्यति ॥\nतथान्यो जायते पुंसस्तत्क्षणादेव कल्पितः ॥ ५१ ॥\nन जातु कामी कामानां सहस्रैरपि तुष्यति ॥\nहविषा कृष्णवर्त्मेव वांछा तस्य विवर्धते ॥ ॥५२ ॥\nकामानभिलषन्मोहान्न नरः सुखमाप्नुयात् ॥\nश्येनालयतरुच्छायां व्रजन्निव कपिञ्जलः ॥ ५३ ॥\nनित्यं सागरपर्यन्तां यो भुङ्क्ते पृथिवीमिमाम् ॥\nतुल्याश्मकाश्चनश्चैव स कृतार्थो महीपतेः ॥ ५४ ॥\n॥ जमदग्निरुवाच ॥ ॥\nयोऽर्थं प्राप्याधमो विप्रः शोचितव्येपि हृष्यति ॥\nन च पश्यति मन्दात्मा नरकं चा कुतोभयः॥ ५५ ॥\nप्रतिग्रहसमर्थानां निवृत्तानां प्रतिग्रहात् ॥\nय एव ददतां लोकास्त एवाप्रतिगृह्णताम्॥५६॥\nअरुन्धत्युवाच॥\nबिसतंतुर्यथाऽनन्तो नालमासाद्य संस्थितः॥\nतृष्णा चैवमनाद्यन्ता स्थिता देहे शरीरिणाम्॥५७॥\nया दुस्त्यजा दुर्मतिभिर्या न जीर्यति जीर्यतः॥\nयाऽसौ प्राणान्तिको रोगस्तां तृष्णां त्यजतः सुखम्॥५८॥\nचण्डोवाच॥\nसर्पादिवद्धनाद्यस्माद्बिभ्यतीमे ममेश्वराः ॥\nयतस्ततो विशेषेण कस्मात्तस्माद्भयं मम ॥५६॥ ॥\nपशुमुख उवाच॥\nयदाचरन्ति विद्वांसः सदा धर्मपरायणाः।.\nतदेव विदुषा कार्यमात्मनो हितमिच्छता॥६.३२.६०॥\nसूत उवाच॥\nइत्युक्त्वा हेमगर्भाणि त्यक्त्वा तानि फलानि च॥\nऋषयो जग्मुरन्यत्र सर्व एव  दृढव्रताः ॥६॥।\nचमत्कारपुरेक्षेत्रे विविशुस्ते ततः परम् ॥\nददृशुः सहसा प्राप्तं परिव्राजं शुनोमुखम् ॥ ६२ ॥\nतेनैव सहितास्तत्र गत्वा किञ्चिद्वनान्तरम्॥\nदृष्टवन्तस्ततो हृद्यं सरः पंकजशोभितम् ॥ ६३ ॥\nततो बुभुक्षयाविष्टा बिसान्यादाय भूरिशः ॥\nतीरे निक्षिप्य सरसश्चक्रुः पुण्यां जल क्रियाम् ॥ ६४ ॥\nअथोत्तीर्यजलात्सर्वे ते समेत्य परस्परम् ॥\nबिसानि तान्यपश्यन्त इदं वचनमब्रुवन् ॥ ६५ ॥\n॥ऋषय ऊचुः ॥ ॥\nकेन क्षुधाभितप्तानामस्माकं निर्दयात्मना ॥\nमृणालानि समस्तानि स्थानादस्माद्धृतानि च ॥ ६६ ॥\nते शंकमाना अन्योन्यमृषयः शंसितव्रताः ॥\nप्रचक्रुः शपथान्रौद्रानात्मनः प्रविशुद्धये ॥ ६७ ॥\n॥ कश्यप उवाच ॥ ॥\nसर्वभक्षः सदा सोऽस्तु न्यासलोभं करोतु वा ॥\nकूटसाक्षित्वमभ्ये तु बिसस्तैन्यं करोति यः ॥ ६८ ॥\nधर्मं करोतु दंभेन राजानं चोपसेवताम् ॥\nमधुमांसं सदाश्नातु बिसस्तैन्यं करोति यः ॥ ६९ । ॥\n॥ वसिष्ठ उवाच ॥ ॥\nअनृतौ मैथुनं यातु दिवा वाप्यथ पर्वणि ॥\nअतिथिः स्यात्ततोऽन्योन्यं बिसस्तैन्यं करोति यः ॥ ६.३२.७० ॥ ॥\n॥ भरद्वाज उवाच ॥ ॥\nयोधिगम्य गुरोः शास्त्रं निष्क्रयं न प्रयच्छति ॥\nतस्यैनसा स युक्तोस्तु बिसस्तैन्यं करोति यः ॥ ७१ ॥\nनृशंसोऽस्तु स सर्वत्र समृद्ध्या चाप्यहंकृतः ॥\nमत्सरी पिशुनश्चैव बिसस्तैन्यं करोति यः ॥ ७२ ॥\n॥ विश्वामित्र उवाच ॥ ॥\nएकाकी मृष्टम श्नातु प्रशंस्यादथ चात्मनः ॥\nवेदविक्रयकर्तास्तु बिसस्तैन्यं करोति यः ॥ ७३ ॥\n॥ जमदग्निरुवाच ॥ ॥\nकन्यां यच्छतु वृद्धाय स भूयाद्वृषली पतिः ॥\nअस्तु वार्धुषिको नित्यं बिसस्तैन्यं करोति यः ॥ ७४\n॥ गौतम उवाच ॥ ॥\nस गृह्णात्वविकादानं करोतु हयविक्रयम्॥\nप्रकरो तु गुरोर्निंदां बिसस्तैन्यं करोति यः ॥७५ ॥\n॥ अत्रिरुवाच ॥ ॥\nमातरं पितरं नित्यं दुर्मतिः सोऽवमन्यताम् ॥\nशूद्रं पृच्छतु धर्मार्थं बिसस्तैन्यं करोति यः ॥ ७६ ॥\nप्रतिश्रुत्य न यो दद्याद्ब्राह्मणाय गवादिकम् ॥\nतस्यैनसा स युज्येत बिसस्तैन्यं करोति यः ॥-७७ ॥\n॥ अरुंधत्युवाच ॥ ॥\nकरोतु पत्युः पूर्वं सा भोजनं शयनं तथा ॥\nनारी दुष्टसमाचारा बिसस्तैन्यं करोति या ॥ ७८ ॥\n॥ चण्डोवाच ॥ ॥\nस्वामिनः प्रतिकूलास्तु धर्मद्वेषं करोतु च॥\nसाधुद्वेषपरा चैव बिसस्तैन्यं करोति या ॥ ७९ ॥\nपशुमुख उवाच ॥ ॥\nस्वामिद्रोहरतो नित्यं स भूयात्पापकृन्नरः ॥\nसाधु द्वेषपरश्चैव बिसस्तैन्यं करोति यः ॥ ६.३२.८० ॥\n॥ शुनोमुख उवाच ॥ ॥\nवेदान्स पठतु न्यायाद्गृहस्थः स्यात्प्रियातिथिः ॥\nसत्यं वदतु चाजस्रं बिसस्तैन्यं करोति यः ॥ ८१ ॥\n॥ ऋषय ऊचुः ॥ ॥\nइष्ट एव द्विजातीनां यस्त्वया शपथः कृतः ॥\nबिसस्तैन्यं हि चास्माकं तन्नूनं भवता कृतम् ॥ ८२ ॥\n॥ शुनोमुख उवाच ॥ ॥\nमया हृतानि सर्वेषां बिसानीमानि वो द्विजाः ॥\nधर्मान्वै श्रोतुकामेन मां जानीत पुरंदरम् ॥ ८३ ॥\nयुष्माकं परितुष्टोऽस्मि लोभाभावाद्द्विजोत्तमाः ॥\nतस्मात्स्वर्गं मया सार्द्धं शीघ्रमागम्यतामिति ।ा ८४ ॥\n॥ ऋषय ऊचुः ॥ ॥\nमोक्षमार्गं समासक्ता न वयं स्वर्गलिप्सवः ॥\nतस्मात्तपश्चरिष्यामः सरसीह विमुक्तये ॥ ८५ ॥\nपूर्णा सागरपर्यंतां चरित्वा पृथिवी मिमाम् ॥\nप्राणयात्रां प्रकुर्वाणा मृणालैर्मुनिसत्तमाः ॥\nतस्माद्गच्छ तव श्रेयो भूयादस्मात्समागमात् ॥ ८६ ॥\n॥ शक्र उवाच ॥ ॥\nन वृथा दर्शनं मे स्यात्कदाचिदपि सुव्रताः ॥\nतस्माद्गृह्णीत यच्चित्ते सदाभीष्टं व्यवस्थितम् ॥ ८७ ॥\n॥ ऋषय ऊचुः ॥ ॥ ,\nआश्रमोऽयं सुविख्यातो भूयाच्छक्र महीतले ॥\nनाम्नास्माकं तथा नृणां सर्वपातकनाशनः ॥ ८८ ॥\nवयं स्थास्यामहे नित्यमत्रैव सुरसत्तम ॥\nतपोऽर्थं भावितात्मानो यावन्मोक्षगतिर्ध्रुवा ॥ ८९ ॥\n॥ इन्द्र उवाच ॥ ॥\nत्रैलोक्येऽपि सुविख्यात आश्रमो वो भविष्यति ॥\nतथा कामप्रदश्चैव लोकानां संभविष्यति ॥ ६.३२.९० ॥\nयो यं काममभिध्याय श्राद्धमत्र करिष्यति ॥\nश्रावणे पौर्णमास्यां च स तं सर्वमवा प्स्यति ॥ ९१ ॥\nनिष्कामो वा नरो यस्तु श्राद्धं दानमथापि वा ॥\nप्रकरिष्यति मोक्षं स समवाप्स्यत्यसंशयम् ॥ ९२ ॥\nये चात्र देहं त्यक्ष्यंति युष्माकं चाश्रमे शुभे ॥\nअपि पापसमायुक्तास्ते यास्यंति परां गतिम् ॥ ९३ ॥\nइंगुदैर्बदरैर्वापि बिल्वैर्भल्लातकैरपि ॥\nपितॄनुद्दिश्य यः श्राद्धं करिष्यति समाहितः ॥ ९४ ॥\nस यास्यति परां सिद्धिं दुर्लभां त्रिदशैरपि ॥\nसर्वपापविनिर्मुक्तः स्तूयमानश्च किंनरैः ॥ ९५ ॥ ॥\n॥ सूत उवाच ॥ ॥\nएवमुक्त्वा सहस्राक्षस्तैः सर्वैरभिनंदितः ०।\nजगामादर्शनं तेऽपि स्थितास्तत्र द्विजोत्तमाः ॥ ९६ ॥\nततः काले गते तेऽपि कृत्वा तीव्रं महत्तपः ॥\nसंप्राप्ताः परमं स्थानं जरामरणवर्जितम् ॥ ९७ ॥\nतैस्तत्र स्थापितं लिङ्गं देवदेवस्य शूलिनः ॥\nतस्य संदर्शनादेव नरः पापाद्विमुच्यते ॥ ९८ ॥\nयस्तल्लिंगं पुनर्भक्त्या पुष्पधूपानुलेपनैः ॥\nअर्चयेत्स ध्रुवं मुक्तिं प्राप्नोति द्विजसत्तमाः ॥ ९९ ॥\nएतत्पवित्र मायुष्यं सर्वपातकनाशनम्॥\nसप्तर्षोणां समाख्यातमाश्रमस्यानुकीर्तनम् ॥ ६.३२.१०० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सप्तर्ष्याश्रममाहात्म्यवर्णनंनाम द्वात्रिंशोऽध्यायः ॥ ३२ ॥ ॥ छ ॥"
  }
]
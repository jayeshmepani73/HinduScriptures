[
  {
    "text": "॥ ऋषय ऊचुः ॥ ॥\nब्रह्मणा कतमे स्थाने तत्र सूत कृतं तपः ॥\nवालखिल्यैश्च तैः सर्वैर्मुनिभिः शंसितव्रतैः ॥ १ ॥\n॥ सूत उवाच ॥ ॥\nतस्या वायव्यदिग्भागे हरवेद्या द्विजोत्तमाः ॥\nसम्यक्छ्रद्धाप्रयत्नेन ब्रह्मणा विहितं तपः ॥ २ ॥\nपश्चिमे वालखिल्यैश्च जपस्नानपरायणैः ॥\nतत्राश्चर्यमभूद्यद्वै पूर्वं ब्राह्मण सत्तमाः ॥\nआश्रमे चतुरास्यस्य तद्वो वक्ष्यामि सांप्रतम् ॥ ३ ॥\nतत्र दुश्चारिणी काचिद्रात्रौ ब्राह्मणवंशजा ॥\nदेवदत्तं समासाद्य वल्लभं रमते सदा ॥ ॥ ४ ॥\nअज्ञाता पतिना मात्रा तथान्यैरपि बांधवैः ॥\nकृष्णपक्षं समासाद्य विजने हृष्टमानसा ॥ ५ ॥\nकस्यचित्त्वथ कालस्य दृष्टा सा केनचि द्द्विजाः ॥\nतत्रस्था जारसंयुक्ता स्वभर्तुश्च निवेदिता ॥ ६ ॥\nअथासौ कोपसंयुक्तस्तस्या भर्ता सुनिष्ठुरैः ॥\nवाक्यैस्तां गर्हयामास प्रहारैश्चाप्य ताडयत् ॥ ७ ॥\nअथ सा धार्ष्ट्यमासाद्य स्त्रीस्वभावं समाश्रिता ॥\nप्रोवाच बाष्पपूर्णाक्षी दीनांजलिपुटा स्थिता ॥ ८ ॥\nकिं मां दुर्जनवाक्येन त्वं ताडयसि निष्ठुरैः ॥\nप्रहारैर्दोषनिर्मुक्तां त्वत्पादप्रणतां विभो ॥ ९ ॥\nअहं त्वां शपथं कृत्वा भक्षयित्वाऽथ वा विषम् ॥\nप्रविश्य हव्यवाहं वा करिष्ये प्रत्ययान्वितम्॥ ६.७८.१० ॥\nअथ तां ब्राह्मणः प्राह यदि त्वं पापवर्जिता ॥\nपुरतो देवविप्राणां कुरु दिव्यग्रहं स्वयम्॥ ११ ॥\nसा तथेति प्रतिज्ञाय साहसेन समन्विता ॥\nदिव्यग्रहं ततश्चक्रे यथोक्तविधिना सती ॥ १२ ॥\nशुद्धिं च प्राप्ता सर्वेषां बन्धूनां च द्विजन्मनाम् ॥\nपुरतश्च गुरूणां च देवानामपि पापकृत् ॥ १३ ॥\nएतस्मिन्नन्तरे तस्याः साधुवादो महानभूत् ॥\nधिक्छब्दश्च तथा पत्युः सर्वैर्दत्तः सुगर्हितः ॥ १४ ॥\nअहो पापसमाचारो दुष्टोऽयं ब्राह्मणाधमः ॥\nअपापां धर्मपत्नीं यो मिथ्यादोषेणयोजयेत् ॥ १५ ॥\nएवं स निन्द्यमानस्तु सर्वलोकैर्द्विजोत्तमाः ॥\nकोपं चक्रे ततो वह्निं समुद्दिश्य सदुःखितः ॥ १६ ॥\nशापं दातुं मतिं चक्रे ततो वह्नेः सुदुःखितः ॥\nअब्रवीत्परुषं वाक्यं निन्दमानः पुनःपुनः ॥ ॥ १७ ॥\nमया स्वयं प्रदृष्टेयं जारेण सह संगता ॥\nत्वया वह्ने सुपापेयं न कस्माद्भस्मसात्कृता ॥ १८ ॥\nतस्मात्त्वां पापकर्माणमसत्यपक्षपातिनम् ॥\nअसंदिग्धं शपिष्यामि रौद्रशापेन सांप्रतम् ॥ १९ ॥\n॥ सूत उवाच ॥ ॥\nतस्य तद्वचनं श्रुत्वा संक्रुद्धस्य द्विजन्मनः ॥\nसप्तार्चिर्भयसंत्रस्तः कृतांजलिरुवाच तम् ॥ ६.७८.२० ॥\n॥ अग्निरुवाच ॥ ॥\nनैष दोषो मम ब्रह्मन्यन्न दग्धा तव प्रिया ॥\nकृतागसाऽपि मे वाक्यं शृणुष्वात्र स्फुटेरितम् ॥ २१ ॥\nअनया परकांतेन कृतः सह समागमः ॥\nचिरं कालं द्विज श्रेष्ठ त्वया ज्ञाताद्य वासरे ॥ २२ ॥\nपरं यस्माद्विशुद्धैषा मया दग्धा न सा द्विज ॥\nकारणं तच्च ते वच्मि शृणुष्वैकमनाः स्थितः ॥ २३ ॥\nयत्रानया कृतः संगः परकांतेन वै द्विज ॥\nतस्मिन्नायतने ब्रह्मा रुद्रशीर्षो व्यवस्थितः ॥ २४ ॥\nतत्र कृत्वा रतं चित्रं परकांतसमं तदा ॥\nपश्यति स्म ततो रुद्रं ब्रह्ममस्तकसंस्थितम् ॥ २५ ॥\nततः प्रक्षालयत्यंगं कुण्डे तत्राग्रतः स्थिते ॥\nकृतपापापि तेनैषा शुद्धिं याति शुचिस्मिता ॥ ॥ २६ ॥\nअत्र पूर्वं विपाप्माऽभूद्ब्रह्मा लोकपितामहः ॥\nसतीवक्त्रं समालोक्य कामार्तोऽपि स पापकृत् ॥ २७ ॥\nतस्मान्नास्त्यत्र मे दोषः स्वल्पोऽपि द्विजसत्तम॥\nरुद्रशीर्षप्रभावोऽयं तस्य कुण्डोदकस्य च ॥ २८ ॥\nतस्मादेनां समादाय संशुद्धां पापवर्जिताम् ॥\nगृहं गच्छ द्विजश्रेष्ठ सत्यमेतन्मयो दितम्॥ २९ ॥\n॥ ब्राह्मण उवाच ॥ ॥\nया मया सहसा दृष्टा स्वयमेव हुताशन ॥\nपरकांतेन तां नाद्य शुद्धामपि गृहं नये ॥ ६.७८.३० ॥\nइत्युक्त्वा च द्विजश्रेष्ठस्तां त्यक्त्वापि शुचिव्रतः ॥\nजगाम स्वगृहं पश्चात्तथा जग्मुर्जना गृहान् ॥ ३१ ॥\nसापि तेन परित्यक्ता पतिना हृष्टमानसा ॥\nज्ञात्वा तत्तीर्थमाहात्म्यं वैश्वानरमुखेरितम् ॥ ३२ ॥\nतेनैव परकांतेन विशेषेण रतिक्रियाम् ॥\nतस्मिन्नायतने चक्रे कुण्डे तोयावगाहनम् ॥ ३३ ॥\nअथान्ये परलोकस्य भीत्याऽतीव व्यवस्थिताः ॥\nविमुखाः परदारेषु नार्यश्चापि पतिव्रताः ॥ ३४ ॥\nदूरतोऽपि समभ्येत्य ते सर्वे तत्र मंदिरे ॥\nरुद्रशीर्षाभिधानं च प्रचक्रुः सुरतोत्सवम् ॥ ३५ ॥\nनिमज्जंति ततः कुण्डे तस्मिन्पातकनाशने ॥\nभवंति पापनिर्मुक्ता रुद्रशीर्षावलोकनात् ॥ ३६ ॥\nएतस्मिन्नंतरे नष्टो धर्मः पत्नीसमुद्भवः ॥\nपुरुषाणां ततः स्त्रीणां निजकांतासमुद्भवः ॥ ३७ ॥\nयो यां पश्यति रूपाढ्यां नारीमपि कुलोद्भवाम् ॥\nस तत्रानीय संहृष्टो भजते द्विजसत्तमाः ॥ ३८ ॥\nतथा नारी सुरूपाढ्यं यं पश्यति नरं क्वचित् ॥\nसापि तत्र समानीय कुरुते सुरतोत्सवम् ॥ ३९ ॥\nलिप्यते न च पापेन कथंचित्तकृतेन च ॥\nनरो वा यदि वा नारी तत्तीर्थस्य प्रभावतः ॥ ६.७८.४० ॥\nकस्यचित्त्वथ कालस्य तत्र राजा विदूरथः ॥\nआनर्त्तविषये जज्ञे वार्धक्यं च क्रमाद्ययौ ॥ ४१ ॥\nतस्य भार्याऽभवत्तन्वी तरुणी वररूपधृक् ॥\nपश्चिमे वयसि प्राप्ते प्राणेभ्योऽपि गरीयसी ॥ ॥ ४२ ॥\nन तस्याः स जराग्रस्तश्चित्ते वसति पार्थिवः ॥\nतस्मिंस्तीर्थे समागत्य वांछितं रमते नरः ॥ ४३ ॥\nपार्थिवोऽपि परिज्ञाय तस्यास्तच्च विचेष्टितम् ॥\nकोपाविष्टस्ततो गत्वा तस्मिन्क्षेत्रे सुशोभने ॥ ४४ ॥\nतत्कुण्डं पूरयामास ततः पांशूत्करैर्द्रुतम् ॥\nबभंज तं च प्रासादं ततः प्रोवाच दारुणम् ॥ ४५ ॥\nयश्चैतत्पूरितं कुण्डं पांशुना निखनिष्यति ॥\nप्रासादं च पुनश्चैनं करिष्यति पुनर्नवम् ॥ ४६ ॥\nपरदारकृतं पापं तस्य संपत्स्यतेऽखिलम् ॥\nयदत्र प्रकरिष्यंति मानवाः काममोहिताः ॥४७॥\n॥ सूत उवाच ॥ ॥\nएवं स पार्थिवः प्रोच्य तामादाय ततः प्रियाम् ॥\nजगाम स्वगृहं पश्चात्प्रहृष्टेनांतरात्मना ॥४८॥\nअथ तां विरतां ज्ञात्वा सोऽन्यचित्तां प्रियां नृपः ॥\nयत्नेन रक्षयामास विश्वासं नैव गच्छति ॥ ४९ ॥\nअन्यस्मिन्दिवसे शस्त्रं सूक्ष्मं वेण्यां निधाय सा॥\nजगाम शयनं तस्य वधार्थं वरवर्णिनी॥६.७८.५०॥।\nततस्तेन समं हास्यं कृत्वा क्षत्रियभावजम्॥\nसुरतं रुचिरैर्भावैर्हावैर्भूरिभिरेव च ॥५१॥।\nततो निद्रावशं प्राप्तं तं नृपं सा नृपप्रिया ॥\nस्ववेण्याः शस्त्रमादाय निजघान सुनिर्दया॥५२॥\nएवं तस्य फलं जातं सद्यस्तीर्थस्य भंगजम् ॥\nआनर्ताधिपते रौद्रं सर्वलोकविगर्हितम् ॥ ५३ ॥\nअद्यापि तत्र देवेशो रुद्रशीर्षः स तिष्ठति ॥\nलिंगभेदभयात्तेन न स भग्नो द्विजोत्तमाः ॥५४॥\nयस्तस्य पुरतः स्थित्वा जपेद्रुद्रशिरः शुचिः ॥\nमाघशुक्लचतुर्दश्यां पूजयित्वा स्रगादिभिः ॥५५॥\nवांछितं लभते चाशु तस्येशस्य प्रभावतः॥\nअष्टोत्तरशतं यावद्यो जपेत्पुरतः स्थितः ॥ ५६ ॥\nरुद्रशीर्षं न संदेहः स याति परमां गतिम् ॥\nएकवारं नरो यो वा तत्पुरः पठति द्विजः ॥ ५७ ॥\nनित्यं दिनकृतात्पापान्मुच्यते द्विजसत्तमाः ॥\nएतद्वः सर्वमाख्यातं रुद्रशीर्षसमुद्भवम् ॥ ५८ ॥\nमाहात्म्यं सर्वपापानां सद्यो नाशनकारकम्॥\nमंगलं परमं ह्येतदायुष्यं कीर्तिवर्धनम्॥\nरुद्रशीर्षस्य माहात्म्यं तस्माच्छ्रोतव्यमादरात् ॥ ५९ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये रुद्रशीर्ष (जागेश्वर )माहात्म्यवर्णनंनामाष्टसप्ततितमोऽध्यायः ॥ ७८ ॥ ॥ ध ॥"
  }
]
[
  {
    "text": "॥ सूत उवाच ॥ ॥\nएतस्मिन्नंतरे प्राप्तो रामो भ्रातृभिरन्वितः ॥\nफलानि कन्दमूलानि गृहीत्वाऽऽश्रमसम्मुखः ॥ १ ॥\nस दृष्ट्वा स्वाश्रमं ध्वस्तं पुलिन्दैर्बहुशो वृतम् ॥\nलकुटाश्मप्रहारैस्तु तां धेनुं जर्जरीकृताम् ॥ २ ॥\nपप्रच्छ किमिदं सर्वं व्याकुलत्वमुपागतम् ॥\nआश्रमास्पदमाभीरैः पुलिन्दैश्च समावृतम् ॥ ३ ॥\nकेनैषा मामिका धेनुः प्रहारैर्जर्जरीकृता ॥\nतापस्यस्तापसाः सर्वे कस्मादेते रुदन्ति च ॥ ४ ॥\nक्व स मेऽद्य पिता वृद्धो माता च सुतवत्सला ॥\nन मामद्य यथापूर्वं स्नेहाच्चायाति सम्मुखी ॥ ५ ॥\nअथ तस्य समाचख्युर्वृत्तांतं सर्वतापसाः ॥\nयथादृष्टं सुदुःखार्ता सहस्रार्जुनचेष्टितम् ॥ ६ ॥\nततस्ते भ्रातरः सर्वे वज्रपातोपमं वचः ॥\nश्रुत्वा दृष्ट्वा च तं शस्त्रैः खंडितं जनकं निजम् ॥ ७ ॥\nमातरं क्षतसर्वाङ्गीं प्राणशेषां व्यथान्विताम्॥\nरुरुदुः शोकसन्तप्ता मुक्त्वा रामं महाबलम्॥ ८ ॥\nरुदित्वाथ चिरं कालं विप्रलप्य मुहुर्मुहुः ॥\nअन्त्येष्टिं चक्रिरे तस्य वेदोक्तविधिना ततः ॥ ९ ॥\nअथ दाहावसाने ते कृत्वा गर्तां यथोचिताम्॥\nमुक्त्वा रामं ददुस्तोयं पितुः पुत्रास्तिलान्वितम् ॥ ६.६७.१० ॥\nअथान्यैस्तापसैः प्रोक्तो रामः शस्त्रभृतां वरः ॥\nन प्रयच्छसि कस्मात्त्वं प्रेतपित्रे जलांजलिम्॥ ११ ॥\nअथासौ बहुधा प्रो क्तस्तापसैर्जमदग्निजः ॥\nप्रहारान्गणयन्मातुः शितशस्त्रविनिर्मितान्॥ १२ ॥\nततस्तानब्रवीद्रामो विनिःश्वस्य मुनीश्वरान् ॥\nनिषेधस्तोयदानस्य श्रूयतां यन्मया कृतः ॥ १३ ॥\nअपराधं विना तातः क्षत्रियेण हतोमम ॥\nएकविंशतिः प्रहाराणां मातुरंगे स्थिता मम ॥ १४ ॥\nतस्मान्निःक्षत्रियामुर्वीं यद्यहं न करोमि वै ॥\nप्रहारसंख्यया विप्रास्तन्मे स्यात्सर्वपातकम् ॥ १५ ॥\nपितृमातृवधाज्जातं यत्कृतं तेन पाप्मना ॥\nक्षत्रियापसदेनात्र तथान्यदपि कुत्सितम् ॥ १६ ॥\nततस्तस्यैव चान्येषां क्षत्रियाणां दुरात्मनाम् ॥\nरुधिरैः पूरयित्वेमां गर्तां पितृजलोचिताम् ॥\nतर्पयिष्यामि रक्तेन पितरं नाहमंभसा ॥ १७ ॥\n॥ सूत उवाच ॥ ॥\nश्रुत्वा ते दारुणां तस्य प्रतिज्ञां तापसोत्तमाः ॥\nपरं विस्मयमापन्ना नोचुः किंचित्ततः परम् ॥ १९ ॥\nअथाशौचांतमासाद्य रामः क्रोधसमन्वितः ॥\nतीक्ष्णं परशुमादाय माहिष्मत्युन्मुखं ययौ ॥ १९ ॥\nसर्वैस्तैः शबरैः सार्धं पुलिन्दैर्मेदकैस्तथा ॥\nबद्धगोधांगुलित्राणैर्वरबाणधनुर्धरैः ॥ ६.६७.२० ॥\nतथाऽर्जुनोऽपि तं श्रुत्वा समायातं भृगूत्तमम् ॥\nसैन्येन महता युक्तं प्रतिज्ञाधारिणं तथा ॥ २१ ॥\nततस्तु सम्मुखो दृष्टो युद्धार्थं स विनिर्ययौ ॥\nसार्धं नानाविधैर्योधैः सर्वैर्देवासुरोपमैः ॥ २२ ॥\nअथाभवन्महायुद्धं पुलिन्दानां द्विजोत्तमाः ॥\nहैहयाधिपतेर्योधैः सार्धं देवासुरोपमैः ॥ २३ ॥\nततस्ते हैहयाः सर्वे शरैराशीविषोपमैः ॥\nवध्यन्ते शबरैः संख्ये गर्जमानैर्मुहुर्मुहुः ॥ २४ ॥\nब्रह्महत्यासमुत्थेन पातकेन ततश्च ते ॥\nजाता निस्तेजसः सर्वे प्रपतंति धरातले ॥ २५ ॥\nन कश्चित्पौरुषं तत्र संप्रदर्शयितुं क्षमः ॥\nपलायनपरा सर्वे वध्यन्ते निशितैः शरैः ॥ २६ ॥\nअथ भग्नं बलं दृष्ट्वा हैहयाधिपतिः क्रुधा ॥\nस्वचापं वाञ्छयामास सज्यं कर्तुं त्वरान्वितः ॥\nशक्नोति नारोपयितुं सुयत्नमपि चाश्रितः ॥ २७ ॥\nततश्चाकर्षयामास खङ्गं कोशात्सुनिर्मलम् ॥\nआक्रष्टुं न च शक्रोति वैलक्ष्यं परमं गतः ॥ २८ ॥\nगदया निर्जितो रौद्रो रावणो लोकरावणः ॥\nयया साप्यपतद्धस्तात्तत्क्षणात्पृथिवीतले ॥ २९ ॥\nनर्मदायाः प्रवाहो यैः सहस्राख्यैः करैः शुभैः ॥\nविधृतस्तेन ते सर्वे बभूवुः कम्पविह्वलाः ॥ ६.६७.३० ॥\nन शस्त्रं शेकुरुद्धर्तुं दैवयोगात्कथंचन ॥\nदिव्यास्त्राणां तथा सर्वे मन्त्रा विस्मृतिमागताः ॥ ३१ ॥\nएतस्मिन्नंतरे रामः संप्राप्तः क्रोधमूर्छितः ॥\nतीक्ष्णं परशुमुद्यम्य ततस्तं प्राह निष्ठुरम् ॥ ३२ ॥\nहैहयाधिपते पाप यैः करैर्जनको मम ॥\nत्वया विनिहतस्तान्मे शीघ्रं दर्शय सांप्रतम् ॥ ३३ ॥\nब्रह्मतेजोहतः सोऽपि प्रोक्तस्तेन सुनिष्ठुरम् ॥\nनोवाच चोत्तरं किंचिदालेख्ये लिखितो यथा ॥३४॥\nततो भुजवनं तस्य रामः शस्त्रभृतां वरः ॥\nमुहुर्मुहुर्विनिर्भर्त्स्य प्रचकर्त शनैःशनैः ॥ ३५ ॥\nततश्छित्त्वा शिरस्तस्य कुठारेण भृगूद्वहः ॥\nजग्राह रुधिरं यत्नात्प्रहारेभ्यः स्वयं द्विजाः ॥ ३६ ॥\nपूरयित्वा महाकुम्भाञ्छबरेभ्यो ददौ ततः ॥\nम्लेच्छेभ्यो लुब्धकेभ्यश्च ततः प्रोवाच सादरम् ॥३७॥\nहाटकेश्वरजे क्षेत्रे गर्ता मे भ्रातृभिः कृता ॥\nपितृसंतर्पणार्थाय सलिलेन परिप्लुता ॥ ३८ ॥\nप्रक्षिपध्वं द्रुतं गत्वा तस्यां रक्तमिदं महत् ॥\nपापस्यास्य सपत्नस्य ममादेशादसंशयम् ॥ ३९ ॥\nयेन तातं निजं भक्त्या तर्पयित्वा विधानतः ॥\nऋणस्य मुक्तिर्भवति येन मे पैतृकस्यच ॥ ६.६७.४० ॥\nइति श्रीस्कांदे महापुराण एकाशातिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सहस्रार्जुनवधवर्णनंनाम सप्तषष्टितमोऽ ध्यायः ॥ ६७ ॥ ॥ ध ॥"
  }
]
[
  {
    "text": "॥ सूत उवाच ॥ ॥\nएवं तं निःस्पृहं ज्ञात्वा गृहं प्रति निजात्मजम् ॥\nपिंगला दुःखसंयुक्ता व्यासमेतदुवाच ह ॥ १ ॥\nअहं तपश्चरिष्यामि पुत्रार्थं द्विजसत्तम ॥\nअनुज्ञां देहि मे येन तोषयामि महेश्वरम् ॥\nपुत्रो येन भवेन्मह्यं वंशवृद्धिकरः परः ॥ २ ॥\nएवं सा निश्चयं कृत्वा लब्ध्वानुज्ञां मुनेस्ततः ॥\nक्षेत्रमेतत्समासाद्य तपस्तेपे पतिव्रता ॥ ३ ॥\nसंस्थाप्य शंकरं देवं तदग्रे निर्मलोदकम् ॥\nकृत्वा वापीं सुविस्तीर्णां स्नानात्पातकनाशनीम् ॥ ४ ॥\nततस्तस्या गतस्तुष्टिं भगवांस्त्रिपुरांतकः ॥\nवरदोऽस्मीति तां प्राह प्रहृष्टेनांतरात्मना ॥ ५ ॥\n॥ श्रीमहादेव उवाच ॥ ॥\nपरितुष्टोऽस्मि ते भद्रे वरं वरय सुव्रते ॥\nयः स्थितो हृदये नित्यं नादेयं विद्यते मम ॥ ६ ॥\n॥ वटिकोवाच ॥ ॥\nसुतं देहि सुरश्रेष्ठ मम वंशविवर्धनम् ॥\nचित्ताह्लादकरं नित्यं सुशीलं विनयान्वितम् ॥ ७ ॥ ॥\n॥ श्रीमहादेव उवाच ॥ ॥\nभविष्यति न संदेहस्तव पुत्रः सुशोभने ॥\nयादृक्त्वया महाभागे प्रार्थितस्तद्विशेषतः ॥ ८ ॥\nअन्यापि मानुषी याऽत्र वाप्यां स्नात्वा समाहिता ॥\nपञ्चम्यां वत्सरं यावच्छुक्लपक्षे ह्युपस्थिते ॥\nपूजयिष्यति मल्लिंगं यच्चाद्य स्थापितं त्वया ॥ ९ ॥\nसाथ लप्स्यति सत्पुत्रं दत्त्वा फलमनुत्तमम् ॥\nया च दौर्भाग्यसंयुक्ता तृतीयादिवसेऽत्र वै ॥ ६.१४८.१० ॥\nस्नात्वाऽत्र सलिले पश्चान्मल्लिंगं पूजयिष्यति ॥\nसा सौभाग्य समोपेता वर्षांते च भविष्यति ॥ ११ ॥\nयः पुनः पुरुषश्चात्र स्नात्वा मां पूजयिष्यति ॥\nसकामो लप्स्यते कामान्विकामो मोक्षमेव च ॥ १२ ॥\nएवमुक्त्वा महादेवस्ततश्चादर्शनं गतः ॥\nसाऽपि लेभे सुतं व्यासात्कपिंजलमिति श्रुतम् ॥ १३ ॥\nयादृक्तेन पुरा प्रोक्तो देवदेवेन शूलिना ॥\nयेनैव स्थापिता चात्र देवी केलीवरी पुरा ॥\nसर्वसिद्धिप्रदा लोके तत्र याऽऽराधिता पुरा ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वटिकेश्वरमाहात्म्यवर्णनं नामाष्टचत्वारिंशदधिकशततमोऽध्यायः ॥ १४८ ॥ ॥ छ ॥"
  }
]
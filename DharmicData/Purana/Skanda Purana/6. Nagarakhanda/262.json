[
  {
    "text": "॥ पार्वत्युवाच ॥ ॥\nध्यानयोगमहं प्राप्य ज्ञानयोगमवाप्नुयाम् ॥\nतथा कुरुष्व देवेश यथाहममरी भव ।। १ ॥\n॥ ईश्वर उवाच ॥ ।१\nप्रत्युक्तोऽयं मंत्रराजो द्वादशाक्षरसंज्ञितः ॥\nजप्तव्यः सुकुमारांगि वेदसारः सनातनः ॥ २ ॥\nप्रणवः सर्ववेदाद्यः सर्वब्रह्मांडयाजकः ।।\nप्रथमः सर्वकार्येषु सर्वसिद्धिप्रदायकः ॥ ३ ॥\nसितवर्णो मधुच्छंदा ऋषिर्ब्रह्मा तु देवता ।।\nपरमात्मा तु गायत्री नियोगः सर्वकर्मसु ।। ४ ॥\nएतद्ब्रह्ममयं बीजं विश्वमत्र समन्वितम् १।\nवेदवेदांग तत्त्वाख्यं सदसदूपमव्ययम् ॥ ५ ॥\nनकारः पीतवर्णस्तु जलबीजः सनातनः ॥\nबीजं पृथ्वी मनश्छन्दो विषहा विनियोगतः ॥ ६ ॥\nमोकारः पृथिवी बीजो विश्वामित्रसमन्वितः ॥\nरक्तवर्णो महातेजा धनदो विनियोजितः । ७ ॥\nभकारः पंचवर्णस्तु जलबीजः सनातनः ॥\nमरीचिना समायुक्तः पूजितः सर्वभोगदः ॥ ८ ॥\nगकारो हेमरक्ताभो भरद्वाजसमन्वितः ॥\nवायुबीजो विनिर्योगं कुर्वतामादिभोगदः ॥। ९ ॥\nवकारः कुन्दधवलो व्योमबीजो महाबलः ॥\nऋषिमंत्रिपुरस्कृत्य योजितो मोक्षदायकः ॥ ६.२६२.१० ।१\nतकारो विद्युद्विकारः सोमबीजं महत्स्मृतम् ॥\nअंगिरावर्द्धमूलं च वर्जितं कर्मका मिकम् १। ११ ॥\nवाकारो धूम्रवर्णश्च सूर्यबीजं मनोजवम् ॥\nपुलस्त्यर्षिसमायुक्तं नियुक्तं सर्वसौख्यदम् ।१ १२ ॥\nसुकारश्चाक्षरो नित्यं जपाकुसुम भास्वरः ॥\nमनो बीजं दुर्विषह्यं पुलहाश्रितमर्थिदम् ॥ १३ ॥\nदेकाराक्षरकं बीजं हंसरूपं च कर्बुरम् ।१ ।\nसिद्धिबीजं महासत्त्वं क्रतौ क्रतुनियोजितम् ॥ १४ ॥\nवाकारो निर्मलो नित्यं यजमानस्तु बीजभृत् ॥\nप्रचेताश्रियमाश्रेयं मोक्षे मोक्षप्रदायकम् ॥ १५ ॥\nयकारस्य महाबीजं पिंगवर्णश्च खेचरी ॥\nभूचरी च महासिद्धिः सर्वदा भूविचिन्तनम् ॥ १६ ॥\nभृगुयन्त्रे समाश्रांतिनियोगे सर्वकर्मकृत् ॥\nगायत्रीछंद एतेषां देहन्यासक्रमो भवेत् ॥ १७ ॥\nओंकारं सर्वदा न्यस्यन्नकारं पादयोर्द्वयोः ॥\nमोकारं गुह्यदेशे तु भकारं नाभिपंकजे ॥ १८ ॥\nगकारं हृदये न्यस्य वकारः कण्ठ मध्यगः ॥\nतेकारं दक्षिणे हस्ते वाकारो वामहस्तगः ॥ १९ ॥\nसुकारं मुखजिह्वायां देकारः कर्णयोर्द्वयोः ॥\nवाकारश्चक्षुषोर्द्वन्द्वे यकारं मस्तके न्यसेत् ॥ ६.२६२.२० ॥\nलिंगमुद्रा योनिमुद्रा धेनुमुद्रा तथा त्रयम् ॥\nसकलं कृतमेतद्धि मंत्ररूपे बिजाक्षरम् ॥ २१ ॥\nयोजयेत्प्रत्यहं देवि न स पापैः प्रलिप्यते ॥\nएतद्द्वादशलिंगारं कूर्मस्थं द्वादशाक्षरम् ॥ २२ ॥\nशालग्रामशिलाश्चैव द्वादशैव हि पूजिताः ॥\nताभिः सहाकरैरेभिः प्रत्यक्षैः सह संसदि ॥ २३ ॥\nयथावर्णमनुध्यानैर्मुनिबीजसमन्वितैः ॥\nविनियोगेन सहितैश्छन्दोभिः समलंकृतैः ॥ २४ ॥\nध्यानैजपैः पूजितैश्च भक्तानां मुनिसत्तम ॥\nमोक्षो भवति बन्धेभ्यः कर्मजेभ्यो न संशयः ॥ २५८ ॥\nअयं हि ध्यानकर्माख्यो योगो दुष्प्राप्य एव हि ॥\nध्यानयोगं पुनर्वच्मि शृणुष्वैकाग्रमानसा ॥ २६ ॥\nध्यानयोगेन पापानां क्षयो भवति नान्यथा ॥\nजपध्यानमयो योगः कर्मयोगो न संशयः ॥ २७ ॥\nशब्दब्रह्मसमुद्भूतो वेदेन द्वादशाक्षरः ॥\nध्यानेन सर्वमाप्नोति ध्यानेनाप्नोति शुद्धताम् ॥ २८ ॥\nध्यानेन परमं ब्रह्म मूर्त्तौ योगस्तु ध्यानजः ॥\nसावलम्बो ध्यानयोगो यन्नारायणदर्शनम् ॥ २९॥\nद्वितीयो निखिलालम्बो ज्ञानयोगेन कीर्तितः ॥\nअरूपमप्रमेयं यत्सर्वकायं महः सदा ॥ ६.२६२.३० ॥\nतडित्कोटिसमप्रख्यं सदोदितमखंडितम् ॥\nनिष्कलं सकलं वापि निरंजनमयं वियत् ॥ ३१ ॥\nतत्स्वरूपं भोगरूपं तुर्यातीतमनोपमम् ॥\nविभ्रांतकरणं मूर्तं प्रकृतिस्थं च शाश्वतम्॥ ३२ ॥\nदृश्यादृश्यमजं चैव वैराजं सततोज्ज्वलम् ॥\nबहुलं सर्वजं धर्म्यं निर्विकल्पमनीश्वरम् ॥ ३३ ॥\nअगोत्रं वरणं वापि ब्रह्मांडशतकारणम् ॥\nनिरीहं निर्ममं बुद्धिशून्यरूपं च निर्मलम् ॥ ३४ ॥\nतदीशरूपं निर्देहं निर्द्वंद्वं साक्षिमात्रकम् ॥\nशुद्धस्फटिकसंकाशं ध्यातृध्येयविवर्जितम् ॥\nनोपमेयमगाधं त्वं स्वीकुरुष्व स्वतेजसा ॥ ३५ ॥\n॥ पार्वत्युवाच ॥ ॥\nतत्कथं प्राप्यते सम्यग्ज्ञानं योगिस्वरूपिणम्॥\nनारायणममूर्तं च स्थानं तस्य वद प्रभो ॥ ३६ ॥\n॥ ईश्वर उवाच ॥ ॥\nशिरः प्रधानं गात्रेषु शिरसा धार्यते महान्॥ ॥ ३७।।\nशिरसा पूजितो देवः पूजितं सकलं जगत् ॥\nशिरसा धार्यते योगः शिरसा ध्रियते बलम् ॥ ३८ ॥\nशिरसा ध्रियते तेजो जीवितं शिरसि स्थितम् ॥\nसूर्यः शिरो ह्यमूर्त्तस्य मूर्तस्यापि तथैव च ॥ ३९ ॥\nउरस्तु पृथिवीलोकः पादश्चैव रसातलम् ॥\nअयं ब्रह्मांडरूपे च मूर्त्तामूर्त्तस्वरूपतः ॥ ६.२६२.४० ॥\nविष्णुरेव ब्रह्मरूपो ज्ञानयोगाश्रयः स्वयम् ॥\nसृजते सर्वभूतानि पालयत्यपि सर्वशः ॥ ४१ ॥\nविनाशयति सर्वं हि सर्वदेवमयो ह्ययम् ॥\nसर्वमासेष्वाधिपत्यं यस्य विष्णोः सनातनम् ॥ ४२ ॥\nतस्मात्सर्वेषु मासेषु सर्वेषु दिवसेष्वपि ॥\nसर्वेषु यामकालेषु संस्मरन्मुच्यते हरिम् ॥ ४३ ॥\nचातुर्मास्ये विशेषेण ध्यानमात्रात्प्रमुच्यते ॥\nअमूर्त्तसेवनं गंगातीर्थध्यानाद्वरं परम् ॥ ४४ ॥\nसर्वदानोत्तरं चैव चातुर्मास्ये न संशयः ॥\nसर्वमासकृतं पापं चातुर्मास्ये शुभाशुभम् ॥ ४५ ॥\nअक्षय्यं तद्भवेद्देवि नात्र कार्या विचारणा ॥\nतस्मात्सर्वप्रयत्नेन ज्ञानयोगो बहूत्तमः ॥ ॥ ४६ ॥\nसेवितो विष्णुरूपेण ब्रह्ममोक्षप्रदायकः ॥\nशृणुष्वावहिता भूत्वा मूर्त्तामूर्ते स्थितिं शुभे ॥ ४०७ ॥\nन कथ्येयं यस्य कस्य सुतस्याप्य परस्य च ॥\nअदांतायाथ दुष्टाय चलचित्ताय दांभिके ॥ ४८ ॥\nस्ववाक्च्युताय निंद्याय न वाच्या योगजा कथा ॥\nनित्यभक्ताय दांताय शमादि गुणिने तथा ॥ ४९ ॥ ।\nविष्णुभक्ताय दातव्या शूद्रायापि द्विजन्मने ॥\nअभक्तायाप्यशुचये ब्रह्मस्थानं न कथ्यते ॥ ६.२६२.५० ॥\nमद्भक्त्या योगसिद्धिं त्वं गृहाणाशु तपोधने ॥\nअभूतं ज्ञानगम्यं तं विद्धि नारायणं परम् ॥ ५१ ॥\nनादरूपेण शिरसि तिष्ठंतं सर्वदेहिनाम् ॥\nस एव जीवशिरसि वर्त्तते सूर्यबिंबवत् ॥ ५२ ॥\nसदोदितः सूक्ष्मरूपो मूर्त्तो मूर्त्या प्रणीयते ॥\nअभ्यासेन सदा देवि प्राप्यते परमात्मकः ॥ ५३ ॥\nशरीरे सकला देवा योगिनो निवसंति हि ॥\nकर्णे तु दक्षिणे नद्यो निवसंति तथाऽपराः ॥ ५४ ॥\nहृदये चेश्वरः शंभुर्नाभौ ब्रह्मा सनातनः ॥\nपृथ्वी पादतलाग्रे जलं सर्वगतं तथा ॥ ५५ ॥\nतेजो वायुस्तथाऽऽकाशं विद्यते भालमध्यतः॥\nहस्ते च पंच तीर्थानि दक्षिणे नात्र संशयः ॥ ५६ ॥\nसूर्यो यद्दक्षिणं नेत्रं चन्द्रो वाममुदाहृतम् ॥\nभौमश्चैव बुधश्चैव नासिके द्वे उदाहृते ॥ ५७ ॥\nगुरुश्च दक्षिणे कर्णे वामकर्णे तथा भृगुः ॥\nमुखे शनैश्चरः प्रोक्तो गुदे राहुः प्रकीर्तितः ॥ ५८ ॥\nकेतुरिंद्रियगः प्रोक्तो ग्रहाः सर्वे शरीरगाः ॥\nयोगिनो देहमासाद्य भुवनानि चतुर्दश ॥ ५९ ॥\nप्रवर्त्तंते सदा देवि तस्माद्योगं सदाभ्यसेत् ॥\nचातुर्मास्ये विशेषेण योगी पापं निकृन्तति ॥ ६.२६२.६० ॥\nमुहूर्त्तमपि यो योगी मस्तके धारयेन्मनः ॥\nकर्णै पिधाय पापेभ्यो मुच्यतेऽसौ न संशयः ॥ ६१ ॥\nअंतरं नैव पश्यामि विष्णोर्योगपरस्य वा ॥\nएकोऽपि योगी यद्गेहे ग्रासमात्रं भुनक्ति च ॥ ६२ ॥\nकुलानि त्रीणि सोऽवश्यं तारयेदात्मना सह ॥\nयदि विप्रो भवेद्योगी सोऽवश्यं दर्शनादपि ॥ ६३ ॥\nसर्वेषां प्राणिनां देवि पापराशि निषूदकः ॥\nसक्रियो ब्रह्मनिरतः सच्छूद्रो योगभाग्यदि ॥ ६४ ॥\nभवेत्सद्गुरुभक्तो वा सोऽप्यमूर्त्तफलं लभेत् ॥\nयो योगी नियताहारः परब्रह्म समाधिमान् ॥ ६५ ॥\nचातुर्मास्ये विशेषेण हरौ स लयभाग्भवेत् ॥\nयथा सिद्धकरस्पर्शाल्लोहं भवति कांचनम् ॥ ६६ ॥\nतथा मूर्त्तं हरिप्रीत्या मनुष्यो लयमाव्रजेत् ॥\nयथा मार्गजलं गंगापतितं त्रिदशैरपि ॥ ६७ ॥\nसेवितं सर्वफलदं तथा योगी विमुक्तिदः ॥\nयथा गोमयमात्रेण वह्निर्दीप्यति सर्वदा ॥ ६८ ॥\nदेवतानां मुखं तद्धि कीर्त्यते याज्ञिकैः सदा ॥\nएवं योगी सदाऽभ्यासाज्जायते मोक्षभाजनम् ॥ ६९ ॥\nयोगोऽयं सेव्यते देवि ज्ञानासिद्धिप्रदः सदा ॥\nसनकादिभिराचार्यैर्मुमुक्षुभिरधीश्वरैः ॥ ६.२६२.७० ॥\nप्रथमं ज्ञानसंपत्तिर्जायते योगिनां सदा ॥\nतेषां गृहीतमात्रस्तु योगी भवति पार्वति ॥ ७१ ॥\nततस्तु सिद्धयस्तस्य त्वणिमाद्याः पुरोगताः ॥\nभवन्ति तत्रापि मनो न दद्याद्योगिनां वरः ॥ ७२ ॥\nसर्वदानक्रतुभवं पुण्यं भवति योगतः ॥\nयोगात्सकलकामाप्तिर्न योगाद्भुवि प्राप्यते ॥ ७३ ॥\nयोगान्न हृदयग्रंथिर्न योगान्ममता रिपुः ॥\nन योगसिद्धस्य मनो हर्त्तुं केनापि शक्यते ॥ ७४ ॥\nस एव विमलो योगी यच्चित्तं शिरसि स्थितम् ॥\nस्थिरीभूतव्यथं नित्यं दशमद्वारसंपुटे ॥ ७५ ॥\nकणौं पिधाय मर्त्यस्य नादरूपं विचिन्वतः ॥\nतदेव प्रणवस्याग्रं तदेव ब्रह्म शाश्वतम् ॥ ७६ ॥\nतदेवानंतरूपाख्यं तदेवामृतमुत्तमम् ॥\nघ्राणवायौ प्रघोषोऽयं जठराग्नेर्महत्पदम् ॥ ७७ ॥\nपंचभूतं निवासं यज्ज्ञानरूपमिदं पदम् ॥\nपदं प्राप्य विमुक्तिः स्याज्जन्मसंसारबंधनात् ॥ ७८ ॥\nयदाप्तिर्दुलभा लोके योगसिद्धिप्रदायिका ॥ ७९ ॥\nएवं ब्रह्ममयं विभाति सकलं विश्वं चरं स्थावरं विज्ञानाख्यमिदं पदं स भगवान्विष्णुः स्वयं व्यापकः ॥\nज्ञात्वा तं शिरसि स्थितं बहुवरं योगेश्वराणां परं प्राणी मुंचति सर्पवज्जगतिजां निर्मोकमायाकृतिम् ॥ ६.२६२.८० ॥\nइति श्रीस्कांदे महापुराण एकाशीति साहरस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये ज्ञानयोगकथनं नाम द्विषष्ट्युत्तरद्विशततमोऽध्यायः ॥ २६२ ॥"
  }
]
[
  {
    "text": "॥ ऋषय ऊचुः ॥ ॥\nप्रसुप्ते देवदेवेशे शंखचक्रगदाधरे ॥\nयच्चान्यदपि कर्तव्यं नियमो व्रतमेव वा ॥ १ ॥\nहोमो वाथ जपो वाथ दानं वा तद्वदस्व नः ॥\n॥ सूत उवाच ॥\nयः कश्चिन्नियमो विप्राः प्रसुप्ते गरुडध्वजे ॥ २ ॥\nअनंतफलदः स स्यादित्युवाच पितामहः ॥\nतस्मात्सर्वप्रयत्नेन कश्चिद्बाह्यो विजानता ॥ ३ ॥\nनियमो वा जपो होमः स्वाध्यायो व्रतमेव वा ॥\nकर्तव्यं ब्राह्मणश्रेष्ठास्तुष्ट्यर्थं चक्रपाणिनः ॥ ४ ॥\nचतुरो वार्षिकान्मासानेकभुक्तेन यो नयेत् ॥\nवासुदेवं समुद्दिश्य स धनी जायते नरः ॥ ५ ॥\nनक्षत्रैर्भोंजनं कुर्याद्यः प्रसुप्ते जनार्दने ॥\nस धनी रूपसंपन्नः सुमतिश्च प्रजायते ॥ ६ ॥\nएकांतरोपवासैश्च यो नयेद्द्विजसत्तमाः ॥\nचतुरो वार्षिकान्मासान्वैकुंठे स सदा वसेत् ॥ ७ ॥\nषष्ठान्नकालभोजी स्याद्यः प्रसुप्ते जनार्दने ॥\nराजसूयाश्वमेधाभ्यां स कृत्स्नं फलमाप्नुयात्॥ ८ ॥\nत्रिरात्रोपोषितो यस्तु चतुर्मासान्सदा नयेत् ॥\nन स भूयोऽपि जायेत संसारेऽत्र कथंचन ॥ ९ ॥\nसायंप्रातः परो भूत्वा चतुर्मासान्सदा नयेत्॥\nअग्निष्टोमस्य यज्ञस्य स फलं लभते नरः ॥ ६.२३२.१० ॥\nअयाचितं चरेद्यस्तु प्रसुप्ते मधुसूदने ॥\nन विच्छेदो भवेत्तस्य कदाचित्सह बंधुभिः ॥ ११ ॥\nतैलाभ्यंगं च यो जह्याद्घृताभ्यंगं विशेषतः ॥\nचतुरो वार्षिकान्मासान्स स्वर्गे भोगभाग्भवेत् ॥ १२ ॥\nब्रह्मचर्येण यो मासांश्चतुरोऽपि नयेन्नरः ॥\nविमानवरमारूढः स स्वर्गे स्वेच्छया वसेत् ॥ १३ ॥\nयः स्नानं चतुरो मासान्कुरुते तैलवर्जितम् ॥\nमधुमांसपरित्यागी स भवेन्मुक्तिभाक्सदा ॥ १४ ॥\nवर्जयेच्छ्रावणे शाकं दधि भाद्रपदे च यः ॥\nक्षीरमाश्वयुजे मासि कार्तिके च सदामिषम्॥ १८ ॥\nन स पापेन लिप्येत संवत्सरकृते पुनः ॥\nएतत्प्राह द्विजश्रेष्ठा मनुः स्वायंभुवो वचः ॥ १६ ॥\nशाके संक्रमते ब्रह्मा श्रावणे मासि संस्थिते ॥\nदध्नि भाद्रपदे विष्णुः क्षीरे चाश्वयुजे हरः ॥ १७ ॥\nत्रयोऽपि कार्तिके मासि संक्रमंति तथाऽऽमिषे ॥\nतस्मादेतान्स देवेषु सर्वथा परिवर्जयेत् ॥ १८ ॥\nयः कांस्यं वर्जयेन्मर्त्यः प्रसुप्ते गरुडध्वजे ॥\nस फलं प्राप्नुयात्कृत्स्नं वाजपेयातिरात्रयोः ॥ १९ ॥\nअक्षारलवणाशी च यो भवेद्ब्राह्मणोत्तमः ॥\nतस्यापि सकलाः पूर्ताः प्रभवंति सदा ततः ॥ ६.२३२.२० ॥\nयो होमं चतुरो मासान्प्रकरोति तिलाक्षतैः ॥\nस्वाहांतैर्वैष्णवैर्मंत्रैर्न स रोगेण युज्यते ॥ २१ ॥\nयो जपेत्पौरुषं सूक्तं स्नात्वा विष्णोः स्थितोऽग्रतः ॥\nमतिस्तस्य विवर्धेत शुक्लपक्षे यथोडुराट् ॥ २२ ॥\nशतमष्टोत्तरं यावत्फलहस्तः प्रदक्षिणाम् ॥\nकरोति विष्णोर्मौनेन न स पापेन लिप्यते ॥ २३ ॥\nमिष्टान्नं ब्राह्मणेंद्राणां यो ददाति स्वशक्तितः ॥\nविशेषात्कार्तिके मासि सोऽग्निष्टोमफलं लभेत्॥ २४ ॥\nयः स्वाध्यायं चतुर्वेदैर्विष्णोरायतने चरेत् ॥\nचतुरो वार्षिकान्मासान्स विद्वान्सर्वदा भवेत् ॥ २५ ॥\nनृत्यगीतादिकं यश्च कुर्याद्विष्णोः सदा गृहे ॥\nअप्सरसोऽस्य कुर्वंति पुरतः स्वर्गतस्य च ॥ २६ ॥\nयस्तु रात्रिदिनं विप्रो नृत्यगीतादिकं ददेत् ॥\nचतुरो वार्षिकान्मासान्स गन्धर्वत्वमाप्नुयात् ॥ २७ ॥\nएते च नियमाः सर्वे शक्यंते यदि भो द्विजाः ॥\nकर्तुं च चतुरो मासानेकस्मिन्वाऽपि कार्त्तिके ॥ २८ ॥\nतथापि चैव कर्तव्यं लोकद्वयमभीप्सता ॥\nकार्तिक्यां ब्राह्मणश्रेष्ठा वैष्णवैः पुरुषैरिह ॥ २९ ॥\nकांस्यं मांसं क्षुरं क्षौद्रं पुनर्भोजनमैथुने ॥\nकार्तिके वर्जयेद्यस्तु य एतान्ब्राह्मणः सदा ॥ ६.२३२.३० ॥\nपूर्वोक्तानां तु सर्वेषां नियमानां फलं लभेत् ॥ ३१ ॥\nअथ यः कार्तिके मासि प्रासादस्योपरि द्विजाः ॥\nजलशाय्याख्यदेवस्य कलशे दीपकं ददेत्॥\nपूर्वोक्तनियमानां च स षण्णां फलभाग्भवेत् ॥ ३२ ॥\nयद्यदिष्टतमं किंचि त्सुप्राप्यं चैव यद्भवेत् ॥\nनियमस्तस्य कर्तव्यश्चातुर्मास्ये शुभार्थिभिः ॥ ३३ ॥\nनियमे च कृते दद्याद्ब्राह्मणाय तदेव हि ॥\nनियमस्तु कृतो यस्य स्वशक्त्या स्यात्फलं ततः ॥ ३४ ॥\nयो विना नियमं मर्त्यो व्रतं वा जाप्यमेव वा ॥\nचतुर्मासान्नयेन्मूर्खो जीवन्नपि मृतो हि सः ॥३५॥\nयथा काक यवाः प्रोक्ता यथारण्यास्तिलोद्भवाः ॥\nनाममात्रप्रसिद्धाश्च तथा ते मानवा भुवि ॥ ३६ ॥\nतस्मात्सर्वप्रयत्नेन कार्यो यत्नेन कार्तिके ॥\nएकोऽपि नियमः कश्चित्सुसूक्ष्मोऽपि द्विजोत्तमाः ॥ ३७ ॥\nएतद्वः सर्वमाख्यातं चातुर्मासीसमुद्भवम्॥\nव्रतानां नियमानां च माहात्म्यं विस्तराद्द्विजाः ॥३८॥\nयश्चैतच्छृणुयान्नित्यं पठेद्वापि समाहितः ॥\nचातुर्मासी कृतात्पापात्सोऽपि मुक्तिमवाप्नुयात् ॥ ३९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने चातुर्मास्यव्रतनियमवर्णनंनाम द्वात्रिंशदुत्तरद्विशतमोऽध्यायः ॥२३२ ॥। ॥"
  }
]
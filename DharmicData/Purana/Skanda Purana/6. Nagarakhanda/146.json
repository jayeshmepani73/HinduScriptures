[
  {
    "text": "॥ ऋषय ऊचुः ॥ ॥\nआदित्यानां च सर्वेषां वसुरुद्रादिकाश्विनाम् ॥\nप्रत्येकशः समाचक्ष्व नामानि त्वं महामते ॥ १ ॥\n॥ सूत उवाच ॥ ॥\nवृषध्वजश्च शर्वश्च मृगव्याधस्तृतीयकः ॥\nअजैकपादहिर्बुध्न्यः पिनाकी षष्ठ एव हि ॥ २ ॥\nदहनश्चेश्वरश्चैव कपाली नवमस्तथा ॥\nवृषाकपिस्तु दशमो रुद्रस्त्र्यंबक एव च ॥ ३ ॥\nधुरो ध्रुवश्च सोमश्च मखश्चैवानिलोऽनलः ॥\nप्रत्यूषश्च प्रभासश्च वसवोऽष्टौ प्रकीर्तिताः ॥ ४ ॥\nवरुणश्च तथा सूर्यो भानुः ख्यातश्च तापनः ॥\nइंद्रश्चैवार्यमा चैव धाता चैव भगस्तथा ॥ ५ ॥\nगभस्तिर्धर्मराजश्च स्वर्णरेता दिवाकरः ॥\nमित्रश्च वासुदेवश्च द्वादशैते च भास्कराः ॥ ६ ॥\nनासत्यश्चैव दस्रश्च ख्यातावेतौ तथाश्विनौ ॥\nदेववैद्यौ महाभागौ त्वाष्ट्रीगर्भसमुद्भवौ ॥ ७ ॥\nत्रयस्त्रिंशत्समाख्याता एते ये सुरनायकाः ॥\nक्षेत्रेऽत्रैवास्थिता नित्यं दानवानां वधाय च ॥८॥\nयस्तान्संपूजयेद्भक्त्या पुरुषः संयतेंद्रियः॥\nयथोक्तदिवसे प्राप्ते नापमृत्युः प्रजायते ॥ ९ ॥\nअष्टम्यां च चतुर्दश्यां रुद्राः पूज्या विचक्षणैः ॥\nतस्मिन्क्षेत्रे विशेषेण वांछद्भिः परमं पदम् ॥६.१४६.१०॥।\nदशम्यां वसवः पूज्यास्तथाष्टम्यां विशेषतः ॥\nस्वर्गं समीहमानैश्च विलासैर्विविधैस्तथा ॥ ११ ॥\nसप्तम्यामथ षष्ठ्यां च पूजनीया दिवाकराः ॥\nये वांछन्ति नराः सत्त्वं परिपंथिविवर्जितम् ॥ १२ ॥\nदेववैद्यौ तथा पूज्यौ द्वादश्यां व्याधिसंक्षयम् ॥\nये वांछन्ति सदा मर्त्या नीरुजा सम्भवंति ते ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽमरेश्वरकुण्डमाहात्म्यवर्णनं नाम षट्चत्वारिंशदधिकशततमोऽध्यायः ॥ १४६ ॥ ॥"
  }
]
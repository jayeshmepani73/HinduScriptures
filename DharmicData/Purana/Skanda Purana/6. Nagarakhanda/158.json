[
  {
    "text": "॥ सूत उवाच ॥ ॥\nपुष्पोऽपि गुटिके लब्ध्वा भास्कराद्वारितस्करात् ॥\nचिराद्भोजनमासाद्य प्रस्थितो वैदिशं प्रति ॥ १ ॥\nततो वैदिशमासाद्य स पुष्पो हृष्टमानसः ॥\nशुक्ला तां गुटिकां वक्त्रे चकारद्विजसत्तमाः ॥ २ ॥\nमणिभद्रसमो जातस्तत्क्षणादेव स द्विजः ॥\nहट्टमार्गं गते सोऽथ तस्मिन्गत्वाऽथ मंदिरे ॥\nप्रविष्टः सहसा मध्ये प्रहृष्टेनांतरात्मना ॥ ३ ॥\nततश्चाकारयामास तं षंढं द्वारमाश्रितम् ॥\nतस्य दत्त्वाथ वस्त्राणि पश्चात्षंढमुवाच सः ॥ ४ ॥\nषंढकश्चित्पुमानत्र सम्यग्वेषकरो हि सः ॥\nमम वेषं समाधाय भ्रमते सकले पुरे ॥ ५ ॥\nसांप्रतं मद्गृहे सोऽथ लोभनायागमिष्यति ॥\nस च कृत्रिम वेषेण निषेद्धव्यस्त्वया हि सः ॥\nस तथेति प्रतिज्ञाय द्वारदेशं समाश्रितः ॥ ६ ॥\nपुष्पोऽपि चाब्रवीद्भार्यां माहिकाख्यां ततः परम् ॥\nमाहिकेद्य मया दृष्टः स्वतातः स्वपुरः स्थितः ॥ ७ ॥\nवीरभद्रः सुदुःखार्तो मलिनांबरसंवृतः ॥\nअब्रवीच्च ततः कोपान्मामेवं परुषाक्षरम् ॥ ८ ॥\nधिग्धिक्पाप त्वया कन्यातीव रूपवती सदा ॥\nवंचयित्वा जनेतारमुदूढा सा सुमध्यमा ॥ ९ ॥\nन दत्तं तत्पितुः किंचिन्न तस्या अथ पुत्रक ॥\nविधवां यादृशीं तां च श्वेतांबरधरां सदा ॥ ६.१५८.१० ॥\nसंधारयसि पापात्मन्नेष्टं भोज्यं प्रयच्छसि ॥\nतस्मात्तस्याः पितुर्देहि त्वं सुवर्णायुतं ध्रुवम् ॥ ११ ॥\nभूषणं वांछितं तस्या यत्तद्वै रुचिपूर्वकम् ॥\nयेन संधारयेद्भार्या साऽऽनंदं परमं गता ॥ १२ ॥\nनिरानंदा यतो नारी न गर्भं धारयेत्स्फुटम् ॥\nनिःसंतानो यतो वंशः स्वर्गादपि क्षितिं व्रजेत् ॥ १३ ॥\nस पतिष्यत्यसंदिग्धं कुलांगारेण च त्वया ॥\nसा त्वमानय वस्त्राणि गृहमध्याच्छुभानि च ॥ १४ ॥\nयानि दत्तानि भूपेन व्यवहारैस्तदा मम ॥\nपञ्चांगश्च प्रसादो यो मया प्राप्तश्च तैः सह ॥ १५ ॥\nत्वं संधारय गात्रैः स्वैः शीघ्रं रसवतीं कुरु ॥\nभोजनायैव शीघ्रं तु त्वया सार्धं करोम्यहम् ॥ १६ ॥\nएकस्मिन्नपि पात्रे च तदादेशादसंशयम् ॥\nसापि सर्वं तथा चक्रे यदुक्तं तेन हर्षिता ॥ १७ ॥\nभोजनाच्छादनं चैव निर्विकल्पेन चेतसा ॥\nततः कामातुरः पुष्पो मैथुनायोपचक्रमे ॥ १८ ॥\nएतस्मिन्नंतरे प्राप्तो मणिभद्रः समुत्सुकः ॥\nक्षुत्क्षामः स पिपासार्तो व्यवहारोत्थलिप्सया ॥ १९ ॥\nप्रवेशं कुरुते यावद्गृहमध्ये समुत्सुकः ॥\nनिषिद्धस्तेन षण्ढेन भर्त्सयित्वा मुहुर्मुहुः ॥ ६.१५८.२० ॥\nहठाद्यावत्प्रवेशं स चकार निजमंदिरे ॥\nतावच्च दण्डकाष्ठेन मस्तके तेन ताडितः ॥ २१ ॥\nअथ संपतितो भूमौ मूर्छया संपरिप्लुतः ॥\nकर्तव्यं नैव जानाति तत्प्रहारप्रपीडितः ॥ २२ ॥\nततः कोलाहलो जातस्तस्य द्वारे गृहस्य च ॥\nजनस्य संप्रयातस्य हाहाकारपरस्य च ॥ २३ ॥\nपप्रच्छुस्तं जनाः केचि द्धिक्पाप किमिदं कृतम् ॥\nवृत्तिभंगः कृतोऽनेन अथ त्वं व्यंतरार्दितः ॥ २४ ॥\nइमामवस्थां यन्नीतः संप्राप्तोऽसि नृपाद्वधम् ॥ २५ ॥\n॥ षंढ उवाच ॥ ॥\nन वृत्तिर्गर्हिता तेन नाहं व्यंतरपीडितः ॥\nमणिभद्रो न चैष स्यादेष वेषकरः पुमान् ॥ २६ ॥\nमाणिभद्रं वपुः कृत्वा संप्राप्तो याचितुं धनम् ॥\nहठात्प्रविश्यमानस्तु स मया मूर्ध्नि ताडितः ॥ २७ ॥\nमणिभद्रो गृहस्यांतर्भुक्त्वा शयनमाश्रितः ॥\nसंतिष्ठते न जानाति वृत्तांतमिदमा स्थितम् ॥ २८ ॥\nततः पुष्पोऽपि तच्छ्रुत्वा तं च कोलाहलं बहिः ॥\nमणिभद्रस्य रूपेण द्वारदेशं समागतः ॥ २९ ॥\nअब्रवीन्नित्यमभ्येति मम रूपेण चाधमः ॥\nएष वेषधरः कश्चिद्याचितुं धनमेव हि ॥ ६.१५८.३० ॥\nएतेनापि च षंढेन न च भद्रमनुष्ठितम् ॥\nयत्कुब्जोऽयं हतो मूर्ध्नि याचितुं समु पस्थितः ॥ ३१ ॥\nएतस्मिन्नन्तरे सोऽपि चेतनां प्राप्य कृत्स्नशः ॥\nवीक्षते पुरतो यावत्तावदात्मसमः पुमान् ॥ ३२ ॥\nसर्वतः स तमालोक्य ततो वचनमब्रवीत् ॥ ३३ ॥\nक्व चोरः संप्रविष्टो मे मम रूपेण मंदिरे ॥\nभेदयित्वा तु षण्डाख्यमेवं दत्त्वा च वाससी ॥ ३४ ॥\nयावद्भूपगृहं गत्वा त्वां षंढेन समन्वितम् ॥\nवधाय योजयाम्येव तावद्द्रुततरं व्रज ॥ ३५ ॥\n॥ पुष्प उवाच ॥ ॥\nमम रूपं समाधाय त्वमायातो गृहे मम ॥\nशून्यं मत्वा ततो ज्ञातस्त्वयाऽहं गृहसंस्थितः ॥३६॥\nततो नृपाय दास्यामि वधार्थं च न संशयः ॥\nनो चेद्गच्छ द्रुतं पाप यदि जीवितुमिच्छसि ॥३७॥ ॥\n॥ सूत उवाच ॥ ॥\nएवमुक्त्त्वा ततस्तौ च बाहुयुद्धेन वै मिथः ॥\nयुध्यमानौ नरैरन्यैः कृच्छ्रेण तु निवारितौ ॥३८॥\nततस्ते स्वजना ये तु मणिभ द्रस्य चागताः ॥\nपरिजानंति नो द्वाभ्यां विशेषं माणिभद्रकम् ॥ ३९ ॥\nवालिसुग्रीवयोर्युद्धं तारार्थे युध्यमानयोः ॥\nएवं विवदमानौ तु क्रोधताम्रा यतेक्षणौ ॥ ६.१५८.४० ॥\nराजद्वारं समासाद्य स्थितौ स्वजनसंवृतौ ॥\nद्वाःस्थेन सूचितौ राज्ञे सभातलमुपस्थितौ ॥ ४१ ॥\nचौरचौरेति जल्पन्तौ पर स्परवधैषिणौ ॥\nभूभुजा वीक्षितौ तौ च द्विजौ तु द्विजसत्तमाः ॥४२ ॥\nन विशेषोऽस्ति विश्लेषस्तयोरेकोपिकायतः ॥\nततश्च व्यवहारेषु समती तेषु वै तदा ॥ ४३ ॥\nपृष्टौ गुह्येषु सर्वेषु प्रत्यक्षेषु विशेषतः॥\nवदतस्तौ यथावृत्तं पृथक्पृथग्व्यवस्थितम् ॥ ४४ ॥\nततस्तु स्वजनैः सर्वैरेको नीत्व थ चान्यतः ॥\nपृष्टो गोत्रान्वयं सर्वं द्वितीयस्तु ततः परम् ॥ ४५ ॥\nतेषामपि तथा सर्वं यथासम्यङ्निवेदितम् ॥\nअथ राजा बृहत्सेनः सर्वांस्तानि दमब्रवीत् ॥ ४६ ॥\nपत्नी चानीयतां तस्य मणिभद्रस्य वै गृहात् ॥\nनिजकान्तस्य विज्ञाने सा प्रमाणं भविष्यति ॥ ४७ ॥\nततो गत्वा च सा प्रोक्ता पुरुषैर्नृपसंभवैः ॥\nआगच्छ कांतं जानीहि त्वं प्रमाणं भविष्यसि ॥ ४८ ॥\nततः सा व्रीडया युक्ता प्रच्छादितशिरास्ततः ॥\nनृपाग्रे संस्थिता प्रोचे विद्धिसम्यङ्निजं प्रियम् ॥ ४९ ॥\nन वयं निश्चयं विद्मो न चैते स्वजनास्तव ॥ ६.१५८.५० ॥\nततः सा चिन्तयामास निजचित्ते वरांगना ॥\nमणिभद्रेण दग्धाहमीर्ष्यावह्निगताऽनिशम् ॥ ५१ ॥\nवंचयित्वा तु पितरं गृहीतास्मि ततः परम् ॥\nन किंचित्पाप्मना दत्तं जल्पयित्वा धनं बहु ॥ ॥ ५२ ॥\nद्वितीयेन तु मे पुंसा मर्त्यलोके सुखं कृतम् ॥\nदत्त्वा वस्त्राणि चित्राणि तथैवाभरणानि च ॥ ५३ ॥\nप्रदास्यति च तातस्य सुवर्णं कथितं च यत् ॥\nयद्गृह्णामि स्वहस्तेन मणिभद्रं द्वितीयकम् ॥ ५४ ॥\nएवं निश्चित्य मनसा दृष्ट्वा रक्तपरिप्लुतम् ॥\nप्रथमं मणिभद्रं सा जगृहेऽथ द्वितीयकम्॥ ५५ ॥\nअब्रवीच्च ततो वाक्यं सर्वलोकस्य शृण्वतः ॥\nअहं तातेन दत्तास्य विवाहे अग्निसंनिधौ ॥५६॥\nद्वितीयोऽयं दुराचारो वेषकर्ता समा गतः ॥\nमां च प्रार्थयते गुप्तां नानाचारैः पृथग्विधैः ॥ ५७ ॥\nततस्तु पार्थिवः क्रुद्धस्तस्य शाखावलंबनम् ॥\nआदिदेश द्विजश्रेष्ठा मणिभद्रस्य दुर्मतेः ॥ ५८ ॥\nएतस्मिन्नंतरे सोऽथ वधकानां समर्पितः ॥\nतं वृक्षं नीयमानस्तु श्लोकानेतांस्तदापठत् ॥ ५९ ॥\nनिर्दयत्वं तथा द्रोहं कुटिलत्वं विशेषतः ॥\nअशौचं निर्घृणत्वं च स्त्रीणां दोषाः स्वभावजाः ॥ ६.१५८.६० ॥\nअन्तर्विषमया ह्येता बहिर्भागे मनोरमाः ॥\nगुञ्जाफलसमाकारा योषितः सर्व दैवहि ॥ ६१ ॥\nउशना वेद यच्छास्त्रं यच्च वेद बृहस्पतिः ॥\nमन्वादयस्तथान्येऽपि स्त्रीबुद्धेस्तत्र किंच न ॥ ६२ ॥\nपीयूषमधरे वासं हृदि हालाहलं विषम् ॥\nआस्वाद्यतेऽधरस्तेन हृदयं च प्रपीड्यते ॥ ६३ ॥\nअलक्तको यथा रक्तो नरः कामी तथैव च ॥\nहृतसारस्तथा सोऽपि पादमूले निपा त्यते ॥ ६४ ॥\nसंसारविषवृक्षस्य कुकर्मकुसुमस्य च ॥\nनरकार्तिफलस्योक्ता मूलमेषा नितंबिनी ॥ ६५ ॥\nकस्य नो जायते त्रासो दृष्ट्वा दूरा दपि स्त्रियम्॥ ६६ ॥\nसंसारभ्रमणं नारी प्रथमेऽपि समागमे ॥\nवह्निप्रदक्षिणन्यायव्याजेनैव प्रदर्शयेत् ॥ ६७ ॥\nएतास्तु निर्घृणत्वेन निर्दय त्वेन नित्यशः ॥\nविशेषाज्जाड्यकृत्येन दूषयंति कुलत्रयम् ॥ ६८ ॥\nकुलत्रयगृहं कीर्त्या निजया धवलीकृतम् ॥\nकृष्णं करोत्यकृ त्येन नारी दीपशिखेव तु ॥ ६९ ॥\nधर्मवृक्षस्य वाताली चित्तपद्मशशिप्रभा ॥\nसृष्टा कामार्णवग्राही केन मोक्षदृढार्गला ॥ ६.१५८.७० ॥\nकारा संतानकूटस्य संसारवनवागुरा ॥\nस्वर्गमार्गमहागर्ता पुंसां स्त्री वेधसा कृता ॥ ७१ ॥\nवेधसा बंधनं किंचिन्नृणामन्यदपश्यता ॥\nस्त्रीरूपेण ततः कोऽपि पाशोऽयं सुदृढः कृतः ॥७२॥\nइत्येवं बहुधा सोऽपि विललाप सुदुःखितः ॥\nस्त्रीचिन्तां बहुधा कृत्वा आत्मानं चाप्यगर्हयत् ॥ ७३ ॥\nअहो कुबुद्धिना नैव लब्धं संसारजं फलम्॥\nन कदाचिन्मया दत्तं तृष्णाव्याकुलचेतसा ॥ ७४ ॥\nऐश्वर्येऽपि स्थिते भूरि न मया सुकृतं कृतम् ॥\nकदाचिन्नैव जप्तं च न हुतं च हुताशने ॥ ७५ ॥\nअथवा सत्यमेवोक्तं केनापि च महात्मना ॥\nकृपणेन समो दाता न भूतो न भविष्यति ॥\nअस्पृष्ट्वापि च वित्तं स्वं यः परेभ्यः प्रयच्छति ॥ ७६ ॥\nशरणं किं प्रपन्नानां विषवन्मारयंति किम् ॥\nन दीयते न भुज्यंते कृपणेन धनानि च ॥ ७७ ॥\nदानं भोगो नाशस्तिस्रो गतयो भवंति वित्तस्य ॥\nयो न ददाति न भुंक्ते तस्य तृतीया गतिर्भवति ॥ ७८ ॥\nधनिनोप्यदानविभवा गण्यंते धुरि दरिद्राणाम्॥\nनहि हंति यत्पिपासामतः समुद्रोऽपि मरुरेव ॥ ७९ ॥\nअत्युपयुक्ताः सद्भिर्गतागतैरहरहः सुनिर्विण्णाः ॥\nकृपणजनसंनिकाशं संप्राप्यार्थाः स्वपंतीह ॥ ६.१५८.८० ॥\nप्राप्तान्न लभंते ते भोगान्भोक्तुं स्वकर्मणा कृपणाः ॥\nमुखपाकः किल भवति द्राक्षापाके बलिभुजानाम् ॥ ८१ ॥\nदातव्यं भोक्तव्यं सति विभवे संचयो न कर्तव्यः ॥\nपश्येह मधुकरीणां संचितमर्थं हरंत्यन्ये ॥ ८२ ॥\nयाचितं द्विजवरे न दीयते संचितं क्रतुवरे न योज्यते ॥\nतत्कदर्यपरिरक्षितं धनं चौरपार्थिवगृहेषु भुज्यते ॥ ८३ ॥\nत्यागो गुणो वित्तवतां वित्तं त्यागवतां गुणः ॥\nपरस्परवियुक्तौ तु वित्त त्यागौ विडम्बनम् ॥ ८४ ॥\nकिं तया क्रियते लक्ष्म्या या वधूरिव केवला ॥\nया न वेश्येव सामान्या पथिकैरपि भुज्यते ॥ ८५ ॥\nअर्थोष्मणा भवेत्प्राणो भवेद्भक्ष्यैर्विना नृणाम् ॥\nयतः संधार्यते भूमिः कृपणस्योष्मणा हि सा ॥ ८६ ॥\nकृपणानां प्रसादेन शेषो धारयते महीम् ॥\nयतस्ते भूगतं वित्तं कुर्वते तस्य चोष्मणा ॥ ८७ ॥\nएवं बहुविधा वाचः प्रलपन्मणिभद्रकः ॥\nनीत्वा तैः पार्थिवोद्दिष्टैः पुरुषैः परुषाक्षरम् ॥\nबहुधा प्रलपं श्चैव कृतः शाखावलंबनः ॥ ८८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मणिभद्रोपाख्याने मणिभद्रनिधनवर्णनंनामाष्टपंचाशदुत्तरशततमोऽध्यायः ॥ १५८ ॥"
  }
]
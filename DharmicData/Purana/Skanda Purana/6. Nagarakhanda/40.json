[
  {
    "text": "॥ ऋषय ऊचुः ॥ ॥\nयदेषा भवता प्रोक्ता ब्राह्मी तत्र महाशिला ॥\nमोक्षदा सर्वजंतूनां तथा पातकनाशिनी ॥ १ ॥\nसा कथं स्थापिता तत्र किंप्रभावा च सूतज ॥\nएतन्नो ब्रूहि निःशेषं न हि तृप्यामहे वयम् ॥ २ ॥\n॥ सूत उवाच ॥ ॥\nब्रह्मलोकनिविष्टस्य ब्रह्मणोऽ व्यक्तजन्मनः ॥\nपुराऽभून्महती चिन्ता तीर्थयात्रासमुद्भवा ॥ ३ ॥\nसर्वेषामेव देवानां संति तीर्थानि भूतले ॥\nमुक्त्वा मां तन्मया कार्यं तीर्थमेकं धरातले ॥ ४ ॥\nयत्र त्रिकालमासाद्य कर्म संध्यासमुद्भवम् ॥\nमर्त्यलोकं समासाद्य करोमि तदनंतरम् ॥ ५ ॥\nतथान्यदपि यत्किञ्चित्कर्म धर्म्यं हितावहम् ॥\nतत्करोमि यथान्येऽपि चक्रुर्देवाः शिवादयः ॥ ६ ॥\nन स्वर्गेऽस्ति हि कृत्यानामधिकारोऽत्र कश्चन ॥\nशुभानां कर्मणामेव केवलं भुज्यते फलम् ॥ ७ ॥\nतस्माद्यत्र धरापृष्ठे शिलेयं निपतिष्यति ॥\nत्रिसंध्यं तत्र गन्तव्यमनुष्ठानार्थमेव हि ॥ ८ ॥\nएवमुक्त्वा सुविस्तीर्णां शिलां तामा सनोद्भवाम् ॥\nप्रचिक्षेप धरापृष्ठं समुद्दिश्य पितामहः ॥ ९ ॥\nअथ सा पतिता भूमौ सर्वरत्नमयी शिला ॥\nचमत्कारपुरे क्षेत्रे सर्वक्षेत्रमहोदये ॥ ६.४०.१० ॥।\nतत आगत्य लोकेशः स्वयमेव धरातलम् ॥\nतत्क्षेत्रं वीक्षयामास व्याप्तं तीर्थैः समन्ततः ॥ ११ ॥\nततः पुण्यतमे देशे दृष्ट्वा तां समुपस्थिताम् ॥\nशिलामानंदमापन्नः प्रोवाच तदनन्तरम् ॥ १२ ॥\nअहो धन्यतमो मत्तो नान्योऽस्ति भुवनत्रये ॥\nसर्वतीर्थमये क्षेत्रे यतो जातात्र संस्थितिः ॥।३॥\nसलिलेन विना यस्मान्न क्रिया संप्रवर्तते ॥\nतस्मादत्र मया कार्यः शुचितोयो महाह्रदः ॥ १४ ॥\nततः संचिंतयामास स्वसुतां च सरस्वतीम् ॥\nजन संस्पर्शभीत्या च पातालतलवाहिनीम् ॥ १५ ॥\nअथ भूमितलं भित्त्वा प्रादुर्भूता महानदी ॥\nतां शिलाममलैस्तोयैः क्षालयन्ती समंततः ॥ १६ ॥\nअथ मूर्तिमती भूत्वा प्रोवाच प्रपितामहम् ॥\nकिमर्थं संस्मृता देवममादेशः प्रदीयताम्॥।७॥\n॥ ब्रह्मोवाच ॥ ॥\nत्वयात्रैव सदा स्थेयं शिलायां मम संनिधौ ॥\nसंध्यात्रयेऽपि त्वत्तोयैर्येन कृत्यं करोम्यहम् ॥ १८ ॥\nतथा ये मानवाः स्नानं करिष्यंति जले तव ॥\nते यास्यंति परां सिद्धिं दुर्लभां देवा मानुषैः ॥ १९ ॥\n॥ सरस्वत्युवाच ॥ ॥\nअहं कन्या सुरश्रेष्ठ पातालतलवाहिनी ॥\nजनस्पर्शभयाद्भीता नागच्छामि महीतले ॥ ६.४०.२० ॥\nतवादेशोऽन्यथा नैव मया कार्यः कथंचन ॥\nएवं मत्वा सुरश्रेष्ठ यद्युक्तं तत्समाचर ॥ २१ ॥\n॥ ब्रह्मोवाच ॥ ॥\nतवार्थे कल्पयिष्यामि स्थानेऽत्रैव महाह्रदम् ॥\nअगम्यं सर्वमर्त्यानां तत्र त्वं स्थातुमर्हसि ॥ २२ ॥\nएवमुक्त्वा स देवेशश्चखान च महाह्रदम् ॥\nततः सरस्वती तत्र स्वस्थानमकरो दथ ॥ २३ ॥\nततो दृष्टिविषान्सर्पानादिदेश पितामहः ॥\nयुष्माभिः सर्वदा स्थेयं ह्रदेस्मिञ्छासनान्मम ॥ २४ ॥\nयथा सरस्वतीं मर्त्या न स्पृशंति कथंचन ॥\nभवद्भिः सर्वथा कार्यं तथा पन्नगसत्तमाः ॥ २५ ॥\n॥ सूत उवाच ॥ ॥\nएवं ब्रह्मा व्यवस्थाप्य तत्र क्षेत्रे सरस्वतीम् ॥\nतां च चित्रशिलां मध्ये ब्रह्मलोकं जगाम ह ॥ २६ ॥\nअथ मंकणकोनाम महर्षिः संशितव्रतः ॥\nक्षेत्रे तत्र समायातो विषविद्याविचक्षणः ॥ २७ ॥\nसक्रमाद्भ्रममाणस्तु तस्मिन्सर्पाभिरक्षिते ॥\nतं मुनिं वेष्टयामासुर्बबन्धुश्चैव पाशकैः ॥ २८ ॥\nसोऽपि विद्याबलात्सर्पान्निर्विषांस्तांश्चकारह ॥\nतत्र स्नात्वा शुचिर्भूत्वा कृत्वा च पितृतर्पणम् ॥\nनिष्क्रांतः सलिलात्तस्मात्कृतकृत्यो मुदान्वितः ॥ २९ ॥\nततश्चक्रे मुनिर्यावत्सम्यक्कुशपरिग्रहम् ॥\nदर्भाग्रेणास्य हस्ताग्रं पाटितं तावदेव हि ॥ ६.४०.३० ॥\nअथ तस्मात्क्षताज्जातस्तस्य शाकरसो महान् ॥\nतं दृष्ट्वा स विशेषेण हर्षितो विस्मयान्वितः ॥ ३१ ॥\nसिद्धोऽहमिति विज्ञाय नृत्यं चक्रे ततः परम् ॥\nब्राह्मीं शिलां समारुह्य आनंदाश्रुपरिप्लुतः ॥ ३२ ॥\nअथैवं नृत्यमानस्य मुनेस्तस्य महात्मनः ॥\nलास्यं चक्रे ततः सर्वं जगत्स्थावरजंगमम् ॥ ३३ ॥\nचमत्कारपुरं कृत्स्नं भग्नं नष्टा द्विजोत्तमाः ॥\nप्रासादैर्ध्वंसितैस्तत्र हाहाकारो महानभूत् ॥३४॥\n]ततो देवगणाः सर्वे तद्दृष्ट्वा तस्य चेष्टितम्॥\nलास्यस्य वारणार्थाय प्रोचुर्वृषभवाहनम्॥ ३५ ॥\nअनेन नृत्यमानेन जगत्स्थावरजंगमम् ॥\nनृत्यं करोति देवेश तस्माद्गत्वा निवारय ॥ ३६ ॥\nनान्यः शक्तः सुरश्रेष्ठ मुनिमेनं कथंचन ॥\nनिषेधयितुमीशान ततः कुरु जगद्धितम् ॥ ३७ ॥\nअथ तेषां वचः श्रुत्वा भगवान्वृषभध्वजः ॥\nकृत्वा रूपं द्विजेंद्रस्य तत्सकाशमुपाद्रवत् ॥ ३८ ॥\nअब्रवीच्च मुने कस्मात्त्वयैतन्नृत्यतेऽधुना ॥\nतस्मात्कार्यं वदाशु त्वं परं कौतूहलं हि नः ॥ ३९ ॥\nएवमुक्तः स विप्रेंद्रः शंकरेण द्विजोत्तमाः ॥\nहस्तं संदर्शयामास तस्य शाकरसान्वितम् ॥ ६.४०.४० ॥\nकिं नपश्यसि मे ब्रह्मन्कराच्छाकरसो महान्॥\nसंजातः क्षतवक्त्रेण तस्मात्सिद्धिरुपस्थिता ॥ ४१ ॥\nएतस्मात्कारणाद्विप्र नृत्यमेतत्करोम्यहम्॥\nआनंदं परमं प्राप्य सिद्धिजं सिद्धसत्तम ॥ ४२ ॥\nएवं तु वदतस्तस्य भगवान्वृषभध्वजः ॥\nअंगुष्ठं ताडयामास स्वांगुल्यग्रेण तत्क्षणात् ॥ ४३ ॥\nनिश्चक्राम ततो भस्म हिमस्फटिकसंनिभम्॥\nक्षताग्रात्सहसा तस्य महाविस्मयकारकम्॥ ४४ ॥\nततः प्रोवाच तं विप्रं स देवो द्विजसत्तमाः ॥\nयस्यांगुष्ठाग्रतो मह्यं निष्क्रांतं भस्म पांडुरम् ॥ ४५ ॥\nतथाप्यहं मुनिश्रेष्ठ न नृत्यं कर्तुमुत्सहे ॥\nत्वं पुनर्नृत्यसे कस्मादपि शाकरसेक्षणात्॥ ॥ ४६ ॥\nविरामं कुरु तस्मात्त्वं नृत्यादस्माद्विगर्हितात् ॥\nतपः क्षरति विप्रेन्द्र नृत्यगीताद्द्विजन्मनः ॥ ४७ ॥\nअथासौ तत्समुद्वीक्ष्य क्षताद्भस्मविसर्जनम् ॥\nनृत्यं व्रीडान्वितस्त्यक्त्वा तस्य चक्रे नमस्कृतिम् ॥ ४० ॥\nअब्रवीत्त्वामहं मन्ये नान्यं देवान्महेश्वरात् ॥\nतस्मात्कुरु प्रसादं मे यथा न स्यात्तपःक्षतिः ॥ ४९ ॥\n॥ श्रीभगवानुवाच ॥ ॥\nतपस्ते मत्प्रसादेन वृद्धिं शस्यति नित्यशः ॥\nस्थानेऽत्र भवता सार्धमहं स्थास्यामि सर्वदा ॥ ६.४०.५० ॥\nआनन्दितेन भवता प्रार्थितोऽहं यतो मुने ॥\nआनन्देश्वरसंज्ञस्तु ख्यातिं यास्यामि भूतले ॥\nएतत्पुरं च मे नाम्ना आनन्दाख्यं भविष्यति ॥ ५१ ॥\nएवमुक्त्वा महादेवो गतश्चादर्शनं ततः ॥\nसोऽपि मंकणकस्तत्र तपस्तेपे मुनीश्वरः ॥ ५२ ॥\nअथ ते पन्नगाः प्रोचुः प्रणिपत्य मुनीश्वरम्॥\nभगवन्निर्विषाः सर्वे वयं हि भवता कृताः ॥ ९३ ॥\nतस्मात्कुरु प्रसादं नो यथा स्याद्दारुणं विषम् ॥\nनो चेद्वयं गमिष्यामः सर्वलोक पराभवम्॥ ५४ ॥\n॥ मंकणक उवाच ॥ ॥\nअनृतं न मया प्रोक्तं स्वैरेणापि कदाचन ॥\nतस्मादेवंविधाः सर्वे जलसर्पा भविष्यथ ॥ ५५ ॥ ॥\n॥ सूत उवाच ॥ ॥\nततःप्रभृति संजाता जलसर्पा महीतले ॥\nतद्वद्रूपा द्विजिह्वाश्च केवलं विषवर्जिताः ॥ ५६ ॥\nअथ तस्मिन्ह्रदे मर्त्याः स्नात्वा सारस्वते शुभे ॥\nस्पृष्ट्वा चित्रशिलां तां च प्रयांति परमां गतिम् ॥ ५७ ॥\nअथ भीतः सहस्राक्षो गत्वा देवं पितामहम् ॥\nयमेन सहितस्तूर्णं प्रोवाचेदं वचस्तदा ॥ ५८ ॥\nत्वत्प्रसादात्समुद्वीक्ष्य गच्छंति मनुजा दिवम् ॥\nपितामह महातीर्थं यत्त्वया विहितं क्षितौ ॥\nसारस्वतं नरास्तत्र स्नात्वा यांति त्रिविष्टपम् ॥ ५९ ॥\nअपि पापसमाचाराः सर्वधर्मबहिष्कृताः ॥\nतत्र स्नात्वा शिलां स्पृष्ट्वा तदैवायांति सद्गतिम्॥ ६.४०.६० ॥\n॥ यम उवाच ॥ ॥\nअप्रमाणं विभो कर्म संप्रयातं ममोचितम् ॥\nशुभाशुभपरिज्ञानं सर्वेषामेव देहिनाम् ॥ ६१ ॥\nतस्मात्त्यज त्वं मां देव यद्वा तत्तीर्थमुत्तमम्॥\nयत्प्रभावाज्जनैर्हीनाः संजाता नरका मम ॥ ६२ ॥\nतस्य तद्वचनं श्रुत्वा यमस्य प्रपितामहः ॥\nप्राह पार्श्वस्थितं शक्रं तत्तीर्थं नय संक्षयम् ॥ ६३ ॥\nततः शक्रो ह्रदं गत्वा पूरयामास पांसुभिः ॥\nह्रदं सारस्वतं तं च तां च चित्रशिलां द्विजाः ॥ ६४ ॥\nअद्यापि मनुजः सम्यक्त स्मिन्स्थाने व्यवस्थितः ॥\nयः करोति तपश्चर्यां स शीघं सिद्धिमाप्नुयात् ॥ ६५ ॥\nसोऽपि मंकणकस्तत्र सार्द्धं देवेन शंभुना ॥\nतिष्ठत्यद्यापि विप्रेंद्र पूरितं चैव पांसुभिः ॥ ६६ ॥\nलिंगं मंकणकन्यस्तं तत्रास्ति सुमहोदयम् ॥\nतत्स्पृष्ट्वा मानवाः पापैर्मुच्यंते द्विजसत्तमाः ॥ ६७ ॥\nमाघ शुक्लचतुर्दश्यां यस्तं पूजयते नरः ॥\nस पापैरपि संयुक्तः शिवलोके महीयते ॥ ६८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चित्रशिलामाहात्म्यवर्णनंनाम चत्वारिंशोऽध्यायः ॥ ४० ॥ ॥ छ ॥"
  }
]
[
  {
    "text": "॥ गालव उवाच ॥ ॥\nप्रवृत्तायां शैलपुत्र्यां महत्तपसि दारुणे ॥\nकन्दर्पेण पराभूतो विचचार महीं हरः ॥ १ ॥\nवृक्षच्छायासु तीर्थेषु नदीषु च नदेषु च ॥\nजलेन सिंचत्स्ववपुः सर्वत्रापि महेश्वरः ॥ २ ॥\nतथापि कामाकुलितो न लेभे शर्म कर्हिचित् ॥\nएकदा यमुनां दृष्ट्वा जलकल्लोलमालिनीम् ॥ ॥ ३ ॥\nविगाहितुं मनश्चक्रे तापार्तिं शमयन्निव ॥\nकृष्णं बभूव तन्नीरं हरकायाग्निवह्निना ॥ ४ ॥\nदग्धं विगाहनेनाशु मषीप्रायं तदा बभौ १।\nसाऽपि दिव्यवपुः पूर्वं श्यामा भूत्वा हराद्यतः ॥ ५ ॥\nस्तुत्वा नत्वा महेशानमुवाच पुनरेव सा ॥\nप्रसादं कुरु देवेश वशगास्मि सदा तव ॥ ६ ॥\n॥ ईश्वर उवाच ॥ ॥\nअस्मिंस्तीर्थवरेपुण्ये यः स्नास्यति नरो भुवि ॥\nतस्य पापसहस्राणि यास्यंति विलयं ध्रुवम् १। ७ ॥\nहरतीर्थमिति ख्यातं पुण्यं लोके भविष्यति ॥\nइत्युक्त्वा तां प्रणम्याथ तत्रैवांतरधीयत ॥ ८ ॥\nतस्यास्तीरे महेशोऽपि कृत्वा रूपं मनोहरम् ॥\nकामालयं वाद्यहस्तं कृतपुंड्रं जटाधरम् ॥ ९ ॥\nस्वेच्छया मुनिगेहेषु दर्शयत्यंगचापलम् ॥\nक्वचिद्गायति गीतानि क्वचिन्नृत्यति छन्दतः ॥ 6.258.१० ॥\nस च क्रुद्ध्यति हसति स्त्रीणां मध्यगतः क्वचित् ॥\nएवं विचरतस्तस्य ऋषिपत्न्यः समंततः ॥ ११ ॥\nपत्युः शुश्रूषणं गेहे त्यक्त्वा कार्याण्यपि क्षणात् ॥\nतमेव मनसा चक्रुः पतिरूपेण मोहिताः ॥ १२ ॥\nभ्रमंत्यश्चैव हास्यानि चक्रुस्ता अपि योषितः ॥\nततस्तु मुनयो दृष्ट्वा तासां दुःशीलभावनाम् ॥ १३ ॥\nचुक्रुधुर्मुनयः सर्वे रूपं तस्य मनोहरम् ॥\nगृह्यतां हन्यतामेष कोऽयं दुष्ट उपागतः ॥ १४ ॥\nइति ते गृह्य काष्ठानि यदोपस्थे ययुस्तदा ॥\nपलायितः स बहुधा भयात्तेषां महात्मनाम् ॥ १५ ॥\nयो जीवकलया विश्वं व्याप्य तिष्ठति देहिनाम् ॥\nन ज्ञायते न च ग्राह्यो न भेद्यश्चापि जायते ॥ १६ ॥\nन शेकुस्ते यदा सर्वे ग्रहीतुं तं महेश्वरम् ॥\nतदा शिवं प्रकुपिता शेपुरित्थं द्विजातयः ॥ १७ ॥\nयस्माल्लिंगार्थमागत्य ह्याश्रमांश्चोरवत्कृतम् ॥\nपरदारापहरणं तल्लिङ्गं पततां भुवि ॥ १८ ॥\nसद्य एव हि शापं त्वं दुष्टं प्राप्नुहि तापस ॥\nएवमुक्ते स शापाग्निर्वज्ररूपधरो महान् ॥ १९ ॥\nतल्लिगं धूर्जटेश्छित्त्वा पातयामास भूतले ॥\nरुधिरौघपरिव्याप्तो मुमोह भगवान्विभुः ॥ 6.258.२० ॥\nवेदनार्त्तोज्ज्वलवपुर्महाशापाभिभूतधीः ॥\nतं तथा पतितं दृष्ट्वा त आजग्मुर्महर्षयः ॥ २१ ॥\nआकाशे सर्वभूतानि त्रेसुर्विश्वं चचाल ह ॥\nदेवाश्च व्याकुला जाता महाभयमुपागताः ॥ २२ ॥\nज्ञात्वा विप्रा महेशानं पीडिता हृदयेऽभवन् ॥\nशुशुचुर्भृशदुःखार्ता दैवं हि बलवत्तरम् ॥ २३ ॥\nकिं कृतं भगवानेष देवैरपि स सेव्यते ॥\nसाक्षी सर्वस्य जगतोऽस्माभिर्नैवोपलक्षितः ॥ २४ ॥\nवयं मूढधियः पापाः परमज्ञानदुर्बलाः॥\nकथमस्माभिर्यस्यात्मा श्रुतश्च न निवेदितः ॥ २५ ॥\nमयेदृशो गृहस्थाय ह्यात्माऽयं न निवेदितः ॥\nनिर्विकारो निर्विषयो निरीहो निरुपद्रवः ॥ २६ ॥\nनिर्ममो निरहंकारो यः शंभुर्नोपलक्षितः ॥\nयस्य लोका इमे सर्वे देहे तिष्ठंति मध्यगाः ॥ २७ ॥\nस एष जगतां स्वामी हरोऽस्माभिर्न वीक्षितः ॥\nइत्युक्त्वा ते ह्युपविष्टा यावत्तत्र समागताः ॥ २८ ॥\nतान्दृष्ट्वा सहसा त्रस्तः पुनरेव महेश्वरः ॥\nविप्रशापभयान्नष्टस्त्रिपुरारिर्दिवं ययौ ॥ २९ ॥\nसुरभिं गां च गोलोके तां तुष्टाव सुसंयतः १।\nसृष्टिस्थिति विनाशानां कर्त्र्यै मात्रे नमोनमः ॥ 6.258.३० ॥\nया त्वं रसमयैर्भावैराप्यायसि भूतलम् ॥\nदेवानां च तथासंघान्पितॄणामपि वै गणान् ॥ ३१ १।\nसर्वै र्ज्ञाता रसाभिज्ञैर्मधुरास्वाददायिनी ॥\nत्वया विश्वमिदं सर्वं बलस्नेहसमन्वितम् ॥ ३२ ॥\nत्वं माता सर्वरुद्राणां वसूनां दुहिता तथा ॥\nआदित्यानां स्वसा चैव तुष्टा वांच्छितसिद्धिदा ॥ ३३ ॥\nत्वं धृतिस्त्वं तथा पुष्टिस्त्वं स्वाहा त्वं स्वधा तथा ॥\nऋद्धिः सिद्धिस्तथा लक्ष्मीर्धृतिः कीर्ति स्तथा मतिः ॥ ३४ ॥\nकांतिर्लज्जा महामाया श्रद्धा सर्वार्थसाधिनी ॥\nत्वया विरहितं किंचिन्नास्ति त्रिभुवनेष्वपि ॥ ३५ ॥\nवह्नेस्तृप्तिप्रदात्री च देवादीनाम् च तृप्तिदा ॥\nत्वया सर्वमिदं व्याप्तं जगत्स्थावरजंगमम् ॥ ३६ ॥\nपादास्ते वेदाश्चत्वारः समुद्राः स्तनतां ययुः ॥\nचंद्रार्कौ लोचने यस्या रोमाग्रेषु च देवताः ॥ ३७ ॥\nशृङ्गयोः पर्वताः सर्वे कर्णयोर्वायवस्तथा ॥\nनाभौ चैवामृतं देवि पातालानि खुरास्तथा ॥३८॥\nस्कन्धे च भगवान्ब्रह्मा मस्तकस्थः सदाशिवः ॥\nहृद्देशे च स्थितो विष्णुः पुच्छाग्रे पन्नगास्तथा ॥ ३९ ।।\nशकृत्स्था वसवः सर्वे साध्या मूत्रस्थितास्तव ॥\nसर्वे यज्ञा ह्यस्थिदेशे किन्नरा गुह्यसंस्थिताः ॥ 6.258.४० ॥\nपितॄणां च गणाः सर्वे पुरःस्था भांति सर्वदा ॥\nसर्वे यक्षा भालदेशे किन्नराश्च कपोलयोः ॥ ४१ ॥\nसर्वदेवमयी त्वं हि सर्वभूतविवृद्धिदा ॥\nसर्वलोकहिता नित्यं मम देहहिता भव ॥ ४२ ॥\nप्रणतस्तव देवेशि पूजये त्वां सदाऽनघे ॥\nस्तौमि विश्वार्तिहन्त्रीं त्वां प्रसन्ना वरदा भव ॥ ४३ ॥\nविप्रशापाग्निना दग्धं शरीरं मम शोभने ॥\nस्वतेजसा पुनः कर्त्तुमर्हस्यमृतसंभवे ॥ ४४ ॥\nइत्युक्त्वा ता परिक्रम्य तस्या देहे लयं गतः ॥\nसाऽपि गर्भे दधाराथ सुरभिस्तदनन्तरम् ॥ ४५ ॥\nकालातिक्रमयोगेन सर्वव्याकुलतां ययौ ॥\nयस्मिन्प्रनष्टे देवेशे विप्रशापभयावृते ॥ ४६ ॥\nदेवा महार्तिं प्रययुश्चचाल पृथिवी तथा ॥\nचंद्रार्कौ निष्प्रभौ चैव वायुरुच्चण्ड एव च ॥ ४७ ॥\nसमुद्राः क्षोभमग मंस्तस्मिन्काले द्विजोत्तम ॥ ४८ ॥\nयस्मिञ्जगत्स्थावरजंगमादिकं काले लयं प्राप्य पुनः प्ररोहति ॥\nतस्मिन्प्रनष्टे द्विजशापपीडिते जयद्धतप्राय मवर्तत क्षणात् ॥ ४९ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये हरशापो नामाष्टपंचाशदुत्तरद्विशततमोऽध्यायः ॥ २५८ ॥ ॥ ।"
  }
]
[
  {
    "text": "॥ सूत उवाच ॥ ॥\nतथान्यदपि तत्रास्ति पुण्यं गणपतित्रयम् ॥\nस्वर्गदं मर्त्यदं पुण्यं तथान्यन्नरकापहम्॥१॥\nहंतृ वै सर्वविघ्नानां पूजितं सुरदानवैः॥\nसर्वकामप्रदं चैव विद्याकीर्तिविवर्धनम् ॥ २ ॥\n॥ ऋषय ऊचुः ॥ ॥\nत्रिविधाः पुरुषाः सूत जायंतेत्र महीतले ॥\nउत्तमा मध्यमाश्चान्ये तथा चान्येऽधमाः स्थिताः ॥ ३ ॥\nउत्तमाः प्रार्थयंति स्म मोक्षमेव हि केवलम् ॥\nगता यत्र निवर्तंते न कथंचिद्धरातले ॥ ४ ॥\nमध्यमाः स्वर्गमार्गं च दिव्यान्भोगान्मनोरमान् ॥\nअप्सरोभिः समं क्रीडां यज्ञाद्यैः कर्मभिः कृताम् ॥ ॥ ५ ॥\nअधमा मर्त्यलोकेत्र रमंते विषयात्मकाः ॥\nविषकीटकवत्तत्र रतिं कृत्वा गरीयसीम् ॥ ६ ।\nस्वर्गमोक्षौ परित्यज्य तत्कस्मान्मर्त्य इष्यते ॥\nयेनासौ प्रार्थ्यते मर्त्यैर्मर्त्यदो गणनायकः ॥ ७ ॥\nकेन संस्थापितास्ते च तस्मिन्क्षेत्रे गजाननाः ॥\nकस्मिन्काले च द्रष्टव्याः सर्वं विस्तरतो वद ॥ ८ ॥\n॥ सूत उवाच ॥ ॥\nपूर्वं तप्त्वा तपस्तीव्रं मर्त्यलोके द्विजोत्तमाः ॥\nततो गच्छंति संहृष्टाः स्वेच्छया त्रिदिवं प्रति ॥\nमोक्षमार्गं तथैवान्ये ध्यानाविष्कृतमानसाः ॥ ९ ॥\nततः स्वर्गे समाकीर्णे कदाचिन्मनुजोत्तमैः ॥\nदेवेषु क्षिप्यमाणेषु समंतात्तत्प्रभावतः ॥ ६.१४२.१० ॥\nगत्वा स्वयं सहस्राक्षः सर्वैर्देवगणैः सह ॥\nप्रोवाच शंकरं गौर्या सार्धमेकासनस्थितम् ॥ ११ ॥\n॥ इन्द्र उवाच ॥ ॥\nतपःप्रभावसंसिद्धैर्मानवैः परमेश्वर ॥\nअस्माकं व्याप्यते सर्वं महिमानं गृहादिकम्॥ १२ ॥\nतस्मात्कृत्वा प्रसादं नः कंचिच्चिंतय सांप्रतम् ॥\nउपायं येन तिष्ठामः सौख्येनात्र शिवालये ॥ १३ ॥\nअथ श्रुत्वा विरूपाक्षस्तेषां तद्वचनं द्विजाः ॥\nपार्वत्याः पार्श्वसंस्थाया मुखचन्द्रं समैक्षयत् ॥ १४ ॥\nनिजगात्रं ततो देवी सुसंमर्द्य मुहुर्मुहुः ॥\nमलमाहृत्य तं कृत्स्नं चक्रे नागमुखं ततः  १५॥\nचतुर्हस्तं महाकायं लंबोदरसमन्वितम् ॥\nसुकौतुककरं तेषां सर्वेषां च दिवौकसाम् ॥ १६ ॥\nततः स विनयादाह देवीं शिखरवासिनीम् ॥\nयदर्थमंब सृष्टोऽहं तत्कार्यं वद मा चिरम् ॥ १७ ।\nत्रैलोक्ये त्वत्प्रसादेन नासाध्यं विद्यते मम ॥ ॥ १८ ॥\n॥ श्रीदेव्युवाच ॥ ॥\nमर्त्यलोके नरा ये च स्वर्गमोक्षपराः सदा ॥\nतेषां विघ्नं त्वया कार्यं शुभकृत्येषु चैव हि ॥ १९ ॥\nसरितां पतयस्त्रिंशच्छंकवः सप्तसप्ततिः ॥\nमहासरोजषष्टिश्च निखर्वाणां च विंशतिः ॥ ६.१४२.२० ॥\nअर्बुदायुतसंयुक्ताः कोट्यो नवतिपञ्च च ॥\nलक्षाश्च पंचपंचाशत्सहस्राः पंचविंशतिः॥\nशतानि नवषष्टिश्च गणाश्चान्येऽत्र संस्थिताः॥२१॥\nयेषां नदी स्मृतः पूर्वो महाकालस्तथा परः॥\nते सर्वे वशगास्तुभ्यं प्रभवंतु गणोत्तमाः॥२२॥\nआधिपत्यं मया दत्तं तव वत्स कुरुष्व तत् ॥\nसर्वेषां गणवृंदानामाधिपत्ये व्यवस्थितः ॥२३॥\nएवमुक्त्वाथ सा देवी समानीयौषधीभृतान् ॥\nहेमकुंभान्सुतीर्थांभः परिपूर्णान्महोदयान्॥ २४ ॥\nतस्याभिषेचनं चक्रे स्वयमेव सुरेश्वरी ॥\nगीतवाद्यविनोदेन नृत्यमंगलजैः स्वनैः ॥ २५ ॥\nत्रयस्त्रिंशत्स्मृताः कोटयो देवानां याः स्थिता दिवि ॥\nताः सर्वास्तत्र चागत्य तस्य चक्रुश्च मंगलम् ॥ २६ ॥\nअथ तस्य ददौ तुष्टो भगवान्वृषभध्वजः ॥\nकुठारं निशितं हस्ते सदा वै श्रेष्ठमायुधम् ॥ २७ ॥\nपात्रं मोदकसंपूर्णमक्षयं चैव पार्वती ॥\nभोजनार्थे महाभागा मातृस्नेहपरायणा ॥ २८ ॥\nमूषकं कार्तिकेयस्तु वाहनार्थं प्रहर्षितः ॥\nभ्रातरं मन्यमानस्तु बन्धुस्नेहेन संयुतः ॥ २९ ॥\nज्ञानं दिव्यं ददौ ब्रह्मा तस्मै हृष्टेन चेतसा ॥\nअतीतानागतं चैव वर्तमानं च यद्भवेत्॥६.१४२.३०॥\nप्रज्ञां विष्णुः सहस्राक्षः सौभाग्यं चोत्तमं महत्॥\nसौभाग्यं कामदेवस्तु कुबेरो विभवादिकम्॥३१॥\nप्रतापं भगवान्सूर्यः कांतिमग्र्यां निशाकरः॥३२॥\nतथान्ये विबुधाः सर्वे ददुरिष्टानि भूरिशः॥\nआत्मीयानि प्रतुष्ट्यर्थं देव्या देवस्य च प्रभोः॥३३॥\nएवं लब्धवरः सोऽथ गणनाथो द्विजोत्तमाः ॥\nदेवकृत्यपरो नित्यं चक्रे विघ्नानि भूतले ॥ ३४ ॥\nधर्मार्थं यतमानानां मोक्षाय सुकृताय च ॥\nततो भूमितलेऽभ्येत्य गणेशस्तत्र यः स्मृतः ॥ ३५ ॥\nवैमानिकैः समभ्येत्य स्थापितस्तत्र स द्विजाः ॥\nयेन स्वर्गार्थिनो लोकाः पूजां तस्य प्रचक्रिरे ॥\nप्रथमं सर्वकृत्येषु विघ्ननाशाय तत्पराः ॥ ३६ ॥\nएतस्मिन्नेव काले च चमत्कारपुरोद्भवैः ॥\nब्राह्मणैर्ब्रह्मविज्ञानतत्परैर्मोक्षहेतुभिः ॥\nईशानः स्थापितस्तत्र मोक्षदो य उदाहृतः ॥ ३७ ॥\nस्वर्गं वाञ्छद्भिरेवान्यैः स्वर्गद्वारप्रदस्तथा ॥\nहेरंबः स्थापितस्तत्र सत्यनामा यथोदितः ॥ ३८ ॥\nतथान्यैर्मर्त्यदो नाम गणैशस्तत्र यः  स्थितः॥\nयेन स्वर्गाच्च्युता यांति न कदा नरकादिकम्॥\nतिर्यक्त्वं वा कृमित्वं वा स्थावरत्वमथापि वा ॥ ३९ ॥\nएतस्मात्कारणात्तत्र क्षेत्रे पुण्ये द्विजोत्तमाः ॥\nहेरम्बो मर्त्यदो जातः स्वर्गिणां मर्त्यदः सदा ॥ ६.१४२.४० ॥\nएतद्वः सर्वमाख्यातं पुण्यं हेरंबसंभवम् ॥\nआख्यानं सर्वविघ्नानि यन्निहन्ति श्रुतं नृणाम् ॥ ४१ ॥\nएतन्माघचतुर्थां? यः शुक्लायां पूजयेन्नरः ॥\nन तस्य वत्सरं यावद्विघ्नं सञ्जायते क्वचित् ॥ ४२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गणपतित्रयमाहात्म्यवर्णनंनाम द्विचत्वारिंशदुत्तरशत तमोऽध्यायः ॥ १४२ ॥ ॥ छ ॥"
  }
]
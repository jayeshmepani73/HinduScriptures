[
  {
    "text": "॥ सूत उवाच ॥ ॥\nतथा तत्रास्ति विप्रेन्द्राः सोमस्यायतनं शुभम्॥\nयस्यापि दर्शनादेव मुच्यते पातकैर्नरः ॥ १ ॥\nसोमवारे तु संप्राप्ते सोमस्य ग्रहणे नरः ॥\nयस्तं पश्यति पापोऽपि नरकं न स पश्यति ॥ २ ॥\n॥ ऋषय ऊचुः ॥ ॥\nसर्वेषामेव देवानां दृश्यंतेऽत्र समाश्रयाः ॥\nअत्र चंद्रस्य चैवैकः कथं जातः समाश्रयः ॥ ३ ॥\nएतन्नः सूतपुत्रातिचित्रं मनसि वर्तते ॥\nतस्माद्वद महाभाग सर्वं त्वं वेत्स्यशेषतः ॥ ४ ॥\n॥ सूत उवाच ॥ ॥\nएनज्जगद्द्विजश्रेष्ठाः सर्वं सोममयं स्मृतम् ॥\nतस्मात्प्रतिष्ठिते तस्मिंस्त्रैलोक्यं स्यात्प्रतिष्ठितम् ॥ ५ ॥\nएताश्चौषधयः सर्वाः सस्याद्याश्चेह भूतले ॥\nसर्वाः सोममयास्ताश्च याभिर्जीवंति जंतवः ॥ ६ ॥\nतस्माद्ब्रह्मादयो देवाः सोमं प्राप्य क्रमाद्द्विजाः ॥\nतृप्तिं यांति परां हृष्टा यतस्तस्माद्वरोऽत्र सः ॥ ७ ।\nअग्निष्टोमादयो यज्ञास्तथा सोमे प्रतिष्ठिताः ॥\nतस्य पानाद्यतस्तृप्तिं तत्र यांति द्विजोत्तमाः ॥ ८ ॥\nएतस्मात्कारणात्सोमः सर्वेषामधिकः स्मृतः ॥\nदेवानां दानवानां च स हि पूज्यतमः स्मृतः ॥ ९ ॥\nयथान्येषां सुरेन्द्राणां हर्म्याणि धरणीतले ॥\nक्रियन्ते रात्रिनाथस्य तद्वत्कुर्वंति मानवाः ॥ ६.८७.१० ॥\nयैर्येर्नरैर्निशेशस्य प्रासादो विहितः क्षितौ ॥\nतेते मुक्तिपदं प्राप्ताः कृत्वाऽथ शुभसंचयम् ॥ ११ ॥\nयन्महेश्वरहर्म्याणां सहस्रेण भवेच्छुभम् ॥\nतदेके नैव चंद्रस्य प्राप्नुवंति शुभं नराः ॥ १२ ॥\nअथ चन्द्रोत्थहर्म्यस्य माहात्म्यं तद्द्विजोत्तमाः ॥\nज्ञात्वा ब्रह्मादयो देवा भयसंत्रस्तमानसाः ॥\nतद्विघ्नार्थमिदं प्रोचुर्मेरुमूर्धानमाश्रिताः ॥ १३ ॥\nसौम्यर्क्षे सोमवारेण सौम्ये मासि च संस्थिते ॥\nतिथौ च सोमदेवत्ये प्राप्ते सोमग्रहे तथा ॥\nसकारैः पंचभिर्युक्ते काले सोमस्य मंदिरम् ॥ १४ ॥\nय एकाहेन संपाद्य प्रासादं स्थापयिष्यति ॥\nचंद्रं स सर्वदेवोत्थहर्म्यस्याप्नोति सत्फलम् ॥ १५ ॥\nसहस्रगुणितं सम्यक्छ्रद्धापूतेन चेतसा ॥\nअन्यथा यस्तु चंद्रस्य प्रासादं प्रकरिष्यति ॥ १६ ॥\nवंशोच्छेदं समासाद्य नरकं स प्रयास्यति ॥\nएतस्मात्कारणाद्भीता न कुर्वंति नरा भुवि ॥ १७ ॥\nप्रासादं रात्रिनाथस्य सुपुण्यमपि सद्द्विजाः ॥\nय एष रात्रिनाथस्य क्षेत्रेऽत्रैव व्यवस्थितः ॥ १८ ॥\nप्रासादस्त्वंबरीषेण भूभुजा स विनिर्मितः ॥\nकथंचित्समयं प्राप्य यथोक्तं शास्त्रचिंतकैः ॥ १९ ॥\nतस्यैवोत्तरदिग्भागे द्वितीयोऽन्यः प्रतिष्ठितः ॥\nचन्द्रमा धंधुमारेण तद्वत्सोऽपि प्रतिष्ठितः ॥ ६.८७.२० ॥\nततश्च तौ महीपालौ तत्प्रभावादुभौ द्विजाः ॥\nगतौ च परमां सिद्धिं जन्ममृत्युविवर्जिताम् ॥ ॥ २१ ॥\nप्रासादोऽन्यस्तृतीयस्तु क्षेत्रे प्राभासिके तथा ॥\nइक्ष्वाकुणा नरेंद्रेण श्रद्धायुक्तेन निर्मितः ॥ २२ ॥\nप्रासादत्रयमेतद्धि मुक्त्वात्र धरणीतले ॥\nअपरो नास्ति चन्द्रस्य सत्यमेतन्मयोदितम् ॥\nएकोऽस्ति नर्मदातीरे पुण्ये रेवोरिसंगमे ॥ २३ ॥\nएतद्वः सर्वमाख्यातं चन्द्रमाहात्म्यमुत्तमम् ॥\nपठतां शृण्वतां चापि सर्वपातकनाशनम् ॥ २४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहत्म्ये सोमप्रासादमाहात्म्यवर्णनंनाम सप्ताशीतितमोऽध्यायः ॥ ८७ ॥"
  }
]
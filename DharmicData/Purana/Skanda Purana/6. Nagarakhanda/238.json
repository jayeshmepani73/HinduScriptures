[
  {
    "text": "॥ ब्रह्मोवाच ॥ ॥\nतपः शृणुष्व विप्रेंद्र विस्तरेण महामते ॥\nयस्य श्रवणमात्रेण चातुर्मास्येऽ, घनाशनम् ॥ १ ॥\nषोडशैरुपचारैश्च विष्णोः पूजा सदा तपः ॥\nततः सुप्ते जगन्नाथे महत्तप उदाहृतम् ॥ २ ॥\nकरणं पंचयज्ञानां सततं तप एव हि ॥\nतन्निवेद्य हरौ चैव चातुर्मास्ये महत्तपः ॥ ३ ॥\nऋतुयानं गृहस्थस्य तप एव सदैव हि ॥\nचातुर्मास्ये हरिप्रीत्यै तन्निषेव्यं महत्तपः ॥ ४ ॥\nसत्यवादस्तपो नित्यं प्राणिनां भुवि दुर्लभम् ॥\nसुप्ते देवपतौ कुर्वन्ननंतफलभाग्भवेत् ॥ ५ ॥\nअहिंसादिगुणानां च पालनं सततं तपः ॥\nचातुर्मास्ये त्यक्तवैरं महत्तप उदारधीः ॥ ६ ॥\nतप एव महन्मर्त्यः पंचायतनपूजनम् ॥\nचातुर्मास्ये विशेषेण हरिप्रीत्या समाचरेत् ॥ ७ ॥ ॥\n॥ नारद उवाच ॥ ॥\nपंचायतनसंज्ञेयं कस्योक्ता सा कथं भवेत् ॥\nकथं पूजा च कर्तव्या विस्तरेणाशु तद्वद ॥ ८ ॥\n॥ ब्रह्मोवाच ॥ ॥\nप्रातर्मध्याह्नपूजायां मध्ये पूज्यो रविः सदा ॥\nरात्रौ मध्ये भवेच्चंद्रस्तद्वर्णकुसुमैः शुभैः ॥ ९ ॥\nवह्निकोणे तु हेरंबं सर्वविघ्नोपशांतये ॥\nरक्तचंदन पुष्पैश्च चातुर्मास्ये विशेषतः ॥ ६.२३८.१० ॥\nनैर्ऋतं दलमास्थाय भगवान्दुष्टदर्पहा ॥\nगृहस्थस्य सदा शत्रुविनाशं विदधाति सः ॥ ११ ॥\nनैर्ऋत्यकोणगं विष्णुं पूजयेत्सर्वदा बुधः ॥\nसुगन्धचंदनैः पुष्पैर्नैवेद्यैश्चातिशोभनैः ॥ १२ ॥\nगोत्रजा वायुकोणे तु पूजनीया सदा बुधैः ॥\nपुत्रपौत्रप्रवृद्ध्यर्थं सुमनोभिर्मनोहरैः ॥ १३ ॥\nऐशाने भगवान्रुद्रः श्वेतपुष्पैः सदाऽर्चितः ॥\nअपमृत्युविनाशाय सर्वदोषापनुत्तये ॥ १४ ॥\nजागर्ति महिमा यस्य ब्रह्माद्यैर्नैव लिख्यते ॥\nपंचायतनमेतद्धि पूज्यते गृहमेधिभिः ॥ १५ ॥\nतप एतत्सदा कार्यं चातुर्मास्ये महाफलम् ॥\nपर्वकालेषु सर्वेषु दानं देयं तपः सदा ॥\nचातुर्मास्ये विशेषेण तदनंतं प्रजायते ॥ १६ ॥\nशौचं तु द्विविधं ग्राह्यं बाह्यमाभ्यंतरं सदा ॥\nजलशौचं तथा बाह्यं श्रद्धया चांतरं भवेत् ॥ ॥ १७ ॥\nइद्रियाणां ग्रहः कार्यस्तपसो लक्षणं परम् ॥\nनिवृत्त्येंद्रियलौल्यं च चातुर्मास्ये महत्तपः ॥ १८ ॥\nइन्द्रियाश्वान्सन्नियम्य सततं सुखमेधते ॥\nनरके पात्यते प्राणैस्तैरेवोत्पथगामिभिः ॥ १९ ॥\nममतारूपिणीं ग्राहीं दुष्टां निर्भर्त्स्य निग्रहेत् ॥\nतप एव सदा पुंसां चातुर्मास्येऽधिगौरवम् ॥ ६.२३८.२० ॥\nकाम एष महाशत्रुस्तमेकं निर्जयेद्दृढम् ॥\nजितकामा महात्मानस्तैर्जितं निखिलं जगत् ॥ २१ ॥\nएतच्च तपसो मूलं तपसो मूलमेव तत् ॥\nसर्वदा कामविजयः संकल्पविजयस्तथा ॥ २२ ॥\nतदेव हि परं ज्ञानं कामो येन प्रजायते ॥\nमहत्तपस्तदेवाहुश्चातुमास्ये फलोत्तमम् ॥२३॥\nलोभः सदा परित्याज्यः पापं लोभे समास्थितम् ॥\nतपस्तस्यैव विजयश्चातुर्मास्ये विशेषतः ॥ २४ ॥\nमोहः सदाऽविवेकश्च वर्जनीयः प्रयत्नतः ॥\nतेन त्यक्तो नरो ज्ञानी न ज्ञानी मोहसंश्रयात ॥२५॥\nमद एव मनुष्याणां शरीरस्थो महारिपुः ॥\nसदा स एव निग्राह्यः सुप्ते देवे विशेषतः ॥२६॥\nमानः सर्वेषु भूतेषु वसत्येव भयावहः ॥\nक्षमया तं विनिर्जित्य चातुर्मास्ये गुणाधिकः॥२७॥\nमात्सर्यं निर्जयेत्प्राज्ञो महापातककारणम् ॥\nचातुर्मास्ये जितं तेन त्रैलोक्यममरैः सह ॥२८॥\nअहंकारसमाक्रांता मुनयो विजितेंद्रियाः ॥\nधर्ममार्गं परित्यज्य कुर्वत्युन्मार्गजां क्रियाम् ॥२९॥\nअहंकारं परित्यज्य सततं सुखमाप्नुयात् ॥\nचातुर्मास्ये विशेषेण तस्य त्यागे महाफलम् ॥६.२३८.३॥।\nएतद्धि तपसो मूलं यदेतन्मनसस्त्यजेत् ॥\nत्यक्तेष्वेतेषु सर्वेषु पर ब्रह्ममयो भवेत् ॥ ३१ ॥\nप्रथमं कायशुद्ध्यर्थं प्राजापत्यं समाचरेत् ॥\nशयने देवदेवस्य विशेषेण महत्तपः ॥ ३२ ॥\nहरेस्तु शयने नित्यमेकांतरमु पोषणम् ॥\nयः करोति नरो भक्त्या न स गच्छेद्यमालयम् ॥ ३३ ॥\nहरिस्वापे नरो नित्यमेकभक्तं समाचरेत् ॥\nदिवसेदिवसे तस्य द्वादशाहफलं लभेत् ॥ ३४ ॥\nचातुर्मास्ये नरो यस्तु शाकाहारपरो यदि ॥\nपुण्यं क्रतुसहस्राणां जायते नात्र संशयः ॥ ३५ ॥\nचातुर्मास्ये नरो नित्यं चांद्राय णव्रतं चरेत् ॥\nएकैकमासे तत्पुण्यं वर्णितुं नैव शक्यते ॥ ३६ ॥\nसुप्ते देवे च पाराकं यः करोति विशुद्धधीः ॥\nनारी वा श्रद्धया युक्ता शतजन्माघ नाशनम् ॥ ३७ ॥\nकृच्छ्रसेवी भवेद्यस्तु सुप्ते देवे जनार्दने ॥\nपापराशिं विनिर्धूय वैकुण्ठे गणतां व्रजेत् ॥ ३८ ॥\nतप्तकृच्छ्रपरो यस्तु सुप्ते देवे जनार्दने ॥\nकीर्तिं संप्राप्य वा पुत्रं विष्णुसायुज्यतां व्रजेत् ॥ ३९ ॥\nदुग्धाहारपरो यस्तु चातुर्मास्येऽभिजायते ॥\nतस्य पापसहस्राणि विलयं यांति देहिनः ॥ ६.२३८.४० ॥\nमितान्नाशनकृद्धीरश्चातुर्मास्ये नरो यदि ॥\nनिर्धूय सकलं पापं वैकुण्ठपदमाप्नुयात् ॥ ४१ ॥\nएकान्नाशनकृन्मर्त्यो न रोगैरभि भूयते ॥\nअक्षारलवणाशी च चातुर्मास्ये न पापभाक् ॥ ४२ ॥\nकृताहारो महापापैर्निर्मुक्तो जायते ध्रुवम् ॥\nहरिमुद्दिश्य मासेषु चतुर्षु च न संशयः ॥ ४३ ॥\nकन्दमूलाशनकरः पूर्वजान्सह चात्मना ॥\nउद्धृत्य नरकाद्घोराद्याति विष्णुसलोकताम् ॥ ४४ ॥\nनित्यांबुप्राशनकरश्चातुर्मास्ये यदा भवेत् ॥\nदिनेदिनेऽश्वमेधस्य फलमाप्नोत्यसंशयम् ॥ ४५ ॥\nशीतवृष्टिसहो यस्तु चातुर्मास्ये नरो भवेत् ॥\nहरिप्रीत्यै जगन्नाथस्तस्यात्मानं प्रयच्छति ॥ ४६ ॥\nमहापाराकसंज्ञं तु महत्तप उदाहृतम् ॥\nमासैकमुपवासेन सर्वं पूर्णं प्रजायते ॥ ४७ ॥\nदेवस्वापदिनादौ तु यावत्पवित्रद्वादशी ॥\nपवित्रद्वादशीपूर्वं यावच्छ्रवणद्वादशी ॥ ४८ ॥\nमहापाराकमेतद्धि द्वितीयं परिकीर्तितम् ॥\nश्रवणद्वादशीपूर्वं प्राप्ता चाश्विनद्वादशी ॥४९॥\nमहापाराक तृतीयं प्राज्ञैश्च समुदाहृतम् ॥\nआश्विनद्वादशी चादौ प्राप्ता देवसुबोधिनी ॥ ६.२३८.५० ॥\nमहापाराकमेतद्धि चतुर्थं परिकथ्यते ॥\nएतेषामेकमपि च नारी वा पुरुषोऽपि वा ॥ ५१ ॥\nयः करोति नरो भक्त्या स च विष्णुः सनातनः ॥\nइदं च सर्वतपसां महत्तप उदाहृतम् ॥ ५२ ॥\nदुष्करं दुर्लभं लोके चातुर्मास्ये मखाधिकम् ॥\nदिवसेदिवसे तस्य यज्ञायुतफलं स्मृतम् ॥ ५३ ॥\nमहत्तप इदं येन कृतं जगति दुर्लभम् ॥\nइदमेव महापुण्यमिदमेव महत्सुखम् ॥\nइदमेव परं श्रेयो महापाराकसेवनम् ॥ ५४ ॥\nनारायणो वसेद्देहे ज्ञानं तस्य प्रजायते ॥\nजीवन्मुक्तः स भवति महापातककारकः ॥ ५५ ॥\nतावद्गर्जंति पापानि नरकास्तावदेव हि ॥\nतावन्मायासहस्राणि यावन्मासो पवासकः ॥ ५६ ॥\nचातुर्मास्युपवासी यो यस्य प्रांगणिको भवेत् ॥\nसोऽपि हत्यासहस्राणि त्यक्त्वा निष्कल्मषो भवेत् ॥ ५७ ॥\nय इदं श्रावयेन्मर्त्यो यः पठेत्सततं स्वयम् ॥ ५८ ॥\nसोऽपि वाचस्पतिसमः फलं प्राप्नोत्यसंशयम् ॥ ५९ ॥\nइदं पुराणं परमं पवित्रं शृण्वन्गृणन्पापविशुद्धिहेतु ॥\nनारायणं तं मनसा विचिन्त्य मृतोऽभिगच्छत्यमृतं सुराधिकम् ॥ ६.२३८.६० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तपोमहिमावर्णनं नामाष्टत्रिंशदुत्तरद्विशततमोऽध्यायः ॥ २३८ ॥"
  }
]
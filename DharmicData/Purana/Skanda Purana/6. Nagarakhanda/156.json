[
  {
    "text": "॥ सूत उवाच ॥ ॥\nएवं सम्बोधिता तेन सा भार्या विजने गता ॥\nकन्याप्रदानस्य रुचिः संजाता तदनन्तरम् ॥ १ ॥\nततः स पादौ प्रक्षाल्य मणिभद्रस्य सत्वरम्॥\nउदकं साक्षतं हस्ते कन्यादानकृते ददौ ॥ २ ॥\nसोऽपि हस्तकृते तोये तं क्षत्रियमुवाच ह ॥\nअद्यैव कुरु मे शीघ्रं विवाहं कन्यया सह ॥ ३ ॥\nयस्मादिच्छामि संस्थातुं तेन ते गृहमागतः ॥\n॥ क्षत्रिय उवाच ॥ ॥\nनात्र नक्षत्रमर्हं तु न किंचिद्भगदैवतम् ॥ ॥ ४ ॥\nविवाहस्य न वारस्तु प्रसुप्ते मधुसूदने ॥\nअस्मिन्काले तु संप्राप्ते या कन्या परिणीयते ॥५॥\nसा च संवत्सरान्मध्ये ध्रुवं वैधव्यमाप्नुयात्॥\nएवं दैवज्ञमुख्यानां श्रुतं प्रवदतां मया ॥ ६ ॥\nतस्माच्छुभे तु संप्राप्ते नक्षत्रे भगदैवते ॥\nत्वं विवाहय मे कन्यां प्रोत्थिते मधुसूदने ॥\nयेन क्षेमंकरी ते स्यात्तथा पुत्रप्रपौत्रिणी ॥ ७ ॥\n॥ मणिभद्र उवाच ॥ ॥\nनक्षत्रं वह्निदैवत्यं प्रसुप्तो मधुसूदनः ॥ ८ ॥\nसांप्रतं वत्सरांतोऽयं विवाहे विहिते सति ॥\nकामाग्निरुत्थितः काये सांप्रतं मां प्रबाधते ॥ ९ ॥\nतस्मात्कुरु प्रसादं मे कन्याविवहितेन तु ॥\nतव वित्तं प्रदास्यामि सुखी येन भविष्यसि ॥ ६.१५६.१० ॥\n॥ सूत उवाच ॥ ॥\nतस्माच्च वित्तलोभेन क्षत्रियो द्विजसत्तमाः ॥\nविवाहं कारयामास तत्क्षणादेव स द्विजाः ॥ ११ ॥\nददौ कन्यां सुदुःखार्तामश्रुपूर्णेक्षणां स्थिताम् ॥\nसन्निधौ वह्निविप्राणां तदा तेन विवाहिता ॥ १२ ॥\nनीत्वा निजगृहं पश्चात्कामधर्मे नियोजिता ॥\nअनिच्छंतीमपि सतीं तामतीव निरर्गलः ॥ १३ ॥\nसोऽपि निष्कामतां प्राप्य निर्भर्त्स्य च मुहुर्मुहुः ॥\nभाषिकाभिरनेकाभिस्तापयित्वा च भामिनीम्॥ १४ ॥\nशांतिं नीता ततस्तेन प्रत्यूषे समुपस्थिते ॥\nभृत्यवर्गः समस्तोऽपि ततो निःसारितो गृहात् ॥ १५ ॥\nइर्ष्याधर्मं समास्थाय परमं द्विजसत्तमाः ॥\nएक एव कृतस्तेन द्वारपालो नपुंसकः ॥ १६ ॥\nप्रोक्तं न च त्वया देयः प्रवेशोऽत्र गृहे मम ॥\nभृत्यस्य भिक्षुकस्यैव वृद्धस्य व्रतिनस्तथा ॥१७॥\nएवं कृत्वा विधानं तु ततश्चक्रे जनैः समम् ॥\nव्यवहारक्रियाः सर्वा द्रव्यलक्षैः सहस्रशः॥ १८ ॥\nश्वशुरस्यापि नो दत्तं किंचित्तेन दुरात्मना ॥\nभार्यायाः श्वेतवस्त्राणि मुक्त्वाऽन्यन्नैव किंचन ॥ १९ ॥\nयामद्वयेऽपि संप्राप्ते दिनस्य गृहमागतः ॥\nमितमन्नं तत स्तस्या भोजनार्थं प्रयच्छति ॥ ६.१५६.२० ॥\nयावन्मात्रं च सा भुंक्त एकविप्रान्वितः स्वयम् ॥\nभुक्त्वा चैव ततो याति व्यवहारकृते बहिः ॥ २१ ॥ ८।\nआगच्छति पुनर्हर्म्यं संध्याकाल उपस्थिते ॥\nसाऽपि तिष्ठति हर्म्यस्था पत्नी तस्य दुरात्मनः ॥ २२ ॥\nवैराग्यं परमं प्राप्ता दुःखशोकसमन्विता ॥ ।\nमत्सीव पतिता तोयादन्यस्मिंस्तु स्थलांतिके ॥ २३ ॥\nचक्रवाकी विमुक्तेव संप्राप्ते दिवसक्षये ॥\nहंसी हंसवियुक्तेव मृगीव मृगवर्जिता ॥ २४ ॥ ।\nसोऽपि नित्यं ददौ भोज्यं विप्रस्यैकस्य च द्विजाः ॥\nप्रोच्य तं ब्राह्मणं पूर्वं सामपूर्वमिदं वचः ॥ २५ ॥\nअधोवक्त्रेण भोक्तव्यं सदा विप्र गृहे मम ॥ ।\nयदि पश्यसि मे भार्यां संप्राप्स्यसि विडंबनाम् ॥२६॥\nएवं विडंबितास्तेन ह्यूर्ध्ववक्त्रावलोकिनः ॥\nये चान्ये भयसंत्रस्ता न यांति च तदालयम् ॥ । ॥ २७ ॥\nकस्यचित्त्वथ कालस्य पुष्पोनाम द्विजोत्तमः ॥\nतीर्थयात्राप्रसंगेन संप्राप्तस्तत्पुरं प्रति ॥२८॥\nपूर्वे वयसि संस्थश्च दर्शनीयतमाकृतिः ॥ ॥\nक्षुत्क्षामः सुपरिश्रांतो मध्याह्ने समुपस्थिते ॥ २९ ॥\nपरिभ्रमति वै नृणां स गृहाणि समंततः ॥\nमणिभद्रः समादिष्टस्तस्य केनापि भोज्यदः ॥६.१५६.३॥। ॥\nततस्तं प्रार्थयामास गत्वा भोज्यं च स द्विजाः ॥\nतेनापि स द्विजः प्रोक्तस्तदासौ द्विजसत्तमाः ॥ ३१ ॥\nअधोवक्त्रेण भोक्तव्यं त्वया वीक्ष्या न मे प्रिया ॥\nनो चेद्विडंबनां विप्र संप्राप्स्यसि न संशयः ॥ ३२ ॥\nएवं ज्ञात्वा महाभाग यत्क्षेमं तत्समाचर ॥ ३३ ॥\n॥ पुष्प उवाच ॥ ॥\nक्षुत्क्षामस्य न मे कार्यं परदारविलोकनैः ॥\nवेदाध्ययनयुक्तस्य तीर्थयात्रारतस्य च ॥ ३४ ॥\n॥ मणिभद्र उवाच ॥ ॥\nतदागच्छ मया सार्धं सांप्रतं मम मंदिरम् ॥\nविशेषात्तव दास्यामि भोजनं दक्षिणान्वितम् ॥ ३५ ॥\nएवं तौ संविदं कृत्वा ययतुर्ब्राह्मणोत्तमाः ॥\nहट्टमार्गे गतौ तत्र यत्र षंढो व्यव स्थितः ॥ ३६ ॥\nतत्पार्श्वे ब्राह्मणं धृत्वा प्रविष्टो गृहमध्यतः ॥\nभार्यया श्रपयामास धान्यं मानमितं तदा ॥ ३७ ॥\nततो देवार्चनं कृत्वा वैश्वदेवांत आगतम् ॥\nपुष्पमाहूय तत्पादौ प्रक्षाल्य च निवेश्य च ॥ ३८ ॥\nकृत्वार्चनविधिं तस्य दत्त्वान्नं च सुसंस्कृतम् ॥\nउपविश्य ततः पश्चाद्भोजनार्थं ततो द्विजाः।\nपुष्पोऽपि वीक्षते तस्याः पादौ पंकजसंनिभौ॥३९॥\nयथायथा स कौतुक्याद्वीक्षते यौवनाश्रितः॥\nकौतुक्यात्तेन च ततस्तस्या वक्त्रं निरीक्षितम् ॥६.१५६.४०॥\nततश्चाकारयामास मणिभद्रः प्रकोपतः॥\nतं षण्ढमुक्तवाञ्जारं त्वमेनं च विडंबय॥४१॥\nततस्तेन द्विजश्रेष्ठाः स पुष्पो मूर्ध्नि ताडितः ॥ ४२ ॥\nअधो निपतितं भूमौ रुधिरेण परिप्लुतम् ॥\nचरणाभ्यां समाकृष्य दूतो मार्गं समाश्रितः ॥ ४३ ॥\nयावच्चतुष्पथं नीतो यत्र संचरते जनः ॥\nहाहाकारो महानासीत्तस्मिन्पुरवरे तदा ॥ ४४ ॥\nसर्वेषामेव पौराणां तदवस्थं विलोक्य तम् ॥\nततोऽन्यैः शीततोयेन सोभिषिक्तो दयान्वितैः ॥ ४५ ॥\nकृत्वा वायुप्रदानं च गमितश्चेतनां प्रति ॥\nस प्राप्य चेतनां कृच्छ्रात्तत्तोयात्तानथाब्रवीत् ॥ ४६ ॥\nन मया विहितं चौर्यं परदारा न सेविताः ॥\nपश्यध्वं मणिभद्रेण यथाहं क्लेशितो जनाः ॥ ४७ ॥\nतीर्थयात्रापरो विप्रो ब्रह्मचर्यपरायणः ॥\nभोजनार्थं समामन्त्र्य नीतोऽवस्थामिमां ततः ॥ ४८ ॥\nकिं नास्ति वात्र भूपालो येनैतदसमंजसम् ॥\nब्राह्मणस्य विशेषेण निर्दोषस्य महाजनाः ॥ ४९ ॥\n॥ जना ऊचुः ॥ ॥\nबहवस्तेन पापेन विप्राः पूर्वं विडंबिताः ॥\nराजप्रसादयुक्तेन चेर्ष्यां प्राप्य शरीरिणा ॥ ६.१५६.५० ॥\nकोऽपि राजप्रसादान्न किंचिद्ब्रूतेऽस्य सम्मुखम् ॥\nतस्मादुत्तिष्ठ गच्छामो दास्यामस्तेऽशनं वयम् ॥ ५१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये पुष्पादित्यमाहात्म्ये मणिभद्रकृतपुष्पब्राह्मणविडंबनवर्णनंनाम षट्पञ्चाशदुत्तरशततमोऽध्यायः ॥ १५६ ॥"
  }
]
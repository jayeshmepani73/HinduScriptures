[
  {
    "text": "॥ मेनकोवाच ॥ ॥\nनूनं हि कामधर्मे त्वं न प्रवीणो महाद्युते ॥\nतेन मामीदृशैर्वाक्यैर्निवारयसि रागिणीम् ॥ १ ॥\n॥ सूत उवाच ॥ ॥\nएवमुक्तस्ततो भूयो विश्वामित्रोऽब्रवीदिदम् ॥\nकोपेन महता युक्तो निःस्पृहस्तत्परिग्रहे ॥ २ ॥\n॥ विश्वामित्र उवाच ॥ ॥\nत्वं जीव गच्छ वा मृत्युं नाहं कर्तास्मि ते वचः ॥\nव्रतनाशात्तु यत्पापमधिकं स्त्रीवधाद्भवेत् ॥ ३ ॥\nप्रायश्चित्तं बुधैरुक्तं व्रतिनां स्त्रीवधे कृते ॥\nन संगात्तु पुनस्तासां तस्मात्त्वं गन्तुमर्हसि ॥ ४ ॥\nन केवलं व्रतोपेताः स्त्रीसंगात्पापमाप्नुयुः ॥\nव्रतबाह्या अपि नराः सक्ताः स्त्रीषु पतंत्यधः ॥ ५ ॥\nसंसारभ्रमणं नारी प्रथमेपि समागमे ॥\nवह्निप्रदक्षिणा व्याजन्यायेनैव प्रदर्शयेत् ॥ ६ ॥\nतस्मात्स्त्रीभिः समं प्राज्ञः संभाषामपि वर्जयेत् ॥\nआस्तां तावत्समासंगं य इच्छेच्छ्रेय आत्मनः ॥७ ॥\nअंगार सदृशा नारी घृतकुंभसमः पुमान् ॥\nअस्पर्शाद्दृढतामेति तत्संपर्काद्विलीयते ॥ ८ ॥\nस्त्रियो मूलमनर्थानां सर्वेषां प्राणिनां भुवि ॥\nतस्मात्त्याज्या सुदूरेण ताः स्वर्गस्य निरोधकाः ॥ ९ ॥\nकुलीना वित्तवत्यश्च नाथवत्योऽपि योषितः ॥\nएकस्मिन्नंतरे रागं कुर्वंत्येताः सुचञ्चलाः ॥६.४४.१०॥\nन स्त्रीभ्यः किंचिदन्यद्धि पापाय विद्यते भुवि ॥\nयासां संगसमासाद्य संसारे भ्रमते जनः ॥॥॥\nनीचोऽपि कुरुते सेवां यस्तासां विजनेष्वथ ॥\nविरूपं वापि नीचं वा तं सेवन्ते हि ताः स्त्रियः ॥ १२ ॥\nअनर्थत्वान्मनुष्याणां भयात्परिजनस्य च ॥\nमर्यादायाममर्यादाः स्त्रियस्तिष्ठन्ति भर्तृषु ॥ १३ ॥\n॥सूत उवाच ॥ ॥\nएवं संभर्त्सिता तेन मेनका कोपसंयुता ॥\nशशाप तं मुनिश्रेष्ठं स्फुरमाणोष्ठसंपुटा ॥ १४ ॥\nयस्मात्त्वया परित्यक्ता सकामाहं सुदुर्मते॥\nत्यजता कामजं धर्मं तस्माच्छापं गृहाण मे ॥ १५ ॥\nअद्यैव भव दुबुर्द्धे वलीपलितसंयुतः ॥\nजराजर्ज्जरितांगश्च तुच्छदृष्टिर्विरंगितः ॥ १६ ॥\n॥ सूत उवाच ॥ ॥\nउक्तमात्रे तु वचने तत्क्षणान्मुनिसत्तमः ॥\nबभूव तादृशः सद्यस्तया यादृक्प्रकीर्तितः ॥ १७ ॥\nततः कोपपरीतात्मा सोऽपि तां शप्तुमुद्यतः ॥\nकमण्डलोर्जलं गृह्य संतापाद्रक्तलोचनः ॥ १८ ॥\nनिर्दोषोऽपि त्वया यस्माच्छप्तोऽहं गणिकाधमे ॥\nतस्माद्भव त्वमप्याशु जराजर्जरितांगिका ॥ १९ ॥\nसापि तद्वचनात्सद्यस्तादृग्रूपा व्यजायत ॥\nयादृशोऽसौ मुनिश्रेष्ठो वलीपलितगात्रभृत् ॥ ६.४४.२० ॥\nअथ तादृक्स्वरूपेण स्नाता तत्र जला शये ॥\nभूयोऽपि तादृशी जाता यादृशी संस्थिता पुरा ॥ २१ ॥\nतद्दृष्ट्वा परमाश्चर्यमतीव त्वरयान्वितः॥\nसोऽपि तत्राकरोत्स्नानं संजातश्च यथा पुरा ॥ २२ ॥\nततस्तौ तीर्थमाहात्म्याद्रूपौदार्यगुणान्वितौ ॥\nमिथ आमंत्र्य संहृष्टौ गतौ देशं यथेप्सितम् ॥ २३ ॥\nएवं तीर्थस्य माहात्म्यं विज्ञाय भगवानृषिः ॥\nलिंगं संस्थापयामास देवदेवस्य शूलिनः ॥ २४ ॥\nतपश्चकार सुमहत्तस्मिंस्तीर्थवरे तदा ॥\nकुशस्तम्बेन कृतवांस्तत्सरो विपुलं विभुः ॥ ॥ २५ ॥\nतत्र स्नात्वा नरो यस्तु पूजयेल्लिंगमुत्तमम् ॥\nविश्वामित्रेश्वरं ख्यातं स गच्छेच्छिवमंदिरम् ॥ २६ ॥\nअद्यापि दृश्यते तत्र गंगोदकसमं जलम् ॥\nसर्वपापहरं पुण्यं सर्वकामप्रदायकम् ॥ २७ ॥\nयस्तत्र कुरुते स्नानं श्रद्धापूतेन चेतसा ॥\nस देवलोकमासाद्य पितृभिः सह मोदते ॥२८॥\nततःप्रभृति तत्तीर्थं ख्यातिं प्राप्तं महीतले ॥\nपाताले स्वर्गलोके च रूपौदार्यप्रदं नृणाम् ॥ २९ ॥\nएतद्वः सर्वमाख्यातं यत्पृष्टोऽस्मि द्विजोत्तमाः ॥\nविश्वामित्रेश माहात्म्यं सर्वपातकनाशनम् ॥ ६.४४.३० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेवरक्षेत्रमाहात्म्ये विश्वामित्रकुण्डोत्पत्ति विश्वामित्रेश्वरमाहात्म्यवर्णनंनाम चतुश्चत्वारिंशत्तमोऽध्यायः ॥ ४४ ॥ ॥"
  }
]
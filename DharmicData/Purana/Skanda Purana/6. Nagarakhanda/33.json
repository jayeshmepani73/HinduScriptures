[
  {
    "text": "॥ सूत उवाच ॥ ॥\nअगस्त्यस्याश्रमोऽन्योस्ति तथा तत्र द्विजोत्तमाः ॥\nयत्र तिष्ठति विश्वात्मा स्वयं देवो महेश्वरः ॥ १ ॥\nशुक्लपक्षे चतुर्दश्यां चैत्रमासे दिवाकरः ॥\nस्वयमभ्येत्य देवेशं पूजयत्येव शंकरम् ॥ २ ॥\nतस्मादन्योऽपि यस्तस्यां भक्त्या चागत्य शंकरम् ॥\nतमेव पूजयेद्भक्त्या स याति देवमन्दिरम् ॥ ॥ ३ ॥\nयस्तत्र कुरुते श्राद्धं सम्यक्छ्रद्धासमन्वितः ॥\nपितरस्तस्य तृप्यंते पितृमेधे कृते यथा ॥ ४ ॥\n॥ ऋषय ऊचुः ॥ ॥\nअगस्त्यस्याश्रमं प्राप्य कस्माद्देवो दिवाकरः ॥\nप्रदक्षिणां प्रकुरुते वदैतन्मे सुविस्तरम् ॥ ५ ॥\n॥ सूत उवाच ॥ ॥\nकथयामि कथामेतां शृणुत द्विज सत्तमाः ॥\nअस्ति विंध्य इति ख्यातः पर्वतः पृथिवीतले ॥ ६ ॥\nयस्य वृक्षाग्रशाखायां संलग्नास्तरणेः कराः ॥\nपुष्पपूगा इवाधःस्थैर्लक्ष्यंते मुग्धसि द्धकैः ॥ ७ ॥\nअनभिज्ञास्तमिस्रस्य यस्य सानुनिवासिनः ॥\nरत्नप्रभाप्रणुन्नस्य कृष्णपक्षनिशास्वपि ॥ ८ ॥\nयस्य सानुषु मुंचंतो भांति पुष्पाणि पादपाः ॥\nवायुवेगवशान्नूनं नीरौघ नीरदा इव ॥ ९ ॥\nयस्मिन्नानामृगा भांति धावमाना इतस्ततः ॥\nकलत्रपुत्रपुष्ट्यर्थं लोभार्थं मानवा इव ॥ ॥ ६.३३.१० ॥\nनिर्यासच्छद्मना बाष्पं वासिताशेषदिङ्मुखम् ॥\nमुञ्चंति तरवो यत्र दन्तिदन्तक्षतत्वचः॥ ११ ॥\nचीरिकाविरुतैर्दीर्घै रुदंत इव चापरे ॥\nहस्तिहस्तहता वृक्षा मन्यन्ते यस्य सानुषु ॥ १२ ॥\nइतश्चेतश्च गच्छद्भिर्निर्झरांभोभिरावृतः ॥\nशुशुभे सितवस्त्राढ्यैः पुमानिव विभूषितः ॥ ॥ १३ ॥\nयस्य स्पर्द्धा समुत्पन्ना पूर्वं सह सुमेरुणा ॥\nततः प्राह सहस्रांशुं गत्वा स क्रोधमूर्च्छितः ॥ १४ ॥\nकस्माद्भास्कर मेरोस्त्वं प्रकरोषि प्रदक्षिणाम् ॥\nकुलपर्वतसंज्ञेऽपि न करोषि कथं मयि ॥ १५ ॥\n॥ भास्कर उवाच ॥ ॥\nन वयं श्रद्धया तस्य गिरेः कुर्मः प्रदक्षिणाम् ॥\nएष मे विहितः पन्था येनेदं विहितं जगत् ॥ १६ ॥\nतस्य तुंगानि शृंगाणि व्याप्य खं संश्रितानि च ॥\nतेन संजायते तस्य बलादेव प्रद क्षिणा ॥ १७ ॥\nएतच्छ्रुत्वा विशेषेण संक्रुद्धो विंध्यपर्वतः ॥\nप्रोवाच पश्य भानो त्वं तर्हि तुंगत्वमद्य मे ॥\nरुरोधाथ नभोमार्गं येन गच्छति भास्करः ॥ १८ ॥\nअथ रुद्धं समालोक्य मार्गं वासरनायकः ॥\nचिन्तयामास चित्ते स्वे सांप्रतं किं करोम्यहम् ॥ १९ ॥\nकरोमि यद्यहं चास्य पर्वतस्य प्रदक्षिणाम् ॥\nतद्भविष्यति कालस्य चलनं भुवनत्रये ॥ ६.३३.२० ॥\nमासर्तुभुवनानां च तथा भावी विपर्ययः ॥\nअग्निष्टोमादिकाः सर्वाः क्रिया यास्यंति संक्षयम् ॥\nनष्टयज्ञोत्सवे लोके देवानां स्यान्महाव्यथा ॥ २१ ॥\nएवं संचिन्त्य चित्तेन बहुधा तीक्ष्णदीधितिः ॥\nजगाम मनसा भीतः सोऽगस्त्यं मुनिपुंगवम् ॥ २२ ॥\nनान्योस्ति वारणे शक्तो विंधस्यास्य हि तं विना ॥\nअगस्त्यं ब्राह्मणश्रेष्ठं मित्रावरुणसंभवम् ॥ २३ ॥\nततो द्विजमयं रूपं स कृत्वा तीक्ष्णदीधितिः ॥\nचमत्कारपुरक्षेत्रे तस्याश्रमपदं ययौ ॥ २४ ॥\nततस्तु वैश्वदेवांते वेदोच्चारपरायणः ॥\nप्रोवाच सोऽतिथिः प्राप्तस्तवाहं मुनिसत्तम ॥ २५ ॥\nततोऽगस्त्यः कृतानन्दः स्वागतं ते महामुने ॥\nमनोरथ इवाध्यातो योऽग्निकार्यांत आगतः ॥ २६ ॥\nतत्त्वं ब्रूहि मुनिश्रेष्ठ यद्ददामि तवेप्सितम् ॥\nअदेयं नास्ति मे किञ्चित्कालेऽस्मिन्प्रार्थितस्य च ॥ २७ ॥\n॥ भास्कर उवाच ॥ ॥\nअहं भास्कर आयातो विप्ररूपेण सन्मुने ॥\nसर्वकार्यक्षमं मत्वा त्वामेकं भुवनत्रये ॥ २८ ॥\nत्वया पूर्वं सुरार्थाय प्रपीतः पयसांनिधिः ॥\nवातापिश्च तथा दैत्यो भक्षितो द्विजकण्टकः ॥ २९ ॥\nतस्माद्गतिर्भवास्माकं सांप्रतं मुनिसत्तम ॥\nदेवानामिह वर्णानां त्वमेव शरणं यतः ॥ ६.३३.३० ॥\n॥ सूत उवाच ॥ ॥\nतच्छ्रुत्वा स मुनिर्विप्रा विशेषेण प्रहर्षितः ॥\nअर्घ्यं दत्त्वा दिनेशाय ततः प्रोवाच सादरम् ॥ ३१ ॥\nधन्योऽस्म्यनुगृहीतोस्मि यन्मे त्वं गृहमागतः ॥\nतस्माद्ब्रूहि करिष्यामि तव वाक्यमखंडितम् ॥ ३२ ॥\n॥ भास्कर उवाच ॥ ॥\nएष विंध्याचलोऽस्माकं मार्गमावृत्य संस्थितः ॥ ।\nस्पर्द्धया गिरिमुख्यस्य सुमेरोर्मुनिसतम ॥ ३३ ॥\nसामाद्यैर्विविधोपायैस्तस्मादेनं निवारय ॥\nकालात्ययो यथा न स्याद्गतेर्भंगस्तथा कुरु ॥ ३४ ॥। ॥\n॥ अगस्त्य उवाच ॥ ॥\nअहं ते वारयिष्यामि वर्धमानं कुलाचलम् ॥\nस्वस्थानं गच्छ तस्मात्त्वं सुखीभव दिवाकर ॥ ३५ ॥\nततः स प्रेषितस्ते न भास्करस्तीक्ष्णदीधितिः ॥\nस्वं स्थानं प्रययौ हृष्टस्तमामंत्र्य मुनीश्वरम् ॥ ३६ ॥\nअगस्त्योऽपि द्रुतं गत्वा विंध्यं प्रोवाच सादरम् ॥\nन्यूनतां व्रज मद्वाक्याच्छीघ्रं पर्वतसत्तम ॥३७॥\nदाक्षिणात्येषु तीर्थेषु स्नाने जाताद्य मे मतिः ॥\nतवायत्ता गिरे सैव तत्कुरुष्व यथोचितम् ॥ ३८ ॥\nस तस्य वचनं श्रुत्वा विंध्यः पर्वतसत्तमः ॥\nअभजन्निम्नतां सद्यो विनयेन समन्वितः॥३९॥\nअगस्त्योऽपि समासाद्य तस्यांतं दक्षिणं द्विजाः॥\nत्वयैवं संस्थितेनाथ() स्थातव्यमित्युवाच तम् ॥ ६.३३.४० ॥\nयावदागमनं मह्यं नात्र कार्या विचारणा ॥\nनो चेच्छापं प्रदास्यामि येन संयास्यसि क्षयम् ॥४॥।\nस तथेति प्रतिज्ञाय शापाद्भीतो नगोत्तमः॥\nन जगाम पुनर्वृद्धिं तस्यागमनवांछया॥४२॥\nसोऽपि तेनैवमार्गेण निवृत्तिं न करोति च॥\nयावदद्यापि विप्रेंद्रा दक्षिणां दिशमाश्रित तः ॥४३॥\nअथ तत्रैव चानीय लोपामुद्रां मुनीश्वरः ॥\nसमाहूय सहस्रांशुं ततः प्रोवाच सादरम् ॥ ४४ ॥\nतव वाक्यान्मया त्यक्तः स्वाश्रमस्तीक्ष्णदी धिते ॥\nतवार्थे च न गंतव्यं भूयस्तत्र कथंचन ॥ ४५ ॥\nतस्मान्मद्वचनाद्भानो चतुर्दश्यां मधौ सिते ॥\nयन्मया स्थापितं तत्र लिंगं पूज्यं हि तत्त्व या ॥ ४६ ॥\n॥ भास्कर उवाच ॥ ॥\nएवं मुने करिष्यामि  तव वाक्यादसंशयम् ॥\nपूजयिष्यामि तल्लिंगं वर्षांते स्वयमेव हि ॥ ४७ ॥\nयोऽन्यो हि तद्दिने लिंगं पूजयिष्यति मानवः ॥\nमम लोकं समासाद्य स भविष्यति मुक्तिभाक् ॥ ४८॥\n॥ सूत उवाच ॥ ॥\nएतस्मात्कारणात्तत्र भगवांस्तीक्ष्णदीधितिः ॥\nचैत्रशुक्लचतुर्दश्यां सांनिध्यं कुरुते सदा ॥ ४९ ॥\nएतद्वः सर्वमाख्यातं यत्पृष्टोस्मि द्विजोत्तमाः ॥\nभूयो वदत वै कश्चित्संदेहश्चे द्धृदि स्थितः ॥ ६.३३.५० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ऽगस्त्याश्रममाहात्म्यवर्णनं नाम त्रयस्त्रिंशत्तमोऽध्यायः ॥ ३३ ॥ छ ॥"
  }
]
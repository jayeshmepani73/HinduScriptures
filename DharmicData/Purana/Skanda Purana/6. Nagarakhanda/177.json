[
  {
    "text": "॥ सूत उवाच ॥ ॥\nतथान्यापि च तत्रास्ति गौरी वै पञ्चपिंडिका ॥\nलक्ष्म्या संस्थापिता चैव मानुषत्वंव्यवस्थया ॥ १ ॥\nतस्या दर्शनमात्रेण नारी सौभाग्यमामुयात् ॥\nज्येष्ठे मासि सिते पक्षे वृषस्थे च दिवाकरे ॥ २ ॥\nतस्या उपरि नारी या जलयन्त्रं दधाति वै ॥\nस्राव्यमाणं दिवानक्तं सौभाग्यं परमं लभेत् ॥ ३ ॥\nयत्फलं लभते नारी समस्तैर्विहितैर्व्रतैः ॥\nगौरीसमुद्भवैश्चैव दानैर्दत्तैस्तदिष्टजैः ॥\nतत्फलं लभते सर्वं जलयन्त्रस्य कारणात् ॥ ४ ॥\nतस्मात्सर्वप्रयत्नेन स्त्रीभिः सौभाग्यकारणात् ॥\nजलयन्त्रं विधातव्यं ज्येष्ठे गौर्याः प्रयत्नतः ॥ ५ ॥\nकिं व्रतैर्नियमैर्वापि  स्त्रीणां  ब्राह्मणसत्तमाः ॥\nजपैर्होमैः कृतैरन्यैर्बहुक्लेशकरैश्च तैः ॥ ६ ॥\nस्त्रीणां ब्राह्मणशार्दूला जलेयन्त्रे धृते सति ॥\nगौर्या उपरि सद्भक्त्या वृषस्थे तीक्ष्णदीधितौ ॥ ७ ॥\nनैवं संजायते वंध्या काकवन्ध्या न जायते ॥\nन दौर्भाग्यसमोपेता सप्तजन्मांतराणि सा ॥ ८ ॥\n॥ ऋषय ऊचुः ॥ ॥\nगौरी चतुर्भुजा प्रोक्ता दृश्यते परमेश्वरी ॥\nपञ्चपिंडा कथं जाता ह्येतं नः संशयं वद ॥ ९ ।1\n॥ सूत उवाच ॥ ॥\nयदा च प्रलयो भावि तदा त्मानं करोत्यसौ ॥\nपश्चपिंडीमयं विप्राः कुरुते रूपमुत्तमम् ॥ 6.177.१० ॥\nएषा सा परमा शक्तिः सर्वं व्याप्य सुरेश्वरी ॥\nतया सर्वमिदं व्याप्तं त्रैलोक्यं सचराचरम् ॥ ११ ॥\nपृथिव्यापश्च तेजश्च वायुराकाशमेव च ॥\nसृष्ट्यर्थं रक्षयेदेषा ततः स्यात्पंचपिंडिका ॥ १२ ॥\nयदस्यां पूजितायां तु प्रत्यक्षायां प्रजायते ॥\nसहस्रत्रिगुणं तच्च यत्र स्यात्पञ्चपिण्डिका ॥ १३ ॥\nज्येष्ठे मासि विशेषेण जलयंत्रार्चनेन च ॥\nअत्र वः कीर्तयिष्यामि त्विति हासं पुरातनम् ॥ १४ ॥\nयद्वृत्तं काशिराजस्य भार्याया द्विजसत्तमाः ॥\nयच्च प्रोक्तं पुरा लक्ष्म्या विष्णवे परिपृष्टया ॥ १५ ॥\n॥ लक्ष्मी रुवाच ॥ ॥\nकाशिराजः पुरा ह्यासीज्जयसेन इति श्रुतः ॥\nतस्य भार्यासहस्रं तु ह्यासीद्रूपसमन्वितम् ॥ १६ ॥\nअथ चान्या प्रिया तेन लब्धा भार्या सुशोभना ॥\nमनुष्यत्वव्यवस्थाया मम चांशकला हि या ॥\nसुता मद्राधिराजस्य विष्वक्सेनस्य धीमतः ॥ १७ ॥\nसा गत्वा प्रातरुत्थाय शुभे गंगातटे तदा ॥\nपञ्चपिंडात्मिकां गौरीं कृत्वा कर्द्दमसंभवाम् ॥ १८ ॥\nततः संपूजयामास मन्त्रैः पंचभिरेव च ॥\nततो गन्धैः परैर्माल्यैर्धूपै र्वस्त्रैः सुशोभनैः ॥ १९ ॥\nनैवेद्यैः परमान्नैश्च गीतैर्नृत्यैः प्रवादितैः ॥\nततो विसृज्य तां देवीं तदुद्देशेन वै ततः ॥ 6.177.२० ॥\nदत्त्वा दानानि भूरीणि गौरिणीनां द्विजन्मनाम् ॥\nततश्च गृहमभ्येति भूरिवादित्रनिःस्वनैः ॥ २१ ॥\nयथायथा च तां पूजां तस्या गौर्या करोति सा ॥\nतथातथा तु सौभाग्यं तस्याश्चाप्यधिकं भवेत् ॥ २२ ॥\nसर्वासां च सपत्नीनां सौभाग्यं वाधिकं भवेत् ॥ २३ ॥\nअथ तस्याः सपत्न्यो याः सर्वा दुःखसमन्विताः॥\nदृष्ट्वा सौभाग्यवृद्धिं तां तस्या एव दिनेदिने ॥ २४ ॥\nएकाः प्रोचुः कर्म चैतद्यदेषा कुरुते सदा ॥\nमृन्मयांश्च समादाय पूजयेत्पंचपिंडकान् ॥ २५ ॥\nअन्यास्तां मंत्रसंसिद्धां प्रवदंति महर्षयः ॥\nअन्या वदन्ति पुण्यानि ह्यस्याः पूर्वकृतानि च ॥ २६ ॥\nएवं तासां सुदुःखानां महान्कालो जगाम ह ॥\nकस्यचित्त्वथ कालस्य सर्वाः संमंत्र्य ता मिथः ॥ २७ ॥\nतस्याः संनिधिमाजग्मुस्तस्मिन्नेव जलाशये ॥\nयत्र सा पूजयेद्गौरीं कृत्वा तां पञ्च पिंडिकाम् ॥ २८ ॥\nततः सर्वाः समालोक्य त्यक्त्वा गौरीप्रपूजनम् ॥\nसंमुखी प्रययौ तूर्णं कृतांजलिपुटा स्थिता ॥ २९ ॥\nस्वागतं वो महा भागा भूयः सुस्वागतं च वः ॥\nकृत्यं निवेद्यतां शीघ्रं येनाशु प्रकरोम्यहम् ॥ 6.177.३० ॥\n॥ सपत्न्य ऊचुः ॥ ॥\nवयं सर्वाः समायाताः कौतुके तवांतिकम् ॥\nदौर्भाग्यवह्निनिर्दग्धास्तव सौभाग्यजेनच ॥ ३१ ॥\nतस्माद्वद महाभागे मृन्मयां पंचपिंडिकाम् ॥\nनित्यमर्चयसि त्वं किं सौभा ग्यस्य विवर्धनम् ॥ ३२ ॥\nकिं ते कारणमेतद्धि किं वा मन्त्रसमुद्भवः ॥\nप्रभावोऽयं महाभागेगुह्यं चेन्नो वदस्व नः ॥ ३३ ॥\n॥ पद्मावत्युवाच ॥ ॥ ॥\nरहस्यं परमं गुह्यं यत्पृष्टास्मि शुभाननाः ॥\nअवक्तव्यं वदिष्यामि भवतीनां तथापि च ॥ ३४ ॥\nगौरीपूजनकाले तु यस्माच्चैव समागताः॥\nसर्वा मम भगिन्यः स्थ ईर्ष्याधर्मो न मेऽस्ति च ॥ ३५ ॥\nअहमासं पुरा कन्या पुरे कुसुमसंज्ञिते ॥\nवीरसेनस्य शूद्रस्य वणिक्पुत्रस्य धीमतः ॥\nतेन दत्ताऽस्मि धर्मेण विवाहार्थं महात्मना ॥ ३६ ॥\nततो विवाहसमये मम दत्तानि वृद्धये ॥\nपंचाक्षराणि श्रेष्ठानि योषिता दीक्षया सह ॥\nगौरी पूजाकृते चैव प्रोक्ता चाहं ततः परम् ॥ ३७ ॥\nयावत्पुत्रि त्वमात्मानमेतैः पूजयसेऽक्षरैः ॥\nजलपानं न कर्तव्यं तावच्चैव कथञ्चन ॥ ३८ ॥\nयेन संप्राप्स्यसेऽभीष्टं तत्प्रभावाद्यदीप्सितम् ॥\nतथेति च मया प्रोक्तं तस्याश्चैव वरानने ॥ ३९ ॥\nततो विवाहे निर्वृत्ते गताऽहं पतिना सह ॥\nश्वशुर स्तिष्ठते यत्र श्वश्रूश्चैव सुदारुणा ॥ 6,177.४० ॥\nगौरीपूजाकृते मां च निवारयति सर्वदा ॥\nततोऽहं भयसन्त्रस्ता गौरीभक्तिपरायणा ॥\nजलार्थं यत्र गच्छामि तस्मिंश्चैव जलाश्रये ॥ ४१ ॥\nततः कर्द्दममादाय मन्त्रैः पंचभिरेवच ॥\nतैरेव पूजयाम्येव गौरीं भक्तिपरायणा ॥ ४२ ॥\nप्रक्षिपामि तत स्तोये ततो गच्छामि मन्दिरम् ॥\nकस्यचित्त्वथ कालस्य भर्ता मे प्रस्थितः शुभः ॥\nदेशांतरं वणिग्वृत्त्या सोऽपि मार्गं तमाश्रितः ॥ ४३ ॥\nस गच्छन्मरुमार्गेण मां समादाय स्नेहतः ॥\nसंप्राप्तो निर्जलं देशं सुरौद्रं मरुमंडलम् ॥ ४४ ॥\nतथा रौद्रतरे काले वृषस्थे दिवसाधिपे।\nततः सार्थः समस्तश्च विश्रांतः स्थलमध्यगः ॥ ४५ ॥\nकूपमेकं समाश्रित्य गम्भीरं जलदोपमम् ॥\nएतस्मिन्नेव काले तु मया दृष्टः समीपगः ॥\nतोयाकारो मरु द्देशस्तश्चित्ते विचिन्तितम् ॥ ४६ ॥\nयत्तच्च दृश्यते तोयं समीपस्थं तथा बहु ॥\nअत्र स्नात्वा शुचिर्भूत्वा गौरीमभ्यर्च्य भक्तितः ॥\nपिबामि सलिलं पश्चात्सुस्वादु सरसीभवम् ॥ ४७ ॥\nततः संप्रस्थिता यावत्प्रगच्छामि पदात्पदम् ॥\nयावद्दूरतरं यामि तावत्सा मृगतृष्णिका ॥ ४८ ॥\nएतस्मिन्न न्तरे प्राप्तो नभोमध्यं दिवाकरः ॥\nवृषस्थो येन दह्यामि ह्युपरिष्टाच्छुभानना ॥ ४९ ॥\nअधोभागे सुतप्ताभिर्वालुकाभिः समंततः ॥\nतृष्णार्ताऽहं ततस्तस्मिन्मरुदेशे समाकुला ॥ 6.177.५० ॥\nततश्च पतिता भूमौ विस्फोटकसमावृता ॥\nततो मया स्मृता चित्ते कथा भारतसंभवा ॥ ५१ ॥\nनृगेण तु यथा यज्ञो वालुकाभिर्विनिर्मितः ॥\nकूपान्तः क्षिप्यमाणेन तृणलोष्टांबुवर्जितम् ॥ ५२ ॥\nभक्तिग्राह्यास्ततो देवास्तुष्टास्तस्य महात्मनः॥\nतदहं वालुकाभिश्च पूजयामि हरप्रियाम्॥ ५३ ॥\nतेन तुष्टा तु सा देवी मम राज्यं प्रयच्छति ॥\nअद्य देहान्तरे प्राप्ते मनोभीष्टमनंतकम् ।। ५४\nततस्तु पंचभिर्मन्त्रैस्तैरेव स्मृतिमागतैः ॥\nपंचभिर्मुष्टिभिर्देवी वालुकोत्थैः प्रपूजिता ॥ ५५ ॥\nततः पञ्चत्वमापन्ना तत्कालेऽहं वरांगनाः ॥\nदशार्णाधिपतेर्जाता सदने लोकविश्रुते ॥ ५६ ॥\nजातिस्मरणसंयुक्ता तस्या देव्याः प्रसादतः ॥\nभवतीनां कनिष्ठास्मि ज्येष्ठा सौभाग्यतः स्थिता ।।५७ ॥\nएत स्मात्कारणाद्गौरीं मुक्त्वैतान्पञ्चपिण्डकान्॥\nकर्द्दमेन विधायाथ पूजयामि दिनेदिने ॥ ५८ ॥\nएतद्गुह्यं मया ख्यातं भवतीनामसंशयम् ॥\nसत्येनानेन मे गौरी मनोभीष्टं प्रयच्छतु ॥ ५९ ॥\n॥ लक्ष्मीरुवाच ॥ ॥\nततः सर्वाः सपत्न्यस्ताः कृतांजलिपुटाः स्थिताः ॥\nमामूचुर्विनयाद्वाचा प्रणिपत्य मुहुर्मुहुः ॥6.177.६॥।\nप्रसादं कुरु चास्माकं दीयतां मन्त्रपंचकम्॥\nतदेव येन ते देवी तुष्टा सा परमेश्वरी ॥ ६१ ॥\nमया प्रोक्ताश्च ता सर्वाः प्रार्थयध्वं यथेच्छया ॥\nअहं सर्वं प्रदास्यामि तत्सत्यं वचनं मम ॥ ६२ ॥\nततो देव मया प्रोक्तं तासां तन्मंत्रपंचकम् ॥\nशिष्यत्वं गमितानां च वाङ्मनःकायकर्मभिः ॥ ६३ ॥\n॥ विष्णुरुवाच ॥ ॥\nममापि वद देवेशि कीदृक्तन्मन्त्रपञ्चकम् ॥\nयत्त्वयाऽनुष्ठितं पूर्वं तया तासां निवेदि तम्॥ ६४ ॥\n॥ लक्ष्मीरुवाच ॥ ॥\nनमः पृथिव्यै क्षांतीशि नम आपोमये शुभे ॥\nतेजस्विनि नमस्तुभ्यं नमस्ते वायुरूपिणि ॥ ६५ ॥\nआकाशरूपसंपन्ने पंचरूपे नमोनमः ॥ ६६ ॥\nएभिर्मन्त्रैर्मया पूर्वं पूजिता परमेश्वरी ॥\nतेन राज्यं मया प्राप्तं सर्वस्त्रीणां सुदुर्लभम् ॥ ६७ ॥\nततश्च स्थापिता देवी कृत्वा रत्नमयी शुभा ॥\nहाटकेश्वरजे क्षेत्रे मया तत्र सुरेश्वर ॥ ६८ ॥\nतां या पूजयते नारी सद्योऽपि पतिवल्लभा ॥\nजायते नात्र सन्देहः सर्वपापविवर्जिता ॥ ६९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पञ्चपिंडिकोत्पत्ति माहात्म्य वर्णनं नाम सप्तसप्तत्युत्तरशततमोऽध्यायः ॥ १७७ ॥"
  }
]
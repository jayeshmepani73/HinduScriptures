[
  {
    "text": "सूत उवाच॥\nतस्मादेषा महाराज शिवरात्रिर्विपश्चिता॥।\nकर्तव्या पुरुषेणात्र लोकद्वयमभीप्सुना॥१॥\nआनर्त उवाच॥\nमंकणेश्वरमाहात्म्यं मया विस्तरतः श्रुतम्॥\nशिवरात्रिसमोपेतं यत्त्वया परिकीर्तितम्॥ २॥\nसांप्रतं वद मे कृत्स्नं सिद्धेश्वरसमुद्भवम्॥\nविस्तरेण महाभाग परं कौतूहलं हि मे॥३॥\nभर्तृयज्ञ उवाच॥\nसिद्धेश्वर इति ख्यातो महादेवो महीपते॥\nतस्योत्पत्तिस्त्वया पूर्वं श्रुतात्र वदतो मम॥४॥\nसांप्रतं तत्फलं वच्मि तस्मिन्दृष्टे तु दानजम्॥\nयत्फलं जायते नॄणां चक्रवर्तित्व संभवम्॥५॥\nतुलापुरुषदानं च तत्र राजन्प्रशश्यते॥\nय इच्छेच्चक्रवर्तित्वं समस्ते धरणीतले॥६॥\nआनर्त उवाच॥\nतुलापुरुषदानस्य यो विधिः परिकीर्तितः॥\nतं मे सर्वं समाचक्ष्व विस्तरेण महामुने॥७॥\nभर्तृयज्ञ उवाच॥\nचंद्रसूर्योपरागे वा अयने विषुवे तथा॥\nतीर्थे वा पुरुषश्रेष्ठ तुलापुरुषसंभवम्॥८॥\nप्रशंसंति विधिं सम्यक्प्राप्ते वा चेंदुसंक्षये॥\nब्राह्मणानां सुदांतानामनुष्ठानवतां सताम्॥९॥\nवेदाध्ययनयुक्तानां निर्दोषाणां च पार्थिव॥\nविभज्य स भवेद्देयो नैकस्य च कथंचन॥६.२६७.१०॥\nशुचौ देशे समे पुण्ये पूर्वोत्तरप्लवे शुभे॥\nमंडपं कारयेद्विद्वान् रम्यं ष़ोशहस्तकम्॥\nतन्मध्ये कारयेद्वेदिं चतुर्हस्त प्रमाणतः।\nयजमानस्य हस्तेन हस्तैकेन समुच्छ्रिताम्॥१२॥\nचतुर्हस्तानि कुण्डानि चतुर्दिक्षु प्रकल्पयेत ॥\nएकहस्तप्रमाणानि आयामव्यासविस्तरात्॥\nऐशान्यामपरां वेदिं हस्तमात्रां न्यसेच्छुभाम्॥\nरत्निमात्रोत्थितां चैव ग्रहांस्तत्र प्रकल्पयेत्॥ १४॥\nयुग्मांश्च ऋत्विजः कार्याश्चतुर्दिक्षु यथाक्रमम्॥\nबह्वृचोऽध्वर्यश्चैव च्छंदोगाथर्वणावपि॥ १५॥\nतूष्णीं तु देवताहोमस्तैः कार्यः सुसमाहितैः॥\nतल्लिंगैर्नृपतेमंत्रैः स्वशक्त्या जप एव च॥१६॥\nएकहस्तप्रविष्टं तु चतुर्हस्तोच्छ्रितं तथा॥\nस्तंभद्वयं तु कर्तव्यं वेदियाम्योत्तरे स्थितम्॥१७॥\nतन्मध्ये सुशुभं काष्ठं स्तंभजात्यं दृढं न्यसेत्॥\nचन्दनः खदिरो वाथ बिल्वोवाऽश्वत्थ एव वा॥ १८॥\nतिंदुको देवदारुर्वा श्रीपर्णी वा वटोऽथवा॥\nअष्टौ वृक्षाः शुभाः शस्ताः स्तंभार्थं नृपसत्तम्॥१९॥\nशिक्यद्वय समोपेतां तन्मध्ये विन्यसेत्तुलाम्॥\nस्नातः शुक्लांबरधरः शुक्लमाल्यानुलेपनः॥६.२६७.२०।\nपूरयित्वा समंताच्च लोकपालान्यथाक्रमम्॥\nस्तंभान्संपूजयत्पश्चाद्गन्धमाल्यानुलेपनैः॥२१॥\nतुलां च पार्थिवश्रेष्ठ पुण्याहं च प्रकीर्तयेत्॥\nयजमानो निजैः सर्वैरायुधैः कायसंस्थितैः॥२२॥\nपश्चिमां दिशमास्थाय प्राङ्मुखः श्रद्धयाऽन्वितः॥\nकृतांजलिपुटो भूत्वा इमं मंत्रमुदीरयेत्॥२३॥\nब्रह्मणो दुहिता नित्यं सत्यं परममाश्रिता॥\nकाश्यपी गोत्रतश्चैव नामतो विश्रुता तुला॥२४॥\nत्वं तुले सत्यनामासि स्वभीष्टं चात्मनः शुभम्॥\nकरिष्यामि प्रसादं मे सांनिध्यं कुरु सांप्रतम्॥२५॥\nततस्तस्यां समारुह्य स्वशक्त्या यत्समाहृतम्॥\nदानार्थं पूर्वमायोज्यं शिक्येन्यस्मिन्नरोत्तम॥२६॥\nसुवर्णं रजतं वाऽथ वस्त्रं चान्यदभीप्सितम्॥\nयावत्साम्यं भवेद्राजन्नात्मनोऽभ्यधिकं च वा॥२७॥\nततोऽभीष्टां समासाद्य देवतां शिक्यमाश्रितः॥\nउदकं जलमध्ये च तदर्थं प्रक्षिपेद्द्रुतम्॥२८॥\nसतिलं सहिरण्यं च साक्षतं विधिपूर्वकम्॥\nअवतीर्य ततः सर्वं ब्राह्मणेभ्यो निवेदयेत्॥२९॥\nयत्फलं प्राप्यते पश्चात्तदिहैकमनाः शृणु॥६.२६७.३०॥\nअजानता जानता वा यत्पापं तु भवेत्कृतम्॥\nतत्सर्वं नाशयेन्मर्त्यो दानस्यास्य प्रभावतः॥३१॥\nयावन्मात्रं कृतं पापमतीतं नृपसत्तम॥\nतावन्मात्रं क्षयं याति तुलापुरुषदानतः॥३२॥\nईश्वराणां समादिष्टं कायक्लेशभयात्मनाम्॥\nपुरश्चरणमेतद्धि दानं तौल्यसमुद्भवम्॥३३॥\nएतद्दत्तं दिलीपेन कार्तवीर्येण भूपते॥\nपृथुना पुरुकुत्सेन तथान्यैरपि पार्थिवैः॥३४॥\nएतत्पुण्यं प्रशस्यं च सर्वकामप्रदं नृणाम्।\nतुलापुरुषदानं च सर्वोपद्रवनाशनम्॥३५॥\nआधयो व्याधयो न स्युर्न वैधव्यं गदोद्भवम्॥\nसंजायते नृपश्रेष्ठ न वियोगः स्वबन्धुभिः॥\nतुलापुरुषदानस्य फलमेतदुदाहृतम्॥३६॥\nतुलापुरुषदानस्य प्रदत्तस्य नृपोत्तम॥\nन शक्यते कथयितुं फलं यत्स्यात्कलौ युगे॥३७॥\nदक्षिणामूर्तिमासाद्य सिद्धेश्वरविभोः पुरः॥\nयः प्रयच्छति भूपाल सहस्रगुणितं फलम्॥३८॥\nतस्मात्सर्वप्रयत्नेन प्राप्य सिद्धेश्वरं विभुम्॥\nतुलापुरुषदानं च कर्तव्यं सुविवेकिना।३९॥\nएकत्र सर्वतीर्थानि सर्वाण्यायतनानि च॥\nहाटकेश्वरजे क्षेत्रे कथितानि स्वयंभुवा॥६.२६७.४०॥\nसिद्धेश्वरः सुरश्रेष्ठ एकत्र समुदाहृतः॥\nतस्मिन्दृष्टे तथा स्पृष्टे पूजिते नृपसत्तम॥\nसर्वेषां लभते मर्त्यः फलं यत्परिकीर्तितम्॥४१॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीसिद्धेश्वरमाहात्म्ये तुलापुरुषदानमाहात्म्यवर्णनं नाम सप्तषष्ट्युत्तरद्विशततमोऽध्यायः॥२६७॥"
  }
]
[
  {
    "text": "॥ सूत उवाच ॥ ॥\nसत्यसन्धोपि हृष्टात्मा सतां दृष्ट्वा सुखान्विताम्॥\nअभीष्टपतिना युक्तां कृतकृत्यो बभूव ह ॥ १ ॥\nततस्तस्यैव लिंगस्य दक्षिणां मूर्तिमाश्रितः ॥\nदृढं पद्मासनं कृत्वा सम्यग्ध्यानपरायणः ॥ २ ॥\nआत्मानमात्मनैवाथ ब्रह्मद्वारेण संस्थितः ॥\nततो निःसारयामास पुलकेन समन्वितः ॥ ३ ॥\nअथ ते ब्राह्मणास्तस्य चमत्कारपुरोद्भवाः ॥\nदेवता दर्शनार्थाय प्राप्ता दृष्ट्वा कलेवरम् ॥ ४ ॥\nअप्रियं तेजसा हीनं मृतमस्पृश्यतां गतम् ॥\nलिंगस्य नातिदूरस्थं दाह्यार्थं यत्नमास्थिताः ॥ ५ ॥\nयावद्गुर्वीं चितां कृत्वा तमन्वेष्टुं समुद्यताः ॥\nतावन्नष्टं शवं तच्च ज्ञायते नैव कुत्रचित् ॥ ६ ॥\nततश्च विस्मयाविष्टास्तं प्रशंसासमन्वितैः ॥\nवचनैर्बहुशो भूयो विकथ्य च मुहुर्मुहुः ॥ ७ ॥\nततस्तस्योत्थलिंगस्य सर्वं पूजादिकं च यत् ॥\nसर्वे निरूपयामासुः सप्तविंशतिमध्यतः ॥ ८ ॥\nलिंगानां तद्भवेन्नित्यं सत्यसंधस्य भूपतेः ॥\nकामदं भक्तजंतूनां सर्वपातकनाशनम् ॥ ९ ॥\n॥ ऋषय ऊचुः ॥ ॥\nचमत्कारनरेंद्रस्य वंशे क्षीणे महामते ॥\nआनर्त्ताधिपतिः कोऽन्यस्तत्र राजा बभूव ह ॥ ६.१२८.१० ॥\nसूत उवाच ॥ ॥\nबृहद्बले हते भूपे संग्रामे द्विजसत्तमाः ।\nपुत्रबंधुसमायुक्ताः सर्व लोकाः समाययुः ॥ ११ ॥\nयत्रस्थः स महीपालः सत्यसंधस्तपोन्वितः ॥\nशोकोद्विग्नास्ततः प्राहुस्तं भूपं रहसि स्थितम् ॥ १२ ॥\nक्षीणोऽयं तावको वंशो न कश्चिद्विद्यते यतः ॥\nदायादोऽपि कथं पृथ्वी संप्रतीयं भविष्यति ॥ १३ ॥\nअराजके नृपश्रेष्ठ मात्स्यो न्यायः प्रवर्तते ॥\nराष्ट्रे चैव पुरे चैव ग्रामे चैव विशेषतः ॥ १४ ॥\nपरदाररता ये च ये च तस्करवृत्तयः ।\nसर्वे राजभयाद्राजन्मर्यादां पालयंति वै ॥ १५ ॥\nतस्मात्त्वं तप उत्सृज्य राज्यं पूर्वक्रमागतम् ॥\nकुरु राज्यं तथा दारान्पुत्रार्थं प्राप्य मा चिरम् ॥ १६ ॥\n॥ राजोवाच ॥ ॥\nसंन्यस्तोऽहं द्विजश्रेष्ठा न राज्यं कर्तुमुत्सहे ॥\nन सुतानां न दाराणां संग्रहं च कथंचन ॥ १७ ॥\nतत्पुत्रार्थं प्रवक्ष्यामि युष्माकं स्वामिनः कृते ॥\nउपायं येन राजा स्यादानर्त्तो लोकपालकः ॥ १८ ।\nजामदग्न्येन रामेण यदा क्षत्रं निपातितम् ॥\nगर्भस्थमपि कार्त्स्न्येन कोपोपहतचेतसा ॥ १९ ॥\nततः क्षत्रियभार्याः प्रागृतुस्नानात्समाययुः ॥\nब्राह्मणान्पुत्रजन्मार्थं न कामार्थं कथंचन ॥ ६.१२८.२० ॥\nततः पुत्राः समुत्पन्नास्तेजोवीर्यसमन्विताः ॥\nक्षेत्रजा भूमिपालानां संजाताश्च महीक्षितः ॥२१॥\nतस्माद्बृहद्बलस्यैता भार्यास्तिष्ठंति या जनाः ॥\nब्राह्मणांस्ता उपागम्य ऋतुस्नाता यथोचितान् ॥ २२ ॥\nलभिष्यंति च पुत्रांस्तास्तेभ्यः क्षत्रियपुंगवान् ॥\nये भूमिं पालयिष्यंति पालयिष्यंति च प्रजाः ॥ २३ ॥\nतथाऽत्रास्ति शुभं कुण्डं वासिष्ठं पुत्रजन्मदम् ॥\nयत्र स्नाता ऋतौ नारी सद्यो गर्भवती भवेत् ॥\nअमोघरेताः कांता च स्नानादत्र प्रजायते ॥ २४ ॥\nये पूर्वं क्षत्रिया जाता ब्राह्मणैः क्षत्रिणीषु च ॥\nते सर्वे तत्प्रभावेन संजाता नात्र संशयः ॥ २५ ॥\nययायया द्विजो यश्च क्षत्रिण्याऽभूद्वृतः पुरा ॥\nतया सह समागत्य स्नातं मन्त्रपुरस्कृतम् ॥ २६ ॥\nसकृन्मैधुनसंसर्गात्ततस्तीर्थप्रभावतः ॥\nसर्वासां यत्सुता जाता दुहिता न कथंचन ॥ २७ ॥\nये केचित्पुत्रदा मंत्राश्चातुश्चरणासंभवाः ।\nते सर्वेऽत्र वसिष्ठेन प्रयुक्ताः क्षत्त्रमिच्छता ॥ २८ ।\nदंपत्योः स्नानमात्रेण जातेऽत्र स्यात्सुपुत्रकः॥\nतस्मात्सुपुत्रदंनाम कुण्डमेतन्निगद्यते ॥ २९ ॥\nतस्माद्भार्याः समस्तास्ता बृहद्बलसमुद्भवाः ॥\nअत्र स्नानं प्रकुर्वंतु यथोक्तविधिना जनाः ॥ ६.१२८.३० ॥\nनैव किंचिदसत्यं स्यान्न च निंदाकरं तथा ॥\nश्रूयते च यतः श्लोकः पूर्वाचार्यैरुदाहृतः ॥ ३१ ॥\nअद्भ्योऽग्निर्ब्रह्मतः क्षत्त्रमश्मनो लोहमुच्छ्रितम्॥\nतेषां सर्वत्रगं तेजः स्वासु योनिषु शाम्यति ॥ ३२ ॥\nतच्छ्रुत्वा जनाः सर्वे सचिवानां वचोखिलम् ॥\nतदाचख्युर्द्रुतं गत्वा सत्यसंधस्य भूपतेः ॥ ३३ ॥\nततस्ताः सर्वशो दारा ब्राह्मणानतिसुन्दरान् ॥\nऋतुस्नाताः समाजग्मुर्नृपपत्न्यः सुहर्षिताः ॥ ३४ ॥\nयत्र तत्पुत्रदं तीर्थं वसिष्ठेन विनिर्मितम् ॥\nतत्र स्नात्वा सकृत्संगं समासाद्य द्विजोद्भवम् ॥ ३५ ॥\nसर्वास्ताः पुत्रवत्यश्च संजाता द्विजसत्तमाः ॥\nआसीत्तस्य नरेंद्रस्य शतं पंचभिरन्वितम् ॥ ३६ ॥\nतासां समभवद्विप्राः शतं पंचाधिकं तथा ॥ ३७ ॥\nप्रत्येकं वरपुत्राणां वंशवृद्धिकरं परम् ॥\nआनंदजननं सम्यक्सर्वेषां राष्ट्रवासिनाम् ॥ ३८ ॥\nतत्र श्रेष्ठोऽभवत्पुत्रो य आनर्तपतिर्भुवि ॥\nअटोनाम सुविख्यातः सर्वशत्रुनिबर्हणः ॥ ३९ ॥\nअटेश्वरइति ख्यातो येन देवोऽत्र निर्मितः ॥\nसुभक्त्या येन दृष्टेन वंशोच्छित्तिर्न जायते ॥ ६.१२८.४० ॥\n॥ ऋषय ऊचुः ॥ ॥\nकस्मात्तस्य कृतं नाम एतच्चाऽट इति स्मृतम् ॥\nअन्वयेन परित्यक्तं तस्मात्कीर्तय सूतज ॥४१॥\nसचिवैर्ब्राह्मणैर्वापि तस्यैतन्नाम निर्मितम् ॥\nमात्रा वा तत्समाचक्ष्व परं कौतूहलं हि नः ॥ ४२ ॥\n॥ सूत उवाच ॥ ॥\nन मात्रा तत्कृतं नाम न विप्रैः सचिवैर्नृप ॥\nतत्कृतं देवदूतेन व्योमस्थेन द्विजोत्तमाः ॥ ४३ ॥\nयथा तथा प्रवक्ष्यामि श्रोतव्यं सुसमाहितैः ॥\nयया स भूपतिर्जातो दशार्णाधिपतेः सुता ॥ ४९ ॥\nसा रूपयौवनोपेता रूपाढ्यं प्राप्य सद्द्विजम् ॥\nप्रस्थिता स्नातुकामाथ पुत्रतीर्थे मृगेक्षणा ॥ ४५ ॥\nसहिता तेन विप्रेण कंदर्पप्रतिमेन च ॥\nअथ ताभ्यां महान्रामो मिथः संदर्शनात्स्थितः ॥ ४६ ॥\nतादृङ्मात्रं सुकृच्छ्रेण प्राप्तं तीर्थं सुतप्रदम् ॥\nततः स्नात्वा जले तस्मिन्निष्क्रांतौ तौ सुकामुकौ ॥४७॥\nव्रजमानौ च मार्गेऽपि कामधर्ममुपागतौ ॥\nअत्यौत्सुक्यात्सुसंहृष्टौ लज्जां त्यक्त्वा सुदूरतः ॥ ४८ ॥\nनिंदमानस्य लोकस्य विच्छेदवचनैस्तदा ॥\nवीर्योत्सर्गेऽथ संजाते यावदुत्तिष्ठते द्विजः ॥ ४९ ॥\nतावदाकाशगा वाणी सहसा देवनिर्मिता ॥\nअटताराजमार्गेण विप्रेणानेन वै यतः ॥ ६.१२८.५० ॥\nउत्पादितस्तु पुत्रोऽयमौत्सुक्याद्ब्राह्मणेन तु ॥\nअटाख्यो भूपतिस्तस्माल्लोके ख्यातो भविष्यति ॥ ५१ ॥\nदीर्घायुर्बहुपुत्रश्च शत्रुंपक्षक्षयावहः ॥\nएतस्मात्कारणाद्विप्रा अटाख्यः स बभूव ह ॥ ५२ ॥\nस्ववंशोद्धरचंद्रोऽत्र वांछितार्थप्रदोऽर्थिनाम् ॥\nतेनैतत्क्षेत्रमासाद्य स्थापितं लिंगमुत्तमम् ॥\nस्वनाम्ना ब्राह्मणश्रेष्ठाः सर्वदेष्टप्रदं नृणाम् ॥ ५३ ॥\nयस्तन्माघचतुर्दश्यां पूजयेच्छ्रद्धयान्वितः ॥\nन तस्य जायते किंचिद्दुःखं संतानसंभवम् ॥ ५४ ॥\nअपि वर्षशतानारी स्नात्वा कुण्डे सुतप्रदे ॥\nअटेश्वरं ततः पश्येच्छिवभक्तिपरायणा ॥ ५५ ॥\nसद्यः पुत्रमवाप्नोति वंशवृद्धिकरं परम् ॥ तत्प्रसादान्न संदेहः कार्तिकेय वचो यथा ॥ ५६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽटेश्वरोत्पत्तिमाहात्म्यवर्णनंनामाष्टाविंशत्युत्तरशततमोऽध्यायः ॥ १२८ ॥"
  }
]
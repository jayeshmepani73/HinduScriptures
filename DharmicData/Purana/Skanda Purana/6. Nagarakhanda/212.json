[
  {
    "text": "॥ ऋषय ऊचुः ॥ ॥\nश्रुतं तीर्थत्रयं पुण्यं हाटकेश्वरसंज्ञिते ॥\nक्षेत्रेऽत्र यत्त्वया प्रोक्तमस्माकं सूतनंदन ॥ १ ॥\nविश्वामित्रीयमाहात्म्यं श्रोतुमिच्छामहे वयम्॥\nसांप्रतं तत्समाचक्ष्व परं कौतूहलं हि नः ॥ २ ॥\n॥ सूत उवाच ॥ ॥\nसमुद्रस्यापि पारोऽत्र लक्ष्यते च क्षितेरपि ॥\nतारकाणां मुनेस्तस्य न गुणानां द्विजोत्तमाः ॥ ३ ॥\nलक्ष्यते केनचित्पारो गाधेः पुत्रस्य धीमतः ॥\nक्षत्रियोऽपि द्विजत्वं यः संप्राप्तो द्विजसत्तमाः॥ ॥ ४\nअंत्यजत्वं गतस्यापि त्रिशंकोः पृथिवीपतेः ॥\nयज्ञभागभुजो देवाः प्रत्यक्षेण विनिर्मिताः ॥ ५ ॥\nब्रह्मणः स्पर्धया येन पुरा सृष्टिर्द्विजोत्तमाः ॥\nप्रारब्धा च ततो देवैः प्रणिपत्य निवारितः ॥ ६ ॥\nतस्य तीर्थस्य माहात्म्यं साप्रतं वदतो मम ॥\nश्रूयतां ब्राह्मणश्रेष्ठाः सर्वपातकनाश नम् ॥ ७ ॥\nतेन तत्र कृतं कुण्डं स्वहस्तेन महात्मना ॥\nशस्त्रं विनापि भूपृष्ठं प्रविदार्य समंततः ॥ ८ ॥\nतत्र ध्यात्वा समानीता पातालाज्जाह्नवी नदी ॥\nमर्त्यलोके समायातं यस्यास्तोयं सुनिर्मलम् ॥ ९ ॥\nसुस्वादु च तथा स्नानात्सर्वपातकनाशनम् ॥\nतेनापि स्थापितस्तत्र भास्करो वारितस्करः ॥ ६.२१२.१० ॥\nयः सप्तम्यां सूर्यवारे स्नात्वा तस्य हृदे शुभे ॥\nमाघमासे सिते पक्षे नमस्यति दिवाकरम् ॥\nस कुष्ठैर्मुच्यते सर्वैस्तथा पापैर्द्विजो त्तमाः ॥ ११ ॥\nपश्चिमोत्तरदिग्भागे तस्यास्ति जलसंभवा ॥\nधन्वंतरिकृता वापी सर्वरोगविनाशिनी ॥ १२ ॥\nतत्र पूर्वं तपस्तेपे धन्वं तरिरुदारधीः ॥\nववन्दे तपसा युक्तो ध्यायमानः समाहितः ॥ १३ ॥\nततः कालेन महता संतुष्टस्तस्य भास्करः ॥\nउवाच वरदोऽस्मीति प्रार्थयस्व महामते ॥ १४ ॥\n॥ धन्वंतरिरुवाच ॥ ॥\nअत्र कुण्डे नरो भक्त्या यः स्नानं कुरुते विभो ॥\nतस्य स्यात्सर्वरोगाणां संक्षयः सुरसत्तम ॥ १५ ॥\n॥ श्रीभगवानुवाच ॥ ॥\nअद्य शस्ते दिने योऽत्र सप्तम्यां रविवासरे ॥\nसूर्योदये नरः स्नानं करिष्यति समाहितः ॥\nव्याधिग्रस्तः स नीरोगस्तत्क्षणात्संभविष्यति ॥ १६ ॥\nनीरोगश्चेप्सितान्कामान्निष्कामो मोक्षमेष्यति ।१ १७ ॥\nएवमुक्त्वा सुरश्रे ष्ठोंऽतर्धानं स गतो रविः ॥\nधन्वन्तरिः प्रहृष्टात्मा स्वस्थानं च गतस्ततः ॥ १८ ॥\nकस्यचित्त्वथ कालस्य रत्नाक्षोऽथ महीपतिः ॥\nअयोध्याधि पतिः ख्यातः सूर्यवंशसमुद्भवः ॥ १९ ॥\nकृतज्ञश्च वदान्यश्च स्वदारनिरतः सदा ॥\nशूरः परमतेजस्वी सर्वशत्रुनिषूदनः ॥ ६.२१२.२० ॥\nपूर्वकर्मविपाकेन तस्य भूमिपतेर्द्विजाः ॥\nकुष्ठव्याधिरभूद्रौद्रो दुश्चिकित्स्यो जगत्त्रये ॥२१॥\nतदस्ति नौषधं लोके यत्तेन न कृतं द्विजाः ॥\nकुष्ठग्रस्तेन वा दानं यत्र दत्तं महात्मना ॥ २२ ॥\nयथायथौषधान्येव स करोति ददाति च ॥\nतथातथा तस्य कायो व्याधिना क्षामितो भृशम् ॥ २३ ॥\nततो वैराग्यमापन्नः स नृपो द्विजसत्तमाः ॥\nपुत्रं राज्येऽथ संस्थाप्य वांछयामास पावकम् ॥\nनिषिद्धोऽपि हि तैः सर्वैः कलत्रैराप्तसेवकैः ॥ २४ ॥\nदत्त्वा दानानि विप्रेभ्यः पूजयित्वा सुरोत्तमान् ॥\nसंभाष्य च सुहृद्वर्गं शासयित्वा निजं सुतम् ॥ २५ ॥\nएतस्मिन्नेव काले तु भ्रममाणे यदृच्छया ॥\nकश्चित्कार्पटिकः प्राप्तो दिव्यरूपवपुर्धरः ॥ २६ ॥\nअथासौ व्याकुलं दृष्ट्वा तत्सर्वं नृपतेः पुरम् ॥\nअपृच्छद्विस्मयाविष्टो दृष्ट्वा कञ्चिन्नरं द्विजाः ॥ २७ ॥ ॥\n॥ कार्पटिक उवाच ॥ ॥\nकिमेषा व्याकुला भद्रे सर्वा जाता महापुरी ॥\nनिरानन्दाऽश्रुपूर्णाक्षैर्बालवृद्धैर्निषेविता ॥ २८ ॥\nसोऽब्रवीन्नृपतिश्चायं कुष्ठव्याधिसमन्वितः ॥\nसाधयिष्यति सन्दीप्तं सुनिर्विण्णो हुताशनम् ॥ २९ ॥\nतेनेयं नगरी कृत्स्ना परं दुःखमुपागता ॥\nगुणैरस्य समाविष्टा नूनं मृत्युं प्रयास्यति ॥ ६.२१२.३० ॥\nतच्छ्रुत्वा सत्वरं गत्वा नृपं कार्पटिकोऽब्रवीत् ॥ ३१ ॥\nसर्वं जनं नरेन्द्रस्य मृतं जीवापयन्निव ॥\nमा नृपानेन दुःखेन व्याधिजेन हुताशनम् ॥\nप्रविश त्वं स्थिते तीर्थे सर्वव्याधिक्षयावहे ॥ ३२ ॥\nमदीयो भूपते देह ईदृगासीद्यथा तव ॥\nतत्र स्नातस्य सद्योऽथ जात ईदृक्पुनः प्रभो ॥ ३३ ॥\nसप्तम्यां सूर्यवारेण भास्करस्योदयं प्रति ॥\nयस्तत्र कुरुते स्नानं व्याधिग्रस्तो नरो भुवि ॥३४॥\nस व्याधिना विनि र्मुक्तस्तत्क्षणात्कल्पतां व्रजेत्॥\nतथा पापविनिर्मुक्तो यथाहं नृपसत्तम ॥३५॥\n॥ राजोवाच ॥ ॥\nकस्मिन्देशे महातीर्थं तादृशं वद मे द्रुतम् ॥ ॥ ३६ ॥\n॥ कार्पटिकउवाच ॥ ॥\nअस्ति भूमितले ख्यातं नागरं क्षेत्रमुत्तमम् ॥\nकुष्ठव्याधिसमाक्रांतो गतोऽहं तत्र भूपते ॥ ३७ ॥\nतस्य सन्दर्शनार्थाय तीर्थयात्रापरायणः ॥\nतत्र मां दीनमालोक्य व्याधिग्रस्तं सुदुःखितम्॥\nकश्चित्तत्राश्रयः प्राह तपस्वी कृपयान्वितः ॥ ३८ ॥\nपश्चिमोत्तरदिग्भागे देवस्य जलशायिनः ॥\nतीर्थमस्ति महापुण्यं विश्वामित्रजलावहम्॥३९॥\nतत्र गत्वा कुरु स्नानं सप्तम्यां रविवासरे ॥\nमाघमासे तु संप्राप्ते शुक्लपक्षे विशेषतः ॥ ६.२१२.४० ॥\nयेन निर्याति ते कुष्ठो भास्करस्योदयं प्रति ॥\nतच्छ्रुत्वाऽहं च तत्प्राप्तः सप्तम्यां सूर्यसंयुजि ॥\nततश्च कृतवान्स्नानं निर्झरे तत्र शांभवे ॥४१॥\nततस्तस्माद्विनिष्क्रांतो यावत्पश्याम्यहं तनुम्॥\nतावन्नृपेदृशी जाता सत्यमेतत्तवोदितम् ॥४२॥\nतस्मात्त्वमपि राजेंद्र तत्र स्नानं समाचर ॥\nसप्तम्यां सूर्यवारेण भास्करस्योदयं प्रति ॥४३॥\nयेन ते नश्यति व्याधिर्विशेषमपि पातकम् ॥\nतच्छ्रुत्वा स नृपस्तूर्णं तेनैव सहितो ययौ ॥ ४४ ॥\nचकार स तथा स्नानं सप्तम्यां सूर्यवासरे ॥\nमाघमासे तु संप्राप्ते विश्वामित्रजले शुभे ॥ ४५ ॥\nततः कुष्ठविनिर्मुक्तस्तत्क्षणात्समपद्यत ॥\nदिव्यरूपवपुर्द्धारी कामदेव इवापरः ॥ ४६ ॥\nअथ तुष्टो नरेंद्रस्तु तस्मै कार्पटिकाय च ॥\nददौ कोटित्रयं हेम्नः प्रोवाच स ततो वचः ॥ ४७॥\nत्वत्प्रसादाद्विमुक्तोऽस्मि रोगादस्मात्सुदारुणात् ॥\nतस्मात्त्वं गच्छ गेहं स्वं स्थास्येऽहं चात्र निर्भरम् ॥ ४८ ॥\nकरिष्यामि तपो नित्यं स्वकलत्रसम न्वितः ॥\nराज्ये संस्थापितः पुत्रः समर्थो राज्यकर्मणि ॥ ४९ ॥\nइत्युक्त्वा प्रेरयामास तं तथान्यान्समागतान् ॥\nसेवकास्वगृहायैव स्वयं तत्रैव संस्थितः ॥ ६.२१२.५० ॥\nकृत्वाऽऽश्रमपदं रम्यं स्वकलत्रसमन्वितः ॥\nसंप्राप्तश्च परां सिद्धिं कालेन द्विजसत्तमाः ॥ ५१ ॥\nतस्य नाम्ना ततः ख्यातं तीर्थ मेतत्त्रिविष्टपे ॥\nसर्वव्याधिहरं रम्यं सर्वपातकनाशनम् ॥५२॥\nतेन संस्थापितस्तत्र देवदेवो दिवाकरः ॥\nरत्नादित्य इति ख्यातो निजनाम्ना महा त्मना ॥ ५३ ॥\nसप्तम्यां सूर्यवारेण तत्र स्नात्वा प्रपश्यति ॥\nयस्तु पापविनिर्मुक्तः सूर्यलोकं स गच्छति ॥ ५४ ॥\nयदन्यत्तत्र संवृत्तं क्षेत्रजातं द्विजो त्तमाः ॥\nतदहं कीर्तयिष्यामि शृणुध्वं सुसमाहिताः ॥ ५५ ॥\nआसीत्तत्र पुमान्कश्चिद्देशे ग्राम्यो जरात्मकः ॥\nकुष्ठी तथापि नित्यं स करोति पशु रक्षणम् ॥५६॥\nएकदा रक्षतस्तस्य पशूंस्तत्र गिरेरधः ॥\nएकः पशुर्विनिष्क्रांतः सत्पथात्तृणलोभतः ॥५७॥\nसप्तम्यां रविवारेण पतितस्तस्य निर्झरे ॥\nन च संलक्षितस्तेन गच्छमानः कथंचन ॥ ५८ ॥\nअथ यावद्गृहे सोऽथ भोजनाथं समुद्यतः ॥\nतावत्तस्य पशोः स्वामी भर्त्सयन्समुपागतः ॥५९॥\nनायातः स पशुः कस्मान्मदीयो मामके गृहे ॥\nतस्मादानय तं शीघ्रं नो चेत्प्राणान्हरामि ते ॥ ६.२१२.६० ॥\n॥ सूत उवाच ॥ ॥\nतच्छ्रुत्वा भय संत्रस्तः स कुष्ठी सत्वरं ययौ ॥\nतेन मार्गेण येनैव दिवा भ्रांतो महीतले ॥ ६१ ॥\nअथ दूरात्स शुश्राव तस्य रावं पशोस्तदा ॥\nपतितस्य महागर्ते निशांते तमसि स्थिते ॥६२॥\nततो गत्वाऽथ तं गर्तं प्रविश्य जलमध्यतः ॥\nचकर्ष तं पशुं कृच्छ्रात्पंकमध्यात्सुदारुणात् ॥\nसमादायाथ तं हर्म्यं प्रजगाम शनैःशनैः ॥ ६३ ॥\nअर्पयित्वाथ तं तस्य स्वकीयं त्वाश्रमं गतः ॥ ६४ ॥\nततः सुप्तो महाभागाः स प्रबुद्धः पुनर्यदा ॥\nप्रभाते वीक्षते गात्रं यावत्कुष्ठविवर्जितम् ॥ ६५ ॥\nशोभया परया युक्तं विस्मयोत्फुल्ललोचनः ॥\nचिंतयामास किं ह्येतदकस्माद्रोगसंक्षयः ॥ ६६ ॥\nनूनं तस्य प्रभावोऽयं तीर्थस्याद्य निशागमे ॥\nमयावगाहितं यच्च पशोरर्थं सुकर्द्दमम् ॥ ६७ ॥\nततश्च वीक्षयामास तेन गत्वा सुकौतुकात् ॥\nयावत्कंडूविनिर्मुक्तस्तेजसा परिवारितः ॥ ६८ ॥\nतत्र स्थाने स्वयं गत्वा ज्ञात्वा च तीर्थमुत्तमम् ॥\nतपस्तेपे स तत्रैव ध्यायमानो दिवाकरम् ॥६९॥\nअरण्यवासिनं सम्यग्दिवारात्रमतंद्रितः ॥\nगतश्च परमां सिद्धिं दुर्लभां त्रिदशैरपि ॥ ६.२१२.७० ॥\nतस्मात्सर्वप्रयत्नेन तत्र स्नानं समाचरेत् ॥ ७१ ॥\nपूजयेच्चापि तं देवं भास्करं वारितस्करम् ॥\nअद्यापि कलिकालेऽपि तत्र स्नातो नरः शुचिः ॥ ७२ ॥\nतत्र पुण्यजले कुण्डे सप्तम्यां सूर्यवासरे ॥\nयस्तं पूजयते भक्त्या सोऽपि पापैः प्रमुच्यते ॥७३॥\nगायत्र्यष्टसहस्रं यो जपेत्तत्पुरतः स्थितः ॥\nसोऽपि रोगविनिर्मुक्तो मुच्यते सर्वपातकैः ॥ ७४ ॥\nतस्योद्देशेन यो दद्याद्धेनुं श्रद्धासमन्वितः ॥\nन तस्यान्वयजातोऽपि व्याधिना परिगृह्यते ॥ ७८५ ॥\nएतद्वः सर्वमाख्यातं मयादित्यस्य संभवम् ॥\nमाहात्म्यं श्रवणाद्यस्य नरः पापाद्विमुच्यते ॥ ७६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये रत्नादित्यमाहात्म्यवर्णनंनाम द्वादशोत्तरद्विशततमोऽध्यायः ॥ २१२ ॥ ॥"
  }
]
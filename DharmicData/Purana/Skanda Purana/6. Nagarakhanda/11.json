[
  {
    "text": "ऋषय ऊचुः ॥ ॥\nचमत्कारः कथं राजा मुक्तः कुष्ठेन सूतज ॥\nकथं तेन तपस्तप्तं कियत्कालं च भूभुजा ॥ १ ॥\nकतमे ब्राह्मणास्ते वै शंखतीर्थं प्रदर्शितम् ॥\nयैस्तस्य रोगमुक्त्यर्थं दुःखितस्य महात्मनः ॥ २ ॥\nकतमं शंखतीर्थं तत्कस्मिन्स्थाने व्यवस्थितम् ॥\nकिंप्रभावं च निःशेषं सर्वं विस्तरतो वद ॥ ३ ॥\n॥ सूत उवाच ॥ ॥\nअहं वः कीर्तयिष्यामि कथामेतां मनोहराम् ॥\nसर्वपापहरां विप्राश्चमत्कारनृपोद्भवाम् ॥ ४ ॥\nस भ्रांतः सर्वतीर्थानि प्रभासाद्यानि कृत्स्नशः ॥\nतपस्वी नियताहारो भिक्षान्नकृतभोजनः ॥५॥\nपृच्छमानो भिषग्मुख्यानौषधानि मुहुर्मुहुः ॥\nमंत्रान्मंत्रविदश्चैव रोगनाशाय नित्यतः ॥ ॥ ६ ॥\nन लेभे किंचिदिष्टं वा स मंत्रं भेषजं च वा ॥\nतीर्थं वा नृपशार्दूलो येन स्याद्व्याधिसंक्षयः ॥ ७ ॥\nततश्च पार्थिवश्रेष्ठो वैराग्यं परमं गतः ॥\nएकाकी यतचित्तात्मा सर्वसत्त्वविराजिते ॥ ९७ ॥\nनिवासमकरोत्तस्मिन्क्षेत्रे पुण्यतमे चिरम् ॥\nशीर्णपर्णफलाहारो भूमौ शेते सदा निशि ॥\nअन्य स्याऽन्यस्य वृक्षस्य मदाहंकारवर्जितः ॥ ९ ॥\nततः कतिपयाहस्य भ्रममाणो महीपतिः ॥\nसोऽपश्यद्ब्राह्मणश्रेष्ठांस्तीर्थयात्राश्रयान्बहून् ॥ 6.11.१० ॥\nततः प्रणम्य तान्विप्रानुपविष्टान्धरातले ॥\nविश्वामित्राश्रमस्यांते प्रोवाच विनयान्वितः ॥॥॥\n॥ राजोवाच ॥ ॥\nअहं नाम्ना चमत्कारः पार्थिवः सूर्यवंशजः ॥\nआनर्त्ताधिपतिर्व्याप्तः कुष्ठेन द्विजसत्तमाः ॥।२॥\nअस्ति कश्चिदुपायोऽत्र दैवो वा मानुषोऽपि वा ॥\nभेषजं वाऽथ मंत्रो वा येन कुष्ठं प्रशाम्यति ॥ १३ ॥\nममोपरि दयां कृत्वा वदध्वं द्विजसत्तमाः ॥\nकुष्ठग्रस्तशरीरं च परं कृच्छ्रमुपागतम् ॥।४॥\nअथवा वित्थ नो यूयं त्यक्ष्यामीह कलेवरम् ॥\nप्रविश्याग्निं जलं वाऽपि भक्षयित्वाऽथ वा विषम्॥ १५ ॥\nतस्य तद्वचनं श्रुत्वा सर्वे ते द्विजसत्तमाः ॥\nप्रोचुः कृपासमाविष्टास्ततस्तं पृथिवीश्वरम् ॥ १६ ॥\nअस्ति पार्थिवशार्दूल स्थानादस्माददूरतः ॥\nशंखतीर्थमिति ख्यातं सर्वरोगक्षयावहम् ॥ १७ ॥\nये नरा व्याधिना ग्रस्ताः काणाश्चांधास्तथा जडाः ॥\nहीनांगाश्चाऽधिकांगाश्च कुरूपा विकृताननाः ॥ १८ ॥\nतेऽपि चैत्रस्य कृष्णादौ स्नातास्तत्राकृताशनाः ॥\nभवंति नीरुजः सद्यश्चित्रासंस्थे निशाकरे ॥ १९ ॥\nअस्माभिः शतशो दृष्टा द्वादशार्कसमप्रभाः ॥\nकामदेवसमाकारास्तेजोवीर्यसमायुताः ॥ 6.11.२० ॥\n॥ ॥ राजोवाच ॥ ॥\nशंखतीर्थं कथं ज्ञेयं मया ब्राह्मणसत्तमाः ॥\nकथं चैव समुत्पन्नं वदध्वं मम विस्तरात् ॥ २१ ॥\n॥ ब्राह्मणा ऊत्रुः ॥ ॥\nआसीत्पूर्वं मुनिश्रेष्ठो लिखिताख्यो महीतले ॥\nशांडिल्यस्य मुनेः पुत्रस्तपोवीर्यसमन्वितः ॥ २२ ॥\nअथ तस्यानुजो जज्ञे शंखाख्यो धर्मशास्त्रवित् ॥\nकन्दमूलफलाहारः सदैव तपसि स्थितः ॥ २३ ॥\nकस्यचित्त्वथ कालस्य लिखितस्याऽऽश्रमं ययौ ॥\nशंखः स्वादुफलार्थाय पीडितोतिबुभुक्षया ॥ २४ ॥\nस शून्यमाश्रमं प्राप्य लिखितस्य महात्मनः ॥\nआत्मीयानीति मन्वानः फलानि जगृहे ततः ॥ २५ ॥\nभक्षयामास भूरीणि पक्वानि मधुराणि च ॥\nएतस्मिन्नन्तरे प्राप्तो लिखितः शिष्यसंयुतः ॥२६ ॥\nस गृहीतफलं दृष्ट्वा शंखं प्रोवाच कोपतः ॥ २७ ॥\nअदत्तानि मया पाप फलानि हृतवानसि ॥\nकस्मात्त्वं चौर्यरूपेण नानुबन्धमवेक्षसे ॥ २८ ॥\n॥ शंख उवाच ॥॥ ॥ ॥\nसत्यमेतद्द्विजश्रेष्ठ यत्त्वया परिकीर्तितम् ॥\nफलानि प्रगृहीतानि विजनेऽत्र तवाश्रमे ॥ २९ ॥\nतस्मात्कुरु यथार्हं मे निग्रहं चौर्यसंभवम् ॥।\nइह लोकः परश्चैव येन मे स्यात्सुखावहः ॥ 6.11.३० ॥\nततः स हस्तमादाय हस्ते शंखस्य तत्क्षणात् ॥\nचकर्त कोपमाविष्टो वार्यमाणोऽपि तापसैः ॥। ॥ ३१ ॥\nछिन्नहस्तोऽपि शंखस्तु तपश्चक्रे सुदारुणम् ॥\nविशेषेण समासाद्य स्वाश्रमे भूय एव तु ॥ ३२ ॥\nततस्तुष्टो महादेवस्तस्य कालेन केन चित् ॥\nप्रोवाच दर्शनं गत्वा तं च शंखमुनीश्वरम् ॥ ३३ ॥\n॥ महेश्वर उवाच ॥ ॥\nभोभो मुने महासत्त्व दुष्करं कृतवानसि ॥\nवरं गृहाण मत्तस्त्वं मनसा समभीप्सितम्॥ ३४ ॥\n॥ शंख उवाच ॥ ॥\nयदि तुष्टोसि मे देव वरं चेद्यच्छसि प्रभो ॥\nस्यातां मे तादृशौ हस्तौ भूयोऽपि सुरसत्तम ॥ ३५ ॥\nतथेदं मम नामांकं तीर्थं स्यात्सुरसत्तम ॥\nविख्यातं सर्वलोकेषु सर्वपापहरं नृणाम् ॥ ३६ ॥\nहीनांगो वाधिकांगो वा व्याधिना ग्रस्त एव च ॥\nअत्र स्नानं करोत्याशु स भूयः स्यात्पुनर्नवः ॥ ३७ ॥\n॥ भगवानुवाच ॥ ॥\nएतत्तीर्थं तु विख्यातं तव नाम्ना भविष्यति ॥\nअद्यप्रभृति विप्रेन्द्र देहिनां पापनाशनम् ॥ ३८ ॥\nहीनांगो वाधिकांगो वा योऽत्र स्नानं करिष्यति ॥\nचैत्रे शुक्ले निराहारश्चित्रासंस्थे निशाकरे ॥\nसुवर्णांगः स तेजस्वी भविष्यति न संशयः ॥ ३९ ॥\nसकामो यदि विप्रेंद्र ध्यायमानः सुरूपताम् ॥\nनिष्कामो वा परं स्थानं गमि ष्यति शिवात्मकम्॥ 6.11.४० ॥\nअत्र श्राद्धे कृते ब्रह्मंश्चतुर्दश्यां निशाकरे ॥\nचित्रास्थिते प्रयास्यंति पितरस्तृप्तिमुत्तमाम् ॥ ४१ ॥\nअद्यैव विप्रशार्दूल चैत्रशुक्लांत उत्तमः ॥\nअपराह्णे निशानाथश्चित्रायोगं प्रयास्यति ॥ ४२ ॥\nतत्रोपवासयुक्तस्य सम्यक्स्नातस्य तत्क्षणात् ॥\nस्यातां हस्तौ सुरूपाढ्यौ यथा पूर्वं तथा हि तौ ॥ ४३ ॥\nएवमुक्त्वा स भगवांस्ततश्चादर्शनं गतः ॥\nशंखोऽपि कुतपे काले तत्र स्नानमथाकरोत् ॥ ४४ ॥\nततश्च तत्क्षणाज्जातौ हस्तौ तस्य यथा पुरा ॥\nरक्तोत्पलनिभौ कांतौ मत्स्यचिह्नेन चिह्नितौ ॥ ४५ ॥\n॥ब्राह्मणा ऊचुः॥\nएवं तद्धरणीपृष्ठे तीर्थं जातं नृपोत्तम ॥\nप्रभावाद्देवदेवस्य चंद्रांकस्य शुभावहम् ॥ ४६ ॥\nतस्मात्त्वमपि राजेंद्र तत्र स्नानं समाचर ॥\nचैत्रे शुक्लचतुर्दश्यां चित्रासंस्थे निशाकरे ॥ ॥ ४७ ॥\nभविष्यसि न संदेहः सर्वरोगविवर्जितः॥\nवयं ते दर्शयिष्यामः प्राप्ते काले यथोदिते ॥४८॥\n॥ सूत उवाच ॥ ॥\nततः कतिपयाहेन चैत्रकृष्णादिरागतः ॥\nचित्रासंस्थे निशानाथे संप्राप्ता च चतुर्दशी ॥ ४९ ॥\nततस्ते ब्राह्मणा भूपं समादाय च तत्क्षणात् ॥\nशंखतीर्थं समुद्दिश्य गतास्तस्य हितैषिणः ॥ 6.11.५० ॥\nततः स मनसि ध्यात्वा कुष्ठव्याधिपरिक्षयम् ॥\nस्नानं चक्रे यथान्यायं श्रद्धया परया युतः ॥ ५१ ॥\nततः कुष्ठविनिर्मुक्तो द्वादशार्कसमप्रभः ।\nनिष्क्रांतः सलिलात्तस्माद्धर्षेण महतान्वितः ॥ ५२ ॥\nततः प्रणम्य तान्सर्वान्ब्राह्मणान्वेदपारगान् ॥\nकृतांजलिपुटो भूत्वा वाक्यमेतदुवाच ह ॥ ५३ ॥\nप्रसादेन हि युष्माकं मुक्तोऽहं ब्राह्मणोत्तमाः ॥\nकुष्ठव्याधेर्महाकालं गर्हितोस्म्येव देहिनाम् ॥ ५४ ॥\nतस्मान्नाहं करिष्यामि राज्यं ब्राह्मणसत्तमाः ॥\nतीर्थेऽत्रैवाधुना नित्यं चरिष्यामि महत्तपः ॥ ५५ ॥\nएतद्राज्यं च देशं च हस्त्यश्वादि तथापरम् ॥\nयत्किंचिद्विद्यते मह्यं तद्गृह्णंतु द्विजोत्तमाः ॥ ५६ ॥\nममैवानुग्रहार्थाय दयां कृत्वा बृहत्तराम् ॥\nदीनस्य भक्तियुक्तस्य विरक्तस्य विशेषतः ॥ ५७ ॥ ॥\n॥ ब्राह्मणा ऊचुः ॥ ॥\nन वयं रक्षितुं शक्ता राज्यं पार्थिवसत्तम ॥\nतत्किं तेन गृहीतेन येन स्याद्राज्यविप्लवः ॥ ५८ ॥\nजामदग्न्येन रामेण पुरा दत्ता वसुन्धरा ॥\nत्रिःसप्त क्षत्रियैर्हीनां कृत्वास्माकं नृपोत्तम ॥ ५९ ॥\nसा भूयोपि हृताऽस्माकं क्षत्रियैर्बलवत्तरैः॥\nतिरस्कृत्य द्विजान्सर्वाँल्लीलयापि मुहुर्मुहुः ॥ 6.11.६० ॥\n॥ राजोवाच ॥ ॥\nअहं वः प्रकरिष्यामि रक्षां ब्राह्मणसत्तमाः ॥\nतपस्थितोऽपि कार्येऽत्र न भीः कार्या कथंचन ॥ ६१ ॥\n॥ ब्राह्मणा ऊचुः ॥ ॥\nअवश्यं यदि ते श्रद्धा विद्यते दानसंभवा ।\nक्षेत्रेऽत्रापि महापुण्ये कृत्वा देहि पुरोत्तमम् ॥ ॥। ६२ ॥\nसर्वेषां ब्राह्मणेंद्राणां प्राकारपरिखान्वितम् ॥\nसुखेन येन तिष्ठामः स्नात्वा तीर्थैः पृथग्विधैः ॥\nगृहस्थधर्मिणः सर्वे स्वाध्यायनिरता सदा । ६३ ॥\n॥ सूत उवाच ॥ ॥\nतच्छ्रुत्वा स महीपालस्तथेत्युक्त्वा प्रहर्षितः ॥\nनगरं कल्पयामास स्थाने तत्र महत्तमम् ॥ ६४ ॥\nप्राकारेण सुतुंगेन परिखाद्येन सर्वतः ॥\nआयामव्यासतश्चैव क्रोशमात्रं मनोहरम् ॥ ६५ ॥\nत्रिकचत्वरसंशुद्धं शोभितं सर्वतो ध्वजैः ॥\nप्रासादैः प्रोन्नतैः कान्तैः समंतात्सुधया वृतैः ॥ ६६ ॥\nमत्तवारणकोपेतैर्बहुभिर्भूभिरेव च ॥\nसंपूर्णं सत्यकामाद्यैः साधुलोकप्रशंसितैः ॥ ६७ ॥\nततो गृहाणि सर्वाणि पूरयित्वा स भूमिपः ॥\nसुवर्णमणिमुक्तादिपदार्थैरपरैरपि ॥ ६८ ॥\nब्राह्मणेभ्यः कुलीनेभ्यो वेदविद्भ्यो विशेषतः ॥\nश्रोत्रियेभ्यश्च दांतेभ्यः स तु श्रद्धासमन्वितः ॥ ६९ ॥\nयथाज्येष्ठं यथाश्रेष्ठं प्रक्षाल्य चरणौ ततः ॥\nशास्त्रोक्तेन विधानेन प्रददौ द्विजसत्तमाः ॥ 6.11.७० ॥\nइति श्रीस्कांदे महापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शंखतीर्थोत्पत्तिमाहात्म्यवर्णने चमत्कारभूपतिना व्राह्मणेभ्यो नगरदानवर्णनंनामैकादशोऽध्यायः ॥ ११ ॥"
  }
]
[
  {
    "text": "॥ सूत उवाच ॥ ॥\nएवं ध्यायमानेन जलमाविश्य काम्यया ॥\nसृष्टं संध्याद्वयं तच्च दृश्यतेऽद्यापि वै द्विजाः ॥ १ ॥\nततो देवगणाः सर्वे सृष्टास्तेन महात्मना ॥\nवैमानिकाश्च ये केचिन्नक्षत्राणि ग्रहास्तथा ॥ २ ॥\nमनुष्योरगरक्षांसि वीरुधो वृक्षसंयुताः ॥\nसप्तर्षयो ध्रुवाद्याश्च ये चान्ये गगनेचराः ॥ ३ ॥\nएवं हि भगवान्सृष्ट्वा विश्वामित्रः स मन्युमान् ॥\nस्वकीयेष्वथ कृत्येषु योजयामास तांस्ततः ॥ ४ ॥\nएतस्मिन्नेव काले तु द्वौ सूर्यो युगपद्दिवि ॥\nउदितौ रात्रिनाथौ च जाताश्च द्विगुणा ग्रहाः ॥\nद्विगुणानि च भान्येव सह सप्तर्षिभिर्द्विजाः ॥ ५ ॥\nएवं वियति ते सर्वे स्पर्द्धमानाः परस्परम् ॥\nदृश्यंते द्विगुणीभूता जनविभ्रमकारकाः ॥ ६ ॥\nएतस्मिन्नन्तरे शक्रः सह सर्वेर्दिवालयैः ॥\nजगाम तत्र यत्रास्ते भगवान्कमलासनः ॥ ७\nप्रोवाचाथ प्रणम्योच्चैः कृतांजलिपुटः स्थितः ॥\nस्तुतिं कृत्वा सुरैः सार्धं वेदोक्तैः स्तवनैर्द्विजाः ॥ ८ ॥\nसृष्टिः कृता सुरश्रेष्ठ विश्वामित्रेण सांप्रतम् ॥\nमनुष्ययक्षसर्पाणां देवगंधर्वरक्षसाम् ॥ ९ ॥\nतस्माद्वारय तं गत्वा स्वयमेव पितामह ॥\nयावन्न व्याप्यते सर्वं तत्सष्ट्येदं चराचरम् ॥ १०\nतस्य तद्वचनं श्रुत्वा तेनैव सहितो विधिः ॥\nगत्वोवाच जगन्मित्रं विश्वामित्रं मुनीश्वरम् ॥ ११ ॥\nनिवृत्तिं कुरु विप्रर्षे सांप्रतं वचनान्मम ॥\nसृष्टैर्यावन्न नश्यंति सर्वे देवाः सवासवाः ॥ १२ ॥ ॥\nविश्वामित्र उवाच ॥ ॥\nअनेनैव शरीरेण त्रिशंकुर्नृपसत्तमः॥\nयदि गच्छति ते लोके तत्सृष्टिं न करोम्यहम् ॥ १३ ॥\n॥ ब्रह्मोवाच ॥ ॥\nएष गच्छतु भूपालो मया सह त्रिविष्टपम् ॥\nअनेनैव शरीरेण त्वत्प्रसादान्मुनीश्वर ॥ १४\nविरामं कुरु सृष्टेस्त्वं नैतदन्यः करिष्यति ॥\nन कृतं केनचिल्लोके तत्कर्म भवता कृतम्॥ १५ ॥\n॥ विश्वामित्र उवाच ॥ ॥\nयन्मया कोपयुक्तेन कृतेयं सृष्टिरब्जज ॥\nतत्क्षतव्यं त्वया देव सर्वलोकपितामह ॥।६॥\nतथाऽक्षयास्तु मे देव सृष्टिस्तव प्रसादतः ॥\nया कृता न करिष्यामि भूयो ऽन्यां पद्मसंभव ॥ १७ ॥\n॥ व्रह्मोवाच ॥ ॥\nभविष्यति ध्रुवा विप्र सृष्टिर्या भवता कृता ॥\nपरं सर्वेषु कृत्येषु यज्ञार्हा न भविष्यति ॥ १८ ॥ ???\nएवमुक्त्वा समादाय त्रिशंकुं प्रपितामहः ॥\nब्रह्मलोकं गतो हृष्टो मुनिस्तत्रैव संस्थितः ॥ १९ ॥\nइति स्कान्दे महापुराण एकाशीतिसाहस्र्यां संहितायां षष्ठेनागरखंडे हाटकेश्वरक्षेत्रमाहात्म्ये त्रिशंकूपाख्याने त्रिशंकुस्वर्गप्राप्तिवर्णनंनाम सप्तमोऽध्यायः ॥७॥ ॥९॥"
  }
]
[
  {
    "text": "॥ सूत उवाच ॥ ॥\nएवं तस्य तपस्थस्य पुत्र्या सह द्विजोत्तमाः ॥\nआजग्मुर्ब्राह्मणाः सर्वे चमत्कारपुरोद्भवाः ॥ १ ॥\n॥ ब्राह्मणा ऊचुः ॥ ॥\nसन्देहेषु च सर्वेषु विवादेषु विशेषतः ॥\nअभावात्पार्थिवेन्द्रस्य संजातश्च पराभवः ॥ २ ॥\nततश्च द्विजवर्यैः स संन्यस्तः पृथिवीपतिः ॥\nपृष्टश्च प्रार्थितश्चैव निजराज्यस्य रक्षणे ॥\nअन्यस्मिन्दिवसे प्राह कृतांजलिपुटः स्थितः ॥ ३ ॥\n॥ राजोवाच ॥ ।\nअनर्होऽहं द्विजश्रेष्ठाः संदेहं हर्तुमेव वः ॥\nरक्षां कर्तुं विशेषेण त्यक्तशस्त्रोऽस्मि चाधुना ॥ ४ ॥.\n॥ ब्राह्मणा ऊचुः ॥ ॥\nसर्वे वयं महाराज भूपस्याप्यधिका यतः ॥\nअहंकारेण दर्पेण निजं स्थानं समाश्रिताः ॥ ५ ॥\nन कस्यचिन्महाराज कदापि च कथंचन ॥\nवर्तनायाश्च सन्देहः स्थानकृत्येऽपि संस्थितः ॥ ६ ॥\nअसंख्याता कृता वृत्तिः पुराऽस्माकं महात्मना ॥\nततः सा वृद्धिमानीता तत्परैः पार्थिवोत्तमैः ॥ ७ ॥\nत्वया चैव विशेषेण यावद्राजा बृहद्बलः ॥\nआनर्तविषये राजा यो यः स्यात्स प्रयच्छति ॥ ८ ॥\nसर्वां वृत्तिं गृहस्थानां यथायोग्यं प्रयत्नतः ॥\nतवाग्रे किं वयं ब्रूमस्त्वं वेत्सि सकलं यतः ॥ ९ ॥\nयथा वृत्तिः पुरा दत्ता यथा संरक्षिता त्वया ॥\nतस्माच्चिन्तय राजेन्द्र स्थानं वर्तनसंभवम् ॥\nउपायं येन मर्यादा वृत्तिस्तस्मात्सुखेन तु ॥ ६.१२६.१० ॥\nततः स सुचिरं ध्यात्वा गर्तातीर्थसमुद्भवान् ॥\nआकार्योपमन्युवंशस्य संभवान्वेदपारगान् ॥ ११ ॥\nप्रणिपातं प्रकृत्वाथ ततः प्रोवाच सादरम् ॥\nमदीयस्थान संस्थानां ब्राह्मणानां विशेषतः ॥ १२ ॥\nसर्वकृत्यानि कार्याणि भृत्यवद्विनयान्वितैः ॥\nनित्यं रक्षा विधातव्या युष्मदीयं वचोखिलम् ॥ १३ ॥\nएते संपालयिष्यन्ति मर्यादाकारमुत्तमम् ॥\nसन्देहेषु च सर्वेषु विवादेषु विशेषतः ॥ १४ ॥\nराजकार्येषु चान्येषु एते दास्यन्ति निर्णयम् ॥\nयुष्मदीयं वचः श्रुत्वा शुभं वा यदि वाऽशुभम् ॥ १५ ॥\nएते पाल्याः प्रसादेन पुष्टिं नेयाश्च शक्तितः॥\nईर्ष्यां सर्वां परित्यज्य मदीयस्थानवृद्धये ॥ १६ ॥\nबाढमित्येव तैः प्रोक्तः स राजा ब्राह्मणोत्तमान् ॥\nचमत्कापुरोद्भूतान्भूयः प्रोवाच सादरम् ॥ १७ ॥\nयुष्माकं वर्तनार्थाय सर्वकृत्येषु सर्वदा ॥\nएते विप्रा मया दत्ता गर्तातीर्थसमुद्भवाः ॥ १८ ॥\nएतेषां वचनात्सर्वं युष्मदीयं प्रजायताम् ॥\nप्रतिष्ठा जायते नूनं चातुश्चरणसूचिता ॥ १९ ॥\nनान्यथा ब्राह्मणश्रेष्ठाः स्वल्पं वा यदि वा बहु ॥\nप्रोक्तं लक्षमितैरन्यैर्युष्मदीयपुरोद्भवैः ॥ ६.१२६.२० ॥\n॥ सूत उवाच ॥\nततस्ते ब्राह्मणा हृष्टास्तानादाय द्विजोत्तमान् ॥\nतेषां मतेन चक्रुश्च सर्वकृत्यानि सर्वदा ॥ २१ ॥\nततस्तत्र पुरे जाता मर्यादा धर्मवर्द्धिनी ॥\nसर्वकृत्येषु सर्वेषां तथा वृद्धिः पुरस्य च ॥ २२ ॥\nतेऽपि तेषां प्रसादेन गर्त्तातीर्थभवा द्विजाः ॥\nपरां विभूतिमास्थाय मोदन्ते सुखसंयुताः ॥ २३ ॥\nकस्यचित्त्वथ कालस्य स राजा तत्पुरोत्तमम् ॥\nसमभ्येत्य द्विजान्सर्वांस्ततः प्रोवाच सादरम् ॥२४॥\nयुष्मदीयप्रसादेन क्षेत्रेऽत्र सुमहत्तपः ॥\nकृतं स्वर्गं प्रयास्यामि सांप्रतं तु द्विजोत्तमाः ॥ २५ ॥\nनास्माकमन्वये कश्चित्सांप्रतं वर्तते नृपः ॥\nतस्याहं लिंगमेतद्वै दर्शयामि द्विजोत्तमाः ॥२६॥\nपूजार्थं चापि वृत्त्यर्थं भोगार्थं च विशेषतः ॥\nतस्माद्युष्माभिरेवास्य पूजा कार्या प्रयत्नतः ॥\nरथयात्रा विशेषेण दयां कृत्वा ममोपरि ॥ २७ ॥\n॥ ब्राह्मणा ऊचुः ॥ ॥\nसप्त विंशतिलिंगानि यथेष्टानि महीतले ॥\nचमत्कारसुतानां च पूज्यंते सर्वदैव तु ॥ २८ ॥\nअष्टाविंशतिमं तद्वदेतल्लिंगं तवोद्भवम् ॥\nसर्वदा पूजयिष्यामो निश्चिन्तो भव पार्थिव ॥ २९ ॥\nअस्य यात्रां करिष्यामः कार्तिके मासि सर्वदा ॥\nबलिपूजोपहारांश्च गीतवाद्यानि शक्तितः ॥ ६.१२६.३० ॥\nएवमुक्तः स तैर्हृष्टो गत्वात्मीयं तदाश्रमम् ॥\nस्नापयित्वाथ तल्लिंगं पूजां चक्रे प्रभक्तितः ॥ ३१ ॥\n॥ सूत उवाच ॥ ॥\nएवं समर्पितं लिंगं तेन तद्धरसंभवम् ॥\nसर्वेषां ब्राह्मणेंद्राणां वंशोच्छेदे स्थिते द्विजाः ॥ ३२ ॥\nसकलं कार्तिकं मर्त्यो यस्तच्छ्रद्धासमन्वितः ॥\nस्नापयेत्पूजयेच्चापि स नूनं मुक्तिमाप्नुयात् ॥ ३३ ॥\nसोमस्य दिवसे प्राप्ते वर्षं यावत्कृतक्षणः ॥\nतस्य पूजां करोत्येवं स्नापयित्वा विधानतः ॥\nसोऽपि मुक्तिं व्रजेन्मर्त्य एतत्तातान्मया श्रुतम् ॥ ३४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सत्यसंधेश्वरमाहात्म्यवर्णनंनाम षड्विंशत्यधिकशततमोऽध्यायः ॥ १२६ ॥ ॥ छ ॥"
  }
]
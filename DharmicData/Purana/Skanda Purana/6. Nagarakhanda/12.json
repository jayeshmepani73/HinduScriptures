[
  {
    "text": "॥ सूत उवाच ॥ ॥\nएवं स वसुधापालो ब्राह्मणेभ्यः स्वशक्तितः ॥\nददौ तु नगरं कृत्वा पुरंदरपुरोपमम् ॥ १ ॥\nमुक्ताप्रवालवैडूर्यरत्नहेमविचित्रितैः ॥\nभ्राजमानं गृहश्रेष्ठैर्द्यौर्नक्षत्रगणैरिव ॥२॥\nप्रासादैः स्फाटिकैश्चैव कैलासशिखरोपमैः ॥\nपताकाशोभितैर्दिव्यैः समंतात्परिवारितम् ॥ ३ ॥\nकांचनैः सुविचित्रैश्च प्रोन्नतैरमलैः शुभैः ॥\nतोरणानां सहस्रैश्च शोभितं सुमनोहरम् ॥। ॥ ४ ॥\nमणिसोपानशोभाभिर्दीर्घिकाभिः समंततः ॥\nआरामकूपयंत्राद्यैः सर्वोपकरणैर्युतम् ॥\nनिवेद्य ब्राह्मणेंद्राणां कृतकृत्यो बभूव सः॥ ५ ॥।\nशंखतीर्थे स्थितो नित्यं समाहूय ततः सुतान्॥\nपुत्रान्पौत्रांस्तथा भृत्यान्वाक्यमेतदुवाच ह ॥ ६ ॥\nएतत्पुरं मया कृत्वा ब्राह्मणेभ्यो निवेदितम् ॥\nभवद्भिर्मम वाक्येन रक्षणीयं प्रयत्नतः । ७ ॥\nयथा स्युर्ब्राह्मणाः सर्वे सुखिनो हृष्टमानसाः ॥\nयुष्माभिः पालनं कार्यं तथा सर्वैः समाहितैः॥\nयश्चैतान्भक्तिसंयुक्तः पालयिष्यति भूमिपः ।\nअन्योऽपि परमं तेजः स संप्राप्स्यति भूतले ॥ ९ ॥\nअजेयः सर्वशत्रूणां प्रतापी स्फी तिसंयुतः ॥\nभविष्यति न सन्देहो ब्राह्मणानां स पालनात् ॥ ६.१२.१० ॥\nपुत्रपौत्रसुभृत्याढ्यो दीर्घायू रोगवर्जितः ॥\nब्राह्मणानां प्रसादेन मम वाक्याद्भविष्यति ॥ ११ ॥\nयः पुनर्द्वेषसंयुक्तः संतापं चैव नेष्यति ॥\nएतान्ब्राह्मणशार्दूलान्नरकं स प्रयास्यति ॥ १२ ॥\nतथा दुःखानि संप्राप्य दृष्ट्वा नैकान्पराभवान् ॥\nवियोगानिष्टबन्धूनां व्याधिग्रस्तो विगर्हितः ॥ १३ ॥\nवंशोच्छेदं समासाद्य गमिष्यति यमालयम् ॥\nतस्मात्सर्वप्रयत्नेन रक्षणीयमिदं पुरम् ॥\nमम वाक्याद्विशेषेण हितमिच्छद्भिरात्मनः ॥ १४ ॥\nएवं स भूपतिः सर्वांस्ता नुक्त्वा तपसि स्थितः ॥\nतेऽपि सर्वे तथा चक्रुर्यथा तेन च शिक्षिताः ॥ १५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चमत्कारभूपेन पुरस्थित्यर्थं निजपुत्रादीनामुपदेशकरणवर्णनंनाम द्वादशोऽध्याय ॥ १२ ॥"
  }
]
[
  {
    "text": "ऋषय ऊचुः ॥ ॥\nभूय एव महाभाग वद माहात्म्यमुत्तमम् ॥\nअतिथेः कृत्यमस्माकं विस्तरेण च सूतज ॥ १ ॥\n॥ सूत उवाच ॥ ॥\nशृण्वन्तु मुनयः सर्वे माहात्म्यमिदमुत्तमम् ॥\nयेन संश्रुतमात्रेण नश्येत्पापं दिनोद्भवम् ॥ २ ॥\nयन्मया च  श्रुतं पूर्वं सकाशात्स्वपितुः शुभम् ॥ ३ ॥\nगृहस्थानां परो धर्मो नान्योऽस्त्यतिथिपूजनात् ॥\nअतिथेर्न च दोषोस्ति तस्यातिक्रमणेन च ॥ ४ ॥\nअतिथिर्यस्य भग्नाशो गृहात्प्रतिनिवर्तते ॥\nस दत्त्वा दुष्कृतं तस्मै पुण्यमादाय गच्छति ॥ ५ ॥\nसत्यं शौचं तपोऽधीतं दत्तमिष्टं शतं समाः ॥\nतस्य सर्वमिदं नष्टमतिथिं यो न पूजयेत् ॥ ६ ॥\nदूरादतिथयो यस्य गृहमायांति निर्वृताः ॥\nस गृहस्थ इति प्रोक्तः शेषाश्च गृहरक्षिणः ॥ ७ ॥\nन पुराकृतपुण्यानां नराणामिह भूतले ॥\nत्रीनेतान्प्रतिहन्यंते श्राद्धं दानं शुभा गिरः ॥ ८ ॥\nतुष्टेऽतिथौ गृहस्थस्य तुष्टाः स्युः सर्वदेवताः ॥\nविमुखे विमुखाः सर्वा भवंति च न संशयः  ९ ॥\nतस्मात्तोषयितव्यश्च गृहस्थेन सदाऽतिथिः ॥\nअप्यात्मनः प्रदानेन यदीच्छेत्पुण्यमात्मनः ॥ ॥ ६.१८६.१० ॥\nत्रिविधस्त्वतिथिः प्रोक्तो गृहस्थानां द्विजोत्तमाः ॥\nतस्याहं वच्मि वः कालं शृणुध्वं सुसमाहिताः ॥ ११ ॥\nश्राद्धीयो वैश्वदेवीयः सूर्योढश्च तृतीयकः ॥\nये चान्ये भोजनार्थीयास्ते सामान्याः प्रकीर्तिता ॥ १२ ॥\nसांकल्पे विहिते श्राद्धे पितॄणां भोजनोद्भवे ॥\nसमागच्छति यः काले तस्मिञ्छ्राद्धीय एव सः ॥ १३ ॥\nदूराध्वानं पथि श्रांतं वैश्वदेवांत आगतम् ॥\nअतिथिं तं विजानीयान्नातिथिः पूर्वमागतः ॥ १४ ॥\nप्रियो वा यदि वा द्वेष्यो मूर्खः पंडित एव वा ॥\nवैश्वदेवे तु संप्राप्तः सोऽतिथिः स्वर्गसंक्रमः ॥ १५ ॥\nन पृच्छेद्गोत्रचरणं न स्थानं वेदमेव च ॥\nदृष्ट्वा यज्ञोपवीतं च भोजयेत्तं प्रभक्तितः ॥ १६ ॥\nश्राद्धे वा वैश्वदेवे वा यद्यागच्छति नातिथिः ॥\nघृताहुतिं ततो दद्यात्तन्नाम्ना च हविर्भुजि ॥ १७ ॥\nअशक्त्या भोज्यदानस्य देयं भक्त्या ततः परम् ॥\nतस्यान्नमपि तु स्तोकं येन तुष्टिं प्रगच्छति ॥ १८ ॥\nतथान्यश्च तृतीयस्तु सूर्योढोऽतिथिरुच्यते ॥\nकृते तु भोजने यस्तु रात्रौ वा चाधिगच्छति॥\nतस्य शक्त्या प्रदातव्यं सस्यं च गृहमेधिना॥१९॥\nसूर्योढो यस्य संप्राप्तो गृहात्पूजां विना व्रजेत्॥\nनिराशः  पातकं तस्य निजं दत्त्वा प्रयाति सः॥६.१८६.२॥।\nतृणानि भूमिरुदकं वाक्चतुर्थी च सूनृता॥\nएतान्यपि सतां गेहे नोच्छिद्यंते कदाचन॥२१॥\nस्वागतेनाग्नयस्तृप्तिं गृहस्थस्य प्रयांति च ॥\nआसनेन व्रजेत्तुष्टिं स्वयंभूः प्रपितामहः ॥ २२॥\nअर्घेण शंभुः पाद्येन सर्वे देवाः सवासवाः ॥\nभोज्यदानेन विष्णुः स्यात्सर्वदेवमयोऽतिथिः ॥ २३ ॥\nतस्मात्पूज्यः सदा विप्रा भोजनीयो विशेषतः ॥\nनामाप्युच्चार्य भोज्योऽन्यो ब्राह्मणो गृहमेधिना ॥ २४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाट केश्वरक्षेत्रमाहात्म्येऽतिथिमाहात्म्यवर्णनंनाम षडशीत्युत्तरशततमोऽध्यायः ॥ १८६ ॥ ॥"
  }
]
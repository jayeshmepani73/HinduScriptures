[
  {
    "text": "॥ सूत उवाच ॥ ॥\nचर्ममुंडा तथा देवी तस्मिन्स्थाने व्यवस्थिता ॥\nनलेन स्थापिता पूर्वं स्वयमेव महात्मना ॥ १ ॥\nअभ्यर्चयति तां भक्त्या यो महानवमी दिने ॥\nस कामान्वांछिताँल्लब्ध्वा पदं प्राप्नोति शाश्वतम् ॥ २ ॥\nवीरसेनसुतः पूर्वं नलोनाम महीपतिः ॥\nआसीत्सर्वगुणोपेतः सर्व शत्रुक्षयावहः ॥ ३ ॥\nभार्या तस्याभवत्साध्वी प्राणेभ्योपि गरीयसी ॥\nदमयंतीति विख्याता विदर्भाधिपतेः सुता ॥ ४ ॥\nअथासौ कलिनाविष्टो द्यूतं चक्रे महीपतिः ॥\nपुष्करेण समं विप्रा दायादेन दिवानिशम् ॥ ५ ॥\nततः स व्यसनासक्तो वार्यमाणोऽपि सज्जनैः ॥\nहारयामास सप्तांगं राज्यं मुक्त्वा च तां प्रियाम् ॥ ६ ॥\nअथ तां स समादाय प्रविष्टो गहनं वनम् ॥\nनिर्जलं लज्जयाविष्टो दुःखव्याकुलितेंद्रियः ॥ ७ ॥\nततः स चिंतयामास यद्येषा भीममंदिरे ॥\nयाति तन्मुच्यते कष्टाद्वनवाससमुद्भवात् ॥ ८ ॥\nन मया तत्र गंतव्यं कथंचिदपि मानिना ॥\nतस्मादेनां परित्यज्य रात्रौ गच्छामि दूरतः ॥ ९ ॥\nयेन त्यक्ता मया साध्वी कुण्डिनं याति तत्पुरम् ॥\nस एवं निश्चयं कृत्वा सुखसुप्तां विहाय ताम् ॥\nप्रजगाम वनं घोरं वन्यश्वापदसंकुलम्॥ ६.५४.१० ॥\nप्रत्यूषे चापि सोत्थाय यावत्पश्यति भाभिनी ॥\nतावत्पश्यतिशून्यं स्वं पार्श्वं यत्र नलः स्थितः ॥ ११ ॥\nततो विलप्य दुःखार्ता करुणं तत्र कानने ॥\nजगाम मार्गमाश्रित्थ पितुर्हर्म्यं शनैःशनैः ॥ १२ ॥\nनलोऽपि च वने तस्मिन्भ्रममाणो महीपतिः ॥\nएकाकी वृक्षकुंजानि सेवयामास सर्वदा ॥ १३ ॥\nततस्तद्वनमुत्सृज्य जगामान्यन्महावनम् ॥\nनानावृक्षगणैर्युक्तं बहुश्वापदसंकुलम् ॥ १४ ॥\nएवं स पृथिवीपालो भ्रममाणोवनाद्वनम् ॥\nहाटकेश्वरजं क्षेत्रमाससाद ततः परम् ॥ १५ ॥\nएतस्मिन्नंतरे प्राप्तं तन्महानवमीदिनम् ॥\nविशेषाद्यत्र भूपालाः पूजयन्ति सुरेश्वरीम् ॥ १६ ॥\nततः स मृन्मयीं कृत्वा चर्ममुण्डधरां नृपः ॥\nविभवाभावतः पश्चात्फलमूलैरतर्पयत् ॥ १७ ॥\nततस्तस्याः स्तुतिं कृत्वा पुरः स्थित्वा कृतांजलिः ॥\nश्रद्धया परया युक्तो निषधाधिपतिः स्वयम् ॥ १८ ॥\nजय सर्वगते देवि चर्ममुण्डधरे वरे ॥\nजय दैत्यकुलोच्छेददक्षे दक्षात्मजे शुभे ॥ १९ ॥\nकालरात्रि जयाचिन्त्ये नवम्यष्टमिवल्लभे ॥\nत्रिनेत्रे त्र्यंबकाभीष्टे जय देवि सुरार्चिते॥ ॥ ६.५४.२० ॥\nभीमरूपे सुरूपे च महाविद्ये महाबले ॥\nमहोदये महाकाये जयदेवि महाव्रते ॥ २१ ॥\nनित्यरूपे जगद्धात्रि सुरामांसवसाप्रिये ॥\nविकरालि महाकालि जय प्रेतजनानुगे ॥ २२ ॥\nशवयानरते रम्ये भुजंगाभरणान्विते ॥\nपाशहस्ते महाहस्ते रुधिरौघकृतास्पदे ॥ २३ ॥\nफेत्कारा रवशोभिष्ठे गीतवाद्यविराजिते ॥\nजयानाद्ये जय ध्येये भर्गदेहार्धसंश्रये ॥ २४ ॥\nत्वं रतिस्त्वं धृतिस्तुष्टिस्त्वं गौरी त्वं सुरेश्वरी ॥\nत्वं लक्ष्मीस्त्वं च सावित्री गायत्री त्वमसंशयम् ॥ २५ ॥\nयत्किंचित्त्रिषु लोकेषु स्त्रीरूपं देवि दृश्यते ॥\nतत्सर्वं त्वन्मयं नात्र विकल्पोऽस्ति मम क्वचित् ॥ २६ ॥\nयेन सत्येन तेन त्वमत्रावासं द्रुतं कुरु ॥\nसान्निध्यं भक्तितस्तुष्टा सुरासुरनमस्कृते ॥ २७ ॥\n॥ सूत उवाच ॥ ॥\nएवं स्तुता च सा देवी नलेन पृथिवीभुजा ॥\nप्रोवाच दर्शनं गत्वा तं नृपं भक्तवत्सला ॥ २८ ॥\n॥ श्रीदेव्युवाच ॥ ॥\nपरितुष्टाऽस्मि ते वत्स स्तोत्रेणानेन सांप्रतम् ॥\nतस्माद्गृहाण मत्तस्त्वं वरं मनसि संस्थितम् ॥ २९ ॥\n॥ नल उवाच ॥ ॥\nदमयन्तीति मे भार्या प्राणेभ्योऽपि गरीयसी ॥\nसा मया निर्जने मुक्ता\nवने व्यालगणान्विते ॥ ६.५४.३० ॥\nअखण्डशीलां निर्दोषां यथाहं त्वत्प्रसादतः ॥\nलभे भूयोऽपि तां देवि तथात्र कुरु सत्वरम् ॥ ३१ ॥\nस्तोत्रेणानेन यो देवि स्तुतिं कुर्यात्पुरस्तव ॥\nतत्रैव दिवसे तस्मै त्वया देयं मनोगतम् ॥ ३२ ॥\n॥ सूत उवाच ॥ ॥\nसा तथेति प्रतिज्ञाय जगामादर्शनं ततः ॥\nसोऽपि पार्थिवशार्दूलो लेभे सर्वं तयोदितम् ॥ ३३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नलनिर्मितचर्ममुण्डामाहात्म्यवर्णनंनाम चतुष्पञ्चाशत्तमोऽध्यायः ॥ ५४ ॥ ॥"
  }
]
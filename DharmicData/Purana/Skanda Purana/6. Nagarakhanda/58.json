[
  {
    "text": "॥ सूत उवाच ॥ ॥\nएवं संस्थाप्य गांगेयः पुण्यं देवचतुष्टयम् ॥\nततः संस्थापयामास गंगां त्रिपथगामिनीम् ॥ १ ॥\nकूपिकायां महाभाग शिवलिंगस्य पूर्वतः ॥\nततः प्रोवाच तान्हृष्टः संपूज्य द्विजसत्तमान् ॥ २ ॥\nअस्यां यः पुरुषः स्नानं कृत्वा मां वीक्षयिष्यति ॥\nसर्वपापविनिर्मुक्तः शिवलोकं प्रयास्यति ॥ ३ ॥\nकरिष्यति तथा यस्तु शपथं चात्र मानवः ॥\nअसत्यं यास्यति क्षिप्रं स यमस्य गृहं प्रति ॥ ४ ॥\nएवमुक्त्वा महाभागो भीष्मः कुरुपितामहः ॥\nजगाम स्वपुरं तस्माद्धर्षेण महता वृतः ॥ ५ ॥\n॥ सूत उवाच  ॥\nतत्रासीच्छूद्रसंभूतः पौंड्रकोनाम नामतः ॥\nबालभावे समं मित्रैः स क्रीडति दिवानिशम् ॥ ६ ॥\nहास्यभावाच्च मित्रस्य पुस्तकं तेन चोरितम् ॥\nमित्रैः पृष्टः पौण्ड्रकः स प्राह नैव मया हृतम् ॥ ७ ॥\nपुस्तकं चैव युष्माकं चिन्तनीयं सदैव तत् ॥\nभवद्भिर्यत्नमास्थाय दृश्यतां क्वापि पुस्तकम् ॥ ८ ॥\nकृताश्च शपथास्तत्र स्नात्वा भागीरथीजले ॥\nअदुष्टचेतसा तेन दत्तं तत्पुस्तकं हृतम् ॥ ९ ॥\nपुनश्च रुचिरं हास्यं कृत्वा तेन समं बहु ॥\nअथासावभवत्कुष्ठी तत्क्षणादेव गर्हितः ॥ ६.५८.१० ॥\nस त्यक्तो बांधवैः सर्वैः कलत्रैरपि वल्लभैः ॥\nततो वैराग्यमापन्नो भृगुपातं पपात सः ॥ ११ ॥\nजातश्च तत्प्रभावेन कुष्ठेन परिवर्जितः ॥\nशास्त्रचौर्यकृताद्दोषान्मूकरूपः स हास्यकृत् ॥ १२ ॥\nन कार्यः शपथस्तस्मात्तस्याग्रेऽपि लघुर्द्विजाः ॥\nअपि हास्योपचारेण आत्मनः सुखमिच्छता ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शिवगंगामाहात्म्यवर्णनंनाम अष्टपञ्चाशत्तमोऽध्यायः ॥ ५८ ॥ ॥"
  }
]
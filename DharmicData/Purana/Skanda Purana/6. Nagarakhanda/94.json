[
  {
    "text": "॥ सूत उवाच ॥ ॥। ।\nतथान्या लोहयष्टिस्तु तस्मिन्क्षेत्रेऽतिशोभना ॥\nमुक्ता परशुरामेण भंक्त्वा निजकुठारकम् ॥ १ ॥\nतां दृष्ट्वा मानवः सम्यगुपवासपरायणः ॥\nमुच्यते हि स्वकात्पापात्तत्क्षणाद्विजसत्तमाः ॥ २ ॥\n॥ ऋषय ऊचुः ॥ ॥\nकुतः परशुरामेण भंक्त्वा निजकुठारकम् ॥\nनिर्मिता लोहयष्टिः सा तत्रोत्सृष्टा च सा कुतः ॥३ ॥\n॥ सूत उवाच ॥ ॥\nयदा रामो ह्रदं कृत्वा तर्पयित्वा निजान्पितॄन् ॥\nगतामर्षो द्विजेन्द्राणां दत्त्वा यज्ञे वसुन्धराम् ॥४॥\nततः संप्रस्थितो हृष्टो धृत्वा मनसि सागरम् ॥\nस्नानार्थं तं समादाय कुठारं भास्करप्रभम् ॥५॥\nतदा स मुनिभिः प्रोक्तः सर्वैस्तत्क्षेत्रवासिभिः ॥\nवांछद्भिस्तु हितं तस्य सदा शमपरायणैः ॥ ६ ॥\nरामराम महाभाग यद्धारयसि पाणिना॥\nशस्त्रं पूर्णे प्रतिज्ञोऽपि तन्न युक्तं भवेत्तव ॥ ७ ॥\nअनेन करसंस्थेन तव कोपः कथंचन ॥\nन यास्यति शरीरस्थस्तस्मादेनं परित्यज ॥ ९ ॥\nतेषां तद्वचनं श्रुत्वा ततो रामः कृतांजलिः ॥\nप्रोवाच विनयोपेतः प्रहसंस्तान्द्विजोत्तमान् ॥ ९ ॥\nकुठारश्चैव विप्रेंद्रा रुद्रतेजोद्भवेन च ॥\nलोहेन निर्मितः पूर्वमक्षयो विश्वकर्मणा ॥६.९४.॥॥\nतदहं संपरित्यज्य कथमेनं द्विजोत्तमाः ॥९ ।\nक्षत्त्रधर्मपरोऽप्येवं प्रगच्छामि दिगंतरम् ॥ १॥।\nयदि चैनं मया मुक्तं कुठारं  च द्विजोत्तमाः ॥\nग्रहीष्यति परः कश्चिन्मम वध्यो भविष्यति॥१२॥\nनापराधमिमं शक्तः सोढ़ुं चाहं कथंचन ॥\nअपि ब्राह्मणमुख्यस्य जनस्यान्यस्य का कथा ॥ १३ ॥\nतथापि नास्ति ते शांतिर्मुक्तेऽप्यस्मिन्द्विजोत्तमाः ॥\nगृहीतेऽपि च युष्माभिस्तस्माद्रक्ष्यः प्रयत्नतः ॥ १४ ॥\n॥ ब्राह्मणा ऊचुः ॥ ॥\nयद्येवं त्वं महाभाग रक्षार्थं संप्रयच्छसि ॥\nअस्माकं तत्र भंक्त्वाशु पिंडं कृत्वा समर्पय ॥ १५ ॥\nयेन रक्षामहे सर्वे परमं यवमाश्रिताः ॥\nन च गृह्णाति वा कश्चिद्गते कालांतरेऽपि च ॥ १६ ॥\nतेषां तद्वचनं श्रुत्वा रामः शस्त्रभृतां वरः ॥\nचक्रे लोहमयीं यष्टिं तं भंक्त्वा स कुठारकम् ॥ १७ ॥\nततः स ब्राह्मणेंद्राणामर्पयामास सादरम् ॥\nरक्षार्थं भार्गवश्रेष्ठो विनयावनतः स्थितः ॥ १८ ॥\n॥ ब्राह्मणा ऊचुः ॥ ॥\nलोहयष्टिमिमां राम त्वत्कुठारसमुद्भवाम् ॥\nवयं संरक्षयिष्यामः पूजयिष्याम एव हि ॥ १९ ॥\nयथा शक्तिमयी कीर्तिः स्कन्दस्यात्र प्रतिष्ठिता ॥\nलोहयष्टिमयी तद्वत्तव राम भविष्यति ॥ ६.९४.२० ॥\nभ्रष्टराज्यस्तु यो राजा एनामाराधयिष्यति ॥\nस्वं राज्यमचिरात्प्राप्य स प्रतापी भविष्यति ॥ २१ ॥\nविद्याकृते द्विजो वा यः सदैनां पूजयिष्यति ॥\nस विद्यां परमां प्राप्य सर्वज्ञत्वं प्रपत्स्यते ॥ २२ ॥\nअपुत्रो वा नरो योऽथ नारी वा पूजयिष्यति ॥\nएतां यष्टिं त्वदीयां च पुत्रवान्स भविष्यति ॥ २३ ॥\nउपवासपरो भूत्वा यश्चैनां पूजयिष्यति ॥\nआश्विनस्यासिते पक्षे चतुर्दश्यां विशेषतः ॥ २४ ॥\nस प्राप्स्यति सदा कामानभीष्टान्मनसि स्थितान्॥ ॥ २४ ॥\nएवं श्रुत्वा ततो रामस्तेषामेव द्विजन्मनाम् ॥\nप्रणम्य प्रययौ तूर्णं समुद्रसदनं प्रति ॥ २५ ॥\nतेऽपि विप्रास्ततस्तस्याश्चक्रुः प्रासादमुत्तमम्  ॥\nतत्र संस्थाय तां चक्रुस्ततः पूजासमाहिताः ॥ २६ ॥\nप्राप्नुवंति च तत्पार्श्वात्कामानेव हृदि स्थितान् ॥\nसुस्तोकेनाऽपि कालेन दुर्लभास्त्रिदशैरपि ॥ ६.९४.२७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लोहयष्टिमाहात्म्यवर्णनं नाम चतुर्णवतितमोऽध्यायः ॥ ९४ ॥"
  }
]
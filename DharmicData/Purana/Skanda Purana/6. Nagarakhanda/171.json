[
  {
    "text": "॥ सूत उवाच ॥ ॥\nएतस्मिन्नेव काले तु विश्वामित्रो महामुनिः ॥\nतां शक्तिं व्यर्थतां प्राप्तां ज्ञात्वा कोपसमन्वितः ॥ १ ॥\nमुमोच तद्वधार्थाय ब्रह्मास्त्रं सोऽभिमंत्रितम् ॥\nतस्य संहितमात्रस्य प्रस्वनः समजायत ॥ २ ॥\nततश्चोल्काः प्रभूताश्च प्रयांति च नभस्तलात् ॥\nततः कुन्ताः शक्तयश्च तोमराः परिघास्तथा ॥ ३ ॥\nभिंडिपाला गदाश्चैव खड्गाश्चैव परश्वधाः ॥\nबाणाः प्रासाः शतघ्न्यश्च शतशोऽथ सहस्रशः ॥४॥\nवसिष्ठोऽपि परिज्ञाय प्रेषितं गाधिसूनुना ॥\nब्रह्मास्त्रं मृत्यवे तेन शुचिर्भूत्वा ततः परम् ॥ ५ ॥\nइषीकां च समादाय ब्रह्मास्त्रं तत्र योजयन् ॥\nअब्रवीद्गाधिपुत्राय स्वस्त्यस्तु तव पार्श्वतः ॥ ६ ॥\nहन्यतामस्त्रमेतद्धिमम वाक्यादसंशयम्॥\nततस्तेन हतं तच्च ब्रह्मास्त्रं तत्समुद्भवम् ॥ ७ ॥\nवज्रास्त्रं च ततो मुक्तं वज्रास्त्रेण विनाशितम् ॥\nयद्यदस्त्रं क्षिपत्येष विश्वामित्रः प्रकोपितः ॥ ८ ॥\nतत्तद्धंति वसिष्ठस्तु मंत्रस्य च प्रभावतः ॥\nएतस्मिन्नेव काले तु क्षुभितो मकरालयः ॥ ९ ॥\nशीर्यंते गिरिशृंगाणि रक्तवृष्टिः परा स्थिता ॥\nप्रलयस्येव चिह्नानि संजातानि धरातले ॥\nकिमकाले महानेष प्रलयः संभविष्यति ॥ ६.१७१.१० ॥\nततः पितामहं जग्मुः सर्वे देवाः सवासवाः ॥\nप्रोचुः प्रलयचिह्नानि यानि संति धरातले ॥ ११ ॥\nततो ब्रह्मा चिरं ध्यात्वा तानुवाच दिवौकसः ॥\nविश्वामित्र वसिष्ठाभ्यां युद्धमेतद्व्यवस्थितम् ॥ १२ ॥\nदिव्यास्त्रसंभवं देवास्तेनैतद्व्याकुलं जगत् ॥ १३ ॥\nतस्माद्गच्छामहे तत्र यावन्नो जायते क्षयः ॥\nसर्वेषामेव भूतानां दिव्यास्त्राणां प्रभावतः ॥ १४ ॥\nततोऽभिगम्य ते देशं यत्र तौ मुनिसत्तमौ ॥\nविचामित्रवसिष्ठौ तौ युध्यमानौ परस्परम् ॥१५॥\nततः प्रोवाच तौ ब्रह्मा साम्ना परमवल्गुना ॥\nनिवर्त्यतामिदं युद्धमेतद्दिव्यास्त्रसंभवम् ॥\nयावन्न प्रलयो भावि समस्ते धरणीतले ॥ १६ ॥ ॥\n॥ वसिष्ठ उवाच ॥ ॥\nनाहमस्त्रं प्रयुंजामि विश्वामित्रवधेच्छया ॥\nआत्मरक्षाकृते देव अस्त्रमस्त्रेण शामयन् ॥ १७ ॥\nअयं मम विनाशाय केवलं चास्त्रमोक्षणम्॥\nकुरुते निर्दयो ब्रह्मंस्तं निवारय सांप्रतम् ॥ १८ ॥\n॥ ब्रह्मोवाच ॥ ॥\nविश्वामित्र मुनिश्रेष्ठ वसिष्ठं ब्राह्मणोत्तमम् ॥\nत्वं रक्ष मम वाक्येन तथा सर्वमिदं जगत् ॥ १९ ॥\nअस्त्रमोक्षविरामं त्वं ब्रह्मर्षे कुरु सत्वरम् ॥ ६.१७१.२० ॥\n॥ विश्वामित्र उवाच ॥ ॥\nन मामेष द्विजं ब्रूते कथंचित्प्रपितामह ॥\nतस्मादेष प्रकोपो मे संजातोऽस्य वधोपरि ॥ २१ ॥\nतस्माद्वदतु देवेश मामेष ब्राह्मणं द्रुतम् ॥\nनिवारयामि येनास्त्रं यदस्योपरि संधितम् ॥२२॥\n॥ ब्रह्मोवाच ॥ ॥\nत्वं वसिष्ठाधुना ब्रूहि विश्वामित्रं ममाज्ञया ॥\nब्राह्मणो जायते तेन तव जीवस्य रक्षणम् ॥ २३ ॥ ॥\n॥ वसिष्ठ उवाच ॥ ॥\nनाहं क्षत्रियसंजातं ब्राह्मणं वच्मि पद्मज ॥\nन वधे मम शक्तोऽयं कथंचित्क्षत्रियोद्भवः ॥ २४ ॥\nब्राह्म्यं तेजो न क्षा त्त्रेण तेजसा संप्रणश्यति ।\nएवं ज्ञात्वा चतुर्वक्त्र यद्युक्तं तत्समाचर ॥ २५ ॥\n॥ ब्रह्मोवाच ॥ ॥\nविश्वामित्र द्विजश्रेष्ठ त्यक्त्वा दिव्यास्त्रसंभवम् ॥\nकुरु युद्धं वसिष्ठेन नो चेच्छप्स्यामहं च ते ॥ २६ ॥\n॥ विश्वामित्र उवाच ॥ ॥\nदिव्यास्त्राणि च संत्यज्य मया वध्यः सुदुर्मतिः ॥\nकिंचिच्छिद्रं समासाद्य त्वं गच्छ निजसंश्रयम् ॥ ॥ २७ ।\n॥ सूत उवाच ॥ ॥\nबाढमित्येवमुक्ता च ब्रह्मलोकं गतो विधिः ॥\nविश्वामित्रवसिष्ठौ च सरस्वत्यास्तटे स्थितौ ॥ २८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वसिष्ठविश्वामित्र युद्धे दिव्यास्त्रनिवर्तनवर्णनंनामैकसप्तत्युत्तरशततमोऽध्यायः ॥ १७१ ॥"
  }
]
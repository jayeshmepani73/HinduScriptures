[
  {
    "text": "॥ सूत उवाच ॥ ॥\nतस्मिन्क्षेत्रे तथादित्यः स्थापितो द्विजसत्तमाः ॥\nभीष्मेण ब्राह्मणेंद्राणां संमतेन तथात्मना ॥ १ ॥\nशंतनोर्दयितः पुत्रो गांगेय इति विश्रुतः ॥\nआसीत्पुरा वरो नृणामूर्ध्वरेताः सुविश्रुतः ॥ २ ॥\nतस्यासीत्तुमुलं युद्धं भार्गवेण समं महत् ॥\nत्रयोविंशद्दिनान्येव देवासुररणोपमम्॥\nअंबाकृते शितैः शस्त्रैरस्त्रैश्च तदनंतरम्॥ ३ ॥\nततो ब्रह्मादयो देवाः स्वयमेव व्यवस्थिताः ॥\nताभ्यां निवारणार्थाय शांत्यर्थं सर्वदेहिनान् ॥\nगताश्च ते समुत्थाप्य पुनरेव त्रिविष्टपम् ॥ ४ ॥\nअंबापि प्राप्य परमं गांगेयोत्थं पराभवम् ॥\nप्रविष्टा कोपरक्ताक्षी सुसमिद्धे हुताशने॥५॥\nभर्त्सयित्वा नदीपुत्रं बाष्पव्याकुललोचना॥\nततःप्रोवाच मध्यस्था वह्नेः कुरुपितामहम्॥६॥\nयस्माद्भीष्म त्वया त्यक्ता कामार्ताहं सुदुर्मते॥\nतस्मात्तव वधायाशु भविष्यामि पुनः क्षितौ॥७॥\nस्त्रीहत्यया समायुक्तस्त्वं च नूनं भविष्यसि॥\nप्रमाणं यदि धर्मोऽत्र स्मृतिशास्त्रसमुद्भवः ॥ ८ ॥\nततः स घृणयाऽऽविष्टो भीष्मः कुरुपितामहः ॥\nमार्कंडेयं मुनिश्रेष्ठं पप्रच्छ विनयान्वितः॥९॥\nभगवन्काशिराजस्य सुतया मे प्रजल्पितम् ॥\nमम मृत्युकरं पापं सकलं ते भविष्यति ॥ ६.५७.१० ॥\nतत्किं स्याद्वाक्यमात्रेण नो वा ब्राह्मणसत्तम ॥\nअत्र मे संशयस्तत्त्वं यथावद्वक्तुमर्हसि॥ ११ ॥\n॥ श्रीमार्कंडेय उवाच ॥ ॥\nआक्षिप्तस्ताडितो वापि यमुद्दिश्य त्यजेदसून् ॥\nस्त्रीजनो वा द्विजो वापि तस्य पापं तु तद्भवेत् ॥ १२ ॥\nस्त्रियं वा ब्राह्मणं वापि तस्मान्नैव प्रकोपयेत् ॥\nनिघ्नंतं वा शपंतं वा यदीच्छेच्छुभमात्मनः ॥ १३ ॥\nत्वया पुनर्वराकी सा कामार्ता समुपेक्षिता ॥\nजित्वा स्वयंवरे पूर्वं तत्कथं स्यान्न पापभाक् ॥।४॥\n॥ भीष्म उवाच ॥ ॥\nतदर्थं वद मे ब्रह्मन्प्रायश्चित्तं विशुद्धये ॥\nतपो वा यदि वा दानं व्रतं नियममेव वा ॥ १५ ॥\n॥ मार्कंडेय उवाच ॥ ॥\nदशानां ब्राह्मणेंद्राणां यद्वधे पातकं स्मृतम् ॥\nतत्पापं स्त्रीवधे कृत्स्नं जायते भरतर्षभ ॥ १६ ॥\nतदत्र विषये दानं न तपो न व्रतादिकम् ॥\nतीर्थसेवां परित्यज्य तस्मात्त्वं तां समाचर ॥ १७ ॥\n॥ ॥ सूत उवाच ॥ ॥\nस तस्य वचनं श्रुत्वा भीष्मः कुरुपितामहः ॥\nतीर्थयात्रापरो भूत्वा बभ्राम क्षितिमंडले॥।८॥\nततः क्रमात्समायातो भ्रममाणो महीतले ॥\nचमत्कारपुरे क्षेत्रे नानातीर्थसमाकुले ॥ १९ ॥\nअथापश्यन्महात्मा स सुपुण्यं तद्गयाशिरः ॥\nस्नात्वा श्राद्धं च विधिवद्यावच्छ्रद्धासम न्वितः ॥ ६.५७.२० ॥\nचक्रे तावन्नभोवाणी वाक्यमेतदुवाच ह ॥\nभीष्मभीष्म महाबाहो नार्हस्त्वं श्राद्धजं विधिम् ॥ २१ ॥\nकर्तुं स्त्रीहत्ययायुक्तस्तस्माच्छृणु वचो मम ॥\nशर्मिष्ठातीर्थमित्येव ख्यातं पातकनाशनम् ॥ २२ ॥\nअस्मात्स्थानात्समीपस्थं वारुण्यां दिशि पुण्यकृत् ॥\nकृष्णांगारकषष्ठ्यां यो नरः स्नानं समाचरेत् ॥ २३ ॥\nस स्त्रीहत्याकृतात्पापान्मुच्यते नात्र संशयः ॥\nतस्मादद्य दिने पुत्र भौमवारसमन्विता ॥ २४ ॥\nसैव षष्ठी तिथिः पुण्या तस्मात्तत्र द्रुतं व्रज ॥\nअहं तव पिता पुत्र शंतनुः पृथिवीपतिः ॥ २५ ॥\nस्त्रीहत्ययान्वितं ज्ञात्वा ततस्तूर्णमिहागतः ॥\nततो भीष्मो द्रुतं गत्वा तत्र स्थाने समाहितः ॥ २६ ॥\nस्नानं कृत्वा ततः श्राद्धं चक्रे श्रद्धासमन्वितः ॥\nततो भूयः समागत्य स तं प्रोवाच शतनुः ॥ २७ ॥\nविपाप्मा त्वं कुरुश्रेष्ठ संजातोऽसि न संशयः ॥\nतस्मान्निजं गृहं गच्छ राज्यचिंतां समाचर ॥ २८ ॥\nततः स विस्मयाविष्टो ज्ञात्वा तीर्थमनुत्तमम् ॥\nवासुदेवात्मिकामर्चां तथान्यां कुरुसत्तमः ॥ २९ ॥\nपारिजातमयीं मूर्तिं रवेर्लक्षणलक्षिताम् ॥\nसुप्रमाणां सुरूपां च श्रद्धापूतेन चेतसा ॥ ६.५७.३० ॥\nतथान्यत्स्थापयामास लिंगं देवस्य शूलिनः ॥\nदुर्गां च भक्तिसंयुक्तो विधिदृष्टेन कर्मणा ॥ ३१ ॥\nततः सर्वान्समाहूय स विप्रान्पुरसंभवान् ॥\nप्रोवाच कौरवो भीष्मो विनयावनतः स्थितः ॥ ३२ ॥\nमया विनिर्मितं विप्रा देवागारचतुष्टयम् ॥\nएतत्क्षेत्रे च युष्माकं दयां कृत्वा ममोपरि ॥ ३३ ॥\nपालयध्वं प्रयास्यामि स्वगृहं प्रति सत्वरम्॥\nप्रेरितः पितृभिर्दिव्यैः स्वर्गमार्गसमाश्रितैः ॥ ३४ ॥\n॥ ब्राह्मणा ऊचुः ॥ ॥\nगच्छगच्छ कुरुश्रेष्ठ सुविश्रब्धः स्वमायया ॥\nवयं सर्वे करिष्यामो युष्मच्छ्रेयोऽभिवर्धनम् ॥ ३५ ॥\nदेवश्रेणिरियं राजन्या त्वयात्र विनिर्मिता ॥\nअस्याः पूजादिकं सर्वं करिष्यामः सदा वयम्॥ ३६ ॥\nतवापि विनयं दृष्ट्वा परितुष्टा वयं नृप ॥\nसर्वान्प्रार्थय तस्मात्त्वं वरं स्वं मनसि स्थितम् ॥३७ ॥\n॥ भीष्म उवाच ॥ ॥\nएष एव वरोऽस्माकं यत्संतुष्टा द्विजोत्तमाः ॥\nतथाप्याशु वचः कार्यं युष्मदीयं मयाधुना ॥ ३८ ।१\nएतानि देवसद्मानि मदीयानि नरो भुवि ॥\nयो यं काममभिध्याय पूजयेच्छ्रद्धयाऽन्वितः ॥\nप्रसादादेव युष्माकं तस्य तत्स्यादसंशयम् ॥ ३९ ॥\n॥ ब्राह्मणा ऊचुः ॥ ॥\nआदित्यस्य करिष्यामो यात्रां भाद्रपदे वयम् ॥\nसप्तम्यां सूर्यवारेण सर्वदैव समाहिताः ॥ ६.५७.४० ॥\nतथा शिवस्य चाष्टम्यां चैत्रशुक्ले विशेषतः ॥\nचतुर्दश्यां महाभाग तव स्नेहान्न संशयः ॥ ४१ ॥\nशयने बोधने विष्णोः संप्राप्ते द्वादशीदिने ॥\nविष्णोरपि च दुर्गायाः संप्राप्ते नवमीदिने ॥४२॥\nआश्विने शुक्लपक्षे च गीतवादित्रनिस्वनैः॥\nमहोत्सवं तथा चित्रैर्हास्यलास्यैः पृथग्विधैः ॥ ४३.॥\nयस्तत्र मानवो नित्यं श्रद्धया परया युतः ॥\nकरिष्यति च गीतादि स यास्यति परां गतिम् ॥ ४४ ॥\nवयं तस्य भविष्यामः सदैव प्रीतमानसाः ॥\nप्रदास्यामस्तथा कामान्मनसा वांछितान्नृप ॥ ॥ ४५ ॥\nएवमुक्त्वाथ ते विप्राः स्वानि स्थानानि भेजिरे ॥\nभीष्मोऽपि हर्षसंयुक्तः स्वगृहं प्रस्थितस्ततः ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये गांगेययात्राख्यानंनाम सप्तपञ्चाशत्तमोऽध्यायः ॥ ५७ ॥ ॥ छ ॥  ॥"
  }
]
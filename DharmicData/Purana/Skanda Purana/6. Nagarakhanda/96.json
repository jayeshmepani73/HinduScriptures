[
  {
    "text": "॥ सूत उवाच ॥ ॥\nएवं तस्मिन्गते भूपे ह्यजापाले रसातलम् ॥\nतत्पुत्रश्चाभवद्राजा मंत्रिभिस्तु पुरस्कृतः ॥ १ ॥\nयो नित्यमगमत्स्वर्गे वासवं रमते सदा ॥\nशनैश्चरो जितो येन रोहिणीं परिभेदयन् ॥ २ ॥\nगृहे यस्य स्वयं विष्णुर्भूत्वा चैव चतुर्विधः ॥\nरावणस्य विनाशार्थं जन्म चक्रे प्रहर्षितः ॥ ३ ॥\nतेनागत्यात्र सत्क्षेत्रे तोषितो मधुसूदनः ॥\nप्रासादं शोभनं कृत्वा ततश्चैव प्रतिष्ठितः ॥ ४ ॥\nतस्यापि विश्रुता वापी स्वयं तेन विनिर्मिता ॥\nराजवापीति लोकेऽस्मिन्विख्यातिं परमां गता ॥ ५ ॥\nतस्यां यः कुरुते श्राद्धं संप्राप्ते पञ्चमीदिने ॥\nप्रेतपक्षे विशेषेण स नरः स्यात्सतां प्रियः ॥ ६ ॥\n॥ ऋषय ऊचुः ॥ ॥\nकथं तेन जितः सौरी रोहिणीशकटं च यत् ॥\nभिंदानस्तोषितस्तेन कथं नारायणो वद ॥ ७ ॥\n॥ । सूत उवाच ॥ ॥\nतस्मिञ्छासति धर्मज्ञे स्वधर्मेण वसुन्धराम्॥\nअतिसौख्यान्वितो लोकः सर्वदैव व्यजायत ॥ ८ ॥\nबहुक्षीरप्रदा गावः सस्यानि गुणवंति च ॥\nकामवर्षी च पर्जन्यो यथर्त्तुफलिता द्रुमाः ॥ ९ ॥\nकस्यचित्त्वथ कालस्य दैवज्ञैस्तस्य भूपतेः ॥\nकथितं रोहिणीभेदं रविपुत्रः करिष्यति ॥ ६.९६.१० ॥\nतस्यानंतरमेवाशु दुर्भिक्षं संभविष्यति ॥\nअनावृष्टिश्च भविता रौद्रा द्वादश वार्षिकी ॥\nयया संपत्स्यते सर्वं भूतलं गतमानवम् ॥ ११ ॥\nतेषां तद्वचनं श्रुत्वा स राजा कुपितोऽभ्यगात् ॥\nशनैश्चरं समुद्दिश्य विमानमधिरुह्य च ॥ १२ ॥\nतस्य तुष्टेन संदत्तं विमानं कामगं पुरा ॥\nशक्रेण तत्र संतिष्ठञ्छनैश्चरमुपाद्रवत् ॥ १३ ॥\nततः सूर्यपथं मुक्त्वा ततश्चंद्रस्य पार्थिवः ॥\nनक्षत्रसरणिं प्राप्य सज्यं कृत्वा महद्धनुः ॥ १४\nतत्र बाणं समारोप्य शनैश्चरमुपाद्रवत् ॥\nप्रोवाच पुरतः स्थित्वा सूर्यपुत्रमधोमुखम् ॥ १५ ॥\nत्यजैनं रोहिणीमार्गं सांप्रतं त्वं शनैश्चर ॥\nमद्वाक्यादन्यथाऽहं त्वां नयिष्यामि यमक्षयम् ॥ १६ ॥\nएतेन निशिताग्रेग शरेणा नतपर्वणा ॥\nदिव्यास्त्रमंत्रयुक्तेन सत्यमेतद्ब्रवीम्यहम् ॥ १७ ॥\nतस्य तद्वचनं श्रुत्वा तादृग्रौद्रतमं महत् ॥\nमन्दो विस्मयमापन्नस्ततश्चेदमभाषत ॥ ॥ १८ ॥\nकस्त्वं ब्रूहि महाभाग मम मार्गं रुणत्सि यः ॥\nअगम्यं केनचिल्लोके सर्वैरपि सुरासुरैः ॥ १९  ॥\nराजोवाच ॥ ॥\nअहं दशरथो नाम सूर्यवंशोद्भवो नृपः ॥\nअजस्य तनयः प्राप्तः कामं वारयितुं क्रुधा ॥ ६.९६.२० ॥\n॥ मंद उवाच ॥ ॥\nन त्वया सह संबंधः कश्चिदस्ति महीपते ॥\nमम यत्त्वं प्रकोपाढ्यो मन्मार्गं हंतुमिच्छसि ॥ २१ ॥\n॥ राजोवाच ॥ ॥\nरोहिणीसंभवं त्वं हि शकटं भेदयिष्यसि ॥\nसांप्रतं मम दैवज्ञैर्वाक्यमेतदुदाहृतम् ॥ २२ ॥\nतस्मिन्मन्द त्वया भिन्ने न वर्षति शतक्रतुः ॥\nएतद्वदति दैवज्ञा ज्योतिःशास्त्रविचक्षणाः ॥ २३ ॥\nजाते वृष्टिनिरोधेऽथ जायंतेऽन्नानि न क्षितौ ॥\nअन्नाभावात्क्षयं यांति ततो भूभितले जनाः ॥ २४ ॥\nजनोच्छेदे ततो जाते अग्निष्टोमादिकाः क्रियाः ॥\nन भवंति धरा पृष्ठे ततः स्यादेव संक्षयः॥ २५ ॥\nएतस्मात्कारणाद्रुद्धो मार्गस्ते सूर्यसंभव ॥\nरोहिणीं गंतुकामस्य सत्यमेतन्मयोदितम् ॥२६॥\n॥ शनिरुवाच ॥ ॥\nगच्छ पुत्र निजं गेहं ममापि त्वं च रोचसे ॥\nतुष्टोऽहं तव वीर्येण न त्वन्येन महीपते॥२७॥\nन केनचित्कृतं कर्म यदेतद्भवता कृतम् ॥\nन करिष्यति चैवान्यो देवो वा मानवोऽथ वा ॥ २८ ॥\nनाहं पश्यामि भूपाल कथंचिदपि तूर्ध्वतः॥\nयतो दृष्टिविनिर्दग्धं भस्मसाज्जायतेऽखिलम् ॥ २९ ॥\nजातमात्रेण बालेन मया पादौ निरीक्षितौ ॥\nतातस्य सहसा दग्धौ ततोऽहं वारितोंऽबया ॥ ६.९६.३० ॥\nन त्वया पुत्र द्रष्टव्यं किंचिदेव कथंचन ॥\nप्रमाणं यदि ते धर्मो मातृवाक्यसमुद्भवः ॥ ३१ ॥\nतस्मात्त्वया महत्कर्म कृतमीदृक्सुदुष्करम् ॥\nप्रजानां पार्थिवश्रेष्ठ त्यक्त्वा दूराद्भयं मम ॥ ३२ ॥\nतस्मा त्तव कृते नाहं भेदयिष्यामि रोहिणीम् ॥\nकथंचिदपि भूपाल युगांतररशतेष्वपि ॥ ३३ ॥\nवरं वरय चास्माकं तस्मादद्य भविष्यति ॥\nहृतत्स्थितं दुर्लभं भूप सर्वेषामिह देहिनाम् ॥ ३४ ॥\n॥ राजोवाच ॥ ॥\nतव यो वासरे प्राप्ते तैलाभ्यंगं करोति वै ॥\nतस्याऽन्यदिवसं यावत्पीडा कार्या न च त्वया ॥ ३५ ॥\nतिलदानं करोत्येवं लोहदानं च यस्तव ॥\nकरोति दिवसे शक्त्या यावद्वर्षं त्वया हि सः ॥ ३६ ॥\nरक्षणीयः सुकृच्छ्रेषु संकटेषु सदैव हि ॥\nत्वयि गोचरपीडायां संस्थिते चार्कसंभव ॥ ३७ ॥\nयः कुर्याच्छांतिकं सम्यक्तिलहोमं च भक्तितः ॥\nवासरे तव संप्राप्ते समिद्भिश्च तथाऽक्षतैः ॥ ३८ ॥\nतस्य सार्धानि वर्षाणि सप्त कार्या प्रयत्नतः ॥\nत्वया रक्षा महाभाग वरं चेन्मम यच्छसि ॥ ३९ ॥\n॥ सूत उवाच ॥ ॥\nएवमित्येव संप्रोच्य विरराम ततः परम् ॥\nशनैश्चरो महीपालवचनाद्द्विजसत्तमाः ॥ ६.९६.४० ॥\nएतद्वः सर्वमाख्यातं यत्पृष्टोऽहं सुविस्तरात् ॥\nभवद्भिः सूर्यपुत्रस्य राज्ञा दशरथेन हि ॥\nसंवादं रोहिणीभेदे सञ्जातं समुपस्थिते ॥ ४१ ॥\nयश्चैतत्पठते नित्यं शृणुयाद्यो विशेषतः ॥\nशनैश्चरकृता पीडा तस्य नाशं प्रगच्छति ॥ ४२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दशरथशनैश्चरसंवादवर्णनंनाम षण्णवतितमोऽध्यायः ॥ ९६ ॥ ॥ छ ॥"
  }
]
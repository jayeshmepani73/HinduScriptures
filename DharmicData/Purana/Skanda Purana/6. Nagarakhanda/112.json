[
  {
    "text": "सूत उवाच ॥ ॥\nततः कतिपयाहस्य गते तस्मिन्महीपतौ ॥\nस्वगृहं प्रति दुःखार्ते परिवारसमन्विते ॥ १ ॥\nपद्भ्यामेव समायाता ह्यष्टषष्टिर्द्विजोत्तमाः ॥\nपरिश्रांताः कृशांगाश्च धूलिधूसरिताननाः ॥ २ ॥\nयावत्पश्यति दाराः स्वा दिव्याभरण भूषिताः ॥\nदिव्यवस्त्रैः सुसंवीता राजपत्न्य इवापराः ॥ ३ ॥\nततश्च विस्मयाविष्टाः पप्रच्छुस्ते क्षुधान्विताः ॥\nकिमिदं किमिदं पापा विरुद्धं विहितं  वपुः ॥ ४ ॥\nकथं प्राप्तानि वस्त्राणि भूषणानि वराणि च ॥\nनूनमस्मद्गतेर्भ्रंशः खे जातो नाऽन्यथा भवेत् ॥ ५ ॥\nविकारमेनं संत्यक्त्वा युष्मदीयं सुगर्हिताः॥\nअथ ताः सर्ववृत्तांतमूचुस्तापसयोषितः॥६॥\nयथा राज्ञी समायाता दमयन्ती नृपप्रिया॥\nभूषणानि च दत्तानि तया चैव यथा द्विजाः ॥ ७॥\nयथा शापश्च सञ्जातो ब्राह्मणानां महात्मनाम्॥\nअथ ते मुनयः क्रुद्धास्तच्छ्रुत्वा गर्हितं वचः ॥\nराजप्रतिग्रहो निंद्यस्तापसानां विशेषतः॥८॥\nततो भूपस्य राष्ट्रस्य नाशार्थं जगृहुर्जलम्॥\nक्रोधेन महताविष्टा वेपमाना निरर्गलम्॥९॥\nअनेन पाप्मनाऽस्माकं कुभूपेन प्रणाशिता॥\nखे गतिर्लोभयित्वा तु पत्न्योऽस्माकमकृत्रिमाः ॥\nसरलास्तद्गणाः सर्वे येनेदृग्व्यसनं स्थितम् ॥॥6.112.१०॥\n॥ सूत उवाच ॥ ॥\nएवं ते मुनयो यावच्छापं तस्य महीपतेः॥\nप्रयच्छंति च तास्तावदूचुर्भार्या रुषान्विताः ॥ ११ ॥\nन देयो भूपतेस्तस्य शापो ब्राह्मणसत्तमाः ॥\nअस्मदीयं वचस्तावच्छ्रोतव्यमविशंकितैः ॥।१२॥\nवयं सर्वा नरेन्द्रस्य भार्यया समलंकृताः ॥\nसुवस्त्रैर्भूषणैर्दिव्यैः श्रद्धापूतेन चेतसा ॥ १३ ॥\nवयं दरिद्रदोषेण सदा युष्मद्गृहे स्थिताः ॥\nकर्शिता न च संप्राप्तं सुखं मर्त्यसमु द्भवम् ॥१४॥\nएतेषां परलोकोऽत्र विद्यते ये तपोरताः ॥\nन च मर्त्यफलं किंचिदपि स्वल्पतरं भवेत् ॥१५॥\nअन्येषां विषयस्थानामिह लोकः प्रकीर्तितः ॥\nभोगप्रसक्तचित्तानां नीचानां सुदुरात्मनाम् ॥ १६ ॥\nगृहस्थाश्रमिणां चैव स्वधर्मरतचेतसाम् ॥\nइह लोकः परश्चैव जायते नाऽत्र संशयः ॥१७॥\nता वयं नात्र सन्देहो गृहस्थाश्रममुत्तमम् ॥\nसंसेव्य साधयिष्यामो लोकद्वयमनुत्तमम् ॥१८॥\nतस्माद्गृहाणि रम्याणि प्रवदंति समाहिताः ॥\nभूपालाद्भूमिमादाय वृत्तिं चैवाभिवांछिताम् ॥ १९ ॥\nततश्चैवाथ वीक्षध्वं पुत्रपौत्रसमुद्भवम् ॥\nसौख्यं चापि कुमारीणां बांधवानां विशेषतः ॥ 6.112.२० ॥\nन करिष्यथ चेद्वाक्यमेतदस्मदुदीरितम् ॥\nसर्वाः प्राणपरित्यागं करिष्यामो न संशयः ॥ २१ ॥\nयूयं स्त्रीवधपापेन युक्ताः सन्तस्ततः परम् ।\nनरकं रौरवं दुर्गं गमिष्यथ सुनिश्चितम् ॥२२॥\nएवं ते मुनयः श्रुत्वा तासां वाक्यानि तानि वै ॥\nभूपृष्ठे तत्यजुस्तोयं शापार्थं यत्करैर्धृतम् ॥२३॥\nततस्तत्तोयनिर्दग्धं तद्विभागं क्षितेस्तदा ॥\nऊषरत्वमनुप्राप्तमद्यापि द्विजसत्तमाः ॥ २४ ॥\nआस्तामन्नादिकं तत्र यदुत्पं न प्ररोहति ॥\nन जन्म चाप्नुयाद्भूयः पक्षी वा कीट एव वा ॥ २५ ॥\nतृणं वाथ मृगस्तत्र किं पुनर्भक्तिमान्नरः ॥\nयस्तत्र कुरुते श्राद्धं श्रद्धया फाल्गुने नरः ॥ २६ ॥\nपौर्णमास्यां रवैर्वारे स पितॄनुद्धरेन्निजान् ॥\nअपि स्वकर्मणा प्राप्तान्नरके दारुणाकृतौ ॥ २७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दमयन्त्युपाख्यान ऊषरोत्पत्तिमाहात्म्यकथनंनाम द्वादशोत्तरशततमोऽध्यायः ॥ ११२ ॥"
  }
]
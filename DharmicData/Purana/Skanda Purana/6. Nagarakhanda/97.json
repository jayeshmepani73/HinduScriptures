[
  {
    "text": "॥ सूत उवाच ॥ ॥\nततः प्रभृति नो मन्दो रोहिणीशकटं द्विजाः ॥\nभिनत्ति वचनात्तस्य राज्ञो दशरथस्य च ॥ १ ॥\nतद्वृत्तांतं समाकर्ण्य तस्य शक्रः प्रहर्षितः ॥\nभूपालं तं समभ्येत्य ततश्चोवाच सादरम् ॥ २ ॥\nअत्यद्भुततरं कर्म त्वयैतत्पृथिवीपते ॥\nसंसाधितं यदन्येन मनसापि न चिन्त्यते ॥ ३ ॥\nअत एव हि संतुष्टिः सञ्जाताद्य तवोपरि ॥\nवरं मत्तो गृहाणाद्य तदभीष्टं हृदि स्थितम् ॥ ४ ॥\n॥ राजोवाच ॥ ॥\nत्वया सह सुरश्रेष्ठ मैत्री संप्रार्थयाम्यहम् ॥\nशाश्वती सर्वकृत्येषु परमां लोकसंस्थिताम् ॥५॥\n॥ इन्द्र उवाच ॥\nएवं भवतु राजेंद्र त्वया सह सदा मम ॥\nसंपत्स्यते सदा मैत्री वसोरिव च शाश्वती ॥ ६ ॥\nत्वया सदैव मे पार्श्वे सभायां देवसंनिधौ ॥\nआगन्तव्यं विशेषेण येन मैत्री प्रवर्धते॥७॥\nएवमुक्त्वा सहस्राक्षो जगाम त्रिदिवालयम् ॥\nराजापि चागतो हर्म्ये स्वकीये हर्षसंयुतः ॥८॥\nरक्षयित्वा जगत्सर्वं शनैश्चर कृताद्भयात् ॥\nअप्राप्यां प्राप्य संकीर्तिं स्तूयमानस्तु बन्दिभिः ॥ ९ ॥\nततः प्रभृति नित्यं स सन्ध्याकाल उपस्थिते ॥\nसायाह्नं संविधायाथ याति शक्रस्य मंदिरे ॥६.९७.१०॥॥\nतत्र स्थित्वा चिरं श्रुत्वा गंधर्वाणां मनोहरम् ॥\nगीतं दृष्ट्वा च नृत्यं च तानादिविहितं शुभम् ॥११॥॥\nविचित्रार्थाः कथाः श्रुत्वा देवर्षीणां मुखाच्च्युताः ॥\nस्वयं च कीर्तयित्वाथ प्रयाति निजमंदिरम्॥१२॥\nविमानवरमारुह्य हंसबर्हिणनादितम्॥\nमनोहरपताकाभिः समंताच्च विभूषितम्॥१३॥\nयदायदा स निर्याति शक्रस्थानान्निजालयम्॥\nतदातदाऽऽसने तस्य क्रियतेऽभ्युक्षणं सदा॥१४॥\nशक्रादेशात्तदा वेत्ति न स भूपः कथंचन ॥\nअन्यस्मिन्दिवसे तस्य नारदो मुनिसत्तमः ॥\nकथयामास तत्सर्वमभ्युक्षणसमुद्भवम् ॥ १५ ॥\nवृत्तांतं तस्य राजर्षेस्तस्यैव गृहमागतः ॥\nतीर्थयात्रा प्रसंगेन विद्वेषपरिवृद्धये ॥ १६ ॥\nतच्छ्रुत्वा नारदेनोक्तं श्रद्धेयमपि भूपतिः ॥\nन चक्रे हृदयेऽधर्ममात्मानं परिचिंतयन् ॥ १७ ॥\nतथापि कौतुकाविष्टो गत्वा शक्रनिवेशनम् ॥\nअन्यस्मिन्दिवसे स्थित्वा चिरं तत्र समुत्थितः ॥ १८ ॥\nअलक्ष्यं वीक्षयामास स्वासनं दूरमास्थितः ॥\nकिंचित्सद्मांतरं प्राप्य कौतूहलसमन्वितः ॥ १९ ॥\nततः शक्रसमादेशादुत्थाय सुरकिंकरः ॥\nप्रोक्षयामास तोयेन पार्थिवस्य तदासनम् ॥ ६.९७.२० ॥\nतद्दृष्ट्वा कोपसंपन्नः स राजाऽभ्येत्य वासवम् ॥\nप्रोवाच किमिदं शक्र प्रोक्ष्यते यन्ममासनम् ॥ २१ ॥\nकिं मया निहता विप्राः किं वा विप्रसमुद्भवम् ॥\nशासनं लोपितं किंचित्किं वा विप्रा विनिंदिताः ॥ २२ ॥\nकिं वा नष्टोऽस्मि संग्रामे दृष्ट्वा शत्रून्समागतान् ॥\nदैन्यं वा जल्पितं तेषां भयत्रस्तेन चेतसा ॥ २३ ॥\nमम राज्येऽथवा शक्र दुर्बलो बलवत्तरैः ॥\nपीड़्यते वाथ चौराद्यैर्मुष्यते वंचकैस्तथा ॥ २४ ॥\nकिं वा राज्ये मदीये च जायते योनिविप्लवः ॥\nसंकरो वाथ वर्णानां परित्यक्तविधिक्रमः ॥ २५ ॥\nकिं वा दुर्जनवाक्येन दूषितो दोषवर्जितः ॥\nदंड्यते मम राज्ये च केनचित्त्रिदशेश्वर ॥ २६ ॥\nकिं वा चौरोऽथ पापो वा गृहीतो दोषवान्स्वयम् ॥\nमुच्यते द्रव्यलोभेन तथान्यो वा जुगुप्सितः ॥ २७ ॥\nकिंस्विन्मया परित्यक्तः कोऽप्यत्र शरणागतः ॥\nभयत्रस्तः सुभीतेन प्राणानां त्रिदशाधिप ॥ २८ ॥\nकस्य वा पृष्ठमांसानि भक्षितानि मया क्वचित् ॥\nकच्चिच्च त्रिदशाधीष ब्राह्मणस्य विशेषतः ॥ २९ ॥\nकिं वा दानं मया दत्त्वा ब्राह्मणाय महात्मने ॥ पश्चात्तापः\nकृतः पश्चाद्दत्तं चोपेक्षितं च वा ॥ ६.९७.३० ॥\nकिं वा राज्ये मदीये च दीनानां प्रपतंति च ॥\nअश्रुपाता दिवारात्रं दुःखितानां समंततः ॥ ३१ ॥\nदैवं वा पैतृकं वापि किं वा कर्म गृहे मम ॥\nलोपं गच्छति देवेन्द्र क्रियते वा विधिच्युतम् ॥ ३२ ॥\nयत्त्वया क्रियते नित्यं तोयैरभ्युक्षणं मम ॥\nआसनस्य द्रुतं ब्रूया यत्पापं विहितं मया ॥ ॥ ३३ ॥\n॥ इन्द्र उवाच ॥ ॥\nन विद्यते महाराज शरीरे तव पातकम् ॥\nन राष्ट्रे च कुले गेहे भृत्यवर्गे विशेषतः ॥ ३४ ॥\nपरं शृणु प्रवक्ष्यामि यत्ते पापं भविष्यति ॥\nतेन संप्रोक्ष्यते चैव आसनं सर्वदैव तु ॥ ३५ ॥\nअपुत्रस्य गतिर्नास्ति न च स्वर्गं प्रपद्यते ॥\nपैतृकेण नरो ग्रस्तो य ऋणेन सदा नृप ॥ ३६ ॥\nद्वेष्यतां याति देवानां पितॄणां च विशेषतः ॥\nयदा पश्यति पुत्रस्य वदनं पुरुषो नृप ॥ ३७ ॥\nआनृण्यं समवाप्नोति पितॄणां स तदा ध्रुवम् ॥\nस त्वं नैव गतो राजन्नानृण्यं यन्मयोदितम् ॥ ३८ ॥\nपितॄणां तेन ते नित्यमासनेऽभ्युक्षणं कृतम् ॥\nतस्माद्यतस्व पुत्रार्थं यदीच्छसि परां गतिम् ॥ ३९ ॥\nआत्मानं नरकात्त्रातुं पुंसंज्ञाच्च तथा नृप ॥\nएवमुक्तः स शक्रेण राजा दशरथस्तदा ॥ ६.९७.४० ॥\nदुःखेन महता युक्तो लज्जयाऽधोमुखः स्थितः ॥\nआमंत्र्याथ सहस्राक्षं गत्वाऽयोध्यां निजां पुरीम् ॥\nअमात्यानां निजं राज्यमर्पयामास सत्वरः ॥ ४१ ॥\nततः प्रोवाच तान्सर्वांस्तपः कार्यं मयाऽधुना ॥\nयावत्पुत्रस्य संप्राप्तिस्तावदेव न संशयः ॥४२॥\nएतद्राज्यं प्रयत्नेन रक्षणीयं यथाविधि ॥\nयुष्माभिर्मम वाक्येन यावदागमनं मम ॥४३॥\n॥ मंत्रिण ऊचुः ॥ ॥\nयुक्तमेतन्महाराज पुत्रार्थं यत्समुद्यमः ॥\nक्रियते पुत्रहीनस्य किं राज्येन धनेन वा ॥ ॥ ४४ ॥\nवयं रक्षां करिष्यामस्तव राज्ये समंततः ॥\nनिर्वृतिं त्वं समास्थाय कुरु पुत्रकृते तपः ॥ ४५ ॥\nकार्तिकेयपुरं गत्वा यत्र पित्रा पुरा तव ॥\nतपस्तप्तं यथा लब्धा सिद्धिश्च मनसेप्सिता ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्र माहात्म्ये दशरथकृततपःसमुद्योगवर्णनंनाम सप्तनवतितमोऽध्यायः ॥ ९७ ॥"
  }
]
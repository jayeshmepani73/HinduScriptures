[
  {
    "text": "॥ सूत उवाच ॥ ॥\nदुःशीलोऽपि च तत्कृत्वा गुरोर्नाम्ना शिवालयम् ॥\nनिम्बेश्वर इति ख्यातं दक्षिणां दिशमाश्रितम् ॥ १ ॥\nचकार परया भक्त्या तत्पादाब्जमनुस्मरन् ॥\nतथा तस्य तु भार्या या नाम्ना शाकंभरी स्मृता ॥ २ ॥\nस्वनामांका तत्र दुर्गा तथा संस्थापिता तया ॥\nततस्तु तद्धनं ताभ्यां किचिच्छेषं व्यवस्थितम् ॥ ३ ॥\nपूजार्थं देवताभ्यां च ब्राह्मणेभ्यः समर्पितम् ॥\nभिक्षाभुजौ ततो जातौ दम्पती तौ ततः परम् ॥ ४ ॥\nकस्यचित्त्वथ कालस्य दुःशीलो निधनं गतः ॥ ५ ॥\nशाकंभर्यपि तत्कायं गृहीत्वा हव्यवाहनम् ॥\nप्रविष्टा नृपशार्दूल निर्विकल्पेन चेतसा ॥ ६ ॥\nततो विमानमारुह्य वराप्सरःसुसेवितम् ॥\nगतौ तौ द्वावपि स्वर्गं संप्रहृष्टतनूरुहौ ॥ ७ ॥\nएतं दुःशीलजं यस्तु पठेदाख्यानमुत्तमम् ॥\nस सर्वैर्मुच्यते पापैरज्ञानविहितैर्नृप ॥ ८ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये निम्बेश्वरशाकंभर्युत्पत्तिमाहात्म्यवर्णनं नाम पञ्चसप्तत्युत्तरद्विशततमोद्भयायः ॥ २७५ ॥"
  }
]
[
  {
    "text": "ब्रह्मोवाच॥\nकार्तिकेयश्च पार्वत्याः प्राणेभ्यश्चातिवल्लभः॥\nसंक्रीडति समीपस्थो नानाचेष्टाभिरुद्यतः॥१॥\nरक्तकांतिर्महातेजाः षण्मुखोऽद्भुत विक्रमः॥\nक्वचिद्गायति चात्यर्थं क्वचिन्नृत्यति स्वेच्छया॥२॥\nमातरं पितरं दृष्ट्वा विनयावनतः क्वचित्॥\nक्वचिच्च गंगापुलिने सिकतालेपनाकृतिः॥३॥\nगणैः सह विचिन्वानो विविधान्वनभूरुहान्॥\nएवं प्रक्रीडितस्तस्य दिवसाः पंच जज्ञिरे॥४॥\nततो देवा महेन्द्राद्यास्तारकत्रासविद्रुताः॥\nस्तुवन्तः शंकरं सर्वे तारकस्य जिघृक्षया॥५॥\nचक्रुः कुमारं सेनान्यं जाह्नव्यां स्वगणैः सुराः॥\nसस्वनुर्देववाद्यानि पुष्पवर्षं पपात ह॥६॥\nवह्निस्तु स्वां ददौ शक्तिं हिमवान्वाहनं ददौ॥\nसर्वदेवसमुद्भूतगणकोटिसमावृतः॥७॥\nप्रणम्य मुनिसंघेभ्यः प्रययौ रिपुविग्रहे॥\nताम्रवत्यां नगर्यां च शंखं दध्मौ प्रतापवान्॥८॥\nततस्तारकसैन्यस्य दैत्यदानवकोटयः॥\nसमाजग्मुस्तस्य पुराच्छंखनादभयातुराः॥९॥\nस्ववाहनसमारूढाः संयता बलदर्पिताः॥\nदेवाः सर्वेऽपि युयुधुः स्कन्दतेजोपबृंहिताः॥६.२६४.१०॥\nतदा दानवसैन्यानि निजघान च सर्वशः॥\nविष्णुचक्रेण ते छिन्नाः पेतुरुर्व्यां सहस्रशः॥११॥\nततो भग्नाश्च शतशो दानवा निहतास्तदा॥\nनद्यः शोणितसंभूता जाता बहुविधामुने॥१२॥\nतद्भग्नं दानवबलं दृष्ट्वा स युयुधे रणे॥\nबभंज सद्यो देवेशो बाणजालैरनेकधा॥१३॥\nशक्तिनायुध्य गंगिन्याश्चिक्षेप कृष्णप्रेरिताः॥\nसरथं च सयंतारं चक्रे तं भस्मसात्क्षणात्॥१४॥\nशेषाः पातालमगमन्हतं दृष्ट्वाऽथ तारकम्॥\nततो देवगणाः सर्वे शसंसुस्तस्य विक्रमम्॥ १५॥\nदेवदुन्दुभयो नेदुः पुष्पवृष्टिस्तथाऽभवत्॥\nते लब्धविजयाः सर्वे महेश्वरपुरोगमाः॥ १६॥\nसिषिचुः सर्वदेवानां सेनापत्ये षडाननम्॥\nततः स्कंदं समालिंग्य पार्वती हर्षगद्गदा॥१७॥\nमांगल्यानि तदा चक्रे स्वसखीभिः समावृता॥\nएवं च तारकं हत्वा सप्तमेऽहनि बालकः॥१८॥\nमंदराचलमासाद्य पितरौ संप्रहर्षयन्॥\nउवाच सकलं स्कन्दः परमानंदनिर्भरः॥१९॥\nकाले दारक्रियां तस्य चिन्तयामास शंकरः॥\nस उवाच प्रसन्नात्मा गांगेयममितद्युतिम्॥६.२६४.२०॥\nप्राप्तः कालस्तव विभो पाणिग्रहणसंमतः॥\nकुरु दारान्समासाद्य धर्मस्ते पुंससंमतः॥२१।\nक्रीडस्व विविधैर्भोगैर्विमानैः सह कामिकैः॥\nतच्छ्रुत्वा भगवान्स्कन्दः पितरं वाक्यमब्रवीत्॥\nअहमेव हि सर्वत्र दृश्यः सर्वगणेषु च॥\nदृश्यादृश्यपदार्थेषु किं गृह्णामि त्यजामि किम्॥२३॥\nयाः स्त्रियः सकला विश्वे पार्वत्या ताः समा हि मे॥\nनराः सर्वेऽपि देवेश भवद्वत्तान्विलोकये॥२४॥\nत्वं गुरुर्मां च रक्षस्व पुनर्नरकमज्जनात्॥\nयेन ज्ञातमिदं ज्ञानं त्वत्प्रसादादखंडितम्॥२५॥\nपुनरेव महाघोरसंसाराब्धौ निमज्जये॥\nदीपहस्तो यथा वस्तु दृष्ट्वा तत्करणं त्यजेत्॥२६॥\nतथा ज्ञानमधिप्राप्य योगी त्यजति संसृतिम्॥\nज्ञात्वा सर्वगतं ब्रह्म सर्वज्ञ परमेश्वर॥२७॥\nनिवर्त्तंते क्रियाः सर्वा यस्य तं योगिनं विदुः॥\nविषये लुब्धचित्तानां वनेऽपि जायते रतिः॥२८॥\nसर्वत्र समदृष्टीनां गेहे मुक्तिर्हि शाश्वती॥\nज्ञानमेव महेशान मनुष्याणां सुदुर्लभम्॥२९॥\nलब्धं ज्ञानं कथमपि पंडितो नैव पातयेत्॥\nनाहमस्मि न माता मे न पिता न च बांधवः॥६.२६४.३०॥\nज्ञानं प्राप्य पृथक्भावमापन्नो भुवनेष्वहम्॥\nप्राप्यं भागमिदं दैवात्प्रभावात्तव नार्हसि॥३१॥\nवक्तुमेवंविधं वाक्यं मुमुक्षोर्मे न संशयः॥\nयदाग्रहपरा देवी पुनःपुनरभाषत॥३२॥\nतदा तौ पितरौ नत्वा गतोऽसौ क्रौञ्चपर्वतम्॥\nतत्राश्रमे महापुण्ये चचार परमं तपः॥३३॥\nजजाप परमं ब्रह्म द्वादशाक्षरबीजकम्॥\nपूर्वं ध्यानेन सर्वाणि वशीकृत्येन्द्रियाणि च॥३४॥\nममतां संवियुज्याथ ज्ञानयोगमवाप्तवान्॥\nसिद्धयस्तस्य निर्विघ्ना अणिमाद्या यदाऽऽगताः॥३५॥\nतदा तासां गणा क्रुद्धो वाक्यमेतदुवाच ह॥\nममापि दु्ष्टभावेन यदि यूयमुपागताः॥३६॥\nतदास्मत्समशांतानां नाभिभूतिं करिष्यथ॥\nएवं ज्ञात्वा महेशोऽपि यतो ज्ञानमहोदयम्॥३७॥\nमत्तोऽपि ज्ञानयोगेनस्कन्दोऽप्यधिकभावभृत्॥\nविस्मयाविष्टहृदयः पार्वतीमनुशिष्टवान्॥३८॥\nपुत्रशोकपरां चोमां शुभैर्वाक्यामृतैर्हरः॥\nचातुर्मासस्य माहात्म्यं सर्वपापप्रणाशनम्॥३९॥\nमहेश्वरो वा मधुकैटभारिर्हृद्याश्रितो ध्यानमयोऽद्वितीयः॥\nअभेदबुद्ध्या परमार्तिहंता रिपुः स एवातिप्रियो भवेत्ततः॥६.२६४.४०॥\nसूत उवाच॥\nएतद्वः कथितं विप्राश्चातुर्मास्यसमुद्भवम्॥\nमाहात्म्यं विस्तरेणैव किमन्यच्छ्रोतुमिच्छथ॥४१॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तारकासुरवधो नाम चतुःषष्ट्युत्तरद्विशततमोऽध्यायः॥२६४॥"
  }
]
[
  {
    "text": "॥ सूत उवाच ॥ ॥\nतत्रैवास्य समुद्देशे हरिश्चंद्रस्य भूपतेः ॥\nआश्रमो ऽस्ति सुविख्यातो नानाद्रुमसमावृतः ॥ १ ॥\nयत्र तेन तपस्तप्तं संस्थाप्योमामहेश्वरौ ॥\nयच्छता विविधं दानं ब्राह्मणेभ्योऽभिवांछितम् ॥ २ ॥\nआसीद्राजा हरिश्चंद्रस्त्रिशंकुतनयः पुरा ॥\nअयोध्याधिपतिः श्रीमान्सूर्यवंशसमुद्भवः ॥ ३ ॥\nन दुर्भिक्षं न च व्याधिर्नाकालमरणं ध्रुवम् ॥\nतस्मिञ्छासति धर्मेण न च चौरकृतं भयम् ॥ ४ ॥\nकालवर्षी सदा मेघः सस्यानि प्रचुराणि च ॥\nरसवंति च तोयानि सर्वर्तुफलिता द्रुमाः ॥ ५ ॥२\nदंडस्तत्राभवद्वास्तौ गृहरोधोऽक्षदेवने ॥\nएको दोषाकरश्चंद्रः प्रियदोषाश्च कौशिकाः ॥ ६ ॥\nस्नेहक्षयश्च दीपेषु विवाहे च करग्रहः ॥\nवृत्तभंगस्तथा गद्ये दानोत्थितिर्गजानने ॥ ७ ॥\nतस्यैवं गुणयुक्तस्य सार्वभौमस्य भूपतेः ॥\nएक एव महानासीद्दोषः पुत्रविवर्जितः ॥ ८ ॥\nततः पुत्रकृते गत्वा चकार सुमहत्तपः ॥\nचमत्कारपुरे क्षेत्रे लिंगं संस्थाप्य भक्तितः ॥९॥\nपंचाग्निसाधको ग्रीष्मे वर्षास्वाकाशसंस्थितः ॥\nजलाश्रयश्च हेमंते स ध्यायति महेश्वरम् ॥ ६.४८.१० ॥\nततो वर्षसहस्रांते तस्य तुष्टो महेश्वरः ॥\nप्रत्यक्षोऽभूत्समं गौर्या गणसंघैः समावृतः ॥ ११ ॥\nउवाच वरदोऽस्मीति प्रार्थयस्व यथेप्सितम् ॥\nअहं ते संप्रदास्यामि यद्यपि स्यात्सुदुर्लभम्॥।२॥\nततस्तं प्रणिपत्योच्चैः स्तुत्वा सूक्तैः श्रुतैरपि ॥\nप्रोवाच विनयोपेतः कृतांजलिपुटः स्थितः ॥ १३ ॥\nत्वत्प्रसादात्सुरश्रेष्ठ यत्किंचिद्धरणीतले ॥\nतदस्ति मे गृहे सर्वं वांछितं स्वेन चेतसा ॥ १४ ॥\nसुरूपाणि कलत्राणि राज्यं निहतकंटकम् ॥\nशरीरं रोगनिर्मुक्तं संख्याहीनं तथा धनम्॥।५॥\nएकं मे सुमहद्दुःखं यदपत्यं न विद्यते ॥\nतस्माद्देहि सुतं देव प्रसन्नो यदि शंकर ॥।६॥ ॥\n॥ श्रीभगवानुवाच ॥ ॥\nअचिरेण नृपश्रेष्ठ पुत्रस्तव भविष्यति ॥\nमत्प्रसादान्न संदेहस्तस्माद्गच्छ द्रुतं गृहम्॥।७॥\n॥ सूत उवाच ॥ ॥\nएतस्मिन्नंतरे गौरी कोपसंरक्तलोचना ॥\nभर्त्सयित्वा महादेवं ततः प्रोवाच तं नृपम् ॥।८॥\nयस्मात्त्वया महामूर्ख न प्रणामः कृतो मम ॥\nहरादनंतरं तस्माच्छापं दास्याम्यहं तव ॥ १९ ॥\nतव संलप्स्यते पुत्रो यथोक्तः शूलपाणिना ॥\nपरं तन्मृत्युजं दुःखं त्वं शिशुत्वेपि लप्स्यसे ॥ ६.४८.२० ॥\nएवमुक्त्वा भगवती सार्धं देवेन  शंभुना ॥\nअदर्शनं ययौ पश्चात्तथान्यैरपि पार्श्वगैः॥ २१ ॥\nसोऽपि राजा वरं लब्ध्वा शापं च तदनंतरम् ॥\nन जगाम गृहं भूयश्चकार सुमहत्तपः ॥ २२ ॥\nएकासनं समारूढौ कृत्वा गौरी महेश्वरौ ॥\nततश्चाराधयामास समं पुष्पानुलेपनैः ॥ २३ ॥\nविशेषेण ददौ दानं ब्राह्मणेभ्यो  महीपतिः ॥\nभूमिशायी प्रशांतात्मा षष्ठकालकृताशनः ॥ २४ ॥\nततः संवत्सरस्यांते भगवान्वृषभध्वजः ॥\nपार्वत्या सहितो भूयस्तस्य संदर्शनं गतः ॥ २५ ॥\nततः स नृपतिस्ताभ्यां युगपद्विधिपूर्वकम्॥\nकृत्वा नतिं ततो वाक्यं विनयादिदमब्रवीत् ॥ २६ ॥\nपुरा देवि मयानंदपूरे व्याकुल चेतसा ॥\nन नता त्वं न मे कोपं तस्मात्त्वं कर्तुमर्हसि ॥ २७ ॥\nदेहार्धधारिणी देवि सदा त्वं शूलधारिणः ॥\nतदैकस्मिन्नते कस्मान्न नता त्वं वदस्व मे ॥ २८ ॥\nयस्तं नमति देवेशं तेन त्वं सर्वदा नता ॥\nनतायां त्वयि देवेशो नतः स्यादिति मे मतिः ५२९ ॥\nतथापि च पृथक्त्वेन मया त्वं तु नता सह ॥\nएकासनं समारूढा तत्समं देवि पूजिता ॥ ६.४८.३० ॥\nतस्मात्कुरु प्रसादं मे यः पुरोक्तः पुरारिणा ॥\nसोस्तु वै सफलः सद्यो वरः पुत्रकृते मम ॥ ३१ ॥\nयया वंशधरः पुत्रो दीर्घायुर्दृढविक्रमः ॥\nत्वत्प्रसादाद्भवेद्देवि तथा त्वं कर्तुमर्हसि ॥ ३२ ॥\n॥ श्रीदेव्युवाच ॥ ॥\nनान्यथा मे वचो राजञ्जायतेऽत्र कथंचन ॥\nतस्माद्बालोऽपि ते पुत्रः पंचत्वं समुपैष्यति ॥ ३३ ॥\nदर्शयित्वा तु ते दुःखमल्पमृत्युसमुद्भवम् ॥\nभूयः संप्राप्स्यति प्राणानचिरान्मे प्रसादतः ॥ ३४ ॥\nभविष्यति च दीर्घायुस्ततो वंशधरो जयी ॥\nसार्वभौमप्रधानश्च दानी यज्वा च धर्मवित् ॥ ॥ ३५ ॥\nतस्माद्राजन्गृहं गत्वा कुरु राज्यमभीप्सितम् ॥\nसंप्राप्स्यसि सुतं श्रेष्ठं यादृशं कीर्तितं मया ॥ ३६॥\nअन्योऽपि मानवो यो मां रूपेणा नेनसंस्थिताम् ॥\nपूजयिष्यति चात्रैव समं देवेन शंभुना ॥ ३७ ॥\nतस्याहं संप्रदास्यामि पुत्रान्हृदयवांछितान् ॥\nतथान्यदपि यत्किंचिदचिरान्नात्र संशयः ॥ ३८ ॥\nश्रीमहादेव उवाच ॥ ॥\nभूय एव नृपश्रेष्ठ मत्तः प्रार्थय वांछितम् ॥\nन वृथा दर्शनं मे स्यात्सत्यमेतद्ब्रवीमि ते ॥ ३९ ॥\n॥ हरिश्चंद्र उवाच ॥ ॥\nकृतकृत्योस्मि देवेश सर्वमस्ति गृहे मम ॥\nपुत्रं त्यक्त्वा त्वया सोऽपि दत्तो वंशधरो जयी ॥ ६.४८.४० ॥\nतथापि न तवादेशो व्यर्थः कार्यः कथंचन ॥\nएतस्मात्कारणाद्देव याचयिष्यामि वांछितम् ॥ ४१ ॥\nराजसूयकृतेऽस्माकं सदा बुद्धिः प्रवर्तते ॥\nनिषेधयंति मां सर्वे मन्त्रिणः सुहृदस्तदा ॥ ४२ ॥\nसर्वैस्तैर्जायते यज्ञः पार्थिवैः करदीकृतैः ॥\nयुद्धं विना करं तेऽपि न यच्छन्ति यतो विभो ॥ ४३ ॥\nततो युद्धार्थिनं मां ते वारयंति हितैषिणः ॥\nकृतोत्साहं मखप्राप्तौ नीतिमार्गसमाश्रिताः ॥ ४४ ॥\nतस्मात्तव प्रसादेन राजसूयो भवेन्मखः ॥\nअविघ्नः सिद्धिमायातु मम नान्यद्वृणोम्यहम् ॥४५॥\n॥ सूत उवाच ॥ ॥\nस तथेति प्रतिज्ञाय जगामादर्शन हरः ॥\nसोऽपि लब्धवरो भूपः स्वमेव भवनं गतः ॥ ४६ ॥\nएवं तेन नरेन्द्रेण पूर्वं तत्र विनिर्मितौ ॥\nउमामहेश्वरौ पश्चान्निर्मितावितरैरपि ॥ ४७ ॥\nयस्ताभ्यां कुरुते पूजां संप्राप्ते पंचमी दिने ॥\nफलैः सर्वेषु गात्रेषु यावत्संवत्सरं द्विजाः ॥\nसुतं प्राप्नोति सोऽभीष्टं स्ववंशोद्धरणक्षमम् ॥ ४८ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्य उमामहेश्वरोत्पत्तिमाहात्म्यवर्णनंनामाष्टाचत्वारिंशत्तमोऽध्यायः ॥ ४८ ॥ ॥  ॥ ॥ ॥"
  }
]
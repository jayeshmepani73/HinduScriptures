[
  {
    "text": "॥ सूत उवाच ॥ ॥\nतत्राश्चर्यमभूत्पूर्वं यत्तद्ब्राह्मणसत्तमाः ॥\nअहं वः कीर्तयिष्यामि पुराणे यदुदाहृतम् ॥ १ ॥\nवेणुर्नाम महीपालः पुरासीत्सूर्यवंशजः ॥\nसदैव पापसंयुक्तो दुर्मेधाः कामपीडितः ॥ २ ॥\nशासनानि प्रदत्तानि ब्राह्मणानां महात्मनाम् ॥\nअन्यैः पार्थिवशार्दूलैस्तेन तानि हृतान्यलम् ॥ ३ ॥\nविध्वंसिताः स्त्रियो नैका विधवाश्च विशेषतः ४\nकुमार्यो रूपवत्यश्च तथा निज कुलोद्भवाः ॥ ४ ॥\nदेवताराधनं पूजां कर्तुं नैव ददाति सः ॥\nन च यज्ञं न होमं च स्वाध्यायं न च पापकृत् ॥ ५ ॥\nप्रोवाचाथ जनान्सर्वान्मां पूजयत सर्वदा ॥\nन मामभ्यधिकोऽन्योऽस्ति देवो वा ब्राह्मणोऽपि वा ॥ ६ ॥\nमया तुष्टेन सर्वेषां संपत्स्यति हृदि स्थितम् ॥\nइह लोकेष्वसंदिग्धं शुभं वा यदि वाऽशुभम् ॥ ७ ॥\nतेन शस्त्रविहीनानां विश्वस्तानां वधः कृतः ॥\nसंत्यक्ताः शरणं प्राप्ताः पुरुषा भयविह्वलाः ॥ ९ ॥\nनष्टो महाहवं दृष्ट्वा शत्रुसंघानुपस्थितान् ॥\nक्षात्रं धर्मं परित्यज्य प्राणरक्षार्थमेव हि ॥ ९ ॥\nअचौराः प्रगृहीताश्च चौराः संरक्षिताः सदा ॥\nसाधवः क्लेशिता नित्यं तेषां संहरता धनम् ॥ ६.८३.१० ॥\nन कृतं च व्रतं तेन श्रद्धापूतेन चेतसा ॥\nन दत्तं ब्राह्मणेभ्यश्च न च यष्टं कदाचन ॥। ॥ ११ ॥\nएवं तस्य नरेन्द्रस्य पापासक्तस्य नित्यशः ॥\nकुष्ठव्याधिरभूदुग्रो वंशोच्छेदश्च सद्द्विजाः ॥ १२ ॥\nततस्तं व्याधिना ग्रस्तं पुत्रपौत्रविवर्जितम् ॥\nदायादाः सहसोपेता राज्यं जह्रुस्ततः परम् ॥ १३ ॥\nतं च निर्वासयामासुस्तस्माद्देशात्पदातिकम् ॥\nएकाकिनं परित्यक्तं सर्वैरपि सुहृद्गणैः ॥ १४ ॥\nसोऽपि सर्वैः परित्यक्तस्तेन पापेन कर्मणा ॥\nकलत्रैरपि चात्मीयैः स्मृत्वा पूर्वविचेष्टितम् ॥ १५ ॥\nएकाकी भ्रममाणोऽथ सोऽपि कष्टवशं गतः ॥\nक्षुत्तृष्णासुपरिश्रांतः क्षेत्रेऽत्रैव समागतः ॥ १६ ॥\nततः प्रासादमासाद्य सुपर्णाख्यसमुद्भवम् ॥\nयावत्प्राप्तः परित्यक्तस्ताव त्प्राणैरुपोषितः ॥ १७ ॥\nततो दिव्यवपुर्भूत्वाविमानवरमाश्रितः ॥\nजगाम शिवलोकं स दुर्लभं धार्मिकैरपि ॥ १८ ॥\nसेव्यमानोप्सरोभिश्च स्तूयमानश्च किन्नरैः ॥\nगीयमानश्च गन्धर्वैः शिवपार्श्वे व्यवस्थितः ॥ १९ ॥\nअथ तं संनिधौ दृष्ट्वा गौरी पप्रच्छ सादरम्॥\nकोऽयं देव समायातः सुकृती तव मन्दिरे ॥\nअनेन किं कृतं कर्म यत्प्राप्तोऽत्र विभूतिधृक् ॥ ६.८३.२० ॥\n॥ श्रीभगवानुवाच ॥ ॥\nएष पापसमाचारः सदाऽऽसीत्पृथिवीपतिः ॥\nवेणुसंज्ञो धरापृष्ठे कुष्ठव्याधिसमाकुलः ॥ २१ ॥\nस संत्यक्तो निजैर्दारैः शत्रुवर्गेण धर्षितः ॥\nभ्रममाणः समायातः सुपर्णाख्यस्य मन्दिरे ॥ २२ ॥\nउपवासपरिश्रांतः सांनिध्यं मम यत्र च ॥\nसर्वप्राणैः परित्यक्तस्तस्मिन्नायतने शुभे ॥ २३ ॥\nतत्प्रभावादिह प्राप्तः सत्यमेतन्मयोदितम् ॥\nअन्योऽप्यनशनं कृत्वा प्राणान्यस्तत्र संत्यजेत् ॥ २४ ॥\nस सर्वाभ्यधिकां भूतिं प्राप्नुयाद्वरवर्णिनि ॥\nयानेतान्वीक्षसे देवि गणान्मे पार्श्वसंस्थितान् ॥ २५ ॥\nएतैस्तत्र कृतं सर्वैर्देवि प्रायोपवेशनम् ॥\nअपि कीटपतंगा ये पशवः पक्षिणो मृगाः ॥\nप्रासादे तत्र निर्मुक्ताः प्राणैर्यांति ममांतिकम् ॥ २६ ॥\n॥ सूत उवाच ॥ ॥\nतच्छ्रुत्वा पार्वती वाक्यं प्रोक्तं देवेन शम्भुना ॥\nविस्मयाविष्टहृदया साधु साध्विति साऽब्रवीत् ॥ २७ ॥\nततःप्रभृति लोकेऽत्र पुरुषा मुक्तिमिच्छवः ॥\nदूरतोऽपि समभ्येत्य स्वान्प्राणांस्तत्र तत्यजुः ॥ २८ ॥\nप्रायोपवेशनं कृत्वा श्रद्धया परया युताः ॥\nगच्छन्ति च परां सिद्धिमपि पापपरायणाः ॥ २९ ॥\nएतद्वः सर्वमाख्यातं सर्वपातकनाशनम् ॥\nसुपर्णाख्यस्य माहात्म्यं यन्मया स्वपितुः श्रुतम् ॥ ६.८३.३० ॥\nइति श्रीस्कन्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णाख्यमाहात्म्यवर्णनंनाम त्र्यशीतितमोऽध्यायः ॥ ८३ ॥"
  }
]
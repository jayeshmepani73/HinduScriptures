[
  {
    "text": "॥ पैजवन उवाच ॥ ॥\nएतान्भेदान्मम ब्रूहि विस्तरेण तपोधन ॥\nत्वद्वाक्यामृतपानेन तृषा नैव प्रशाम्यति ॥ १ ॥\n॥ गालव उवाच ॥ ॥\nशृणु विस्तरतो भेदान्पुराणोक्तान्वदामि ते ॥\nयाञ्छ्रुत्वा मुच्यतेऽवश्यं मनुजः सर्वकिल्बिषात् ॥ २ ॥\nपूर्वं तु केशवः पूज्यो द्वितीयो मधुसूदनः ॥\nसंकर्षणस्तृतीयस्तु ततो दामोदरः स्मृतः ॥ ३ ॥\nपंचमो वासुदेवाख्यः षष्ठः प्रद्युम्नसंज्ञकः ॥\nसप्तमो विष्णुरुक्तश्चाष्टमो माधव एव च ॥ ४ ॥\nनवमोऽनंतमूर्त्तिश्च दशमः पुरुषोत्तमः ॥\nअधोक्षजस्ततः पश्चाद्द्वादशस्तु जनार्दनः ॥ ५ ॥\nत्रयोदशस्तु गोविंदश्चतुर्दशस्त्रिविक्रमः ॥\nश्रीधरश्च पंचदशो हृषीकेशस्तु षोडशः ॥ ६ ॥\nनृसिंहस्तु सप्तदशो विश्वयोनिस्ततः परम्॥\nवामनश्च ततः प्रोक्त स्ततो नारायणः स्मृतः ॥ ७ ॥\nपुंडरीकाक्ष उक्तस्तु ह्युपेंद्रश्च ततः परम् ॥\nहरिस्त्रयोविंशतिमः कृष्णश्चांत्य उदाहृतः ॥ ९ ॥\nशालिग्रामस्य भेदांश्च मयोक्तास्तव शूद्रज ॥\nमूर्तिभेदास्तथा प्रोक्ता एत एव महाधन ॥ ९ ॥\nमूर्त्तयस्तिथिनान्म्यः स्युरेकादश्यः सदैव हि ॥\nसंवत्सरेण पूज्यंते चतुर्विंश तिमूर्तयः ॥ ६.२४४.१० ॥\nदेवावताराश्च तथा चतुर्विंशतिसंख्यकाः ॥\nमासा मार्गशिराद्याश्च मासार्द्धाः पक्षसंज्ञकाः ॥ ११ ॥\nअधीशसहितान्नित्यं पूजयन्भक्तिमान्भवेत् ॥\nचतुर्विंशतिसंज्ञं च चतुष्टयमुदाहृतम् ॥ १२ ॥\nएतच्चतुष्टयं नृणां धर्मकामार्थमोक्षदम् ॥\nयः शृणोति नरो भक्त्तया पठेद्वापि समाहितः ॥ १३ ॥\nभूतसर्गस्य गोप्ताऽसौ हरिस्तस्य प्रसीदति ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य शेषशाय्युपाख्याने ब्रह्मनारदसंवादे चातुर्मास्यमाहात्म्ये शालिग्रामशिलासुमूर्त्त्युत्पत्तिवर्णनंनाम चतुश्चत्वारिंशदुत्तरद्वि शततमोध्यायः ॥ २४४ ॥"
  }
]
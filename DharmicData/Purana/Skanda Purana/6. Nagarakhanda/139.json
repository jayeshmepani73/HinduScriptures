[
  {
    "text": "॥ सूत उवाच ॥ ॥\nधर्मराजेश्वरोत्थं च माहात्म्यं द्विजसत्तमाः ॥\nयन्मया प्रश्रुतं पुण्यं सकाशात्स्वपितुः पुरा ॥ १ ॥\nतदहं कीर्तयिष्यामि शृणुध्वं सुसमाहिताः ॥\nत्रैलोक्येऽपि सुविख्यातं सर्व पातकनाशनम् ॥ २ ॥\nतत्र क्षेत्रे पुरा विप्रः कश्यपान्वयसंभवः ॥\nउपाध्याय इति ख्यातो वेदविद्यापरायणः ॥ ३ ॥\nपश्चिमे वयसि प्राप्ते तस्य पुत्रो बभूव ह ॥\nस्वाध्यायनियमस्थस्य प्रभूतविभवस्य च ॥४॥\nपञ्चवर्षकमात्रस्तु यदा जज्ञे च तत्सुतः ॥\nतदा मृत्युवशं प्राप्तः पितृमातृसुदुःखकृत् ॥५॥\nततः स ब्राह्मणः कोपं चक्रे वैवस्वतोपरि ॥\nधर्मराजगृहं प्राप्तं दृष्ट्वा निजकुमारकम् ॥ ६ ॥\nआदाय सलिलं हस्ते शुचिर्भूत्वासमाहितः ॥\nप्रददौ दारुणं शापं धर्मराजाय दुःखितः ॥ ७ ॥\nअपुत्रोऽद्य कृतो यस्मादहं तेन दुरात्मना ॥\nअतः सोऽपि च दुष्टात्मा यमोऽपुत्रो भविष्यति ॥ ८ ॥\nतथास्य भूतले लोको नैव पूजां विधास्यति ॥\nकीर्तयिष्यति नो नाम यथान्येषां दिवौकसाम् ॥ ९ ॥\nयः कश्चित्प्रातरुत्थाय नाम चास्य ग्रही ष्यति ॥\nमंगल्यकरणे चाथ विघ्नं तस्य भविष्यति ॥ 6.139.१० ॥\nतं श्रुत्वा तस्य विप्रस्य यमः शापं सुदारुणम् ॥\nस्वधर्मे वर्तमानस्तु ततो दुःखा न्वितोऽभवत् ॥ ११ ॥\nएतस्मिन्नंतरे गत्वा ब्रह्मणः सदनं प्रति ॥\nकृतांजलिपुटो भूत्वा यमः प्राह पितामहम् ॥ १२ ॥\nपश्य देवेश शप्तोऽहं निर्दोषोपि द्विजन्मना ॥\nस्वधर्मे वर्तमानस्तु यथान्यः प्राकृतो जनः ॥ १३ ॥\nतस्मादहं त्यजिष्यामि नियोगं ते पितामह ॥\nब्रह्मशापभया द्भीतः सत्यमेतन्मयोदितम् ॥ १४ ॥\nपुरा मांडव्यशापेन शूद्रयोन्यवतारितः ॥\nसांप्रतं पुत्ररहितः कृतोऽपूज्यश्च सत्तम ॥ १५ ॥\n॥ सूत उवाच ॥ ॥\nतस्य तद्वचनं श्रुत्वा दीनं वैवस्वतस्य च ॥\nतत्कालोचितमाहेदं स्वयमेव शतक्रतुः ॥ १६ ॥\nयुक्तमुक्तमनेनैतद्धर्मराजेन पद्मज ॥\nनियोगे वर्तमानेन तावकीये सुरेश्वर ॥ १७ ॥\nअवश्यमेव मर्त्ये च मनुष्याः समये स्थिताः॥\nबाल्ये वा यौवने वाथ वार्धक्ये वा पितामह ॥\nसंहर्तव्या न संदेहो नाकाले च कथंचन ॥ १८ ॥\nएतदेव कृतं नाम धर्मराजाख्यमुत्तमम् ॥\nत्वया च सममित्रस्य समशस्त्रोर्महात्मनः ॥ १९ ॥\nतस्मादद्य समालोक्य कश्चिदेव विचिंत्यताम् ॥\nउपायो येन निर्दोषो नियोगं कुरुते तव ॥ 6.139.२० ॥\n॥ ब्रह्मोवाच ॥ ॥\nब्रह्मशापं न शक्तोऽह मन्यथाकर्तुमेवच ॥\nउपायं च करिष्यामि सांप्रतं त्रिदशाधिप ॥ २१ ॥\nततो ध्यानं प्रचक्रे स ब्रह्मा लोकपितामहः ॥\nतदर्थं सर्वदेवानां पुरतः सुस माहितः ॥ २२ ॥\nतस्यैवं ध्यानसक्तस्य प्रादुर्भूताः समंततः ॥\nमूर्ता रोगाः सुरौद्रास्ते वातगुल्मकफात्मकाः ॥\nअष्टोत्तरशतप्रायाः प्रोचुस्तं च कृतादराः ॥ २३ ॥\n॥ रोगा ऊचुः ॥ ॥\nकिमर्थं देवदेवेश त्वया सृष्टा वयं विभो ॥\nआदेशो दीयतां शीघ्रं प्रसादः क्रियतामिति ॥ २४ ॥ ॥\n॥ व्रह्मोवाच ॥ ॥\nव्रजध्वं भूतले शीघ्रं ममादेशादसंशयम् ॥\nयमादेशान्मनुष्येषु गन्तव्यमविकल्पितम् ॥ २५ ॥\nएवमुक्त्त्वा तु तान्रोगांस्ततः प्राह पितामहः ॥\nधर्मराजं समीपस्थं भृशं दीनमधोमुखम् ॥ २६\nएते ते व्याधयः सर्वे मया यम नियोजिताः ॥\nसाहाय्यं च करिष्यंति सर्वकृ त्येषु सर्वदा ॥२७॥\nयः कश्चिदधुना मर्त्यो गतायुः संप्रपद्यते ॥\nवधाय तस्य यत्नेन त्वया प्रेष्याः सदैव तु॥२८॥\nएतेषां जायते तेन जननाशसमुद्भवः ॥\nअपवादो धरापृष्ठे न च संजायते तव ॥२९॥\nतस्माद्गत्वा निजं स्थानं स्वाधिकारपरो भव ॥\nममादेशादसंदिग्धं नैवं दोषमवाप्स्यसि॥6.139.३॥।\nततस्तान्सकलान्व्याधीन्गृहीत्वा रविनंदनः॥\nयमलोकं समासाद्य ततः प्रोवाच सादरम् ॥ ३१ ॥\nपृष्ट्वापृष्ट्वा च गंतव्यं चित्रगुप्तं धरातले ॥\nगंतव्यं जननाशाय समये समुपस्थिते ॥ ३२ ॥\nपरमस्ति मया तत्र स्थापितं लिंगमुत्तमम् ।\nहाटकेश्वरजेक्षेत्रे सर्वपातकनाशनम् ॥३३॥\nयस्तं पश्यति सद्भक्त्या प्रातरुत्थाय मानवः ॥\nस युष्माभिः सदा त्याज्यो दूरतो वचनान्मम ॥ ३४ ॥\nएवमुक्त्वा स तान्व्याधींस्ततो वैवस्वतः स्वयम् ॥\nतस्य विप्रस्य तं पुत्रं गृहीत्वा सत्वरं ययौ ॥\nतस्यैव मंदिरे रम्ये कृत्वा रूपं द्विजन्मनः ॥ ३५ ॥\nअथासौ ब्राह्मणो दृष्ट्वा स्वं पुत्रं गृहमागतम् ॥\nसहितं विप्ररूपेण धर्मराजेन धीमता ॥ ३६ ॥\nततः प्रहृष्टचित्तेन सत्वरं सम्मुखो ययौ ॥\nपुत्रपुत्रेति जल्पन्स निजभार्यासमन्वितः ॥ ३७ ॥\nपरिष्वज्य ततो भूयो वाष्पपर्याकुलेक्षणः ॥\nआघ्राय च ततो मूर्ध्नि वाक्यमेतदुवाच ह ॥ ३८ ॥\n॥ ब्राह्मण उवाच ॥ ॥\nकथं पुत्र समायातस्त्वं तस्मा द्यममंदिरात् ॥\nन कश्चित्पुनरायाति यत्र गत्वाऽपि वीर्यवान् ॥ ३९ ॥\nकिं वा चैतत्समुत्पन्नमिन्द्रजालं ममांतिकम् ॥\nकिं वा स्वप्नमिदं किं वा ममायं दृष्टिविभ्रमः ॥6.139.४॥।\nकश्चायं ब्राह्मणः पार्श्वे तव संतिष्ठते सुत ॥\nदिव्येन तेजसा युक्तस्तं नमाम्यहमात्मज ॥ ४१ ॥\n॥ पुत्र उवाच ॥ ॥\nएष ब्राह्मणरूपेण समायातो यमः स्वयम् ॥\nमामादाय कृपाविष्टो ज्ञात्वा त्वां दुःखसंयुतम् ॥ ४२ ॥\nतस्मात्त्वं कुरु तातास्य शापानुग्रहमद्य वै॥\nगृहप्राप्तस्य सुस्नेहाद्यद्यहं तव वल्लभः ॥ ४३ ॥\nततस्तस्य प्रणामं स कृत्वा ब्राह्मणसत्तमः ॥\nव्रीडयाऽधोमुखो भूत्वा ततः प्रोवाच सादरम् ॥ ४४ ॥ ॥\n॥ ब्राह्मण उवाच ॥ ॥\nअद्य मे सफलं जन्म जीवितं च सुजीवितम् ॥\nयत्पुत्रस्य मम प्राप्तिर्गतस्य यमसादनम् । ४५ ॥\nत्वं च पुत्रकृते तात सन्तोषं परमं गतः ॥\nतस्मात्पुत्रेण संयुक्तो यथायं स्यात्तथा कुरु ॥ ४६ ॥\n॥ ब्राह्मण उवाच ॥ ॥\nन मे स्यादनृतं वाक्यं कदा चिदपि पुत्रक ॥\nअपि स्वैरेण यत्प्रोक्तं किं पुनर्दुःखितेन च ॥ ४७ ॥\nतस्मात्तस्य भवेत्पुत्रो दैवयोनिसमुद्भवः ॥\nन कथंचिदपि प्राज्ञ मम शापवशाद्ध्रुवम्॥ ४८ ॥\nभविष्यति सुतश्चान्यो मानुषीयोनिसंभवः ॥\nराजसूयाश्वमेधाभ्यां यश्चैनं तारयिष्यति ॥ ४९ ॥\nकोऽर्थः पुत्रेण जातेन यो न संतारणक्षमः ॥\nपितृपक्षं शुभं कर्म कृत्वा सर्वोत्तमं भुवि ॥ 6.139.५० ॥\nतथा पूजाकृते योऽस्य शापो दत्तश्च वै पुरा ॥\nतत्रापि शृणु मे वाक्यं तस्य पुत्रक जल्पतः ॥५१॥\nवेदोक्तैर्विविधैर्मन्त्रैर्या पूजा चास्य संस्थिता ॥\nन भविष्यति सा लोके कथंचिदपि पुत्रक ॥ ५२ ॥\nअस्य मानुषसंभूतैर्मन्त्रैः पूजा भविष्यति ॥\nविशिष्टा सर्वदेवेभ्यः सत्यमेतन्मयोदितम् ॥ ५३ ॥\n॥ पुत्र उवाच ॥ ॥\nअहमेनं प्रतिष्ठाप्य द्रिजश्रेष्ठ महीतले ॥\nसम्यगाराधयिष्यामि किमन्यैर्विबुधैर्मम ॥ ५४ ॥\nतस्मात्संकीर्तयिष्यामि मंत्रान्मानुषसंभवान् ॥\nतथा पूजाविधानं च त्वत्प्रसादेन पूर्वज ॥ ५५ ॥\nततः सुगं नः पन्थेति तस्य मंत्रं विधाय सः ॥\nसमाचरत्प्रहृष्टात्मा धर्मराजस्य शृण्वतः ॥ ५६ ॥\nतच्छ्रुत्वाथ यमः प्रोच्चैः सुप्रसन्नेन चेतसा ॥\nतं ब्राह्मण मुवाचेदं हर्षगद्गदयागिरा ॥ ९७ ॥\n॥ यम उवाच ॥ ॥\nकथंचिदपि विप्रेद्र न मे स्याद्दर्शनं वृथा ॥\nअन्येषामपि देवानां तस्मात्प्रार्थय वांछि तम् ॥ ५८ ॥\n॥ ब्राह्मण उवाच ॥ ॥\nतवार्चां मम पुत्रोऽयं स्थापयिष्यति यामिह ॥\nतामनेनैव मंत्रेण यः कश्चित्पूजयेद्द्विजः ॥ ५९ ॥\nभवेत्संवत्सरं यावत्संप्राप्ते पंचमीदिने ॥\nमा तस्य पुत्रशोको हि इह लोके कथञ्चन ॥ 6.139.६० ॥\n॥ सूत उवाच ॥ ॥\nस तथेति प्रतिज्ञाय संप्रहृष्टमना यमः ॥\nयमलोकं जगामाथ स्वाधिकारपरोऽभवत्॥ ६१ ॥\nसोऽपि ब्राह्मणदायादः कृत्वा प्रासादमुत्तमम् ॥\nयममाराधयामास मध्ये संस्थाप्य भक्तितः ॥\nपित्रा चोक्तेन मन्त्रेण तेनैव विधिपूर्वकम्॥ ६२ ॥\nततश्च क्रमशः प्राप्य पुत्रपौत्राननेकशः ॥\nकालधर्ममनुप्राप्तश्चिरं स्थित्वा महीतले ॥ ६३ ॥\nएतद्वः सर्वमाख्यातं पुराणेयत्पुरा श्रुतम्॥\nयश्चैतत्कीर्तयेद्भक्त्या संप्राप्ते पंचमीदिने ॥\nनापमृत्युर्भवेत्तस्य न च शोकः सुतोद्भवः ॥ ६४ ॥\nइति श्रीस्कांदे महपुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धर्मराजेश्वरमाहात्म्यवर्णनंनामैकोनचत्वारिंशदुत्तर शततमोऽध्यायः ॥ १३९ ॥ ॥ छ ॥"
  }
]
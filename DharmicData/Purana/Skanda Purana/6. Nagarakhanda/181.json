[
  {
    "text": "॥ सूत उवाच ॥ ॥\nएतस्मिन्नंतरे सर्वेर्नागरैर्ब्राह्मणोत्तमैः ॥\nप्रेषितो मध्यगस्तत्र गर्तातीर्थसमुद्भवः ॥ १ ॥\nरेरे मध्यग गत्वा त्वं ब्रूहि तं कुपितामहम् ॥\nविप्रवृत्ति प्रहंतारं नीतिमार्गविवर्जितम् ॥ २ ॥\nएतत्क्षेत्रं प्रदत्तं नः पूर्वेषां च द्विजन्मनाम् ॥\nमहेश्वरेण तुष्टेन पूरिते सर्पजे बिले ॥ ३ ॥\nतस्य दत्तस्य चाद्यैव पितामहशतं गतम् ॥\nपंचोत्तरमसन्दिग्धं यावत्त्वं कुपितामह ॥ ४ ॥\nन केनापि कृतोऽस्माकं तिरस्कारो यथाऽधुना ॥\nत्वां मुक्त्वा पापकर्माणं न्यायमार्गविवर्जितम् ॥ ५ ॥\nनागरैर्ब्राह्मणैर्बाह्यं योऽत्र यज्ञं समाचरेत् ॥\nश्राद्धं वा स हि वध्यः स्यात्सर्वेषां च द्विजन्मनाम् ॥ ६ ॥\nन तस्य जायते श्रेयस्तत्समुत्थं कथंचन ॥\nएतत्प्रोक्तं तदा तेन यदा स्थानं ददौ हि नः ॥ ७ ॥\nतस्माद्यत्कुरुषे यज्ञं ब्राह्मणैर्नागरैः कुरु ॥\nनान्यथा लप्स्यसे कर्तुं जीवद्भिर्नागरैर्द्विजैः ॥ ८ ॥\nएवमुक्तस्ततो गत्वा मध्यगो यत्र पद्मजः ॥\nयज्ञमण्डपदूरस्थो ब्राह्मणैः परिवारितः ॥ ९ ॥\nयत्प्रोक्तं नागरैः सर्वैः सविशेषं तदा हि सः ॥\nतच्छ्रुत्वा पद्मजः प्राह सांत्वपूर्वमिदं वचः ॥ ६.१८१.१० ॥\nमानुषं भावमापन्न ऋत्विग्भिः परिवारितः ॥\nत्वया सत्यमिदं प्रोक्तं सर्वं मध्यगसत्तम ॥ ११ ॥\nकिं करोमि वृताः सर्वे मया ते यज्ञकर्मणि ॥\nऋत्विजोऽध्वर्यु पूर्वा ये प्रमादेन न काम्यया ॥ १२ ॥\nतस्मादानय तान्सर्वानत्र स्थाने द्विजोत्तमान् ॥\nअनुज्ञातस्तु तैर्येन गच्छामि मखमण्डपे ॥ १३ ॥ ॥\n॥ मध्यग उवाच ॥ ॥\nत्वं देवत्वं परित्यज्य मानुषं भावमाश्रितः ॥\nतत्कथं ते द्विजश्रेष्ठाः समागच्छंति तेंऽतिकम् ॥ १४ ॥\nश्रेष्ठा गावः पशूनां च यथा पद्मसमुद्भव ॥\nविप्राणामिह सर्वेषां तथा श्रेष्ठा हि नागराः ॥ १५ ॥\nतत्माच्चेद्वांछसि प्राप्तिं त्वमेतां यज्ञसंभवाम् ॥\nतद्भक्त्यानागरान्सर्वान्प्रसादय पितामह ॥ १६ ॥\n॥ सूत उवाच ॥ ॥\nतच्छ्रुत्वा पद्मजो भीत ऋत्विग्भिः परिवारितः ॥\nजगाम तत्र यत्रस्था नागराः कुपिता द्विजाः ॥१७॥\nप्रणिपत्य ततः सर्वान्विनयेन समन्वितः ॥\nप्रोवाच वचनं श्रुत्वा कृतांजलिपुटः स्थितः॥१८॥\nजानाम्यहं द्विजश्रेष्ठाः क्षेत्रेऽस्मिन्हाट केश्वरे ॥\nयुष्मद्बाह्यं वृथा श्राद्धं यज्ञकर्म तथैव च ॥ १९ ॥\nकलिभीत्या मयाऽऽनीतं स्थानेऽस्मिन्पुष्करं निजम् ॥\nतीर्थं च युष्मदीयं च निक्षेपोऽ यंसमर्पितः ॥ ६.१८१.२० ॥\nऋत्विजोऽमी समानीता गुरुणा यज्ञसिद्धये ॥\nअजानता द्विजश्रेष्ठा आधिक्यं नागरात्मकम् ॥ २१ ॥\nतस्माच्च क्षम्यतां मह्यं यतश्च वरणं कृतम् ॥\nएतेषामेव विप्राणामग्निष्टोमकृते मया ॥ २२ ॥\nएतच्च मामकं तीर्थं युष्माकं पापनाशनम् ॥\nभविष्यति न सन्देहः कलिकालेऽपि संस्थिते ॥ २३ ॥\n॥ ब्राह्मणा ऊचुः ॥ ॥\nयदि त्वं नागरैर्बाह्यं यज्ञं चात्र करिष्यसि ॥\nतदन्येऽपि सुराः सर्वे तव मार्गानुयायि नः ॥\nभविष्यन्ति तथा भूपास्तत्कार्यो न मखस्त्वया ॥ २४ ॥\nयद्येवमपि देवेश यज्ञकर्म करिष्यसि ॥\nअवमन्य द्विजान्सर्वाक्षिप्रं गच्छास्मदंतिकात् ॥ २५ ॥\n॥ ब्रह्मोवाच ॥ ॥\nअद्यप्रभृति यः कश्चिद्यज्ञमत्र करिष्यति ॥\nश्राद्धं वा नागरैर्बाह्यं वृथा तत्संभविष्यति ॥२६॥\nनागरोऽपि च यो न्यत्र कश्चिद्यज्ञं करिष्यति ॥\nएतत्क्षेत्रं परित्यज्य वृथा तत्संभविष्यति ॥ २७ ॥\nमर्यादेयं कृता विप्रा नागराणां मयाऽधुना ॥\nकृत्वा प्रसादमस्माकं यज्ञार्थं दातुमर्हथ ॥\nअनुज्ञां विधिवद्विप्रा येन यज्ञं करोम्यहम् ॥ २८ ॥\n॥ सूत उवाच ॥ ॥\nततस्तैर्ब्राह्मणैस्तुष्टैरनुज्ञातः पितामहः ॥\nचकार विधिवद्यज्ञं ये वृता ब्राह्मणाश्च तैः ॥ २९ ॥\nविश्वकर्मा समागत्य ततो मस्तकमण्डनम् ॥\nचकार ब्राह्मणश्रेष्ठा नागराणां मते स्थितः ॥ ६.१८१.३० ॥\nब्रह्मापि परमं तोषं गत्वा नारदमब्रवीत् ॥\nसावित्रीमानय क्षिप्रं येन गच्छामि मण्डपे ॥ ३१ ॥\nवाद्यमानेषु वाद्येषु सिद्धकिन्नरगुह्यकैः ॥\nगन्धर्वैर्गीतसंसक्तैर्वेदोच्चारपरैर्द्विजैः ॥\nअरणिं समुपादाय पुलस्त्यो वाक्यमब्रवीत् ॥ ३२ ॥\nपत्नी ३ पत्नीति विप्रेन्द्राः प्रोच्चैस्तत्र व्यवस्थिताः ॥ ३३ ॥\nएतस्मिन्नंतरे ब्रह्मा नारदं मुनिसत्तमम्॥\nसंज्ञया प्रेषयामास पत्नी चानीयतामिति ॥ ३४ ॥\nसोऽपि मंदं समागत्य सावित्रीं प्राह लीलया ॥\nयुद्धप्रियोंऽतरं वांछन्सावित्र्या सह वेधसः [। ३५ ॥\nअहं संप्रेषितः पित्रा तव पार्श्वे सुरेश्वरि ॥\nआगच्छ प्रस्थितः स्नातः सांप्रतं यज्ञमण्डपे ॥ ३६ ॥\nपरमेकाकिनी तत्र गच्छमाना सुरेश्वरि ॥\nकीदृग्रूपा सदसि वै दृश्यसे त्वमनाथवत् ॥ ३७ ॥\nतस्मादानीयतां सर्वा याः काश्चिद्देवयोषितः ॥\nयाभिः परिवृता देवि यास्यसि त्वं महामखे ॥ ३८ ॥\nएवमुक्त्वा मुनिश्रेष्ठो नारदो मुनिसत्तमः ॥\nअब्रवीत्पितरं गत्वा तातांबाऽऽकारिता मया ॥ ३९ ॥\nपरं तस्याः स्थिरो भावः किंचित्संलक्षितो मया ॥\nतस्य तद्वचनं श्रुत्वा ततो मन्युसमन्वितः॥६.१८१.४॥।\nपुलस्त्यं प्रेषयामास सावित्र्या सन्निधौ ततः ॥\nगच्छ वत्स त्वमानीहि स्थानं सा शिथिलात्मिका ॥\nसोमभारपरिश्रांतं पश्य मामूर्ध्वसंस्थितम्॥४१॥\nएष कालात्ययो भावि यज्ञकर्मणि सांप्रतम्॥\nयज्ञयानमुहूर्तोऽयं सावशेषो व्यवस्थितः ॥४२॥\nतस्य तद्वचनं श्रुत्वा पुलस्त्यः सत्वरं ययौ ॥\nसावित्री तिष्ठते यत्र गीतनृत्यसमाकुला ॥ ४३ ॥\nततः प्रोवाच किं देवि त्वं तिष्ठसि निराकुला ॥\nयज्ञयानोचितः कालः सोऽयं शेषस्तु तिष्ठति ॥४४॥\nतस्मादागच्छ गच्छामस्तातः कृच्छ्रेण तिष्ठति॥\nसोमभारार्द्दितश्चोर्ध्वं सर्वैर्देवैः समावृतः ॥४५॥\n॥ सावित्र्युवाच ॥ ॥\nसर्वदेववृतस्तात तव तातो व्यवस्थितः ॥\nएकाकिनी कथं तत्र गच्छाम्यहमनाथवत् ॥४६॥\nतद्ब्रूहि पितरं गत्वा मुहूर्तं परिपाल्यताम् ॥४७॥\nयावदभ्येति शक्राणी गौरी लक्ष्मीस्तथा पराः॥\nदेवकन्याः समाजेऽत्र ताभिरेष्याम्यह८द्रुतम् ॥ ४८ ॥\nसर्वासां प्रेषितो वायुर्निमत्रणकृते मया ॥\nआगमिष्यन्ति ताः शीघ्रमेवं वाच्यः पिता त्वया ॥४९॥\n॥ सूत उवाच ॥ ॥\nसोऽपि गत्वा द्रुतं प्राह सोमभारार्दितं विधिम्॥\nनैषाभ्येति जगन्नाथ प्रसक्ता गृहकर्मणि ॥ ६.१८१.५० ॥\nसा मां प्राह च देवानां पत्नीभिः सहिता मखे ॥\nअहं यास्यामि तासां च नैकाद्यापि प्रदृश्यते ॥ ५१ ॥\nएवं ज्ञात्वा सुरश्रेष्ठ कुरु यत्ते सुरोचते ॥\nअतिक्रामति कालोऽयं यज्ञयानसमुद्रवः ॥\nतिष्ठते च गृहव्यग्रा सापि स्त्री शिथिलात्मिका ॥ ५२ ॥\nतच्छ्रुत्वा वचनं तस्य पुलस्त्यस्य पितामहः ॥\nसमीपस्थं तदा शक्रं प्रोवाच वचनं द्विजाः ॥ ५३ ॥\n॥ ब्रह्मोवाच ॥ ॥\nशक्र नायाति सावित्री सापि स्त्री शिथिलात्मिका ॥\nअनया भार्यया यज्ञो मया कार्योऽयमेव तु ॥ ५४ ॥\nगच्छ शक्र समानीहि कन्यां कांचित्त्वरान्वितः ॥\nयावन्न क्रमते कालो यज्ञयानसमुद्भवः ॥ ५५ ॥\nपितामहवचः श्रुत्वा तदर्थं कन्यका द्विजाः ॥\nशक्रेणासादिता शीघ्रं भ्रममाणा समीपतः ॥ ५६ ॥\nअथ तक्रघटव्यग्रमस्तका तेन वीक्षिता ॥\nकन्यका गोपजा तन्वी चंद्रास्या पद्मलोचना ॥ ५७ ॥\nसर्वलक्षणसंपूर्णा यौवनारंभमाश्रिता ॥\nसा शक्रेणाथ संपृष्टा का त्वं कमललोचने ॥ ५८ ॥\nकुमारी वा सनाथा वा सुता कस्य ब्रवीहि नः ॥ ५९ ॥\n॥ कन्यो वाच ॥ ॥\nगोपकन्यास्मि भद्रं ते तक्रं विक्रेतुमागता ॥\nयदि गृह्णासि मे मूल्यं तच्छीघ्रं देहि मा चिरम् ॥ ६.१८१.६० ॥\nतच्छ्रुत्वा त्रिदिवेन्द्रोऽपि मत्वा तां गोपकन्यकाम् ॥\nजगृहे त्वरया युक्तस्तक्रं चोत्सृज्य भूतले ॥ ६१ ॥\nअथ तां रुदतीं शक्रः समादाय त्वरान्वितः ॥\nगोवक्त्रेण प्रवेश्याथ गुह्येनाकर्षयत्ततः ॥ ६२ ॥\nएवं मेध्यतमां कृत्वा संस्नाप्य सलिलैः शुभैः ॥\nज्येष्ठकुण्डस्य विप्रेन्द्राः परिधाय्य सुवाससी ॥ ६३ ॥\nततश्च हर्षसंयुक्तः प्रोवाच चतुराननम् ॥\nद्रुतं गत्वा पुरो धृत्वा सर्वदेवसमागमे ॥ ६४ ॥\nकन्यकेयं सुरश्रेष्ठ समानीता मयाऽधुना ॥\nतवार्थाय सुरूपांगी सर्वलक्षणलक्षिता ॥ ६५ ॥\nगोपकन्या विदित्वेमां गोवक्त्रेण प्रवेश्य च ॥\nआकर्षिता च गुह्येन पावनार्थं चतुर्मुख ॥ ६६ ॥\n॥ श्रीवासुदेव उवाच ॥ ॥\nगवां च ब्राह्मणानां च कुलमेकं द्विधा कृतम् ॥\nएकत्र मंत्रास्तिष्ठंति हविरन्यत्र तिष्ठति ॥ ६७ ॥\nधेनूदराद्विनिष्क्रांता तज्जातेयं द्विजन्मनाम् ॥\nअस्याः पाणिग्रहं देव त्वं कुरुष्व मखाप्तये ॥ ६८\nयावन्न चलते कालो यज्ञयानसमुद्भवः ॥ ६९ ॥\n॥ रुद्र उवाच ॥ ॥\nप्रविष्टा गोमुखे यस्मादपानेन विनिर्गता ॥\nगायत्रीनाम ते पत्नी तस्मादेषा भविष्यति ॥ ६.१८१.७० ॥\n॥ ब्रह्मोवाच ॥ ॥\nवदन्तु ब्राह्मणाः सर्वे गोपकन्याप्यसौ यदि ॥\nसंभूय ब्राह्मणीश्रेष्ठा यथा पत्नी भवेन्मम ॥ ७१ ॥\n॥ ब्राह्मणा ऊचुः ॥ ॥\nएषा स्याद्ब्राह्मणश्रेष्ठा गोपजातिविवर्जिता ॥\nअस्मद्वाक्याच्चतुर्वक्त्र कुरु पाणिग्रहं द्रुतम् ॥ ७२ ॥\n॥ सूत उवाच ॥ ॥\nततः पाणिग्रहं चक्रे तस्या देवः पितामहः ॥\nकृत्वा सोमं ततो मूर्ध्नि गृह्योक्तविधिना द्विजाः ॥ ७३ ॥\nसंतिष्ठति च तत्रस्था महादेवी सुपावनी ॥\nअद्यापि लोके विख्याता धनसौभाग्यदायिनी ॥ ॥ ७४ ॥\nयस्तस्यां कुरुते मर्त्यः कन्यादानं समाहितः ॥\nसमस्तं फलमाप्नोति राजसूयाश्वमेधयोः ॥ ७९ ॥\nकन्या हस्तग्रहं तत्र याऽऽप्नोति पतिना सह ॥\nसा स्यात्पुत्रवती साध्वी सुखसौभाग्यसंयुता ॥ ७६ ॥\nपिंडदानं नरस्तस्यां यः करोति द्विजोत्तमाः ॥\nपितरस्तस्य संतुष्टास्तर्पिताः पितृतीर्थवत् ॥ ७७ ॥\nइति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गायत्रीविवाहे गायत्रीतीर्थमाहात्म्यवर्णनंनामैकाशीत्युत्तरशततमोअध्यायः ॥ १८१ ॥"
  }
]
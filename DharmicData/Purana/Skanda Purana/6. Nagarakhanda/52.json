[
  {
    "text": "॥ सूत उवाच ॥ ॥\nउमामहेश्वरौ तत्र स्थापितौ तेन भूभुजा ॥\nप्रासादं परमं कृत्वा साधुदृष्टिसुखप्रदम् ॥ १ ॥\nतस्याग्रतः शुभं कुंडं तत्र चैव विनिर्मितम् ॥\nस्वच्छोदकेन सम्पूर्णं पद्मिनीखंडमंडितम् ॥ २ ॥\nस्नात्वा तत्र नरो भक्त्या तौ पश्येद्यः समाहितः ॥\nमाघशुक्लचतुर्दश्यां न स भूयोऽत्र जायते ॥ ३ ॥\nतस्यैव पूर्वदिग्भागेऽगस्त्यकुण्डसमीपतः ॥\nअस्ति वापी महापुण्या सर्वपातकनाशिनी ॥ ४ ॥\nतस्यां यः कुरुते स्नानं मासि वै फाल्गुने नरः ॥\nसोपवासः सिताष्टम्यां वांछितं लभते च सः ॥ ५ ॥\nतस्या दक्षिणदिग्भागे तत्रास्ति कपिला नदी ॥\nकपिलो यत्र संप्राप्तः सिद्धिं सांख्यसमुद्भवाम् ॥ ६ ॥\nकपिलायाश्च पूर्वेण सिद्धक्षेत्रं प्रकीर्तितम् ॥\nयत्र सिद्धिं गताः सिद्धाः पुरा शत सहस्रशः ॥ ७ ॥\nयो यं काममभिध्याय तपस्तत्र समाचरेत् ॥\nषण्मासाभ्यंतरे नूनं स तमाप्नोति मानवः ॥ ८ ॥\nतस्याधस्ताच्छिला विप्रा विद्यते वैष्णवी शुभा ॥\nभ्रमन्ती चतुरस्रा च सर्वपातकनाशिनी ॥ ९ ॥\nसदा महानदीतोयक्षालिता मुक्तिदा नृणाम् ॥\nगंगायमुनयोर्मध्ये संनिविष्टा सरस्वती ॥ ६.५२.१० ॥\nत्रिवेणी वहते तस्याः पुरतो भुक्तिमुक्तिदा ॥\nतस्यामुपरि दग्धानां ब्राह्मणानां विशेषतः ॥ ११ ॥\nनूनं मुक्तिर्भवेत्तेषां चिता भस्मनि गोष्पदम् ॥\nदृश्यते तत्र तज्ज्ञात्वा संस्कार्या ब्राह्मणा मृताः ॥ १२ ॥\nतस्यैवोत्तरदिग्भागे रुद्रकोटिर्द्विजोत्तमाः ॥\nअस्ति संपूजिता विप्रै र्दाक्षिणात्यैर्महात्मभिः ॥ १३ ॥\nमहायोगिस्वरूपेण दाक्षिणात्या द्विजोत्तमाः ॥\nचमत्कारपुरे क्षेत्रे श्रुत्वा स्वयमुमापतिम् ॥ १४ ॥\nततः कौतूहलाविष्टाः श्रद्धया परया युताः ॥\nकोटिसंख्या द्रुतं जग्मुस्तस्य दर्शनवांछया ॥ १५ ॥\nअहंपूर्वमहंपूर्वं वीक्षयिष्यामि तं हरम् ॥\nइति श्रद्धासमो पेताश्चक्रुस्ते शपथं गताः ॥ १६ ॥\nएतेषां मध्यतो यस्तं महायोगिनमीश्वरम् ॥\nचरमं देवमीक्षेत भविष्यति स पापकृत् ॥ १७ ॥\nततस्तेषामभिप्रायं ज्ञात्वा देवो महेश्वरः ॥\nभक्तिप्रीतो हितार्थाय कोटिरूपैर्व्यवस्थितः ॥ १८ ॥\nहेलया दर्शनं प्राप्तः सर्वेषां द्विजसत्तमाः ॥\nततः प्रभृति तत्स्थानं रुद्रकोटीतिविश्रुतम् ॥ १९ ॥\nतदर्थं पठितः श्लोको नारदेन पुरा द्विजाः ॥\nरुद्रावर्तं समालोक्य प्रहृष्टेन द्विजोत्तमाः ॥ ६.५२.२० ॥\nआषाढीं कार्तिकीं माघीं तथा चैत्रसमुद्भवाम् ॥\nधन्याः पृथिव्यां लप्स्यंते रुद्रावर्ते चतुर्दशीम् ॥ २१ ॥\nआजन्मशतसाहस्रं कृत्वा पापं नरः क्षितौ ॥\nरुद्रावर्तं समालोक्य विपाप्मत्वं प्रपद्यते ॥ २२ ॥\nरुद्रावर्त्ते नरो गत्वा दृष्ट्वा योगेश्वरं हरम् ॥\nशुक्लपक्षे चतुर्दश्यां विपाप्मा जायते ध्रुवम् ॥ २३ ॥\nयस्तत्र कुरुते श्राद्धं महायोगिपुरे द्विजाः ॥\nरुद्रावर्ते स चाप्नोति फलं शतमखोद्भवम् ॥ २४ ॥\nउपवासपरो भूत्वा यः कुर्याद्रात्रिजागरम् ॥\nकामगेन विमानेन स स्वर्गे याति मानवः ॥ २५ ॥\nतत्र यः कपिलां दद्याद्ब्राह्मणायाहिताग्नये ॥\nस गणः स्यान्न संदेहो हरस्य दयितस्तथा ॥ २६ ॥\nषडक्षरं जपेद्यस्तु महायोगिपुरः स्थितः ॥\nमंत्रं तस्य भवेच्छ्रेयः षङ्गुणं राजसूयतः ॥ २७ ॥\nयस्तस्य पुरतो भक्त्या जपेद्वा शतरुद्रियम् ॥\nचतुर्णामपि वेदानां सोऽधीतानां भजेत्फलम् ॥ २८ ॥\nगीतं वा यदि वा नृत्यं तत्पुरः कुरुते नरः ॥\nस सर्वेषां भजेच्छ्रेयो मखानां नात्र संशयः ॥२९॥\nएवमुक्त्वा द्विजश्रेष्ठाः स मुनिर्ब्रह्मसंभवः ॥\nविरराम ततो हृष्टस्तीर्थयात्रां गतो द्रुतम् ॥ ६.५२.३० ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये रुद्रकोटिमाहात्म्यवर्णनंनाम द्विपञ्चाशत्तमोऽध्यायः ॥ ९२ ॥ ॥ छ ॥ ॥ ॥"
  }
]
[
  {
    "text": "॥ ऋषय ऊचुः ॥ ॥\nमहाकालस्य माहात्म्यं विस्तरेण महामते ॥\nअस्माकं सूतज ब्रूहि सर्वं वेत्ति यतो भवान् ॥ १ ॥\n॥सूत उवाच ॥ ॥\nआसीत्पूर्वं महीपाल इक्ष्वाकुकुलनन्दनः ॥\nरुद्रसेन इति ख्यातः सर्वशत्रुनिषूदनः ॥ २ ॥\nसमुद्र इव गांभीर्ये सौम्यत्वे शशिसंनिभः ॥\nवीर्ये यथा सहस्राक्षो रूपे कन्दर्पसन्निभः ॥ ३ ॥\nतस्य कांतीति विख्याता पुरी सर्वगुणान्विता ॥\nराजधान्यभवच्छ्रेष्ठा प्रोच्चप्राकारतोरणा ॥ ४ ॥\nतथैवासीत्प्रिया तस्य भार्या परमसंमता ॥\nख्याता पद्मवतीनाम रूपौदार्य गुणान्विता ॥ ५ ॥\nस तया सहितो राजा वैशाख्या दिवसे सदा ॥\nसमभ्येति निजस्थानात्सैन्येनाल्पेन संवृतः ॥ ६ ॥\nचमत्कारपुरे क्षेत्रे पीठे तत्र द्विजोत्तमाः ॥\nमहाकालस्य देवस्य पुरतो रात्रिजागरम् ॥\nकरोति श्रद्धया युक्तः सभार्यः स महीपतिः ॥ ७ ॥\nउपवासपरो भूत्वा ध्यायमानो महेश्वरम् ॥\nगीतवाद्येन हृद्येन नृत्येन द्विजसत्तमाः ॥\nधर्माख्यानेन विप्राणां वेदाध्ययनविस्तरैः ॥ ८ ॥\nततः प्रातः समुत्थाय स्नात्वा धौतांबरः शुचिः ॥\nददौ दानानि विप्रेभ्यस्तपस्विभ्यो विशेषतः ॥ ९ ॥\nदीनांधकृपणेभ्यश्च तथान्येभ्यः सहस्रशः ॥\nवर्षेवर्षे सदैवं स समभ्येत्य महीपतिः ॥\nवैशाख्यां जागरं तस्य देवस्य पुरतोऽकरोत् ॥ ६.४७.१० ॥\nयथायथा स भूपालः कुरुते रात्रिजागरम् ॥\nमहाकालाग्रतस्तस्य तथा वृद्धिः प्रजायते ॥ ११ ॥\nशत्रवो विलयं यांति लक्ष्मीर्वृद्धिं प्रगच्छति ॥\nएकदा स समायातस्तत्र यावन्महीपतिः ॥ १२ ॥\nतत्रैव दिवसे तावन्महाकालस्य चाग्रतः ॥\nअपश्यद्ब्राह्मणश्रेष्ठान्नानादिग्भ्यः समागतान् ॥ १३ ॥\nवेदाध्ययनसंपन्नान्व्रतनिष्ठापरायणान् ॥\nएके तत्र कथाश्चक्रुः  सुपुण्या ब्राह्मणोत्तमाः ॥ १४ ॥\nराजर्षीणां पुराणानां देवर्षीणां तथा परे ॥\nतीर्थानां च तथा चान्ये ब्रह्मर्षीणां तथा परे ॥\nयज्ञानां सागराणां च द्वीपानां च मनोहराः ॥ १५ ॥\nअथ तान्पृथिवीपालः स प्रणम्य यथाक्रमम् ॥\nउपविष्टः सभामध्ये तैः सर्वैश्चाभिनंदितः ॥ १६ ॥\nकस्मिंश्चिदथ संप्राप्ते कथांते ते मुनीश्वराः ॥\nपप्रच्छुर्भूमिपालं तु कौतूहलसमन्विताः ॥ १७ ॥\nवैशाखीदिवसे राजंस्त्वं सदाभ्येत्य दूरतः ॥\nवर्षेवर्षेऽस्य देवस्य पुरतो रात्रिजागरम् ॥ १८ ॥\nप्रकरोषि प्रयत्नेन त्यक्त्वान्याः सकलाः क्रियाः ॥\nस्नानदानादिका याश्च निर्दिष्टाः शास्त्रचिंतकैः ॥ १९ ॥\nन ते यदि रहस्यं स्यात्तदाऽशेषं प्रकीर्तय ॥\nनूनं त्वं वेत्सि तत्सर्वं यत्फलं रात्रिजागरे ॥ ६.४७.२० ॥\n॥ राजोवाच ॥ ॥\nरहस्यं परमं चैव यत्पृष्टोऽहं द्विजोत्तमाः ॥\nयुष्माभिः कीर्तयिष्यामि तथाप्यखिलमेव हि ॥ २१०\nअहमासं वणिग्जात्या पुरा वै वैदिशे पुरे ॥\nनिर्धनो बंधुभिर्मुक्तः परिभूतः पदेपदे ॥ २२ ॥\nकस्यचित्त्वथ कालस्य भगवान्पाकशासनः ॥\nवैदिशे नाकरोद्वृष्टिं सप्त वर्षाणि पंच च ॥ २३ ॥\nततो वृष्टिनिरोधेन सर्वे लोकाः क्षुधार्द्दिताः ॥\nअन्नाभावान्मृताः केचित्केचिद्देशांतरे गताः ॥ २४ ॥\nततोऽहं स्वां समादाय पत्नीं क्षुत्क्षामगात्रिकाम् ॥\nअश्रुपूर्णमुखीं दीनां प्रस्खलन्तीं पदेपदे ॥२५॥\nसौराष्ट्रं मनसि ध्यात्वा प्रस्थितस्तदनन्तरम् ॥\nसुभिक्षं लोकतः श्रुत्वा जीवनाय द्विजोत्तमाः ॥२६॥\nक्रमेण गच्छमानोऽथ भिक्षान्नकृतभोजनः ॥\nआनर्तविषयं प्राप्तश्चमत्कारपुरांतिके ॥ २७ ॥\nतत्र रम्यं मया दृष्टं पद्मिनीखण्डमंडितम् ॥\nसरः स्वच्छोदकापूर्णं जलपक्षिभिरावृतम् ॥ २८ ॥\nततोऽहं तत्समासाद्य स्नातः शीतेन वारिणा ॥\nक्षुधार्तश्च तृषार्तश्च श्रमार्तश्च विशेषतः ॥ २९ ॥\nअथाहं भार्यया प्रोक्तो गृहाणेश जलाशयात् ॥\nजलजानि क्रयार्थाय येन स्यादद्य भोजनम् ॥ ६.४७.३० ॥\nएतत्संदृश्यते दूरात्पुरंदरपुरोपमम् ॥\nपुरश्रेष्ठं समासाद्य विक्रयं कर्तुमर्हसि ॥ ॥३॥।\nततो मया गृहीतानि पद्मानि द्विजसत्तमाः ॥\nविक्रयार्थं प्रभूतानि वाच्छमानेन भोजनम् ॥३२॥\nचमत्कारपुरं प्राप्य ततोऽहं द्विजसत्तमाः ॥\nभ्रांतस्त्रिकेषु सर्वेषु चत्वरेषु गृहेषु च ॥ ३३ ॥\nन कश्चित्प्रतिगृह्णाति तानि पद्मानि मानवः ॥\nमम भाग्यवशाल्लोको जातः क्रयपराङ्मुखः ॥३४॥\nअथ क्षुत्क्षामकण्ठस्य श्रांतस्य मम भास्करः ॥\nअस्ताचलमनुप्राप्तः संध्याकालस्ततोऽभवत् ॥ ३५ ॥\nततो वैराग्यमापन्नः सुप्तोऽहं भग्नमंदिरे ॥\nतानि पद्मानि भूपृष्ठे निधाय सह भार्यया। ३६ ॥\nअथार्धरात्रे संप्राप्ते श्रुतो गीतध्वनिर्मया ॥\nततश्च चिंतितं चित्ते जागरोऽयमसंशयम् ॥३७॥\nतस्माद्गच्छामि चेत्कश्चित्पद्मान्येतानि मे नरः ॥\nमूल्येन प्रतिगृह्णाति भोजनं जायते ततः ॥ ३८ ॥\nएवं विनिश्चयं कृत्वा पद्मान्यादाय सत्वरम्॥\nसभार्यः प्रस्थितस्तत्र यत्र गीतस्य निःस्वनः ॥ ३९ ॥\nततश्चायतने तस्मिन्प्राप्तोऽहं मुनिपुंगवाः ॥\nअपश्यं देवदेवेशं महाकालं प्रपूजितम् ॥\nअग्रस्थितैर्द्विजश्रेष्ठैर्जपगीतपरायणैः ॥ ६.४७.४० ॥\nएके नृत्यं प्रकुर्वंति गीतमन्ये जपं परे ॥\nअन्ये होमं द्विजश्रेष्ठा धर्माख्यानमथापरे ॥ ४१ ॥\nततः कश्चिन्मया पृष्टः क्रियते जागरोऽत्र किम् ॥\nक एते जागरासक्ता लोकाः कीर्तय मे द्रुतम् ॥ ४२ ॥\nतेनोक्तमेष देवस्य महाकालस्य जागरः ॥\nक्रियते ब्राह्मणैर्भक्त्या उपवासपरायणैः ॥ ४३ ॥\nअद्य पुण्यतिथिर्नाम वैशाखी पुण्यदा परा ॥\nयस्यामस्य पुरो भक्त्या नरः कुर्यात्प्रजागरम् ॥\nमहाकालस्य देवस्य सौख्यं प्राप्नोत्यसंशयम् ॥ ४४ ॥\nसंति पद्मानि मे यच्छ मूल्यमादाय भद्रक ॥\nभोजनार्थमहं दद्मि कलधौतपलत्रयम् ॥ ४५ ॥\nततोऽवधारितं चित्ते मया ब्राह्मणसत्तमाः ॥\nपूजयामि महाकालं पद्मैरेतैः सुरेश्वरम् ॥ ४६ ॥\nन मया सुकृतं किंचिदन्यदेहांतरे कृतम् ॥\nनियतं तेन संभूत इत्थंभूतोऽस्मि दुर्गतः ॥ ४७ ॥\nपरं क्षुत्क्षामकंठेयं भार्या मे प्रियवादिनी ॥\nअन्नाभावान्न संदेहः प्रातर्यास्यति संक्षयम् ॥ ४८ ॥\nएवं चिंतयमानस्य मम सा दयिता ततः ॥\nप्रोवाच मधुरं वाक्यं विनयावनता स्थिता ॥४९॥\nमा नाथ कुरु पद्मानां विक्रयं धनलोभतः ॥\nकुरुष्व च हितं वाक्यं यत्ते वक्ष्यामि सांप्रतम् ॥ ६.४७.५० ॥\nउपवासो बलाज्जातः सस्याभावादसंशयम् ॥\nअस्माकं जागरं चापि भविष्यति बुभुक्षया ॥ ५१ ॥\nतत्रोभाभ्यां कृतं स्नानं दिवा सरसि शोभने ॥\nघर्मार्त्ताभ्यां श्रमार्त्ताभ्यां कृतदेवार्चनं तथा ॥५२॥\nतस्माद्देवं महाकालं पूजयामोऽधुना वयम् ॥\nपद्मैरेतैः परं श्रेय आवयोर्येन जायते ॥ ५३ ॥\n॥ राजोवाच ॥ ॥\nउभाभ्यामथ हृष्टाभ्यां पूजितोऽयं महेश्वरः ॥\nतैः पद्मैः सत्त्वमास्थाय कृत्वा पूजां द्विजोत्तमाः ॥ ५४ ॥\nक्षुत्पीडया समायाता नैव निद्रा कथंचन ॥\nस्वल्पापि मंदिरे चात्र स्थितयोर्हरसन्निधौ ॥५५॥\nततः प्रभातसमये प्रोद्गते रविमंडले ॥\nमृतोऽहं क्षुधयाविष्टः स्थानेऽत्रैव द्विजोत्तमाः ॥ ५६ ॥\nअथ सा दयिता मह्यं तदादाय कलेवरम्॥\nहर्षेण महताविष्टा प्रविष्टा हव्यवाहनम् ॥ ५७ ॥\nतत्प्रभावादहं जातः कांतीनाथो महीपतिः ॥\nदशार्णाधिपतेः कन्या सापि जातिस्मरा सती ॥ ५८ ॥\nततः स्वयंवरं प्राप्ता मां विज्ञाय निजं पतिम् ॥\nमयापि सैव विज्ञाय पूर्वपत्नी समाहृता ॥ ५९ ॥\nएतस्मात्कारणादस्य महाकालस्य जागरम् ॥\nवर्षेवर्षे च वैशाख्यां करोमि द्विजसत्तमाः ॥ ६.४७.६० ॥\nअनया प्रियया सार्धं पुष्पधूपानुलेपनैः ॥\nपूजयित्वा महाकालं सत्यमेतन्मयोदितम् ॥ ६१ ॥\nकृतो विप्रा मया त्वेष स तदा रात्रिजागरः ॥\nयथाप्येतत्फलं जातं देवस्यास्य प्रभावतः ॥ ६२ ॥\nअधुना श्रद्धया युक्तो यथोक्तविधिना ततः ॥\nयत्करोमि न जानामि किं मे संयच्छते फलम् ॥ ६३ ॥\nएतद्वः सर्वमाख्यातं मया सत्यं द्विजोत्तमाः ॥\nयेन सत्येन तेनैष महाकालः प्रसीदतु ॥ ६४ ॥\n॥ सूत उवाच ॥ ॥\nएतच्छ्रुत्वा द्विजश्रेष्ठा विस्मयोत्फुल्ललोचनाः ॥\nप्रचक्रुर्जपतेस्तस्य साधुवादाननेकशः ॥ ६५ ॥\n॥ ब्राह्मणा ऊचुः ॥ ॥\nसत्यमुक्तं महीपाल त्वयैतदखिलं वचः ॥\nमहाकालप्रसादेन न किंचिद्दुर्लभं भुवि ॥ ६६ ॥\nतस्माद्विशेषतः सर्वे वर्षेवर्षे वयं नृप ॥\nकरिष्यामोऽस्य देवस्य श्रद्धया रात्रिजागरम् ॥ ६७ ॥\nततः स पार्थिवस्ते च सर्व एव द्विजातयः ॥\nप्रचक्रुर्जागरं तस्य महाकालस्य संनिधौ ॥६८॥\nविशेषाद्धर्षसंयुक्ता विविधैर्गीतवादनैः ॥\nधर्माख्यानैश्च नृत्यैश्च वेदोच्चारैः पृथग्विधैः ॥\nतदारभ्य नृपाः सर्वे प्रचक्रुर्विस्मयान्विताः ॥ ६९ ॥\nततः प्रभाते विमले समुत्थाय स भूपतिः ॥\nपूजयित्वा महाकालं तांश्च सर्वान्द्विजोत्तमान् ॥\nअनुज्ञाप्य ययौ हृष्टः ससैन्यः स्वपुरं प्रति ॥ ६.४७.७० ॥\nततः कालेन संप्राप्य देहान्तं स महीपतिः ॥\nसंप्राप्तः परमं स्थानं जरामरणवर्जितम् ॥ ७१ ॥\nएतद्वः सर्वमाख्यातं महाकालसमुद्भवम् ॥\nमाहात्म्यं ब्राह्मण श्रेष्ठाः सर्वपातकनाशनम् ॥ ७२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये महाकालेश्वरमाहात्म्यवर्णनंनाम सप्तचत्वारिंशत्तमोऽध्यायः ॥ ४७ ॥ ॥"
  }
]
[
  {
    "text": "॥ सूत उवाच ॥ ॥\nतास्तथेति प्रतिज्ञाय चक्रुस्तच्छक्रशासनम् ॥\nसूतिकागृहधर्मे यत्तच्चक्रुस्तस्य सर्वशः ॥ १ ॥\nअथान्यदिवसे बालो द्वादशार्कसमद्युतिः ॥\nसंजज्ञे तेन वीर्येण द्विभुजैक मुखः शुभः ॥ २ ॥\nयथासौ जातमात्रस्तु प्ररुरोद सुदुःखितः ॥\nतच्छ्रुत्वा रुदितं सर्वाः कृत्तिकास्तमुपागताः ॥ ३ ॥\nमहासेनोऽपि संवीक्ष्य मातॄस्ताः समुपागताः॥\nसोत्कण्ठः षण्मुखो जातो द्वादशाक्षभुजस्तथा ॥ ४ ॥\nएकैकस्याः पृथक्तेन प्रपपौ प्रयतः स्तनम् ॥\nद्वाभ्यामालिंगयामास भुजाभ्यां स्नेहपूर्वकम्॥ ५ ॥\nएतस्मिन्नंतरे प्राप्ता ब्रह्मविष्णुशिवादयः ॥\nसर्वे देवाः सहेन्द्रेण गन्धर्वाप्सरसस्तथा ॥ ६ ॥\nमहोत्सवोऽथ संजज्ञे तस्मिन्स्थाने निरर्गलः ॥\nगीतवाद्यप्रणादेन येनविश्वं प्रपूरितम् ॥ ७ ॥\nरंभाद्या ननृतुस्तस्य विलासिन्यो दिवौकसाम् ॥\nजगुश्च मुख्यगन्धर्वा श्चित्रांगदमुखाश्च ये ॥ ८ ॥\nततस्तु देवताः सर्वास्तस्य नाम प्रचक्रिरे ॥\nस्कन्दनाद्रेतसो भूमौ स्कन्द इत्येव सादरम् ॥ ९ ॥\nअथ तस्य कुमा रस्य तदा तत्राभिषेचनम् ॥\nसेनापत्यं कृतं साक्षाद्देवानां शंभुना स्वयम् ॥ ६.७१.१० ॥\nतस्य शक्तिः स्वयं दत्ता विधिनाऽद्भुतदर्शना ॥\nअमोघा विजयार्थाय दैत्यपक्षक्षयाय च ॥ ११ ॥\nमयूरो वाहनार्थाय त्र्यंबकेण सुशीघ्रतः ॥\nदिव्यास्त्राणि महेन्द्रेण विष्णुनाथ महात्मना ॥ १२ ॥\nततोऽभीष्टानि शस्त्राणि देवैः सर्वैः पृथक्पृथक् ॥\nतस्य दत्तानि संतुष्टैस्तथा मातृगणैरपि ॥ १३ ॥\nततस्तमग्रतः कृत्वा सेनानाथं सुरेश्वराः ॥\nजग्मुः ससैनिकास्तत्र तारको यत्र संस्थितः ॥ १४ ॥\nतारकोऽपि समालोक्य देवान्स्वयमुपागतान् ॥\nयुद्धार्थं हर्षसंयुक्तः सम्मुखः सत्वरं ययौ ॥ १५ ॥\nततोऽभूत्सुमहद्युद्धं देवानां दानवैः सह ॥\nकोपसंरक्तनेत्राणां मृत्युं कृत्वा निवर्तनम् ॥ १६ ॥\nअथ स्कन्देन संवीक्ष्य दूरस्थं तारकं रणे ॥\nसमाहूय ततो मुक्ता सा शक्तिस्तस्य मृत्यवे ॥ १७ ॥\nअथासौ हृदयं भित्त्वा तस्य दैत्यस्य दारुणा ॥\nचमत्कारपुरोपांते पतिता रुधिरोक्षिता ॥ १८ ॥\nतारकस्तु गतो नाशं मुक्तः प्राणैश्च तत्क्षणात् ॥\nततो देवगणाः सर्वे संहृष्टास्तं महाबलम् ॥ १९ ॥\nस्तोत्रैर्बहुविधैः स्तुत्वा प्रोचुस्तस्मिन्हते सति ॥\nगताश्च त्रिदिवं तूर्णं सह शक्रेण निर्भयाः ।१ ६.७१.२० ॥\nस्कन्दोऽपि तां समादाय शक्तिं तत्र पुरोत्तमे ॥\nस्थापयामास येनैव रक्तशृंगोऽभवद्दृढः ॥ ॥ २१ ॥\nऋषय ऊचुः ॥ ॥\nरक्तशृंगः कथं तेन निश्चलोऽपि दृढीकृतः ॥\nकस्य वाक्येन नो ब्रूहि विस्तरेण महामते ॥ २२ ॥\n॥ सूत उवाच ॥ ॥\nयदा वै भूमिकम्पस्तु संप्रजातः सुदारुणः ॥\nरक्तशृङ्गः प्रचलितः स्वस्थानादतिवेगतः ॥ २३ ॥\nतस्य दैत्यस्य पातेन यथान्ये पर्व तोत्तमाः ॥\nअथ हर्म्याणि सर्वाणि चमत्कारपुरे तदा ॥ २४ ॥\nशीर्णानि चलिते तस्मिन्पर्वते व्यथिता द्विजाः ॥\nप्रायशो निधनं प्राप्तास्तथाऽन्ये मूर्छयार्दिताः ॥ २५ ॥\nहतशेषास्ततो विप्रा गत्वा स्कन्दं क्रुधान्विताः ॥\nप्रोचुश्च किमिदं पाप त्वया कृतमबुद्धिना ॥ २६ ॥\nनाशं नीता वयं सर्वे सपुत्रपशुबाधवाः ॥\nतस्माच्छापं प्रदास्यामो वयं दुःखेन दुःखिताः ॥ २७ ॥\n॥ स्कन्द उवाच ॥ ॥\nहिताय सर्वलोकानां मयैतत्समनुष्ठितम् ॥\nयद्धतो दानवो रौद्रो नान्यथा द्विजसत्तमाः ॥ २८ ॥\nप्रसादः क्रियतां तस्मान्मान्या मे ब्राह्मणाः सदा ॥\nमृतानपि द्विजान्सर्वानहं तानमृताश्रयात्॥ २९ ॥\nपुनर्जीवितसंयुक्तान्करिष्यामि न संशयः ॥\nतथा सुनिश्चलं शैलं करिष्यामि स्वशक्तितः ॥ ६.७१.३० ॥\nएवमुक्त्वा समादाय तां शक्तिं रुधिरोक्षिताम् ॥\nचक्रे स्थापनमस्यास्तु रक्तशृङ्गस्य मूर्धनि ॥ ३१ ॥\nततः प्रोवाच संहृष्टो देवतानां चतुष्टयम् ॥\nआंबवृद्धां तथैवाम्रां माहित्थां च चमत्करीम् ॥ ३२ ॥\nयुष्माभिर्निश्चलः कार्यो भूयोऽयं नगसत्तमः ।।\nप्रलयेऽपि यथा स्थानाद्रक्तशृङ्गश्चलेन्नहि ॥ ३३ ॥\nसदैव ख्यातिमायातु मन्नाम्ना पुरमुत्तमम्॥३२॥\nयुष्माकं ब्राह्मणाः सर्वे पूजां दास्यंति सर्वदा॥३४॥\nबाढमित्येव ताः प्रोच्य चतुर्दिक्षु ततश्च तम्॥\nशूलाग्रैः सुदृढं चक्रुः स्कन्दवाक्येन हर्षिताः॥\nततश्चामृतमादाय मृतानपि द्विजोत्तमान्॥\nस्कन्दो जीवापयामास द्विजभक्तिपरायणः॥३६॥\nततस्ते ब्राह्मणास्तत्र संहृष्टा वरमुत्तमम् ॥\nददुस्तस्य स च प्राह मन्नामैतत्पुरोत्तमम् ॥\nसदैव ख्यातिमायातु एतन्मे हृदि वांछितम् ॥ ३७ ॥\n॥ ऋषय ऊचुः ॥ ॥\nएतत्स्कन्दपुरंनाम तव नाम्ना भविष्यति ॥\nचमत्कारपुरं तद्वत्सांप्रतं सुरसत्तम ॥ ३८ ॥\nपूजां तव करिष्यामः कृत्वा प्रासादमुत्त मम् ॥\nतथैव देवताः सर्वाश्चतस्रोऽपि त्वया धृताः ॥ ३९ ॥\nसर्वाः संपूजयिष्यामः सर्वकृत्येषु सादरम्॥\nएतां चं तावकीं शक्तिं सदा सुरवरोत्तम ॥\nविशेषात्पूजयिष्यामः षष्ठ्यां श्रद्धासमन्विताः ॥ ६.७१.४० ॥\n॥ सूत उवाच ॥ ॥\nएवं स ब्राह्मणैः प्रोक्तो महासेनो महाबलः ॥\nस्थितस्तत्रैव तद्वा क्याज्ज्ञात्वा तत्क्षेत्रमुत्तमम् ॥ ४१ ॥\nयस्तं पूजयते भक्त्या चैत्रषष्ठ्यां सुभावतः ॥\nशुक्लायां तस्य संतुष्टिं कुरुते बर्हिवाहनः ॥ ४२ ॥\nतस्यां शक्तौ नरो यश्च कुर्यात्पृष्ठिनिघर्षणम्॥\nपूजयित्वा तु पुष्पाद्यैः सम्यक्छ्रद्धासमन्वितः ॥\nस न स्याद्रोगसंयुक्तो यावत्संवत्सरं द्विजाः ॥ ४३ ॥\nएवं तत्र धृता शक्तिस्तेन स्कन्देन धीमता ॥\nरक्तशृंगस्य रक्षार्थं तत्पुरस्य विशेषतः ॥ ४४ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये स्कन्दस्थापितशक्तिमाहात्म्यवर्णनंनामैकसप्ततितमोऽध्यायः ॥ ७१ ॥ ॥ ध ॥"
  }
]
[
  {
    "text": "॥ सूत उवाच ॥ ॥\nसोऽपि विप्रो द्विजश्रेष्ठा विस्फोटकपरिप्लुतः ॥\nलज्जया परया युक्तो गत्वा किंचिद्वनांतरम् ॥ १ ॥\nततो वैराग्यमापन्नो रौद्रे तपसि संस्थितः ॥\nत्यक्त्वा गृहादिकं सर्वं स्नेहं दारसुतोद्भवम्॥ २ ॥\nनियमैः संयमैश्चैव शोषयन्नात्मनस्तनुम् ॥\nकिंचिज्जलाश्रयं गत्वा स्थापयित्वा महेश्वरम् ॥ ३ ॥\nततः कालेन महता तुष्टस्तस्य महेश्वरः ॥\nप्रोवाच दर्शनं गत्वा प्रार्थयस्व यथेप्सितम् ॥ ४ ॥\n॥ त्रिजात उवाच ॥ ॥\nमातृदोषादहं देव वैलक्ष्यं परमं गतः ॥\nमध्ये ब्राह्मणमुख्यानामानर्त्ताधिपतेस्तथा ॥ ५ ॥\nअहं शक्नोमि नो वक्तुं कस्यचिद्दर्शितुं विभो ॥\nत्रिजातोऽस्मीति विज्ञाय भूरिविद्यान्वितोऽपि च ॥ ६ ॥\nतस्मात्सर्वोत्तमस्तेषामहं चैव द्विजन्मनाम् ॥\nयथा भवामि देवेश तथा नीतिर्विधीयताम् ॥७॥ ॥\n॥ श्रीभगवानुवाच ॥ ॥\nचमत्कारपुरे विप्रा ये वसंति द्विजोत्तम ॥\nतेषां सर्वोत्तमो नूनं मत्प्रसादाद्भविष्यसि ॥ ८ ॥\nतस्मात्कालं प्रतीक्षस्व कञ्चित्त्वं ब्राह्मणोत्तम ॥\nसमये समनुप्राप्ते त्वां च नेष्यामि तत्र वै ॥ ९ ॥\nएवमुक्त्वा स देवेशस्ततश्चादर्शनं गतः ॥\nब्राह्मणोऽपि तपस्तेपे तथा संपूजयन्हरम् ॥ 6.114.१० ॥\nकस्यचित्त्वथ कालस्य मत्कारपुरे द्विजाः ॥\nमौद्गल्यान्वयसंभूतो देवरातोऽभवद्द्विजः ॥ ११ ॥.\nतस्य पुत्रः क्रथोनाम यौवनोद्धतविग्रहः ॥\nसदा गर्वसमायुक्तः पौरुषे च व्यवस्थितः॥१२॥\nस कदाचिद्ययौ विप्रो नागतीर्थं प्रति द्विजाः ॥\nश्रावणस्यासिते पक्षे पंचम्यां पर्यटन्वने ॥१३॥\nअथापश्यत्स नागेन्द्रतनयं भूरिवर्च्चसम् ॥\nरुद्रमालमिति ख्यातं जनन्या सह संगतम् ॥१४॥\nअथाऽसौ तं समालोक्य सुलघुं सर्प पुत्रकम् ॥\nजलसर्पमिति ज्ञात्वा लगुडेन व्यपोथयत् ॥१५॥\nहन्यमानेन तेनाथ प्रमुक्तः सुमहान्स्वनः ॥\nहा मातस्तात तातेति विपन्नोऽस्मि निरागसः॥१६॥\nसोऽपि श्रुत्वाऽथ तं शब्दं ब्राह्मणो मानुषोद्भवम् ॥\nसर्पस्य भयसंत्रस्तः सत्वरं स्वगृहं ययौ ॥१७॥\nअथ सा जननी तस्य निष्क्रांता सलिलाश्रयात्॥\nयावत्पश्यति तीरस्थं तावत्पुत्रं निपातितम्॥१८॥\nततो मूर्च्छामनुप्राप्ता दृष्ट्वा पुत्रं तथाविधम्॥\nयष्टिप्रहारनिर्भिन्नं सर्वांगरुधिरोक्षितम्॥१९॥\nअथ लब्ध्वा पुनः संज्ञां प्रलापानकरोद्बहून्॥\nकरुणं शोकसंतप्ता वाष्पपर्याकुलेक्षणा ॥6.114.२०॥।\nहाहा पुत्र परित्यक्त्वा मां च क्वासि विनिर्गतः ॥\nअनावृत्तिकरं स्थानं किं स्नेहो नास्ति ते मयि॥२१॥।\nकेन त्वं निहतः पुत्र पापेन च दुरात्मना ॥\nनिष्पापोऽपि च पुत्र त्वं कस्य क्रुद्धोऽद्यवै यमः॥२२॥\nसपुरस्य सराष्ट्रस्य सकुटुंबस्य दुर्मतेः ॥\nयेन त्वं निहतोऽद्यापि पंचम्यां पूजितो न च ॥२३॥\nरजसा क्रीडयित्वाऽद्य समागत्य चिरादथ॥\nकामेनोत्संगमागत्य ग्लानिं नैष्यति चांबरम् ॥२४॥\nगद्गदानि मनोज्ञानि जनहास्यकराणि च ॥\nत्वया विनाऽद्य वाक्यानि को वदिष्यति मे पुरः ॥२५॥\nपितुरुत्संगमाश्रित्य कूर्चाकर्षणपूर्वकम् ॥\nकः करिष्यति पुत्राऽद्य सतोषं भवता विना ॥ २६ ॥\nनिषिद्धोऽसि मया वत्स त्वमायातोऽनुपृष्ठतः ॥\nमर्त्यलोकमिमं तात बहुदोषसमाकुलम् ॥ २७ ॥\nएवं विलप्य नागी सा संक्रुद्धा शोककर्षिता ॥\nतं मृतं सुतमादाय जगामानंतसंनिधौ ॥ २८ ॥\nततस्तदग्रतः क्षिप्त्वा तं मृतं निजबालकम् ॥\nप्रलापानकरोद्दीना वियुक्ता कुररी यथा ॥ २९ ॥\nनागराजोऽपि तं दृष्ट्वा स्वपुत्रं विनिपातितम् ॥\nजगाम सोऽपि मूर्च्छां च पुत्रशोकेन पीडितः ॥ 6.114.३० ॥\nततः सिक्तो जलैः शीतैः संज्ञां लब्ध्वा स कृच्छ्रतः ॥\nप्रलापान्कृपणांश्चक्रे प्राकृतः पुरुषो यथा ॥३१॥।\nएतस्मिन्नंतरे नागाः सर्वे तत्र समागताः॥\nरुरुदुर्दुःखिताः संतो बाष्पपर्याकुलेक्षणाः॥३२॥\nवासुकिः पद्मजः शंखस्तक्षकश्च महाविषः॥\nशंखचूडः सचूडश्च पुंडरीकश्च दारुणः ॥ ३३ ॥\nअञ्जनो वामनश्चैव कुमुदश्च तथा परः ॥\nकम्बलाश्वतरौ नागौ नागः कर्कोटकस्तथा ॥ ३४ ॥\nपुष्पदंतः सुदंतश्च मूषको मूषकादनः ॥\nएलापत्रः सुपत्रश्च दीर्घास्यः पुष्पवाहनः ॥ ३५ ॥\nएते चान्ये तथा नागास्तत्राऽऽयाताः सहस्रशः ॥\nपुत्रशोकाभिसतप्तं ज्ञात्वा तं पन्नगाधिपम्॥ ३६ ॥\nततः संबोध्य ते सर्वे तमीशं पवनाशनम्॥\nपूर्ववृत्तैः कथोद्भेदैर्दृष्टांतैर्विविधैरपि ॥ ३७ ॥\nएवं संबोधितस्तैस्तु चिरात्पन्नगसत्तमः ॥\nअग्निदाह्यं ततश्चक्रे तस्य पुत्रस्य दुःखितः ॥ ३८ ॥\nजलदानस्य काले च सर्पान्सर्वानुवाच सः ॥\nसर्वान्नागान्प्रदानार्थं तोयस्य समुपस्थितान्॥ ३९ ॥\nनाहं तोयं प्रदास्यामि स्वपुत्रस्य कथंचन ॥\nभवद्भिः प्रेरितोऽप्येवं तथान्यैरपि बांधवैः ॥ 6.114.४० ॥\nयावत्तस्य न दुष्टस्य मम पुत्रांतकारिणः ॥\nसदारपुत्रभृत्यस्य विहितो न परिक्षयः ॥ ४१ ॥\nएवमुक्त्वा ततः शेषः शोधयामास तं द्विजम् ॥\nयेन संसूदितः पुत्रो दंडकाष्ठेन पाप्मना ॥ ४२ ॥\nततः प्रोवाच तान्नागान्पार्श्वस्थान्पन्नगाधिपः ॥\nहाटकेश्वरजे क्षेत्रे यांतु मे सुहृदुत्तमाः ॥ ४३ ॥\nपुत्रघ्नं तं निहत्याऽऽशु सकुटुम्बपरिग्रहम्॥\nचमत्कारपुरं सर्वं भक्षणीयं ततः परम् ॥ ४४ ॥\nतत्रैव वसतिः कार्या समस्तैः पन्नगोत्तमैः ॥\nयथा भूयो वसेन्नैव तथा कार्यं च तत्पुरम् ॥ ४५ ॥\nएवमुक्तास्ततस्तेन नागाः प्राधान्यतः श्रुताः ॥\nगत्वाथ सत्वरं तत्र प्रथमं तं द्विजोत्तमम् ॥ ४६ ॥\nदेवरातसुतं सुप्तं भक्षयित्वा ततः परम् ॥\nतत्कुटुंबं समग्रं च क्रोधेन महतान्विताः ॥ ४७ ॥\nततोऽन्यानपि संक्रुद्धा बालान्वृद्धान्कुमारकान् ॥\nभक्षयामासुः सर्वे ते तिर्यग्योनिगता अपि ॥ ४८ ॥\nएतस्मिन्नंतरे जातः पुरे तत्र सुदारुणः ॥\nआक्रंदो ब्राह्मणेंद्राणां सर्पभक्षणसंभवः ॥ ४९ ॥\nतत्र भूमौ तथाऽन्यच्च यत्किंचिदपि दृश्यते ॥\nतत्सर्वं पन्नगैर्व्याप्तं रौद्रैः कृष्णवपुर्धरैः ॥ 6.114.५० ॥\nएतस्मिन्नंतरे प्राप्ताः केचिन्मृत्युवशं गताः ॥\nविषसं घूर्णिताः केचित्पतिता धरणीतले ॥ ५१ ॥\nअन्ये गृहादिकं सर्वं परित्यज्य सुतादि च ॥\nवित्रस्ताः परिधावंति वनमुद्दिश्य दूरतः ॥ ५२ ॥\nअन्ये मंत्रविदो विप्राः प्रयतंते समंततः ॥\nमंदं धावंति संत्रस्ता गृहीत्वौषधयः परे ॥ ५३ ॥\nएवं तत्पुरमुद्दिश्य सर्वे ते पन्नगोत्तमाः ॥\nप्रचरंति यथा कश्चिन्न तत्र ब्राह्मणो वसेत् ॥ ५४ ॥\nअथ शून्यं पुरं कृत्वा सर्वे ते पन्नगोत्तमाः ॥\nव्यचरन्स्वेच्छया तत्र तीर्थेष्वायतनेषु च ॥ ५५ ॥\nन कश्चित्पन्नगः क्षेत्रात्त्यक्त्वा निर्याति बाह्यतः ॥\nप्रविशेन्न परः कश्चित्तत्र क्षेत्रे च मानवः ॥ ५६ ॥\nव्यवस्थैवं समुद्भूता सर्पाणां मानुषैः सह ।\nवधभक्षणजा न्योन्यं बाह्याभ्यंतरसंभवा ॥ ५७ ॥\nएतस्मिन्नंतरे शेषो मुक्त्वा दुःखं सुतोद्भवम् ॥\nप्रहृष्टः प्रददौ तोयं तस्य जातिभिरन्वितः ॥ ५८ ॥\nअथ ते ब्राह्मणाः केचित्सर्पेभ्यो भयविह्वलाः ॥\nसशोका दिङ्मुखान्याशु ते सर्वे संगता मिथः ॥५९॥\nततो वनं समाजग्मुस्त्रिजातो यत्र संस्थितः ॥\nहरलब्धवरो हृष्टः सुमहत्तपसि स्थितः ॥ 6.114.६० ॥\nस दृष्ट्वा ताञ्जनान्सर्वांस्तथा दुःखपरिप्लुतान् ॥\nपुत्रदारादिकं स्मृत्वा रुदतः करुणं बहु ॥ ६१ ॥\nसोऽपि दुःखसमायुक्तो दृष्ट्वा तान्स्वपुरोद्भवान् ॥\nब्राह्मणेंद्रांस्ततः प्राह बाष्पव्याकुललोचनः ॥ ६२ ॥\nशृण्वंतु ब्राह्मणाः सर्वे वचनं मम सांप्रतम् ॥\nमया विनिर्गतेनैव तत्पुरात्तोषितो हरः ॥ ६३ ॥\nतेन मह्यं वरो दत्तो वांछितो द्विजसत्तमाः ॥\nगृहीतो न मयाद्यापि प्रार्थयिष्यामि सांप्रतम् ॥६४॥\nयथा स्यात्संक्षयस्तेषां नागानां सुदुरात्मनाम् ॥\nयैः कृतं नः पुरं कृत्स्नमुद्रसं पापकर्मभिः ॥ ६५ ॥\nएवमुक्त्वाऽथ विप्रः स त्रिजातः परमेश्वरम् ॥\nप्रार्थयामास मे देव तं वरं यच्छ सांप्रतम् ॥६६॥\nततः प्रोवाच देवेशः प्रार्थयस्व द्रुतं द्विज॥\nयेनाभीष्टं प्रयच्छामि यद्यपि स्यात्सुदुर्लभम् ॥ ६७ ॥ ॥\n॥ त्रिजात उवाच ॥ ॥\nनागैरस्मत्पुरं कृत्स्नं कृतं जनविवर्जितम् ॥\nतत्तस्मात्ते क्षयं यांतु सर्वे वृषभवाहन ॥ ६८ ॥\nयेन तत्पूर्यते विप्रैर्भूयोऽपि सुरसत्तम ॥\nममापि जायते कीर्तिः स्वस्थानोद्धरणोद्भवा ॥ ६९ ॥\n॥ श्रीभगवानुवाच ॥ ॥\nनायुक्तं विहितं विप्र पन्नगैस्तैर्महात्मभिः ॥\nनिर्दोषश्चापि पुत्रोऽत्र येषां विप्रेण सूदितः ॥ 6.114.७० ॥\nविशेषेण द्विजश्रेष्ठ संप्राप्ते पंचमीदिने ॥\nतत्राऽपि श्रावणे मासि पूज्यंते यत्र पन्नगाः ॥ ७१ ॥\nतस्मात्तेऽहं प्रवक्ष्यामि सिद्धमंत्रमनुत्तमम् ॥\nयस्योच्चारणमात्रेण सर्प्पाणां नश्यते विषम् ॥ ७२ ॥\nतं मंत्रं तत्र गत्वा त्वं तद्विप्रैरखिलैर्वृतः ॥\nश्रावयस्व महाभाग तारशब्देन सर्वशः ॥७३॥\nतं श्रुत्वा ये न यास्यंति पातालं पन्नगाधमाः ॥\nयुष्मद्वाक्याद्भविष्यंति निर्विषास्ते न संशयः ॥ ७४ ॥ ॥\n॥ त्रिजात उवाच ॥ ॥\nब्रूहि तं मे महामंत्रं सर्वतीक्ष्णविनाशनम् ॥\nयेन गत्वा निजं स्थानं सर्पानुत्सादयाम्यहम् ॥७५॥\n॥ श्रीभगवानुवाच ॥ ॥\nगरं विषमिति प्रोक्तं न तत्रास्ति च सांप्रतम् ॥\nमत्प्रसादात्त्वया ह्येतदुच्चार्यं ब्राह्मणोत्तम ॥ ७६\nन गरं न गरं चैतच्छ्रुत्वा ये पन्नगाधमाः॥\nतत्र स्थास्यंति ते वध्या भविष्यंति यथासुखम् ॥ ७७ ॥\nअद्यप्रभृति तत्स्थानं नगराख्यं धरातले ॥\nभविष्यति सुविख्यातं तव कीर्तिविवर्धनम् ॥ ७८ ॥\nतथान्योपि च यो विप्रो नागरः शुद्धवंशजः ॥\nनगराख्येन मंत्रेण अभिमंत्र्य त्रिधा जलम् ॥ ७९ ॥\nप्राणिनं काल संदष्टमपि मृत्युवशंगतम् ॥\nप्रकरिष्यति जीवाढ्यं प्रक्षिप्य वदने स्वयम् ॥6.114.८०॥।\nअन्यत्रापि स्थितो मर्त्यो मंत्रमेतं त्रिरक्षरम् ॥\nयः स्मरिष्यति संसुप्तो न हिंस्यः स्यादहेर्हि सः ॥८१॥।\nस्थावरं जंगमं वापि कृत्रिमं वा गरं हि तत् ॥\nतदनेन च मंत्रेण संस्पृष्टं त्वमृतायितम् ॥८२॥\nअजीर्णप्रभवा रोगा ये चान्ये जठरोद्भवाः॥\nमंत्रस्यास्य प्रभावेन सर्वे यांति द्रुतं क्षयम् ॥८३॥\nएवमुक्त्वाऽथ तं विप्रं भगवान्वृषभध्वजः ॥\nजगामादर्शनं पश्चाद्यथा दीपो वितैलकः ॥८४॥\nत्रिजातोऽपि समं विप्रैर्हतशेषैस्तु तैर्द्रुतम् ॥\nजगाम संप्रहृष्टात्मा चमत्कारपुरं प्रति ॥ ८५ ॥\nएवं ते ब्राह्मणाः सर्वे त्रिजातेन समन्विताः ॥\nन गरं न गरं प्रोच्चैरुच्चरंतः समाययुः ॥ ८६ ॥\nहाटकेश्वरजं क्षेत्रं यत्तद्व्याप्तं समंततः ॥\nरौद्रैराशीविषैः क्रूरैः शेषस्यादेशमाश्रितेः ॥८७॥\nअथ ते पन्नगाः श्रुत्वा सिद्धमंत्र शिवोद्भवम् ॥\nनिर्विषास्तेजसा हीनाः समन्तात्ते प्रदुद्रवुः ॥८८॥\nवल्मीकान्केचिदासाद्य चित्ररंध्रांतरोद्भवान् ॥\nअन्ये चापि प्रजग्मुश्च पातालं दंदशूककाः ॥ ८९ ॥\nये केचिद्भयसंत्रस्ता वार्द्धक्येन निपीडिताः ॥\nवालत्वेन तथा चान्ये शक्नुवंति न सर्पितुम् ॥ 6.114.९० ॥\nते सर्वे ब्राह्मणेन्द्रैस्तैः कृतस्य प्रतिकारकैः ॥\nनिहताः पन्नगास्तत्र दंडकाष्ठैः सहस्रशः ॥ ९१ ॥\nएवमुत्साद्य तान्सर्वान्ब्राह्मणास्ते गतव्यथाः ।\nतं त्रिजातं पुरस्कृत्य स्थानकृत्यानि चक्रिरे ॥ ९२ ॥\nएवं तन्नगरं जातमस्मात्कालादनंतरम् ॥\nदेवदेवस्य भर्गस्य प्रसादेन द्विजोत्तमाः ॥ ९३ ॥\nएतद्यः पठते नित्यमाख्यानं नगरोद्भवम् ॥\nन तस्य सर्पजं क्वापि कथंचिज्जायते भयम् । ९४ ॥\nइति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नगरसंज्ञोत्पत्तिवर्णनंनाम चतुर्दशोत्तरशततमोऽध्यायः ॥ ११४ ॥"
  }
]
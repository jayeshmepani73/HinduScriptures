[
  {
    "text": "सूत उवाच॥\nतस्यैव पश्चिमे भागे मृगतीर्थमनुत्तमम्॥\nअस्ति पुण्यतमं ख्यातं समस्ते धरणीतले॥॥।\nतत्र ये मानवास्तीर्थे सम्यक्छ्रद्धासमन्विताः ॥\nचैत्रशुक्लचतुर्दश्यां स्नानं कुर्वंतिभास्करे ॥ २ ॥\nमध्ये स्थिते न ते यांति तिर्यग्योनौ कथंचन ॥\nअपि पापसमोपेता दोषैः सर्वैः समन्विताः ॥ ३ ॥\nकृतघ्ना नास्तिकाश्चौरा मर्यादाभेदकास्तथा ॥\nस्नाता ये तत्र सत्तीर्थे ते यांति परमां गतिम् ॥\nविमानवरमारूढाः स्तूयमानाश्च किंनरैः ॥ ४ ॥\n॥ ऋषय ऊचुः ॥ ॥\nमृगतीर्थं कथं तत्र संजातं सूतनंदन ॥\nकिं प्रभावं समाचक्ष्व परं कौतूहलं हि नः ॥ ॥ ५ ॥\n॥ सूत उवाच ॥ ॥\nपूर्वं तत्र महारण्ये नानामृगगणावृते ॥\nनानाविहंगसंघुष्टे नानावृक्षसमाकुले ॥ ६ ॥\nसमायाता महारौद्रा लुब्ध काश्चापपाणयः ॥\nकृष्णांगा भ्रममाणास्ते यमदूता इवाऽपरे ॥ ७ ॥\nएतस्मिन्नंतरे दृष्टं मृगयूथं तरोरधः ॥\nउपविष्टं सुविश्रब्धं तैस्तदा द्विज सत्तमाः ॥ ८ ॥\nअथ ताँल्लुब्धकान्दृष्ट्वा दूरतोऽपि भयातुराः ॥\nपलायनपराः सर्वे मृगा जग्मुर्द्रुतं ततः ॥ ९ ॥\nअथ ते सन्निधौ दृष्ट्वा गंभीरं सलिलाशयम् ॥\nप्रविष्टा हरिणाः सर्वे भयार्ताः शरपीडिताः ॥ ६.२३.१० ॥\nततस्तत्सलिलस्यांतस्ते मृगाः सर्व एव हि ॥\nमानुषत्वमनुप्राप्तास्तत्प्रभावा द्द्विजोत्तमाः ॥ ११ ॥\nअथ तान्मानुषीभूतान्पप्रच्छुर्लुब्धका मृगान्॥\nमृगयूथं समायातं मार्गेणानेन सांप्रतम् ॥\nकेन मार्गेण निर्यातं तस्माद्वदत मा चिरम् ॥ १२ ॥\n॥ मानुषा ऊचुः ॥ ॥\nवयं ते हरिणाः सर्वे मानुषत्वं सुदुर्लभम् ॥\nतीर्थस्याऽस्य प्रभावेन प्राप्ताः सत्यं न संशयः ॥ १३ ॥\nतच्छ्रुत्वा विस्मयाविष्टास्ततस्ते लुब्धका द्रुतम् ॥\nत्यक्त्वा धनूंषि बाणांश्च स्नानं तत्र प्रचक्रिरे ॥।४॥\nस्नानमात्रात्ततः सर्वे दिव्यमाल्यानुलेपनाः ॥\nदिव्यगात्रधरा सर्वे संजाताः पार्थिवोत्तमाः ॥ १५ ॥\n॥ ऋषय ऊचुः ॥ ॥\nअत्याश्चर्यमिदं सूत यत्त्वया परिकीर्तितम् ॥\nस्नानमात्रेण ते प्राप्ता लुब्धकास्तादृशं वपुः ॥ १६ ॥\nतथा मानुष्यमापन्ना मृगास्तोयावगाहनात् ॥\nतत्कथं मेदिनीपृष्ठे तत्तीर्थं संबभूव ह ॥ १७ ॥\n॥ सूत उवाच ॥ ॥\nलिंगभेदोद्भवं तोयं यत्पुरा वः प्रकीर्तितम् ॥\nआच्छन्नं पांसुभिः कृत्स्नं वायुना शक्रशासनात् ॥ १८ ॥\nवल्मीकरंध्रमासाद्य तन्निष्क्रांतं पुनर्द्विजाः ॥\nकालेन महता तत्र प्रदेशे स्वल्पमेव हि ॥ १९ ॥\nयत्र स्नातः पुरा सद्यस्त्रिशंकुः पृथिवीपतिः ॥\nदिव्यं वपुः पुनः प्राप्त श्चंडालत्वेन संस्थितः ॥ ६.२३.२० ॥\nएतस्मात्कारणात्तत्र स्नाताः सारंगलुब्धकाः ॥\nसर्वे पापविनिर्मुक्ताः संप्राप्ताः परमं वपुः ॥ २१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मृगतीर्थमाहात्म्यवर्णनंनामत्रयोविंशोऽध्यायः ॥ २३ ॥ ॥छ॥ ॥"
  }
]
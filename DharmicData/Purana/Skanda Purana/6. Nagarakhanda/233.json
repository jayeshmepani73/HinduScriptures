[
  {
    "text": "॥ ऋषय ऊचुः ॥ ॥\nसूत सूत महाभाग श्रोतुमिच्छामहे वयम् ॥\nचातुर्मास्यव्रतानां हि त्वत्तो माहात्म्यविस्तरम् ॥१॥\nतदस्माकं महाभाग कृपां कृत्वाऽधुना वद ॥\nत्वद्वचोऽमृतपानेन भूयः श्रद्धाभिवर्धते ॥२॥\n॥ सूत उवाच ॥ ॥\nशृणुध्वं मुनयः सर्वे चातुर्मास्यव्रतोद्भवम् ॥\nमाहात्म्यं विस्तरेणैव कथयिष्यामि वोऽग्रतः ॥३॥\nपुरा ब्रह्ममुखाच्छ्रुत्वा नानाव्रतविधानकम्॥\nनारदः परिपप्रच्छ भूयो ब्रह्माणमादरात् ॥४॥\n॥नारद उवाच ॥ ॥\nदेवदेव महाभाग व्रतानि सुबहून्यपि ॥\nश्रुतानि त्वन्मुखाद्ब्रह्मन्न तृप्तिमधिगच्छति ॥ ५ ॥\nअधुना श्रोतुमिच्छामि चातुर्मास्यव्रतं शुभम्॥ ६ । ॥\n॥ ब्रह्मोवाच ॥ ॥\nशृणु देवमुने मत्तश्चातुर्मास्यव्रतं शुभम् ॥\nयच्छ्रुत्वा भारते खंडे नृणां मुक्तिर्न दुर्लभा ॥ ७ ॥\nमुक्तिप्रदोऽयं भगवान्संसारोत्तारकारणम् ॥\nयस्य स्मरणमात्रेण सर्वपापैः प्रमुच्यते ॥ ८ ॥\nमानुष्ये दुर्लभं लोके तत्राऽपि च कुलीनता ॥\nतत्रापि सदयत्वं च तत्र सत्संगमः शुभः ॥ ९ ॥\nसत्संगमो न यत्रास्ति विष्णुभक्तिर्व्रतानि च ॥\nचातुर्मास्ये विशेषेण विष्णुव्रतकरः शुभः ॥ ६.२३३.१० ॥\nचातुर्मास्येऽव्रती यस्तु तस्य पुण्यं निरर्थकम् ॥\nसर्वतीर्थानि दानानि पुण्यान्यायतनानि च ॥ ११ ॥\nविष्णुमाश्रित्य तिष्ठंति चातुर्मास्ये समागते ॥\nसुपुष्टेनापि देहेन जीवितं तस्य शोभनम् ॥ १२ ॥\nचातुर्मास्ये समायाते हरिं यः प्रणमेद्बुधः ॥\nकृतार्थास्तस्य विबुधा यावज्जीवं वरप्रदाः ॥ १३ ॥\nसंप्राप्य मानुषं जन्म चातुर्मास्यपराङ्मुखः ॥\nतस्य पापशतान्याहुर्देहस्थानि न संशयः ॥ १४ ॥\nमानुष्यं दुर्लभं लोके हरिभक्तिश्च दुर्लभा ॥\nचातुर्मास्ये विशेषेण सुप्ते देवे जनार्दने ॥ १५ ॥\nचातुर्मास्ये नरः स्नानं प्रातरेव समाचरेत् ॥\nसर्वक्रतुफलं प्राप्य देववद्दिवि मोदते ॥ १६ ॥\nचातुर्मास्ये तु यः स्नानं कुर्यात्सिद्धिमवाप्नुयात् ॥\nतथा निर्झरणे स्नाति तडागे कूपिकासु च ॥ १७ ॥\nतस्य पापसहस्राणि विलयं यांति तत्क्षणात् ॥\nपुष्करे च प्रयागे वा यत्र क्वापि महाजले ॥\nचातुर्मास्येषु यः स्नाति पुण्यसंख्या न विद्यते ॥ १८ ॥\nरेवायां भास्करक्षेत्रे प्राच्यां सागरसंगमे ॥\nएकाहमपि यः स्नातश्चातुर्मास्ये न दोषभाक् ॥ १९ ॥\nदिनत्रयं च यः स्नाति नर्मदायां समाहितः ॥\nसुप्ते देवे जगन्नाथे पापं याति सहस्रधा ॥ ६.२३३.२० ॥\nपक्षमेकं तु यः स्नाति गोदावर्यां दिनोदये ॥\nस भित्त्वा कर्मजं देहं याति विष्णोः सलोकताम् ॥ २१ ॥\nतिलोदकेन यः स्नाति तथा चैवामलोदकैः ॥\nबिल्वपत्रोदकैश्चैव चातुर्मास्ये न दोषभाक् ॥ २२ ॥\nगंगां स्मरति यो नित्यमुदपात्रसमीपतः ॥\nतद्गांगेयं जलं जातं तेन स्नानं समाचरेत् ॥ २३ ॥\nगंगाऽपि देवदेवस्य चरणांगुष्ठवाहिनी ॥\nपापघ्नी सा सदा प्रोक्ता चातुर्मास्ये विशेषतः ॥ २४ ॥\nयतः पापसहस्राणि विष्णुर्दहति संस्मृतः ॥\nतस्मात्पादोदकं शीर्षे चातुर्मास्ये धृतं शिवम् ॥२५॥\nचातुर्मास्ये जलगतो देवो नारायणो भवेत् ॥\nसर्वतीर्थाधिकं स्नानं विष्णुतेजोंशसंगतम्॥२६॥\nस्नानं दशविधं कार्यं विष्णुनाम महाफलम् ॥\nसुप्ते देवे विशेषेण नरो देवत्वमाप्नुयात् ॥२७॥\nविना स्नानं तु यत्कर्म पुण्यकार्यमयं शुभम् ॥\nक्रियते निष्फलं ब्रह्मंस्तत्प्रगृह्णंति राक्षसाः ॥२८॥\nस्नानेन सत्यमाप्नोति स्नानं धर्मः सनातनः ॥\nधर्मान्मोक्षफलं प्राप्य पुनर्नैवावसीदति॥२९॥\nये चाध्यात्मविदः पुण्या ये च वेदांगपारगाः ॥\nसर्वदानप्रदा ये च तेषां स्नानेन शुद्धता ॥६.२३३.३॥।\nकृतस्नानस्य च हरिर्देहमाश्रित्य तिष्ठति ॥\nसर्वक्रियाकलापेषु संपूर्ण फलदो भवेत् ॥ ३१ ॥\nसर्वपापविनाशाय देवता तोषणाय च ॥\nचातुर्मास्ये जलस्नानं सर्वपापक्षयावहम् ॥ ३२ ॥\nनिशायां चैव न स्नायात्संध्यायां ग्रहणं विना ॥\nउष्णोदकेन न स्नानं रात्रौ शुद्धिर्न जायते ॥ ३३ ॥\nभानुसंदर्शनाच्छुद्धिर्विहिता सर्वकर्मसु ॥\nचातुर्मास्ये विशेषेण जलशुद्धिस्तु भाविनी ॥ ३४ ॥\nअशक्त्या तु शरीरस्य भस्मस्नानेन शुध्यति ॥\nमंत्रस्नानेन विप्रेंद्र विष्णुपादोदकेन वा ॥ ३५८ ॥\nनारायणाग्रतः स्नानं क्षेत्र तीर्थनदीषु च ॥\nयः करोति विशुद्धात्मा चातुर्मास्ये विशेषतः ॥ ३६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवादे गंगोदकस्नानफलमाहात्म्यवर्णनंनाम त्रयस्त्रिंशदुत्तरद्विशततमोऽध्यायः॥२३३॥॥ ॥"
  }
]
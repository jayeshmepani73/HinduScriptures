[
  {
    "text": "॥ ऋषय ऊचुः ॥ ॥\nकेलीश्वरी च या देवी श्रूयते सूतनंदन ॥\nमाहात्म्यं वद नस्तस्या उत्पत्तिं च सुविस्तरात् ॥ १ ॥\nकस्मिन्काले समुत्पन्ना किमर्थं च सुरेश्वरी ॥।\nकिं तस्या जायते श्रेयः पूजया नमनेन च ॥ २ ॥\nत्वया कात्यायनी प्रोक्ता चामुण्डा च सुरेश्वरी ॥\nश्रीमाता च समुत्पन्ना किमर्थं च सुरेश्वरी ॥ ॥ ३ ॥\nश्रीमाता च तथा तारा देवी शत्रुविनाशिनी ॥\nकेलीश्वरी न संप्रोक्ता तस्मात्तां वद सांप्रतम् ॥ ४ ॥\nकौतुकं नः समुत्पन्नमत्रार्थे सूतनंदन ॥ ५ ॥\n॥ सूत उवाच ॥ ॥\nआद्यैका देवता लोके बहुरूपा व्यवस्थिता ॥\nदेवतानां हितार्थाय दैत्यपक्षक्षयाय च ॥ ६ ॥\nयदायदात्र देवानां व्यसनं जायते क्वचित् ॥\nतदातदा परा शक्तिर्या सा व्याप्य व्यवस्थिता ॥ ७ ॥\nसर्वमेतज्जगद्धात्री जन्म चक्रे धरातले ॥\nमहिषासुरनाशाय सा च कात्यायनी भुवि ॥ ८ ॥\nअवतीर्णा परा मूर्तिर्गतास्मिन्भुवनत्रये ॥\nयदा शुंभनिक्षंभौ च दानवौ बलदर्पितौ ॥ ९ ॥\nअवतीर्णा तदा सैव चामुंडा रूपमाश्रिता ॥\nप्रोद्गते कालयवने सर्वदेवभयावहे ॥ ६.१४९.१० ॥\nश्रीमातारूपिणी देवी सैव जाता महीतले ॥\nअंधासुरवधार्थाय शंभुनाऽऽक्रांतचेतसा ॥\nसृष्टा केलीवरी देवी यया व्याप्तमिदं जगत् ॥ ११ ॥\nततस्तस्याः प्रभावेन हत्वा दैत्यानशेषतः ॥\nअन्धको निहतः पश्चात्त्रैलोक्यव्यसनप्रदः ॥ ॥ १२ ॥\n॥ ऋषय ऊचुः ॥ ॥\nअन्धकः कस्य पुत्रोऽयं किंप्रभावः कथं हतः ॥\nकस्माद्धतस्तु संग्रामे सर्वं विस्तरतो वद ॥ ॥ १३ ॥\n॥ सूत उवाच ॥ ॥\nदक्षस्य दुहिता नाम्ना दितिः सर्वगुणालया ॥\nहिरण्यकशिपुर्नाम तस्याः पुत्रो बभूव ह ॥ १४ ॥\nयेन शक्रादयो देवा जिताः सर्वे रणाजिरे ॥\nस्वर्गे राज्यं कृतं भूरि स्वयमेव महात्मना ॥ १५ ॥ यद्भयात्सकलैर्देवैर्नानाशस्त्राण्यनेकशः ॥\nनिर्मितान्यतिमुख्यानि वर्मचर्मयुतानि च ॥ १६ ॥\nस्वयं विदारितो यश्च विष्णुना प्रभविष्णुना ॥\nकरजैर्जानुनि पृष्ठे विनिधाय प्रकोपतः ॥ १०७ ॥\nतस्य पुत्रद्वयं जज्ञ वीर्यौदार्यगुणान्वितम् ॥\nज्येष्ठः प्रह्लाद इत्युक्तो द्वितीयश्चांधकस्तथा ॥ १८ ॥\nहिरण्यकशिपौ प्राप्ते मृत्युलोकं सुहृद्गणैः ॥\nअमात्यैश्च ततः प्रोक्तः प्रह्लादो विनयान्वितैः ॥ १९ ॥\nपितृपैतामहं राज्यमेतदाचर सांप्रतम् ॥\nधुरं वहस्व राज्योत्थां देवान्युद्धे निपातय ॥६.१४९.२॥।\n॥ प्रह्राद उवाच ॥ ॥\nनाहं राज्यं करिष्यामि कथंचिदपि भूतले ॥\nयतस्ततो निबोधध्वं वचनं मम सांप्रतम् ॥२१॥\nदैत्यराज्यं न वांछंति देवाः शक्रपुरोगमाः ॥\nतेषां रक्षाकरो नित्यं विष्णुः स भगवान्स्वयम् ॥२२॥\nअप्यहं सन्त्यजे प्राणान्सर्वस्वं वा न संशयः ॥\nहरिणा सह संग्रामं नाहं कर्तुमहो क्षमः॥ २३ ॥\nयो मयाऽभ्यर्चितो नित्यं प्रणतश्च सुरेश्वरः ॥\nन तेन सहितो युद्धं करिष्यामि कथञ्चन ॥ २४ ॥ ॥\n॥ सूत उवाच ॥ ॥\nप्रह्लादेन च संत्यक्ते राज्ये पितृसमुद्भवे ॥\nअन्धकः स्थापितस्तत्र संमंत्र्य सचिवैर्मिथः ॥ २५ ॥\nहिरण्यकशिपोः पुत्रो देवदानवदर्पहा ॥\nसोऽपि राज्यममात्येभ्यो निधाय तदनन्तरम् ॥ २६ ॥\nतपश्चक्रे चिरं कालं ध्यायमानः पितामहम् ॥\nत्यक्त्वा कामं तथा क्रोधं दंभं मत्सरमेव च ॥ २७ ॥\nजितेंद्रियः सुशांतात्मा समः सर्वेषु जन्तुषु ॥\nवृक्षमूलाश्रयः शांतः संतुष्टेनांतरात्मना ॥ २८ ॥\nयावद्वर्षसहस्रांतं फलाहारो बभूव ह ॥\nशीर्णपर्णाशनाहारो यावद्वर्षसहस्रकम् ॥ २९ ॥\nध्यायमानो दिवानक्तं देवदेवं पितामहम् ॥\nवायुभक्षस्ततो जज्ञे तावत्कालं द्विजोत्तमाः ॥ ६.१४९.३० ॥\nततो वर्षसहस्रांते चतुर्थे समुपस्थिते ॥\nतमुवाच स्वयं ब्रह्मा स्वयमभ्येत्य हर्षितः ॥ ३१ ॥\n॥ ब्रह्मोवाच ॥ ॥\nपरितुष्टोऽस्मि ते वत्स वरं वरय सुव्रत ॥\nतुष्टोऽहं ते प्रदास्यामि यद्यपि स्यात्सुदुर्लभम् ॥\n॥ अन्धक उवाच ॥ ॥\nयदि यच्छसि मे ब्रह्मन्वरं मनसि वांछितम् ॥\nजरामरणनाशाय दीयतां सुरसत्तम ॥ ३३ ॥\n॥ श्रीब्रह्मोवाच ॥ ॥\nन कश्चिच्च जराहीनो विद्यतेऽत्र धरातले ॥\nमरणेन विना नैव यस्य जन्म भवेत्क्षितौ ॥ ३४ ॥\nतथापि तव दास्यामि बहुधर्मरतस्य च ॥\nतस्मात्कुरु महाभाग राज्यं गत्वा निजं गृहम् ॥ ३५ ॥\nभवेद्बहुफलं राज्यं श्मशानं भवनं यथा ॥\nबहुकण्टकसंकीर्णं क्रूरकर्मभिरावृतम् ॥ ३६ ॥\n॥ सूत उवाच ॥ ॥\nएवमुक्त्वा चतुर्वक्त्रस्ततश्चादर्शनं गतः ॥\nकस्यचित्त्वथ कालस्य प्रेरितः कालधर्मणा ॥\nप्रोवाच सचिवान्सोऽथ पितुर्वैरमनुस्मरन् ॥ ३७ ॥\n॥ अन्धक उवाच ॥ ॥\nपितास्माकं हतो देवैः पितृव्यश्च महाबलः ॥\nकपटेन न शौर्येण तस्मात्तान्सूदयाम्यहम् ॥ ३८ ॥\nकोऽर्थः पुत्रेण जातेन यो न कृत्यैः सुशंसितैः ॥\nप्राकट्यं याति सर्वत्र वंशस्याग्रे ध्वजो यथा॥ ३९॥\n॥ मंत्रिण ऊचुः ॥ ॥\nयुक्तमेतन्महाभाग यत्त्वया व्याहृतं वचः ॥\nवध्याःस्युर्विबुधाः सर्वे येऽस्माकं परिपंथिनः ॥ ॥६.१४९.४॥।\nअस्माकं खल्विमे लोकाः के देवाः के द्विजातयः ॥\nयज्ञभागान्हरिष्यामो हत्वा शक्रमुखान्सुरान् ॥४१॥\nएवं ते समयं कृत्वा सैन्येन महतान्विताः ॥\nप्रजग्मुस्त्वरितास्तत्र यत्र शक्रो व्यवस्थितः ॥४२॥\nशक्रोऽपि दानवानीकं दृष्ट्वा तान्सहसागतान्॥\nआरुह्यैरावणं नागं युद्धार्थं निर्ययौ तदा ॥ ४३ ॥\nसह देवगणैः सर्वैर्वसुरुद्रार्कपूर्वकैः ॥\nएतस्मिन्नंतरे शक्रो वज्रं रौद्रतमं च यत् ॥ ४४ ॥\nसमुद्दिश्यांधकं तस्मै मुमोच परवीरहा॥\nस हतस्तेन वज्रेण विहस्य दनुजोत्तमः ॥ ४५ ॥\nशक्रं प्रोवाच संहृष्टस्तारनादेन संयुगे ॥\nदृष्टं बाहुबलं शक्र तवाद्य सुचिरान्मया ॥ ४६ ॥\nअधुना पश्य चास्माकं त्वमेव बलसूदन ॥ ४७ ॥\n॥ सूत उवाच ॥ ॥\nएवमुक्त्वाथ चाविध्य गदां गुर्वीं मुमोच ह ॥\nशतघंटामहारावां निर्मितां विश्वकर्मणा ॥ ॥ ४८ ॥\nसर्वायसमयीं गुर्वीं यमजिह्वाभिवापराम् ॥\nशतहस्तां प्रमाणेन प्राणिनां भयवर्द्धिनीम् ॥ ४९ ॥\nतया विनिहतः शक्रो मूर्छाव्याकुलितेंद्रियः ॥\nध्वजयष्टिं समाश्रित्य निविष्टो गजमूर्द्धनि ॥ ६.१४९.५० ॥\nअथ संमूर्छितं दृष्ट्वा शक्रं स्कन्दः प्रकोपितः ॥\nमुमोचाथ निजां शक्तिममोघां वज्रसंनिभाम्॥ ५१ ॥\nतामायांतीं समालोक्य दानवो निशितैः शरैः ॥\nप्रतिलोमां ततश्चक्रे लीलयैव महाबलः ॥ ५२ ॥\nततः स्कन्दोऽपि संगृह्य चापं तं प्रति सायकान्॥\nमुमोचाशीविषाकाराल्लँघ्वस्त्रं तस्य दर्शयन् ॥ ५३ ॥\nएतस्मिन्नन्तरे देवाः सर्वे शस्त्रप्रवृष्टिभिः ॥\nसमंताच्छादयामासुर्दानवानामनीकिनीम्॥ ५४ ॥\nततस्तु दानवाः सर्वे देवतानामनीकिनीम्॥\nप्रहारैः पीडयामासुर्दुद्रुवुस्ते दिवौकसः ॥ ५५ ॥\nततो भग्नान्सुरान्दृष्ट्वा सगणो वृषवाहनः ॥\nदर्शयामास चात्मानं देवानाश्वासयन्निव ॥ ५९॥\nमा भैष्ट देवताः सर्वाः पश्यध्वं मद्विचेष्टितम् ॥\nइत्युक्त्वा भगवाञ्छम्भुर्मंत्रैराथर्वणैस्तदा ॥ ५७ ॥\nआह्वयामास विश्वेशां परां शक्तिमनुत्तमाम्॥\nआहूता परमा शक्तिर्जगाम हरसंनिधिम् ॥ ५८ ॥\nदृष्ट्वा तामग्रतः प्राप्तां सर्वैदेवैः समन्वितः ॥\nअस्तावीत्प्रणतो भूत्वा स्तोत्रेणानेन भक्तितः ॥ ५९ ॥\n॥ श्रीभगवानुवाच ॥ ॥\nनमस्ते देवदेवेशि नमस्ते भक्तिवल्लभे ॥\nसर्वगे सर्वदे देवि नमस्ते विश्वधारिणि ॥ ६.१४९.६० ॥\nनमस्ते शक्तिरूपेण सृष्टिप्रलयकारिणि ॥\nनमस्ते प्रभया युक्ते विद्युज्ज्वलितकुण्डले ॥ ६१ ॥\nत्वं स्वाहा त्वं स्वधा देवि त्वं सृष्टिस्त्वं शुचिर्धृतिः ॥\nअरुंधती तथेंद्राणी त्वं लक्ष्मीस्त्वं च पार्वती ॥ ६२ ॥\nयत्किंचित्स्त्रीस्वरूपं च समस्तं भुवनत्रये॥\nतत्सर्वं त्वत्स्वरूपं स्यादिति शास्त्रेषु निश्चयः ॥ ६३ ॥\n॥ श्रीदेव्युवाच ॥ ॥\nकिमर्थं च समाहूता त्वयाहं वृषवाहन ॥\nमंत्रैराथर्वणै रौद्रैस्तत्सर्वं मे प्रकीर्तय ॥ ६४ ॥\nयेन ते कृत्स्नशः कृत्यं प्रकरोमि यथोदितम् ॥ ६५ ॥\n॥ श्रीभगवानुवाच ॥ ॥\nएते शक्रादयो देवाः सर्वे स्वर्गाद्विवासिताः ॥\nअंधकेन महाभागे दैत्यानामधिपेन च ॥ ६६ ॥\nतस्मात्तस्य वधार्थाय गच्छमानस्य मे शृणु ॥\nसाहाय्यं कुरु मे चाशु सूदयामि रणाजिरे ॥ ॥ ६७ ॥\nएते मातृगणाः सर्वे मया दत्तास्तवाधुना ॥\nक्षुत्क्षामाः सूदयिष्यंति दानवान्ये पुरः स्थिताः ॥ ६८ ॥\nयस्मात्केलीमयं रूपं विधाय त्वं सहस्रधा ॥\nअनेकैर्विकृतै रूपैः समाहूताग्निमध्यतः ॥ ६९ ॥\nतस्मात्केलीश्वरीनाम त्रैलोक्ये त्वं भविष्यसि ॥\nअनेनैव तु रूपेण यस्त्वां भक्त्याऽर्चयिष्यति ॥ ६.१४९.७० ॥\nअष्टम्यां च चतुर्दश्यां तस्याभीष्टं भविष्यति ॥\nयुद्धकालेऽथ संप्राप्ते स्तोत्रेणानेन ते स्तुतिम् ॥ ॥ ७१ ॥\nयः करिष्यति भूपालो जयस्तस्य भविष्यति ॥\nअपि स्वल्पस्वसैन्यस्य स्वल्पाश्वस्य च संगरे ॥ ७२ ॥\nभविष्यति जयो नूनं त्वत्प्रसादादसंशयम् ॥\nएवं सा देवदेवेन प्रोक्ता केलीश्वरी तदा ॥ ७३ ॥\nप्रस्थिता पुरतस्तस्य भवसैन्यस्य हर्षिता ॥\nसर्वैर्मातृगणैः सार्धं रौद्रारावैःसुभीषणैः ॥ ७४ ॥\nयुद्धोत्साहपरै रौद्रैर्नानाशस्त्रप्रहारिभिः॥\nअथ ते दानवा दृष्ट्वा स्त्रीसैन्यं तत्समागतम् ॥७५॥\nविकृतं विकृताकारं विकृताकाररावणम् ॥\nशस्त्रोद्यतकरं सर्वयुद्धवांछापरायणम् ॥ ७६ ॥\nजहसुः सुस्वरं केचित्केचिन्निर्भर्त्सयंति च ॥\nअन्ये स्त्रीति परिज्ञाय प्रहरंति न दानवाः ॥ ७७ ॥\nवध्यमानापि लज्जंतः पौरुषे स्वे व्यवस्थिताः ॥\nएतस्मिन्नंतरे प्राप्तो नारदो मुनिसत्तमः ॥ ७८ ॥\nअन्धकाय स वृत्तांतं कथयामास कृत्स्नशः ॥\nनैताः स्त्रियो दनुश्रेष्ठ युद्धार्थं समुपस्थिताः ॥ ७९ ॥\nएषा कृत्या वधार्थाय तव रुद्रेण निर्मिता ॥\nयैषा सिंहसमारूढा चक्रांकितकरा स्थिता ॥ ६.१४९.८० ॥\nएषा केलीश्वरीनाम वह्निकुण्डाद्विनिर्गता ॥\nएताभिः सह रौद्राभिः स्त्रीभिर्मंत्रबलाश्रयात् ॥ ८१ ॥\nस्वरक्तेन कृते होमे देवदेवेन शम्भुना ॥\nस एष भगवान्क्रुद्धः स्वयमभ्येति तेंऽतिकम् ॥ ८२ ॥\nयुद्धाय निजहर्म्ये तान्स्थापयित्वा सुरोत्तमान् ॥॥\nप्रतिज्ञाय वधं तुभ्यं पुरतः परमेष्ठिनः ॥ ८३ ॥\nएतज्ज्ञात्वा महाभाग यद्युक्तं तत्समाचर ॥ ८४ ॥\n॥ अन्धक उवाच ॥ ॥\nनाहं बिभेमि रुद्रस्य तथान्यस्यापि कस्यचित् ॥\nन स्त्रीणां प्रहरिष्यामि पालयन्पुरुषव्रतम् ॥ ८५ ॥\n॥ सूत उवाच ॥ ॥\nएवं प्रवदतस्तस्य दानवस्य महात्मनः ॥\nआक्रंदः सुमहाञ्जज्ञे तस्मिन्देशे समंततः ॥ ८६ ॥\nभक्ष्यन्ते दानवाः केचिद्वध्यन्ते त्वथ चापरे ॥\nअर्धभक्षित गात्राश्च प्रणश्यंति तथा परे ॥ ८७ ॥\nयुध्यमानास्तथैवान्ये शक्तिमंतोऽपि दानवाः ॥\nभक्ष्यंते मातृभिस्तत्र सायुधाश्च सवाहनाः ॥ ८८ ॥\nतच्छ्रुत्वा स महाक्रंदमंधकः क्रोधमूर्छितः॥\nआदाय खड्गमुत्तस्थौ किमिदं किमिदं ब्रुवन् ॥ ८९ ॥\nअथ पश्यति विध्वस्तान्दानवान्बलदर्पितान् ॥\nभक्ष्यमाणास्तथैवान्यान्पलायनपरायणान् ॥ ६.१४९.९० ॥\nअन्येषां निहतानां च रुदंत्यो निकटस्थिताः ॥\nस पश्यति प्रिया भार्याः प्रलपंत्योऽतिदुःखिताः ॥९१॥।\nअथ तत्कदनं दृष्ट्वा अंधकः क्रोधमूर्छितः ॥\nभर्त्सयामास ताः सर्वा योगिनीः समरोद्यताः ॥ ९२ ॥\nन च तास्तस्य दैत्यस्य भयं चक्रुः कथंचन ॥।\nकेवलं सूदयंति स्म भक्षयंति च दानवान् ॥९३॥\nततः स दानवस्तासां दृष्ट्वा तच्चेष्टितं रुषा ॥\nस्वस्य गात्रस्य रक्षां स चकार भयसंकुलः ॥ ९४ ॥॥\nतमोऽस्त्रं मुमुचे रौद्रं कृत्वा रावं स तत्क्षणात् ॥\nएतस्मिन्नंतरे कृत्स्नं त्रैलोक्यं तमसा वृतम् ॥ ९५ ॥\nन किंचिज्ज्ञायते तत्र समं विषममेव च ॥\nकेवलं दानवेन्द्रश्च सर्वं पश्यति नेतरः ॥ ९६ ॥\nततः स सूदयामास योगिनीस्ताः शितैः शरैः ॥\nयथायथा परा नार्यस्तादृग्रूपा भवन्ति च ॥९७॥\nअथ दृष्ट्वा परां वृद्धिं योगिनीनां स दानवः ॥\nसंहारं तस्य चास्त्रस्य चकार भयसंकुलः ॥ ९८ ॥\nततः शुक्रं समासाद्य दीनः प्राह कृतांजलिः ॥\nपश्य मे भार्गवश्रेष्ठ स्त्रीभिर्यत्कदनं कृतम् ॥९९॥\nअवध्याभिर्ममास्त्राणां मंत्रशक्त्या सुरद्विषः ॥\nउत्पन्नाभिः प्रभूताभिर्हतं मे सर्वतो बलम्॥६.१४९.१॥॥\nतस्मात्त्वमपि तां विद्यां प्रसाधय महामते ॥\nयदि मे वांछसि श्रेयो नान्यथास्ति जयो रणे ॥ १०१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽन्धकासुरवधवृत्तान्ते शंकरकृतकेलीश्वरीप्रादुर्भाववर्णनंनामैकोनपंचाशदुत्तरशततमोऽध्यायः ॥ १४९ ॥ ॥ छ ॥"
  }
]
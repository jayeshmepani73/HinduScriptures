[
  {
    "text": "॥ ऋषय ऊचुः ॥ ॥\nअहो बत महाश्चर्यं विश्वामित्रस्य सन्मुनेः ॥\nमंत्रप्रभावतो येन तत्तोयं रुधिरीकृतम् ॥ १ ॥\nततःप्रभृति संप्राप्तं कथं तोयं प्रकीर्तय ॥\nसरस्वत्या महाभाग सर्वं विस्तरतो वद ॥ २ ॥\n॥ सूत उवाच ॥ ॥\nबहुकालं प्रवाहः स सरस्वत्या द्विजोत्तमाः ॥\nमहान्रक्तमयो जातो भूतराक्षससेवितः ॥ ३ ॥\nकस्यचित्त्वथ कालस्य वसिष्ठो मुनिसत्तमः ॥\nअर्बुदस्थस्तया प्रोक्तो दीनया दुःखयुक्तया ॥ ४ ॥\nतवार्थाय मुने शप्ता विश्वामित्रेण कोपतः ॥\nरुधिरौघवहाजाता तपस्विजनवर्जिता ॥५॥\nतस्मात्कुरु प्रसादं मे यथा स्यात्सलिलं पुनः ॥\nप्रवाहे मम विप्रेन्द्र प्रयाति रुधिरं क्षयम् ॥६॥\nत्रैलोक्यकरणे विप्र संक्षये वा स्थितौ हि वा ॥\nनाशक्तिर्विद्यते काचित्तव सर्वमुनीश्वर ॥ ७ ॥\n॥ वसिष्ठ उवाच ॥ ॥\nतथा भद्रे करिष्यामि यथा स्यात्सलिलं पुनः ॥\nप्रवाहे तव निर्याति सर्वं रक्तं परिक्षयम् ॥ ८ ॥\nएवमुक्त्वा स विप्रर्षिरवतीर्य धरातले ॥\nगतः प्लक्षतरुं यस्मा दवतीर्णा सरस्वती ॥ ९ ॥\nसमाधिं तत्र संधाय निविष्टो धरणीतले ॥\nसंभ्रमं परमं गत्वा विश्वामित्रस्य चोपरि ॥ ६.१७३.१० ॥\nवारुणेन तु मन्त्रेण वीक्ष यन्वसुधातलम् ॥\nततो निर्भिद्य वसुधां भूरितोयं विनिर्गतम्  ११ ॥\nरन्ध्रद्वयेन विप्रेन्द्रा लोचनाभ्यां निरीक्षणात् ॥\nएकस्य सलिलं क्षिप्रं यत्र जाता सरस्वती ॥ १२ ॥\nप्लक्षमूले ततस्तस्य वेगेनापहृतं बलात् ॥\nतद्रक्तं तेन संपूर्णं ततस्तेन महानदी ॥ १३ ॥\nद्वितीयस्तु प्रवाहो यः संभ्रमा त्तस्य निर्गतः ॥\nसा च साभ्रमती नाम नदी जाता धरातले ॥ १४ ॥\nएवं प्रकृतिमापन्ना भूय एव सरस्वती ॥\nयत्पृष्टोऽस्मि महाभागाः सरस्वत्याः कृते द्विजाः ॥ १५ ॥\nएतत्सारस्वतं नाम व्याख्यानमतिबुद्धिदम् ॥\nयः पठेच्छ्रणुयाद्वापि मतिस्तस्य विवर्द्धते ॥\nसरस्वत्याः प्रसादेन सत्यमेतन्म योदितम् ॥ १६॥\nइति श्रीस्कांदे महापुराण एकाशीतिसाहस्या संहितायां षष्ठे नागरखण्डे श्रीहाटकेश्वरक्षेत्रमाहात्म्ये सरस्वत्युपाख्याने सरस्वती शापमोचनसाभ्रमत्युत्पत्तिवृत्तान्तवर्णनंनाम त्रिसप्तत्युत्तरशततमोऽध्यायः ॥ १७३ ॥ ॥"
  }
]
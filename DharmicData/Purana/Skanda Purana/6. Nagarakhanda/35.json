[
  {
    "text": "॥ सूत उवाच ॥ ॥\nएवं तेषु प्रभग्नेषु हतेषु च सुरोत्तमाः ॥\nप्रहृष्टमनसः सर्वे स्तुत्वा देवं महेश्वरम् ॥ १ ॥\nतेनैव चाथ निर्मुक्ताः प्रणम्य च मुहुर्मुहुः ॥\nस्वंस्वं स्थानमथाजग्मुः शक्रविष्णुपुरःसराः ॥ २ ॥\nतेऽपि दानवशार्दूला हताशाश्च सुरोत्तमैः ॥\nमंत्रं प्रचक्रिरे सर्वे नाशाय त्रिदिवौकसाम् ॥ ३ ॥\nतेषां मंत्रयतामेष निश्चयः समपद्यत ॥\nनान्यत्र धर्मविध्वंसाद्देवानां जायते क्षयः ॥ ४ ॥\nतस्मात्तपस्विनो यै च ये च यज्ञपरायणाः ॥\nतथान्ये निरता धर्मे निहन्तव्या निशागमे ॥ ५ ॥\nएवं ते निश्चयं कृत्वा निष्क्रम्य वरुणालयात् ॥\nरात्रौ सदैव निघ्नंति जनान्धर्मपरायणान् ॥ ६ ॥\nयत्र यत्र भवेद्यज्ञः सत्रं ऽप्युत्सवोऽथवा ॥\nतत्र गत्वा निशायोगे प्रकुर्वंति जनक्षयम् ॥ ७ ॥\nतैः प्रसूता मखा ध्वस्ता दीक्षिता विनिपातिताः ॥\nऋत्विजश्च तथान्येऽपि सामान्या द्विजसत्तमाः ॥ ८- ॥\nआश्रमे मुनिमुख्यस्य शांडिल्यस्य महात्मनः ॥\nसहस्रं ब्राह्मणेंद्राणां भक्षितं तैर्दुरात्मभिः. ॥ ९ ॥\nशतानि च सहस्राणि निहतानि द्विजन्मनाम् ॥\nविश्वामित्रस्य पञ्चैव सप्तात्रेश्चैव धीमतः ॥ ६.३५.१० ॥\nएतस्मिन्नेव काले तु समस्तं धरणीतलम् ॥\nनष्टयज्ञोत्सवं जातं कालेयभयपीडितम् ॥ ११ ॥\nन कश्चिच्छयनं रात्रौ प्रकरोति मही तले ॥\nधृतायुधा जनाः सर्वे तिष्ठंति सह तापसैः ॥ १२ ॥\nरात्रौ स्वपंति ये केचिद्विश्वस्ता धर्मभाजनाः ॥\nतेषामस्थीनि दृश्यंते प्रातरेव हि केवलम् ॥ १३ ॥\nअथ देवगणाः सर्वे यज्ञभागविनाकृताः ॥\nप्रजग्मुः परमामार्ति ब्रह्मविष्णुपुरस्सराः ॥ १४ ॥\nततो गत्वा समुद्रांतं वधाय सुरविद्विषाम् ॥\nन शेकुर्विषमस्थांस्तान्मनसापि प्रधर्षितुम् ॥ १५ ॥\nततः समुद्रनाशाय मंत्रं चक्रुः सुदुःखिताः ॥\nतस्मिन्नष्टे भवन्त्येव वध्या दानवसत्तमाः ॥१६॥\nअगस्त्येन विना नैष शोषं यास्यति सागरः ॥\nतस्मात्संप्रार्थयामोत्र कृत्ये गत्वा मुनीश्वरम् ॥१७॥\nचमत्कारपुरे क्षेत्रे स तिष्ठति च सन्मुनिः ॥\nतस्मात्तत्रैव गच्छामो येन गच्छति सत्वरम् ॥१८॥\nएवं निश्चित्य ते सर्वे त्रिदशास्तस्य चाश्रमम् ॥\nसंप्राप्ता मुनिमुख्यस्य मित्रावरुण जन्मनः ॥ १९ ॥\nसोऽपि सर्वान्समालोक्य संप्राप्तान्सुरसत्तमान् ॥\nप्रहृष्टः सम्मुखस्तूर्णं जगामातीव सन्मुनिः ॥ ६.३५.२० ॥\nप्रोवाच प्रांजलिर्वाक्यं हर्ष गद्गदया गिरा ॥\nब्रह्मादींस्तान्सुरान्दृष्ट्वा विस्मयोत्फुल्ललोचनः ॥ २१ ॥\nचमत्कारपुरं क्षेत्रमेतन्मेध्यमपि स्थितम् ॥\nभूयो मेध्यतरं जातं युष्माकं हि समाश्रयात्॥ २२ ॥\nतस्माद्वदत यत्कृत्यं मया संसिद्ध्यतेऽधुना ॥\nतत्सर्वं प्रकरिष्यामि यद्यपि स्यात्सुदुष्करम्॥ २३ ॥\n॥ देवा ऊचुः ॥ ॥\nकालेया इति दैत्या ये हतशेषाः सुरैः कृताः ॥\nते समुद्रं समाश्रित्य निघ्नंति शुभकारिणः ॥ २४ ॥\nशुभे नाशमनुप्राप्ते ध्रुवं नाशो दिवौकसाम् ॥\nतस्मात्तेषां वधार्थाय त्वं शोषय महार्णवम् ॥ २५ ॥\nयेन ते गोचरं प्राप्ता दृष्टेर्दानवसत्तमाः ॥\nबध्यंते विबुधैः सर्वे जायंते च मखा इह ॥ २६ ॥ ॥\n॥ अगस्त्य उवाच ॥ ॥\nअहं संवत्सरस्यांते शोषयिष्यामि सागरम् ॥\nविद्याबलं समाश्रित्य योगिनीनां सुरोत्तमाः ॥ २७ ॥\nतस्माद्व्रजत हर्म्याणि यूयं याति हि वत्सरम् ॥\nयावद्भूयोऽपि वर्षांते कार्यमागमनं ध्रुवम् ॥ २८ ॥\nततो मया समं गत्वा शोषिते वरुणालये ॥\nहंतव्या दानवा दुष्टा हन्त यैः पीड्यते जगत् ॥ २९ ॥\nततो देवगणाः सर्वे गताः स्वेस्वे निकेतने ॥\nअगस्त्योऽपि समुद्योगं चक्रे विद्यासमुद्भवम् ॥ ६.३५.३० ॥\nततः सर्वाणि पीठानि यानि संति धरातले ॥\nतानि तत्रानयामास मंत्रशक्त्या महामुनिः ॥ ३१ ॥\nअष्टम्यां च चतुर्दश्यां तेषु संपूज्य भक्तितः ॥\nयोगिनीनां च वृन्दानि कन्यकानां विशेषतः ॥ ३२ ॥\nविद्यां विशोषिणीनाम समाराधयत द्विजः ॥\nपूजयित्वा दिशां पालान्क्षेत्रपालानपि द्विजः ॥\nआकाशचारिणीं चैव देवतां श्रद्धया द्विजः ॥ ३३ ॥\nततः संवत्सरस्यांते प्रसन्ना तस्य देवता ॥\nप्रोवाच वद यत्कृत्यं सिद्धाहं तव सन्मुने ॥ ॥ ३४ ॥\n॥ अगस्त्य उवाच ॥ ॥\nयदि देवि प्रसन्ना मे तदास्यं विश सत्वरम् ॥\nयेन संशोषयाम्याशु समुद्रं देवि वाग्यतः ॥ ३५ ॥\nसा तथेति प्रतिज्ञाय प्रविष्टा सत्वरं मुखे ॥\nसंशोषणी महाविद्या तस्यर्षेर्भावितात्मनः ॥ ३६ ॥\nएतस्मिन्नंतरे प्राप्ताः सर्वे देवाः सवासवाः ॥\nधृतायुधकरा हृष्टाः संनद्धा युद्धहेतवे ॥ ३७ ॥\nततः संप्रस्थितो विप्रो देवैः सर्वैः समाहितः ॥\nवारिराशिं समुद्दिश्य संशुष्कवदनस्तदा ॥ ३८ ॥\nअथ गत्वा समुद्रांतं स्तूयमानो दिवालयैः ॥\nपिपासाकुलितोऽतीव सर्वान्देवानुवाच ह ॥ ३९ ॥\nएषोऽहं सागरं सद्यः शोषयिष्यामि सांप्रतम् ॥\nयूयं भवत सोद्योगा वधाय सुरविद्विषाम् ॥ ६.३५.४० ॥\n॥ सूत उवाच ॥ ॥\nएवमुक्त्वा मुनिः सोऽथ मत्स्यकच्छपसंकुलम्॥\nहेलया प्रपपौ कृत्स्नं ग्राहैः कीर्णं महार्णवम् ॥ ४१ ॥\nततः स्थलोपमे जाते ते दैत्याः सुरसत्तमैः ॥\nवध्यन्ते निशितैर्बाणैः समन्ताद्विजिगीषुभिः ॥ ४२ ॥\nअथ कृत्वा महद्युद्धं यथा शक्त्यातिदारुणम् ॥\nहतभूयिष्ठशेषा ये भित्त्वा भूमिं गता अधः॥४३॥\nततः प्रोचुः सुराः सर्वे स्तुत्वा तं मुनिसत्तमम् ॥\nपरित्यज जलं भूयः पूरणार्थं महोदधेः ॥ ४४ ॥\nनैषा वसुमती विप्र समुद्रेण विनाकृता ॥\nराजते वस्तुसंत्यक्ता यथा नारी विभूषिता ॥ ४५ ॥\n॥ अगस्त्य उवाच ॥ ॥।\nया मयाऽऽराधिता विद्या वर्षंयावत्प्रशोषणी ॥\nतया पीतमिदं तोयं परिणामगतं तथा ॥ ४६ ॥\nएष यास्यति वै पूर्तिं भूयोऽपि वरुणालयः ॥\nखातश्चागाधतां प्राप्तो गंगातोयैः सुनिर्मलैः ॥ ४७ ॥\nसगरोनाम भूपालो भविष्यति महीतले ॥\nतत्पुत्राः षष्टिसाहस्राः खनिष्यंति न संशयः ॥ ४८ ॥\nतस्यैवान्वयवान्राजा भविष्यति भगीरथः ॥\nस ज्ञातिकारणाद्गंगां ब्रह्मांडादानयिष्यति ॥ ४९ ॥\nप्रवाहेण ततस्तस्याः समंतादंभसांनिधिः ॥\nभविष्यति सुसंपूर्णः सत्यमेतन्मयोदितम् ॥ ६.३५.५० ॥\n॥ देवा ऊचुः ॥ ॥\nदेवकृत्यं मुनिश्रेष्ठ भवता ह्युपपादितम् ॥\nतस्मात्प्रार्थय चित्तस्थं वरं सर्वं मुनीश्वर ॥ ५१ ॥\n॥ अगस्त्य उवाच ॥ ॥\nचमत्कारपुरे क्षेत्रे मया पीठान्यशेषतः ॥\nआनीतानि प्रभावेन मंत्राणां सुरसत्तमाः ॥ ५२ ॥\nतस्मात्तेषां सदा वासस्तत्रैवास्तु प्रभावतः ॥\nसर्वासां योगिनीनां च मातॄणां च विशेषतः ॥ ५३ ॥\nअष्टम्यां च चतुर्दश्यां तानि यः श्रद्धयाऽन्वितः ॥\nपूजयिष्यति तस्य स्यात्समस्तं मनसेप्सितम् ॥ ५४ ॥\n॥ देवा ऊचुः ॥ ॥\nयस्माच्चित्राणि पीठानि त्वयानीतानि तत्र हि ॥\nतस्माच्चित्रेश्वरं नाम पीठमेकं भविष्यति ॥ ५५ ॥\nयो यं काममभिध्याय तत्र पूजां करिष्यति ॥\nयोगिनीनां च विद्यानां मातॄणां च विशेषतः ॥ ५६ ॥\nतंतं कामं नरः शीघ्रं संप्राप्स्यति महामुने ॥\nअस्माकं वरदानेन यद्यपि स्यात्सुपापकृत्॥ ५७ ॥\nएवमुक्त्वा सुराः सर्वे तमामन्त्र्य मुनीश्वरम् ॥\nगतास्त्रिविष्टपं हृष्टाः सोऽप्यगस्त्यः स्वमाश्रमम् ॥ ५८ ॥\n॥ सूत उवाच ॥ ॥\nएतद्वः सर्वमाख्यातं यथा स पयसांनिधिः ॥\nअगस्त्येन पुरा पीतो देवकार्यप्रसिद्धये ॥ ५९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽगस्त्यकृतसमुद्र प्राशनवृत्तांतेऽगस्त्याहूतपीठसमूहस्य देवैश्चित्रेश्वरपीठनामपूर्वकवरप्रदानवर्णनंनाम पञ्चत्रिंशत्तमोऽध्यायः ॥ ३५ ॥ ॥९॥"
  }
]
[
  {
    "text": "॥ ऋषय ऊचुः ॥ ॥\nकि नामानो द्विजास्ते च वाराणस्याः समागताः॥\nएकादशप्रकारोऽसौ येषां रुद्रः प्रभक्तितः ॥\nतत्संज्ञाश्च समाचक्ष्व विस्तरेण महामुने ॥ १ ॥\n॥ सूत उवाच ॥ ॥\nएकस्तेषां मृगव्याधो विख्यातो भुवनत्रये ॥\nद्वितीयः सर्वसंज्ञश्च निंदितश्च तृतीयकः॥ २ ॥\nमहायशाश्चतुर्थस्तु कथ्यते मुनिसत्तमाः ॥\nअजैकपाद इत्युक्तः पंचमो मुनि सत्तमाः ॥ ३ ॥\nअहिर्बुध्न्यस्तथा षष्ठः पिनाकी सप्तमस्तथा ॥\nपरं तपस्तथान्यस्तु दहनो नवमस्तथा ॥ ४ ॥\nईश्वरो दशमः प्रोक्तः कपाली चांति मस्तथा ॥\nतेषामेतानि नामानि स्थितान्येव हि यानि च ॥\nरुद्राणामपि तान्येव विहितानि हरेण तु ॥ ५ ॥\n॥ ऋषय ऊचुः ॥ ॥\nकानि दानानि शस्यानि तदर्थं वद नो द्रुतम् ॥\nजपश्चैव पुरा प्रोक्तस्त्वया कार्यो यथैव च ॥ ६ ॥\n॥ सूत उवाच ॥ ॥\nतदुद्दिश्य प्रदातव्यमेकैकस्य पृथक्पृथक् ॥\nप्रत्यक्षाश्च महाभाग दातव्या धेनवः क्रमात् ॥ ७ ॥\nमृगव्याधाय प्रत्यक्षा गौर्देया च गुडोद्भवा ॥\nकपालिने प्रदातव्या नवनीतसमुद्भवा ॥ ८ ॥\nअजपादाय चाज्योत्था अहिर्बुध्न्याय हेमजा ॥\nपिनाकिने प्रदातव्या धेनुर्लवणसम्भवा ॥ ९ ॥\nपरंतपाय विप्रेन्द्रास्तथैव रसस म्भवा ॥\nअन्नजा दहनायोक्ता ईश्वराय जलोद्भवा ॥ ६.२७७.१० ॥\nएता ददाति यो विप्रा एतेषां च महात्मनाम् ॥\nचक्रवर्ती भवेन्नूनमेतदाह पितामहः ॥॥ ॥ ११ ॥\nअन्यत्रापि प्रदत्ताश्च किं पुनर्भवसंनिधौ ॥\nतस्मात्सर्वप्रयत्नेन एता देयाः प्रयत्नतः ॥ १२ ॥\nधेनवो यो न शक्तः स्यादेका देया प्रयत्नतः ॥\nसर्वेषामेव रुद्राणां भर्तृयज्ञवचो यथा ॥ १३ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये एकादशरुद्रसमीपे दानमाहात्म्यवर्णनं नाम सप्तसप्तत्युत्तरद्विशततमोऽध्यायः ॥ २७७ ॥"
  }
]
[
  {
    "text": "सूत उवाच।\nतस्मिन्नुत्पाटिते लिंगे भूतलाद्द्विजसत्तमाः।\nपातालाज्जाह्नवीतोयं तेन मार्गेण निःसृतम्।\nसर्वपापहरं नॄणां सर्वकामप्रदायकम्॥६.२.१॥\nतत्र स्वयमभूत्पूर्वं यत्तद्द्विजवरोत्तमाः।\nशृणुध्वं वदतो मेऽद्य लोकविस्मयकारकम्॥६.२.२॥\nत्रिशंकुर्नाम राजेंद्रश्चंडालत्वं समागतः।\nतत्र स्नातः पुनर्लेभे शरीरं पार्थिवोचितम्॥६.२.३॥\nऋषयः ऊचुः।\nचंडालत्वं कथं प्राप्तस्त्रिशंकुर्नृपसत्तमः।\nएतत्त्वं सर्वमाचक्ष्व विस्तरात्सूतनन्दन॥६.२.४॥\nसूत उवाच।\nअहं वः कीर्तयिष्यामि कथामेतां पुरातनीम्।\nसर्वपापहरां मेध्यां त्रिशंकुनृपसंभवाम्॥६.२.५॥\nसूर्यवंशोद्भवः पूर्वं त्रिशंकुरिति विश्रुतः।\nआसीत्पार्थिवशार्दूलः शार्दूलसमविक्रमः॥६.२.६॥\nवसिष्ठस्य मुनेः शिष्यो यज्वा दानपतिः प्रभुः।\nतेनेष्टं च मखैः सर्वैरग्निष्टोमादिभिः सदा॥६.२.७॥\nसंपूर्णदक्षिणैरेव वत्सरं वत्सरं प्रति।\nतथा दानानि सर्वाणि प्रदत्तानि महात्मना॥६.२.८॥\nब्राह्मणेभ्यो विशिष्टेभ्यो दीनेभ्यश्च विशेषतः।\nव्रतानि च प्रचीर्णानि रक्षिताः शरणागताः॥६.२.९॥\nपुत्रवल्लालिता लोकाः शत्रवश्च निषूदिताः।\nभ्रांतानि भूतले यानि तीर्थान्यायतनानि च।\nतपस्विभ्यो यथाकामं यच्छता वांछितं धनम्॥६.२.१०॥\nकस्यचित्त्वथ कालस्य वसिष्ठो भगवान्मुनिः।\nतेन प्रोक्तः सभामध्ये संस्थितो नतिपूर्वकम्॥६.२.११॥\nत्रिशंकुरुवाच।\nभगवन्यष्टुमिच्छामि तेन यज्ञेन सांप्रतम्।\nगम्यते त्रिदिवं येन सशरीरेण सत्वरम्॥६.२.१२॥\nतस्मात्कुरु प्रसादं मे संभारानाहर द्रुतम्।\nतस्य यज्ञस्य सिद्ध्यर्थं यथार्हान्ब्राह्मणांस्तथा॥६.२.१३॥\nवसिष्ठ उवाच।\nन स कश्चित्क्रतुर्येन गम्यते त्रिदिवं नृप।\nअनेनैव शरीरेण सत्यमेतद्ब्रवीम्यहम्॥६.२.१४॥\nअग्निष्टोमादयो यज्ञा ये प्रोक्ताः प्राक्स्वयंभुवा।\nअन्यदेहांतरे स्वर्गः प्राप्यते तैः कृतैर्नृप॥६.२.१५॥\nयदि वा पृथिवीपाल त्वया यज्ञप्रभावतः।\nपार्थिवो वा द्विजो वाथ वैश्यो वान्यतरोऽपि वा॥६.२.१६॥\nस्वयं दृष्टः श्रुतो वापि संजातोऽत्र धरातले।\nस्वर्गं गतः शरीरेण सहितस्तत्प्रकीर्तय॥६.२.१७॥\nत्रिशंकुरुवाच।\nनासाध्यं विद्यते ब्रह्मंस्तवाहं वेद्मि तत्त्वतः।\nतस्मात्कुरु प्रसादं मे यथा स्यान्मनसेप्सितम्॥६.२.१८॥\nवसिष्ठ उवाच।\nअनृतं नोक्तपूर्वं मे स्वैरेष्वपि हि जिह्वया।\nतस्मान्नास्ति मखः कश्चित्सत्यं त्वं यष्टुमिच्छसि॥६.२.१९॥\nत्रिशंकुरुवाच।\nयदि मां विप्रशार्दूल न त्वं याजयितुं क्षमः।\nस्वर्गप्रदेन यज्ञेन वपुषानेन वै विभो॥६.२.२०॥\nतत्किं ते तपसः शक्त्या ब्राह्मणस्य विचक्षण।\nअपरं शृणु मे वाक्यं यद्ब्रवीमि परिस्फुटम्।\nशृण्वतां मुनिवृन्दानां तथान्येषां द्विजोत्तम॥६.२.२१॥\nयदि मे न करोषि त्वं वचनं वदतोऽसकृत्।\nतेन यज्ञेन यक्ष्येऽहं तत्कृत्वान्यं द्विजं गुरुम्॥६.२.२२॥\nसूत उवाच।\nतस्य तद्वचनं श्रुत्वा वसिष्ठो  भगवांस्ततः।\nतमुवाच विहस्योच्चैः कुरुष्वैवं महीपते॥६.२.२३॥\nइति श्रीस्कान्दे महापुराण ेकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये त्रिशंकूपाख्याने त्रिशंकुवसिष्ठसंवादवर्णनं नाम द्वितीयोऽध्यायः॥२॥"
  }
]
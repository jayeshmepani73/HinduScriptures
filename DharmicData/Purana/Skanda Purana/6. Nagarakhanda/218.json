[
  {
    "text": "॥ भर्तृयज्ञ उवाच ॥ ॥\nएतत्सामान्यतः प्रोक्तं मया श्राद्धं यथा नरैः ॥\nकर्त्तव्यं विप्रपूर्वैर्यद्वर्णैः पार्थिवसत्तम ॥ १ ॥\nअतः परं प्रवक्ष्यामि स्वशाखायाः स्मृतं नृप ॥\nस्वदेशवर्णजातीयं यथा स्यादत्र निर्वृतिः ॥ २ ॥\nश्राद्धे श्रद्धा यतो मूलं तेन श्राद्धं प्रकीर्तितम् ॥\nतत्तस्मिन्क्रियमाणे तु न किंचिद्व्यर्थतां व्रजेत् ॥ ३ ॥\nअनिष्टमपि राजेन्द्र तस्माच्छ्राद्धं समा चरेत् ॥\nविप्रपादोदकं यत्तु भूमौ पतति पार्थिव ॥ ४ ॥\nजाता ये गोत्रजाः केचिदपुत्रा मरणं गताः ॥\nते यांति परमां तृप्तिममृतेन यथा सुराः ॥ ॥\nविप्रपादोदकक्लिन्ना यावत्तिष्ठति मेदिनी॥\nतावत्पुष्करपात्रेषु पिबन्ति पितरो जलम्॥६॥\nश्राद्धेऽथ क्रियमाणे तु यत्किंचित्पतति क्षितौ॥\nपुष्पगन्धोदकं चान्नमपि तोयं नरेश्वर॥७॥\nतेन तृप्तिं परां यांति ये कृमित्वमुपागताः॥\nकीटत्वं वापि तिर्यक्त्वं व्यालत्वं च नराधिप॥८॥\nयदुच्छिष्टं क्षितौ याति पात्रप्रक्षालनोद्भवम्॥\nतेन तृप्तिं परां यांति ये प्रेतत्वमुपागताः ॥ ९ ॥\nये चापमृत्युना केचिन्मृत्युं प्राप्ताः स्ववंशजाः ॥\nअसंस्कृतप्रमीतानां त्यागिनां कुलयोषिताम् ॥ ६.२१८.१० ॥\nउच्छिष्टभागधेयं स्याद्दर्भेषु विकिरश्च यः ॥\nविकिरेण प्रदत्तेन ते तृप्तिं यांति चाखिलाः ॥ ॥ ११ ॥\nयत्किंचिन्मंत्रहीनं वा कालहीनमथापि वा ॥\nविधिहीनं च संपूर्णं दक्षिणायां तु तद्भवेत् ॥ १२ ॥\nतस्मान्न दक्षिणाहीनं श्राद्धं कार्यं विपश्चिता ॥\nय इच्छेच्छाश्वतीं तृप्तिं पितॄणामात्मनश्च यः ॥ १३ ॥\nदक्षिणारहितं श्राद्धं यथैवोषरवर्षितम् ॥\nयथा तमसि नृत्यं च गीतं वा बधिरस्य च ॥ १४ ॥\nश्राद्धं दत्त्वा च युक्त्वा च श्राद्धे निष्कामतां व्रजेत् ॥\nन स्वाध्यायः प्रकर्तव्यो न ग्रामांतरकं व्रजेत् ॥ १५ ॥\nश्राद्धभुग्रमणीतल्पं तदहर्योऽधिगच्छति ॥\nतं मासं पितरस्तस्य जायंते वीर्यभोजिनः ॥ १६ ॥\nश्राद्धभुक्छ्राद्धदाता च यः सेवयति मैथुनम् ॥\nतस्य संवत्सरं यावत्पितरः शुक्रभोजिनः ॥\nप्रभवंति न संदेह इत्येषा वैदिकी श्रुतिः ॥ १७ ॥\nश्राद्धे भुक्त्वाथ दत्त्वा वा यः श्राद्धं कुरुतेल्पधीः ॥\nस्वाध्यायं पितरस्तस्य यावत्संवत्सरं नृप ॥\nव्यर्थश्राद्धफलाः संतः पीड्यंते क्षुत्पिपासया ॥ १८ ॥\nश्राद्धे भुक्त्वाऽथ दत्त्वा वा यः श्राद्धं मानवाधमः ॥\nग्रामातरं प्रयात्यत्र तच्छ्राद्धं व्यर्थतां व्रजेत् ॥ १९ ॥\nब्राह्मणेन न भोक्तव्यं समायाते निमंत्रणे ॥\nअथ भुंक्ते च यो मोहात्स प्रयाति ह्यधोगतिम् ॥ ६.२१८.२० ॥\nयजमानेन च तथा न कार्यं भोजनं परम्॥\nकुर्वंति ये नराः सर्वे ते यांति नरकं ध्रुवम् ॥ २१ ॥\nश्राद्धे भुक्त्वाऽथ दत्त्वा वा श्राद्धं यो युद्धमाचरेत्॥\nअसंदिग्धं हि तच्छ्राद्धं स मन्दो व्यर्थतं नयेत् ॥ २२ ॥\nतस्मात्सर्वप्रयत्नेन दोषानेतान्परित्यजेत् ॥\nश्राद्धभुग्यजमानश्च विशेषेण महीपते ॥ २३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धनियमवर्णनंनामाष्टादशोत्तरद्विशततमोऽध्यायः ॥ २१८ ॥"
  }
]
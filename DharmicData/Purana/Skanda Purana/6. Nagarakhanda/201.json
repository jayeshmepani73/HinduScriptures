[
  {
    "text": "॥ विश्वामित्र उवाच ॥ ॥\nअथ ते ब्राह्मणाः सर्वे भर्तृयज्ञं महामतिम् ॥\nकृतांजलिपुटा भूत्वा स्तुतिं कृत्वा वचोऽब्रुवन् ॥ १ ॥\nयदेतद्भवता प्रोक्तं शोधितो यो भवेद्द्विजः ॥\nश्राद्धस्य कन्यकायाश्च सोमपानस्य सोऽर्हति ॥ २ ॥\nकथं शुद्धिः प्रकर्तव्या तस्य सर्वं ब्रवीहि नः ॥\nनागरस्य समस्तस्य देशांतरगतस्य च ॥३॥\nदेशांतरप्रजातस्य तत्र जातस्य वा पुनः ॥\nअज्ञातपितृवर्गस्य सामा न्यं पदमिच्छतः ॥ ४ ॥\nएतन्नः सर्वमाचक्ष्व विस्तरेण महामते ॥ ५ ॥\n॥ विश्वामित्र उवाच ॥ ॥\nतेषां तद्वचनं श्रुत्वा ब्राह्मणानां नृपोत्तम ॥\nअब्रवीद्भर्तृयज्ञस्तु स्वाभिप्रायं सुसंमतम् ॥ ६ ॥\n॥ भर्तृयज्ञ उवाच ॥ ॥\nप्रश्नभारो महानेष भवद्भिः समुदाहृतः ॥\nतथापि कथयिष्यामि नमस्कृत्य स्वयंभुवम्॥ ७॥\nअज्ञातपितृवंशो यो दूरादपि समागतः ॥\nसामान्यं वांछते पद्यं नागरोऽस्मीति कीर्तयन् ॥ ८ ॥\nतस्य शुद्धिः प्रदा तव्या मुख्यैः शांतैः शुभैर्द्विजैः ॥\nगर्तातीर्थोद्भवं विप्रं कृत्वा चैव पुरःसरम् ॥९ ॥\nविशुद्धिं याचमानस्य यदि यच्छंति नो द्विजाः ॥\nकामाद्वा यदि वा क्रोधात्प्रद्वेषाद्वा च्युतेर्भयात् ॥ ६.२०१.१० ॥\nब्रह्महत्योद्भवं पापं सर्वेषां तत्र जायते ॥\nतस्मादभ्यागतो यस्तु दूरादपि विशेषतः ॥ ११ ॥\nतस्य शुद्धिः प्रदातव्या प्रयत्नेन द्विजोत्तमैः ॥\nशुद्धिं तु त्रिविधां प्राप्तो मम वाक्यसमुद्भवाम् ॥ १२ ॥\nस शुद्धो नागरो ज्ञेयो जातो देशांतरेष्वपि ॥\nपूर्वं विशोधयेद्वंशं ततो मातृकुलं स्मृतम् ॥ १३ ॥\nततः शीलं त्रिभिः शुद्धः सामान्यं पदमर्हति ॥ १४ ॥\nसर्वेषामपि विप्राणां वर्षांते समुपस्थिते ॥\nशुद्धिः कार्या प्रयत्नेन स्वस्थानस्य विशुद्धये ॥ १५ ॥\nतदर्थं शरदश्चांते शुभर्त्तौ ब्राह्मणोत्तमाः ॥\nचातुश्चरणसंपन्नाः संस्थाप्याः षोडशैव तु ॥ १६ ॥\nब्राह्मणाः पुरतः सर्वे शांता दांता जितेंद्रियाः ॥\nगर्त्तातीर्थोद्भवं विप्रं तेषां मध्ये निवेशयेत् ॥ १७ ॥\nतदग्रे पीठिका देयाश्चतस्रो लक्षणान्विताः ॥\nयावत्कार्त्तिकपर्यंतं चातुश्चरणकल्पिताः ॥ १८ ॥\nप्रथमा बह्वृचस्यार्थे याजुषस्य तथाऽपरा ॥\nसामगस्य तथैवान्या तथाऽऽद्यस्य चतुर्थिका ।। ॥ १९ ॥\nमुद्रिकार्थं तथैवान्या पंचमी परिकीर्तिता ॥\nश्रीसूक्तं पावमानं च शाकुनं विष्णुदैवतम्॥ ६.२०१.२० ॥\nपारावतं तथा सूक्तं जीवसूक्तेन संयुतम्॥\nबह्वृचः कीर्तयेत्तत्र शांतिकं च तथापरम् ॥ २१ ॥\nशांतिकं शिवसंकल्पमृषिकल्पं चतुर्विधम् ॥\nमंडलंब्राह्मणं चैव गायत्रीब्राह्मणं तथा ॥ २२ ।।\nतथा पुरुषसूक्तं च मधुब्राह्मणमेव च ॥\nअध्वर्युः कीर्तयेत्तत्र रुद्रान्पंचांगसंयुतान् ॥ २३ ॥\nदेवव्रतं च गायत्रं सोमसूर्यव्रते तथा ॥\nएकविंशतिपर्यंतं तथान्यच्च रथंतरम् ॥ २४ ॥\nसौव्रतं संहिता विष्णोर्ज्येष्ठसाम तथैव च ॥\nसामवेदोक्तरुद्रांश्च भारुंडैः सामभिर्युतान् ॥ २५ ॥\nछंदोगः कीर्तयेत्तत्र यच्चान्यच्छांतिकं भवेत् ॥\nगर्भोपनिषदं चैव स्कंदसूक्तं तथापरम् ॥ २६ ॥\nनीलरुद्रैः समोपेतान्प्राणरुद्रांस्तथापरान् ॥\nनवरुद्रांश्च क्षुरिकानाद्यस्तत्र प्रकीर्तयेत् ॥ २७ ॥\nततः पुण्याहघोषेण गीतवादित्रनिस्वनैः ॥\nशुक्लमाल्यांबरधरः शुक्लचंदनचर्चितः  २८ ॥\nशुद्धिकामो व्रजेत्तत्र यत्र ते ब्राह्मणाः स्थिताः ॥\nप्रणम्य शिरसा तेषां ततोवाच्यस्तु मध्यगः ॥ २९ ॥\nमदर्थं प्रार्थय त्वं हि सर्वानेतान्द्विजोत्तमान् ॥\nयतः शुद्धिं प्रयच्छंति प्रसादं कर्तुमर्हसि ॥ ६.२०१.३० ॥\nततस्तु प्रार्थयेद्विप्रांस्तदर्थं च विशुद्धये ॥\nगर्तातीर्थोद्भवो विप्रो विनयावनतः स्थितः ॥ ३१ ॥\nगोचर्मणि समालग्नः शुद्धिकामस्य तस्य च ॥\nप्रष्टव्यास्तु ततस्तेन सर्व एव द्विजोत्तमाः ॥ ३२ ॥\nएष शुद्धिकृते प्राप्तः सुदूरान्नागरो द्विजः ॥\nअस्य शुद्धिः प्रदातव्या युष्माकं रोचते यदि ॥ ३३ ॥\nअथ तैर्वेदसूक्तेन निषेधो वा प्रवर्तनम् ॥\nवक्तव्यं वचसा नैव मम वाक्यमिदं स्थितम्॥ ३४ ॥\nततश्च बहुलान्दृष्ट्वा ऋगध्वर्यूंस्ततः परम् ॥\nछादोग्यांश्च तथाद्यांश्च क्रमेण तु द्विजोत्तमाः ॥ ३५ ॥\nयदि तेषां मनस्तुष्टिर्जायते द्विजसत्तमाः ॥\nततः सूक्तानि वाक्यानि सौम्यानि सुशुभानि च ॥\nवारुणानि तथैंद्राणि मांगल्यप्रभवाणि च ॥ ३६ ॥\nश्रेष्ठानि मंत्रलिंगानि वृद्धितुष्टिकराणि च ॥\nयदि नो मानसी तुष्टि स्तेषां चैव प्रजायते ॥ ३७ ॥\nतदा रौद्राणि याम्यानि नैर्ऋत्यानि विशेषतः ॥\nआग्नेयानि त्वनिष्टानि तथा नाशकराणि च ॥ ३८ ॥\nअथ ये तत्र मूर्खाः स्युर्न वेदपठने रताः ॥\nपुष्पदानं तु वक्तव्यं तैः संतुष्टैर्द्विजोत्तमैः ॥ ३९ ॥\nसीत्कारः कुपितैः कार्यः संतोषेण विवर्जितैः ॥\nएवं सर्वेषु कृत्येषु न च कार्यो विनिर्णयः ॥ ६.२०१.४० ॥\nप्राकृतैर्वचनैश्चैव यथा कुर्वंति मानवाः ॥\nतथैव निर्णयस्यांते मध्यगेन विपश्चिता ॥ ४१ ॥\nदेयं तालत्रयं सम्यक्सर्वेषां निर्णयोद्भवे ॥ ४२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागर प्रश्ननिर्णयवर्णनंनामैकोत्तरद्विशततमोऽध्यायः ॥ २०१ ॥"
  }
]
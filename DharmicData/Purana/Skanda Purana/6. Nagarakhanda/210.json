[
  {
    "text": "॥ ॥ विश्वामित्र उवाच ॥ ॥\nतच्छ्रुत्वा वचनं तस्य देवर्षेर्नारदस्य च ॥\nसिद्धसेनो महीपालः प्राप्य तं योगमुत्तमम् ॥ १ ॥\nमाधवे मासि संप्राप्ते अष्टम्यां सूर्यवासरे ॥\nसूर्योदये तु संप्राप्ते यावत्स्नात्वाऽर्चयेद्रविम् ॥२॥\nतावत्कुष्ठविनिर्मुक्तः सहसा समपद्यत ॥\nततो दिव्यवपुर्भूत्वा सन्तोषं परमं गतः ॥ ३ ॥\nप्रायश्चित्तं ततश्चक्रे तांबूलस्य च भक्षणम् ॥\nअज्ञानेन कृतं यच्च चूर्णपत्रसमन्वितम् ॥ ४ ॥\nततश्च परमां लक्ष्मीं संप्राप्तः स महीपतिः ॥\nपितृपैतामहं राज्यं स प्रचक्रे यथा पुरा ॥ ५ ॥\nएतत्ते सर्वमाख्यातं शंखतीर्थसमुद्भवम् ॥\nमाहात्म्यं पार्थिवश्रेष्ठ किं भूयः श्रोतुमि च्छसि ॥ ६ ॥\n॥ आनर्त उवाच ॥ ॥\nअत्याश्चर्यमिदं ब्रह्मन्यत्त्वया परिकीर्तितम् ॥\nयल्लक्ष्मीस्तस्य सन्नष्टा चूर्णपत्रस्य भक्षणात् ॥ ७ ॥\nकीदृक्तेन कृतं तस्य प्रायश्चित्तं विशुद्धय्रे ॥\nकीदृक्तेन कृतं तच्च निजराज्यं यथा पुरा॥ ८ ॥\n॥ विश्वामित्र उवाच ॥ ॥\nएषा पुण्यतमा मेध्या नागवल्ली नराधिप ॥\nअयथावत्कृता वक्त्रे बहून्दोषान्प्रयच्छति ॥\nतस्माद्यत्नेन संभक्ष्या दत्त्वा चैव स्वशक्तितः ॥ ९ ॥\n॥ आनर्त उवाच ॥ ॥\nनागवल्ली कथं जाता कस्माद्दोषो महान्स्मृतः ॥\nअयथावद्भक्षणाच्च तन्मे वक्तुमिहार्हसि ॥ ६.२१०.१० ॥\n॥ विश्वामित्र उवाच ॥ ॥\nप्रश्नभारो महानेष त्वया मे परिकीर्तितः ॥\nतथापि च वदिष्यामि यदि ते कौतुकं नृप ॥\nयस्मात्सञ्जायते दोषश्चूर्णपत्रस्य भक्षणात्॥ ११ ॥\nअमृतार्थं पुरा देवैर्मथितः कलशोदधिः ॥\nमन्थानं मन्दरं कृत्वा नेत्रं कृत्वा तु वासुकिम् ॥ १२ ॥\nमुखदेशे बलिर्लग्नः पुच्छदेशेऽखिलाः सुराः ॥\nवासुदेवमतेनैव सन्दधाराथ कच्छपः ॥ १३ ॥\nमन्दरे भ्रममाणे तु प्रागेव नृपसत्तम ॥\nआनर्त सहसा जातं रत्नत्रितयमेव च ॥ १४ ॥\nनीलांबरधरः कृष्णः पुरुषो वक्रनासिकः ॥\nकृष्णदन्तः स्थूलशिरा दीर्घग्रीवो महोदरः ॥\nशूर्पाकारांघ्रिरेवाऽसौ चिपिटाक्षो भयावहः ॥ १५ ॥\nतथा तद्रूपिणी तस्य कुभार्या राक्षसी यथा ॥\nशिशुनांगुलिलग्नेन गर्भश्रमपरायणा ॥ १६ ॥\nततो देवगणाः सर्वे दानवाश्च विशेषतः ॥\nमन्थानं तत्परित्यज्य तान्ग्रहीतुं प्रधाविताः ।। १७ ॥\nअथ तान्विकृतान्दृष्ट्वा सर्वे शंकासमन्विताः ॥\nजगृहुर्नैव राजेंद्र जहसुश्च परस्परम् ॥ १८ ॥\nअथोवाच बलिर्दैत्यः कृतांजलिपुटः स्थितः ॥\nब्रह्माऽऽदि यल्लभेत्सर्वं यत्पुरस्तात्प्रजायते ॥ १९ ॥\nरत्नत्रितयमेतद्धि तस्माद्गृह्णातु पद्मजः ॥\nयेन सिद्धिर्भवेदस्मिन्मन्थने कस्य चाऽर्पणात् ॥ ६.२१०.२० ॥\nतद्वाक्यं विष्णुना तस्य शंसितं शंकरेण तु ॥\nइंद्राद्यैश्च सुरैः सर्वैर्दानवैश्च विशेषतः २१॥\nएतस्मिन्नंतरे ब्रह्मा जग्राह त्रितयं च तत्॥\nदाक्षिण्यात्सर्वदेवानामनिच्छन्नपि पार्थिव ॥\nममन्थुः सागरं राजन्पुनस्ते यत्नमाश्रिताः ॥ २२ ॥\nततश्च वारुणी जाता दिव्यगन्धसमन्विता ॥\nबलिना संगृहीता सा प्रत्यक्षं बलविद्विषः ॥ २३ ॥\nआवर्ते चापरे जाते निष्क्रांतः कौस्तुभो मणिः ॥\nस गृहीतो महाराज विष्णुना प्रभविष्णुना ॥ २४ ॥\nअथापरे स्थिते तत्र महावर्ते निशापतिः ॥\nसञ्जातः स वृषांकेन संगृहीतश्च तत्क्षणात् ॥ २५ ॥\nपारिजातस्ततो जातो दिव्यगन्धसमन्वितः ॥\nस गृहीत्वा सुरैः सर्वैः स्थापितो नंदने वने ॥ २६ ॥\nतस्यानंतरमेवाथ सुरभी वत्ससंयुता ॥\nनिष्क्रांता व्योममार्गेण गोलोकं समवस्थिता ॥ २७ ॥\nततो धन्वंतरिर्जातो बिभ्रद्धस्ते कमंडलुम् ॥\nसंपूर्णममृतेनैव स देवैर्दानवैनृप ॥ २८ ॥\nगृहीतो युगपत्क्रुद्धैः परस्परजिगीषया ॥\nदेवानां हस्तगो वैद्यो दैत्यानां च कमण्डलुः॥ २९ ॥\nततस्तं लोभसंयुक्ता ममंथुः सागरं नृप ॥\nपद्महस्तात्र संजाता ततो लक्ष्मीः सितांबरा ॥ ६.२१०.३० ॥\nस्वयमेव वृतो विष्णुस्तया पार्थिवसत्तम ॥\nमथ्यमाने ततोतीव समुद्रे देवदानवैः ॥ ३१ ॥\nकालकूटं समुत्पन्नं येन सर्वे सुरासुराः ॥\nसंप्राप्ताः परमं कष्टं प्रभग्नाश्च दिशो दश ॥ ३२ ॥\nतं दृष्ट्वा भगवाञ्छंभुस्तीव्रं तीवपराक्रमः ॥\nभक्षयामास राजेंद्र नीलकण्ठस्ततोऽभवत् ॥ ३३ ॥\nअथ संत्यज्य मंथानं मंदरं वासुकिं तथा ॥\nअमृतार्थेऽभवद्युद्धं दैत्यानां विबुधैः सह ॥ ३४ ॥\nअथ स्त्रीरूपमाधाय विष्णुर्दैत्यानुवाच तान् ॥\nततो हृष्टो बलिस्तस्यै दत्त्वा पीयूषमेव तत् ॥ ३५ ॥\nविश्वासं परमं गत्वा युद्धं चक्रे सुरैः सह ॥\nततो विष्णुः परित्यज्य स्त्रीरूपं पुरुषाकृतिः ॥ ३६ ॥\nतदेवामृतमादाय ययौ यत्र दिवौकसः ॥\nअब्रवीत्तान्सुहृष्टात्मा पिवध्वममृतं सुराः ॥ ३७ ॥\nयेनामरत्वमासाद्य व्यापादयत दानवान् ॥\nते तथेति प्रतिज्ञाय पपुः पीयूषमुत्तमम् ॥ ३८ ॥\nअमराश्च ततो जाता जघ्नुः संख्ये महासुरान् ॥ ३९ ॥\nतेषां पानविधौ तत्र वर्तमाने महीपते ॥\nराहुर्विबुधरूपेण पपौ पीयूषमुत्सुकः ॥ ६.२१०.४० ॥\nस लक्षितो महादैत्यश्चंद्रार्काभ्यां च तत्क्षणात् ॥\nनिवेदितो हरे राजन्नायं देवो महासुरः ॥ ॥ ४१ ॥\nतच्छ्रुत्वा वासुदेवेन तस्य चक्रं सुदर्शनम्॥\nवधाय पार्थिवश्रेष्ठ मुक्तं वज्रसमप्रभम् ॥ ४२ ॥\nयावन्मात्रं शरीरं तत्तस्य व्याप्तं महीपते ॥\nअमृतेन ततः कृत्तममोघेनापि तच्छिरः ॥ ४३ ।।\nततोऽमरत्वमापन्नः स यावत्सिंहिकासुतः ॥\nतावत्प्रोक्तोऽच्युतेनाथ साम्ना परमवल्गुना ॥ ४४ ।।\nत्यज दैत्यान्महाभाग देवानां संमतो भव ॥\nसंप्राप्स्यसि परां पूजां सदा त्वं ग्रहमंडले ॥ ४५ ॥\nस तथेति प्रतिज्ञाय त्यक्त्वा तान्दैत्यसत्तमान् ॥\nपूजां प्राप्नोति मर्त्यानां संस्थितो ग्रहमण्डले ॥ ४६ ॥\nएतस्मिन्नंतरे दैत्या निर्जिताः सुरसत्तमैः ॥\nदिशो जग्मुः परित्रस्ताः केचिन्मृत्युमुपागताः ॥ ४७ ॥\nपीतशेषं च पीयूषं स्थापितं नन्दने वने ॥\nनागराजस्य यत्रैव स्थितमालानमेव च ॥ ४८ ॥\nअहर्निशं मदस्रावी करींद्रः सोऽपि संस्थितः ॥\nतत्प्रभावैः प्रभिन्नः स पीयूषस्य कमंडलुः ॥४९॥\nततो वल्ली समुत्पन्ना तस्माच्चैव कमण्डलोः ॥\nतत्रालानसमारूढा वृद्धिं च परमां गता ॥ ६.२१०.५० ॥\nतदुद्भवानि पत्राणि गृहीत्वा सुरसत्तमाः ॥\nअपूर्वाणि सुगंधीनि मत्वा ते भक्षयंति च ॥ ५१ ॥\nवक्त्रशुद्धिकृते राजन्विशेषेण प्रहर्षिताः ॥ ५२ ॥\nअथ धन्वतरिर्वैद्यः स्वबुद्ध्या पृथिवीपते ॥\nनागालाने यतो जाता नागवल्ली भविष्यति ॥ ५३ ॥\nसदा स्मरस्य संस्थानं मम वाक्याद्भविष्यति ॥\nनागवल्लीति वै नाम तस्याश्चक्रे ततः परम् ॥ ५४ ॥\nसंयोगं च चकाराथ तांबूलं जायते यथा ॥\nपूगीफलेन चूर्णेन खदिरेणापि पार्थिव ॥ ५५ ॥\nकस्यचित्त्वथ कालस्य वाणीवत्सरको नृपः ॥\nप्रतोषं नीतवाञ्छक्रं तपसा निर्मलेन च ॥ ५६ ॥\nततस्तत्तपसा तुष्ट इन्द्रो वचनमब्रवीत् ॥ ५७ ॥\n॥ इन्द्र उवाच ॥ ॥\nभोभोः पार्थिव तुष्टोऽस्मि तपसाऽनेन सांप्रतम् ॥\nब्रूहि यत्ते वरं दद्मि मनसा वांछितं सदा ॥ ५८ ॥\nसोऽब्रवीद्यदि मे तुष्टो यदि देयो वरो मम ॥\nविमानं खेचरं देहि येनागच्छामि ते गृहे ॥\nनित्यमेव धरापृष्ठाद्वंदनार्थं तव प्रभो ॥५९॥\nस तथेति प्रतिज्ञाय हंसबर्हिणनादितम् ॥\nविमानं प्रददौ तस्मै मनोमारुतवेगधृक् ॥ ६.२१०.६० ॥\nस तत्र नित्यमारुह्य प्रयाति त्रिदशालयम् ॥\nभक्त्या परमया युक्तः सहस्राक्षं प्रवंदितुम् ॥ ६१ ॥\nतस्य शक्रः स्वहस्तेन तांबूलं च प्रयच्छति ॥\nस च तद्भक्षयामास प्रहृष्टेनांतरात्मना ॥ ६२ ॥\nवृद्धभावेऽपि संप्राप्ते तस्य कामोऽत्यवर्द्धत ॥\nतांबूलस्य प्रभावेन सुमहान्पृथिवीपते ॥ ६३ ॥\nअथ शक्रमुवाचेदं स राजा विनयान्वितः ॥\nनागवल्लीप्रदानेन प्रसादो मे विधीयताम् ॥ ६४ ॥\nमर्त्यलोके समानेतुं प्रचारं येन गच्छति ॥\nस तथेति प्रतिज्ञाय तस्मै तां प्रददौ तदा ॥ ६५ ॥\nगत्वा निजपुरं सोपि स्वोद्यानेऽस्थापयत्तदा ॥\nततः कालेन महता प्रचारं सा गता क्षितौ ॥ ६६ ॥\nयस्याः स्वादनतो लोकः कामात्मा समपद्यत ॥\nन कश्चिद्यजनं चक्रे याजनं च विशेषतः ॥\nअन्या धर्मक्रियाः सर्वाः प्रणष्टा धर्मसंभवाः ॥ ६७ ॥\nततो देवगणाः सर्वे यज्ञभागविवर्जिताः ॥\nपीड्यमानाः क्रुधा विष्टा गत्वा प्रोचुः पितामहम् ॥ ६८ ॥\nमर्त्यलोके सुरश्रेष्ठ नष्टा धर्मक्रिया भृशम् ॥\nकामासक्तो यतो लोकस्तांबूलस्य च भक्षणात् ॥\nतस्मात्कुरु प्रसादं नो येनास्माकं क्रिया भवेत् ॥ ६९ ॥\nएतस्मिन्नेव काले तु पुष्करस्थं पितामहम् ॥\nयजनार्थे समायातं दरिद्रो वीक्ष्य पार्थिव ॥ ६.२१०.७० ॥\nप्रणिपत्य ततः प्राह विनयावनतः स्थितः ॥\nनिर्विण्णोऽहं सुरश्रेष्ठ ब्राह्मणानां गृहे स्थितः ॥ ७१ ॥\nतस्मात्कीर्तय मे स्थानं श्रेष्ठं वित्तवतां हि यत् ॥\nतत्र सञ्जायते तृप्तिः शाश्वती प्रचुरा प्रभो ॥ ७२ ॥\nतस्य तद्वचनं श्रुत्वा चिरं ध्यात्वा पितामहः ॥\nअब्रवीच्च दरिद्रं तं छिद्रार्थं धनिना मिह ॥ ७३ ॥\nचूर्णपत्रे त्वया वासः सदा कार्यो दरिद्र भोः ॥\nतांबूलस्य तु पर्णाग्रे भार्यया मम वाक्यतः ॥ ७४ ॥\nपर्णानां चैव वृंतेषु सर्वेषु त्वत्सुतेन च ॥\nरात्रौ खदिरसारे च त्वं ताभ्यां सर्वदा वस ॥ ७५ ॥\nधनिनां छिद्रकृत्प्रोक्तमेतत्स्थानचतुष्टयम् ॥\nपार्थिवानां विशेषेण मम वाक्या द्व्रज द्रुतम् ॥ ७६ ॥\n॥ नारद उवाच ॥ ॥\nएतत्ते सर्वमाख्यातं यत्पृष्टोऽस्मि नराधिप ॥ ७७ ॥\nतांबूलोत्थानि छिद्राणि यथा स्युर्धनिनामिह ॥\nतानि सर्वाणि चीर्णानि त्वया राजन्नजानता ॥\nतेन वै विभवोच्छित्तिः संजाता सहसा नृप ॥ ७८ ॥\n॥ राजोवाच ॥ ॥\nतदर्थमपि मे ब्रूहि प्रायश्चित्तं मुनीश्वर ॥\nकदाचिद्भक्षणं मे स्यात्तांबूलस्य तथाविधम् ॥ ७९ ॥\nयेन सञ्जायते शुद्धिः कुतांबूलसमुद्भवा ॥ ६.२१०.८० ॥\n॥ विश्वा मित्र उवाच ॥ ॥\nशृणु राजन्प्रवक्ष्यामि प्रायश्चित्तं तु यच्चरेत् ॥\nआश्वासनेन शुद्ध्यर्थं कुतांबूलस्य भक्षणात् ॥ ८१ ॥\nपर्वकालं समुद्दिश्य सम्यक्छ्रद्धासमन्वितः ॥\nआनयेद्ब्राह्मणं राजन्वेदवेदांगपारगम् ॥ ८२ ॥\nप्रक्षाल्य चरणौ तस्य वाससी परिधापयेत् ॥\nसंपूज्य गंधपुष्पाद्यैस्ततः पत्रं हिरण्मयम् ॥\nस्वशक्त्या कारयित्वाऽथ चूर्णे मुक्ताफलं न्यसेत् ॥ ८३ ॥\nपूगीफलं च वैडूर्यं खदिरं रूप्यमेव च ॥\nमन्त्रेणानेन विप्राय तथैव च समर्पयेत् ॥ ८४ ॥\nयन्मया भक्षितं पूर्वं वृन्तं पत्रसमुद्भवम्॥\nचूर्णपत्रं तथैवान्यद्रात्रौ खदिरमेव च ॥ ८५ ॥\nतस्य पापस्य शुद्ध्यर्थं तांबूलं प्रतिगृह्यताम् ॥\nततस्तु ब्राह्मणो मंत्रमेवं राजन्नुदाहरेत् ॥ ८६ ॥\nयजमानहितार्थाय सर्वपापविशुद्धये ॥\nअज्ञानाज्ज्ञानतो वापि कुतांबूलं प्रभक्षितम् ॥ ८७ ॥\nभक्षयिष्यसि यच्चान्यत्कदाचिन्मे प्रसादनात् ॥\nतस्य दोषो न ते भावी मम वाक्यादसंशयम् ॥ ८८ ॥\nअनेन विधिना दत्त्वा तांबूलं शुद्धिमाप्नुयात् ॥\nकुतांबूलस्य दोषेण गृह्यते न नरो नृप ॥ ८९ ॥\nतस्मात्त्वं हि महाराज व्रतमेतत्समाचर ॥\nबहु पुण्यतमं ह्येतन्महाभोगविवर्द्धनम् ॥ ६.२१०.९० ॥\nयः प्रयच्छति राजेन्द्र विधिनानेन भक्तितः ॥\nजन्मजन्मान्तरे वापि न तांबूलेन मुच्यते ॥ ९१ ॥\nतांबूलं भक्षयित्वा यो नैतद्दानं प्रयच्छति ॥\nतांबूलवर्जितः सोऽत्र भवेज्जन्मनिजन्मनि ॥ ९२ ॥\nतांबूलवर्जितं यस्य मुखं स्यात्पृथिवीपते ॥\nकृपणस्य दरिद्रस्य तद्बिलं न हि तन्मुखम् ॥ ९३ ॥\nतांबूलं ब्राह्मणेन्द्राय यो दत्त्वा प्राक्प्रभक्षयेत् ॥\nसुरूपो भाग्यवान्दक्षो भवेज्जन्मनिजन्मनि ॥ ९४ ॥\nएतत्ते सर्वमाख्यातं कुतांबूलस्य भक्षणात् ॥\nयत्फलं जायते पुंसां यद्दानेन महीपते ॥ ९५ ॥\nशंखादित्यानुषंगेण तांबूलस्य च भक्षणे ॥\nये दोषा ये गुणा राजन्दानं चैव प्रभक्षणे ॥ ९६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये तांबूलोत्पत्ति तांबूलमाहात्म्यवर्णनंनाम दशोत्तरद्विशततमोऽध्यायः ॥ २१० ॥ ॥  ॥ ॥"
  }
]
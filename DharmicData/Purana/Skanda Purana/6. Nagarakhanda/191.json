[
  {
    "text": "॥ ऋषय ऊचुः ॥ ॥\nसूतपुत्र त्वया प्रोक्तं सावित्री नागता च यत् ॥\nकौटिल्येन समायुक्तैराहूता वचनैस्तथा ॥\nपुलस्त्येन पुनश्चैव प्रसक्ता गृहकर्मणि ॥ १ ॥\nततस्तु ब्रह्मणा कोपाद्गायत्री च समाहृता ॥\nदेवैर्विप्रेश्चे साऽतीव शंसिता भार्यतां गता ॥ २ ॥\nसावित्री च कथं जाता तां ज्ञात्वा यज्ञमण्डपे ॥\nपत्नीशालां प्रविष्टां च सर्वं नो विस्तराद्वद ॥ ३ ॥\n॥ सूत उवाच ॥ ॥\nसावित्री वशगं कांतं ज्ञात्वा विश्वासमागता ॥\nस्थिरा भूत्वा तदा सर्वा देवपत्नीः समानयत् ॥ ४ ॥\nगौरी लक्ष्मीः शची मेधा तथा चैवाप्यरुन्धती ॥\nस्वधा स्वाहा तथा कीतिर्बुद्धिः पुष्टिः क्षमा धृतिः ॥\nतथा चान्याश्च बहवो ह्यप्सरोभिः समन्विताः ॥ ५ ॥\nघृताची मेनका रंभा उर्वशी च तिलोत्तमा ॥\nअप्सराणां गणाः सर्वे समाजग्मुर्द्विजोत्तमाः ॥ ६ ॥\nसा ताभिः सहिता देवीपूर्णहस्ताभिरेव च ॥\nसंप्रहृष्टमनोभिश्च प्रस्थिता मण्डपं प्रति ॥ ७ ॥\nवाद्यमानेषु वाद्येषु गीतध्वनियुतेषु च ॥\nगन्धर्वाणां प्रमुख्यानां किन्नराणां विशेषतः ॥ ८ ॥\nप्रस्थिता सा महाभागा यावत्तद्यज्ञमण्डपम् ॥\nतावत्तस्यास्तदा चक्षुः प्रास्फुरद्दक्षिणं मुहुः ॥ ९ ॥\nअपसव्यं मृगाश्चक्रुस्तथान्येऽपि खगादयः ॥\nविपर्यस्तेन संयाति शब्दान्कुर्वंति चासकृत् ॥ ६.१९१.१० ॥\nदक्षिणानि तथाऽङ्गानि स्फुरमाणानि वै मुहुः॥\nतस्या मनसि संक्षोभं जनयति निरर्गलम् ॥ ११ ॥\nताश्च देवस्त्रियः सर्वा नृत्यंति च हसंति च ॥\nगायंति च यथोत्साहं तस्याः पार्श्वे व्यवस्थिताः ॥ १२ ॥\nन जानंति च संक्षोभं तथा शकुनजं हृदि ॥\nअन्योन्यस्पर्द्धया सर्वा गीतनृत्यपरायणाः ॥ १३ ॥\nअहंपूर्वमहंपूर्वं प्रविशामि महामखे ॥\nइत्यौत्सुक्यसमोपेतास्ता गच्छंति तदा पथि ॥ १४ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये सावित्र्या यज्ञागमनकालिकोत्पाताद्यपशकुनोद्भववर्णनंनामैकनवत्युत्तरशततमोऽध्यायः ॥१९१॥"
  }
]
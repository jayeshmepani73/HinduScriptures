[
  {
    "text": "॥ भर्तृयज्ञ उवाच ॥ ॥\nयेषां च शस्त्रमृत्युः स्यादपमृत्युरथापि वा ॥\nउपसर्गान्मृतानां च विषमृत्युमुपेयुषाम् ॥ १ ॥\nवह्निना च प्रदग्धानां जलमृत्युमुपेयुषाम् ॥\nसर्पव्याघ्रहतानां च शृंगैरुद्बन्धनैरपि ॥ २ ॥\nश्राद्धं तेषां प्रकर्तव्यं चतुर्दश्यां नराधिप ॥\nतेषां तस्मिन्कृते तृप्तिस्ततस्तत्पक्षजा भवेत् ॥ ३ ॥\n॥ आनर्त उवाच ॥ ॥\nकस्माच्छस्त्रहतानां च प्रोक्ता श्राद्धे चतुर्दशी ॥\nनान्येषां दिवसे तत्र संशयोऽयं वदस्व मे ॥ ४ ॥\nएकोद्दिष्टं न शंसंति सपिण्डीकरणं परम् ॥\nकस्मात्तत्र प्रकर्तव्यं वदैतन्मम विस्त रात् ॥ ५॥\nकस्मान्न पार्वणं तत्र क्रियते दिवसे स्थिते ॥\nप्रेतपक्षे विशेषेण कृते श्राद्धेऽखिलेऽपि च ॥ ६ ॥\n॥ भर्तृयज्ञउवाच॥ ॥\nबृहत्कल्पे पुरा राजन्हिरण्याक्षो महासुरः ॥\nबभूव बलवाञ्छूरः सर्वदेवभयंकरः ॥ ७ ॥\nब्रह्मा प्रतोषितस्तेन विधाय विविधं तपः ॥\nकृष्णपक्षे विशेषेण नभस्ये मासि संस्थिते ॥ ८ ॥\n॥ ब्रह्मोवाच ॥ ॥\nपरितुष्टोस्मि ते वत्स प्रार्थयस्व यथेप्सितम् ॥\nअदेयमपि दास्यामि तस्मात्प्रार्थय मा चिरम् ॥९ ॥  ।।\n॥ हिरण्याक्ष उवाच ॥ ॥\nभूताः प्रेताः पिशाचाश्च राक्षसा दैत्यदानवाः ॥\nबुभुक्षिताः प्रयाचंते मां नित्यं पद्मसंभव ॥ ६.२२२.१० ॥\nप्रेतपक्षे कृते श्राद्धे कन्यासंस्थे दिवाकरे ॥\nएकस्मिन्नहनि प्रायस्तृप्तिः स्याद्वर्षसंभवा ॥ ११ ॥\nतत्त्वमद्य दिनं देहि तेभ्यः कमलसम्भव ॥\nतेन तृप्तिं गताः सर्वे स्थास्यंत्यब्दं पितामह ॥ १२ ॥\n॥ श्रीब्रह्मोवाच ॥ ॥\nयः कश्चिन्मानवः श्राद्धं स्वपितृभ्यः प्रदास्यति ॥\nप्रेतपक्षे चतुर्दश्यां नभस्ये मा सि संस्थिते॥१३॥\nप्रेतानां राक्षसानां च भूतादीनां भविष्यति॥\nमम वाक्यादसंदिग्धं ये चान्ये कीर्तितास्त्वया॥१४॥\nदुर्मृत्युना मृता  ये च संग्रामेषु हताश्च ये ॥\nएकोद्दिष्टे सुतैर्दत्ते तेषां तृप्तिर्भविष्यति ॥ १५ ॥\nएवमुक्त्वा ततो ब्रह्मा ततश्चादर्शनं गतः ॥\nहिरण्याक्षोऽपि संहृष्टः स्वमेव भवनं ययौ ॥ १६ ॥\nयच्च शस्त्रहतानां च तस्मिन्नहनि दीयते ॥\nएकोद्दिष्टं नरैः श्राद्धं तत्ते वक्ष्यामि कारणम्॥ १७ ॥\nसंख्ये शस्त्रहता ये च निर्विकल्पेन चेतसा ॥\nयुध्यमाना न ते मर्त्ये जायते मनुजाः पुनः ॥ १८ ॥\nपराङ्मुखाश्च हन्यंते पलायनपरायणाः ॥\nते भवंति नराः प्रेता एतदाह पितामहः ॥१९॥\nसम्मुखा अपि ये दैन्यं हन्यमाना वदंति च ॥\nपश्चात्तापं च वा कुर्युः प्रहारैर्जर्जरीकृताः॥६.२२२.२०॥\nतेऽपि प्रेता भवन्तीह मनुः स्वायंभुवोऽब्रवीत्॥\nकदाचिच्चित्तचलनं शूराणामपि जायते ॥ २१ ॥\nतेषां भ्रांत्या दिने तत्र श्राद्धं देयं निजैः सुतैः ॥\nअपमृत्युमृतानां च सर्वेषामपि देहिनाम् ॥ २२ ॥\nप्रेतत्वं जायते यस्मात्तस्माच्छ्राद्धस्य तद्दिनम् ॥\nश्राद्धार्हं पार्थिवश्रेष्ठ विशेषेण प्रकीर्तितम् ॥ २३ ॥\nएकोद्दिष्टं प्रकर्तव्यं यस्मात्तत्र दिने नरैः ॥\nसपिंडीकरणादूर्ध्वं तत्ते वक्ष्याभि कारणम् ॥ २४ ॥\nयदि प्रेतत्वमापन्नः कदाचित्स्वपिता भवेत् ।\nतृप्त्यर्थं तस्य कर्तव्यं श्राद्धं तत्र दिने नृप ॥२५॥\nपितामहाद्यास्तत्राह्नि श्राद्धं नार्हंति कुत्रचित् ॥\nअथ चेद्भ्रांतितो दद्याद्धियते(?) राक्षसैस्तु तत् ॥ २६ ॥\nब्रह्मणो वचनाद्राजन्भूतप्रेतैश्च दानवैः ॥\nतेनैकोद्दिष्टमेवात्र कर्तव्यं न तु पार्वणम् ॥ २७ ॥\nपितृपक्षे चतुर्दश्यां कन्यासंस्थे दिवाकरे ॥\nपितामहो न गृह्णाति पित्रा तेन समं तदा ॥ २८ ॥\nन च तस्य पिता राजंस्तथैव प्रपितामहः ॥ २९ ॥\nएतस्मात्कारणाद्राजन्पार्वणं न विधीयते ॥\nतस्मिन्नहनि संप्राप्ते व्यर्थं श्राद्धं भवेद्यतः ॥ ६.२२२.३० ॥\nनान्यस्थानोद्भवैर्विप्रैः श्राद्धकर्मव्रतानि च ॥\nनागरो नागरैः कुर्यादन्यथा तद्वृथा भवेत् ॥ ३१ ॥\nअन्यस्थानोद्भवैर्विप्रैर्यच्छ्राद्धं क्रियते ध्रुवम् ॥\nसंपूर्णं व्यर्थतां याति नागराणां क्रियापरैः ॥ ३२ ॥\nअथाचारपरिभ्रष्टाः श्राद्धार्हा एव नागराः ॥\nवलीवर्दसमानोऽपि ज्ञातीयो यदि लभ्यते ॥\nकिमन्यैर्बहुभिर्विप्रैर्वेदवेदांगपारगैः ॥ ३३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्ध कल्पे चतुर्दशीशस्त्रहतश्राद्धनिर्णयवर्णनंनाम द्वाविंशत्युत्तरद्विशततमोऽध्यायः ॥ २२२ ॥"
  }
]
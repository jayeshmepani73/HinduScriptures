[
  {
    "text": "॥ सूत उवाच ॥ ॥\nअन्यस्मिन्नहनि प्राप्ते रहस्युक्तः स भार्यया ॥\nरात्रौ प्रसुप्तः पार्श्वे च पादौ संस्पृश्य तत्क्षणात् ॥ १ ॥\nत्वं तावन्मम भर्त्तासि यावज्जीवमसंशयम् ॥\nतद्वदस्व विभोऽस्माकं त्वदर्थं स मयोज्झितः ॥ २ ॥\nइन्द्रजालमिदं किं ते किं वा मंत्रप्रसाधनम् ॥\nदेवानां वा प्रसादोऽयं यत्त्वं चैतादृशः स्थितः ॥ ३ ॥\nमया त्वं हि तदा ज्ञातः प्रथमेऽपि दिने स्थिते ॥\nयदा संभूषिता वस्त्रैस्तथा वस्तुविभूषणैः ॥ ४ ॥\nयद्यहं तव वार्तां च सर्वां कपटसंभवाम् ॥\nकथयामि द्वितीयस्य तत्ते पादौ स्पृशाम्यहम् ॥ ५ ॥\n॥ सूत उवाच ॥ ॥\nएवमुक्तो विहस्योच्चैः स तदा ब्राह्मणोत्तमाः ॥\nतामालिंग्य ततः प्राह वचनं मधुराक्षरम् ॥ ६ ॥\nसाधु प्रिये त्वया ज्ञातं सर्वं मम विचेष्टितम् ॥\nअहं स विप्रः सुभगे मणिभद्रेण यः पुरा ॥ ७ ॥\nविडंबितो मुखं पश्यंस्त्वदीयं चंद्रसन्निभम् ॥\nचमत्कारपुरं गत्वा मया चाराधितो रविः ॥\nतेन तुष्टेन मे दत्तं तद्रूपं ज्ञानमेव च ॥८॥ ॥\n॥ माहिकोवाच ॥ ॥\nत्वदीयदर्शनेनाहं कामदेववशं गता ॥ ९ ॥\nतस्मादाराधयिष्यामि तं गत्वा दिननायकम् ॥\nयेन ते तादृशं भूयः प्रतुष्टो विदधाति सः ॥ ६.१६०.१० ॥\nकिं मे चैतेन रूपेण तारुण्येनापि च प्रभो ॥\nयत्ते तथाविधं रूपं संभजामि दिवानिशम् ॥ ११ ॥\n॥ सूत उवाच ॥ ॥\nतच्छ्रुत्वा गुटिकां पुष्प समादाय मुखान्ततः ॥\nदधार तादृशं रूपं यादृग्दृष्टं पुरा तया ॥ १२ ॥\nततः सा हर्षिता माही पुलकेन समन्विता ॥\nतमालिंग्याभजद्गाढं वाक्यमेतदुवाच ह ॥ १३ ॥\nअद्य मे सफलं जन्म यौवनं रूपमेव च ॥\nयत्त्वं हृद्वांछितः कांतः प्रलब्धो मदनोपमः ॥ १४ ॥\nएतावंति दिनान्येव न मया कामजं सुखम् ॥\nअपि स्वल्पतरं लब्धं कथंचिद्वृद्धसेवया ॥ १५ ॥\nभजस्व स्वेच्छया विप्र दासी तेऽहं व्यवस्थिता ॥ १६ ॥\n॥ पुष्प उवाच ॥ ॥\nप्रविशामि किमंगेषु भवन्तीं किं मिलाम्यहम् ॥\nप्रिये चिरेण लब्धासि न जाने कर वाणि किम् ॥ १७ ॥\nएवमुक्त्वा ततस्तौ च मैथुनाय कृतक्षणौ ॥\nप्रवृत्तौ ब्राह्मणश्रेष्ठाः कामदेववशंगतौ ॥ १९८ ॥\nअथ रात्र्यां व्यतीतायामुदिते सूर्यमण्डले ॥\nवक्त्रे तां गुटिकां कृत्वा स पुष्पस्तादृशोऽभवत् ॥ १९ ॥\nएवं तस्य स्थितस्यात्र महान्कालो व्यजायत ॥\nपुत्राः पौत्रास्तथा जाताः कन्यकाश्च तथैव च ॥ ६.१६०.२० ॥\nस वृद्धत्वं यदा प्राप्तो जराविप्लवतां गतः ॥\nतदा स चिन्तयामास मया पापं महत्कृतम् ॥ २१ ॥\nमणिभद्रो वराकोऽसौ मिथ्याचारेण घातितः ॥\nतस्य भार्या हृता चैव प्रसूतिं च नियोजिता ॥ २२ ॥\nहाटकेश्वरजं क्षेत्रं तस्माद्गत्वा करोम्य हम् ॥\nपुरश्चरणसंज्ञं च येन शुद्धिः प्रजायते ॥ २३ ॥\nएवं स निश्चयं कृत्वा पुष्पश्चित्ते निजे तदा ॥\nअसंख्यं वित्तमादाय चमत्कारपुरंगतः ॥ ॥ २४ ॥\nपुत्रेभ्योऽपि यथासंख्यं दत्त्वा चैव पृथक्पृथक् ॥\nप्रासादं कारयामास तस्य सूर्यस्य शोभनम् ॥ २५ ॥\nयस्मिन्सिद्धिं गतः सोऽत्र याज्ञवल्क्यप्रतिष्ठिते ॥\nततो मध्यममाहूय प्रणिपत्याभिवाद्य च ॥\nसोऽब्रवीद्ब्राह्मणानां मे चातुश्चरणमानय ॥ २६ ॥\nयेनाहमग्रतो भूत्वा प्रायश्चित्तं विशुद्धये ॥\nपुरश्चरणसंज्ञं तु प्रार्थयामि यथाविधि ॥ २७ ॥\nइति स्कान्दे महापुराण एकाशीतिसाहस्र्यां संहितायां षष्ठे नागरखंडे हाट केश्वरक्षेत्रमाहात्म्ये पुष्पस्य पापक्षालनार्थं हाटकेश्वरक्षेत्रगमनपुरश्चरणार्थब्राह्मणामन्त्रणवर्णनंनाम षष्ट्यधिकशततमोऽध्यायः ॥ १६० ॥"
  }
]
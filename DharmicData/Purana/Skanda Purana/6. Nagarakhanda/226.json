[
  {
    "text": "॥ भर्तृयज्ञ उवाच ॥ ॥\nयतः सपिंडता प्रोक्ता पितृपिण्डैः समंततः ॥\nयावत्सपिण्डता नैव तावत्प्रेतः स तिष्ठति ॥ १ ॥\nअपि धर्मसमोपेतस्तपसाऽपि समन्वितः ॥\nएतस्मात्कारणात्प्रोक्ता मुनिभिस्तु सपिंडता ॥ २ ॥\nयस्ययस्य च योऽन्यत्र योनिं प्राप्नोति मानवः ॥\nतत्रस्थस्तृप्तिमाप्नोति यद्दत्तं तस्य वंशजैः ॥ ३ ॥\n॥ आनर्त उवाच ॥ ॥\nये दृश्यंते निजाः स्वप्ने चिरात्पितृपितामहाः ॥\nप्रार्थयंति निजान्कामांस्ततः किं स्यान्महामुने ॥ ४ ॥\n॥ भर्तृयज्ञ उवाच ॥ ॥\nयेषां गतिर्न संजाता प्रेतत्वे च व्यवस्थिताः ॥\nदर्शयंति च ते सर्वे स्वयमात्मानमेव हि ॥ ५ ॥\nस्ववंश्यानां न चान्ये तु सत्यमेतन्मयोदितम् ॥\nयथा लोकेऽत्र संजाता ये च कृत्यैः शुभाशुभैः ॥ ६ ॥\n॥ आनर्त उवाच ॥ ॥\nयस्य नो विद्यते पुत्रः सपिण्डीकरणं कथम् ॥\nतस्य कार्यं भवेदत्र तन्मे त्वं वक्तुमर्हसि ॥ ॥ ७ ॥\n॥ भर्तृयज्ञ उवाच ॥ ॥\nयस्य नो विद्यते पुत्र औरसश्च महीपते ॥\nचतुर्णां स्वपितॄणां तु कथं स स्याच्चतुर्थकः ॥ ८ ॥\nप्रकर्षेण व्रजेद्यस्मात्तस्मात्प्रेतः प्रकीर्तितः ॥\nपुत्रेण भ्रात्रा पत्न्या वा तस्य कार्या सपिंडता ॥ ९ ॥\nचतुर्थो यदि राजेंद्र जायते न कथंचन ॥\nक्षेत्रजादीन्सुतानेतानेकादश यथोदितान् ॥ ६.२२६.१० ॥\nपुत्रप्रतिनिधीनाहुः क्रियालोपान्मनीषिणः ॥\nकाले यदि न राजेंद्र जायतेऽस्योत्तरक्रिया ॥ ११ ॥\nनारायणबलिः कार्यः प्रेतत्वस्य विनाशकः ॥\nयथान्येषां मनुष्याणामपमृत्युमुपेयुषाम् ॥\nकार्यश्चैवात्महंतॄणां ब्राह्मणान्मृत्युमीयुषाम् ॥ १२ ॥\n॥ आनर्त उवाच ॥ ॥\nकथं मृत्युमवाप्नोति पुरुषोऽत्र महामते ॥ १३ ॥\nस्वर्गं वा नरकं वापि कर्मणा केन गच्छति ॥\nमोक्षं वाऽथ महाभाग सर्वं मे विस्त राद्वद ॥ १४ ॥\n॥ भर्तृयज्ञ उवाच ॥ ॥\nधर्मी पापी तथा ज्ञानी तिस्रोऽत्र गतयः स्मृताः ॥\nधर्मात्संप्राप्यते स्वर्गः पापान्नरक एव च ॥ १५ ॥\nज्ञानात्संप्राप्यते मोक्षः सत्यमेतन्मयोदितम् ॥\nएनमर्थं भविष्यं तु भीष्मं शांतनवं नृप ॥ १६ ॥\nयुधिष्ठिरो महाराज धर्मपुत्रो नृपोत्तमः ॥\nकृष्णेन सह राजेंद्र पितामहमपृच्छत ॥ १७ ॥\n॥ युधिष्ठिर उवाच ॥ ॥\nकियंतो नरकाः ख्याता यमलोके पितामह ॥\nकेन पापेन गच्छंति तेषु सर्वेषु जंतवः ॥ १८ ॥\n॥ श्रीभीष्म उवाच ॥ ॥\nएकविंशत्प्रमाणाः स्युर्नरका यममंदिरे ॥\nप्राणिनस्तेषु गच्छंति निजकर्मानुसारतः ॥ १९ ॥\nख्यातौ चित्रविचित्रौ च कायस्थौ यममंदिरे ॥ ६.२२६.२० ॥\nचित्रोऽथ लिखते धर्मं सर्वं प्राणिसमुद्भवम् ॥\nविचित्रः पातकं सर्वं परमं यत्नमास्थितः ॥ २१ ॥\nयमदूताः सदैवाष्टौ धर्मराजसमुद्भवाः ॥\nये नयंति नरान्मृत्युलोकात्स्ववशगान्सदा॥ २२ ॥\nकरालो विकरालश्च वक्रनासो महोदरः ॥\nसौम्यः शांतस्तथा नंदः सुवाक्यश्चाष्टमः स्मृतः ॥ २३ ॥\nएतेषां ये पुरा प्रोक्ताश्चत्वारो रौद्ररूपिणः ॥\nपापं जनं च ते सर्वे नयन्ति यमसादनम् ॥ २४ ॥\nचत्वारो ये परे प्रोक्ताः सौम्यरूपवपुर्द्धराः ॥\nधर्मिणं ते जनं सर्वं नयंति यमसादनम् ॥ २५ ॥\nविमानेन समारूढमप्सरोगणसेवितम् ॥ २६ ॥\nलिखितस्यानुरूपेण पापधर्मोद्भवस्य च ॥\nएतेषां किंकरा ये च तेषां संख्या न जायते ॥ २७ ॥\nअष्टोत्तरशतं तेषां व्याधीनां परिकल्पितम् ॥\nसहायार्थं यमेनात्र ज्वरयक्ष्मांतरस्थितम् ॥ २८ ॥\nते गत्वा व्याधयः पूर्वं वशे कुर्वंति मानवम् ॥ २९ ॥\nयमदूतास्ततो गत्वा नाभिमूलव्यवस्थितम्॥\nवायुरूपं समादाय जनैः सर्वैरलक्षिताः ॥ ६.२२६.३० ॥\nगच्छंति यममार्गेण देहं संस्थाप्य भूतले ॥\nषडशीतिसहस्राणि यममार्गः प्रकीर्तितः ॥ ॥ ३१ ॥\nतत्र वैतरणीनाम नदी पूर्वं परिश्रुता ॥\nस्रोतोभ्यां सा महाभाग तत्र संस्था सदैव हि ॥ ३२ ॥\nतत्र शोणितमेकस्मिन्स्रोतस्यस्या वह त्यलम्॥\nशस्त्राणि च सुतीक्ष्णानि तन्मध्ये भरतर्षभ ॥ ३३ ॥\nमृत्युकाले प्रयच्छंति ये धेनुं ब्राह्मणाय वै ॥\nतस्याः पुच्छं समाश्रित्य ते तरंति च तां नृप॥३४॥\nस्वबाहुभिस्तथैवान्ये शतयोजनविस्तृतम्॥\nद्वितीयं चैव तत्स्रोतो वैतरण्या व्यवस्थितम्॥\nतस्यास्तत्सलिलस्रावि गम्यं धर्मवतां सदा॥३५॥\nये नरा गोप्रदातारो मृत्युकाले व्यवस्थिते॥\nते गोपुच्छं समाश्रित्य तां तरंति पृथूदकाम्॥\nअन्ये स्वबाहुभिः कृत्वा गोप्रदानविवर्जिताः॥३६॥\nगोप्रदानं प्रकर्तव्यं तस्माच्चैव विशेषतः।.\nमृत्युकालेऽत्र संप्राप्ते य इच्छेद्गतिमात्मनः॥३७॥\nतस्या अनन्तरं यांति पापमार्गेण पापिनः॥\nधर्मिष्ठा धर्ममार्गेण विमानवरमाश्रिताः॥३८॥\nवैतरण्याः परं पारे पंचयोजनमायतम्॥\nअसिपत्रवनंनाम पापलोकस्य दुःखदम्॥३९॥\nतत्र लोहमयान्येवासिपत्राणां शतानि च॥\nयानि कृन्तंति मर्त्यानां शरीराणि समंततः॥६.२२६.४०॥\nयैर्हृतं परवित्तं च कलत्रं च दुरात्मभिः॥\nनव श्राद्धानि तेषां चेत्तस्मान्मुक्तिः प्रजायते॥४१॥\nतस्मात्परतरो ज्ञेयो विख्यातः कूटशाल्मलिः॥\nअधोमुखाः प्रलंबंते तस्मिन्कंटकसंकुले॥४२॥\nअधस्ताद्वह्निना चैव दह्यमाना दिवानिशम्॥\nविश्वासघातका ये च सर्वदैव सुनिर्दयाः॥\nतस्मान्मुक्तिं प्रयांति स्म श्राद्धे ह्येकादशे कृते॥४३॥\nयंत्रात्मकस्ततः प्रोक्तो नरको दारुणाकृतिः॥\nब्रह्मघ्नास्तत्र पीड्यंते ये चाऽन्ये पापकर्मिणः॥४४॥\nश्राद्धेन द्वादशोत्थेन तेभ्यो दत्तेन पार्थिव॥\nतस्मान्मुक्तिं प्रगच्छन्ति यन्त्राख्यनरकात्स्फुटम् ॥ ४५ ॥\nततो लोहसमाः स्तंभा ज्वलमाना व्यवस्थिताः ॥\nआलिंगंति च तान्सर्वान्परदाररताश्च ये ॥ ॥ ४६ ॥\nमासिकोत्थे कृते श्राद्धे तेभ्यो मुक्तिमवाप्नुयुः  ४७ ॥\nलोहदंष्ट्रास्ततो रौद्राः सारमेया व्यवस्थिताः ॥\nभक्षयंति च ते पापान्पृष्ठमांसा शिनो नरान् ॥\nत्रैपक्षिके कृते श्राद्धे तेभ्यो मुक्तिमवाप्नुयुः ॥ ४८ ॥\nलोहचंचुमयाः काकाः संस्थितास्तदनंतरम् ॥\nसरागैर्लोचेनैर्यैश्च ईक्षिताः पर योषितः ॥ ४९ ॥\nतेषां नेत्राणि ते घ्नंति भूयो जातानि भूरिशः ।\nद्विमासिकं च यच्छ्राद्धं तेन मुक्तिः प्रजायते । ६.२२६.५० ॥\nततः शाल्मलिकूटस्तु तथान्ये लोहकण्टकाः ॥\nतेषां मध्येन नीयंते पैशुन्यनिरता नराः ॥\nत्रिमासिकं तु यच्छ्राद्धं तेन मुक्तिः प्रजायते ॥ ५१ ॥\nरौरवोऽथ सुविख्यातो दारुणो नरको महान् ॥\nब्रह्मघ्नानां समादिष्टः स महाक्लेशकारकः ॥ ५२ ॥\nछिद्यंते विविधैः शस्त्रैस्तत्रस्था ये मुहुर्मुहुः ॥\nचतुर्मासिकश्राद्धेन मुक्तिस्तेषां प्रजायते ॥ ५३ ॥\nअपरस्तु समाख्यातः क्षारोदस्तु सुदारुणः ॥\nकृतघ्नानां समादिष्टः सदैव बहुवेदनः ॥ ५४ ॥\nअधोमुखा ऊर्ध्व पादाः पीड्यंते यत्र लंबिताः ॥\nपञ्चमासिकदानेन मुक्तिस्तेषां प्रजायते ॥ ५५ ॥\nकुम्भीपाकस्ततो ज्ञेयो नरको दारुणाकृतिः ॥\nतैलेन क्षिप्यमाणास्तु यत्र दण्डाभिसंधिताः ॥\nदृश्यंते जनहंतारो बालहंतार एव च ॥ ५६ ॥\nपतंति नरके रौद्रे नरा विश्वासघातकाः॥\nषण्मासिकप्रदानेन मुच्यंते तत्र संकटात् ॥ ५७ ॥\nसर्पवृश्चिकसंयुक्तस्तथाऽन्यो नरकः श्रुतः ॥\nतत्र ये दांभिका लोके ते गच्छन्ति नराधमाः ॥\nसप्तमासिकदानेन तेषां मुक्तिः प्रजायते ॥ ५८ ॥\nतथा संवर्तकोनाम नरकोऽन्यः प्रकीर्तितः ॥\nवेदविप्लावकाः साधुनिंदकाश्च दुरात्मकाः ॥ ५९ ॥\nउत्पाट्यते ततो जिह्वा सन्दंशैर्व ह्निसम्भवैः ॥\nस्वकार्ये येऽनृतं ब्रूयुस्तद्गात्रं खाद्यते श्वभिः ॥ ६.२२६.६० ॥\nपरार्थेऽपि च ये ब्रूयुस्तेषां गात्राणि कृत्स्नशः ॥\nअष्टमासिकदानेन तेषां मुक्तिः प्रजायते ॥ ६१ ॥\nअग्निकूटो महाप्लावो दारुणो नरको महान् ॥\nतत्र ते यांति वै मूढाः कूटसाक्ष्यिप्रदा नराः ॥ ६२ ॥\nतत्रस्था यातनां रौद्रां सहं तेऽतीव दुःखिताः ॥\nनवमासिकदानं च तेषामाह्लादनं परम् ॥ ६३ ॥\nततो लोहमयैः कीलैः संचितोऽन्यः समंततः ॥\nतत्र चाग्निप्रदातारः स्त्रीणां हन्तार एव च ॥ ६४ ॥\nतत्र धावंति दुःखार्तास्ताड्यमानाश्च किंकरैः ॥\nदशमासिकजं दानं तत्र तेषां प्रमुक्तये ॥६८५॥\nततोंऽगारमयैः पुंजैरावृताभूः समंततः ॥\nस्वामिद्रोहरतास्तत्र भ्राम्यंते सर्वतो दिशः ॥ ६६ ॥\nएकादशोद्भवं दानं तत्र मुक्त्यै प्रजायते ॥\nसंतप्तसिकतापूर्णो नरको दारुणाकृतिः ॥ ॥६७॥\nस्वामिनं चागतं दृष्ट्वा पलायनपरायणाः ॥\nये भवन्ति नरास्तत्र पच्यंते तेऽपि दुःखिताः ॥\nतेषां द्वादशमासीयं श्राद्धं चैवोपतिष्ठति ॥६८॥\nयत्किंचिद्दीयते तोयमन्नं वा वत्सरांतरे ॥\nप्रभुंजते च तन्मार्गे प्रदत्तं निजबान्धवैः ॥ ६९ ॥\nततः संवत्सरादूर्ध्वं निजकर्मसमुद्भवम् ॥\nशुभाशुभं प्रपद्यंते धर्मराजसमीपगाः ॥ ६.२२६.७० ॥\nएवं पंचदशैतानि संसेव्य नरकाणि ते ॥\nप्राप्नुवंति ततो जन्म मर्त्यलोके पुनर्नराः ॥ ७१ ॥\nप्राप्नुवंति विदेशे च जन्म ये हेतुवादकाः ॥\nनित्यं तर्पणदानेन तेषां तृप्तिः प्रजायते ॥ ७२ ॥\nस्वामिद्रोहरता ये च कुराज्ये जन्म चाप्नुयुः ॥\nहंतकारप्रदानेन तेषां तृप्तिः प्रजायते ॥ ७३ ॥\nअदत्त्वा ये नरोऽश्नंति पितृदेवद्विजातिषु ।।\nदुर्भिक्षे जन्म तेषां तु तेन पापेन जायते ॥ ७४ ॥\nक्षयाहे श्राद्धसंप्राप्तौ तत स्तृप्तिः प्रजायते ॥ ७५८ ॥\nये प्रकुर्वंति दम्पत्योर्भेदं वै सानुरागयोः ॥\nपरस्परमसत्यानि तेषां भार्याऽसती भवेत् ॥ ७६ ॥\nएकस्मिन्वचने प्रोक्ते दश ब्रूते क्रुधान्विता ॥\nविरूपा भ्रममाणा च सर्वलोकविगर्हिता ॥\nकन्यादानफलैस्तेषां तत्रासां च सुखं भवेत् ॥ ७७ ॥\nकन्यकादानविघ्नं हि विक्रयं वा करोति यः ॥\nस कन्याः केवलाः सूते न पुत्रं केवलं क्वचित् ॥ ७८ ॥\nजायंते ताश्च बंधक्यो विधवा दुर्भगास्तथा ॥\nकन्यादानफल प्राप्त्या तासां सौख्यं प्रजायते ॥ ७९ ॥\nयैर्हृतानि च रत्नानि तथा शास्त्रांतराणि च ॥\nते दरिद्राः प्रजायंते मूकाः खंजा विचक्षुषः॥\nतेषां शास्त्र प्रदानेन इह सौख्यं प्रजायते ॥ ६.२२६.८० ॥\nएते तु नरकाः प्रोक्ता मर्त्यलोकसमुद्भवाः ॥\nएतैर्विज्ञायते सर्वं कृतं कर्म शुभाशुभम् ॥ ८१ ॥\nतीर्थयात्राफलैस्तस्य ततः शुद्धिः प्रजायते ॥ ८२ ॥\n॥ भीष्म उवाच ॥ ॥\nएतत्ते सर्वमाख्यातं यत्पृष्टोस्मि नराधिप ॥\nएकविंशत्प्रमाणं च नरकाणां यथा स्थितम् ॥ ८३ ॥\nभूयश्च पृच्छ राजेंद्र संदेहो यो हृदि स्थितः ॥ ८४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये श्राद्धकल्पे भीष्मयुधिष्ठिरसंवादे तत्तद्दुरितप्राप्यैकविंशतिनरकयातनातन्निवारणोपायवर्णनंनाम षड्विंशत्युत्तरद्विशत तमोऽध्यायः ॥२२६ ॥"
  }
]
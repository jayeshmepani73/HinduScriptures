[
  {
    "text": "॥ सूत उवाच ॥ ॥\nएतस्मिन्नेव काले तु नागरो द्विजसत्तमाः ॥\nविश्वावसुरिति ख्यातो वेदवेदांगपारगः ॥ १ ॥\nपश्चिमे वयसि प्राप्ते तस्य पुत्रो बभूव ह ॥\nपरावसुरिति ख्यातस्तस्य प्राणसमः सदा ॥ २ ॥\nस वेदाध्ययनं चक्रे यौवने समुपस्थिते ॥\nवयस्यैः संमतैः सार्धं सदा हास्य परायणैः ॥ ३ ॥\nकस्यचित्त्वथ कालस्य माघमास उपस्थिते ॥\nरात्रौ सोऽध्ययनं चक्र उपाध्यायगृहं गतः ॥ ४ ॥\nनिशीथे स समुत्थाय सर्वैर्मि त्रैश्च रक्षितः ॥\nवेश्यागृहं समासाद्य प्रसुप्तो वेश्यया सह ॥ ५ ॥\nजलपूर्णं समाधाय जलपात्रं समीपगम् ॥\nनिजाचमनयोग्यं च जलपानार्थमेव च ॥ ६ ॥\nनिशाशेषे तु संप्राप्ते स पिपासासमाकुलः ॥\nनिद्रालस्यसमोपेतः शय्यां त्यक्त्वा समुत्थितः ॥ ७ ॥\nवेश्याया मद्यपात्रं तु ह्यधस्तात्सं व्यवस्थितम् ॥\nतदादाय पपौ मद्यं जलभ्रांत्या यदैव सः ॥ ८ ॥\nतदा मद्यं परिज्ञाय पात्रं त्यक्त्वा सुदुःखितः ॥\nवैराग्यं परमं गत्वा प्रलापानकरो द्बहून् ॥ ९ ॥\nअहो निद्रान्वितेनाद्य किं मया विकृतं कृतम् ॥\nयदद्य मद्यमापीतं जलभ्रांत्या विगर्हितम्॥ ६.१९७.१० ॥\nकिं करोमि क्व गच्छामि कथं शुद्धिर्भवेन्मम ॥\nप्रायश्चित्तं करिष्यामि यद्यपि स्यात्सुदुष्करम् ॥ ११ ॥\nएवं निश्चित्य मनसा प्रभाते समुपस्थिते ॥\nशंखतीर्थं समासाद्य कृत्वा स्नानं तथा परम् ॥ १२ ॥\nसशिखं वपनं पश्चात्कारयित्वा त्वरावितः ॥\nगतश्च तिष्ठते यत्र ब्रह्मघोषपरायणः ॥ १३ ॥\nउपाध्यायः सशिष्यश्च ब्रह्मस्थानं समाश्रितः ॥\nस गत्वा दूरतः स्थित्वा संनिविष्टो यथान्त्यजः ॥१४॥\nश्मश्रुमूर्धजहीनस्तु यदा मित्रैर्विलोकितः ॥\nतदा हास्याद्धतो मूर्ध्नि हस्ताग्रैश्च मुहुर्मुहुः ॥ १५ ॥\nउपाध्यायस्तु तं दृष्ट्वा दीनं बाष्पपरिप्लुतम् ॥\nश्मश्रुमूर्धजसंत्यक्तं ततः प्रोवाच सादरम् ॥१६॥\nकिमद्य वत्स दूरे त्वमुपविष्टस्तु दैन्यधृक् ॥\nएहि मे संनिधौ ब्रूहि पराभूतोऽसि केन वा ॥ १७ ॥\n॥ परावसुरुवाच ॥ ॥\nअयोग्योऽहं गुरो जातः सेवायास्तव सांप्रतम् ॥\nवेश्याया मंदिरस्थेन ज्ञात्वा निजकमंडलुम् ॥ १८ ॥\nवेश्याया मद्यपात्रं तु मद्यपूर्णं प्रगृह्य च ॥\nतस्माद्देहि विभो मह्यं प्रायश्चित्तं विशुद्धये ॥ १९ ॥\nधर्मद्रोणेषु यत्प्रोक्तं तत्करिष्याम्यसंशयम् ॥ ६.१९७.२० ॥\nअथ तं बटवः प्रोचुर्वयस्यास्तस्य ये स्थिताः ॥\nहास्यं कृत्वा प्रकामाश्च वेश्या या गुरुसंनिधौ ॥२१ ॥\nया एषा नृपतेः कन्या ख्याता रत्नावती जने ॥\nअस्याः स्तनौ गृहीत्वा त्वमधरं पिबसि द्रुतम् ॥\nततस्ते स्याद्विशुद्धिश्च नान्यथा प्रभविष्यति ॥ २२ ॥\n॥ परावसुरुवाच ॥ ॥\nन वयस्या नर्मकालो विषमे मम संस्थिते ॥\nममोपरि यदि स्नेहो वालमित्रत्वसंभवः ॥\nतदानीय द्विजानन्यान्वदध्वं निष्कृतिं मम ॥ २३ ॥\nअथ ते नर्ममुत्सृज्य तद्दुःखेन च दुःखिताः ॥\nविश्वावसुं समासाद्य तद्वृत्तांतमथाब्रुवन् ॥२४॥\nसोऽपि तेषां समाकर्ण्य तत्कर्णकटुकं वचः ॥\nसभार्यः प्रययौ तत्र यत्र पुत्रो व्यवस्थितः ॥ २५ ॥\nदुःखेन महता युक्तः स्खलमानः पदेपदे ॥\nवृद्धभावात्तथा शोकात्पुत्राकृत्यसमुद्भवात् ॥ २६ ॥\nततस्तौ प्रोचतुः पुत्रं बाष्पगद्गदया गिरा ॥\nदंपती बहुशोकार्तौ हा पुत्र किमिदं कृतम् ॥\nसोऽपि सर्वं समाचख्यौ ताभ्यां वृतांतमात्मनः ॥ २७ ॥\nप्रायश्चित्तं करिष्यामि तस्मादात्मविशुद्धये ॥\nततो विश्वावसुर्विप्रान्स्मार्ताञ्छ्रुतिसमन्वितान् ॥\nतदर्थमानयामास वेदविद्याविचक्षणान् ॥ २८ ॥\nततः परावसुस्तेषां पुरः स्थित्वा कृतांजलिः ॥\nप्रोवाच स्वादितं मद्यं मया रात्रावजानता ॥\nवेश्या भांडं समादाय ज्ञात्वा निजकमंडलुम् ॥ २९ ॥\nएवं ज्ञात्वा यदर्हं च प्रायश्चित्तं प्रदीयताम् ॥\nयेन मे जायते शुद्धिः प्रसादाद्वो द्विजोत्तमाः ॥६.१९७.३॥।\nएवमुक्तास्ततस्तेन विप्रास्ते स्मृतिवादिनः ॥\nधर्मशास्त्रं समालोक्य ततः प्रोचुश्च तं द्विजाः ॥ ३१ ॥\nअतिमानादतिक्रोधात्स्नेहाद्वा यदि वा भयात् ॥\nप्रायश्चित्तमनर्हं तु ददत्तत्पापमश्नुते ॥ ३२ ॥\nप्रायश्चित्तं प्रदास्यामस्तस्माद्युक्तं वयं तव ॥\nयदि शक्नोषि तत्कर्तुं तत्कुरुष्व समाहितः ॥ ३३ ॥ ॥\n॥ परावसुरुवाच ॥ ॥\nकरोमि वो न चेद्वाक्यं तत्पृच्छामि कुतो द्विजाः ॥\nनाहं केनापि संदृष्टो मद्यपानं समाचरन् ॥ ३४ ॥\nतस्माद्ब्रूत यथार्हं मे प्रायश्चित्तं विशुद्धये ॥\nअपि प्राणहरं रौद्रं नो चेत्पापमवाप्स्यथ ॥ ३५ ॥\n॥ ब्राह्मणा ऊचुः ॥ ॥\nबुध्यमानो द्विजो यस्तु मद्यपानं समाचरेत् ॥\nतावन्मात्रं हिरण्यं च तप्तं पीत्वा विशुध्यति ॥ ३६ ॥\nअज्ञानतो यदा पीतं मद्यं विप्रेण कर्हिचित् ॥\nअग्नितुल्यं घृतं पीत्वा तावन्मात्रं विशुध्यति ॥ ॥ ३७ ॥\nएवं ते सर्वमाख्यातं प्रायश्चित्तं विशुद्धये ॥\nयदि शक्तोषि चेत्कर्तुं कुरुष्व त्वं द्विजोत्तम ॥ ३८ ॥\n॥ परावसुरुवाच ॥ ॥\nगंडूषमेकं मद्यस्य मया पीतं द्विजोत्तमाः ॥\nतावन्मात्रं पिबाम्येव घृतं वह्निसमं कृतम् ॥ ३९ ॥\nयुष्मदादेशतोऽद्यैव स्वशरीरविशुद्धये ॥\nविश्वावसुश्च तच्छ्रुत्वा वज्रपातोपमं वचः ॥ ६.१९७.४० ॥\nविप्राणां चाथ पुत्रस्य तदोवाच सुदुःखितः ॥\nकृत्वाश्रुमोक्षणं भूरि बाष्पगद्गदया गिरा ॥ ४१ ॥\nसर्वस्वमपि दास्यामि पुत्रस्यास्य विशुद्धये ॥\nप्रायश्चित्तं समाचर्तुं न दास्यामि कथंचन ॥ ४२ ॥\nअश्राद्धेयो विपांक्तेयः सपुत्रो वा भवाम्यहम्॥\nस्थानं वा संत्यजाम्येतत्पुत्र मैवं समाचर ॥ ४३ ॥\nतच्छ्रुत्वा वचनं तस्य पितुर्विघ्नकरं परम् ॥\nप्रायश्चित्तस्य सस्नेहं पुत्रो वचनमब्रवीत् ॥ ४४ ॥\nत्यज तात मम स्नेहं मा विघ्नं मे समाचर ॥\nप्रायश्चित्तं करिष्यामि निश्चयोऽयं मया कृतः ॥ ४५ ॥\n॥मातोवाच ॥ ॥\nयदि पुत्र त्वया कार्यं प्रायश्चित्तं विशुद्धये ॥\nतदहं पतिना सार्धं प्रवेक्ष्यामि पुरोऽनलम् ॥ ४६ ॥\nत्वां द्रष्टुं नैव शक्रोमि पिबंतमग्निवद्घृतम् ॥\nपश्चात्प्राणपरित्यक्तं सत्येना त्मानमालभे ॥ ४७ ॥\n॥ पितोवाच ॥ ॥\nयुक्तं पुत्रानया प्रोक्तं मात्रा तव हितं तथा ॥\nममापि संमतं ह्येतत्करिष्यामि न संशयः ॥ ४८ ॥ ॥\n॥ सूत उवाच ॥ ॥\nएतस्मिन्नंतरे सर्वे सुहृदस्तस्य ये स्थिताः १।\nतच्छ्रुत्वा तं समायाता वृत्तांतं दुःखसंयुताः ॥ ४९ ॥\nप्रोचुश्च विविधैर्वाक्यैः सपत्नीकं विभावसुम् ॥\nपुत्रशोकेन संतप्तं मरणे कृतनिश्चयम् ॥६.१९७.५॥।\nपुत्रं प्रबोधयामासुः प्रायश्चित्तनिवृत्तये ॥\nतदा न शक्नुवंति स्म निवर्तयितुमं जसा ॥ ५१ ॥\nतावुभौ च पितापुत्रौ प्राणत्यागकृतादरौ ॥ ५२ ॥\nततो वास्तुपदं जग्मुः सर्वज्ञो यत्र तिष्ठति ॥\nभर्तृयज्ञो महाभागः सर्वसंदेह वारकः ॥ ५३ ॥\nतस्य सर्वं समाचख्युः परावसुसमुद्भवम् ॥\nवृत्तांतं मद्यपानोत्थं यन्मित्रैस्तस्य कीर्तितम् ॥ ५४ ॥\nप्रायश्चित्तं तु हास्येन यच्च स्मार्तैः प्रकीर्तितम् ॥\nविश्वावसोश्च संकल्पं वह्निसाधनसंभवम् ॥ ५५ ॥\nसपत्नीकस्य मित्राणां यच्च दुःखमुपस्थितम् ॥\nनिवेद्य तत्तथा प्रोचुर्भू योऽपिविनयान्वितम् ॥ ५६ ॥\nअतीतं वर्तमानं च भविष्यद्वापि यद्भवेत् ॥\nन तेऽस्त्यविदितं किंचित्सर्वं जानीमहे वयम् ॥ ५७ ॥\nएतच्च नगरं सर्वं विश्वावसुकृतेऽधुना ॥\nसंशयं परमं प्राप्तं तेन प्राप्तास्तवांतिकम् ॥ ५८ ॥\nतस्माद्ब्रूहि महाभाग यद्यस्त्यपरमेव हि ॥\nप्रायश्चित्तं द्विजस्यास्य मद्यपानविशुद्धये ॥ ५९ ॥\nन ते ह्यविदितं किंचित्तव वेदसमुद्भवम् ॥\nभर्तृयज्ञो विहस्योच्चैस्ततो वचनमब्रवीत् ॥ ६.१९७.६० ॥\nब्राह्मणस्यास्य शुद्ध्यर्थमप्ययुपायः सुखावहः ॥\nविद्यमानोऽपि नास्त्येव मतिरेषा स्थिता मम ॥ ६१ ॥\n॥ ब्राह्मणा ऊचुः ॥ ॥ पूर्वापरविरोधे नवाक्यमेतन्महामते ॥\nकथमस्ति कथं नास्ति तस्मात्त्वं वक्तुमर्हसि ॥\nविस्मयोऽयं महाञ्जातः सर्वेषां च द्विजन्मनाम् ॥ ६२ ॥\n॥ भर्तृयज्ञ उवाच ॥ ॥\nजपच्छिद्रं तपश्छिद्रं यच्छिद्रं यज्ञकर्मणि ॥\nसर्वं भवति निश्छिद्रं यस्य चेच्छंति ब्राह्मणाः ॥ ६३ ॥\nअच्छिद्रमिति यद्वाक्यं वदंति क्षितिदेवताः ॥\nविशेषान्नागरोद्भूतास्तत्तथैव न चान्यथा ॥६४॥\nतथा च ब्रह्मशालायां संस्थितैर्यदुदाहृतम् ॥\nनान्यथा तत्परिज्ञेयं हास्येनापि स्मृतिं विना ॥ ६५ ।।\nस एष हास्यभावेन प्रोक्तो मित्रैः परावसुः ॥ ६६ ॥\nरत्नवत्याः स्तनौ गृह्य यद्यास्वादयतेऽधरम्॥\nतद्भविष्यति मे शुद्धिर्मद्यपान समुद्भवा ॥ ६७ ॥\nतदुपायो मया प्रोक्तो विप्रस्यास्य सुखावहः ॥\nपराशरमतेनैव करोति यदि शुध्यति ॥ ६८ ॥\n॥ ब्राह्मणा ऊचुः ॥ ॥\nयद्येतच्छुणुते राजा वाक्यमीर्ष्यापरायणः ॥\nतत्सर्वेषां वधं कुर्याद्विप्राणामन्यथा भवेत् ॥ ६९ ॥\nतस्मात्करोतु चाभीष्टमेष विप्रः परावसुः ॥\nमातापितृसमोपेतो वयं यास्यामहे गृहम् ॥ ६.१९७.७० ॥\n॥ भर्तृयज्ञ उवाच ॥ ॥\nस राजा नीतिमान्विज्ञः सर्वधर्मपरायणः ॥\nभक्तो देवद्विजानां च सर्वशास्त्र विचक्षणः ॥ ७१ ॥\nतस्मान्मया समं सर्वे नागरायांतु तद्ग्रहे ॥ ७२ ॥\nमध्यगं पुरतः कृत्वा तद्वक्त्रेण च तत्पुरः ॥\nकथयंतु च वृत्तांतं मद्यपान समुद्भवम्॥ ७३ ॥\nपरावसोश्च यत्प्रोक्तं वयस्यैर्हास्यमाश्रितैः ॥\nपराशरसमुत्थं च यद्वाक्यं तत्स्मृतेः परम् ॥ ७४ ॥\nतच्छ्रुत्वा यदि भूपाल ईर्ष्या लोभसमन्वितः ॥\nभविष्यति ततोऽहं तं धारयिष्यामि सत्पथे ॥ ७५ ॥\n॥ सूतउवाच ॥ ॥\nततस्ते नागराः सर्वे सन्तोषं परमं गताः ॥\nसाधुवादैः समभ्यर्च्य भर्तृयज्ञं पृथग्विधैः ॥ ७६ ॥\nतेनैव सहितं तूर्णं मध्ये कृत्वा च मध्यगम् ॥\nगर्त्तातीर्थसमुद्भूतं वेदवेदांगपारगम् ॥ ७७ ॥\nस्मृतिज्ञं लक्षणज्ञं तमाहिताग्निं यशस्विनम् ॥\nयष्टारं बहुयज्ञानां भर्तृयज्ञमते स्थितम् ॥ ७८ ॥\nआनर्तेनापि भूपेन स्वर्गभ्रष्टेन वै पुरा ॥\nकर्णोत्पलाजनित्रेण यश्च पूर्वं चिरन्तनः ॥ ७९ ॥\nचमत्कारपुरे न्यस्तः स्थानेऽस्मिन्विप्रगौरवात् ॥\nयेन सिध्यंति कार्याणि सर्वेषां च द्विजन्मनाम् ॥ ६.१९७.८० ॥\nतथा चैव तु चान्यानि चमत्कारपुरस्य च ॥\nहरिभद्राभिधानं तं भर्तृयज्ञसमन्वितम् ॥ ८१ ॥\nकृत्वा ते नागराः सर्वे राजद्वारमुपागताः ॥\nपरावसुं समादाय मातापितृसमन्वितम् ॥ ८२ ॥\nअथ द्वाःस्थो द्रुतं गत्वा भूपतेस्तान्न्यवेदयत् ॥\nब्राह्मणान्भर्तृयज्ञेन हरिभद्रेण संयुतान् ॥ ८३ ॥\nआनर्तोऽपि च ताञ्छ्रुत्वा राजद्वारसमागतान् ॥\nपुरोधसा समायुक्तः संमुखं प्रययौ तदा ॥ ८४ ॥\nदत्त्वार्घं मधुपर्कं च विष्टरं गां तथा नृपः ॥\nप्रथमं भर्तृयज्ञाय हरिभद्राय वै ततः ॥ ८५ ॥\nचतुर्णां मुद्गहस्तानां तथान्येषां द्विजन्मनाम् ॥\nआद्यऋग्यजुःसाम्नां च प्रगृह्याशीर्वचः परम् ॥ ८६ ॥\nसभामंडपमासाद्य सर्वान्समुपवेशयत् ॥\nवरासनेषु हैमेषु यथावदनुपूर्वशः ॥ ९७ ॥\nतथा तेषूपविष्टेषु सर्वेषु पृथिवीपतिः ॥\nउपविश्य धरापृष्ठे कृतांजलिर भाषत ॥ ८८ ॥\nधन्योऽस्म्यनुगृहीतोऽस्मि यन्मे गृहमुपागतः ॥\nसर्वोऽयं नागरो लोको भर्तृयज्ञसमन्वितः ॥ ८९ ॥\nतदादिशतु मां लोको यत्कृत्यं प्रकरोमि वः॥\nअदेयमपि यच्छामि गृहायातस्य सांप्रतम् ॥ ६.१९७.९० ॥\nअगम्यमपि यास्यामि करिष्येऽकृत्यमेव च ॥\nतच्छ्रुत्वा हरिभद्रः स समुत्थाय त्वरान्वितः ॥ ९१ ॥\nपप्रच्छाद्यांस्तदर्थं च बह्वृचांस्तदनंतरम् ॥\nअध्वर्यूंश्चैव छांदोग्याननुज्ञातश्च तैस्तदा ॥ ९२ ॥\nप्राणरुद्रान्वदंत्वाद्या जीवसूक्तं च बह्वृचाः ॥\nएषां चैव पृथिव्यादिसवनं यत्पुरा कृतम् ॥ ९३ ॥\nपठन्त्वध्वर्यवः सर्वे छांदोग्याश्च पृथक्पृथक् ॥\nमधुच्युतेन संयुक्तं प्रपठन्तु च सिद्धये ॥ ९४ ॥\nभर्तृयज्ञमतेनैवं तेन प्रोक्ता द्विजोत्तमाः ॥\nपप्रच्छुश्चैव तत्सर्वं यत्प्रोक्तं तेन धीमता ॥ ॥ ९५ ॥\nततः पाठावसाने तु मध्यगः प्राह सादरम् ॥\nपरावसुसमुद्भूतं वृत्तांतं तस्य भूपतेः ॥ ९६ ॥\nयथा तेनाऽऽसवः पीतो यथा मित्रैः प्रजल्पितम् ॥\nप्रायश्चित्तं समादिष्टं यथा स्मार्तैर्घृतोद्भवम् ॥ ९७ ॥\nभर्तृयज्ञेन चानीता यथा सर्वे द्विजातयः ॥\nतच्छ्रुत्वा पार्थिवो हृष्टः कृतांजलिपुटोऽब्रवीत् ॥ ९८ ॥\nधन्योहं कृतपुण्योऽस्मि यस्य मे नागरैर्द्विजैः ॥\nविप्रत्रयप्ररक्षार्थं प्रसादोऽयं महान्कृतः ॥ ९९ ॥\nधन्या मे कन्यका चेयं रक्षयिष्यति च स्वयम् ॥\nब्राह्मणत्रितयं ह्येतन्मरणे कृतनिश्चयम् ॥ ६.१९७.१०० ॥\nअथाऽसावानयामास तां कन्यां तत्क्षणाद्द्विजाः ॥\nउपविष्टं सभामध्ये ब्राह्मणेभ्यो न्यवेदयत् ॥ १०१ ॥\nएषा कन्या मयानीता युष्मद्वाक्याद्द्विजोत्तमाः ॥\nभर्तृयज्ञेन यत्प्रोक्तं तत्करोतु च स द्विजः ॥ १०२ ॥\nततस्तत्र समानीय ब्राह्मण तं परावसुम् ॥\nभर्तृयज्ञ इदं वाक्यं कन्यायाः पुरतोऽब्रवीत् ॥ १०३ ॥\nइमां त्वं कन्यकां चित्ते जननीं यदि मन्यसे ॥\nअधरास्वादनं कुर्वंस्ततः सिद्धिमवाप्स्यसि ॥ १०४ ॥\nअनुरागपरो भूत्वा यद्यास्वादनतत्परः ॥\nभविष्यति ततो रक्तं तव वक्त्रे परावसो ॥ १०५ ॥\nशुद्धस्य त्वथ दुग्धं च भविष्यति न संशयः ॥ १०६ ॥\nस्तनाभ्यां तव हस्ताभ्यां स्पर्शात्क्षीरं भवेद्यदि ॥\nतत्ते शुद्धिः परिज्ञेया रक्तं वा न भविष्यति ॥ १०७ ॥\nएवमुक्त्वाथ तं कन्यां ततः प्रोवाच स द्विजः ॥\nएनं त्वं पुत्रवत्पश्य पुत्रि ब्राह्मणसत्तमम् ॥ १०८ ॥\nयेन शुद्धिमवाप्नोति त्वदोष्ठास्वादने कृते ॥\nस्पर्शिताभ्यां स्तनाभ्यां च प्रायश्चित्तं यतः स्मृतम् ॥ १०९ ॥\nएतदस्य द्विजेंद्रस्य वयस्यैर्हास्यसंयुतैः ॥\nयेन शुद्धिमवाप्नोति नो चेन्मृत्युमवाप्स्यति ॥ ६.१९७.११० ॥\n॥ सूत उवाच ॥ ॥\nसा तथेति प्रतिज्ञाय सव्रीडं तमुवाच ह ॥\nएहि वत्स कुरुष्व त्वं प्रायश्चित्तं विशुद्धये ॥ १११ ॥\nमातृभावं समाधाय मया त्वं कल्पितः सुतः ॥\nसोऽपि तां मातृवन्मत्वा तस्याः सांनिध्यमागतः ॥ ११२ ॥\nस्पृष्टवांश्च स्तनौ तस्याः सर्वलोकस्य पश्यतः ॥\nस्पृष्टाभ्यां च स्तनाभ्यां च तत्क्षणाद्द्विजसत्तमाः ॥ ११३ ॥\nक्षीरधारे विनिष्क्रांते कुन्देंदुहिमसंनिभे ॥ [। ११४ ॥\nअथौष्ठास्वादनं यावत्तस्याः स कुरुते द्विजः ।।\nतावत्क्षीरं विनिष्क्रांतं तादृग्रूपं तदाननात् ॥ ११५ ॥\nएतस्मिन्नंतरे सर्वैस्ताला दत्ता द्विजातिभिः ॥\nराज्ञाऽयं ब्राह्मणः शुद्धो वदमानैर्मुहुर्मुहुः ॥ ११६ ॥\nसोऽपि प्रदक्षिणीकृत्य तां च कन्यां मुहुर्मुहुः [।\nनमस्कृत्य क्षमस्वेति त्वं मातः पुत्रवत्सले ॥ ११७ ॥\nतद्दृष्ट्वा महदाश्चर्यमानर्तो विस्मयान्वितः ॥\nशशंस भतृयज्ञं तं प्रायश्चित्तप्रदायकम् ॥ ११८ ॥\nअहोऽतीव सुभा ग्योऽहं यस्य मे गृहमागताः ॥\nईदृशा ब्राह्मणाः सर्वे चमत्कारपुरोद्भवाः ॥ ११९ ॥\nतथा चैतादृशी कन्या ह्यसामान्यप्रवर्तिनी ॥\nरत्नावती महाभागा सत्यशौचसमन्विता ॥ ६.१९७.१२० ॥\nतथाऽयं नैव सामान्यो ब्राह्मणश्च परावसुः ॥\nयश्चेदृशीं समासाद्य कन्यां नो विकृतः स्थितः ॥ ॥ १२१ ॥\nएवमुक्त्वा विसृज्याथ तान्विप्रान्पार्थिवोत्तमाः ॥\nतां च कन्यां समादाय ततश्चांतःपुरं ययौ ॥ १२२ ॥\nअथ ते नागराः सर्वे मर्यादां चक्रिरे ततः ॥\nअद्यप्रभृति या वेश्या स्थानेऽस्मिन्वासमेष्यति ॥ १२३ ॥\nतया नैव गृहे धार्यं सुरामांसं कथंचन ॥\nदूषयंति सदा दुष्टा नागराणां सुतानिह ॥ १२४ ॥\nअथ व्यवस्थामुत्क्रम्य या हि तद्धारयिष्यति ॥\nसा दण्ड्यास्माच्च निर्वास्या प्रेत्य स्यात्पापभागिनी ॥ १२५ ॥\nऔदुम्बर्या मध्यगेन दत्तं तालत्रयं तदा ॥ १२६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये परावसुप्रायश्चित्तविधानवृत्तांतवर्णनंनाम सप्तनवत्युत्तरशततमोऽध्यायः ॥ १९७ ॥"
  }
]
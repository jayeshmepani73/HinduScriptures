[
  {
    "text": "॥ सूत उवाच ॥ ॥\nतथान्यदपि संजातमाश्चर्यं यदभूद्द्विजाः ॥\nविश्वामित्रेण सा शक्तिर्वसिष्ठाय विसर्जिता ॥ १ ॥\nवधार्थं तस्य विप्रर्षेर्वसिष्ठेन च धीमता ॥\nस्तंभिताऽथर्वणैर्मन्त्रैः प्रस्वेदः समजायत॥२॥\nस्वेदात्समभवत्तोयं शीतलं तदजायत॥\nपादाभ्यां निर्गतं तोयमत्र दृश्यमजायत ॥३॥\nविदार्य भूमिं संजाता जलधारा सुशीतला ॥\nनिर्मलं पावनं स्वच्छं गंगांभ इव निःसृतम् ॥ ४ ॥ गं\nगा प्रत्यक्षतां याता तीर्थैः सर्वैः समन्विता॥\nपूरितं वारिणा कुण्डं निर्मलं शीतलं शिवम् ॥ ५ ॥\nतस्यां या कुरुते स्नानं नारी वंध्या द्विजोत्तमाः ॥\nसद्यः पुत्रवती सा स्याद्रौद्रे कलियुगे द्विजाः ॥ ६ ॥\nअन्योऽपि कुरुते स्नानं सर्वतीर्थफलं लभेत् ॥७॥\nस्नात्वा तत्र तु यो देवीं पश्येच्च विधिना नरः ॥\nधनं धान्यं तथा पुत्रान्राज्योत्थं च सुखं लभेत् ॥ ॥८॥\nया नारी दुर्भगा वन्ध्या साऽपि पुत्रवती भवेत् ॥\nचैत्रे मासि सिताष्टम्यां भक्तियोगसमन्विता ॥\nमहानिशायां तत्रैव नैवेद्यबलिपिंडिकाम्॥९॥\nप्रसन्नया कुमार्या तु स्वयं चाऽथ करोति या ॥\nगृह्णाति या च वै नारी पिंडिकां बलिसंयुताम् ॥ ६.१७०.१० ॥\nशतवर्षा तु या नारी पिंडिकां भक्षयेद्द्विजाः ॥\nसाऽपि पुत्रवती च स्याद्यदि वृद्धतमा भवेत् ॥ ११ ॥\nकिं पुनर्यौवनोपेता सौभाग्येन समन्विता ॥\nपुत्रसौख्यवती नारी देव्या वै दर्शनेन च ॥ ॥ १२ ॥\nसर्वेषां नागराणां तु भावजा देवता स्मृता ॥\nसा सार्धाष्टद्विपंचाशद्गोत्राणां कुलदेवता ॥ १३ ॥\nएतस्मात्कारणाद्यात्रा नागरैः सुकृता भवेत् ॥\nन विना नागरैर्यात्रां तुष्टिं याति सुरेश्वरी ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये धारातीर्थोत्पत्तिमाहात्म्यवर्णनंनाम सप्तत्युत्तरशततमोऽध्यायः  १७० ॥ ॥"
  }
]
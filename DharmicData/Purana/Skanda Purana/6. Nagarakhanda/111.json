[
  {
    "text": "<big>॥ ऋषय ऊचुः ॥ ॥\nशिवक्षेत्राणि यैर्विप्रैः समानीतानि तत्र च ॥\nतेषां सर्वाणि गोत्राणि वद सूतज विस्तरात् ॥ १ ॥\nकस्य गोत्रोद्भवैर्विप्रैः किं क्षेत्रं समुपार्जितम् ॥\nशंकरस्य प्रसादेन तस्मिन्काल उपस्थिते ॥२॥\nकियत्यपि च गोत्राणि चमत्कारपुरोत्तमे ॥\nस्थापितानि सुभक्तेन तेनानर्तेन सूतज ॥ ३॥\nत्वया प्रोक्तं पुरा दत्तं पुरं कृत्वा द्विजन्मनाम् ॥\nन च तेषां कृता संख्या तस्मात्तां परिकीर्तय ॥ ४ ॥\n॥ सूत उवाच ॥ ॥\nउपदेशः पुरा दत्तो द्विसप्ततिमुनीश्वरैः ॥\nआनर्ताधिपतिः पूर्वं कुष्ठरोग प्रपीडितः ॥\nशंखतीर्थं समागत्य स्नानं चक्रे त्वरान्वितः ॥ ५ ॥\nतेन नाशं गतः कुष्ठो भूपतेस्तस्य तत्क्षणात् ॥\nतस्य तीर्थस्य माहात्म्यान्निर्वि ण्णस्य तनुं प्रति ॥ ६ ॥\nततः स नीरुजो भूत्वा तोषेण महतान्वितः ॥\nतानुवाच मुनिश्रेष्ठान् प्रणिपत्य मुहुर्मुहुः ॥ ७ ॥\nसुवर्णं वा गजाश्वं वा राज्यं सकलमेव वा ॥\nभवद्भ्यः संप्रदास्यामि तस्मादब्रूत द्विजोत्तमाः ॥ ८ ॥\nयद्यस्य रोचते यावन्मात्रमन्यदपि द्विजाः ॥\nप्रसादः क्रियतां मह्यं दीनस्य प्रणतस्य च ॥ ९ ॥\n॥ ब्राह्मणा ऊचुः ॥ ॥\nनिष्परिग्रहधर्माणो वानप्रस्था वयं द्विजाः ॥\nसद्यःप्रक्षालकाः किं नो राज्येन विभवेन च ॥ 6.111.१० ॥ ॥\n॥ राजोवाच । ॥\nउपकारं समासाद्य यः करोति न पापकृत् ॥\nउपकारं पुनस्तस्य स कृतघ्न उदाहृतः ॥ ११ ॥\nब्रह्मघ्नं च सुरापे च चौरे भग्नव ते शठे ॥\nनिष्कृतिर्विहिता सद्भिः कृतघ्ने नास्ति निष्कृतिः ॥ १२ ॥\nतस्मात्कृत्वा प्रसादं मे किंचिद्ब्रूत् द्विजोत्तमाः॥\nयेनानृण्यं प्रगच्छामि यद्यपि स्यात्सुजीवितम् ॥।३॥\n॥ मुनय ऊचुः ॥ ॥\nसत्यमेतन्महाभाग कृतघ्ने नास्ति निष्कृतिः॥\nपरं तत्र भवेद्दोषो यत्र दाता तु सस्पृहः॥।४॥\nनिःस्पृहो यत्र राजेन्द्र ह्युपकारपरो भवेत्॥\nन तत्र जायते दोषः स्वल्पोऽपि च कथंचन ॥।५॥\nतस्मात्त्वं गच्छ राज्यं स्वं स्वधर्मेण प्रपालय ॥\nइह लोके परे चैव येन सौख्यं प्रजायते ॥ १६ ॥\nएवं स भूमिपो विप्रैर्निषिद्धः स सहस्रधा ॥\nकृच्छ्रेण तान्प्रणम्योच्चैर्जगाम स्वगृहं ततः ॥।७॥\nतत्र गत्वा प्रहृष्टा त्माकृत्वा रम्यं महेश्वरम् ॥\nगीतनृत्यसवाद्यैश्च रात्रिजागरणादिभिः ॥\nचकार पूर्ववद्राज्यं समंताद्धतकंटकम् ॥ १८ ॥\nचिंतयानो दिवानक्तं ब्राह्मणान्प्रति तत्सदा ॥\nकथं तेषां द्विजेंद्राणामुपकारो भविष्यति ॥\nमदीयो मम यैर्दत्तं गात्रमेतत्पुनर्नवम् ॥ १९ ॥\nतेऽपि सर्वे मुनिश्रेष्ठाः खेचरत्व समन्विताः ॥\nतपःशक्त्या यांति नानातीर्थेषु भक्तितः ॥ 6.111.२० ॥\nतेषु स्नानं जपं कृत्वा तथैव पितृतर्पणम् ॥\nप्राणयात्रां पुनश्चक्रुस्तत्रागत्य स्व आश्रमे ॥ २१ ॥\nअन्ये तत्रैव कुर्वंति नित्यकृत्यानि ये द्विजाः ॥\nतथान्ये दूरमासाद्य तीर्थं दृष्ट्वा मनोहरम् ॥ २२ ॥\nउषित्वा रजनीं तत्र द्विरात्रं वा पुनर्गृहम्॥\nसमागच्छंति चान्ये तु त्रिरात्रेण समाययुः ॥ २३ ॥\nवाराणस्यां प्रयागे वा पुष्करे वाथ नैमिषे ॥\nप्रभासे वाऽथ केदारे ह्यन्यस्मिन्नहि वांछ्यते ॥ २४ ॥\nकदाचिदथ ते सर्वे कार्तिक्यां पुष्करत्रये ॥\nगता विनिश्चयं कृत्वा स्नानार्थं द्विजसत्तमाः ॥ २५ ॥\nपंचरात्रं वसिष्यामो वयं तत्र समाहिताः ॥\nतस्माद्वह्निषु दारेषु रक्षा कार्या स्वशक्तितः ॥ २६ ॥\nएवं ते समयं कृत्वा गता यावद्द्विजोत्तमाः॥\nतावद्ध पतिना ज्ञाता न कश्चित्तत्र तिष्ठति । २७ ॥\nतेषां मध्ये मुनींद्राणां सुतीर्थाश्रमवासिनाम् ॥\nदमयंतीति विख्याता चंद्रबिंबसमानना ॥ २८ ॥।\nतामुवाच रहस्येवं व्रज त्वं चारुहासिनि।\nहाटकेश्वरजे क्षेत्रे ममादेशोऽधुना ध्रुवम् ॥ २९ ॥\nतत्र तिष्ठंति याः पत्न्यो मुनीनां भावितात्मनाम् ॥।\nभूषणानि विचित्राणि तासां यच्छ यथेच्छया ॥ 6.111.३० ॥\nन तासां पतयोऽस्माकं प्रकुर्वंति प्रतिग्रहम् ॥\nकथंचिदपि सुश्रोणि लोभ्यमानापि भूरिशः ॥ ३१ ॥\nस्त्रीणां भूषणजा चिन्ता सदा चैवाधिका भवेत् ॥\nलौल्यं च कौतुकं चैव सदा भूषणजं भवेत् ॥ ३२ ॥\nअपि मृन्मयकं किंचित्काष्ठसूत्रमयं च वा ॥\nजतुकाचमयं वापि नारी धत्ते विभूषणम् ॥ ३३ ॥\nएष एव भवेत्तेषामुपकारस्यसंभवः ॥\nउपायः पद्मपत्राक्षि न चान्योऽस्ति कथंचन ॥ ३४ ॥\nसा तथेति प्रतिज्ञाय विचित्राभरणानि च ॥\nगृहीत्वा हर्षसंयुका ततस्तत्क्षेत्रमाययौ ॥३५॥\nमणिमुक्तामयान्येव कुण्डलानि शुभानि च ॥\nतथा चन्द्रोज्ज्वलाहारान्नूपुराणि बृहंति च ॥ ३६ ॥\nइन्द्रनीलमहानीलवैडूर्यखचितानि च ।\nपद्मरागैस्तथा वज्रैर्माणिक्यैश्च मनोरमैः॥३७॥\nकेशैः कंकणैर्दिव्यैः शक्रचापनिभैः शुभैः ॥\nहेमसूत्रैश्च जात्यैश्च मेखलाभिस्तथैव च ॥ ३८ ॥\nअथ सा बोधने विष्णोः संप्राप्ते दिवसे शुभे ।\nउपवासपरा स्नाता एकस्मिन्सलिलाशये ॥ ३९ ॥\nतीरदेशे निवेश्यैव महाभूषणपर्वतम् ॥\nयस्य प्रभाभिरुग्राभिर्व्याप्तं गगनमंडलम् ॥ 6.111.४० ॥\nएतस्मिन्नंतरे प्राप्तास्तापस्यः कौतुकान्विताः ॥\nकीदृशा राजपत्नी सा किंरूपा किंविभूषणा ॥ ४१ ॥\nअथ तास्तां समालोक्य दिव्यभूषणभूषिताम्॥\nसुरूपांगीं समाधिस्थां चित्ते चिन्तां प्रचक्रिरे ॥ ४२ ॥\nधन्येयं भूपतेर्भार्या यैवं भूषणभूषिता ॥\nदमयंती सुरूपाढ्या सर्वलक्षणलक्षिता ॥ ४३ ॥\nसमाध्यंतं समासाद्य तापसीर्वीक्ष्य साऽपि च ॥\nदमयंती नमश्चक्रे ताः सर्वा विधिपूर्वकम् ॥ ४४ ॥\nताः कृतांजलिना प्राह वल्गुवाक्यं मनोहरम् ॥\nमयायं भूषणस्तोम उद्दिश्य गरुडध्वजम्॥\nकल्पितोऽद्य दिने स्नात्वा समुपोष्य दिने हरेः ॥ ४५ ॥\nतस्माद्गृह्णंतु तापस्यो मया दत्तानि वांछया ॥।\nभूषणानि विचित्राणि प्रसादः क्रियतां मम ॥ ४६ ॥\nततश्चैकाऽब्रवीत्तासामेषा मुक्तावली मम ॥\nइमां देहि न मे वांछा विद्यतेऽन्या नृपप्रिये॥४७॥\nततस्तया विहस्योच्चैः प्रक्षाल्य चरणौ स्वयम्॥\nदत्ता मुक्तावली तस्या वस्त्रैर्दिव्यैः समन्विता ॥\nयस्याः षण्माषतुल्यानि मौक्तिकान्यमलानि च ॥ ४८ ॥\nशरत्काले यथा व्योम्नि नक्षत्राणि द्विजोत्तमाः॥\nतथान्या स्पर्द्धया युक्ता ययाचेऽमलवर्चसम्॥\nहारं निर्मूल्यतायुक्तं चित्ताह्लादकरं परम् ॥ ॥ ४९ ॥\nअथ सा तं करे कृत्वा तस्या हारं प्रयच्छति ॥\nतावदन्या प्रजग्राह हारं शृंगारलालसा ॥ 6.111.५० ॥\nततः शेषाश्च तापस्यो भूषणार्थं समुत्सुकाः ॥\nसस्पर्द्धा जगृहुस्तानि भूषणानि स्वयं द्विजाः ॥ ५१ ॥\nअन्याश्चान्याकरे कृत्वा भूषणं सुमनोहरम् ॥\nबलादाकृष्य जग्राह धर्षयित्वा ततः परम्॥ ५२ ॥\nयथायथा प्रगृह्णंति तापस्यो भूषणार्चिताः ॥\nतथातथास्याः संजज्ञे दमयंत्या मुदा हृदि ॥ ५३ ॥\nअन्यानि च प्रचिक्षेप शतशोऽथ सहस्रशः ॥\nन तृप्तिर्जायते तासां तथापि द्विजसत्तमाः ॥५४॥\nभूषणाभावमासाद्य ततः सा पार्थिवप्रिया ॥\nहृष्टा प्रोवाच ताः सर्वाः संतोषः क्रियतामिति॥५५॥\nपुनश्चैवानयिष्यामि प्रभाते नात्र संशयः॥\nअन्यानि च विचित्राणि यस्या रोचंति यानि च॥५६॥\nततस्ताः सकलाः प्रोचुर्गच्छ त्वं पार्थिवप्रिये॥\nआगंतव्यं च भूयोऽपि प्रगृह्याभरणानि च ॥ ५७ ॥\nएवमुक्ता ततस्ताभिः प्रणिपत्य नृपप्रिया ॥\nप्रहृष्टा प्रययौ तूर्णं स्वपुरं प्रति सद्द्विजाः ॥ ५८ ॥\nतापस्योपि गृहं गत्वा वस्त्राणि विविधानि च ॥\nभूषणानि च गात्रेषु सस्पर्द्धा निदधुस्तदा ॥ ५९ ॥\nतापसीनां चतुष्कं च परित्यज्य यतव्रतम् ॥\nशेषाभिः प्रगृहीतानि मण्डनानि यथेच्छया ॥ 6.111.६० ॥\nततः प्रभाते विमले प्रोद्गते रविमण्डले ॥\nभूयोपि राजपत्नी सा भूषणान्यंबराणि च ॥ ॥ ६१ ॥\nतथैव प्रददौ तासां जगृहुश्च तथैव ताः ॥\nएवं तस्याः प्रयच्छंत्या अहन्यहनि भक्तितः ॥ ६२ ॥\nपंचरात्रमतिक्रांतं तृप्तास्तास्तापसप्रियाः ॥\nन राज्ञी तृप्तिमायाति प्रयच्छंती प्रभक्तितः ॥ ६३ ॥\nततः शुश्राव तापस्यश्चतस्रोऽत्र सुनिःस्पृहाः ॥\nवल्कलाजिनधारिण्यो न तस्याः पार्श्वमागताः ॥\nन चान्या भूषिता दृष्ट्वा चक्रुरीर्ष्यां कथंचन ॥ ६४ ॥\nअथ सा त्वरितं गत्वा तासां पार्श्वमनिंदिता ॥\nभूषणानि महार्हाणि गृहीत्वा पंचमीदिने ॥ ६५ ॥\nततः प्रोवाच ताः सर्वाः प्रसादः क्रियतामिति ॥\nइमानि भूषणार्थाय भूषणानि प्रगृह्यताम् ॥ ६६ ॥\n॥ तापस्य ऊचुः॥(। २॥\nनास्माकं भूषणैः कार्यं भूषिता वल्कलैर्वयम् ॥\nतस्माद्गच्छ निजं हर्म्यमर्थिभ्यः संप्रदीयताम् ॥ ६७ ॥\nवदन्तीनां तया सार्धमेवं तासां द्विजोत्तमाः।\nचत्वारः पतयः प्राप्ता एकैकस्याः पृथक्पृथक् ॥६८॥\nशुनःशेपोऽथ शाक्रेयो बौद्धो दान्तश्चतुर्थकः।\nवियन्मार्गं हि चत्वारः स्वाश्रममाययुः ॥ ६९ ॥\nशेषाः सर्वे गतिभ्रंशं प्राप्य भूमार्गमाश्रिताः ॥\nअथ ते स्वाश्रमं दृष्ट्वा विकृताकारभूषणम् ॥\nकिमिदंकिमिदं प्रोचुर्यत्तापस्यो विडंबिताः ॥ 6.111.७० ॥\nकेनैवं पाप्मनाऽस्माकमाश्रमोऽयं विडंबितः ॥\nप्रदत्त्वा तापसीनां च भूषणान्यंबराणि च ॥ ७१ ॥ ॥\n॥ तत्पत्न्य ऊचुः ॥ ॥\nचमत्कारस्य भूपस्य यैषा भार्या व्यवस्थिता ०९।\nअनया संप्रदत्तानि सर्वासां भूषणानि वै ॥ ७२ ॥\nअस्माकमपि संप्राप्ता गृहे वै नृपवल्लभा ॥\nदातुं विभूषणान्येव निषिद्धाऽस्माभिरद्य सा ॥ ७३ ॥\n॥ सूत उवाच ॥ ॥\nतासां तद्वचनं श्रुत्वा ततस्ते कोप मूर्च्छिताः ।\nऊचुस्तां नृपतेर्भार्यां शापं दातुं मुहुर्मुहुः ॥ ७४ ॥\nद्विसप्ततिर्वयं पापे स्नानार्थं पुष्करे गताः ॥\nकार्तिक्यां व्योममार्गेण मनोमारुतरंहसा ॥ ७५ ॥\nचत्वारस्त इमे प्राप्ता येषां दारैः प्रतिग्रहः ॥\nन कृतस्तस्य भूपस्य कुभार्यायाः कथंचन ॥ ७६ ॥\nतस्माद्विडंबितो यस्मादाश्रमोऽयं तपस्विनाम् ॥\nशिलारूपा च भवती तस्माद्भवतु कुत्सिता ॥ ७०७ ॥\nअथ सा तत्क्षणादेव शिलारूपा बभूव ह ॥\nनिश्चेष्टा तत्क्षणादेव मुनिवाक्यादनंतरम् ॥ ७८ ॥\nततः स परिवारोऽस्यास्तद्दुःखेन समाकुलः ॥\nवाष्पपूर्णेक्षणो दीनः प्रस्थितः स्वपुरं प्रति ॥ ७९ ॥\nकथयामास तत्सर्वं दमयंत्याः समुद्भवम् ॥\nवृत्तांतं ब्राह्मणश्रेष्ठास्तस्याः शापसमुद्भवम् ॥ 6.111.८० ॥\nश्रुत्वा स पार्थिवस्तूर्णं वृत्तांतं शापजं तदा ॥\nप्रसादनाय विप्राणां दुःखितः स वनं ययौ ॥ ८१ ॥\nततस्ते मुनयस्तूर्णं चत्वारोऽपि महीपतिम् ॥\nज्ञात्वा प्रसादनार्थाय भार्यार्थं समुपस्थितम् ॥ ८२ ॥\nअग्रिहोत्राणि दारांश्च समादाय ततः परम् ॥\nकुरुक्षेत्रं समाजग्मुः खमार्गेण द्रुतं तदा ॥ ८३ ॥\nपार्थिवोऽपि समन्वेष्य यत्नात्तान्सर्वतो मुनीन्।\nनिर्विण्णः श्रमार्तश्च भार्याव्यसनदुःखितः ॥९४॥\nततो जगाम तं देशं यत्र भार्या शिलामयी ॥\nसा स्थिता तापसीवृन्दैः सर्वतोऽपि समन्विता ॥८५॥\nअथ तां तादृशीं दृष्ट्वा सेवकैः सकलैर्वृतः ॥\nहाहेति स मुहुः प्रोच्य मूर्च्छितः प्रापतत्क्षितौ ॥९६॥\nततः कृच्छ्रात्समासाद्य संज्ञां तोयसमुक्षितः॥\nप्रलापमकरोत्पश्चात्स्मृत्वास्मृत्वा प्रियान्गुणान् ॥८७॥\nहा प्रिये मृगशावाक्षि मम प्राणविनाशिनि ॥\nमां मुक्त्वाऽद्य प्रियं कांतं क्व गतासि शुभानने ॥८८॥\nनाभुक्ते मयि भुक्तासि निद्रां नाऽनिद्रिते गता ॥\nन सौभाग्यस्य गर्वेण ममाज्ञा लंघिता क्वचित्॥ ८९ ॥\nन स्मरामि त्वया प्रोक्तं कदाचिद्वि कृतं वचः ॥\nरहस्यपि विशालाक्षि किमु भोजनसंसदि ॥ 6.111.९० ॥\n॥ सूत उवाच ॥ ॥\nएवं प्रलपतस्तस्य भूपतेः करुणं बहु ॥\nआयाता मंत्रिणस्तस्य श्रुत्वा भूपं तथाविधम् ॥ ९१ ॥\nततः संबोध्य तं कृच्छाद्दृष्टान्तैर्वहुविस्तरैः ॥\nराजर्षीणां पुराणानां महद्व्यसनसंभवैः ॥ ९२ ॥\nनिन्युस्तं भूपतिं दीनं वाष्पव्याकुललोचनम् ॥\nनिश्वसंतं यथानागं तेजसा परिवर्जितम् ॥ ९३ ॥\nसोऽपि कृत्वाऽऽलयं तस्याः समंतात्सुमनोहरम्॥\nकर्पूरागरुधूपाद्यैर्वस्त्रकुंकुमचन्दनैः ॥\nयोजयामास तां भार्यां शिलारूपामपि स्थिताम् ॥ ९४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये दमयन्त्युपाख्याने दमयन्त्या विप्रशापेन शिलात्वप्राप्तावानर्ताधिपतिकृतशोककथनंनामैकादशोत्तर शततमोऽध्यायः ॥ १११ ॥\n</big>"
  }
]
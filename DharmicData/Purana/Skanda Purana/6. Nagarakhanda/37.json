[
  {
    "text": "॥ सूत उवाच ॥\nअथापश्यत्स विप्राणां वृन्दं वृन्दारकोपमम्॥\nसंनिविष्टं धरापृष्ठे लीलाभाजि द्विजोत्तमाः॥॥।\nएके वेदविदस्तत्र वेदव्याख्यानतत्पराः॥\nपरस्परं सुसंक्रुद्धा विवदंति जिगीषवः ॥ २ ॥\nयज्ञविद्याविदोऽन्येऽपि यज्ञाख्यानपरायणाः ॥\nतत्र विप्राः प्रदृश्यंते शतशो ब्रह्मवादिनः ॥ ३ ॥\nअन्ये ब्राह्मणशार्दूला वेदांगेषु विचक्षणाः ॥\nप्रवदंति च संदेहान्वृन्दानामग्रतः स्थिताः ॥ ४ ॥\nवेदाभ्यासपराश्चान्ये तारनादेन सर्वशः ॥\nनादयंतो दिशां चक्रं तत्र सम्यग्द्विजोत्तमाः ॥ ५ ॥\nअन्ये कौतूहलाविष्टाः संचरान्विषमान्मिथः ॥\nपप्रच्छुर्जहसुश्चान्ये ज्ञात्वा मार्गप्रवर्तिनम् ॥ ६ ॥\nस्मृतिवादपराश्चान्ये तथान्ये श्रुतिपाठकाः ॥\nसंदेहान्स्मृतिजानन्ये पृच्छंति च परस्परम् ॥ ७ ॥\nकीर्तयंति तथा चान्ये पुराणं ब्राह्मणोत्तमाः ॥\nवृद्धानां पुरतस्तत्र सभामध्ये व्यवस्थिताः ॥ ८ ॥\nअथ तान्स मुनिर्दृष्ट्वा ब्राह्मणान्संशितव्रतान् ॥\nअभिवाद्य ततः प्राह सादरं विनयान्वितः ॥ ९ ॥\nमम बुद्धिः समुत्पन्ना शम्भोरायतनं प्रति ॥\nकर्तुं ब्राह्मणशार्दूलास्तस्मात्स्थानं प्रदर्श्यताम् ॥ ६.३७.१० ॥\nतवाहं देवदेवस्य शम्भोः प्रासादमुत्तमम् ॥\nविधायाराधयिष्यामि तमेव वृषभध्वजम् ॥ ११ ॥\nस एवं जल्पमानोऽपि मुहुर्मुहुरतंद्रितः ॥\nन तेषामुत्तरं लेभे शुभं वा यदि वाशुभम् ॥ १२ ॥\nततः कोपपरीतात्मा समुनिस्तान्द्विजोत्तमान् ॥\nशशाप तारशब्देन यथा शृण्वंति कृत्स्नशः ॥ १३ ॥\n॥ दुर्वासा उवाच ॥ ॥\nविद्यामदो धनमदस्तृतीयोऽभिजनोद्भवः ॥\nएते मदावलिप्तानामेत एव सतां दमाः ॥ १४ ॥\nतत्र येऽपि हि युष्माकं मदा एव व्यवस्थिताः ॥\nयतस्ततोऽन्वयेऽप्येवं भविष्यति मदान्विताः ॥ १५ ॥\nसदा सौहृदनिर्मुक्ताः पितरोऽपि सुतैः सह ॥\nभविष्यंति पुरे ह्यस्मिन्किं पुनर्बांधवादयः ॥ १६ ॥\nएवमुक्त्वा स विप्रेन्द्रो निवृत्तस्तदनन्तरम् ॥\nअपमानं परं प्राप्य ब्राह्मणानां द्विजोत्तमाः ॥ १७ ॥\nअथ तन्मध्यगो विप्र आसीद्वृद्धतमः सुधीः ॥\nसुशील इति विख्यातो वेदवेदांगपारगः ॥ १८ ॥\nस दृष्ट्वा तं मुनिं क्रुद्धं गच्छंतमपमानितम् ॥\nसत्वरं प्रययौ पृष्ठे तिष्ठ तिष्ठेति च ब्रुवन्॥ १९ ॥\nअथासाद्य गतं दूरं प्रणिपत्य मुनिं च सः ॥\nप्रोवाच क्षम्यतां विप्र विप्राणां वचनान्मम ॥ ६.३७.२० ॥\nएतैः स्वाध्यायसंपन्नैर्न श्रुतं वचनं तव ॥\nनोत्तरं तेन संदत्तं सत्यमेतद्ब्रवीम्यहम् ॥ २१ ॥\nतस्माद्भूमिर्मया दत्ता शंभुहर्म्यकृते तव ॥\nअस्मिन्स्थाने द्विजश्रेष्ठ प्रासादं कर्तुमर्हसि ॥ २२ ॥\nतस्य तद्वचनं श्रुत्वा दुर्वासा हर्षसंयुतः ॥\nक्षितिदानोद्भवां चक्रे स्वस्ति ब्राह्मणसत्तमाः ॥\nप्रासादं निर्ममे पश्चात्तस्य वाक्ये व्यवस्थितः ॥ २३ ॥\nअथ ते ब्राह्मणा ज्ञात्वा सुशीलेन वसुन्धरा ॥\nदेवतायतनार्थाय दत्ता तस्मै तपस्विने ॥ २४ ॥\nसर्वे कोपसमायुक्ताः सुशीलं प्रति ते द्विजाः ॥ २५ ॥\nततः प्रोचुः समासाद्य येन शप्ता दुरात्मना ॥\nवयं तस्मै त्वया दत्ता प्रासादार्थं वसुन्धरा ॥ २६ ॥\nतस्मात्त्वमपि चास्माकं बाह्य एव भविष्यसि ॥\nसुशीलोऽपि हि दुःशीलो नाम्ना संकीर्त्यसे बुधैः ॥ २७ ॥\nएषोऽपि तापसो दुष्टो यः करोति शिवालयम् ॥।\nनैव तस्य भवेत्सिद्धिश्चापि वर्षशतैरपि ॥ २८ ॥\nतथा कीर्तिकृतां लोके कीर्तनं क्रियते नरैः ॥\nततः संपश्यतां चास्य कीर्तिर्नास्य तु दुर्मतेः ॥ ॥ २९ ॥\nएष दुःशीलसंज्ञो वै तव नाम्ना भविष्यति ॥\nप्रासादो नाममात्रेण न संपूर्णः कदाचन ॥ ६.३७.३० ॥\nयस्मात्सौहृदनिर्मुक्ताः कृतास्तेन वयं द्विजाः ॥\nमदैस्त्रिभिः समायुक्ताः सर्वान्वयसमन्विताः ॥ ३१ ॥\nतस्मादेषोऽपि पापात्मा भविष्यति स कोपभाक् ॥\nतप्तं तप्तं तपो येन संप्रयास्यति संक्षयम्॥ ३२ ॥\nएवमुक्त्वाथ ते विप्राः कोपसंरक्तलोचनाः ॥\nदुःशीलं संपरित्यज्य प्रविष्टाः स्वपुरे ततः ॥ ३३ ॥\nदुःशीलोऽपि बहिश्चक्रे गृहं तस्य पुरस्य च ॥\nदेवशर्मा यथापूर्वं संत्यक्तः पुरवासिभिः ॥ ३४ ॥\nतस्यान्वयेऽपि ये जातास्ते बाह्याः संप्रकीर्तिताः ॥\nबाह्याः क्रियासु सर्वासु सर्वेषां पुरवासिनाम् ॥ ३५ ॥\n॥ सूत उवाच ॥ ॥\nएवं तेषु द्विजेंद्रेषु शापं दत्त्वा गतेषु च ॥\nदुर्वासाः प्राह दुःशीलं कोपसंरक्तलो चनः ॥ ३६ ॥\nमम सिद्धिं गता मंत्राः समर्थाः शत्रुसंक्षये ॥\nआथर्वणास्तथा चान्ये वेदत्रयसमुद्भवाः ॥ ३७ ॥\nतस्मादेतत्पुरं कृत्स्नं पशुपक्षि समन्वितम् ॥\nनाशमद्य नयिष्यामि यथा शत्रोर्हि दुष्टकः ॥ ३८ ॥\n॥ दुःशील उवाच ॥ ॥\nनैतद्युक्तं नरश्रेष्ठ तव कर्तुं कथंचन ॥।\nब्राह्मणानां कृते कर्म ब्राह्मणस्य विशेषतः ॥ ३९ ॥\nनिघ्नंतो वा शपंतो वा वदंतो वापि निष्ठुरम् ॥\nपूजनीयाः सदा विप्रा दिव्याँल्लोकानभीप्सुभिः ॥ ६.३७.४० ॥\nब्राह्मणैर्निर्जितैर्मेने य आत्मानं जयान्वितम् ॥\nतामिस्रादिषु घोरेषु नरकेषु स पच्यते ॥ ४१ ॥\nआत्मनश्च पराभूतिं तस्माद्विप्रात्सहेत वै ॥\nय इच्छेद्वसतिं स्वर्गे शाश्वतीं द्विजसत्तम ॥ ४२ ॥\nएतेषां ब्राह्मणेंद्राणां क्षेत्रे सिद्धिं समागताः ॥\nमंत्रास्ते तत्कथं नाशं त्वमेतेषां करिष्यसि ॥ ४३ ॥\nब्रह्मघ्ने च सुरापे च चौरे भग्नवते तथा ॥\nनिष्कृतिर्विहिता सद्भिः कृतघ्ने नास्ति निष्कृतिः ॥ ॥ ४४ ॥\nतस्मात्कोपो न कर्तव्यः क्षेत्रे चात्र व्यवस्थितैः ॥\nक्षमां कुरु मुनिश्रेष्ठ कृपां कृत्वा ममोपरि ॥४५ ॥\n॥ सूत उवाच ॥ ॥\nस तथेति प्रतिज्ञाय तत्र कृत्वावसत्तपः ॥\nप्राप्तश्च परमां सिद्धिं दुर्लभां त्रिदशैरपि ॥ ४६ ॥\nदुःशीलाख्यः क्षितौ सोऽपि प्रासादः ख्याति मागतः ॥\nयस्य संदर्शनादेव नरः पापात्प्रमुच्यते ॥ ४७ ॥\nतस्य मध्यगतं लिंगं शुक्लाष्टम्यां सदा नरः ॥\nयः पश्यति क्षणं ध्यात्वा नरकं स न पश्यति ॥ ४८ ॥\nइति श्रीस्कांदे महापुराणे एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दुःशीलाख्यप्रासादोत्पत्ति वर्णनंनाम सप्तत्रिंशोऽध्यायः ॥ ३७ ॥ ॥ छ ॥"
  }
]
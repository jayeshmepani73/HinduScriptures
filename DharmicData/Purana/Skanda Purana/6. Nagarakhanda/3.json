[
  {
    "text": "सूत उवाच।\nततः प्रणम्य भूयः स वसिष्ठं मुनिपुंगवम्।\nययौ तत्र सुतास्तस्य यत्र ते शतसंख्यकाः॥६.३.१॥\nतानपि प्राह नत्वा स तमेवार्थं नराधिपः।\nवसिष्ठवचनं कृत्स्नं तस्य तैरपि शंसितम्॥६.३.२॥\nततस्तान्स पुनः प्राह युष्माकं जनकोऽधुना।\nअशक्तो मा दिवं नेतुं सशरीरं विसर्जितः॥६.३.३॥\nतस्माद्यदि न मां यूयं याजयिष्यथ सांप्रतम्।\nपरित्यज्य करिष्यामि शीघ्रमन्यं पुरोहितम्॥६.३.४॥\nयो मां यज्ञप्रभावेन नयिष्यति सुरालयम्।\nअनेनैव शरीरेण सहितं गुरुपुत्रकाः॥६.३.५॥\nतस्य तद्वचनं श्रुत्वा सर्वे ते मुनिसत्तमाः।\nपरं कोपं समाविष्टास्तमूचुः परुषाक्षरैः॥६.३.६॥\nयस्मात्त्वया गुरुस्त्यक्तो हितकृत्पापवानसि।\nतस्माद्भवाधुना पाप चंडालो लोकनिंदितः॥६.३.७॥\nअथ तद्वचनांते स तत्क्षणात्पृथिवीपतिः।\nबभूवांत्यजरूपाढ्यो विकृताकारदेहभृत्॥६.३.८॥\nयवमध्यः कृशग्रीवः पिंगाक्षो भुग्ननासिकः।\nकृष्णांगः शंकुवर्णश्च दुर्गंधेन समावृतः॥६.३.९॥\nअथात्मानं समालोक्य विकृतं स नराधिपः।\nचण्डालधर्मिणं सद्यो लज्जयाऽधोमुखः स्थितः॥६.३.१०॥\nयाहियाहीति विप्रैस्तैर्भर्त्स्यमानो मुहुर्मुहुः।\nसर्वतः सारमेयैश्च क्लिश्यमानो निरर्गलैः।\nकाककोकिलसंकाशो जीर्णवस्त्रावगुंठितः॥६.३.११॥\nततः स चिन्तयामास दुःखेन महता वृतः।\nकिं करोमि क्व गच्छामि कथं शांतिर्भविष्यति॥६.३.१२॥\nकिं मयैतत्सुमूर्खेण वांछितं दुर्लभं पदम्।\nतत्प्रभावेन विभ्रष्टः कुलधर्मोऽपि मे स्वकः॥६.३.१३॥\nकिं जलं प्रविशाम्यद्य किं वा दीप्तं हुताशनम्।\nभक्षयामि विषं किं वा कथं स्यान्मृत्युरद्य मे॥६.३.१४॥\nअनेन वपुषा दारान्वीक्षयिष्यामि तान्कथम्।\nतादृशेन शरीरेण याभिः संक्रीडितं मया॥६.३.१५॥\nकथं पुत्रांस्तथा पौत्रान्सुहृत्संबंधिबांधवान्।\nवीक्षयिष्यामि तान्भूयस्तथान्यं सेवकं जनम्॥६.३.१६॥\nये मया निर्जिताः सर्वे रिपवः संगरे पुरा॥१५॥\nतेऽद्य मामीदृशं श्रुत्वा हर्षं यास्यंति निर्भयाः॥६.३.१७॥\nये मया तर्पिता दानैर्ब्राह्मणा वेदपारगाः।\nतेऽद्य मामीदृशं श्रुत्वा संभविष्यंति दुःखिताः॥६.३.१८॥\nतथा ये सुहृदोऽभीष्टा नित्यं मम हिते रताः।\nकामवस्थां प्रयास्यन्ति दृष्ट्वा मां स्थितमीदृशम्॥६.३.१९॥\nभद्रजात्या गजा ये मे मदान्धाः षष्टिहायनाः।\nमया विना मिथो युद्धे कस्तानद्य नियोक्ष्यति॥६.३.२०॥\nअश्वास्तित्तिरकल्माषाः सुदांताः सादिभिर्दृढैः।\nकस्तांश्चित्रपदन्यासैर्नियाम्यति मया विना॥६.३.२१॥\nतथा मे भृत्यवर्गास्ते कुलीना युद्धदुर्मदाः।\nमां विना कस्य यास्यंति समीपेऽद्य सुदुःखिताः॥६.३.२२॥\nसंख्याहीनस्तथा कोशस्तादृङ्मे बहुरत्नभाक्।\nकस्य यास्यति संभोगं मया हीनस्तु रक्षितः॥६.३.२३॥\nतथा मे संख्यया हीनं धान्यं गोजाविकं महत्।\nभविष्यति कथं हीनं मयाभीष्टैस्तु रक्षितम्॥६.३.२४॥\nएवं बहुविधं राजा स विलप्य च दुःखितः।\nजगाम नगराभ्याशं पद्भ्यामेव शनैःशनैः॥६.३.२५॥\nततो रात्रौ समासाद्य स्वं पुरं जनवर्जितम्।\nद्वारे स्थित्वा समाहूय पुत्रं मंत्रिभिरन्वितम्॥६.३.२६॥\nकथयामास वृत्तांतं सर्वं शापसमुद्भवम्।\nदूरे स्थितः स पुत्राणां वसिष्ठस्य महात्मनः॥६.३.२७॥\nवज्रपातोपमं वाक्यं तेऽपि तस्य निशम्य तत्।\nबाष्पपर्याकुलैरास्यै रुरुदुः शोकसंयुताः॥६.३.२८॥\nहा नाथ हा महाराज हा नित्यं धर्मवत्सल।\nत्वया हीना भविष्यामः कथमद्य सुदुःखिताः॥६.३.२९॥\nकिमेतद्युज्यते तेषां वासिष्ठानां दुरात्मनाम्।\nशापं ददुः स्वयाज्यस्य विशेषाद्विनतस्य च॥६.३.३०॥\nते वयं राजशार्दूल परित्यज्य गृहादिकम्।\nअन्त्यजत्वं गमिष्यामस्त्वया सार्धमसंशयम्॥६.३.३१॥\nत्रिशंकुरुवाच।\nभक्तिश्चेदस्ति युष्माकं ममोपरि निरर्गल।\nतन्मे पुत्रस्य मंत्रित्वं सर्वे कुरुत सांप्रतम्॥६.३.३२॥\nहरिश्चंद्रः सुपुत्रोयं मम ज्येष्ठः सुवल्लभः।\nनियोजयध्वमव्यग्राः पदव्यां मम सत्वरम्॥६.३.३३॥\nअहं पुनः करिष्यामि यन्मे मनसि संस्थितम्।\nमृत्युं वा संप्रयास्यामि सदेहो वा सुरालयम्॥६.३.३४॥\nएवमुक्त्वा परित्यज्य सर्वांस्तान्स महीपतिः।\nजगामारण्यमाश्रित्य पद्भ्यामेव शनैः शनैः॥६.३.३५॥\nतेपि सन्मंत्रिणस्तूर्णं पुत्रं तस्य सुसम्मतम्।\nराज्ये नियोजयासमासुर्नादवादित्रनिःस्वनैः॥६.३.३६॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये त्रिशंकूपाख्याने हरिश्चन्द्रराज्योपलंभोनाम तृतीयोऽध्यायः॥३॥"
  }
]
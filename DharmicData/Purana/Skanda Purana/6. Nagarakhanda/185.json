[
  {
    "text": "अतिथिरुवाच॥\nएतद्वः सर्वमाख्यातं यथा मे पिंगला गुरुः॥\nसंजाता कुररो जातो यथा तत्प्रवदान्यहम्॥१॥\nममासीद्द्रविणं भूरि पितृपैतामहं महत्॥२॥\nयेऽथ पुत्राश्च दायादा बांधवा अपि॥\nते मां सर्वे प्रबाधन्ते द्रव्यसस्यकृते सदा॥३॥\nयस्याहं न प्रयच्छामि स मां चैव प्रबाधते॥\nसीदमानस्तु सुभृशं दर्शयन्प्राणसंक्षयम्॥४॥\nएक साम्ना प्रयाचंते वित्तं भेदेन चापरे ॥\nभयदानेन चान्येऽपि केचिद्दंडेन च द्विजाः ॥ ५ ॥\nएवं नाहं क्वचित्सौख्यं तेषां पार्श्वाल्लभामि भोः ॥\nचिन्तयानो दिवानक्तं क्लेशस्य परि संक्षयम् ॥\nउपायं न च पश्यामि येन शांतिः प्रजायते ॥ ६ ॥\nअन्यस्मिन्दिवसे दृष्टः कृतमांसपरिग्रहः ॥\nकुररश्चंचुना व्योम्नि गच्छमानस्त्वरान्वितः ॥ ७ ॥\nहन्यमानः समंताच्च मांसार्थे विविधैः खगैः ॥\nअथ तेन परिक्षिप्तं तन्मांसं पक्षिजाद्भयात् ॥ ८ ॥\nयावत्तावत्सुखी जातस्तेऽपिसर्वे समुज्झिताः ॥\nमयापि क्लिश्यमानेन तद्वच्च निजबांधवैः ॥ ९ ॥\nसामिषं कुररं दृष्ट्वा वध्यमानं निरामिषैः ॥\nआमिषस्य परित्यागात्कुररः सुखमेधते ॥ ६.१८५.१० ॥\nएवं निश्चित्य मनसा सर्वानानीय बांधवान् ॥\nपुत्रान्पौत्रांस्ततः सर्वान्पुरस्तेषां निवेदितम् ॥ ११ ॥\nत्रिःसत्यं शपथं कृत्वा नान्यदस्तीति मे गृहे ॥\nविभज्यार्थं यथान्यायं यूयं गृह्णीत बान्धवाः ॥ १२ ॥\nततःप्रभृति तैर्मुक्तः सुखं तिष्ठाम्यहं द्विजाः ॥\nएतस्मात्कारणाज्जातो ममासौ कुररो गुरुः॥ १३ ॥\nअर्थसंपद्विमोहाय विमोहो नरकाय च ॥\nतस्मादर्थमनर्थं तं मोक्षार्थी दूरतस्त्यजेत् ॥ १४ ॥\nयथामिषं जले मत्स्यैर्भक्ष्यते श्वापदैर्भुवि॥\nआकाशे पक्षिभिश्चैव तथा सर्वत्र वित्तवान्॥१५॥\nदोषहीनोऽपि धनवान्भूपाद्यैः परिताप्यते॥\nदरिद्रः कृतदोषोऽपि सर्वत्र निरुपद्रवः॥१६॥\nआलंबिताः परैर्यांति प्रस्खलंति पदेपदे ॥\nगद्गदानि च जल्पंते धनिनो मद्यपा इव॥१७॥\nभक्ते द्वेषो बहिः प्रीती रुचितं गुरुलघ्वपि ॥\nमुखे च कटुता नित्यं धनिनां ज्वरिणामिव ॥१८॥\nअर्थानामर्जने दुःखमर्जितानां च रक्षणे ॥\nनाशे दुःखं व्यये दुःखं धिगर्थो दुःखभाजनम्॥१९॥\nअर्थार्थी जीव लोकोऽयं स्मशानमपि सेवते ॥\nजनितारमपि त्यक्त्वा निःस्वं यांति सुता अपि ॥ ६.१८५.२० ॥\nसुतस्य वल्लभस्तावत्पिता पुत्रोऽपि वै पितुः ॥\nयावन्नार्थस्य संबन्धस्ताभ्यां भावी परस्परम् ॥\nसंबन्धे वित्तजे जाते वैरं संजायते मिथः ॥ २१ ॥\nएतस्मात्कारणाद्वित्तं मया त्यक्तं तपोधनाः ॥\nतेन सौख्येन तिष्ठामि कुररस्योपदेशतः ॥ २२ ॥\nशृणुध्वं च महाभागा यथा मेऽहिर्गुरुः स्थितः ॥ २३ ॥\nयथा मया गृहं त्यक्तं दृष्ट्वा सर्पविचेष्टितम् ॥\nगृहारंभः सुदुःखाय सुखाय न कदाचन ॥ २४ ॥\nसर्पः परकृतं वेश्म प्रविश्य सुखमेधते ॥\nउषित्वा तत्र सौख्येन भूयोऽन्यत्तादृशं व्रजेत् ॥ २५ ॥\nमम त्वं कुरुते नैव ममेदं गृहमित्यसौ ॥\nन गृहं जायते तस्य न स्वयं हि कृतं यतः ॥ २६ ॥\nयः पुनः कुरुते हर्म्यं स्वयं क्लेशैः पृथग्विधैः ॥\nन तस्य याति तत्पश्चान्मृत्युकालेऽपि संस्थिते ॥ २७ ॥\nगृहात्संजायते भार्या ततः पुत्रश्च कन्यका ॥\nतेषामर्थे करोति स्म कृत्याकृत्यं ततः परम् ॥२८॥\nकोशकारमिवात्मानं वेष्टयन्नावबुध्यते ॥१२९ ॥\nपुत्रदारगृहक्षेत्रसक्ताः सीदंति जंतवः ॥\nलोभपंकार्णवे मग्ना जीर्णा वनगजा इव ॥ ६.१८५.३० ॥\nएकः पापानि कुरुते फलं भुंक्ते महाजनः ॥\nभोक्तारो विप्रमुच्यंते कर्ता दोषेण लिप्यते  ३१ ॥\nएतस्मात्कारणाद्धर्म्यं मया त्यक्तं द्विजोत्तमाः।\nमोक्षमार्गार्गला भूतं दृष्ट्वा सर्पविचेष्टितम् ॥ ३२ ॥\nएकरात्रं वसेद्ग्रामे त्रिरात्रं पत्तने वसेत् ॥\nयो याति स यतिः प्रोक्तो योऽन्यो योगविडंबकः ॥ ३३ ॥\nविधूमे च प्रशांताग्नौ यस्तु माधुकरीं चरेत् ॥\nगृहे च विप्रमुख्यानां यतिः स नेतरः स्मृतः ॥ ३४ ॥\nदण्डी भिक्षां च वा कुर्यात्तदेव व्यसनं विना ॥\nयस्तिष्ठति न वैराग्यं याति नैव यतिर्हि सः ॥ ३५ ॥\nदिवा स्वप्नं वृथान्नं च स्त्रीकथाऽऽलोक्यमेव च ॥\nश्वेतवस्त्रं हिरण्यं च यतीनां पतनानि षट्॥ ३६॥\nसमः शत्रौ च मित्रे च समलोष्टाश्मकांचनः ॥\nसुहृत्पुत्र उदासीनः स यतिर्नेतरः स्मृतः ॥ ३७ ॥\nसमौ मानापमानौ च स्वदेशे परिकेपि वा ॥\nयो न हृष्यति न द्वेष्टि स यतिर्नेतरः स्मृतः ॥ ३८ ॥\nयस्मिन्गृहे विशेषेण लभेद्भिक्षा च वाशनम् ॥\nतत्र नो याति यो भूयः स यतिर्नेतरः स्मृतः। ॥ ३९ ॥\nएवं ज्ञात्वा मया विप्र दृष्ट्वा सर्पविचेष्टितम् ॥\nसर्वसंगपरित्यागो मोक्षार्थं परिकल्पितः ॥ ६.१८५.४० ॥\nएवं ममाहिः संजातो गुरुर्ब्राह्मणसत्तमाः।\nतत्प्रभावान्महत्तेजः संजातं विग्रहे मम ॥ ४१ ॥\nयथा मे भ्रमरो जातो गुरुस्तद्वद्वदामि च ॥\nकस्मिन्वृक्षे मया दृष्टो भ्रमरः कोऽपि संगतः ॥४२॥\nशाखाय तु समाश्रित्य कृतपूर्वनिबंधनम् ॥\nवसंतसमये प्राप्ते पुष्पवंतश्च ये द्रुमाः ॥ ४३ ॥\nसुगन्धफलपुष्पाश्च सुगन्धदलसंयुताः ॥\nतेषामणुं समादाय श्रेष्ठश्रेष्ठतमं रसम् ॥ ४४ ।\nनियोजयति शाखाग्रे तरोरस्य सदैव हि ॥\nअनिर्विण्णतया हृष्टस्तदा सम्यङ्निरीक्षितः ॥ ४५ ॥\nमधुजालं ततो जातं कालेन महता महत् ॥\nयेनान्ये मधुना तृप्तिं प्राप्ताः शतसहस्रशः ॥ ४६ ॥\nतच्चेष्टितं मया वीक्ष्य शास्त्राण्यन्यानि भूरिशः ॥\nततस्तेषां समादाय सारभूतं पृथक्पृथक् ॥\nकृतानि भूरिशास्त्राणि वेदांतानि च कृत्स्नशः ॥ ४७ ॥\nउपजीवंति यान्यन्ये यथा भृङ्गास्तथा द्विजाः ॥ ४८ ॥\nएवं मे मधुपो जातो गुरुत्वे च द्विजोत्तमाः ॥\nतेनाहं तेजसा युक्तो नान्यदस्तीह कारणम्॥ ४९ ॥\nवेदांतवादिनो येऽत्र प्रभवंति व्रतान्विताः ॥\nनिर्लोभा गततृष्णाश्च ते भवंति सुतेजसः ॥ ६.१८५.५० ॥\nएकेनापि विहीना ये प्रभवंति कुबुद्धयः ॥\nलोभमोहान्विताः पापा जायंते ते विचेतसः ॥५१॥\nवेदांतानि सुभूरीणि मया दृष्ट्वा विचार्य च ॥\nसमरूपाः कृता ग्रन्था मर्त्यलोकहितार्थिना ॥ ५२ ॥\nएवं मे गुरुतां प्राप्तो मधुपो द्विजसत्तमाः ॥\nइषुकारो यथा जातस्तथा चैव ब्रवीमि वः॥५३॥\nआत्मावलोकनार्थाय मया दृष्टाः सहस्रशः॥\nयोगिनो ज्ञानसंपन्नास्तैः प्रोक्तं च स्वशक्तितः॥५४॥\nआत्मावलोकनं भावि सुशिष्याय यथा तथा॥\nस समाधिजद्वारेण चतुराशीतिकेन च॥५५॥\nआसनैस्तत्प्रमाणैश्च पद्मासनप्रपूर्वकैः॥\nअसंख्यैः कारणैश्चैव ह्यध्यात्मपठनैस्तथा॥\nततोपि लक्षितो नैव मयाऽत्मा च कथंचन॥५६॥\nततो वैराग्यमापन्नः प्रभ्रमामि धरातले॥\nगुर्वर्थे न च लेभेऽहं गुरुमात्मावलोकने ॥ ५७ ॥\nअन्यस्मिन्नहनि प्राप्ते राजमार्गेण गच्छता ॥\nमया दृष्टो महीपालः सैन्येन महता वृतः ॥ ५८ ॥\nततोऽहं मार्गमुत्सृज्य संमुखस्य महीपतेः ॥\nउटजद्वारमाश्रित्य किंचिदूर्ध्वोपि संस्थितः ॥ ५९ ॥\nतत्रापि च स्थितः कश्चित्पुरुषः कांडकारकः ॥\nऋजुकर्मणि संयुक्तः शराणां नतपर्वणाम्॥ ६.१८५.६० ॥\nतस्मिन्दूरगते भूपे तथान्यः सेवकोऽभ्यगात् ॥ ६१ ॥\nतं पप्रच्छ त्वरायुक्तः शृण्वतोऽपि मम द्विजाः ॥\nकांडकर्मणि संसक्तमृजुत्वेन स्थितं तदा ॥६२॥\nकियती वर्तते वेला गतस्य पृथिवीपतेः ॥\nमार्गेणानेन मे ब्रूहि येन गच्छामि पृष्ठतः॥६३॥\nसोऽब्रवीत्तं तदा विप्रा अधोवक्त्रः स्थितो नरः ॥\nअनेन राजमार्गेण गच्छमानो महीपतिः ॥ ६४ ॥\nन मया वीक्षितः कश्चिदिदानीं राजसेवक ॥\nतदन्यं पृच्छ चेत्कार्यं तवानेन ब्रवीतु सः ॥ ६५ ॥\nशरकर्मणि संसक्तस्त्वहमत्र व्यवस्थितः ॥\nतच्छ्रुत्वा वचनं तस्य स्वचित्ते चिन्तितं मया॥६६॥\nएकचित्ततया योगो ब्रह्मज्ञानसमुद्भवः ॥\nनान्यथा भविता मे स ततश्चित्तनिरोधनम् ॥\nकरोमि ब्रह्मसंसिद्ध्यै ततो मेऽसौ भविष्यति ॥ ६७ ॥\nततःप्रभृति चित्ते स्वे धारयामि सदैव तु ॥\nविश्वरूपं तथा सूर्यं हृत्पंकजनिवासिनम् ॥ ६८ ॥\nततो दिक्षु दिगन्तेषु गगने धरणीतले ॥\nतमेकं चैव पश्यामि नान्यत्किंचिद्द्विजोत्तमाः ॥ ६९ ॥\nअहं च तेजसा युक्तस्तत्प्रभावेण संस्थितः ॥ ६.१८५.७० ॥\nएवं मे स गुरुर्जातः शरकारो द्विजोत्तमाः ॥\nशृणुध्वं कन्यका जाता गुरुत्वे मे यथा पुरा ॥ ७१ ॥\nसर्वसंगपरित्यागी यदाहं निर्गतो गृहात् ॥\nममानुपृष्ठतश्चैव  ततो भार्या विनिर्गता ॥ ७२ ॥\nशिशुं पुत्रं समादाय कन्यामेकां च शोभनाम्॥\nततोऽहं भार्यया प्रोक्तो वानप्रस्थाश्रमे स्थितः॥७३॥\nकुरु मे वचनं मुक्तिरत्रैव हि भविष्यति॥\nब्रह्मचारी गृहस्थो वा वानप्रस्थोऽथवा यतिः॥\nयदि स्यात्संयतात्मा स नूनं मुक्तिमवाप्नुयात्॥७४॥\nअथवा मां परित्यज्य यदि यास्यसि चान्यतः॥\nतदहं च मरिष्यामि सत्यमेतदसंशयम्॥७५॥\nमृतायां मयि ते बालावेतावनुमरिष्यतः॥\nकुमारी च कुमारश्च तस्मान्नाथ दयां कुरु॥७६॥\nमा व्रजस्व परं तीर्थं परिजानन्नपि स्वयम्॥\nहाटकेश्वरजं क्षेत्रमेतत्पुण्यतरं स्मृतम्॥७७॥\nसर्वेषामेव तीर्थानां श्रुतमेतन्मया विभो॥\nवदतां ब्राह्मणेन्द्राणां तथान्येषां तपस्विनाम्॥७८॥\nश्लोकोऽयं बहुधा नाथ कीर्त्यमानो मया विभो॥\nविश्वामित्रस्य वक्त्रेण सन्मुनेः सत्यवादिनः॥७९॥\nपुनंति सर्वतीर्थानि स्नानदानादसंशयम्॥\nहाटकेश्वरजं क्षेत्रं स्मरणादपि पावयेत्॥६.१८५.८॥।\nततः कृच्छ्रात्प्रतिज्ञातं मयाश्रमनिषेवणम्॥\nवानप्रस्थोद्भवं वा स्यात्ततोऽहं तत्र संस्थितः॥८१॥\nतत्रस्थस्य हि मे कन्या क्रीडते परतः स्थिता॥\nवलयापूरिताभ्यां च प्रकोष्ठाभ्यां ततस्ततः ॥ ८२ ॥\nयथायथा सा कुरुते कन्दमूलफलाशनम् ॥\nतनुत्वं याति कायेन तथा चैव दिनेदिने ॥ ८३ ॥\nततो मे जायते दुःखं तेषां पतन संभवम् ॥\nकस्यचित्त्वथ कालस्य संजातं वलयत्रयम् ॥\nतस्या हस्ते ततस्ताभ्यां शब्दः संजायते मिथः ॥ ८४ ॥\nततः कालेन महता ताभ्यामेकं व्यवस्थितम् ॥\nन संघर्षो न शब्दश्च तत्रस्थस्य च जायते ॥ ८५ ॥\nतद्विचिन्त्य मया सोऽपि ह्याश्रमः परिवर्जितः ॥\nचिन्तितं च मया चित्ते कृत्वा चैवं सुनिश्चयम् ॥ ८६ ॥\nबहुभिः कलहो नित्यं द्वाभ्यां संघर्षणं तथा ॥\nएकाकी विचरिष्यामि कुमारीवलयं यथा ॥ ८७ ॥\nततः सुप्तां परित्यज्य तां भार्यां शिशुसंयुताम् ॥\nगतोऽहं दूरमध्वानं यत्र नो वेत्ति सा च माम् ॥ ८८ ॥\nयत्राऽस्तमितशायी च यलब्धकृतभोजनः ॥\nभ्रमामि मेदिनीपृष्ठे त्यक्त्वा संसारबन्धनम् ॥ ८९ ॥\nततो मे ज्ञानमापन्नमेवं विप्राः शनैःशनैः ॥\nअतीतानागतं चैव वर्तमानं विशेषतः ॥ ६.१८५.९० ॥\nएवं मे कन्यका जाता गुरुत्वे द्विजसत्तमाः ॥ ९१ ॥\nएतद्वः सर्वमाख्यातं यत्पृष्टोऽस्मि गुरोः कृते ॥\nन युष्माकं पुरो मिथ्या कीर्तयामि कथंचन॥ ॥ ९२ ॥\nएवं मे ज्ञानमुत्पन्नं प्रकारैः षड्भिरेव च ॥\nएभिर्लोकोत्तरं ज्ञानं युष्मत्प्रत्ययकारकम् ॥ ९३ ॥\n॥ सूत उवाच ॥ ॥\nततस्ते ब्राह्मणाः सर्वे पप्रच्छुस्तं द्विजोत्तमाः ॥\nवानप्रस्थाश्रमं त्यक्त्वा भार्यां शिशुसमन्विताम् ॥\nक्व गतस्त्वं तदाचक्ष्व कियत्कालं च संस्थितः ॥ ९४ ॥\n॥ अतिथिरुवाच ॥ ॥\nअहं भीतः सहस्राणि ग्रामाणां च शतानि च ॥\nयत्रास्तमितशायी सन्ननेकानि द्विजोत्तमाः ॥\nसंख्यया रहितान्येव वर्षाणां च शतानि च ॥ ९५ ॥\nदृष्टानि मुख्यतीर्थानि तथैवायतनानि च ॥\nदृष्टाश्च पर्वताः श्रेष्ठा नद्यश्च विमलोदकाः ॥ ९६ ॥\nस्वयमेव मया ज्ञातो वाराणस्यां स्थितेन च ॥\nयज्ञः पैतामहो भावी स्थानेऽस्मिन्मामके यतः ॥९७॥\nततोऽहं सत्वरं प्राप्तः कौतुकेन द्विजोत्तमाः ॥\nकीदृशः स मखो भावी यत्र यज्वा पितामहः ॥ ९८ ॥\n॥ सूत उवाच ॥ ॥\nएतस्मिन्नंतरे प्राप्ताः सर्वे देवाः सवासवाः ॥\nवासुदेवं पुरस्कृत्य तथा चैव महेश्वरम्॥९९॥\nकमान्तरं समासाद्य पुलस्त्याद्यास्तथर्त्विजः ॥\nब्रह्मापि स्वयमायातो मृगचर्मधरस्तथा॥६.१८५.१००॥\nततस्ते तुष्टिमापन्नास्तस्य ज्ञानेन तेन च ॥\nप्रोचुश्च वरदास्तुभ्यं सर्व एव दिवौकसः ॥ १०१ ॥\nतस्माद्वरय भद्रं ते प्रार्थयस्व यथेप्सितम् ॥\nअवश्यं तव दास्यामो यद्यपि स्यात्सुदुर्लभम् ॥ १०२ ॥ ॥\n॥ अतिथिरुवाच ॥ ॥\nयदि तुष्टाः सुरा मह्यं प्रयच्छंति वरं मम ॥\nअनेनैव शरीरेण देवत्वं प्रार्थयाम्यहम् ॥ १०३ ॥\nयज्ञभागसमोपेतं तथान्येषां दिवौकसाम्॥\nविशेषेण सुरश्रेष्ठाः स्थानं चोपरि संस्थितम् ॥ १०९ ॥\n॥ देवा ऊचुः ॥ ॥\nनूनं त्वं विबुधो भूत्वा देवलोके निवत्स्यसि ॥\nअनेनेव शरीरेण यज्ञभागविवर्जितः ॥ १०५ ॥\nयच्छामो यदि ते विप्र यज्ञांशं मानुषस्य भोः ॥\nअप्रामाण्यं श्रुतेर्भावि तव दत्तेन तेन च ॥ १०६ ॥\n॥अतिथिरुवाच ॥ ॥\nदेवत्वेन न मे कार्यं यज्ञांशरहितेन च ॥\nतदहं साधयिष्यामि यथा मुक्तिर्भविष्यति ॥ १०७ ॥\nतच्छ्रुत्वा पद्मजः प्राह सर्वान्देवान्कृतांजलिः ॥\nशृण्वंतु देवताः सर्वा यद्ब्रवीमि हितं वचः ॥ १०९ ॥\nममायं ब्राह्मणो यज्ञे दूरादेव समागतः ॥\nनागरस्तु विशेषेण पात्रं ज्ञानसमुद्भवम् ॥ १०९ ॥\nप्रतिज्ञातस्तथा सर्वैर्वरोऽस्य विबुधैर्यतः ॥\nतस्मात्प्रदीयतामस्मै यदभीष्टं सुरोत्तमाः ॥ ६.१८५.११० ॥ ॥\n॥ महेश्वर उवाच ॥ ॥\nयथाऽस्य जायते तृप्तिर्यज्ञभागाधिका सदा ॥\nतथाहं कथयिष्यामि शृण्वंतु विबुधोत्तमाः ॥ १११ ॥\nय एष क्रियते यज्ञस्तस्य नाथो हरिः स्मृतः॥\nएतस्मात्कारणात्प्रोक्तः स देवो यज्ञपूरुषः ॥ ११२ ॥\nअद्यप्रभृति यत्किंचिच्छ्राद्धं मर्त्ये भविष्यति ॥\nदैवं वा पैतृकं वाऽपि तस्य चांते व्यवस्थितः ॥ ११३ ॥\nएतस्य नाम संकीर्त्य पश्चाच्च यज्ञपूरुषम् ॥\nसंकीर्त्य भोजनं देयं ब्राह्मणस्य द्विजोत्तमाः ॥ ११४ ॥\nतेनास्य भविता तृप्तिर्यज्ञांताऽभ्यधिका सदा ॥\nअदत्त्वास्य कृतं श्राद्धं यत्किंचित्प्रभविष्यति ॥११५॥\nतद्यास्यत्यखिलं व्यर्थं तथा भस्महुतं यथा ॥\nवैश्वदेवांतमासाद्य यश्चैनं पूजयिष्यति ॥ ११६ ॥\nविष्णुनामसमोपेतं भविष्यति तदक्षयम् ॥\nदत्तं स्वल्पमपि प्रायः श्रद्धापूतेन चेतसा ॥ ११७ ॥\nश्राद्धे वा वैश्वदेवे वा यश्चैनं नार्चयिष्यति ॥\nसंप्राप्तं व्यर्थतां तस्य तच्च सर्वं भविष्यति ॥११८॥\nअस्मिंस्तुष्टिं गते सर्वे सुरा यास्यंति संमुदम् ॥\nपितरश्च तमायांति विमुखे संमुखे तथा ॥ ११९ ॥\nतच्छ्रुत्वा विबुधाः सर्वे महेश्वरवचस्तदा ॥\nतथेति मुदिताः प्रोचुर्ब्रह्मविष्णुपुरस्सराः ॥ ६.१८५.१२० ॥\nततःप्रभृति संजाता पूजा चातिथिसंभवा ॥\nतस्मात्सर्वप्रयत्नेन पूजा कार्याऽतिथेः सदा ॥\nयज्ञे पूरुषयज्ञस्य न चैकस्य कथंचन ॥ १२१ ॥ ॥\n॥ अतिथिरुवाच ॥ ॥\nअत्रास्ति मामकं तीर्थं मया यत्र तपः कृतम् ॥\nहाटकेश्वरजे क्षेत्रे पुरुकाले द्विजोत्तमाः ॥१२२॥\nअंगारकेण संयुक्ता चतुर्थी स्याद्यदा तिथिः ॥\nसांनिध्यं तत्र कार्यं च सर्वैर्देवैश्च तद्दिने ॥ १२३ ॥\nकुर्यात्तत्रैव यः स्नानं तस्मिन्नहनि संस्थिते ॥\nसर्वतीर्थफलं तस्य जायतां वः प्रसादतः ॥ १२४ ॥\nतथास्त्विति ततः सर्वेऽतिथिं प्रोचुः सुरोत्तमाः ॥\nएतस्मिन्नंतरे प्राह पुलस्त्यर्षिः पितामहम् ॥१२५॥ ॥\nपुलस्त्य उवाच ॥ ॥\nऋत्विजः सकला देवाः संस्थिताः कौतुकान्विताः ॥\nउत्तिष्ठंतु च ते शीघ्रं यज्ञकर्मप्रसिद्धये ॥ १२६ ॥\nएतस्मिन्नंतरे सर्वे तस्य वाक्यप्रणोदिताः ॥\nउत्थिता ऋत्विजो ये च स्वानि स्थानानि भेजिरे ॥\nततः प्रववृते यज्ञः सपुनर्द्विजसत्तमाः ॥\nकुर्वता यज्ञकर्माणि होमपूर्वाणि यानि च ॥ १२७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये तीर्थोत्पत्तिमाहात्म्यवर्णनं ना\nम पञ्चाशीत्युत्तरशत तमोऽध्यायः ॥ १८५ ॥ ॥ छ ॥"
  }
]
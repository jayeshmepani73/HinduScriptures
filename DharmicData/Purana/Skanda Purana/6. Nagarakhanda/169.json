[
  {
    "text": "॥ ऋषय ऊचुः ॥ ॥\nकस्मात्सा तुष्टिदा प्रोक्ता नागराणां विशेषतः ॥\nधारानामेति विख्याता कस्मात्सा धरणीतले ॥ १ ॥\n॥ सूत उवाच ॥ ॥\nचमत्कारपुरे पूर्वं धारानामेति विश्रुता ॥\nआसीत्तपस्विनी साध्वी नागरी ब्राह्मणोत्तमा ॥\nतस्याः सख्यमरुन्धत्या आसीत्पूर्वं सुमेधया ॥ २ ॥\nअरुन्धती यदा प्राप्ता चमत्कारपुरे शुभे ॥\nस्नानार्थं शंखतीर्थं तु वसिष्ठेन समागता ॥ ३ ॥\nतया दृष्टाथ सा तत्र अंगुष्ठाग्रेण संस्थिता ॥\nवायुभक्षा निराहारा दिव्येन वपुषान्विता ॥ ४ ॥\nतया पृष्टा च सा साध्वी का त्वं कस्य सुता शुभे ॥\nकिमर्थं तु स्थिता चोग्रे तपसि ब्रूहि मे शुभे ॥ ५ ॥\n॥ धारोवाच ॥ ॥\nदेवशर्माख्यविप्रस्य सुताहं नागरस्य च ॥\nबालत्वे वर्तमानाया वैधव्यं मे व्यवस्थितम् ॥ ६ ॥\nशंखतीर्थस्य माहात्म्यं श्रुत्वा शंखेश्वरस्य च ॥\nततोऽहं संस्थिता ह्यत्र तस्यैवाराधने स्थिता ॥ ७ ॥ ॥\n॥ अरुन्धत्युवाच ॥ ॥\nतवोपरि महान्स्नेहो दर्शनात्ते व्यवस्थितः ॥\nतस्मादागच्छ गच्छावो ममाश्रमपदं शुभम् ॥ ८ ॥\nसरस्वत्या स्तटे शुभ्रे सर्वपातकनाशने ॥\nशास्त्रगोष्ठीरता नित्यं तत्र तिष्ठ मया सह ॥ ९ ॥\nततः संप्रस्थिता सा तु तया सार्धं तपस्विनी ॥\nअनुज्ञाता स्वपित्रा तु जनन्या बांधवैस्तथा ॥ ६.१६९.१० ॥\nतस्याः सख्यं चिरं कालं तया सह बभूव ह ॥\nकस्यचित्त्वथ कालस्य सा शक्तिस्तत्र चागता ॥ ॥ ११ ॥\nविश्वामित्रेण संसृष्टा वसिष्ठस्य वधाय च ॥\nसा स्तंभिता वसिष्ठेन कृता देवीस्वरूपिणी ॥\nसंपूज्या देवमर्त्यानां सर्वरक्षाप्रदा शुभा ॥ १२ ॥\nततस्तु धारया तस्याः कैलासशिखरोपमः ॥\nप्रासादो निर्मितो विप्रा नानारत्नविचित्रितः ॥ १३ ॥\nचकाराथ ततः स्तोत्रं तस्याः सा च तपस्विनी ॥ १४ ॥\nनमस्ते परमे ब्राह्मि धारयोगे नमोनमः ॥\nअर्धमात्रे परे शून्ये तस्यार्धार्धे नमोस्तु ते ॥- ॥ १५ ॥\nनमस्ते जगदाधारे नमस्ते भूतधारिणि ॥\nनमस्ते पद्मपत्राक्षि नमस्ते कांचनद्युते ॥ १६ ॥\nनमस्ते सिंहयानाढ्ये नमस्तेऽस्तुमहाभुजे ॥\nनमस्ते देवताभीष्टे नमस्ते दैत्यसूदिनि ॥ १७ ॥\nनमस्ते महिषाक्रांतशरीरच्छिन्नमस्तके ॥\nनमस्ते विंध्यनिरते सुरामांसबलिप्रिये ॥ १८ ॥\nत्वं लक्ष्मीस्त्वं शची गौरी त्वं सिद्धिस्त्वं विभावरी ॥\nत्वं स्वाहा त्वं स्वधा तुष्टिस्त्वं पुष्टिस्त्वं सुरेश्वरी ॥ १९ ॥\nशक्तिरूपासि देवि त्वं सृष्टिसंहारका रिणी ॥\nत्वयि दृष्टमिदं सर्वं त्रैलोक्यं सचराचरम् ॥ ६.१६९.२० ॥\nयथा तिलेस्थितं तैलं दधिसंस्थं यथा घृतम् ॥\nहविर्भुजश्च काष्ठस्थः सुगुप्तं लभ्यते न हि ॥ २१ ॥\nतथा त्वमपि देवेशि सर्वगापि न लक्ष्यसे ॥ २२ ॥\n॥ सूत उवाच ॥ ॥\nएतेन स्तोत्रमुख्येन स्मृता सा परमेश्वरी ॥\nबहूनि वर्ष पूगानि पूजयंत्या दिनेदिने ॥ २३ ॥\nकस्यचित्त्वथ कालस्य चैत्रशुक्लाष्टमी सिता ॥\nतस्मिन्नहनि देवी सा नद्यां संस्नाप्य पूजिता ॥ २४ ॥\nबलि पूजां ततो दत्त्वा स्तोत्रेणानेन च स्तुता ॥\nततः प्रत्यक्षतां गत्वा तामुवाच तपस्विनीम् ॥२५॥\nपुत्रि तुष्टास्मि भद्रं ते स्तोत्रेणानेन चानघे ॥\nवरं वरय भद्रं ते तव दास्यामि वांछितम् ॥ २६ ॥\n॥ धारोवाच ॥ ॥\nयदि तुष्टासि मे देवि यदि देयो वरो मम ॥\nतन्मे नाम तवाप्यस्तु प्रासादेऽत्र हि केवलम्॥ २७ ॥\nअपरं नागरो योऽत्र त्वस्मिन्नहनि संस्थिते ॥\nप्रदक्षिणात्रयं कृत्वा तव दत्त्वा फलत्रयम् ॥ २८ ॥\nस्तोत्रेणानेन भवतीं स्तुत्वा च कुरुते नतिम्॥\nतस्य संवत्सरं यावद्रोगो रक्ष्यस्त्वयाऽखिलः ॥२९।।\nया च वंध्या भवेन्नारी सा भूयात्पुत्रसंयुता ॥\nदुर्भगा च ससौभाग्या कुरूपा रूपसंभवा ॥\nरोगिणी रोगनिर्मुक्ता सर्वसौख्यसमन्विता ॥ ६.१६९.३० ॥\n॥ देव्युवाच ॥ ॥\nअहं धारेति विख्याता प्रासादेऽत्र त्वया कृते॥\nभविष्यामि न सन्देहस्तव कीर्तिकृते सदा ॥ ३१ ॥\nअत्र यो नागरो भक्त्या समागत्य तपस्विनि ॥\nप्रदक्षिणात्रयं कुर्याद्दत्त्वा मम फलत्रयम् ॥ ३२ ॥\nसोऽपि संवत्सरं यावद्भविता रोगवर्जितः ॥\nएवमुक्ता तु सा देवीततश्चादर्शनं गता ॥ ३३ ॥\nधारापि संस्थिता तत्र अरुन्धत्या समन्विता ॥\nअद्यापि दृश्यते व्योम्नि तस्याश्चापि समीपगा ॥ ३४ ॥\nएतद्धारोद्भवं योऽत्र वृत्तांतं कीर्तयिष्यति ॥\nशृणुयाद्वा द्विजश्रेष्ठा मुच्येत्पापाद्दिनोद्भवात् ॥ ३५ ॥\nतस्मात्सर्वप्रयत्नेन पठनीयं विशेषतः ॥\nश्रोतव्यं च प्रभक्त्येदं नागरैश्च विशेषतः ॥ ३६ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धारानामोत्पत्तिवृत्तांत धारादेवीमाहात्म्यवर्णनं नामैकोनसप्तत्युत्तरशततमोऽध्यायः ॥१६९॥"
  }
]
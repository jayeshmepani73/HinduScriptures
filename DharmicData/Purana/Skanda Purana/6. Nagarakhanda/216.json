[
  {
    "text": "॥ आनर्त उवाच ॥ ॥\nअन्येऽपि विविधाः कालाः सन्ति पुण्यतमा द्विज ॥\nकस्माच्चेंदुक्षये श्राद्धं विशेषा त्समुदाहृतम्॥ १ ॥\nएतन्मे सर्वमाचक्ष्व विस्तरेण महामुने ॥ २ ॥\n॥ भर्तृयज्ञ उवाच ॥ ॥\nसत्यमेतन्महाराज श्राद्धार्हाः संति भूरिशः ॥\nकालाः पितृगणानां च तृप्तिदास्तुष्टिदाश्च ये ॥ ३ ॥\nमन्वाद्या वा युगाद्याश्च तेषां संक्रांतयोऽपराः ॥\nव्यतीपातो गजच्छाया ग्रहणं सोम सूर्ययोः ॥ ४ ॥\nएतेषु युज्यते श्राद्धं प्रकर्तुं पितृतृप्तये ॥\nतथा तीर्थे विशेषेण पुण्य आयतने शुभे ॥ ५ ॥\nश्राद्धार्हैर्ब्राह्मणैः प्राप्तैर्द्रव्यैर्वा पितृवल्लभैः ॥\nअपर्वण्यपि कर्तव्यं सदा श्राद्धं विचक्षणैः ॥ ६ ॥\nसोमक्षये विशेषेण शृणुष्वैकमना नृप ॥\nअमा नाम रवे रश्मिसहस्रप्रमुखः स्थितः ॥ ७ ॥\nयस्य स्वतेजसा सूर्यः प्रोक्तस्त्रैलोक्यदीपकः ॥\nतस्मिन्वसति येनेन्दुरमावस्या ततः स्मृता ॥ ८ ॥\nअक्षया धर्मकृत्ये सा पितृकृत्ये विशेषतः ॥\nअग्निष्वात्ता बर्हिषद आज्यपाः सोमपास्तथा ॥ ९ ॥\nरश्मिपा उपहूताश्च तथैवायंतुनाः परे ॥\nतथा श्राद्धभुजश्चान्ये स्मृता नान्दीमुखा नृप ॥ ६.२१६.१० ॥\nएते पितृगणाः ख्याता नव देवसमुद्भवाः ॥\nआदित्या वसवो रुद्रा नासत्यावश्विनावपि ॥ ११ ॥\nसन्तर्पयन्ति ते चैतान्मुक्त्वा नान्दीमुखान्पितॄन् ॥\nब्रह्मणा ते समादिष्टाः पितरो नृपसत्तम ॥ १२ ॥\nतान्संतर्प्य ततः सृष्टिं कुरुते पद्मसंभवः ॥ ॥ १३ ॥\nपितरो अन्येऽपि मर्त्या निवसन्ति त्रिविष्टपे ॥\nद्विविधास्ते प्रदृश्यंते सुखिनोऽसुखिनः परे ॥ १४ ॥\nयेभ्यः श्राद्धानि यच्छंति मर्त्य लोके स्ववंशजाः ॥\nते सर्वे तत्र संहृष्टा देववन्मुदिताः स्थिताः ॥ १५ ॥\nयेषां यच्छन्ति ते नैव किंचित्किञ्चित्स्ववंशजाः ॥\nक्षुत्पिपासाकुला स्ते च दृश्यन्ते बहुदुःखिताः ॥ १६ ॥\nकस्यचित्त्वथ कालस्य पितरः सुरपूजिताः ॥\nअग्निष्वात्तादयः सर्वे त्रिदशेन्द्रमुपस्थिताः ॥ १७ ॥\nभक्त्या दृष्टा महाराज सहस्राक्षेण पूजिताः ॥\nतथान्यैर्विबुधैः सर्वैः प्रस्थिताः स्वे निकेतने ॥ १८ ॥\nपितृलोकं महाराज दुर्लभं त्रिदशैरपि ॥\nतान्दृष्ट्वा प्रस्थितान्राजन्पितरो मर्त्यसंभवाः ॥ १९ ॥\nक्षुत्पिपासार्दिता ये च त ऊचुर्दैन्यमाश्रिताः ॥\nस्तुत्वाऽथ सुस्तवैर्दिव्यैः पितृसूक्तैश्च पार्थिव ॥ ॥ ६.२१६.२० ॥\nवेदोक्तैरपरैश्चैव पितृतुष्टिकरैः परैः ॥\nततः प्रोचुश्च संहृष्टाः पितरस्तान्सुरोद्भवाः ॥ २१ ॥\nप्रसन्नाः स्मो वयं सर्वे युष्माकं शंसितव्रताः ॥\nतस्माद्ब्रूत वयं येन यच्छामो वो हृदि स्थितम् ॥ २२ ॥\n॥ पितर ऊचुः ॥ ॥\nवयं हि पितरः ख्याता मनुष्याणामिहागताः ॥\nस्वर्गे स्वकर्मणा नित्यं निवसाम सुरैः सह ॥ २३ ॥\nविमानेषु विचित्रेषु संस्थिताः सर्वतोदिशम् ॥\nवांछितेषु च लोकेषु यामो ध्वजपताकिषु ॥ २४ ॥\nहंसबर्हिण जुष्टेषु संसेव्येष्वप्सरोगणैः ॥\nगन्धर्वैर्गीयमानाश्च स्तूयमानाश्च गुह्यकैः ॥ २५ ॥\nपरं सन्तिष्ठमानानामस्माकं त्रिदशैः सह ॥\nअत्यर्थं जायते तीव्रा क्षुत्पिपासा सुदारुणा ॥ २६ ॥\nयस्या मन्यामहे चित्ते वह्निमध्यगता वयम् ॥\nभक्षयामः किमेतान्हि पक्षिणो विविधानपि ॥\nहंसादीन्मधुरालापान्किं वा चाप्सरसां गणान् ॥ २७ ॥\nयदि कश्चित्क्षुधाविष्टः कञ्चिदादाय पक्षिणम् ॥\nगुप्तो गृह्णाति भक्षार्थं हन्तुं शक्तोऽपि सोऽपि न ॥ २८ ॥\nअजराश्चामराश्चैव स्वर्गे ये स्वर्गगाः खगाः ॥\nतथा मनोरमा वृक्षा नन्दनादि वनेषु च ॥ २९ ॥\nफलिता ये प्रदृश्यंते प्राप्यांश्चापि मनोरमाः ॥\nतत्फलानि वयं सर्वे गृह्णीमः पितरो यदि ॥ ६.२१६.३० ॥\nन त्रुटंत्यपि यत्नेन समाकृष्टानि तान्यपि ॥\nएतल्लेखापगातोयं तृषार्त्ता यदि यत्नतः ॥\nप्रपिबामो न हस्तेषु तच्च तोयं पुनः स्पृशेत् ॥ ३१ ॥\nभुंजानश्च न कोऽप्यत्र दृश्यतेऽत्र पिबन्नपि ॥\nतस्मात्त्रिविष्टपावासो ह्यस्माकं घोरदारुणः ॥ ३२ ॥\nएते सुरगणाः सर्वे ये चान्ये गुह्यकादयः ॥\nदृश्यंतेऽत्र विमानस्था सर्वे संहृष्टमानसाः ॥ ३३ ॥\nक्षुत्पिपासापरित्यक्ता नानाभोगसमाश्रयाः ॥\nकदाचिच्च वयं सर्वे भवामस्तादृशा इव ॥ ३४ ॥\nक्षुत्पिपासापरित्यक्ताः सतोषं परमं गताः ॥\nतत्किं कारणमेतद्यत्क्षुत्पि पासा प्रजायते ॥ ३५ ॥\nआकस्मिकी च बाधा नः कदाचिन्न प्रणश्यति ॥\nतथा कुरुत भद्रं वो यथा तुष्टिः प्रजायते ॥ ३६ ॥\nशाश्वती नो यथाऽन्येषां देवानां स्वर्गवासिनाम् ॥\nयूयं हि पितरो यस्माद्देवानां भावितात्मनाम् ॥ ३७ ॥\nवयं चैव मनुष्याणां तेन वः शरणं गताः ।। ॥\n॥ पितर ऊचुः ॥ ॥\nअस्माकमपि चैवैषा कष्टावस्था प्रजायते ॥ ३८ ॥\nशक्राद्या विबुधा व्यग्राः श्राद्धं यच्छंति नो यदा ॥\nततश्चागत्य तान्सर्वे देवान्संप्रार्थयामहे ॥ ३९ ॥\nततस्तृप्तिं प्रगच्छामस्तैर्देवैस्तर्पिता वयम् ॥\nयुष्माकं वंशजा ये च प्रयच्छंति समाहिताः ॥ ६.२१६.४० ॥\nकथं न तृप्तिमायातास्ते सर्वे तैः प्रतर्पिताः ॥\nयत्र प्रमादिभिर्वंश्यैर्न तर्प्यंते कथंचन ॥ ४१ ॥\nक्षुत्पिपासाकुलाः सर्वे ते तदा स्युर्न संशयः ॥\nकिं पुनर्नरकस्था ये धर्मराजनिवेशने ॥ ४२ ॥\nएतद्धि कारणं प्रोक्तं युष्माकं च कथंचन ॥\nक्षुत्पिपासोद्भवं रौद्रं युष्माभिर्यदुदीरितम् ॥ ४३ ॥\nतदस्माकं विभागं चेद्यूयं यच्छत सत्तमाः ॥\nसर्वे कव्यस्य दत्तस्य तत्कुर्मो वै हितं शुभम् ॥ ४४ ॥\nब्रह्माणं प्रार्थयित्वा च स्वयं गत्वा तदंतिकम्॥\nबाढमित्येव तैरुक्ते तत आदाय तानपि ॥ ४५ ॥\nदिव्याः पितृगणाः प्राप्ता विधेः सदनमुत्तमम् ॥\nनांदीमुखान्पुरस्कृत्य पितॄन्यांस्तर्पयेद्विधिः ॥ ४६ ॥\nसृष्टिकाले तु संप्राप्ते वृद्धिकामः सुरेश्वरः ॥\nअथ तैः सह ते सर्वे स्तुत्वा तं कमलासनम् ॥\nप्रणिपत्य स्थिताः सर्वे पितरो विनयान्विताः ॥ ४७ ॥\nपितॄंस्तान्विनयोपेतान्प्रणिपातपुरःसरान् ॥\nविधिः प्रोवाच राजेंद्र सांत्वयञ्श्लक्ष्णया गिरा ॥ ४८ ॥\n॥ ब्रह्मोवाच ॥ ॥\nकिमर्थं पितरः सर्वे समायाता ममांतिकम् ॥\nदेवतानां मया सार्धं संपूज्याः सर्वदा स्थिताः ॥ ४९ ॥\nतथान्येऽपि च दृश्यंते युष्माभिः सह संगताः ॥\nय एते मानवा काराः स्वल्पतेजोन्विताः स्थिताः ॥ ६.२१६.५० ॥\n॥ पितर ऊचुः ॥ ॥\nपितरो मानवा ह्येते स्वर्गं प्राप्ताः स्वकर्मभिः ॥\nदेवानां मध्यसंस्थाश्च पीड्यंते क्षुत्पिपासया ॥ ५१ ॥\nयदा यच्छंति नो वंश्याः कव्यं चैव प्रमादतः ॥\nतदा गच्छंति नो तृप्तिं यानैर्यांति यथा सुराः ॥ ५२ ॥\nतदैतैः प्रार्थनाऽस्माकं कृता शाश्वततृप्तये ॥\nन च शक्ता वयं दातुं तेन त्वां समुपस्थिताः ॥ ५३ ॥\nयथा स्युर्देवता व्यग्रास्तदाऽस्माकमपि प्रभो। ॥\nकव्यं विना भवेदेषा दशा कष्टा सुरेश्वर ॥ ५४ ॥\nतस्मात्कुरु प्रसादं नः समेमेतैः सुरेश्वर ॥\nयथा स्याच्छाश्वती तृप्तिः स्वस्थानस्थायिनामपि॥ ॥ ५५ ॥\nएतेऽस्माकं प्रदास्यंति कव्यं यन्निजवंशजैः ॥\nप्रदत्तं तेन संप्राप्ता वयं देव त्वदन्तिकम् ॥ ५६ ॥\nदेवानां चैव यत्कव्यं तन्नास्माकं प्रतृ प्तये ॥\nयतः क्रियाविहीनं तन्न तेषां विद्यते क्रिया ॥ ५७ ॥\nपितॄनुद्दिश्य यत्कव्यं ब्राह्मणेभ्यः प्रदीयते ॥\nस्नातैर्धौतांबरैर्मर्त्यैस्तद्भवेत्तृप्तिदं महत् ॥ ॥ ५८ ॥\nपितॄणां सर्वदेवेश इत्येषा वैदिकी श्रुतिः ॥\nन स्नातस्याधिकारोऽस्ति देवानां च द्विजातिवत् ॥ ५९ ॥\nपीयूषमपि तैर्दत्तं तेन नः स्यान्न तृप्तये ॥ ६.२१६.६० ॥\nतस्मान्मानुषदत्तैर्नो यथा कव्ये प्रजायते ॥\nस्वर्गस्थानां परा तृप्तिः सममेतैस्तथा कुरु ॥ ६१ ॥\n॥ भर्तृयज्ञ उवाच ॥ ॥\nतच्छ्रुत्वा सुचिरं ध्यात्वा ब्रह्मा लोकपितामहः ॥\nतानुवाच ततः सर्वान्पितॄन्पार्थिवसत्तम ॥६२॥\n॥ ब्रह्मोवाच ॥ ॥\nअस्मिंस्त्रेतायुगे संज्ञा हव्यकव्यसमुद्भवा॥\nसंप्रयाता युगे युग्मे कलौ न प्रभविष्यति ॥ ६३ ॥\nयथायथा युगानां च ह्रास एष भविष्यति ॥\nतथातथा जना दुष्टा भविष्यंत्यन्यभक्तिकाः ॥ ॥ ६४ ॥\nन दास्यंति यथोक्तानि ते कव्यानि कथंचन ॥\nततः कष्टतराऽवस्था पितॄणां संभविष्यति ॥ ६५ ॥\nतस्मादहं करिष्यामि सुखोपायं शरीरिणाम् ॥\nयेन सन्तर्पिता यूयं परां तृप्तिमवाप्स्यथ ॥ ६६ ॥\nपितुः पितामहस्यैव तत्पितुश्च ततः परम्॥\nसमुद्देशेन दत्तेन ब्राह्मणेभ्यः प्रभक्तितः ॥ ६७ ॥\nसर्वेषां स्यात्परा तृप्तिर्यावन्मां पितरोऽधुना ॥\nतथा मातामहानां च पक्षे नास्त्यत्र संशयः ॥ ६८ ॥\nत्रिभिः सन्तर्पितास्तेऽपि तर्पिताः स्युर्ममावधि ॥\nयुष्माकं तृप्तये यश्च सुखोपायो भविष्यति ॥ ६९ ॥\nतं शृणुध्वं महाभागा गदतो मम सांप्रतम् ॥\nपितॄनन्नेन येनैव समुद्दिश्य द्विजोत्तमान्॥ ६.२१६.७० ॥\nतर्पयिष्यंति तेनैव पिण्डान्दास्यंति भक्तितः ॥\nतन्नाम्ना तेन वस्तृप्तिः शाश्वती संभविष्यति ॥ ७१ ॥\nतस्माद्गच्छत सन्तुष्टाः स्वानि स्थानानि पूर्वजाः ॥ ७२ ॥\nततस्ते सहितास्तैस्तु स्वानि स्थानानि भेजिरे ॥\nविमानैः सूर्यसंकाशैर्गत्वा पार्थिवसत्तम ॥ ७३ ॥\nअथ संगच्छता राजन्कालेन महता ततः ॥\nतच्चापि न ददुः श्राद्धं मर्त्यास्त्रिपुरुषं च यत् ॥ ७४ ॥\nनित्यं पितॄन्समुद्दिश्य बहवोऽत्र नराधिप ॥\nकव्यभागान्पुनस्तेषां तथा पूर्वं यथा नृप ॥ ७५ ॥\nक्षुत्पिपासोद्भवापीडा महती समजायत ॥\nतेषां च दैविकानां च पितॄणां नृपसत्तम ॥ ७६ ॥\nसमेत्याथ पुनः सर्वे ब्रह्माणं शरणं गताः ॥\nप्रोचुश्च प्रणिपत्योच्चैः सुदीनाः प्रपितामहम्॥ ७७ ॥\nभगवन्न प्रयच्छंति नित्यं नो वंशसंभवाः ॥\nश्राद्धानि दौःस्थ्यमापन्नास्तेन सीदामहे विभो ॥ ७८ ॥\nयथा पूर्वं तथा देव तदुपायं प्रचिन्तय ॥\nकंचिद्येन दरिद्रा वै प्रीणयंति च ते पितॄन् ॥७९॥\nभर्तृयज्ञ उवाच ॥ ॥\nतेषां तद्वचनं श्रुत्वा तानाह प्रपितामहः ॥\nकृपाविष्टो महाराज सर्वान्पितृगणांस्तथा ॥ ६.२१६.८० ॥\nसत्यमेतन्महाभागा दौःस्थ्यं यांति दिनेदिने ॥\nजना यथायथा याति युगं श्रेष्ठं च पृष्ठतः ॥ ८१ ॥\nतथापि च करिष्यामि युष्मदर्थमसंशयम् ॥\nउपायं लघु सन्तृप्तिर्येन वोऽत्र भवि ष्यति ॥ ८२ ॥\nअमानाम रवे रश्मिसहस्रप्रमुखः स्थितः ॥\nतस्मिन्वसति येनेन्दुरमावास्या ततः स्मृता ॥ ८३ ॥\nतस्मिन्नहनि ये श्राद्धं पितॄनुद्दिश्य चात्मनः ॥\nकरिष्यंति नरा भक्त्या ते भविष्यंति सुस्थिताः ।। ८४ ॥\nधनधान्यसमोपेता सर्वशत्रुविवर्जिताः ॥\nअपमृत्युपरित्यक्ता मम वाक्याद संशयम्॥ ८५ ॥\n॥ भर्तृयज्ञ उवाच ॥ ॥\nतस्य तद्वचनं श्रुत्वा बभूवुर्हृष्टमानसाः ॥\nपितरः कव्यमासाद्य प्रहष्टेनांतरात्मना ॥ ८६ ॥\nययुः  स्वानि निकेतानि प्रेषिताः पद्मयोनिना ॥\nअमावास्यादिनं प्राप्य श्राद्धं दत्तं स्ववंशजैः ॥ ८७ ॥\nसंतृप्ता मासमात्रं च तस्थुः संतुष्टमानसाः ॥\nगच्छता त्वथकालेन दौःस्थ्यं प्राप्य नरा भुवि ॥\nदर्शेऽस्मिन्नपि नो श्राद्धं प्रायः कुर्वंति केचन ।।८८॥\nततः पितृगणाः सर्वें ये दिव्या ये च मानुषाः॥\nक्षुत्पिपासाकुला भूयो ब्रह्माणं शरणं गताः॥८९॥\nप्रोचुश्च प्रणिपत्योच्चैस्ते समेताःपितामहम्॥\nपरमं दैन्यमास्थाय बाष्पगद्गदया गिरा ॥६.२१६.९॥।\nभगवन्निंदुक्षये श्राद्धं प्रोक्तं मासं त्वया विभो॥\nअस्माकं प्रीणनार्थाय यत्करिष्यंति मानवाः ॥९१॥\nदौःस्थात्तदपि नो कुर्युः प्रायशस्तु पितामह ॥\nतेनास्माकं परा पीडा क्षुत्पिपासासमुद्भवा॥९२॥\nतस्मात्कुरु प्रसादं नो यथा पूर्वं सुरेश्वर॥\nतथापि दुःस्थताभाजस्तर्पयिष्यंति नोऽधुना॥९३॥\n॥भर्तृयज्ञ उवाच॥ ॥\nअथ ब्रह्मापि संचिन्त्य तानुवाच कृपान्वितः ॥\nयुष्मदर्थं मयोपायश्चिंतितः पितरो लघुः ॥ ९४ ॥\nयेन तृप्तिं परां यूयं गमिष्यथ पित्रीश्वराः ॥\nअमावास्योद्भवं श्राद्धमलब्ध्वापि च वत्सरम्॥ ९५ ॥\nयथा मम प्रसादेन तच्छृणुध्वं समाहिताः ॥\nआषाढ्याः पंचमे पक्षे कन्यासंस्थे दिवाकरे ॥ ९६ ॥\nमृताहनि पुनर्यो वै श्राद्धं दास्यति मानवः ॥\nतस्य संवत्सरंयावतृप्ताः स्युः पितरो ध्रुवम् ॥ ९७ ॥\nएवं ज्ञात्वा करिष्यंति प्रेतपक्षे नरा भुवि ॥\nश्राद्धं यूयं न संदेहो भविष्यथ सुतर्पिताः ॥ ९८ ॥\nयावत्संवत्सरं तेन एकेनापि तु सत्तमाः ॥\nतस्मिन्नपि च यः श्राद्धं युष्माकं न प्रदास्यति॥ ९९ ।।\nशाकेनाऽपि दरिद्रोऽसावंत्यजत्वमुपेष्यति ॥\nआसनं शयनं भोज्यं स्पर्शं संभाषणं तथा ॥ ६.२१६.१०० ॥\nये करिष्यंति तैः सार्धं तेऽपि पापतमा नराः ॥\nन तेषां संततिर्वृद्धिं संप्रयास्यति कर्हिचित् ॥११॥\nन सुखं धनधान्यं च तेषां भावि कथंचन ॥\nतस्माद्गच्छत चाव्यग्राः स्वस्थानं पितरो द्रुतम् ॥१०२॥\nकलिकालेऽपि संप्राप्ते दारुणे निर्धेने जने ॥\nवर्षांते श्राद्धमेकं हि प्रकरिष्यंति मानवाः ॥१०३॥\nयेनाखिलं भवेद्वर्षं युष्माकं प्रीतिरुत्तमा ॥१०४॥\n॥ ॥ भर्तृयज्ञ उवाच ॥ ॥\nतच्छ्रुत्वा पितरो हृष्टा जग्मुः स्वंस्वं निकेतनम् ॥\nवर्षांतेऽपि समासाद्य श्राद्धं न स्युर्बुभुक्षिताः ॥ १०५ ॥\nअथ येऽत्र दुरात्मानो निःशंकाः कृपणात्मकाः ॥\nकलिना मोहिताः श्राद्धं वत्सरांतेऽपि नो ददुः ॥१०६॥\nतेषां तु पितरो भूयो दिव्यैःपितृभिरन्विताः ॥\nब्रह्माणं शरणं जग्मुः प्रोचुस्ते दीनमानसाः ॥ १०७ ॥\nभगवन्वत्सरांतेऽपि कन्यासंस्थे दिवाकरे ॥\nनास्माकं वंशजाः श्राद्धं प्रयच्छंति दुरात्मकाः॥१०८॥\nतेन संपीडिता देव क्षुत्पिपासा समाकुलाः ॥\nवयं शरणमापन्नास्तत्प्रतीकारमाचर ॥ १०९ ॥\nयथा पूर्वं महाभाग वदोपायं लघूत्तमम्॥\nएकाहिकेन श्राद्धेन येनास्माकं हि शाश्वती ॥\nप्रीतिः संजायते देव त्वत्प्रसादात्सुरेश्वर ॥ ६.२१६.११० ॥\nवंशक्षयेऽपि संजाते ह्यस्माकं पतनं भवेत् ॥ १११ ॥ ॥\n॥ भर्तृयज्ञ उवाच ॥ ॥\nतेषां तद्वचनं श्रुत्वा चिरं ध्यात्वा पितामहः ॥\nकृपया परयाविष्टस्ततः प्रोवाच सादरम् ॥ ११२\n॥ ब्रह्मोवाच ॥\nअन्यो युष्मत्प्रतुष्ट्यर्थमुपायश्चिंतितो मया ॥\nस लघुर्येन वोऽत्यंतं तृप्तिर्भवति शाश्वती ॥११३॥\nगयाशिरः समासाद्य श्राद्धं दास्यंति येऽत्र वः ॥\nअप्येकं तत्प्रभावेन दिव्यां गतिमवाप्स्यथ ॥ ११४ ॥\nअपि पापात्मनः पुंसो ब्रह्मघ्नस्यापि देहिनः ॥\nअपि रौरवसंस्थस्य कुम्भीपाकगतस्य च ॥११५॥\nप्रेतभावगतस्यापि यस्य श्राद्धं प्रदास्यति ॥\nगयाशिरसि वंशस्थस्तस्य मुक्तिर्भविष्यति ॥ ११६ ॥\nएतन्मम वचः श्रुत्वा सांप्रतं भुवि मानवाः ॥\nनिःस्वा अपि करिष्यंति श्रादमेकं हि तत्र च ॥\nगयाशिरसि सुव्यक्तं युष्माकं मुक्तिदायकम् ॥ ११७ ॥\nभर्तृयज्ञ उवाच ॥ ॥\nतच्छ्रुत्वा पितरस्तस्य वचनं परमेष्ठिनः ॥\nअनुज्ञातास्ततस्तेन स्वानि स्थानानि भेजिरे ॥ ११८ ॥\nततःप्रभृति श्राद्धानि प्रवृत्तानि धरातले ॥\nपिंडदानसमे तानि यावदापुरुषत्रयम्॥ ११९ ॥\nपूर्वं ब्रह्मादितः कृत्वा ये केचित्पुरुषा गताः ॥\nपरलोकं समुद्दिश्य तान्नराञ्छक्तितो नृप ॥ ६.२१६.१२० ॥\nतत्संख्यानां द्विजेंद्राणां दत्तवंतोऽपि वांछितम् ॥\nअदैवत्यमिदं श्राद्धं दरिद्राणां सुखावहम् ॥ १२१ ॥\nपितॄणां देवतानां च मनुष्याणां सुतृप्ति दम् ॥\nतस्माच्छ्राद्धं प्रकर्तव्यं पुरुषेण विजानता ॥ १२२ ॥\nपितॄणां वांछता तृप्तिं कालेष्वेतेषु यत्नतः॥\nगयायां च विशेषेण लोकद्वयमभीप्सता ॥ १२३ ॥\nन ददाति नरः श्राद्धं पितॄणां चन्द्रसंक्षये ॥\nक्षुत्पिपासापरीतांगाः पितरस्तस्य दुःखिताः ॥ ॥ १२४ ॥\nप्रेतपक्षं प्रतीक्षंते गुरुवांछासमन्विताः ॥\nकर्षुका जलदं यद्वद्दिवानक्तमतंद्रिताः ॥ १२५ ॥\nप्रेतपक्षे व्यतिक्रांते यावत्कन्यां गतो रविः ॥\nतावच्छ्राद्धं च वांछंति दत्तं स्वैः पितरः सुतैः ॥ १२६ ॥\nततस्तुलागतेप्येके सूर्ये वांछंति पार्थिव ॥\nश्राद्धं स्ववंशजै र्दत्तं क्षुत्पिपासासमाकुलाः ॥ १२७ ॥\nतस्मिन्नपि व्यतिक्रांते काले चांलिं गते रवौ ॥\nनिराशाः पितरो दीनास्ततो यांति निजालयम् ॥ १२८ ॥\nमासद्वयं प्रतीक्षंते गृहद्वारं समाश्रिताः ॥\nवायुभूताः पिपासार्ताः क्षुत्क्षामाः पितरो नृणाम् ॥ १२९ ॥\nयावत्कन्यागतः सूर्यस्तुलास्थश्च महीपते॥\nतथा दर्शदिने तद्वद्ब्रह्मणो वचनान्नृप ॥ ६.२१६.१३० ॥\nतस्माच्छ्राद्धं सदा कार्यं पितॄणां तृप्तिमिच्छता ॥\nतिलोदकं विशेषेण यथा ब्रह्मवचो नृप ॥१३१॥\nवित्ताभावेऽपि दर्शायां श्राद्धं देयं विपश्चिता ॥\nतदभावे च कन्यायां संस्थिते दिवसाधिपे ॥ १३२ ॥\nतदभावे गयायां च सकृच्छ्राद्धं हि निर्वपेत् ॥\nयेन नित्यं प्रदत्तस्य श्राद्धस्य फलमश्नुते ॥ १३३ ॥\nएतत्ते सर्वमाख्यातं यत्पृष्टोऽस्मि नराधिप ॥\nयेनैतत्क्रियते श्राद्धं जनैः पितृ परायणैः ॥ १३४ ॥\nअमावास्यां विशेषेण प्रेतपक्षे च पार्थिव ॥ १३५ ॥\nयश्चैतां शृणुयात्पुण्यां श्राद्धोत्पत्तिं पठेच्च वा ॥\nस सर्वदोषनिर्मुक्तः श्राद्धदानफलं लभेत् ॥ १३६ ॥\nश्राद्धकाले पठेद्यस्तु श्राद्धोत्पत्तिमिमां नरः ॥\nअक्षयं तद्भवेच्छ्राद्धं सर्वच्छिद्रविवर्जितम्॥ ॥ १३७ ॥\nअसद्द्रव्येण वा चीर्णमनर्हैर्ब्राह्मणैरपि ॥\nअभुक्तं कामहीनं वा मन्त्रहीनमथापि वा ॥ १३८ ॥\nसर्वं संपूर्णतां याति कीर्तनात्पार्थिवोत्तम।\nअस्याः श्राद्धसमुत्पत्तेः कीर्तनाच्छ्रवणादपि ॥ १३९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये श्राद्धकल्पे श्राद्धोत्पत्तिवर्णनंनाम षोडशोत्तरद्विशततमोऽध्यायः ॥ २१६ ॥"
  }
]
[
  {
    "text": "ब्रह्मोवाच ॥ ॥\nपितॄणां तर्पणं कुर्याच्छ्रद्धायुक्तेन चेतसा ॥\nस्नानावसाने नित्यं च गुप्ते देवे महाफलम् ॥१॥\nसंगमे सरितोस्तत्र पितॄन्संतर्प्य देवताः ॥\nजपहोमादिकर्माणि कृत्वा फलमनंतकम् ॥२॥\nगोविंदस्मरणं कृत्वा पश्चात्कार्याः शुभाः क्रियाः ॥\nएष एव पितृदेवमनुष्यादिषु तृप्तिदः ॥ ३ ॥\nश्रद्धां धर्मयुतां नाम स्मृतिपूतानि कारयेत् ॥\nकर्माणि सकलानीह चातुर्मास्ये गुणोत्तरे ॥ ४ ॥\nसत्संगो द्विजभक्तिश्च गुरुदेवाग्नि तर्पणम् ॥\nगोप्रदानं वेदपाठः सत्क्रियासत्यभाषणम् ॥ ५ ॥\nगोभक्तिर्दानभक्तिश्च सदा धर्मस्य साधनम् ॥\nकृष्णे सुप्ते विशेषेण नियमोऽपि महा फलः ॥ ६ ॥\n॥ नारद उवाच ॥ ॥\nनियमः कीदृशो ब्रह्मन्फलं च नियमेन किम् ॥\nनियमेन हरिस्तुष्टो यथा भवति तद्वद ॥७ ॥\n॥ ब्रह्मोवाच ॥ ॥\nनियमश्चक्षुरादीनां क्रियासु विविधासु च ॥\nकार्यो विद्यावता पुंसा तत्प्रयोगान्महासुखम् ॥ ८ ॥\nएतत्षड्वर्गहरणं रिपुनिग्रहणं परम् ॥\nअध्यात्ममूलमेतद्धि परमं सौख्यकारणम् ॥ ९ ॥\nतत्र तिष्ठंति नियतं क्षमासत्यादयो गुणाः ॥\nविवेकरूपिणः सर्वे तद्विष्णोः परमं पदम् ॥ ६.२३४.१० ॥\nकृत्वा भवति यज्ञान्यत्कृतकृत्यत्वमत्र तत् ॥\nस्यात्तस्य तत्पूर्वजानां येन ज्ञातमिदं पदम् ॥ ११ ॥\nतन्मुहूर्त्तमपि ध्यात्वा पापं जन्मशतोद्भवम्॥\nभस्म साद्याति विहितं निरंजननिषेवणात् ॥ १२ ॥\nप्रत्यहं संकुचत्यस्य क्षुत्पिपासादिकः श्रमः ॥\nस योगी नियमी नित्यं हरौ सुप्ते विशिष्यते ॥ १३ ॥\nचातुर्मास्ये नरो भक्त्या योगाभ्यासरतो न चेत् ॥\nतस्य हस्तात्परिभ्रष्टममृतं नात्र संशयः ॥ १४ ॥\nमनो नियमितं येन सर्वेच्छासु सदागतम्॥\nतस्य ज्ञाने च मोक्षे च कारणं मन एव हि ॥ १५ ॥\nमनोनियमने यत्नः कार्यः प्रज्ञावता सदा ॥\nमनसा सुगृहीतेन ज्ञानाप्तिरखिला ध्रुवम् ॥ १६ ॥\nतन्मनः क्षमया ग्राह्यं यथा वह्निश्च वारिणा ॥\nएकया क्षमया सर्वो नियमः कथितो बुधैः ॥ १७ ॥\nसत्यमेकं परो धर्मः सत्यमेकं परं तपः ॥\nसत्यमेकं परं ज्ञानं सत्ये धर्मः प्रतिष्ठितः ॥ १८ ॥\nधर्ममूलमहिंसा च मनसा तां च चितयन् ॥\nकर्मणा च तथा वाचा तत एतां समाचरेत् ॥ १९ ॥\nपरस्वहरणं चौर्यं सर्वदा सर्वमानुषैः ॥\nचातुर्मास्ये विशेषेण ब्रह्मदेवस्ववर्जनम् ॥ ६.२३४.२० ॥\nअकृत्यकरणं चैव वर्जनीयं सदा बुधैः ॥\nअहीनः सर्वकार्येषु यः सदा विप्र वर्तते ॥ २१ ॥\nस च योगी महाप्राज्ञः प्रज्ञाचक्षुरहं नधीः ॥ ?\nअहंकारो विषमिदं शरीरे वर्त्तते नृणाम् ॥ २२ ॥\nतस्मात्स सर्वदा त्याज्यः सुप्ते देवे विशेषतः ॥\nअनीहया जितक्रोधो जितलोभो भवेन्नरः ॥ २३ ॥\nतस्य पापसहस्राणि देहाद्यांति सहस्रधा ॥\nमोहं मानं पराजित्य शमरूपेण शत्रुणा ॥ २४ ॥\nविचारेण शमो ग्राह्यः सन्तोषेण तथा हि सः ॥\nमात्सर्यमृजुभावेन नियच्छेत्स मुनीश्वरः ॥ २५ ॥\nचातुर्मास्ये दयाधर्मो न धर्मो भूतविद्रुहाम् ॥\nसर्वदा सर्व दानेषु भूतद्रोहं विवर्जयेत् ॥ २६ ॥\nएतत्पापसहस्राणां मूलं प्राहुर्मनीषिणः ॥\nतस्मात्सर्वप्रयत्नेन कार्या भूतदया नृभिः ॥ २७ ॥\nसर्वेषामेव भूतानां हरिर्नित्यं हृदि स्थितः ॥\nस एव हि पराभूतो यो भूतद्रोहकारकः ॥ २८ ॥\nयस्मिन्धर्मे दया नैव स धर्मो दूषितो मतः ॥\nदयां विना न विज्ञानं न धर्मो ज्ञानमेव च ॥ २९ ॥\nतस्मात्सर्वात्मभावेन दयाधर्मः सनातनः ॥\nसेव्यः स पुरुषैर्नित्यं चातुर्मास्ये विशेषतः ॥ ६.२३४.३० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चातुर्मास्यमाहात्म्ये शेपशाय्युपाख्याने ब्रह्म नारदसंवादे चातुर्मास्यनियमविधिमाहात्म्यवर्णनंनाम चतुस्त्रिंशदुत्तरद्विशततमोऽध्यायः ॥ २३४ ॥"
  }
]
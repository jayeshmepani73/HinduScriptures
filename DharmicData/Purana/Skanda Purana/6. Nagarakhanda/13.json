[
  {
    "text": "॥ ॥सूत उवाच ॥ ॥\nएवं निवेद्य पुत्राणां स राज्यं पृथिवीपतिः ॥\nपुरं च तद्द्विजातिभ्यः प्रदाय स्वयमेव हि ॥ १ ॥\nतत आराधयामास देवदेवं महेश्वरम् ॥\nकृत्वा तदाऽऽश्रमं तत्र श्रद्धया परया युतः ॥ २ ॥\nस बभूव फलाहारो यावद्वर्षशतं नृपः ॥\nशीर्णपर्णाशनः पश्चात्तावत्कालं समाहितः ॥ ३ ॥\nततः परं जलाहारो जातो वर्षशतं हि सः ॥\nवायुभक्षस्ततोऽभूत्स यावद्वर्षशतं परम्॥ ४ ॥\nततस्तुष्टो महादेवस्तस्य वर्षशते गते ॥\nचतुर्थे वायुभक्षस्य दर्शने समुपस्थितः ॥ ५ ॥\nप्रोवाच परितुष्टोऽस्मि मत्तः प्रार्थय वांछितम् ॥\nअहं ते संप्रदास्यामि दुर्लभं त्रिदशैरपि ॥ ६ ॥\n॥ राजोवाच ॥ ॥\nएतत्पुण्यतमं क्षेत्रं नानातीर्थसमाश्रयम् ॥\nहाटकेश्वरमाहात्म्यात्सर्वपापक्षयापहम् ॥ ७ ॥\nतस्मात्तव निवासेन भूयान्मेध्यतमं पुनः ॥\nएतन्मे वांछितं देव देहि तुष्टिं गतो यदि ॥ ८ ॥\nमयैतदग्र्यं निर्माय ब्राह्मणेभ्यो निवेदितम् ॥\nपुरं शर्वाऽमराधीश श्रद्धापूतेन चेतसा ॥ ९ ॥\nतस्मिंस्त्वया सदा वासः कर्तव्यो मम वाक्यतः ॥\nनिश्चलत्वेन येन स्याद्गणैः सर्वैः समन्वितम् ॥ ६.१३.१० ॥\n॥ भगवानुवाच ॥ ॥\nअचलोऽहं भविष्यामि स्थानेऽत्र तव भूमिप ॥\nअचलेश्वर इत्येव नाम्ना ख्यातो जगत्त्रये ॥ ११ ॥\nयो मामत्र स्थितं मर्त्यो वीक्षयिष्यति भक्तितः ॥\nभविष्यंत्यचलास्तस्य सर्वदैव विभूतयः ॥१२॥\nमाघशुक्लचतुर्दश्यां मम लिंगस्य यो नरः ॥\nश्रद्धया परया युक्तः कर्ता यो घृतकंबलम् ॥१३॥\nबाल्ये वयसि  यत्पापं वार्धके यौवनेऽपि वा ॥\nतद्यास्यति क्षयं तस्य तमः सूर्योदये यथा ॥ १४ ॥\nतस्मात्स्थापय मे लिंगं त्वमत्रैव महीपते ॥\nअहं येन करोम्येव तत्र वासं सदाचलः ॥ १५ ॥\n॥ सूत उवाच ॥ ॥\nएवमुक्त्वा स देवेशस्ततश्चादर्शनं गतः ॥\nसोऽपि राजा चकाराशु प्रासादं सुमनोहरम् ॥ १६ ॥\nतत्र संस्थापयामास लिंगं देवस्य शूलिनः ॥\nश्रद्धया परया युक्तः सर्वलक्षणलक्षितम् ॥।७॥\nयस्मिन्दृष्टेऽथवा स्पृष्टे ध्याते वा पूजितेऽपि वा ॥\nनरो विमुच्यते पापादाजन्ममरणांतिकात् ॥।८॥\nततः संचिंतयामास भूपालः किं महेश्वरः ॥\nसांनिध्यं निश्चलो भूत्वा लिंगेऽत्रैव करिष्यति ॥ १९ ॥\nएतस्मिन्नंतरे जाता वाणी गगनगोचरा ॥\nहर्षयन्ती महीपालं चमत्कारं सुनिस्वना ॥ ६.१३.२० ॥\nमा त्वं भूमिपशार्दूल कार्यचिन्तां करिष्यसि ॥\nअस्मिन्वासं सदात्रैव लिंगे कर्तास्मि नित्यशः ॥ २१ ॥\nतथान्यदपि ते वच्मि प्रत्ययार्थं वचो नृप ॥\nतच्छ्रुत्वा निर्वृतिं गच्छ वीक्षस्वैव च यत्नतः ॥ २२ ॥।\nसदा मे निश्चला छाया लिंगस्यास्य भविष्यति ॥\nएकैव पृष्ठदेशस्था न दिक्संस्था भविष्यति ॥ २३ ॥\n॥ सूत उवाच ॥ ॥\nततः स वीक्षयामास तां छायां लिंगसंभवाम् ॥\nतद्रूपां निश्चलां नित्यं तद्दिक्संस्थे दिवाकरे ॥ २४ ॥\nततो हर्षं परं गत्वा प्रणिपत्य च तं भुवि ॥\nकृतकृत्यमिवात्मानं स मेने पार्थिवोत्तमः ॥ २५ ॥\nअद्यापि दृश्यते छाया तादृग्रूपा सदा हि सा ॥\nतस्य लिंगस्य विप्रेन्द्रा जाता विस्मयकारिणी ॥ २६ ॥\nषण्मासाभ्यंतरे मृत्युर्यस्य स्याद्भुवि भो द्विजाः ॥\nन स पश्यति तां छायामेषोऽन्यः प्रत्ययः परः ॥ २७ ॥\n॥ सूत उवाच ॥ ॥\nएवं स भगवांस्तत्र सर्वदैव व्यवस्थितः ॥\nअचलेश्वररूपेण चमत्कारपुरांतिके ॥ २८ ॥\nनिश्चलत्वेन देवेशोह्यष्टषष्टिषु मध्यमः ॥\nक्षेत्राणां वसते तत्र तस्य वाक्यान्महेश्वरः ॥ २९ ॥\nतेन तत्पावनं क्षेत्रं सर्वेषामिह कीर्तितम् ॥\nकामदं मुक्तिदं चैव जायते सर्वदेहिनाम् ॥ ६.१३.३० ॥\nतथान्यदपि यद्वृत्तं वृत्तांतं तत्प्रभावजम् ॥\nतदहं संप्रवक्ष्यामि श्रूयतां द्विजसत्तमाः ॥ ३१ ॥\nअचलेश्वरमाहात्म्यात्तस्मिन्क्षेत्रे नरा द्रुतम्॥\nवांछितं मनसः सर्वे लभंते सकलं फलम् ॥ ३२ ॥\nस्वर्गमेके परे मोक्षं धनधान्यसुतांस्तथा ॥\nयो यं काममभिध्याय पूजयेदचलेश्वरम्॥\nतंतं स लभते मर्त्यः स्वल्पायासेन च द्रुतम् ॥ ३३ ॥\nअथ दृष्ट्वा सहस्राक्षः सर्वे पापनरा भुवि ॥\nस्वर्गं यांति तथा मोक्षं प्राप्नुवन्ति च सम्मुखम् ॥ ३४ ॥\nततः क्रोधं च कामं च लोभं द्वेषं भयं रतिम् ॥\nमोहं च व्यसनं दुर्गं मत्सरं रागमेव च ॥ ३५ ॥\nसर्वान्मूर्तान्समाहूय ततः प्रोवाच सादरम्॥\nस्वयमेव सहस्राक्षो रहस्ये द्विजसत्तमाः ॥ ३६ ।\nनरो वा यदि वा नारी चमत्कारपुरं प्रति ॥\nयो गच्छति धरापृष्ठे युष्माभिर्वार्य एव सः ॥ ३७ ॥\nतत्रैव वसमानोऽपि यो गच्छेदचलेश्वरम् ॥\nमद्वाक्यात्स विशेषेण सर्वैर्वार्यः प्रयत्नतः ॥ ३८ ॥\nते तथेति प्रतिज्ञाय गत्वा शक्रस्य शासनात् ॥\nचक्रुस्ततः समुच्छिन्नं तन्माहात्म्यं गतं भुवि ॥ ३९ ॥\nएतद्वः सर्वमाख्यातमाख्यानं पापनाशनम् ॥\nअचलेश्वरदेवस्य तस्मिन्क्षेत्रे निवासिनः ॥ ६.१३.४० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽचलेश्वरमाहात्म्यवर्णनंनाम त्रयोदशोध्यायः ॥ ॥ १३ ॥ ॥ ॥"
  }
]
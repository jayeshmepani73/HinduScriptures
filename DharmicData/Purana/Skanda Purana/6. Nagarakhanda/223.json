[
  {
    "text": "॥ भर्तृयज्ञ उवाच ॥ ॥\nश्राद्धार्हैर्ब्राह्मणैः कार्यं श्राद्धं दर्शे तु पार्वणम्॥\nविपरीतं न कर्तव्यं श्राद्धमेकं कथंचन ॥ १ ॥\nजारजातापविद्धाद्यैर्यो नरः श्राद्धमाचरेत् ॥\nब्राह्मणैस्तु न संदेहस्तच्छ्राद्धं व्यर्थतां व्रजेत् ॥ २ ॥\n॥ आनर्त उवाच ॥ ॥\nभयं मे सुमहज्जातमत्र यत्परिकीर्तितम् ॥\nजारजातापविद्धैस्तु यच्छ्राद्धं व्यर्थतां व्रजेत् ॥ ३ ॥\nमनुना द्वादश प्रोक्ताः किल पुत्रा महामते ॥\nअपुत्राणां च पुत्रत्वं ये कुर्वंति सदैव हि ॥ ४ ॥\nऔरसः क्षेत्रजश्चैव क्रयक्रीतश्च पालितः ॥\nप्रतिपन्नः सहोढश्च कानीनश्चापि सत्तम॥५॥\nतथान्यौ कुण्डगोलौ च पुत्रावपि प्रकीर्तितौ ॥६॥\nशिष्यश्च रक्षितो मृत्योस्तथाश्वत्थो वनांतिगः ॥\nकिमेते नैव कथिता यत्त्वमेवं प्रजल्पसि ॥ ७ ॥\n॥ भर्तृयज्ञ उवाच ॥ ॥\nसत्यमेतन्महाभाग सर्वे ते धर्मतः सुताः ॥\nपरं युगत्रये प्रोक्ता न कलौ कलुषापहाः ॥ ॥ ८ ॥\nतदर्थं तेषु सन्तानं तावन्मात्रं युगेयुगे ॥\nसत्त्वाढ्यानां च लोकानां न कलौ चाल्पमेधसाम् ॥ ९ ॥\nकलावेव समाख्यातो व्यवहारः प्रपा तदः ॥\nअल्पसत्त्वा यतो लोकास्तेन चैष विधिः स्मृतः ॥ ६.२२३.१० ॥\nअत्र यः संकरं कुर्याद्योनेस्तस्य फलं शृणु ॥\nब्राह्मण्यां ब्राह्मणात्पुत्रो ब्रह्मघ्नः संप्रजायते ॥ ११ ॥\nसर्वाधमानामधमो यो वारड इति स्मृतः ॥ १२ ॥\nक्षत्रियाच्च तथा सूतो वैश्यान्मागध एव च ॥\nशूद्रात्तथांत्यजः प्रोक्तस्तेनैते वर्जिताः सुताः ॥ १३ ॥\nएतेषामपि निर्दिष्टाः सप्त राजन्सुपुत्रकाः ॥\nपंच वंशविनाशाय पूर्वेषां पातनाय च ॥ १४ ॥\nऔरसः प्रतिपन्नश्च क्रीतः पालित एव च ॥\nशिष्यश्च दत्तजीवश्च तथाश्वत्थश्च सप्तमः ॥ १५ ॥\nपुंनाम्नो नरकाद्घोराद्रक्षंति च सदा हि ते ॥\nपतन्तं पुरुषं तत्र तेन ते शोभनाः स्मृताः ॥ १६ ॥\nक्षेत्रजश्च सहोढश्च कानीनः कुण्डगोलकौ ॥\nपंचैते पातयंतिस्म पितॄन्स्वर्गगतानपि ॥ १७ ॥\nएतस्मात्कारणाच्छ्राद्धं जारजातस्य तद्वृथा ॥ १८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धार्हानर्हब्राह्मणादिवर्णनंनाम त्रयोविंशत्युत्तरशततमोऽध्यायः ॥ २२३ । ॥"
  }
]
[
  {
    "text": "॥ विष्णुरुवाच ॥ ॥\nएवं ज्ञात्वा सहस्राक्ष मम वाक्यं समाचर ॥\nयदि ते वल्लभास्ते च ये हता रणमूर्धनि ॥ १ ॥\nयुध्यमानास्तवाग्रे च गयाश्राद्धेन तर्पय ॥\nतान्सर्वान्प्रेतभावाच्च येन मुक्तिं भजंति ते ॥ २ ॥\nपलायनपरा ये च पृष्ठदेशे हता मृताः ॥ ३ ॥\n॥ इन्द्र उवाच ॥ ॥\nवर्षेवर्षे तदा श्राद्धं प्रकरोति पितामहः ॥\nगयां गत्वा दिने तस्मिन्पितॄणां दिव्यरूपिणाम् ॥ ४ ॥\nतत्कथं देव गच्छामि तत्राहं श्राद्धसिद्धये ॥\nतस्मात्कथय मे तेषां किंचिच्छ्राद्धाय भूतले ॥\nमुक्तिदं येन गच्छामि तव वाक्याज्जनार्दन ॥ ५ ॥\n॥ विश्वामित्र उवाच ॥ ॥\nततः स सुचिरं ध्यात्वा तमुवाच जनार्दनः ॥\nअस्ति तीर्थं महत्पुण्यं तस्मादप्यधिकं च यत् ॥ ६ ॥\nहाटकेश्वरजे क्षेत्रे कूपिकामध्यसंस्थितम् ॥\nअमावास्यादिने तत्र चतुर्दश्याश्च देवप ॥\nगया संक्रमते सम्यक्सर्वतीर्थसमन्विता ॥ ७ ॥\nकन्यासंस्थे रवौ तत्र यः श्राद्धं कुरुते नरः ॥\nअष्टवंशोद्भवैर्विप्रैः स पितॄंस्तारयेन्निजान् ॥ ८ ॥\nअपि प्रेतत्वमापन्नान्किं पुनः स्वर्गसंस्थितान् ॥\nतत्क्षेत्रप्रभवा विप्रा अष्टवंशसमुद्भवाः ॥ ९ ॥\nतप उग्रं समास्थाय वर्तंते हिमपर्वते ॥\nआनर्ताधिपतेर्दानाद्भीतास्तत्र समागताः ॥ ६.२०५.१० ॥\nतान्गृहीत्वा द्रुतं गच्छ तत्र संबोध्य गौरवात् ॥\nसामपूर्वैरुपायैस्तैस्तेषामग्रे समाचर ॥ ११ ॥\nश्राद्धं चैव यथान्यायं ततः प्राप्स्यसि वांछितम् ॥\nते चाऽपि सुखिनः सर्वे भविष्यंति समागताः ॥ १२ ॥\nत्वया सह प्रपूज्याश्च ह्यस्माभिः श्राद्धकारणात् ॥\nतच्छ्रुत्वा सहसा शक्रः सन्तोषं परमं गतः ॥ १३ ॥\nहिमवंतं समुद्दिश्य प्रस्थितस्त्वरयाऽन्वितः ॥\nवासुदेवोऽपि राजेंद्र क्षीराब्धिमगमत्तदा ॥ १४ ॥\nहिमवन्तं समाश्रित्य शक्रोऽपि ददृशे द्विजान् ॥\nअष्टवंशसमुद्भूतान्विष्णुना समुदाहृतान् ॥ १५ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शक्रविष्णुसंवादे गयाश्राद्धफलमाहात्म्य वर्णनंनाम पञ्चोत्तरशततमोऽध्यायः ॥२०५॥"
  }
]
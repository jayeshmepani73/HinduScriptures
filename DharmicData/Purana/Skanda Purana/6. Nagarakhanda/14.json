[
  {
    "text": "॥ सूत उवाच ॥ ॥\nयदन्यत्तत्र सञ्जातमाश्चर्यं द्विजसत्तमाः ॥\nतदहं कीर्तयिष्यामि रहस्यं हृदि संस्थितम् ॥ १ ॥\nचमत्कारपुरे कश्चिद्वैश्यजातिसमुद्भवः ॥\nबभूव पुरुषो मूको दरिद्रेण समन्वितः ॥ २ ॥\nयो दौःस्थ्यात्सर्वलोकानां करोति पशुरक्षणम् ॥\nकुटुम्बभरणार्थाय संतुष्टो येनकेनचित् ॥ ३ ॥\nकदाचिद्रक्षतस्तस्य पशूंस्तान्वनभूमिषु ॥\nपशुरेको विनिष्क्रांतः स्वयूथात्तृणलोभतः ॥४॥।\nकृष्ण पक्षे चतुर्दश्यां चैत्रमासे द्विजोत्तमाः ॥\nन तदा लक्षितस्तेन गच्छमानो यदृच्छया ॥ ५ ॥\nअथ यावद्गृहं प्राप्तः स मूकः पशुपालकः ॥\nतावत्तस्य च गोः स्वामी भर्त्सयन्समुपागतः ॥ ६ ॥\nकिं पाप न समायातः पशुरेकोऽद्य नो यथा ॥\nनूनं त्वया हतः सोऽपि विक्रीतोऽपिहितोऽथवा ॥\nतस्मा दानय मे क्षिप्रं निराहारोऽपि गां त्वरात् ॥ ७ ॥\nतच्छ्रुत्वा भयसंत्रस्तः स मूकः पशुपालकः ॥\nनिष्क्रांतो यष्टिमादाय निराहारोऽपि मन्दिरात् ॥ ॥ ८ ॥\nततोऽरण्यं समासाद्य वीक्षांचक्रे समंततः ॥\nसूक्ष्मदृष्ट्या स दुर्गाणि गहनानि वनानि च । ९ ॥\nअथ तेन क्वचिद्दृष्टं पदं तस्य पशोः स्फुटम् ॥\nअटव्यां भ्रममाणेन परिज्ञातं च कृत्स्नशः ॥ ६.१४.१० ॥\nततश्च तत्पदान्वेषी स जगाम वनाद्वनम् ॥\nचमत्कारपुरस्यास्य समंताद्द्विजसत्त माः ॥ ११ ॥\nएवं प्रदक्षिणा तस्य जाता पशुदिदृक्षया ॥\nस्थानस्य चैव निर्वेशे पशोश्चापिद्विजोत्तमाः ॥ १२ ॥\nप्रदक्षिणावसाने च पशुर्लब्धो हि तेन सः ॥\nनिशांतेऽथ गृहं नीत्वा स्वामिने विनिवेदितः ॥ १३ ॥\nचैत्रे पुण्यतमे मासि कृष्णपक्षे चतुर्दशीम् ॥\nक्षेत्रे पुण्यतमे देवास्तीर्थान्या यांति सर्वशः ॥ १४ ॥\nएवमज्ञानभावेन कृता ताभ्यां प्रदक्षिणा ॥\nपशुपालपशुभ्यां वै सुपुण्ये तत्र वासरे ॥ १५ ॥\nनिराहारस्य मूकस्य साहारस्य पशोस्तथा ॥ १६ ॥\nविना स्नानेन भक्षाच्च दैवाद्द्विजवरोत्तमाः ॥\nततः काले व्यतिक्रांते कियन्मात्रे स्वकर्मतः ॥\nउभौ पंचत्वमापन्नौ पृथक्त्वेनायुषः क्षये ॥ १७ ॥\nततश्च पशुपालस्तु दशार्णाधिपतेः सुतः ॥\nसंजातस्तत्प्रभावेन पूर्वजातिमनुस्मरन् ॥ १८ ॥\nसोऽपि जज्ञे पशुस्तस्य सचिवो द्विजसत्तमाः ।\nजातिस्मरो यथा राजा सर्वदा नृपसंमतः॥।९॥\nअथागत्य स राजेंद्रस्तेनैव सह मंत्रिणा ॥\nकृष्णपक्षे चतुर्दश्यां पुरस्तस्याः प्रदक्षिणाम् ॥ ६.१४.२० ॥\nचक्रे संवत्सरस्यांते श्रद्धया परया युतः ॥\nनिराहारश्च मौनेन पदातिर्द्विजसत्तमाः ॥ २१ ॥\nएकदा तत्र चाऽऽयाता मुनयः शंसितव्रताः ॥\nतीर्थे पापहरे पुण्ये विश्वामित्रसमुद्भवे ॥ २२ ॥\nयाज्ञवल्क्यो भरद्वाजः शुनःशेपोऽथ गालवः ॥\nदेवलो भागुरिर्धौम्यः कश्य पश्च्यवनो भृगुः ॥ २३ ॥\nतथान्ये शंसिताऽऽत्मानो ब्रह्मचर्यपरायणाः ॥\nतीर्थयात्राप्रसंगेन तस्मिन्क्षेत्रे समागताः ॥ २४ ॥\nतान्दृष्ट्वा स महीपालः प्रणिपत्य कृतांजलिः ॥\nयथाज्येष्ठं यथाश्रेष्ठं पूजयामास भक्तितः ॥ २५ ॥\nततस्तेषां स मध्ये च संनिविष्टो महीपतिः ॥\nतथागतः स भूपालः सर्वै स्तैश्चाभिनंदितः ॥ २६ ॥\nततश्चक्रुः कथा दिव्या मुनयस्ते महीपतेः ।\nपुरतो मुनिमुख्यानां चरितानि महात्मनाम् ॥ २७ ॥\nराजर्षीणां पुराणानां धर्मशास्त्रसमुद्भवाः ॥\nआनंदं तस्य राजर्षेर्जनयंतो द्विजोत्तमाः ॥ २८ ॥\nअथ क्वाऽपि कथांते स पार्थिवस्तैर्महर्षिभिः ॥\nपृष्टः कौतूहलाविष्टैर्दत्त्वा श्रौतीस्तदाशिषः ॥ २९ ॥\n॥ ऋषय ऊचुः ॥ ॥\nवर्षेवर्षे महीपाल त्वमत्राऽऽगत्य यत्नतः ॥\nकरोषि मंत्रिणा सार्धं पुरस्याऽस्य प्रदक्षिणाम् ॥ ॥ ६.१४.३० ॥\nअस्मिन्क्षेत्रे सुतीर्थानि संति पार्थिवसत्तम ॥\nतथाऽन्यानि प्रसिद्धानि देवतायतनानि च । ३१ ॥\nआदरस्तेषु वै राजन्नास्ति स्वल्पो ऽपि कर्हिचित् ॥\nएतन्नः कौतुकं जातं न चेद्गुह्यं प्रकीर्तय ॥ ३२ ॥\n॥ सूत उवाच ॥ ॥\nतेषां तद्वचनं श्रुत्वा विनयाऽवनतः स्थितः ॥\nस प्रोवाच वचो भूपः किंचिद्व्रीडासमन्वितः॥३३॥\nयत्पृष्टोऽस्मि द्विजश्रेष्ठा युष्माभिः सांप्रतं मम ॥\nतद्गुह्यं न मयाऽऽख्यातं कस्यचिद्धरणीतले ॥३४॥\nतथाऽपि हि प्रकर्तव्यं युष्माकं सत्यमेव हि ॥\nअपि गुह्यतमं चेत्स्याच्छृण्वंतु मुनिसत्तमाः ॥ ३५ ॥\n॥ सूत उवाच ॥ ॥\nततः स कथयामास पूर्वजातिसमुद्भवम् ॥\nवृत्तांतं तन्मुनींद्राणां तेषां ब्राह्मणसत्तमाः ॥ ३६ ॥\nयथा नष्टः पशुस्तस्य कृता यद्वदवेक्षणा ॥\nयथा प्रदक्षिणा जाता चमत्कारपुरस्य तु । ३७ ॥\nजातिस्मृतिर्यथा जाता प्राक्तनी तत्प्रभावतः ॥\nराज्यप्राप्तिर्विभूतिश्च तथेष्टाप्तिः पदेपदे ॥ ३८ ॥\nतच्छ्रुत्वा मुनयः सर्वे प्रहृष्टाः पृथिवीपतेः ॥\nआशीर्वादान्बहून्दत्त्वा साधुसाध्विति चाऽब्रुवन् ॥ ३९ ॥\nसमुत्थाय ततश्चक्रुः पुरस्तस्याः प्रदक्षिणाम् ॥\nयथोक्तविधिना सर्वे श्रद्धया परया युताः ॥ ६.१४.४० ॥\nगताश्च परमां सिद्धिं तत्प्रभावात्सुदुर्लभाम् ॥\nजपयज्ञप्रदानैर्या तीर्थसेवादिकैरपि ॥ ४१ ॥\nसोऽपि राजा स मन्त्री च जातौ वैमानिकौ सुरौ ॥\nअद्याऽपि तौ हि दृश्येते तारारूपौ नभस्तले ॥ ४२ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चमत्कारपुरप्रदक्षिणामाहात्म्यवर्णनंनाम चतुर्दशोऽध्यायः ॥ १४ ॥"
  }
]
[
  {
    "text": "ऋषय ऊचुः ॥ ।\nयदेतद्भवता प्रोक्तमीशानस्य महीपतेः॥\nईश्वरेण पुरा दत्तमायुर्यावत्स्ववासरम्॥ १ ॥\nकिंप्रमाणं भवेत्तस्य दिवसस्य ब्रवीहि नः ॥\n॥ सूत उवाच ॥ ॥\nअहं वः कीर्तयिष्यामि प्रमाणं दिवसस्य तु ॥ २ ॥\nमाहेश्वरस्य विप्रेन्द्राः श्रूयतां गदतः स्फुटम् ॥\nनिमेषस्य चतुर्भागस्त्रुटिः स्यात्तद्द्वयं लवः ॥ ३ ॥\nलवद्वयं यवः प्रोक्तः काष्ठा ते दश पंच च ॥\nत्रिंशत्काष्ठाः कलामाहुः क्षणस्त्रिंशत्कलो मतः ॥ ४ ॥\nक्षणैः षष्ट्या पलं प्रोक्तं षष्ट्या तेषां च नाडिका ॥\nनाडिकाद्वितयेनैव मुहूर्तं परिकीर्तितम् ॥ ५ ॥\nत्रिंशन्मुहूर्त्तमुद्दिष्टमहोरात्रं मनीषिभिः ॥\nमासस्त्रिंशदहोरात्रैद्वौ द्वौ मासावृतुं विदुः ॥ ६ ॥\nऋतुत्रयं चाप्ययनमयने द्वे तु वत्सरम् ॥\nमानुषाणां हि सर्वेषां स एव परिकीर्तितः ॥ ७ ॥\nस देवानामहोरात्रं पुराणज्ञाः प्रचक्षते ॥\nअयनं चोत्तरं शुक्लं यद्देवानां दिनं च तत् ॥\nयद्दक्षिणं तु सा रात्रिः शुभकर्मविगर्हिता ॥ ८ ॥\nयथा सुप्तो न गृह्णाति किंचिद्भोगादिकं नरः ॥\nतथा देवाश्च यज्ञांशान्न गृह्णन्ति कथं चन ॥ ९ ॥\nअनेनैव तु मानेन मानवेन द्विजोत्तमाः ॥\nलक्षैः सप्तदशाख्यैस्तु वत्सराणां प्रकीर्तितम् ॥ ६.२७२.१० ॥\nअष्टाविंशत्सहस्रैस्तु वत्सराणां कृतं युगम् ॥\nतस्मिञ्छ्वेतोऽभवद्विष्णुर्भगवान्यो जगद्गुरुः ॥ ११ ॥\nलोकाः पापविनिर्मुक्ताः शांता दांता जितेन्द्रियाः ॥\nदीर्घायुषस्तथा सर्वे सदैव तपसि स्थिताः ॥ १२ ॥\nयो यथा जन्म चाप्नोति तथा स म्रियते नरः॥\nन पुत्रसंभवो मृत्युर्वीक्ष्यते जनकैः क्वचित् ॥ १३ ॥\nकामः क्रोधस्तथा लोभो दंभो मत्सर एव च ॥\nन जायते नृणां तत्र युगे तु द्विजसत्तमाः ॥१४॥\nततस्त्रेतायुगं भावि द्वितीयं मुनिसत्तमाः ॥\nपादेनैकेन पापं तु रौद्रं धर्मे तदाविशत् ॥ १५ ॥\nततो रक्तत्वमभ्येति भगवान्मधुसूदनः ॥\nपापांशेऽपि च संप्राप्ते सस्पर्द्धो जायते जनः ॥ १६ ॥\nस्वर्गमार्गकृते सर्वे चक्रुर्यज्ञांस्ततः परम् ॥\nअग्निष्टोमादिकांस्तत्र बहुहोमादिकांस्तथा ॥ १७ ॥\nदेवलोकांस्ततो यांति मूलाद्यावच्चतुर्दश ॥\nब्रह्मलोकस्य पर्यंतं स्वकीयैर्य ज्ञकर्मभिः ॥१९॥\nकिंचित्स्वल्पायुषस्तत्र जायन्ते स्पर्धयाऽन्विताः ॥\nपरं तत्रापि नो यांति मृत्युं पुत्राः कथंचन ॥ १९ ॥\nजनके विद्यमाने च स्व ल्पदोषाः प्रकीर्तिताः ॥\nकामक्रोधादयो ये च भवंति न भवंति च ॥ ६.२७२.२० ॥\nएकया वेलया तत्र वापितं सस्यमुत्तमम् ॥\nसप्तवारान्प्रगृह्णंति वैश्याः कृषिपरायणाः ॥ २१ ॥\nसर्वा घटस्रवा गावो महिष्यश्च चतुर्गुणाः ॥\nप्रयच्छंति तथा क्षीरमुष्ट्र्यस्तासां चतुर्गुणम् ॥ २२ ॥\nअजाविकास्तथा पादं नार्यः सर्वास्तथैव च ॥\nवेदाध्ययनसंपन्नाः प्रतिग्रहविवर्जिताः ॥\nशापानुग्रहकृत्येषु समर्थाः संभवंति च  २३ ॥\nक्षत्रियाः क्षात्रधर्मेण पालयंति वसुंधराम् ॥\nन तत्र दृश्यते चौरो न च जारः कथंचन ॥\nस्वधर्मनिरताः सर्वे वर्णाश्चैव व्यवस्थिताः ॥ २४ ॥\nतच्च द्वादशभिर्लक्षैर्वत्सराणां प्रकीर्तितम् ॥\nषण्णवत्या सहस्रैस्तु द्वितीयं युगमुत्तमम् ॥२५॥\nततश्च द्वापरं भावि तृतीयं द्विजसत्तमाः ॥\nद्वौ पादौ तत्र पापस्य द्वौ च धर्मस्य संस्थितौ॥\nभगवान्वासुदेवश्च कपिलस्तत्र जायते ॥ २६ ॥\nतच्चाष्टलक्षमानेन वत्सराणां प्रकीर्तितम् ॥\nचतुःषष्टिभिरन्यैस्तु सहस्राणां द्विजोत्तमाः ॥ २७ ॥\nकामः क्रोधस्तथा लोभो दंभो मत्सर एव च ॥\nषडेते तत्र जायंते ईर्ष्या चैव तु सप्तमी॥२८॥\nअथ संसेवितास्तैस्तु मानवाश्च परस्परम् ॥\nविरुद्धांश्च प्रकुर्वंति नाप्नुवंति यथा दिवम् ॥ २९ ॥\nकेचित्तत्रापि जायंते शांता दांता जितेंद्रियाः ॥\nन सर्वेऽपि द्विजश्रेष्ठा यतोऽर्द्धं पातकस्य तु ॥ ६.२७२.३० ॥\nततः कलियुगं प्रोक्तं चतुर्थं च सुदारुणम् ॥\nएकपादो वृषो यत्र पापं पादैस्त्रिभिः स्थितम् ॥ ३१ ॥\nकृष्णत्वं याति देवोऽपि तत्र चैव चतुर्भुजः ॥\nएक पादोऽपि धर्मस्य यावत्तावत्प्रवर्तते ॥ ३२ ॥\nपश्चान्नाशं समभ्येति यावत्तावच्छनैःशनैः ॥\nप्रमाणं तस्य निर्दिष्टं लक्षाश्चत्वार एव हि ॥ ३३ ॥\nद्वात्रिंशच्च सहस्राणि युगस्यैवांतिमस्य च ॥\nकलिना तत्र संपृष्टा मर्त्याः सर्वे परस्परम् ॥ ३४ ॥\nविबुधैस्ते प्रवर्तंते रागद्वेषपरायणाः ॥\nयस्ययस्य गृहे वित्तं तथा नार्यो मनोरमाः ॥३६॥\nतेनतेन समं मैत्रीं कलौ कुर्वंति मानवाः ॥\nविधवानां यतीनां च सर्वेषां च तपस्विनाम्॥३६॥\nलोकद्वयविनाशः स्याद्यतश्चेतो न शुध्यति ॥\nप्रावृट्कालेऽपि संप्राप्ते दुर्भिक्षेण प्रपीडिताः ॥ ३७ ॥\nभ्रमंति च कलौ लोका गगनासक्तदृष्टयः॥\nजानाति चापि तनयः पिता चेन्निधनं व्रजेत् ॥ ३८ ।\nततोहं गृहपो भूयां बांधवो ह्यपि बांधवम् ॥\nस्नुषापि वेत्ति चित्तेन यदि श्वश्रूः क्षयं व्रजेत् ॥ ३९ ॥\nमम स्याद्गृह ऐश्वर्यं तत्सर्वं नान्यथा व्रजेत् ॥\nकाव्यैरुपहता वेदाः पुत्रा जामातृकैस्तथा ॥ ६.२७२.४० ॥\nशालकैर्बांधवाश्चैव ह्यसतीभिः कुलस्त्रियः ॥\nशूद्रास्तपस्विनश्चैव शूद्रा धर्मस्य सूचकाः ॥४१॥\nब्राह्मणानां ततः शूद्रा उपदेशं वदंति च ॥\nअल्पोदकास्तथा मेघा अल्पसस्या च मेदिनी ॥ ४२ ॥\nअल्पक्षीरास्तथा गावः क्षीरे सर्पिस्तथाऽल्पकम् ।\nसर्वभक्षास्तथा विप्रा नृपा निष्करुणास्ततः ॥\nकृष्या लज्जंति वैश्याश्च शूद्रा ब्राह्मणप्रेषकाः ॥ ४३ ॥\nहेतुवादरता ये च भंडंविद्यापराश्च ये ॥\nतेते स्युर्भूमिपालस्य सदाऽभीष्टाः कलौ युगे ॥४४॥\nश्वःश्वःपापीयदिवसाः पृथिवी गतयौवना ।\nअतिक्रांत शुभाः कालाः पर्युपस्थितदारुणाः ॥४५॥\nयथायथा युगं भावि वृद्धिं यांति स्त्रियो नराः ॥\nतथातथा प्रयांति स्म लघुतां जंतुभिः सह ॥४६॥\nद्वादशमे चैव कन्या स्याद्भर्तृसंयुता ॥४७॥\nततः षोडशमे वर्षे नराः पलितयौवनाः ॥\nशौचाचारपरित्यक्ता निजकार्यपरास्तथा ॥ ४८ ॥\nभविष्यंति युगस्यांते नराः अंगुष्ठमात्रकाः ॥\nगृहं च तेऽथ कुर्वंति बिलैराखुसमुद्भवैः ॥ ४९ ॥\nतथा प्रावरणं तेषां कृमिवस्त्रं भविष्यति ॥\nएकवर्णा भविष्यंति वर्णाः सर्वे ततः परः ॥\nम्लेछीभूता दुराचारा धर्मकृत्यविदूषकाः ॥६.२७२.५॥।\nएवं जाते ततो लोके ब्राह्मणो हरिपिंगलः ॥\nकल्किगोत्रसमुत्पन्नस्तान्सर्वा न्सूदयेत्ततः ॥९१॥\nपश्चात्कृतयुगं भावि भूयोऽपि द्विजसत्तमाः ॥५२॥\nएवं युगसहस्रेण संप्राप्तेन ततः परम् ॥\nब्रह्मणो दिवसं भावि रात्रिश्चैव ततः परम् ॥ ५३ ॥\nततश्चानेन मानेन षष्ट्या युक्तैस्त्रिभिः शतैः ॥\nब्रह्मणो वत्सरं भावि केशवस्य च तद्दिनम् ॥ ५४ ॥\nआत्मीये जीविते ब्रह्म यावद्वर्षशतं स्थितः ॥\nकेशवोऽपि स्वमानेन वर्षाणां जीविते शतम् ॥ ५५ ॥\nवर्षेण वासुदेवस्य दिनं माहेश्वरं भवेत् ॥\nनिजमानेन सोप्यत्र याव द्वर्षशतं स्थितः ॥ ५६ ॥\nततः शक्तिस्वरूपः स्यात्सोऽक्षयी कीर्त्यते यतः ॥\nसदाशिवस्य निःश्वासः शैवं वर्षशतं भवेत् ॥\nउच्छ्वासस्तु पुनस्तस्य शक्तिरूपेण संस्थितः ॥ ५७ ॥\n॥ सूत उवाच ॥ ॥\nएतद्वः सर्वमाख्यातं शिवशक्तिसमुद्भवम् ॥\nयावदायुः प्रमाणं च मानुषाढ्यं च यद्भवेत् ॥ ॥ ५८ ॥\nभवद्भिः शांकरं पृष्टो द्विजा अस्मि दिनं पुरा ॥\nमया पुनस्तु सर्वेषां मर्त्यादीनां तु कीर्तितम् ॥ ५९ ॥\nइति श्रीस्कांदे महापुराण एका शीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये युगस्वरूपवर्णनंनाम द्विसप्तत्युत्तरद्विशततमोअध्यायः ॥ २७२ ॥"
  }
]
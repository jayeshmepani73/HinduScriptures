[
  {
    "text": "॥ सूत उवाच ॥ ॥\nदृष्ट्वा प्रतिष्ठितं लिंगं याज्ञवल्क्येन धीमता ॥\nस्वमातुः शुद्धिहेतोः स तन्नाम्ना लिंगमुत्तमम् ॥ १ ॥\nस्थापयामास विप्रेंद्राः श्रद्धया परया युतः ॥\nततश्चानीय विप्रेंद्रं मध्यगं नागरोद्भवम् ॥ ॥\nगर्तातीर्थसमुद्भूतमाहिताग्निं प्रयाजिनम् ॥\nयथैतन्नगरस्थानं तथा त्वमपि दीक्षितः ॥ ३ ॥\nअष्टषष्टिषु गोत्राणां नायकत्वे व्यवस्थितः ॥\nतव वाक्येन सर्वाणि गोत्राणि द्विजसत्तम ॥ ४ ॥\nवर्तयिष्यंति कृत्येषु यावच्चन्द्रार्कतारकाः ॥\nगोवर्धन त्वया चिंता कार्या चास्य समुद्भवा ॥ ५ ॥\nलिंगस्य पूजनार्थाय प्रेरणीयाश्च नागराः॥\nपूजया तस्य लिंगस्य वृद्धिं यास्यति तेऽन्वयः ॥ ६ ॥\nअपूजया विनाशं च यास्यत्यत्र न संशयः ॥\nतव वंशोद्भवा ये च पूजयित्वा प्रभक्तितः ॥ ७ ॥\nएतल्लिंगं करिष्यंति कृत्यानि विविधानिच ॥\nतानि सिद्धिं प्रयास्यंति प्रसादादस्य दीक्षित ॥ ८ ॥\n॥ गोवर्धन उवाच ॥ ॥\nअहमर्चां करिष्यामि लिंगस्यास्य सदा द्विज ॥\nभक्तिं च प्रकरिष्यामि हेतोरस्य  हेतोरस्य कृते द्विज ॥\nपूजार्थं चैव ये चान्ये मम वंशसमुद्रवाः ॥ ९ ॥\n॥ पिप्पलाद उवाच ॥ ॥\nगोवर्धन द्रुतं विप्रांस्तत्र चानय नागरान्॥\nतेषां मतेन देवस्य नाममात्रं करोम्यहम् ॥ ६.१७६.१० ॥\nततश्चानाययामास विप्रांश्चैव विचक्षणान् ॥\nश्रुताध्ययनसंपन्नान्यज्ञकर्मपरायणान् ॥ ११ ॥\nतानब्रवीत्प्रणम्योच्चैः पिप्पलादो महामुनिः ॥\nमम माता मृता पूर्वं कंसारीति च नामतः ॥ १२ ॥\nतस्या उद्देशतो लिंगं मयैतत्संप्रतिष्ठितम् ॥\nयुष्मद्वाक्यात्प्रसिद्धिं च प्रयातु द्विजसत्तमाः ॥ १३ ॥\nअष्टम्यां च चतुर्दश्यां यश्चैतत्स्नापयिष्यति ॥\nयाज्ञवल्क्येश्वरोत्थं च स वै श्रेयो ह्यवाप्स्यति ॥ १४ ॥\n॥ सूत उवाच ॥ ॥\nअथ तैर्ब्राह्मणैः सर्वैस्तस्य नाम प्रतिष्ठितम् ॥\nकंसारीश्वर इत्येवं गौरवात्तस्य सन्मु नेः ॥ १५ ॥\nएतद्वः सर्वमाख्यातं यत्पृष्ठोऽस्मि द्विजोत्तमाः ॥\nकंसारीश्वरसंज्ञस्तु यथा जातस्तु पापहा ॥\nस्थापितः पिप्पलादेन स्वयं चैव महात्मना ॥ १६ ॥\nयश्चैतत्पुण्यमाख्यानं तस्य देवस्य संनिधौ ॥\nसंपठेच्छृणुयाद्वापि सम्यक्छक्तिसमन्वितः ॥ १७ ॥\nमनसा चिंतितं पापं परदारकृतं च यत् ॥\nतस्य तन्नाशमायाति पिप्पलाद वचो यथा ॥ १८ ॥\nयस्तस्य पुरतो भक्त्या नीलरुद्रा न्सदा जपेत् ॥\nप्राणरुद्रान्विशेषेण भवरुद्रसमन्वितान् ॥ १९ ॥\nब्रह्महत्योद्भवं चैव अपि तस्य प्रणश्यति ॥\nपरचक्रभये जाते ह्यना वृष्टिभये तथा ॥ ६.१७६.२० ॥\nअथर्ववेदे साद्यंते पठिते तस्य चाग्रतः ॥\nशत्रुर्विलयमभ्येति वृष्टिः सञ्जायते द्रुतम् ॥ २१ ॥\nराजदौःस्थ्ये समुत्पन्ने राजा भवति धार्मिकः ॥\nसर्वरोगविनिर्मुक्तः प्रजापालनतत्परः ॥ २२ ॥\nउपसर्गभये जाते तस्य दोषः प्रशाम्यति ॥\nशनैः शनैरसंदिग्धं पिप्पलादवचो यथा ॥ २३ ॥\nकिं वा ते बहुनोक्तेन यत्किंचिद्व्यसनं महत् ॥\nतत्तस्य व्यसनं किंचिदथर्वणः प्रकी र्तनात् ॥ २४ ॥\nअस्य देवस्य पुरतो याति नाशं च वै द्रुतम् ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कंसारेश्वरोत्पत्तिमाहात्म्यवर्णनंनाम षट्सप्तत्युत्तरशततमोऽध्यायः ॥ १७६ ॥"
  }
]
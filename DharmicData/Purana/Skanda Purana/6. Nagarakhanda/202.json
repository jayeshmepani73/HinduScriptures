[
  {
    "text": "॥ विश्वामित्र उवाच ॥ ॥\nतच्छ्रुत्वा ब्राह्मणाः सर्वे विनयावनताः स्थिताः ॥\nतं पप्रच्छुर्नरश्रेष्ठ कौतुकाविष्टचेतसः ॥ १ ॥\nकस्यचिन्निर्णयो देयो मध्यस्थस्य द्विजोत्तमैः ।।\nवेदवाक्येन संत्यज्य वाक्यं मनुजसंभवम् ओ। २ ।।\nकस्मात्तालत्रयं देयं मध्यगेन महात्मना ॥\nएतन्नः सर्वमाचक्ष्व परं कौतूहलं हि नः ॥ ३ ॥\nतच्छ्रुत्वा भर्तृयज्ञस्तु तानुवाच द्विजोत्तमान् ॥\nश्रूयतामभिधास्यामि यदेतत्कारणं स्थितम् ॥ ४ ॥\nनासत्यं जायते वाक्यं नागराणां कथंचन ॥\nब्रह्मशालास्थितानां च शुभं वा यदि वाऽशुभम् ॥ ५ ॥\nवेदोक्तेः सवनैस्तस्माद्दर्शयंति द्विजोत्तमाः ॥\nइष्टं वा यदि वानिष्टं पृच्छमानस्य चा र्थिनः ॥ ६ ॥\nभूयोभूयस्ततः कुर्यान्मध्यस्थः स द्विजन्मनाम् ॥\nप्रश्नं तस्य निमित्तं च यावत्तस्य विनिर्णयः ॥ ७ ॥\nब्रह्मशालोपविष्टानां यदि वाक्यं वृथा भवेत् ॥\nमाहात्म्यं नश्यते तेषां ततः क्रोधः प्रजायते ॥ ८ ॥\nक्रोधात्सञ्जायते द्रोहो द्रोहात्पापस्य संगमः ॥\nएतस्मात्कारणाद्विप्रा मध्यस्थः पृच्छ्यते मुहुः ॥ ९ ॥\nसमुदायः समस्तानां यथा चैव प्रजायते ॥\nतदा तालत्रयं यच्च मध्यस्थः संप्रयच्छति ॥ ६.२०२.१० ॥\nतासां तु पूर्वया कामं हंति पृच्छाप्रदायिनाम् ॥\nद्वितीयया तथा क्रोधं हंति लोभं तृतीयया ॥ ११ ॥\nएतस्मात्कारणाद्देयं तेन तालत्रयं द्विजाः ॥ १२ ॥ ॥\n॥ ब्राह्मणा ऊचुः ॥ ॥\nआथर्वणश्चतुर्थस्तु ब्राह्मणः परिकीर्तितः ॥\nस कस्मात्प्रथमः प्रश्नो नागराणां प्रकीर्तितः ॥ १३ ॥\n॥ भर्तृयज्ञ उवाच ॥ ॥\nआथर्वः प्रथमः प्रश्नो यस्मात्प्रोक्तो मया द्विजाः ॥\nतदहं संप्रवक्ष्यामि शृणुध्वं सुसमाहिताः ॥ १४ ॥\nनेर्ष्या चैवात्र कर्तव्या स्वस्थानस्य विनाशनी ॥\nनिरूपितं मया सम्यक्स्थानस्थस्य विशुद्धये ॥ १५ ॥\nऋग्यजुःसामसंज्ञाख्या अग्निष्टोमादिका मखाः ॥\nपारत्रिकाः प्रवर्तंते नैहिकाश्चाभिचारिकाः ॥ १६ ॥\nअथर्ववेदे तच्चोक्तं सर्वं चैवाभिचारिकम् ॥\nहिताय सर्वलोकानां ब्रह्मणा लोककारिणा ॥ १७ ॥\nअथर्ववेदः प्रथमं द्रष्टव्यः कार्यसिद्धये ॥\nएतस्मात्कारणादाद्यः स चतुर्थोऽपि संस्थितः ॥ १८ ॥\nएतद्वः सर्वमाख्यातं यत्पृष्टोऽस्मि द्विजोत्तमाः ॥\nपृच्छा संबंधजं सर्वमेकं कार्यं सदैव हि ॥ १९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भर्तृयज्ञवाक्यनिर्णयवर्णनंनाम द्व्युत्तरद्विशततमोऽध्यायः ॥ २०२ ॥"
  }
]
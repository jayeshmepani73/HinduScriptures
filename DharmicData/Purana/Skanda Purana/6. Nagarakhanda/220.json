[
  {
    "text": "॥ आनर्त उवाच ॥ ॥\nत्रयोदश्यां कृते श्राद्धे कस्माद्वंशक्षयो भवेत् ॥\nएतन्मे सर्वमाचक्ष्व विस्तरात्त्वं महा मुने॥\nभर्तृयज्ञ उवाच॥\nएषा मेध्यतमा राजन्युगादिः कलिसंभवा॥\nस्नाने दाने जपे होमे श्राद्धे ज्ञेया तथाऽक्षया ॥ २ ॥\nअस्यां चेत्तु गजच्छाया तिथौ राजन्प्रजायते ॥\nतदाऽक्षयं मघायोगे श्राद्धं संजायते ध्रुवम्॥३॥\nयः क्षीरं मधुना युक्तं तस्मिन्नहनि यच्छति ॥\nपितॄनुद्दिश्य यो मांसं दद्याद्वाध्रीणसं च यः ॥ ४ ॥\nवाध्रीणसस्य मांसेन तृप्तिर्द्वादशवार्षिकी ॥\nत्रिःपिबंत्विंद्रियक्षीणं श्वेतं वृद्धमजापतिम् ॥ ५ ॥\nतं तु वाध्रीणसं विद्यात्सर्वयूथाधिपं तथा ॥\nखड्गमांसं च वा दद्यात्तृप्तिर्द्वादशवार्षिकी ॥\nसंजायते न संदेहस्तेषां वाक्यं न मे मृषा ॥ ६ ॥\nआसीद्रथंतरे कल्पे पूर्वं पार्थिवसत्तमः॥\nसिताश्वो नाम पांचालदेशीयःपितृभक्तिमान्॥७॥\nमधुना कालशाकेन खड्गमांसेन केवलम् ॥\nस हि श्राद्धं त्रयोदश्यां कुरु ते पायसेन च ॥ ८ ॥\nसोमवंशं समुद्दिश्य श्राद्धं यच्छति भक्तितः ॥९॥\nअथ तैर्बाह्मणैः सर्वैः स भूयः कौतुकान्वितैः ॥\nकस्यचित्त्वथ कालस्य पृष्टो भुक्त्वा यथेच्छया ॥ ६.२२०.१० ॥\nश्राद्धादनंतरं राजन्दृष्ट्वा तं श्रद्धयाऽन्वितम् ॥\nपादावमर्द्दनपरं प्रणिपातपुरः सरम् ॥११॥\n॥ ब्राह्मणा ऊचुः ॥ ॥\nकृत्वा श्राद्धं महाराज प्रदातव्याऽथ दक्षिणा ॥\nब्राह्मणेभ्यस्ततः श्राद्धं पितॄणां चोपतिष्ठति ॥ १२ ।।\nसा त्वया कल्पिताऽस्माकं वितीर्णाद्यापि नो नृप।\nकुप्याकुप्यं परित्यज्य तां देहि नृप मा चिरम् ॥ १३ ॥\n॥ भर्तृयज्ञ उवाच ॥ ॥\nतच्छ्रुत्वा च नृपः प्राह संप्रहृष्टेन चेतसा ॥\nधन्योऽस्म्यनुगृहीतोऽस्मि विप्रैरद्य न संशयः ॥ १४ ॥\nये वांछंति ममाभीष्टं श्राद्धे भुक्त्वाऽथ पैतृके १।\nतस्माद्ब्रूत महाभागा युष्मभ्यं किं ददाम्यहम् ॥ १५ ॥\nवर न्नागान्मदोन्मत्तान्भद्रजातिसमुद्भवान् ॥\nकिं वा सप्तिप्रधानांश्च मनोमारुतरंहसः ॥ १६ ॥\nकिं वा स्थानानि चित्राणि ग्रामाणि नगराणि च ॥\nपितॄनुद्दिश्य यत्किंचिन्नादेयं विद्यते यतः ॥ १७ ॥\n॥ ब्राह्मणा ऊचुः ॥ ॥\nनास्माकं वाजिभिः कार्यं न रत्नैर्न च हस्तिभिः ॥\nन देशैर्ग्राममुख्यैर्वा नान्येनापि च केनचित् ॥ १८ ॥\nयदर्थेन महाराज पृष्टोस्माभिर्यतो भवान् ॥\nतस्मान्नो दक्षिणां देहि संदेहघ्नां तपोत्तम ॥ १९ ॥\nयां पृच्छामो वयं सर्वे कौतूहलसमाहिताः ॥ ६.२२०.२० ॥\n॥ राजोवाच ॥ ॥\nउपदेशाधिकारोऽस्ति ब्राह्मणानां महात्मनाम् ॥\nदातुं नैव ग्रहीतुं च नी चजात्यस्य वैदिकाः ॥ २१ ॥\nसोऽहं राजा न सर्वज्ञो यो यच्छामि द्विजोत्तमाः ॥\nउपदेशं हि युष्मभ्यं सर्वज्ञेभ्यो विचक्षणाः ॥ २२ ॥\n॥ ब्राह्मणा ऊचुः ॥ ॥\nगुरुशिष्यसमुत्थोऽयमुपदेशो महीपते ॥\nप्रार्थयामो वयं किंचिन्मा भयं त्वं समाविश ॥ २३ ॥\nवयं च प्रश्नमेकं हि पृच्छामो यदि भूपते ॥\nब्रूषे कौतुकयुक्तानां सर्वेषां च द्विजन्मनाम् ॥ २४ ॥\nतस्माद्वद महाभाग यदि जानासि तत्त्वतः ॥\nन चेद्गुह्यतमं किंचित्पृच्छामस्त्वां कुतूहलात् ॥ २५ ॥\n॥ राजोवाच ॥ ॥\nयदि वः संशयो विप्रा युष्मत्प्रश्नमसंशयम् ॥\nकथयिष्याभि चेद्गुह्यं तद्वद्ध्वं गप्ल? ज्वराः ॥ २६ ॥\n॥ ब्राह्मणा ऊचुः ॥ ॥\nअन्नेषु च विचित्रेषु लेह्येषु विविधेषु च ॥\nअमृतेष्वेषु सर्वेषु तथा पेयेषु पार्थिव ॥ ॥ २७ ॥\nतस्मादद्य दिने ब्रूहि मधु यच्छसि गर्हितम् ॥\nवर्तते च यथाऽभक्ष्यं ब्राह्मणानां विशेषतः ॥ २८ ॥\nतथा विचित्र मासेषु संस्थितेषु नराधिप ॥\nखङ्गमांसं निरास्वादं कस्माद्यच्छसि केवलम् ॥ २९ ॥\nसंति शाकानि राजेन्द्र पावनीयानि सर्वशः ॥\nसुष्ठु स्वादु कराण्यत्र व्यञ्जनार्थं महीपते ॥ ६.२२०.३० ॥\nकालशाकं सकटुकं मुखाऽऽधिजनकं महत् ॥\nकस्माद्यच्छसि चास्माकं भक्त्या परमया युतः ॥\nन श्राद्धे प्रतिषेधश्च प्रकर्तव्यः कथंचन ॥ ३१ ॥\nन च त्याज्यं समुच्छिष्टं तेन भुंजामहे ततः ॥\nतदत्र कारणेनैव गुरुणा भाव्यमेव हि ॥\nयेन त्वं यच्छसि प्राय एतत्सिद्धिर्भवेत्स्थिता ॥ ३२ ॥\nतस्मात्कथय नः सर्वं परं कौतूहलं हि नः ॥\nनिःस्वादितं यथा दद्यादीदृक्छ्राद्धे विगर्हितम् ॥ ३३ ॥\nयथा त्वं नृपशार्दूल श्रद्धया संप्रयच्छसि ॥ ३४ ॥\nतच्छ्रुत्वा वचनं तेषां ब्राह्मणानां महात्मनाम् ॥\nस वैलक्ष्यस्मितं प्राह सलज्जं पृथिवीपतिः ॥ ३५ ॥\nगुह्यमेतन्महाभागा अस्माकं यदि संस्थितम् ॥\nअवाच्यमपि वक्ष्यामि शृणुध्वं सुसमाहिताः ॥ ३६ ॥\nअहमासं पुरा पापो लुब्धकश्चान्य जन्मनि ॥\nनिहंता सर्वजंतूनां तथा भक्षयिता पुनः ॥ ३७ ॥\nपर्यटामि तदारण्ये धनुषा मृगयारतः ॥\nसिंहो व्याघ्रो गजेन्द्रो वा शरभो वा द्विजो त्तमाः ॥ ३८ ॥\nमद्बाणगोचरं प्राप्तो न जीवत्यपि कर्हिचित् ॥\nकस्यचित्त्वथ कालस्य भ्रममाणो महीतले ॥ ३९ ॥\nसंप्राप्तोऽहं महाभागा अग्नि वेशस्य सन्मुनेः ॥\nआश्रमे समनुप्राप्तो निशीथे क्षुत्पिपासितः ॥ ६.२२०.४० ॥\nतावत्तत्र सशिष्याणां श्राद्धकर्मविधिं वदन्॥\nसंस्थितो वेष्टितः शिष्यैः समन्ताद्द्विजसत्तमाः ॥ ४१ ॥\n॥ अग्निवेश उवाच ॥ ॥\nऋक्षे पित्र्ये यदा चन्द्रो हंसश्चापि करे व्रजेत् ॥\nत्रयोदशी तु सा च्छाया विज्ञेया कुञ्जरोद्भवा ॥ ४२ ॥\nपित्र्ये यदास्थितश्चेन्दुर्हंसश्चापि करे स्थितः ॥\nतिथिर्वैश्रवणी या च सा च्छाया कुञ्जरस्य च ॥ ४३ ॥\nसैंहिकेयो यदा चंद्रं ग्रसते पर्वसंधिषु ॥\nहस्तिच्छाया तु सा ज्ञेया तस्यां श्राद्धं समाचरेत् ॥ ४४ ॥\nतस्यां यः कुरुते श्राद्धं जलैरपि प्रभक्तितः ॥\nयावद्द्वादश वर्षाणि पितरस्तस्य तर्पिताः ॥ ४५ ॥\nवनस्पतिगते सोमे या च्छाया पूर्वतोमुखी ॥\nगजच्छाया तु सा ज्ञेया पितॄणां दत्तमक्षयम् ॥ ४६ ॥\nसा भवेच्च न सन्देहः पुण्यदा पैतृकी तिथिः ॥\nतस्यां श्राद्धं प्रकर्तव्यं संभाराः संभृताश्च ये ॥ ४७ ॥\nप्रभाते तु न सन्देहः पितॄणां परितृप्तये ॥\nशाकैस्तथैंगुदैर्बिल्वैर्बदरैश्चिर्भटैरपि ॥ ४८। ॥\nयदन्नं पुरुषोऽश्नाति तदन्नास्तस्य देवताः ॥\nबाढमित्येव ते प्रोच्य गताः स्वंस्वं निकेतनम् ॥ ४९ ॥\nसर्वे शिष्या महाभागाः नारायणपुरोगमाः ॥\nअग्निवेश्योऽपि सुष्वाप समामन्त्र्य द्विजोत्तमान्॥ ६.२२०.५० ॥\nतेन संकथ्यमानं च रात्रौ तच्च श्रुतं मया ॥\nअहं चापि करिष्यामि प्रातः श्राद्धमसंशयम् ॥ ५१ ॥\nनिहत्य खड्गमादाय तस्य मांसं सुपुष्कलम् ॥\nतथा मधु समादाय कालशाकं विशेषतः ॥ ॥ ५२ ॥\nस्वजातीयेभ्य आदाय तर्पयिष्यामि तान्पितॄन् ॥ ५३ ॥\nएवं निश्चित्य मनसा प्रसुप्तोऽहं द्विजोत्तमाः ॥\nततः प्रभाते विमले प्रोद्गते रविमण्डले ॥५४॥\nमधुजालानि भूरीणि गृहीतानि मया ततः ॥\nकालशाकं तथा लब्धं स्वेच्छया द्विजसत्तमाः ॥५५॥\nततः सर्वं समादाय श्रपितं तत्क्षणान्मया ॥\nस्नात्वा च निजवर्गाणां पितॄनुद्दिश्य चात्मनः ॥\nप्रदत्तं लुब्धकानां च भक्तिपूर्वं द्विजोत्तमाः ॥ ५६ ॥\nएवं मया पुरा दत्तं पितॄ नुद्दिश्य तान्निजान् ॥\nनान्यत्किंचिन्मया दत्तं कदाचित्कस्यचिद्विजाः ॥ ५७ ॥\nततः कालेन महता मृत्युं प्राप्तोऽस्म्यहं द्विजाः ॥\nतद्दानस्य प्रभावेन पार्थिवीं योनिमाश्रितः ॥ ५८ ॥\nएवं जातिस्मरत्वं च सञ्जातं मे द्विजोत्तमाः ॥\nते च मे तर्पितास्तेन खड्गमांसेन माक्षिकैः ॥५९ ॥\nसंप्राप्ताः परमां प्रीतिं ततो द्वाशवार्षिकीम् ॥\nएतस्मात्कारणाच्छ्राद्धं प्रकरोमि द्विजोत्तमाः ॥ ६.२२०.६० ॥\nखड्गमांसेन मधुना कालशाकेन भूरिशः ॥\nविधिहीनं द्विजैर्हीनं तिलदर्भैर्विवर्जितम् ॥ ६१ ॥\nमया तद्विहितं श्राद्धं तस्यैतत्फलमागतम् ॥\nसांप्रतं विधिना सम्यग्ब्राह्मणैर्वेदपारगैः ॥ ६२ ॥\nउपविष्टैः करोम्येव यच्छ्राद्धं श्रद्धयान्वितः ॥\nदर्भैस्तिलैः समोपेतं मन्त्रवच्च द्विजोत्तमाः ॥ ६३ ॥\nनो जानामि फलं किं वा सांप्रतं च भविष्यति ॥\nतस्मादेवं परिज्ञाय यूयं चैव द्विजोत्तमाः ॥ ६४ ॥\nसंतर्पयध्वं च पितॄन्निजान्गजदिने स्थिते ॥\nछायायां चैव जातायां कुञ्जरस्य द्विजोत्तमाः ॥६५॥\nयेन संजायते तृप्तिः पितॄणां द्वादशाब्दिकी ॥\nयुष्माकं च गतिः श्रेष्ठा यथा जाता ममाधुना ॥ ६६ ॥\n॥ भर्तृयज्ञ उवाच ॥ ॥\nतस्य तद्वचनं श्रुत्वा सर्वे ते ब्राह्मणोत्तमाः ॥\nसंतुष्टाः साधुवादांश्च ददुस्तस्य महीपतेः ॥ ६७ ॥\nततःप्रभृति चक्रुस्ते श्राद्धानि द्विजसत्तमाः ॥\nत्रयोदश्यां नभस्यस्य कृष्णायां भक्तितत्पराः ॥ ६८ ॥\nमधुना कालशाकेन खड्गमांसेन तर्पिताः ॥\nप्राप्नुवंति परां सिद्धिं विमानवरमास्थिताः ॥ ६९ ॥\nस्पर्धंते सहिता दैवैः पितरश्च विशेषतः ॥\nवंशजेन प्रदत्तस्य प्रभावात्सुरसत्तमाः ॥ ६.२२०.७० ॥\nश्राद्धार्थं संपरिज्ञाय मन्त्रं चक्रुः परस्परम् ॥\nआदित्या वसवो रुद्रा नासत्यावपि पार्थिव ॥ ७१ ॥\nयथा न भवति श्राद्धं तस्मिन्नहनि भूतले ॥\nयत्प्रभावाद्वयं सर्वे मानुषैः श्राद्धमाश्रितैः ॥\nन यामोऽभिभवस्थानं तस्माच्छप्स्यामहे च तान् ॥ ७२ ।१\nअद्यप्रभृति यः श्राद्धं त्रयोदश्यां करिष्यति ॥\nकन्यासंस्थे सहस्रांशौ तस्य स्याद्वंशसंक्षयः ॥७३॥\nइति शापेन देवानां निर्दग्धेयं महातिथिः ॥ ७४ ॥\nततःप्रभृति नैतस्या क्रियते श्राद्धमुत्तमम् ॥\nयः प्रमादेन कुरुते तस्य स्याद्वंश संक्षयः ॥ ७६ ॥\nयेन भीता न कुर्वंति च्छायायां कुञ्जरस्य च ॥\nविशेषेण गजच्छाये तत्र पिण्डोऽयमाहृतः ॥ ७३ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे गजच्छायामाहात्म्यवर्णनंनाम विंशत्युत्तरद्विशत तमोऽध्यायः ॥ २२० ॥"
  }
]
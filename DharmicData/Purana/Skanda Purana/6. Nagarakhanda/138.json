[
  {
    "text": "॥ ॥ ऋषय ऊचुः ॥ ॥\nकिं कृतं धर्मराजेन तपोध्यानादिकं च यत्॥\nमांडव्यशापनाशाय तदस्माकं प्रकीर्तय ॥ १ ॥\n॥ सूत उवाच ॥ ॥\nमांडव्य शापमासाद्य धर्मराजः सुदुःखितः ॥\nतपस्तेपे द्विजश्रेष्ठास्तस्मिन्क्षेत्रे व्यवस्थितः ॥ २ ॥\nप्रासादं देवदेवस्य संविधाय कपर्दिनः ॥\nअव्यग्रं पूजयामास पुष्पधूपानुलेपनैः ॥ ३ ॥\nततः कालेन महता तुष्टस्तस्य महेश्वरः ॥\nप्रोवाच वरदोऽस्मीति प्रार्थयस्व यदीप्सितम् ॥ ४ ॥\n॥ धर्मराज उवाच ॥ ॥\nअहं देव पुरा शप्तो मांडव्येन महात्मना ॥\nस्वधर्मे वर्तमानोऽपि सर्वदोषविवर्जितः ॥ ५ ॥\nकुपितेन च तेनोक्तं शूद्रयोनौ भविष्यसि ॥ ६ ॥\nतत्रापि च महद्दुःखं ज्ञातिनाशसमुद्रवम् ॥\nमच्छापजनितं सद्यो जातिजं समवाप्स्यसि ॥ ७ ॥\nतस्मात्त्राहि सुरश्रेष्ठ तस्या योनेः सकाशतः ॥\nकथं चैतद्विधो भूत्वा तस्यां जन्म करोम्यहम् ॥८॥\nतत्रापि च महदुःखं ज्ञातिनाशसमुद्भवम् ॥\nएतदर्थे सुरश्रेष्ठ मया चाराधितो भवान् ॥९॥ ॥\n॥ श्रीभगवानुवाच ॥ ॥\nन तस्य सन्मुनेर्वाक्यं शक्यते कर्तुमन्यथा ॥\nतस्माच्छूद्रोऽपि भूत्वा त्वं न संतानमवाप्स्यसि ॥ ६.१३८.१० ॥\nज्ञातिक्षयं प्रदृष्ट्वापि नैव दुःखमवाप्स्यसि ॥\nयतो निषिध्यमानापि न करिष्यंति ते वचः ॥ ११ ॥\nएतस्मात्कारणाच्चित्ते न ते दुःखं भविष्यति ॥\nज्ञातिजं धर्मराजैतत्सत्यमेव मयोदितम् ॥ १२ ॥\nस्थित्वा वर्षशतं प्राज्ञ त्वं शूद्रो धर्मवत्सलः ॥\nउपदेशान्बहून्दत्त्वा ज्ञातिभ्यो हितकाम्यया ॥\nअपि श्रद्धा विहीनेषु पापात्मसु सदैव हि ॥ १३ ॥\nततो वर्षशते पूर्णे ब्रह्मद्वारेण केवलम् ॥\nआत्मानं सम्यगुत्सृज्य मोक्षमेव प्रयास्यसि ॥ १४ ॥\nएवमुक्त्वा स भगवान्गतश्चादर्शनं ततः ॥\nधर्मराजोऽपि तं शापं भेजे मांडव्यसंभवम् ॥ १५ ॥\nतदा विदुररूपेण ह्यवतीर्य धरातले ॥\nमांडव्यस्य वचः सत्यं स चकार महामतिः ॥ १६ ॥\nजातो भगवता साक्षाद्व्यासेनामिततेजसा ॥\nपाराशर्येण विप्रेण दासीगर्भसमुद्भवः ॥ १७ ॥\nएतद्वः सर्वमाख्यातं धर्मराजसमुद्भवम् ॥\nआख्यानं यदहं पृष्टः सर्वपातकनाशनम् ॥ १८ ॥\nइति श्रीस्कांदे महापुराण एकाशीतिसाहरस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये  धर्मराजेश्वरोत्पत्तिवर्णनंनामाष्टात्रिंशदुत्तरशततमोअध्यायः ॥ १३८॥"
  }
]
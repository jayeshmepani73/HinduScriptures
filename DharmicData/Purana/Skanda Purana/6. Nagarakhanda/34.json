[
  {
    "text": "॥ ऋषय ऊचुः ॥ ॥\nयदेतद्भवता प्रोक्तं तं मुनिं प्रति सूतज ॥\nत्वया पुरा सुरार्थाय प्रपीतः पयसांनिधिः ॥ १ ॥\nतत्त्वं सूतज नो ब्रूहि विस्तरेण महामते ॥\nयथा तेन पुरा पीतो मुनिना पयसांनिधिः ॥ २ ॥\n॥ सूत उवाच ॥ ॥\nकालेया इति विख्याताः पुरा दानवसत्तमाः ॥\nसंभूताः सर्वदेवानां वीर्योत्साहप्रणाशकाः ॥ ३ ॥\nततस्तैः पीडितं दृष्ट्वा विष्णुना प्रभविष्णुना ॥\nत्रैलोक्यं शक्तियोगेन प्रोक्तो देवो महेश्वरः ॥४॥\nएतदीशान दैतेयैस्त्रैलोक्यं परिपीडितम्॥\nकालिकेयैर्महावीर्येस्तस्मात्कार्यो महाहवः॥\nअद्यैव तैः समं देव समासाद्य धरातलम्॥ ५ ॥\nततो विष्णुश्च रुद्रश्च सहस्राक्षः सुरैः सह ॥\nशितशस्त्रधराः सर्वे संप्राप्ता धरणीतलम् ॥ ६ ॥\nअथ ते दानवाः सर्वे श्रुत्वा देवान्स- मागतान् ॥\nयुद्धार्थं सहसा जग्मुः संमुखाः कोपसंयुताः ॥ ७ ॥\nततोऽभवन्महायुद्धं देवानां दानवैः सह ॥\nत्रैलोक्यं कंपितं येन समस्तं भय विह्वलम्॥ ८ ॥\nअथ कालप्रभोनाम दानवो बलगर्वितः ॥\nस शक्रं पुरतो दृष्ट्वा वज्रोच्छ्रितकरं स्थितम्॥\nप्रोवाच प्रहसन्वाक्यं मेघगम्भीरनिःस्वनः ॥ ९ ॥\nमुंच वज्र सहस्राक्ष पश्यामि तव पौरुषम् ॥\nचिरात्प्राप्तोऽसि मे दृष्टिं दिष्ट्या त्वं त्रिदिवेश्वरः ॥ ६.३४.१० ॥\nततश्चिक्षेप संक्रुद्धस्तस्य वज्रं शतक्रतुः ॥\nसोऽपि तल्लीलया धृत्वा जगृहे सव्यपाणिना ॥ ११ ॥\nततः शक्रं समुद्दिश्य गदां गुर्वीं मुमोच सः ॥\nसर्वायसमयीं रौद्रां यमजिह्वामिवापराम् ॥ १२ ॥\nतया हतः सहस्राक्षो विसंज्ञो रुधिरप्लुतः ॥\nध्वजयष्टिं समाश्रित्य संनिविष्टो रथोपरि ॥ १३ ॥\nअथ तं मातलिर्दृष्ट्वा विसंज्ञं वलघातिनम्॥\nप्राङ्मुखं च रथं चक्रे संस्मरन्सारथेर्नयम् ॥ १४ ॥\nततः पराङ्मुखीभूते रथे शक्रस्य संगरे ॥\nदुद्रुवुर्भयसंत्रस्ताः सर्वे देवाः समंततः ॥ १५ ॥\nआदित्या वसवो रुद्रा विश्वेदेवा मरुद्गणाः ॥\nव्रीडां विहाय विध्वस्ताः पृष्ठदेशे शितैः शरैः ॥ १६ ॥\nअथ भग्नं बलं दृष्ट्वा दानवैर्मधुसूदनः ॥\nआरुह्य गरुडं तूर्णं कालप्रभमुपाद्रवत् ॥ १७ ॥\nततस्ते दानवाः सर्वे परिवार्य शितैः शरैः ॥\nसम्यगाच्छादयामासुर्गर्जमाना मुहुर्मुहुः॥।८ ॥\nस तैराच्छादितो विष्णुः शुशुभे च समंततः ॥\nसम्यक्पुलकितांगश्च रक्ताचल इवापरः ॥ १९ ॥\nततः शार्ङ्गविनिर्मुक्तैः शरैः कंकपतत्रिभिः ॥\nछेदयित्वेषुजालानि दैतेयान्निजघान सः ॥ ६.३४.२० ॥\nततो दैत्यगणाः सर्वे हन्यमाना सुरारिणा ॥\nत्रातारं नाभ्यगच्छंत मृगाः सिंहार्दिता इव ॥ २१ ॥\nएतस्मिन्नंतरे दैत्यः कालखंज इति स्मृतः॥\nस कोपवशमापन्नो वासुदेवमुपाद्रवत् ॥ २२ ॥\nस हत्वा पञ्चभिर्बाणैर्वासुदेवं शिला शितैः ॥\nजघान गरुडं क्रुद्धो दशभिर्नतपर्वभिः॥२३॥\nततः सुदर्शनं चक्रं तस्य दैत्यस्य माधवः ।]\nप्रमुमोच वधार्थाय ज्वालामालासमावृतम् ॥२४॥\nसोऽपि तच्चक्रमालोक्य वासुदेवकराच्च्युतम् ॥\nआगच्छंतं प्रसार्यास्यं ग्रस्तुं तत्संमुखो ययौ ॥ २५ ॥\nअग्रसच्च महादैत्यस्तिष्ठतिष्ठेति चाब्रवीत् ॥\nवासुदेवं समुद्दिश्य ततश्चिक्षेप सायकान् ॥ २६ ॥\nततश्चक्री स दैत्येन ग्रस्तचक्रेण ताडितः ॥\nसुपर्णेन समायुक्तो जगाम विषमां व्यथाम् ॥ २७ ॥\nएतस्मिन्नंतरे क्रुद्धो भगवांस्त्रिपुरांतकः ॥\nदृष्ट्वा हरिं तथाभूतं शक्रं चापि पराङ्मुखम् ॥ २८ ॥\nततः शूलप्रहारेण तं निहत्य दनोः सुतम् ॥\nशरैः पिनाकनिर्मुक्तैर्जघानोच्चैस्तथा परान् ॥ २९ ॥\nकालप्रभं प्रकालं च कालास्यं कालविग्रहम् ॥\nजघान भगवाञ्छंभुस्तथान्यानपि नायकान् ॥६.३४.३०॥\nततः प्रधानास्ते सर्वे दानवा अपिदारुणाः ॥\nपलायनपरा जाता निरुत्साहा द्विषज्जये ॥ ३१ ॥\nततः शक्रश्च विष्णुश्च लब्धसंज्ञौ धृतायुधौ ॥\nश्लाघयंतौ महादेवं संस्थितौ रणमूर्धनि ॥ ३२ ॥\nएतस्मिन्नंतरे भग्नान्समुद्वीक्ष्य दनोः सुतान् ॥\nजघ्नुः शरशतैः शस्त्रैः सर्वे देवाः सवासवाः ॥ ३३ ॥\nअथ ते हतभूयिष्ठा दानवा बलवत्तराः ॥\nहन्यमानाः शितैर्बाणैस्त्रिदशैर्जितकाशिभिः ॥ ३४ ॥\nअगम्यं मनसा तेषां प्रविष्टा वरुणालयम् ॥\nशस्त्रैश्च क्षतसर्वांगा हतनाथाः सुदुःखिताः ॥ ३५ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमा हात्म्येऽगस्त्याश्रममाहात्म्येऽगस्त्यकृतसमुद्रप्राशनवृत्तान्ते देवासुरसंग्रामवर्णनंनाम चतुस्त्रिंशोऽध्यायः ॥ ३४ ॥ ॥ छ ॥"
  }
]
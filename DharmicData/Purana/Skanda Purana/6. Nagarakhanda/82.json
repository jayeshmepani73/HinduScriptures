[
  {
    "text": "॥ सूत उवाच ॥ ॥\nतद्दृष्ट्वा पुंडरीकाक्षो गरुडस्य विचेष्टितम् ॥\nविस्मितश्चिंतयामास किमिदं सांप्रतं स्थितम् ॥ १ ॥\nअपि वज्रप्रहारेण यस्य रोमापि न च्युतम् ॥\nतौ पक्षौ सहसा चास्य कथं निपतितौ भुवि ॥ २ ॥\nनूनमेतेन या स्त्रीणां कृता निंदा महात्मना॥\nदूषितं ब्रह्मचर्यं यच्छांडिलीं समवेक्ष्य च॥३॥\nअनया पातितौ पक्षौ तपःशक्तिप्रभावतः॥\nनान्यस्य विद्यते शक्तिरीदृशी भुवनत्रये ॥ ४ ॥\nततः प्रसादयामास शांडिलीं गरुडध्वजः ॥\nतदर्थं विनयोपेतः स्मितं कृत्वा द्विजोत्तमाः ॥ ५ ॥\n॥ श्रीभगवानुवाच ॥ ॥\nसामान्यवचनं प्रोक्तं सर्वस्त्रीणामनेन हि ॥\nतत्किमर्थं महाभागे त्वया चैवेदृशः कृतः ॥ ६ ॥\n॥ शांडिल्युवाच ॥ ॥\nमम वक्त्रं समालोक्य स्मितं चक्रे जनार्दन ॥\nस्त्रीनिंदा विहितानेन स्वमत्यापि जगद्गुरो ॥ ७ ॥\nएतस्मात्कारणादस्य निग्रहोऽयं मया कृतः ॥\nमनसा न च वाक्येन न च केशव कर्मणा ॥ ८ ॥\n॥ श्रीभगवानुवाच ॥ ॥\nतथापि कुरु चास्य त्वं प्रसादं गतकल्मषे॥\nमम वाक्यानुरोधेन यदिमां मन्यसे शुभे ॥ ९ ॥\n॥ शांडिल्युवाच ॥ ॥\nमनसापि मया ध्यातं शुभं वा यदिवाऽशुभम् ॥\nनान्यथा जायते देव विशेषात्कोपयुक्तया ॥ ६.८२.१० ॥\nतस्मादेष ममादेशादाराध यतु शंकरम् ॥\nपक्षलाभाय नान्यस्य शक्तिर्दातुं व्यवस्थिता ॥ ११ ॥\nअथवा पुंडरीकाक्ष रूपमीदृग्व्यवस्थितः ॥\nएष संस्थास्यते लोके सत्यमेतद्ब्रवीम्यहम् ॥ १२ ॥\n॥ सूत उवाच ॥ ॥\nतस्यास्तद्वचनं श्रुत्वा तं प्रोवाच जनार्दनः ॥\nगरुडं दैन्यसंयुक्तं भासपिंडोपमं स्थितम् ॥ १३ ॥\nएष एव वरश्चास्या द्विपदेश्या द्विजोत्तम ॥\nपक्षलाभाय यत्प्रोक्तं तव शंभुप्रसादनम् ॥ १४ ॥\nतस्मादाराधय क्षिप्रं त्वं देवं शशिशेखरम् ॥\nअव्यग्रं चित्तमास्थाय दिवारात्रमतंद्रितः ॥ १५ ॥\nयेन ते तत्प्रभावेन भूयः स्यात्तादृशं वपुः ॥\nतस्य देवस्य माहात्म्यादचिरादपि काश्यप ॥ १६ ॥\nतच्छ्रुत्वा गरुडस्तूर्णं धृतपाशुपतव्रतः ॥\nसंस्थाप्य देवमीशानं ततस्तं तोषमानयत् ॥ १७ ॥\nचांद्रायणानि कृच्छ्राणि तथा सांतपनानि च ॥\nप्राजापत्यानि चक्रेऽथ पाराकाणि तदग्रतः ॥ १८ ॥\nस्नात्वा त्रिषवणं पश्चाद्भस्मस्नान परायणः ॥\nजपन्रुद्रशिरो रुद्रान्नीलरुद्रांस्तथापरान् ॥ १९ ॥\nचक्रे पूजां स्वयं तस्य स्नापयित्वा यथाविधि ॥\nबलिपूजोपहारांश्च विधानेन प्रयच्छति ॥ ६.८२.२० ॥\nएवं तस्य व्रतस्थस्य जपपूजापरस्य च ॥\nततो वर्षसहस्रांते गतस्तुष्टिं महेश्वरः ॥\nअब्रवीद्वरदोऽस्मीति वृणुष्वेष्टं द्विजोत्तम ॥ ॥ २१ ॥\n॥ गरुड उवाच ॥ ॥\nपश्यावस्थां ममेशान शांडिल्या या विनिर्मिता ॥\nपक्षपातः कृतोऽस्माकं तमहं प्रार्थयामि वै ॥ २२ ॥\nत्वयात्रैव सदा लिंगे स्थेयं हर ममाधुना ॥\nमम वाक्यादसंदिग्धं यदि चेष्टं प्रयच्छसि ॥ २३ ॥\n॥ भगवानुवाच ॥ ॥\nअद्यप्रभृति मे चात्र लिंगे वासो भविष्यति ॥\nत्वं च तद्रूपसंपन्नो विशेषाद्बलवेगभाक् ॥ २४ ॥\nभविष्यसि न संदेहो मत्प्रसादाद्विहंगम ॥\nएवमुक्त्वाथ तं देवः स्वयं पस्पर्श पाणिना ॥ २५ ॥\nततोऽस्य पक्षौ संजातौ तत्क्षणादेव सुन्दरौ ॥\nतथा रोमाणि दिव्यानि जातरूपोपमानि च ॥ २६ ॥\nततः प्रणम्य तं देवं प्रहष्टः स विहंगमः ॥\nगतः स्वभवनं पश्चादनुज्ञाप्य महेश्वरम् ॥ २७ ॥\nदेवोपि वचनात्तस्य तस्मिँल्लिंगे सदा हरः ॥\nनिवासमकरोत्सम्यक्प्राप्ते संध्यात्रये सदा ॥२ ॥\nतस्य चायतने पुण्ये योगात्प्राणान्परित्यजेत् ॥\nप्रायोपवेशनं कृत्वा न स भूयोऽपि जायते २९ ॥\nअपि पाप समाचारः कौलो वा निर्घृणोऽपि वा ॥\nब्रह्मघ्नो वा सुरापो वा चौरो वा भ्रूणहाऽपि वा ॥ ६.८२.३० ॥\nत्रिकालं पूजयन्यस्तु श्रद्धापूतेन चेतसा ॥।\nसंवत्सरं वसेत्सोऽपि शिवलोके महीयते ॥ ३१ ॥\nअथवा सोमवारेण यस्तं पश्यति मानवः ॥\nकृत्वा क्षणं सुभक्त्या यो यावत्संवत्सरं द्विजाः ॥। ॥ ३२ ॥\nसोऽपि याति न संदेहः पुरुषः शिवमन्दिरे ॥\nविमानवरमारूढः सेव्यमानोऽप्सरोगणैः॥३३॥\nतस्मात्सर्वप्रयत्नेन कलिकाले विशेषतः॥\nद्रष्टव्यो वै सुपर्णाख्यो देवः श्रद्धासमन्वितैः ॥३४॥\nसंत्याज्याश्च तथा प्राणास्तदग्रेप्रायसंश्रितैः ॥\nवांछद्भिः शिवसांनिध्यं सत्यमेतन्मयोदितम् ॥। ॥ ३५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णेश्वराख्यमाहात्म्यवर्णनंनाम द्व्यशीतितमोऽध्यायः ॥ ८२ ॥ ॥ छ ॥"
  }
]
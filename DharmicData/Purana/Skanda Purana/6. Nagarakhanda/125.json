[
  {
    "text": "। सूत उवाच ॥ ॥\nततः कर्णोत्पलातीर्थं विख्यातं चास्ति शोभनम् ॥\nयत्र स्नातो नरः सम्यङ्न वियोगमवाप्नुयात् ॥ १ ॥\nकथंचिदपि चेष्टेन धनेनालिजनेन च ॥\nपराक्रमेण धर्मेण कलत्रेण विशेषतः ॥ २ ॥\nसत्यसंध इति ख्यातः पुरासीत्पृथिवीपतिः ॥\nइक्ष्वाकुकुलसंभूतः सर्वरूपगुणैर्युतः ॥ ३ ॥\nतस्य कर्णोत्पलानाम जाता कन्या सुशोभना ॥\nबहुपुत्रस्य चैका सा सर्वलक्षणलक्षिता ॥ ४ ॥\nअथ तस्याः पिता नाम चक्रे द्वादशमे दिने ॥\nसंमंत्र्य ब्राह्मणैः सार्धं भृत्यामात्यैर्मुहुर्मुहुः ॥ ५ ॥\nयस्मात्कर्णोत्पला चेयं जाता मम कुमारिका ॥\nतस्मात्कर्णोत्पलानाम जाता कन्या सुशोभना ॥ ६ ॥\nबहु पुत्रस्य चैका सा सर्वलक्षणलक्षिता ॥\nतस्मात्कर्णोत्पलानाम जायतां द्विजसत्तमाः ॥ ७ ॥\nकृतनामाऽथ सा बाला वृद्धिं याति दिनेदिने ॥\nआह्लादकारिणी नित्यं कला चांद्रमसी यथा ॥ ८ ॥\nअथ सा क्रमशः प्राप्ता यौवनं बंधुलालिता ॥\nहस्ताद्धस्तं प्रगच्छंती सर्वेषां द्विजसत्तमाः॥ ॥ ९ ॥\nअथ तां यौवनोपेतां दृष्ट्वा स पृथिवीपतिः ।\nचिंतयामास चित्तेन कस्येमां प्रददाम्यहम् ॥ ६.१२५.१० ॥\nन तस्याः सदृशः कश्चिद्वरोऽत्र धरणीतले ॥\nन स्वर्गे न च पाताले किं कृत्यं मेऽधुना भवेत् । ११ ॥\nस एवं बहुधा ध्यात्वा तदर्थं पृथिवीपतिः ॥\nनिश्चयं प्राकरोच्चित्ते प्रष्टव्योऽत्र पितामहः ॥ १२\nमयाद्य विषये चास्मिन्स देवः प्रेरयिष्यति ॥\nतस्मै पुत्रीं प्रदास्यामि नान्यस्मै वै कथंचन ॥ १३ ॥\nस एवं निश्चयं कृत्वा तामादाय ततः परम् ॥\nब्रह्मलोकं जगामाथ प्रष्टुं तस्याः कृते वरम् ॥ १४ ॥\nअथ यावत्स संप्राप्तो ब्रह्मलोकं नरेश्वरः ॥\nतावत्संध्या समुत्पन्ना ब्राह्मी ब्राह्मणसत्तमाः ॥ १५ ॥\nएतस्मिन्नंतरे ब्रह्मा सायंतनक्रियोत्सुकः ॥\nउपविष्टः समाधिस्थस्तत्कालं समपद्यत ॥ १६ ॥\nसत्यसंधोऽपि तं दृष्ट्वा समाधिस्थं पितामहम् ॥\nसमाध्यंतं प्रतीक्षन्स उपविष्टः समीपतः ॥ १७ ॥\nततो विलोक्य चात्मानमात्मनि प्रपितामहः ॥\nपद्मे प्रवर्तिते सम्यगष्टपत्रे हृदि स्थिते ॥ १८ ॥\nकर्णिकामध्यगं दीप्तं बहुवर्णमतिस्थिरम् ॥\nआनंदाश्रुपरिक्लिन्नवदनः पुलकांकितः ॥ १९ ॥\nतत आचम्य प्रक्षाल्य चरणौ सर्वतोदिशम् ॥\nअपश्यत्प्रणतः सर्वैर्ब्रह्मलोकनिवासिभिः ॥६.१२५.२० ॥\nएतस्मिन्नंतरे राजा तामादाय शुभाननाम् ॥\nनमस्कृत्य तया सार्धं ततः प्रोवाच सादरम् ॥ २१ ॥\nअहं देव समायातो मर्त्यलोकात्तवांतिकम् ॥\nसत्यसंधो महीपाल आनर्त भुवि विश्रुतः ॥ २२ ॥\nइयं कर्णोत्पलानाम मम कन्या सुशोभना ॥\nअस्या भुवि मया लब्धो न समोऽत्र पतिः क्वचित् ॥ २३ ॥\nसदृशस्तेन चायातस्तव पार्श्वे सुरोत्तम ॥\nतस्मान्मे ब्रूहि भर्त्तारमस्या येन ददाम्यहम् ॥ २४ ॥\n॥ सूत उवाच ॥ ॥\nतस्य तद्वचनं श्रुत्वा ततः प्रोवाच पद्मजः ॥\nविहस्य सर्वदेवानां समाजे द्विजसत्तमाः । २५ ॥\nयदि पृच्छसि मे भूप कन्याधर्मपतिं प्रति ॥\nतन्नैषा कस्यचिद्देया सांप्रतं शृणु कारणम् ॥ २६ ॥\nआत्मश्रेणिप्रसूताय वयोज्येष्ठाय भूपते ॥\nकन्या देया च धर्माय यशसे कुलवृद्धये ॥ २७ ॥\nसेयं तव सुता मर्त्ये ज्येष्ठभावं समाश्रिता ॥\nसर्वेषां भूमिपालानां यत्तत्त्वं कारणं शृणु ॥ २८ ॥\nममांतिकं प्रपन्नस्य तव जातं युगत्रयम्॥\nअतीता भूतले मर्त्या ये दृष्टाः प्राक्त्वया नृप ॥ २९ ॥\nअन्या सृष्टिः समुत्पन्ना सांप्रतं धरणीतले ॥\nन त्वं जानासि माहात्म्यान्मम लोकसमुद्भवात्॥ ६.१२५.३० ॥\nन देवा मानुषीं भार्यां कुर्वन्ति च कथंचन ॥\nश्लेष्ममूत्रपुरीषाणां संस्थानं या विगर्हिता ॥ ३१ ॥\nतस्मादत्रैव तिष्ठ त्वं सुतया सहितो नृप ॥\nहस्त्यश्वादि च यत्किंचित्तत्सर्वं ते क्षयं गतम् ॥ ३२ ॥\nपुत्राः पौत्रास्तथा भृत्या ये चान्ये बांधवास्तव ॥\nते सर्वे निधनं प्राप्ता ये चान्ये भवतेक्षिताः ॥ ३३ ॥\nस तथेति प्रतिज्ञाय स्थितः पार्थिवसत्तमः ॥\nयावत्तावत्सुदुःखार्ता रुदतीसाऽब्रवीत्सुता ॥ ३४ ॥\nनाहं तात वसिष्यामि स्थानेस्मिन्ब्रह्मसंभवे ॥\nसखीजनपरित्यक्ता बंधुवर्गविनाकृता ॥ ३५ ॥\nतस्माद्यास्यामि तत्रैव यत्र सा जननी मम ॥\nताश्च सख्यः कृतानंदा याभिः संक्रीडितं मया ॥ ३६ ॥\nभर्त्रा विनाकृता नाहं नयिष्ये कालसंस्थितिम् ॥\nतस्मात्तत्र द्रुतं गच्छ यत्र मे जननी स्थिता ॥ ३७ ॥\nतस्यास्तद्वचनं श्रुत्वा स्नेहार्द्रेण स चेतसा ॥\nतामादाय ततः प्राप्तः स्वं देशं पार्थिवोत्तमः ॥ ३८ ॥\nयावत्पश्यति तावत्स स्थलस्थाने जलाशयान् ॥\nजलस्थानेषु संजाताः स्थलसंघाः सुदुर्गमाः ॥ ३९ ॥\nअन्ये लोकास्तथा धर्मास्तेषां मध्ये व्यवस्थिताः ॥\nपृच्छन्नपि न जानाति संबंधं केनचित्सह ॥ ६.१२५.४० ॥\nतथा मर्त्यानिलस्पृष्टन्द्यतत्त्कणात्स महीपतिः ॥\nसा च कन्या जराग्रस्ता संजाता श्वेतमूर्द्धजा ॥ ४१ ॥\nवलिभिः पूर्णितांगी च शीर्णदंता कुचच्युता ॥\nअमनोज्ञा विरूपांगी चिपिटाक्षी द्विजोत्तमाः ॥ ४२ ॥\nसोपि राजा तथाभूतो वेपमानः पदेपदे ॥\nपप्रच्छ भूपतिः कोत्र देशः कोयं पुरं च किम् ॥ ४३ ॥\nअथ प्रोचुर्जनास्तस्य देश आनर्त इत्ययम् ॥\nअयं भूपोत्र विख्यातः सुधर्मज्ञो बृहद्बलः ॥ ४४ ॥\nएतत्प्राप्तिपुरंनाम एषा साभ्रमती नदी ॥\nगर्तातीर्थमिदं पुण्यमेतस्याः परिकीर्तितम् ॥ ४९ ॥\nयत्रैते मुनयः शांता दांताश्चाष्टगुणे रताः ॥\nतपरता महाभागाः स्नानजप्ययपरायणाः ॥ ॥ ४६ ॥\nततः स तु समाकर्ण्य रुरोद कृतनिःस्वनः ॥\nस्वसुतां तां समालिंग्य दुःखशोकसमन्वितः ॥ ४७ ॥\nतौ च वृद्धतमौ दृष्ट्वा रुदतौ कृपयान्विताः ॥\nसर्वे लोकाः समाजग्मुः पप्रच्छुश्च सुदुःखिताः ॥ ४८ ॥\nकिं त्वं वृद्ध सुदुःखार्तः प्ररोदिषि निरर्गलम् ॥\nअनया वृद्धया सार्धं तस्मान्नः कारणं वद ॥ ४९ ॥\nकिं ते नष्टः प्रियः कश्चित्किं वा जातो धनक्षयः ॥\nपराभूतोसि वा किं त्वं केनापि वद मा चिरम् ॥ ६.१२५.५० ॥\nधर्मज्ञो दुष्टहंता च साधूनां पालने रतः ॥\nराजा बृहद्बलोस्माकं येन ते कुरुते सुखम् ॥ ५१ ॥ ॥\nसत्यसंध उवाच ॥ ॥\nआनर्त्ताधिपतिश्चाहं सत्यसंध इति स्मृतः ॥\nमम कर्णोत्पलानाम सुतेयं दयिता सदा ॥\nसोहमस्याः प्रदानार्थं ब्रह्मलोकमितो गतः ॥\nप्रष्टुं पितामहं देवं स्थितस्तत्र मुहूर्तवत् ॥ ९३ ॥\nततो भूयः समायातो यावत्पश्यामि भूतलम् ॥\nतावद्विलोमतां प्राप्तं सर्वं नो वेद्मि किञ्चन ॥ ५४ ॥\nतच्छ्रुत्वा ते जना गत्वा विस्मयोत्फुल्ललोचनाः ॥\nबृहद्बलाय तत्सर्वमाचख्युस्तुष्टिसंयुताः ॥ ५५ ॥\nसोऽपि तत्सर्वमाकर्ण्य ततः शीघ्रतरं गतः ॥\nपद्भ्यामेव स्थितो यत्र सत्यसन्धो महीपतिः ॥ ५६ ॥\nततस्तं प्रणिपत्योच्चैः कृतांजलिपुटः स्थितः ॥\nस्वागतं ते महीपाल भूयः सुस्वागतं च ते ॥ ५७ ॥\nइदं राज्यं निजं भूयो मया भृत्येन सादरम् ॥\nकुरुष्व स्वेच्छया देहि दानानि विविधानि च ॥ ५८ ॥\nततस्तं च समालिंग्य शिरस्याधाय चासकृत् ॥\nउवाचाश्रुपरिक्लिन्नवदनो गद्गदाक्षरम् ॥ ५९ ॥\nवत्स चीर्णं मया राज्यं दानं दत्तं पृथग्विधम् ॥\nवाजिमेधमुखैर्यज्ञैरिष्टं संपूर्णदक्षिणैः ॥६.१२५.६॥।\nतस्मात्तपश्चरिष्यामि सुतया चानया सह ॥\nयथैषा लभते भूयस्तारुण्यं प्राक्तनं शुभम् ॥६॥।\n॥ बृहद्बल उवाच ॥ ॥\nपारंपर्येण राजेंद्र मयैतत्सकलं श्रुतम् ॥\nसत्यसंधो महीपालः कन्यामादाय निर्गतः ॥ ६२ ॥\nकुत्रचिन्न समायातः स भूयोऽपि पुरोत्तमे ॥\nततस्तत्सचिवै राज्यं प्रतिपाल्य चिरं नृप ॥\nअभिषिक्तस्ततः पुत्रः सुहयोनाम विश्रुतः ॥ ६३ ॥\nतस्याहं क्रमशो जातः सप्तसप्ततिमो विभो॥\nपुरुषस्तव वंशस्य समुद्भूतो महापतिः ॥ ६४ ॥\nतस्मादत्रैव कल्याणे स्थानेऽस्मिन्मेध्यतां गते ॥\nगर्तातीर्थे कुरु विभो तपस्त्वमनया सह ॥ ६५ ॥\nयेन ते चरणौ नित्यं प्रणिपत्य त्रिसंधिजम्॥\nश्रेयः प्राप्नोम्यसंदिग्धं प्रसादः क्रियतामिति ॥ ६६ ॥\n॥ सत्यसंध उवाच ॥ ॥\nहाटकेश्वरजे क्षेत्रे मयासीत्स्थापितं पुरा ॥\nलिंगं वृषभनाथस्य तावदस्ति सुपुत्रक ॥ ६७ ॥\nतत्तस्याराधनं नित्यं करिष्यामि दिवानिशम् ॥\nतस्मात्प्रापय मां तत्र अनया सुतया सह ॥ ६८ ॥\nएवं तयोः प्रवदतोरन्योन्यं भूमिपालयोः ॥\nगर्त्तातीर्थात्समायाता ब्राह्मणाः कौतुकान्विताः ॥\nश्रुत्वा भूमिपतिं प्राप्तं चिरंतनगुरुं शुभम्॥ ६९ ॥\nततः स पार्थिवस्तेषां दत्त्वार्घं प्रांजलिः स्थितः ॥\nप्रोवाच स्वर्गवृत्तांतमास्यतामिति सादरम् ॥ ६.१२५.७० ॥\nअथ ते ब्राह्मणाः सर्वे यथाज्येष्ठं यथासुखम्॥\nउपविष्टा नरेंद्रस्य चतुर्दिक्षु सुविस्मिताः ॥\nपप्रच्छुस्तं च भूपालं वार्तां ब्रह्मगृहोद्भवाम् ॥ ७१ ॥\nयथा स तत्र निर्यात आगतश्च यथा पुरा ॥\nआलापाः पद्मयोनेश्च यथा जातास्त्वनेकशः ॥ ७२ ॥\nततः कथांतमासाद्य सत्यसंधो महीपतिः ॥\nकिंचिदासाद्य तं प्राह समीपस्थं बृहद्बलम् ॥ ७३ ॥\nमया इष्टं मखैश्चित्रैरनेकैर्भूरिदक्षिणैः ॥\nदानानि च विचित्राणि येषां संख्या न विद्यते ॥ ७४ ॥\nएकदाहं गतः पुत्र चमत्कारपुरोत्तमे ॥\nदृष्टं मया पुरं तच्च समंताद्ब्राह्मणैवृतम् ॥ ७५॥\nजपस्वाध्यायसंपन्नैरग्निहोत्रपरायणैः ॥\nगृहस्थधर्मसंपन्नैर्लोकद्वयफलान्वितैः ॥ ७६ ॥\nततश्च चिंतितं चित्ते स वन्यो मम पूर्वजः ॥\nयेनैषोपार्जिता कीर्तिः शाश्वती क्षयवर्जिता ॥ ७७ ॥\nतस्मादहमपि स्थाप्य पुरमीदृक्समुच्छ्रितम् ॥\nब्राह्मणेभ्यः प्रदास्यामि तत्कीर्तिपरिवृद्धये ॥ ७८ ॥\nएवं चितयमानस्य मम नित्यं महीपते ॥\nअवांतरेण संजातं ब्रह्मलोकप्रयाणकम् ॥ ७९ ॥\nएतदेकं हि मे चित्ते पश्चात्तापकरं स्थितम्॥\nनान्यत्किंचिन्महीपाल कृतकृत्यस्य सर्वतः ॥ ६.१२५.८० ॥\nतस्मात्प्रार्थय विप्रेंद्रान्कांश्चिदेषां महात्मनाम् ॥\nयेन यच्छामि सुस्थानं कृत्वा तेभ्यस्तवाज्ञया ॥ ८१ ॥\nततः स प्रार्थयामास तदर्थं ब्राह्मणोत्तमान् ॥\nममोपरि दयां कृत्वा क्रियतां भोः परिग्रहः ॥ ८२ ॥\nअस्य भूपस्य सद्भक्त्या यच्छतः पुरमुत्तमम् ॥\nअहं वः पालयिष्यामि सर्वे मद्वंशजाश्च ते ॥ ॥ ८३ ॥\nततः कांश्चित्सुकृच्छ्रेण समानीय बृहद्बलः ॥\nराज्ञे निवेदयामास एतेभ्यो दीयतामिति ॥ ८४ ॥\nततः प्रक्षाल्य सर्वेषां पादान्स पृथिवीपतिः ॥\nसत्यसंधो ददौ तेभ्यः पुरार्थं भूमिमुत्तमाम् ॥ ८५ ॥\nबृहद्बलस्य चादेशं ददौ संप्रस्थितः स्वयम् ॥\nत्वयैतद्योग्यतां नेयं पुरं परपुरंजय ॥ ८६ ॥\nगत्वा च स तया सार्धं तत्क्षेत्रं हाटकेश्वरम् ॥\nतल्लिंगं प्राप्य संहृष्टश्चिरं तेपे तपस्ततः ॥ ८७ ॥\nसापि कर्णोत्पला प्राप्य किंचित्पुण्यं जलाशयम् ॥\nतपस्तेपे प्रतिष्ठाप्य गौरीं श्रद्धासमन्विता ॥ ८८ ॥\nएतस्मिन्नंतरे राजा कालधर्ममुपागतः ॥\nआनर्ताधिपतिर्युद्धे हतः पुत्रैः समन्वितः ॥ ८९ ॥\nततस्ते ब्राह्मणाः सर्वे गर्तातीर्थसमुद्भवाः ॥\nसत्यसंधं समभ्येत्य प्रोचुर्दुःखसमन्विताः ॥ ६.१२५.९० ॥\nपरिग्रहः कृतोऽस्माभिः केवलं पृथिवीपते ॥\nन च किंचित्फलं जातं वृत्तिजं नः पुरोद्भवम् ॥ ९१ ॥\nतस्मात्कुरु स्थितिं त्वं च स्वधर्मपरिवृद्धये ॥?।\nयेन तद्वर्तनोपायो ह्यस्माकं नृपसत्तम ॥ ९२ ॥\nराजा बृहद्बलो युद्धे कालधर्ममुपागतः ॥\nयस्त्वया दर्शितोऽस्माकं वृत्त्यर्थं नृपसत्तम ॥ ९३ ॥\n॥ सत्यसन्ध उवाच ॥ ॥\nसंन्यस्तोऽहं द्विजश्रेष्ठा वृत्तिं कर्तुं न च क्षमः ॥\nयदि मे स्यात्पुमान्कश्चिदन्वयेऽपि न संशयः ॥ ९४ ॥\nतस्माद्व्रजथ हर्म्यं स्वं प्रसादः क्रियतां मम ॥\nअभाग्यैर्भवदीयैश्च हतो राजा बृहद्बलः ॥ ९५ ॥\nएवमुक्ताश्च ते विप्रा मत्वा तथ्यं च तद्वचः ॥\nस्वस्थानं त्वरिता जग्मुः सोऽपि चक्रे तपश्चिरम् ॥ ९६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सत्यसन्धनृपतिवृत्तान्तवर्णनंनाम पंचविंशत्यधिकशततमोऽध्यायः ॥ १२५ ॥"
  }
]
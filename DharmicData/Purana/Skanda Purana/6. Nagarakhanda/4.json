[
  {
    "text": "सूत उवाच।\nत्रिशंकुरिति संचिन्त्य विश्वामित्रं महामुनिम्।\nमनसा सुचिरं कालं ततश्चक्रे विनिश्चयम्॥६.४.१॥\nविश्वामित्रं परित्यज्य नान्योस्ति भुवनत्रये।\nयः कुर्यान्मे परित्राणं दुःखादस्मात्सुदारुणात्॥६.४.२॥\nकुरुक्षेत्रं समुद्दिश्य प्रतस्थे स ततः परम्।\nसुश्रांतः क्षुत्पिपासार्तो मार्गपृच्छापरायणः॥६.४.३॥\nततः कालेन संप्राप्य कुरुक्षेत्रं स पार्थिवः।\nयत्नेनान्वेषयामास विश्वामित्राश्रमं ततः॥६.४.४॥\nएवं चान्वेषमाणेन तेन भूमिभृता तदा।\nसुदूरादेव संदृष्टं नीलद्रुमकदम्बकम्॥६.४.५॥\nउपरिष्टाद्बकैर्हंसैर्भ्रममाणैः समंततः।\nआटिभिर्मद्गुभिश्चैव समन्ताज्जलपक्षिभिः॥६.४.६॥\nस मत्वा सलिलं तत्र पिपासार्तो महीपतिः।\nप्रतस्थे सत्वरो हृष्टो जलवातहृतक्लमः॥६.४.७॥\nअथापश्यन्मनोहारि सौम्यसत्त्वनिषेवितम्।\nआश्रमं नदितीरस्थं मनःशोकविनाशनम्॥६.४.८॥\nपुष्पितैः फलितैर्वृक्षैः समंतात्परिवारितम्।\nविविधैर्मधुरारावैर्नादितं विहगोत्तमैः॥६.४.९॥\nक्रीडंति नकुलाः सर्पैरूलूका यत्र वायसैः।\nमूषकैर्वृषदंशाश्च द्वीपिनो विविधैर्मृगैः॥६.४.१०॥\nअथापश्यन्नदीतीरे स तपस्विगणावृतम्।\nस्वाध्यायनिरतं दांतं विश्वामित्रं तपोनिधिनम्॥६.४.११॥\nतेजसा तपसातीव दीप्यमानमिवानलम्।\nचीरवल्कलसंवीतं शालवृक्षं समाश्रितम्॥६.४.१२॥\nअथ गत्वा स राजेन्द्रो दूरस्थोऽपि प्रणम्य तम्।\nअष्टांगेन प्रणामेन स्वनाम परिकीर्तयन्॥६.४.१३॥\nतथान्यानपि तच्छिष्यान्कृताञ्जलिपुटः स्थितः।\nयथाक्रमं यथाज्येष्ठं श्रद्धया परया युतः॥६.४.१४॥\nधूलिधूसरितांगं तं ते तु दृष्ट्वा महीपतिम्।\nचंडाल इति मन्वानाश्चिह्नैर्गात्रसमुद्भवैः॥६.४.१५॥\nभर्त्सयामासुरेवाथ वचनैः परुषाक्षरैः।\nधिक्छब्दैश्च तथैवान्ये याहियाहीति चासकृत्॥६.४.१६॥\nकस्त्वं पापेह संप्राप्तो मुनीनामाश्रमोत्तमे।\nवेदध्वनिसमाकीर्णे साधूनामपि दुर्लभे॥६.४.१७॥\nतस्माद्गच्छ द्रुतं यावन्न कश्चित्तापसस्तव।\nदत्त्वा शापं करोत्याशु प्राणानामपि संक्षयम्॥६.४.१८॥\nत्रिशंकुरुवाच।\nत्रिशंकुर्नाम भूपोऽहं सूर्यवंशसमुद्भवः।\nशप्तो वसिष्ठपुत्रैश्च चंडालत्वे नियोजितः॥६.४.१९॥\nसोऽहं शरणमापन्नः शापमुक्त्यै द्विजोत्तमाः।\nविश्वामित्रं जगन्मित्रं नान्या मेऽस्ति गतिः परा॥६.४.२०॥\nविश्वामित्र उवाच।\nवसिष्ठस्य भवान्याज्यस्तत्पुत्राणां विशेषतः।\nतत्कस्मादीदृशे पापे तैस्त्वमद्य नियोजितः॥६.४.२१॥\nकोऽपराधस्त्वया तेषां कृतः पार्थिवसत्तम।\nप्राणद्रोहः कृतः किं वा दारधर्षणसंभवः॥६.४.२२॥\nत्रिशंकुरुवाच।\nअनेनैव शरीरेण स्वर्गाय गमनं प्रति।\nमया संप्रार्थितो यज्ञो वसिष्ठान्मुनिसत्तमात्॥६.४.२३॥\nतेनोक्तं न स यज्ञोऽस्ति येन स्वर्गे प्रगम्यते।\nअनेनैव शरीरेण मुक्त्वा देहांतरं नृप॥६.४.२४॥\nतच्छ्रुत्वा स मया प्रोक्तो यदि मां न नयिष्यति।\nस्वर्गं चानेन कायेन सद्यो यज्ञप्रभावतः॥६.४.२५॥\nतदन्यं गुरुमेवाद्य कर्ताहं नास्ति संशयः।\nएतज्ज्ञात्वा मुनिः प्राह यत्क्षेमं तत्समाचर॥६.४.२६॥\nततोऽहं तेन संत्यक्तस्तत्पुत्रान्प्राप्य निष्ठुरान्।\nप्रोक्तवानथ तत्सर्वं यद्वसिष्ठस्य कीर्तितम्॥६.४.२७॥\nततस्तैः शोकसंतप्तैः शप्तोस्मि मुनिसत्तम।\nनीतश्चेमां दशां पापां चंडालत्वे नियोजितः॥६.४.२८॥\nसोऽहं त्वां मनसा ध्यात्वा सुदूरादिहरागतः(?)।\nआशां गरीयसीं कृत्वा कुरुक्षेत्रे मुनीश्वर॥६.४.२९॥\nनासाध्यं विद्यते किंचित्त्रिषु लोकेषु ते मुने।\nतस्मात्कुरु प्रतीकारं दुःखितस्य ममाधुना॥६.४.३०॥\nसूत उवाच।\nतस्य तद्वचनं श्रुत्वा विश्वामित्रो मुनीश्वरः।\nवसिष्ठस्पर्धयोवाच मुनिमध्ये व्यवस्थितः॥६.४.३१॥\nअहं त्वां याजयिष्यामि तेन यज्ञेन पार्थिव।\nगच्छसि त्रिदिवं येन इष्टमात्रेण तत्क्षणात्॥६.४.३२॥\nत्वमेवं विहितो भूप वासिष्ठैरंत्यजस्तु तैः।\nमया भूयोऽपि भूपालः कर्तव्यो नात्र संशयः॥६.४.३३॥\nतस्मादागच्छ भूपाल तीर्थयात्रां मया सह।\nकुरु तीर्थप्रभावेण येन त्वं स्याः शुचिः पुनः॥६.४.३४॥\nतथा यज्ञक्रियार्हश्च चंडालत्वविवर्जितः।\nनास्ति तत्पातकं यच्च तीर्थस्नानान्न नश्यति॥६.४.३५॥\nसूत उवाच।\nएवं स निश्चयं कृत्वा गाधिपुत्रो मुनीश्वरः।\nत्रिशंकुं पृष्ठतः कृत्वा तीर्थयात्रामथाव्रजत्॥६.४.३६॥\nकुरुक्षेत्रं सरस्वत्यां प्रभासे कुरुजांगले।\nपृथूदके गयाशीर्षे नैमिषे पुष्करत्रये॥६.४.३७॥\nवाराणस्यां प्रयागे च केदारे श्रवणे नदे।\nचित्रकूटे च गोकर्णे शालिग्रामेऽचलेश्वरे॥६.४.३८॥\nशुक्लतीर्थे सुराज्याख्ये दृषद्वति नदे शुभे।\nअथान्येषु सुपुण्येषु तीर्थेष्वायतनेषु च॥६.४.३९॥\nएवं तस्य नरेंद्रस्य सार्धं तेन महात्मना।\nअतिक्रांतो महान्कालो भ्रममाणस्य भूतले॥६.४.४०॥\nमुच्यते न च पापेन चंडालत्वेन स द्विजाः।\nएवंविधेषु तीर्थेषु स्नातोपि च पृथक्पृथक्॥६.४.४१॥\nततः क्रमात्समायातः सोऽर्बुदं पर्वतं प्रति।\nतत्रारुह्य समालोक्य पापघ्नमचलेश्वरम्॥६.४.४२॥\nयावदायतनात्तस्मान्निर्गच्छति मुनीश्वरः।\nतावत्तेनेक्षितो नाममार्कंडो मुनिसत्तमः॥६.४.४३॥\nसोऽपि दृष्ट्वा जगन्मित्रं विश्वामित्रं मुनीश्वरम्।\nप्रोवाचाथ कुतः प्राप्तः सांप्रतं त्वं मुनीश्वर॥६.४.४४॥\nकोऽयं तवानुगो रौद्रो दृश्यते चांत्यजाकृतिः।\nएतत्सर्वं समाचक्ष्व पृच्छतो मम सन्मुने॥६.४.४५॥\nविश्वामित्र उवाच।\nएष पार्थिवशार्दूलस्त्रिशंकुरिति विश्रुतः।\nवसिष्ठस्य सुतैर्नीतश्चंडालत्वं प्रकोपतः॥६.४.४६॥\nमया चास्य प्रतिज्ञातं सप्तद्वीपवतीं महीम्।\nप्रभ्रमिष्याम्यहं यावन्मेध्यत्वं त्वमुपेष्यसि॥६.४.४७॥\nभ्रांतोऽहं भूतले यानि तीर्थान्यायतनानि च।\nनचैष मेध्यतां प्राप्तः परिश्रांतोस्मि सांप्रतम्॥६.४.४८॥\nतस्मात्सर्वां महीं त्यक्त्वा लज्जया परया युतः।\nद्वीपान्महार्णवांस्त्यक्त्वा संप्रयास्याम्यतः परम्॥६.४.४९॥\nमा वसिष्ठस्य पुत्राणामुपहासपदं गतः।\nप्रतिज्ञारहितो विप्र सत्यमेद्ब्रवीम्यहम्॥६.४.५०॥\nश्रीमार्कंडेय उवाच।\nयद्येवं मुनिशार्दूल कुरुष्व वचनं मम।\nसप्तद्वीपवतीं पृथ्वीं मा त्यक्त्वा कुत्रचिद्व्रज॥६.४.५१॥\nएतस्मात्पर्वतात्क्षेत्रं हाटकेश्वरसंज्ञितम्।\nअस्ति नैर्ऋतदिग्भागे देशे चानर्तसंज्ञके॥६.४.५२॥\nतत्राद्यं स्थापितं लिंगं हाटकेन सुरोत्तमैः।\nयत्तत्संकीर्त्यते लोके पाताले हाटकेश्वरम्॥६.४.५३॥\nपातालजाह्नवीतोयं यत्रैवास्ति द्विजोत्तम।\nउद्धृते शंभुना लिंगे विनिष्क्रांतं रसातलात्॥६.४.५४॥\nतत्र प्रविश्य यत्नेन पातालं वसुधाधिपः।\nकरोतु जाह्नवीतोये स्नानं श्रद्धासमन्वितः॥६.४.५५॥\nपश्चात्पश्यतु तल्लिंगं हाटकेश्वरसंज्ञितम्।\nभविष्यति ततः शुद्धश्चंडालत्वविवर्जितः॥६.४.५६॥\nत्वमपि प्राप्स्यसि श्रेयः परं हृदयसंस्थितम्।\nततोन्यदपि यत्किंचित्तत्रैव तपसि स्थितः॥६.४.५७॥\nसूत उवाच।\nतस्य तद्वचनं श्रुत्वा विश्वामित्रो मुनीश्वरः।\nत्रिशंकुना समायुक्तो गतस्तत्र द्रुतं ततः॥६.४.५८॥\nपाताले देवमार्गेण प्रविश्य नृपसत्तमम्।\nत्रिशंकुं स्नापयामास विधिदृष्टेन कर्मणा॥६.४.५९॥\nस्नातमात्रोथ राजा स हाटकेश्वदर्शनात्।\nचंडालत्वेन निर्मुक्तो बभूवार्कसमद्युतिः॥६.४.६०॥\nततस्तं स मुनिः प्राह प्रणतं गतकल्मषम्।\nदिष्ट्या मुक्तोसि राजेंद्र चंडालत्वेन सांप्रतम्॥६.४.६१॥\nदिष्ट्या प्राप्तः परं तेजो दिष्ट्या प्राप्तः परं तपः।\nतस्माद्यजस्व सत्रेण विधिवद्दक्षिणावता॥६.४.६२॥\nयेन संप्राप्स्यसे सिद्धिं नित्यं या हृदये स्थिता।\nत्वत्कृते प्रार्थयिष्यामि स्वयं गत्वा पितामहम्॥६.४.६३॥\nमखांशं सर्वदेवाद्यो येन गृह्णाति ते मखे।\nतस्मादत्रैव संभारान्सर्वान्यज्ञसमुद्भवान्।\nआनय ब्रह्मलोकाच्च यावदागमनं मम॥६.४.६४॥\nबाढमित्येव सोऽप्याह स मुनिः संशितव्रतः।\nपितामहमुपागम्य प्रणिपत्याब्रवीद्वचः॥६.४.६५॥\nयाजयिष्याम्यहं भूपं त्रिशंकुं प्रपितामह।\nमानुषेण शरीरेण येन गच्छति ते पदम्॥६.४.६६॥\nतस्मादागच्छ तत्र त्वं यज्ञवाटं पितामह।\nसर्वैः सुरगणैः सार्धं शिवविष्णुपुरःसरैः॥६.४.६७॥\nप्रगृहाण स्वहस्तेन यज्ञभागं यथोचितम्।\nसशरीरो दिवं याति येनासौ त्वत्प्रसादतः॥६.४.६८॥\nब्रह्मोवाच।\nन यज्ञकर्मणा स्वर्गःस्वेन कायेन लभ्यते।\nमुक्त्वा देहांतरं ब्रह्मंस्तस्मान्मैवं वदस्व माम्॥६.४.६९॥\nवयमग्निमुखाः सर्वे हविर्गृह्णामहे मखे।\nवेदोक्तविधिना सम्यग्यजमानहिताय वै॥६.४.७०॥\nतस्माद्वह्निमुखे भूयः स जुहोति हविर्द्विज।\nततः संप्राप्स्यति स्वर्गं त्वत्प्रसादादसंशयम्॥६.४.७१॥\nइति श्रीस्कांदे महापुराण एकाशीतिसाहस्रयां संहितायां षष्ठे नागरखण्डे हाटकेश्वरक्षेत्रमाहात्म्ये त्रिशंकूपाख्याने विश्वामित्रकृतत्रिशंकुयाजनोपक्रमवर्णनंनाम चतुर्थोऽध्यायः॥४॥"
  }
]
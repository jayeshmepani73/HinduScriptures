[
  {
    "text": "॥ सूत उवाच ॥ ॥\nएवं भुक्त्वा स विप्रर्षिर्वांछया राममंदिरे ॥\nदत्ताशीर्निर्गतः पश्चादामंत्र्य रघुनंदनम् ॥ १ ॥\nअथ याते मुनौ तस्मिन्दुर्वाससि तदंतिकात् ॥\nलक्ष्मणः खङ्गमादाय रामदेवमुवाच ह ॥ २ ॥\nएतत्खङ्गं गृहीत्वाशु मां प्रभो विनिपातय ॥\nयेन ते स्यादृतं वाक्यं प्रतिज्ञातं च यत्पुरा ॥ ३ ॥\nततो रामश्चिरात्स्मृत्वा तां प्रतिज्ञां स्वयं कृताम् ॥\nवधार्थं संप्रविष्टस्य समीपे पुरुषस्य च ॥ ४ ॥\nततोऽतिचिंतयामास व्याकुलेनांतरात्मना ॥\nबाष्पव्याकुलनेत्रश्च निःष्वसन्पन्नगो यथा ॥ ५ ॥\nतं दीनवदनं दृष्ट्वा निःष्वसंतं मुहुर्मुहुः ॥\nभूयः प्रोवाच सौमित्रिर्विनयावनतः स्थितः ॥ ६ ॥\nएष एव परो धर्मो भूपतीनां विशेषतः ॥\nयथात्मीयं वचस्तथ्यं क्रियते निर्विकल्पितम् ॥ ७ ॥\nतस्मात्त्वया प्रभो प्रोक्तं स्वयमेव ममाग्रतः ॥\nतस्यैव देवदूतस्य तारनादेन कोपतः ॥ ९ ॥\nयोऽत्रागच्छति सौमित्रे मम दूतस्य संनिधौ ॥\nतं चेद्धन्मि स्वहस्तेन नाहं तस्मात्सुपापकृत् ॥ ९ ॥\nतदहं चागतस्तात भयाद्दुर्वाससो मुनेः ॥\nनिषिद्धोऽपि त्वयातीव तस्माच्छीघ्रं तु घातय ॥ ६.१००.१० ॥\nततः संमंत्र्य सुचिरं मंत्रिभिः सहितो नृपः ॥\nब्राह्मणैर्धर्मशास्त्रज्ञैस्तथान्यैर्वेदपारगैः ॥ ११ ॥\nप्रोवाच लक्ष्मणं पश्चाद्विनयावनतं स्थितम् ॥\nवाष्पक्लिन्नमुखो रामो गद्गदं निःश्वसन्मुहुः ॥ १२ ॥\nव्रज लक्ष्मण मुक्तस्त्वं मया देशातरं द्रुतम् ॥\nत्यागो वाथ वधो वाथ साधूनामुभयं समम् ॥ १३ ॥\nन मया दर्शनं भूयस्तव कार्यं कथंचन ॥\nन स्थातव्यं च देशेऽपि यदि मे वांछसि प्रियम् ॥ १४ ॥\nतस्य तद्वचनं श्रुत्वा प्रणिपत्य ततः परम् ॥\nनिर्ययौ नगरात्तस्मात्तत्क्षणादेव लक्ष्मणः ॥ १५ ॥\nअकृत्वापि समालापं केनचिन्निजमंदिरे ॥\nमात्रा वा भार्यया वाथ सुतेन सुहृदाथवा ॥ १६ ॥\nततोऽसौ सरयूं गत्वाऽवगाह्याथ च तज्जलम् ॥\nशुचिर्भूत्वा निविष्टोथ तत्तीरे विजने शुभे ॥ १७ ॥\nपद्मासनं विधायाथ न्यस्यात्मानं तथात्मनि ॥\nब्रह्मद्वारेण तं पश्चात्तेजोरूपं व्यसर्जयत् ॥ १८ ॥\nअथ तद्राघवो दृष्ट्वा महत्तेजो वियद्गतम् ॥\nविस्मयेन समायुक्तोऽचिन्तयत्किमिदं ततः ॥ १९ ॥\nअथ मर्त्ये परित्यक्ते तेजसा तेन तत्क्षणात् ॥\nवैष्णवेन तुरीयेण भागेन द्विजसत्तमाः ॥ ६.१००.२० ॥\nपपात भूतले कायं काष्ठलोष्टोपमं द्रुतम्॥\nलक्ष्मणस्य गतश्रीकं सरय्वाः पुलिने शुभे ॥ २१ ॥\nततस्तु राघवः श्रुत्वा लक्ष्मणं गतजीवितम् ॥\nपतितं सरितस्तीरे विललाप सुदुःखितः ॥ २२ ॥\nस्वयं गत्वा तमुद्देशं सामात्यः ससुहृज्जनः ॥\nलक्ष्मणं पतितं दृष्ट्वा करुणं पर्यदेवयत् ॥ २३ ॥\nहा वत्स मां परित्यज्य किं त्वं संप्रस्थितो दिवम् ॥\nप्राणेष्टं भ्रातरं श्रेष्ठं सदा तव मते स्थितम् ॥ २४ ॥\nतस्मिन्नपि महारण्ये गच्छमानः पुरादहम् ॥।?\nअपि संधार्यमाणेन अनुयातस्त्वया तदा ॥ २५ ॥\nसंप्राप्तेऽपि कबंधाख्ये राक्षसे बलवत्तरे ॥\nत्वया रात्रिमुखे घोरे सभार्योऽहं प्ररक्षितः ॥ २६ ॥\nयेनेन्द्रजिद्धतो युद्धे तादृग्रूपो निशाचरः ॥\nस एष पतितः शेते गतासुर्धरणीतले ॥ ९७ ॥\nयेन शूर्पणखा ध्वस्ता राक्षसी सा च दारुणा ॥\nलीलयापि ममादेशात्सोयमेवंविधः स्थितः ॥ २८ ॥\nयद्बाहुबलमाश्रित्य मया ध्वस्ता निशाचराः ॥\nसोऽयं निपतितः शेते मम भ्राता ह्यनाथवत् ॥।? ॥ २९ ॥\nहा वत्स क्व गतो मां त्वं विमुच्य भ्रातरं निजम् ॥\nज्येष्ठं प्राणसमं किं ते स्नेहोऽद्य विगतः क्वचित् ॥ ६.१००.३० ॥\n॥ सूत उवाच ॥ ॥\nएवं बहुविधान्कृत्वा प्रलापान्रघुनन्दनः ॥\nमातृभिः सहितो दीनः शोकेन महतान्वितः ॥ ३१ ॥\nततस्ते मंत्रिणस्तस्य प्रोचुस्तं वीक्ष्य दुःखितम् ॥।\nविलपंतं रघुश्रेष्ठं स्त्रीजनेन समन्वितम् ॥ ३२ ॥\n॥ मंत्रिण ऊचुः ॥ ॥\nमा शोकं कुरु राजेन्द्र यथान्यः प्राकृतः स्थितः ॥\nकुरुष्व च यथेदं स्यात्सांप्रतं चौर्ध्वदैहिकम्॥ ३३ ॥\nनष्टं मृतमतीतं च ये शोचन्ति कुबुद्धयः ॥\nधीराणां तु पुरा राजन्नष्टं नष्टं मृतं मृतम् ॥ ३४ ॥\nएवं ते मन्त्रिणः प्रोच्य ततस्तस्य कलेवरम् ॥\nलक्ष्मणस्य विलप्यौच्चैश्चन्दनोशीरकुंकुमैः ॥ ३५ ॥\nकर्पूरागुरुमिश्रैश्च तथान्यैः सुसुगन्धिभिः ॥\nपरिवेष्ट्य शुभैर्वस्त्रैः पुष्पैः संभूष्य शोभनैः ॥ ३६ ॥\nचन्दनागुरुकाष्ठैश्च चितिं कृत्वा सुविस्तराम् ॥\nन्यदधुस्तस्य तद्गात्रं तत्र दक्षिणदिङ्मुखम् ॥ ३७ ॥\nएतस्मिन्नंतरे  जातं तत्राश्चर्यं द्विजोत्तमाः ॥\nतन्मे निगदतः सर्वं शृण्वंतु सकलं द्विजाः ॥ ३८ ॥\nयावत्तेंऽतः समारोप्य चितां तस्य कलेवरम् ॥\nप्रयच्छंति हविर्वाहं तावन्नष्टं कलेवरम् ॥ ३९ ॥\nएतस्मिन्नंतरे वाणी निर्गता गगनांगणात् ॥\nनादयंती दिशः सर्वाः पुष्पवर्षादनंतरम् ॥ ६.१००.४० ॥\nरामराम महाबाहो मा त्वं शोकपरो भव ॥\nन चास्य युज्यते वह्निर्दातुं चैव कथंचन ॥ ४१ ॥\nब्रह्मज्ञानप्रयुक्तस्य संन्यस्तस्य विशेषतः ॥\nअग्निदानं न युक्तं स्यात्सर्वेषामपि योगिनाम् ॥ ४२ ॥\nतवायं बांधवो राम ब्रह्मणः सदनं गतः।\nब्रह्मद्वारेण चात्मानं निष्क्रम्य सुमहायशाः ॥ ४३ ॥\nअथ ते मंत्रिणः प्रोचुस्तच्छ्रुत्वाऽऽकाशगं वचः ॥\nअशोच्यो यं महाराज संसिद्धिं परमां गतः ॥\nलक्ष्मणो गम्यतां शीघ्रं तस्मात्स्वभवने विभो ॥ ४४ ॥\nचिन्त्यन्तां राजकार्याणि तथा यच्चौर्ध्वदैहिकम् ॥\nकुरु स्नेहोचितं तस्य पृष्ट्वा ब्राह्मणसत्तमान् ॥ ४५ ॥\n॥ राम उवाच ॥\nनाहं गृहं गमिष्यामि लक्ष्मणेन विनाऽधुना ॥\nप्राणानत्र विहास्यामि यथा तेन महात्मना ॥ ४६ ॥\nएष पुत्रो मया दत्तः कुशाख्यो मम संमतः ॥\nयुष्मभ्यं क्रियतां राज्ये मदीये यदि रोचते ॥ ४७ ॥\nएवमुक्त्वा ततो रामो गन्तुकामो दिवालयम् ॥\nचिन्तयामास भूयोऽपि स्मृत्वा मित्रं विभीषणम् ॥ ४८ ॥\nमया तस्य तदा दत्तं लंकायां राज्यमक्षयम् ॥\nबहुभक्तिप्रतुष्टेन यावच्चन्द्रार्कतारकाः ॥ ४९ ॥\nअतिक्रूरतरा जाती राक्षसानां यतः स्मृता ॥\nविशेषाद्वरपुष्टानां जायतेऽत्र धरातले ॥ ६.१००.५० ॥\nतच्चेद्राक्षसभावेन स महात्मा विभीषणः ॥\nकरिष्यति सुरैः सार्धं विरोधं रावणो यथा ॥ ५१ ॥\nतं देवाः सूदयिष्यंति उपायैः सामपूर्वकैः ॥\nत्रैलोक्यकण्टको यद्वत्तस्य भ्राता दशाननः ॥ ५२ ॥\nततो मे स्यान्मृषा वाणी तस्माद्गत्वा तदंतिकम् ॥\nशिक्षां ददामि तस्याहं यथा देवान्न दूषयेत् ॥ ५३ ॥\nतथा मे परमं मित्रं द्वितीयं वानरः स्थितः ॥\nसुग्रीवाख्यो महाभागो जांबवांश्च तथाऽपरः ॥ ५४ ॥\nसभृत्यो वायुपुत्रश्च वालिपुत्रसमन्वितः ॥\nकुमुदाख्यश्च तारश्च तथान्येऽपि च वानराः ॥५५॥\nतस्मात्तानपि संभाष्य सर्वान्संमंत्र्य सादरम् ॥\nततो गच्छामि देवानां कृतकृत्यो गृहं प्रति ॥ ५६ ॥\nएवं संचिन्त्य सुचिरं समाहूय च पुष्पकम् ॥\nतत्रारुह्य ययौ तूर्णं किष्किन्धाख्यां पुरीं प्रति ॥५७॥\nअथ ते वानरा दृष्ट्वा प्रोद्द्योतं पुष्पकोद्भवम् ॥\nविज्ञाय राघवं प्राप्तं सत्वरं सम्मुखा ययुः ॥ ५८ ॥\nततः प्रणम्य ते दूराज्जानुभ्यामवनिं गताः ॥\nजयेति शब्दमादाय मुहुर्मुहुरितस्ततः ॥५९॥\nततस्तेनैव संयुक्ताः किष्किन्धां तां महापुरीम् ॥\nविविशुः सत्पताकाभिः समंतात्समलंकृताम् ॥ ६.१००.६०\nअथोत्तीर्य विमानाग्र्यात्सुग्रीवभवने शुभे ॥\nप्रविवेश द्रुतं रामः सर्वतः सुविभूषिते ॥ ६१ ॥\nतत्र रामं निविष्टं ते विश्रांतं वीक्ष्य वानराः॥\nअर्घ्यादिभिश्च संपूज्य पप्रच्छुस्तदनन्तरम् ॥६२॥\n॥ वानरा ऊचुः ॥ ॥\nतेजसा त्वं विनिर्मुक्तो दृश्यसे रघुनन्दन॥\nकृशोऽस्यतीव चोद्विग्नः कच्चित्क्षेमं गृहे तव ॥६३॥\nकाये वाऽनुगतो नित्यं तथा ते लक्ष्मणोऽनुजः॥\nन दृश्यते समीपस्थः किमद्य तव राघव ॥६४॥\nतथा प्राणसमाऽभीष्टा सीता  तव प्रभो ॥\nदृश्यते किं न पार्श्वस्था एतन्नः कौतुकं परम् ॥६५॥\n॥ सूत उवाच॥ ॥\nतेषां तद्वचनं श्रुत्वा चिरं निःश्वस्य राघवः ॥\nवाष्पपूर्णेक्षणो भूत्वा सर्वं तेषां न्यवेदयत् ॥६६॥\nअथ सीता परित्यक्ता तथा भ्राता स लक्ष्मणः॥\nयदर्थं तत्र संप्राप्तः स्वयमेव द्विजोत्तमाः ॥६७॥\nतच्छ्रुत्वा वानराः सर्वे सुग्रीवप्रमुखास्ततः ॥\nरुरुदुस्ते सुदुःखार्ताः समालिंग्य ततः परम्॥६८॥\nएवं चिरं प्रलप्योच्चैस्ततः प्रोचू रघूत्तमम्॥\nआदेशो दीयतां राजन्योऽस्माभिरिह सिध्यति ॥६९॥\nधन्या वयं धरापृष्ठे येषां त्वं रघुसत्तम ॥\nईदृक्स्नेहसमायुक्तः समागच्छसि मंदिरे ॥ ६.१००.७० ॥\n॥ राम उवाच ॥ ॥\nउषित्वा रजनीमेकां सुग्रीव तव मंदिरे ॥\nप्रातर्लंकां गमिष्यामि यत्रास्ते स विभीषणः  ७१ ॥\nप्रधानामात्ययुक्तेन त्वयापि कपिसत्तम ॥\nआगंतव्यं मया सार्धं विभीषणगृहं प्रति ॥ ७२ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीरामेश्वरस्थापन प्रस्तावे लक्ष्मणनिर्वाणोत्तरं श्रीरामस्य सुग्रीवनगरींप्रति गमनवर्णनंनाम शततमोऽध्यायः"
  }
]
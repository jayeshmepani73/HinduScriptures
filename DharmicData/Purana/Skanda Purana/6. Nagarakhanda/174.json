[
  {
    "text": "॥ सूत उवाच ॥ ॥\nतथान्यदपि वो वच्मि लिंगं यत्तत्र संस्थितम् ॥\nस्थापितं पिप्पलादेन कंसारेश्वरमित्यहो ॥ १ ॥\nयस्मिन्दृष्टे तु लोकानां पापं याति दिनोद्भवम् ॥\nनते षाण्मासिकं चैव पूजिते वर्षसंभवम्॥  ॥\n॥ ऋषय ऊचुः ॥ ॥\nपिप्पलादेन यल्लिंगं स्थापितं सूतनन्दन ॥\nकंसारेश्वरमित्युक्तं कस्मात्तच्च ब्रवीहि नः ॥ ३ ॥\nक एष पिप्पलादस्तु कस्य पुत्रो वदस्व नः ॥\nकिमर्थं स्थापितं लिंगं क्षेत्रे तत्र महात्मना ॥ ४ ॥\n॥ सूत उवाच ॥ ॥\nप्रश्नभारो महानेष भवद्भिः समुदाहृतः ॥\nतथापि कथयिष्यामि नमस्कृत्वा स्वयंभुवम् ॥ ५ ॥\nयाज्ञवल्क्यस्यभगिनी कंसारीति च विश्रुता ॥\nकुमारब्रह्मचर्येण तप स्तेपे सुदारुणम्॥ ६ ॥\nयाज्ञवल्क्याश्रमे पुण्ये बांधवेन समन्विता ॥\nकस्यचित्त्वथ कालस्य याज्ञवल्क्यस्य भो द्विजाः ॥७॥\nचस्कन्द रेतः स्वप्नांते दृष्ट्वा कांचिद्वराप्सराम्॥\nतारुण्यभावसंस्थस्य तपोयुक्तस्य सद्द्विजाः ॥ ८ ॥\nरेतसा तस्य महता परिधानं परिप्लुतम् ॥\nतच्च तेन परित्यक्तं प्रभाते समुपस्थिते ॥ ९ ॥\nकंसारिकाऽथ जग्राह स्नानार्थं वसनं च तत् ॥\nअमोघरेतसा क्लिन्नमजानन्ती द्विजोत्तमाः ॥ ६.१७४.१० ॥\nकुर्वन्त्या यजनं तस्या जलं वीर्यसमन्वितम् ॥\nप्रविष्टं भगमध्ये तु ऋतुकाल उपस्थिते ॥ ११ ॥\nततो गर्भः समभवत्तस्यास्तूदरमध्यगः ॥\nवृद्धिं चाप्यगमन्नित्यं शुक्लपक्षे यथोडुराट् ॥ १२ ॥\nसाऽपि तं गर्भमादाय स्वोदरस्थं तपस्विनी ॥\nदुःखेन महता युक्ता लज्जयाऽथ तदाऽऽवृता ॥ १३ ॥\nचिन्तयामास सुचिरं विस्मयेन समन्विता ॥\nगोपायन्ती तदाऽऽत्मानं दर्शनं याति नो नृणाम् ॥ १४ ॥\nव्रतचर्यामिषं कृत्वा सदा रहसि संस्थिता ॥\nसंप्राप्ते दशमे मासि निशीथे समुपस्थिते ॥\nतस्याः कुमारको जातो वालार्कसदृशद्युतिः ॥ १५ ॥\nअथ सा तं समा दाय सूक्ष्मवस्त्रेण वेष्टितम् ॥\nकृत्वा जगाम चारण्यं मनुष्यपरिवर्जितम् ॥\nअश्रुपूर्णेक्षणा दीना रुदन्ती गुप्तमेव च ॥ १६ ॥\nततो गत्वा च साऽश्वत्थं विजने सुमहत्तरम् ॥\nतस्याधस्ताद्विमुच्याथ वाक्यमेतदुवाच ह ॥ १७ ॥\nअश्वत्थ विष्णुरूपोऽसि त्वं देवेषु प्रतिष्ठितः ॥\nतस्माद्रक्षस्व मे पुत्रं सर्वतस्त्वं वनस्पते ॥ १८ ॥\nएष ते शरणं प्राप्तो मम पुत्रस्तु बालकः ॥\nपापाया निर्दयायाश्च तस्माद्रक्षां समाचर ॥ १९ ॥\nएवमुक्त्वा रुदित्वा च सुचिरं सा तपस्विनी ॥\nजगाम स्वाश्रमं पश्चाद्वाष्पव्याकुललोचना ॥ ६.१७४.२० ॥\nयावद्रोदिति सा माता तस्याधस्ताद्वनस्पतेः ॥\nतावदाकाशजा वाणी संजाता मेघनिःस्वना ॥ २१ ॥\nमा त्वं शोकं कुरुष्वास्य बालकस्य कृते शुभे ॥\nएष शापादुतथ्यस्य ज्येष्ठभ्रातुर्बृहस्पतिः ॥\nअवतीर्णो धरापृष्ठे योग्यतां समवाप्स्यति ॥ २२ ॥\nएष चाथर्वणं वेदं शतकल्पं सुविस्तरम् ॥\nशतभेदं च नवधा पंचकल्पं करिष्यति ॥ २३ ॥\nपिप्पलस्य तरोरेष रसं संभक्षयिष्यति ॥\nपिप्पलाद इति ख्यातस्ततो लोके भविष्यति ॥ २४ ॥\nया त्वं विस्मयमापन्ना पुरुषेण विना शिशुः॥\nसंजातोऽयं मम प्रांशुस्ततस्तत्कारणं शृणु ॥ २५ ॥\nस्नानवस्त्रं च ते भ्रातू रेतसा यत्परिप्लुतम् ॥\nतत्त्वया ऋतुकाले तु परिधानं कृतं शुभे ॥ २६ ॥\nस्नानकाले तु तोयानि रेतोदकमथास्पृशन् ॥\nअमोघरेतसा तेन पुत्रोऽयं तव संस्थितः ॥ २७ ॥\nएवं ज्ञात्वा महाभागे यद्युक्तं तत्समाचर ॥ २८ ॥ ॥\n॥ सूत उवाच ॥ ॥\nतच्छ्रुत्वा देवलोकस्यवज्रपातोपमं वचः ॥\nहाहाकारपरा भूत्वा निपपात धरातले ॥ २९ ॥\nछिन्नवृक्षलता यद्वत्पतिता सा तपस्विनी ॥ ६.१७४.३० ॥\nचिरायन्त्यां तु तस्यां स याज्ञवल्क्यो महामुनिः ॥\nशून्यं तमाश्रमं दृष्ट्वा पप्रच्छान्यान्मुनीश्वरान् ॥ ३१ ॥\nक्व च मे भगिनी याता कंसारी सुतपस्विनी ॥\nतया विनाऽद्य मे सर्वं शून्यमाश्रममंडलम् ॥ ३२ ॥\nआचख्यौ तापसः कश्चिद्भगिनी ते यवीयसी ॥\nनिश्चेष्टा पतिता भूमावश्वत्थस्य समीपतः ॥ ३३ ॥\nमया दृष्टा मुनिश्रेष्ठ तां त्वं भावय मा चिरम् ॥\nअथासौ त्वरया युक्तः संभ्रांतस्तु प्रधावितः ॥ ॥ ३४ ॥\nयत्र सा कथिता तेन तापसेन तपस्विनी ॥\nवीक्षते यावत्तत्रस्था श्वसमाना व्यवस्थिता ॥३५॥\nअथ तोयेन शीतेन सेचयित्वा मुहुर्मुहुः॥\nदत्त्वा भूयोऽपि वातं च यावच्चक्रे सचेतनाम् ॥\nतावत्कात्यायनी प्राप्ता मैत्रेयी च ससंभ्रमम् ॥ ३६ ॥\nकिमिदं किमिदं जातं ननांदर्वद मा चिरम् ॥ ३७ ॥\nकिं वा सर्पेण दष्टासि सन्निपातेन दूषिता ।१\nकिं वा भूतगृहीताऽसि माहेंद्रेण ज्वरेण वा ॥ ३८ ॥\nअथ सा चेतनां लब्ध्वा याज्ञ वल्क्यं पुरः स्थितम् ॥\nभार्यया सहितं दृष्ट्वा व्रीडयाऽसून्मुमोच ह ॥ ३९ ॥\nअथ तां च मृतां दृष्ट्वा रुदित्वा च चिरं द्विजाः ॥\nयाज्ञवल्क्यः सभार्यस्तु दत्त्वा वह्निं च शोकधृक् [।\nजगाम  स्वाश्रमं पश्चाद्दत्त्वा च सलिलाञ्जलिम् ॥ ६.१७४.४० ॥\nसोऽपि बालोऽथ ववृधे पिप्पलास्वादपुष्टिधृक् ॥\nअश्वत्थस्य तले तस्य वृद्धिं याति शनैःशनैः ॥ ४१ ॥\nकस्यचित्त्वथ कालस्य नारदो मुनिसत्तमः ॥\nतीर्थयात्राप्रसंगेन तेन मार्गेण चागतः ॥ ४२ ॥\nस दृष्ट्वा बालकं तत्र द्वादशार्कसमप्रभम् ॥\nएकाकिनं वने शून्ये पिप्पलास्वादतत्परम् ॥\nपप्रच्छ विस्मयाविष्ट एकाकी को भवानिह ॥ ४३ ॥\nवने शून्ये महारौद्रे सिंहव्याघ्रसमाकुले ॥\nक्व ते माता पिता चैव किमर्थं चेह तिष्ठसि ॥ ४४ ॥\nनिवससि कथं चैव सर्वं मे विस्तराद्वद ॥ ४५ ॥\n॥ पिप्पलाद उवाच ॥ ॥ ॥\nनाहं जानामि पितरं मातरं न च बांधवम् ॥\nनापि त्वां कोऽत्र चा यातो मम पार्श्वे तु सांप्रतम् ॥ ४६ ॥\n॥ सूत उवाच ॥ [।\nतस्य तद्वचनं श्रुत्वा चिरं ध्यात्वा मुनीश्वरः ॥\nततस्तं प्रहसन्प्राह ज्ञात्वा दिव्येन चक्षुषा ॥ ४७ ॥\n।। नारद उवाच ॥ ।।\nमया ज्ञातोऽसि वत्स त्वं याज्ञवल्क्यस्य रेतसा ॥\nदैवयोगात्समुत्पन्नो भगिन्या उदरे ह्यृतौ ॥ ४८ ॥\nउतथ्यशापदोषेण देवाचार्यो बृहस्पतिः ॥\nदेवकार्यस्य सिद्ध्यर्थं तस्मात्तच्छृणु कारणम् ॥ ४९ ॥\nअथर्ववेदो यश्चैष शतशाखो विनिर्मितः ॥\nशत कल्पश्च गूढार्थो भूपानां कार्यसिद्धये ॥६.१७४.५॥।\nनवशाखः पंचकल्पस्त्वया कार्यः सुखावहः ॥५१॥\nतव मात्रा महाभाग रेतसा च परिप्लुतम् ॥\nयद्वस्त्रं याज्ञवल्क्यस्य परिधानं कृतं च यत् ॥५२॥\nभगिन्या सुतपस्विन्या स्नानार्थं न च काम्यया ॥\nतद्रेतो जलमिश्रं तु भगमध्ये विनिर्गतम् ॥५३॥\nअमोघं तेन संभूतस्त्वमत्र जगतीतले ॥\nमाता वै मृत्युमापन्ना ज्ञात्वैवं लज्जया तया ॥ ५४ ॥\nचमत्कारपुरे तुभ्यं मातुलो जनकस्तथा ॥\nसंतिष्ठते महाभाग तत्पार्श्वे त्वमितो वज ॥ ५५ ॥\nसांप्रतं व्रतकालस्ते वर्षं चैवाष्टमं स्थितम् ॥\nतच्छ्रुत्वा वचनं तस्य लज्जयाऽधोमुखः स्थितः ॥ ५६ ॥\nततश्चिरेण दीनं स वाक्यमेतदुवाच तम् ॥\nकिं मया पापमाख्याहि पूर्वदेहांतरे कृतम् ॥ ५७\nयेनेदं गर्हितं जन्म वियोगो मातृसंभवः॥\nपरित्यक्ष्यामि जीवं स्वं दुःखेनानेन सन्मुने ॥५८॥\n॥ नारद उवाच ॥ ॥\nन त्वया दुष्कृतं किंचित्पूर्वदेहांतरे कृतम् ॥\nपरं येन सुसंजातं तवेदं व्यसनं शृणु ॥ ५९ ॥\nजन्मस्थेन भवाञ्जातः शनिना नाऽत्र संशयः ॥\nतेनावस्थामिमां प्राप्तो नान्यदस्ति हि कारणम् ॥ ६.१७४.६० ॥\nतच्छ्रुत्वा वचनं तस्य कोपसंरक्तलोचनः ॥\nऊर्ध्वमालोकयामास समुद्दिश्य शनैश्चरम् ॥ ६१ ॥\nतस्य दृष्टिनिपातेन न्यपतत्स तु तत्क्षणात् ॥\nविमानात्स्वाद्रवेः पुत्रो ययातिरिव नाहुषः ॥६२ ।१\nअधोवक्त्रो द्विजश्रेष्ठाः पितुरादेशमाश्रितः ॥\nबालभावेऽपि तेनैव दग्धौ पादौ तदा रवेः ॥६३॥\nअथ तं नारदः प्राह पतमानमधोमुखम् ॥\nबाल्यभावादनेन त्वं पातितोऽसि शनैश्चर ॥ ६४ ॥\nतस्मान्मा वीक्षयस्वैनं भविष्यति प्रकोपभाक् ॥\nमा पतस्व तथा भूमौ बलान्मद्वाक्यसंभवात् ॥ ६५ ॥\nस्तंभयित्वा तथाप्येवं गगनस्थं शनैश्चरम् ॥\nततः प्रोवाच तं बालं पिप्पलादं मुनीश्वरः ॥ ॥६६॥\nमा कोपं कुरु बाल त्वमेष सूर्यसुतो ग्रहः।\nदेवानामपि पीडां च कुरुतेऽष्टमराशिगः ॥ ६७ ॥\nजन्मस्थस्तु विशेषेण द्वितीयस्तु तथापरः ॥\nयद्येष कुपितस्त्वां तु वीक्षयिष्यति कर्हिचित् ॥ ६८ ॥\nकरिष्यति न संदेहो भस्मराशिं ममाग्रतः ॥\nअनेन वीक्षितौ पादौ जातमात्रेण सूर्यकौ ॥ ॥ ६९ ॥\nआयातस्य तु तुष्टस्य पुत्रदर्शनवाञ्छया ॥\nअन्तर्धानीकृते वस्त्रे ज्ञात्वा तं रौद्रचक्षुषम् ॥ ६.१७४.७० ॥\nततो दग्धावुभौ चापि तिष्ठतश्चर्म वेष्टितौ ॥\nदृश्येतेऽद्यापि मूर्त्तौ तौ घटितायां धरातले ॥ ७१ ॥\n॥ सूत उवाच ॥ ॥\nतच्छ्रुत्वा वचनं तस्य नारदस्य स बालकः ॥\nभयेन महता युक्तस्ततः पप्रच्छ तं मुनिम् ॥ ७२ ॥\nकथं यास्यति मे तुष्टिं वदैष मम सन्मुने ॥\nअज्ञानात्पातितो व्योम्नः शक्तिं चास्याविजानता ॥ ७३ ॥ ॥\n॥ नारद उवाच ॥ ॥\nग्रहा गावो नरेंद्राश्च ब्राह्मणाश्च विशेषतः ॥\nपूजिताः प्रतिपूज्यंते निर्दहंत्यपमानिताः ॥ ७४ ॥\nतस्मात्कुरु स्तुतिं चास्य स्वशक्त्या भास्करेः प्रभो॥\nप्रसादं गच्छते येन कोपं त्यजति पातजम् ॥ ७५ ॥\nततः कृतांजलिर्भूत्वा स्तुतिं चक्रे स बालकः ॥\nभयेन महता युक्तस्ततः संपृच्छ्य तं मुनिम् ॥ ७६ ॥\nपिप्पलादो द्विजश्रेष्ठाः प्रणिपत्य मुहुर्मुहुः ॥\nनमस्ते क्रोधसंस्थाय पिंगलाय नमोऽस्तु ते ॥ ७७ ॥\nनमस्ते वसुरूपाय कृष्णाय च नमोऽस्तु ते ॥\nनमस्ते रौद्रदेहाय नमस्ते चांतकाय च ॥ ७८ ॥\nनमस्ते यमसंज्ञाय नमस्ते सौरये विभो ॥\nनमस्ते मन्दसंज्ञाय शनैश्चर नमोऽsस्तु ते ॥ ७९ ॥\nप्रसादं कुरु देवेश दीनस्य प्रणतस्य च ॥६.१७४.८॥।\n॥ शनैश्चर उवाच ॥ ॥\nपरितुष्टोऽस्मि ते वत्स स्तोत्रेणानेन सांप्रतम्॥\nवरं वरय भद्रं ते येन यच्छामि सांप्रतम् ॥ ८१ ॥\nपिप्पलाद उवाच ॥ ॥\nअद्यप्रभृति नो पीडा बालानां सूर्यनन्दन ॥\nत्वया कार्या महाभाग स्वकीया च कथंचन ॥ ८२ ॥\nयावद्वर्षाष्टमं जातं मम वाक्येन सूर्यज ॥\nस्तोत्रेणानेन योऽत्र त्वां स्तूयात्प्रातः समुत्थितः ॥ ॥ ८३ ॥\nतस्य पीडा न कर्तव्या त्वया भास्करनन्दन ॥\nतव वारे च संजाते तैलाभ्यंगं करोति यः ॥ ८४ ॥\nदिनाष्टकं न कर्तव्या तस्य पीडा कथंचन ॥\nयस्त्वां लोहमयं कृत्वा तैलमध्ये ह्यधोमुखम्॥ ८५ ॥\nधारयेत्तेन तैलेन ततः स्नानं समाचरेत् ॥\nतस्य पीडा न कर्तव्या देयो लाभो महीभुजः ॥९६ ॥\nअध्यर्द्धाष्टमिकायोगे तावके संस्थिते नरः ॥\nतववारे तु संप्राप्ते यस्तिलाँल्लोहसंयुतान् ॥ ९७ ॥\nस्वशक्त्या राति नो तस्य पीडा कार्या त्वया विभो ॥\nकृष्णां गां यस्तु विप्राय तवोद्देशेन यच्छति ॥ ८८ ॥\nअध्यर्द्धाष्टमजा पीडा नाऽस्य कार्या त्वया विभो ॥\nशमी समिद्भिर्यो होमं तवोद्देशेन यच्छति ॥ ९९ ॥\nतथा कृष्णतिलैश्चैव कृष्णपुष्पानुलेपनैः ॥\nपूजां करोति यस्तुभ्यं धूपं वै गुग्गुलं दहेत् ॥\nकृष्णवस्त्रेण संवेष्ट्य त्याज्या तस्य व्यथा त्वया ॥ ६.१७४.९० ॥\n॥ सूत उवाच ॥ ॥\nएवमुक्तः शनिस्तेन बाढमित्येव जल्प्य च ॥\nनारदं समनुज्ञाप्य जगाम निजसं श्रयम्॥ ९१ ॥\nनारदोऽपि तमादाय वालकं कृपयान्वितः ॥\nचमत्कारपुरं गत्वा याज्ञवल्क्याय चार्पयत् ॥ ९२ ॥\nकथयामास वृत्तांतं तस्य संभूति संभवम्॥\nयद्दृष्टं ज्ञानदीपेन तस्मै सर्वं न्यवेदयत्॥९३॥\nएष ते वीर्यसंभूतो बालको भगिनीसुतः ॥\nमयाऽश्वत्थतले लब्धः काननेऽश्वत्थसंनिधौ ॥ ९४ ॥\nव्रतबंध कुरुष्वास्य सांप्रतं चाष्टवार्षिकः ॥\nनात्र दोषोस्ति विप्रेंद्र न भगिन्यास्तथा तव ॥\nतस्माद्गृहाण पुत्रं स्वं भागिनेयं विशेषतः ॥ ॥ ९५ ॥\n॥ सूत उवाच ॥ ॥\nएवमुक्त्वा स देवर्षिस्ततश्चादर्शनं गतः ॥\nयाज्ञवल्क्योऽपि तच्छ्रुत्वा विषादं परमं गतः ॥ ९६ ॥\nपापं तच्चिंतयन्नेव न शांतिमधिगच्छति ॥\nआत्मानं गर्हयन्नित्यं दिवानक्तं च शोचति ॥ ९७ ॥\nतं च पुत्रं परिज्ञाय तैस्तैश्चिह्नैर्निजैः स्थितैः ॥\nततस्तु पोषयित्वा तं व्रतेन समयोजयत् ॥ ९९ ॥\nइति श्रीस्कान्दे महापुराण एकाशीतिसाहस्या संहितायां षष्ठे नागरखंडे हाटकेश्वरक्षेत्रमाहात्म्ये पिप्पलादोत्पत्तिव र्णनंनाम चतुःसप्तत्युत्तरशततमोऽध्यायः ॥ १७४ ॥"
  }
]
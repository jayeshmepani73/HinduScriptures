[
  {
    "text": "॥ गालव उवाच ॥ ॥\nतस्मिंस्तु पतिते लिंगे योजनायामविस्तृते॥\nविषादार्त्ता ऋषिगणास्तत्राजग्मुः सहस्रशः ॥ १ ॥\nव्यलोकयन्त सर्वत्र दृष्ट्वा तत्र महेश्वरम्॥\nनासौ दृष्टिपथे तेषां बभूव भयविह्वलः ॥ २ ।१\nवीर्यं वर्षसहस्राणि बहून्यपि सुसंचितम् ॥\nपृथिवीं सकलां व्याप्य स्थितं ददृशिरे द्विजाः ॥३॥\nतद्दृष्ट्वा सुमहल्लिंगं रुधिराक्तं जलैः प्लुतम् ॥\nब्राह्मणाः संशयगता दह्यमाना वसुन्धरा ॥ ४ ॥\nतल्लिंगं तत्र संस्थाप्य चक्रुस्तां नर्मदां नदीम् ॥\nतज्जलं नर्मदारूपं ल्लिंगं चामरकण्टकम्॥५..\nनरकं वारयत्येतत्सेवितं नरकापहम्॥\nभूतग्रहाश्च सर्वेऽपि यास्यंति विलयं ध्रुवम्॥६॥\nतत्र स्नात्वा जलं पीत्वा संतर्प्य च पितॄंस्तथा।.\nसर्वान्कामानवाप्नोति मनुष्यो भुवि दुर्लभान्॥७॥\nलिंगानि नार्मदेयानि पूजयिष्यंति ये नराः॥\nतेषां रुद्रमयो देहो भविष्यति न संशयः॥\nचातुर्मास्ये विशेषेण लिंगपूजा महाफला॥\nचातुर्मास्ये रुद्रजपं हरपूजा शिवे रतिः॥ ९॥\nपंचामृतेन स्नपनं न तेषांगर्भवेदना ॥\nये करिष्यंति मधुना सेचनं लिंगमस्तके ॥ ६.२५९.१० ॥\nतेषां दुःखसहस्राणि यास्यंति विलयं ध्रुवम् ॥\nदीपदानं कृतं येन चातु र्मास्ये शिवाग्रतः ॥ ११ ॥\nकुलकोटिं समुद्धृत्य स्वेच्छया शिवलोकभाक् ॥\nचन्दनागुरुधूपैश्च सुश्वेतकुसुमैरपि ॥ १२ ॥\nनर्मदाजललिंगं ये ह्यर्च यिष्यंति ते शिवाः ॥\nशिला हरत्वमापन्नाः प्राणिनामपि का कथा ॥ १३ ॥\nतत्संभूतं महालिंगं जलधारणसंयुतम् ॥\nपूजयित्वा विधानेन चातुर्मास्ये शिवो भवेत् ॥ १४ ॥\nचातुर्मास्ये ये मनुजा नर्मदाऽमरकण्टके ॥\nतीर्थे स्नास्यंति नियतास्तेषां वासस्त्रिविष्टपे ॥ १५ ॥  ॥\n॥ ब्रह्मोवाच ॥ ॥\nइत्युक्त्वा ते द्विजास्तत्र स्थाप्य लिंगं यथाविधि ॥\nअमरकण्टकतीर्थे नर्मदां च महानदीम् ॥ १६ ॥\nपुनश्चिन्तापरा जाता विश्वस्य क्षोभकारणे ॥\nपद्मासनगता भूत्वा प्राणायामपरायणाः ॥ १७ ॥\nचिन्तयामासुरव्यग्रं हृदयस्थं महे श्वरम् ॥\nततो देवा महेंद्राद्याः संप्राप्यामरकण्टकम् ॥ १८ ॥\nब्राह्मणानां स्तुतिं चक्रुर्विनयानतकन्धराः ॥\nनमोऽस्तु वो द्विजातिभ्यो ब्रह्मविद्भ्यो महेश्वराः ॥ १९ ॥\nभूसुरेभ्यो गुरुभ्यश्च विमुक्तेभ्यश्च वंधनात् ॥\nयूयं गुणत्रयातीता गुणरूपा गुणाकराः ॥ ६.२५९.२० ॥\nगुणत्रयमयैर्भावैः सततं प्राणबुद्बुदाः ॥\nयेषां वाक्यजलेनैव पापिष्ठा अपि शुद्धताम् ॥\nप्रयांति पापपुंजाश्च भस्मसाद्यांति पापिनाम् ॥ २१ ॥\nशस्त्रं लोहमयं येषां वागेव तत्समन्विताः ॥\nपापैः पराभिभूतानां तेषां लोकोत्तरं बलम् ॥ २२ ॥\nक्षमया पृथिवीतुल्याः कोपे वैश्वानरप्रभाः ॥\nपातनेऽनेकशक्तीनां समर्था यूयमेव हि ॥ २३ ॥\nस्वर्गादीनां तथा याने भवन्तो गतयो ध्रुवम् ॥ २४ ॥\nसत्कर्मकारकाश्चैव सत्कर्मनिरताः सदा ॥\nसत्कर्मफलदातारः सत्कर्मेभ्यो मुमुक्षवः ॥ २५ ॥\nसावित्रीमंत्रनिरता ये भवंतोऽघनाशनाः ॥\nआत्मानं यजमानं च तारयंति न संशयः ॥ २६ ॥\nवह्नयश्च तथा विप्रास्तर्पिताः कार्यसाधकाः ॥\nचातुर्मास्ये विशेषेण तेषां पूजा महाफला ॥ २७ ॥\nकोपिताः सर्वदेहस्य नाशनाय भवंति हि १।\nतावन्न वज्रमिंद्रस्य शूलं नैव पिनाकिनः ॥ २८ ॥\nदण्डो यमस्य तावन्नो यावच्छापो द्विजोद्भवः ॥\nअग्निना ज्वाल्यते दृश्यं शापोद्दिष्टानपि स्वयम् ॥ २९ ॥\nहंति जातानजातांश्च तस्माद्विप्रं न कोपयेत्॥\nविप्रकोपाग्निना दग्धो नरकान्नैव मुच्यते ॥ ६.२५९.३० ॥\nशस्त्रक्षतोऽपि नरकान्मुच्यते नात्र संशयः ॥\nदेवानां मधुधान्यानां सामर्थ्यं भेदनेन हि ॥ ३१ ॥\nवाङ्मात्रेण हि विप्रस्य भिद्यते सकलं जगत् ॥\nते यूयं गुरवोऽस्माकं विश्वकारणकारकाः ॥\nप्रसादपरमा नित्यं भवंतु भुवनेश्वराः ॥ ३२ ॥\nईश्वरेण विना सर्वे वयं लोकाश्च दुःखिताः ॥\nतत्कथ्यतां स भगवान्कुत्रास्ते परमेश्वरः ॥ ३३ ॥ ॥\nगालव उवाच ॥ ॥\nज्ञात्वा मुनिभयत्रस्तं देवेशं शूलपाणिनम् ॥ ३४ ॥\nसुरभीगर्भसंभूतं देवानूचुर्महर्षयः ॥\nस्वागतं देवदेवेभ्यो ज्ञातो वै स महेश्वरः ॥ ३५ ॥\nतत्र गच्छंतु देवेशा यत्र देवः सनातनः ॥\nइत्युक्त्वा ते महात्मानः सह देवैर्ययुस्तदा ॥ ३६ ॥\nगोलोकं देवमार्गेण यत्र पायसकर्दमाः ॥\nघृतनद्योमधु ह्रदा नदीनां यत्र संघशः ॥ ३७ ॥\nपूर्वजानां गणाः सर्वे दधिपीयूषपाणयः ॥\nमरीचिपाः सोमपाश्च सिद्धसंघास्तथा परे ॥ ३८ ॥\nघृतपाश्चैव साध्याश्च यत्र देवाः सनातनाः ॥\nते तत्र गत्वा मुनयो ददृशुः सुरभीसुतम् ॥ ३९ ॥\nतेजसा भास्करं चैव नीलनामेति विश्रुतम् ॥\nइतस्ततोऽभिधावंतं गवां संघातमध्यगम् ॥ ६.२५९.४० ॥\nनंदा सुमनसा चैव सुरूपा च सुशीलका ॥\nकामिनी नंदिनी चैव मेध्या चैव हिरण्यदा ॥ ४१ ॥\nधनदा धर्मदा चैव नर्मदा सकलप्रिया ॥\nवामनालंबिका कृष्णा दीर्घशृंगा सुपिच्छिका ॥ ४२ ॥\nतारा तरेयिका शांता दुर्विषह्या मनोरमा ॥\nसुनासा दीर्घनासा च गौरा गौरमुखीह या ॥ ४३ ॥\nहरिद्रवर्णा नीला च शंखिनी पंचवर्णका ॥\nविनताभिनताचैव भिन्नवर्णा सुपत्रिका ॥ ४४ ॥\nजयाऽरुणा च कुण्डोध्नी सुदती चारुचंपका ॥\nएतासां मध्यगं नीलं दृष्ट्वा ता मुनिदेवताः ॥४५॥\nविचरंति सुरूपं तं संजातविस्मयोन्मुखाः ॥\nमुनीश्वराः कृपाविष्टा इन्द्राद्या हृष्टमानसाः ॥\nस्तुतिमारेभिरे कर्त्तुं तेजसा तस्य तोषिताः ॥ ४६ ॥ ॥\n॥ शूद्र उवाच ॥ ॥\nकथं नीलेति नामासौ जातोयमद्भुताकृतिः ॥\nकिमस्तुवन्प्रसन्नास्ते ब्राह्मणा विश्वकारणम् ॥ ४७ ॥\n॥ गालव उवाच ॥ ॥\nलोहितो यस्तु वर्णेन मुखे पुच्छे च पांडुरः ॥ ४८ ॥\nश्वेतः खुरविषाणेषु स नीलो वृषभः स्मृतः ॥\nचतुष्पादो धर्मरूपो नील लोहितचिह्नकः ॥ ४९ ॥\nकपिलः खुरचिह्नेषु स नीलो वृषभः स्मृतः ॥\nयोऽसौ महेश्वरो देवो वृषश्चापि स एव हि ॥ ६.२५९.५० ॥\nचतुष्पादो धर्मरूपो नीलः पंचमुखो हरः ॥\nयस्य संदर्शनादेव वाजपेयफलं लभेत् ॥ ५१ ॥\nनीले च पूजिते यस्मिन्पूजितं सकलं जगत् ॥\nस्निग्धग्रासप्रदानेन जगदाप्यायितं भवेत् ॥ ५२ ॥\nयस्य देहे सदा श्रीमान्विश्वव्यापी जनार्दनः ॥\nनित्यमर्चयते योऽसौ वेदमन्त्रैः सनातनैः ॥ ५३ ॥\n॥ ऋषय ऊचुः ॥ ॥\nत्वं देवः सर्वगोप्तॄणां विश्वगोप्ता सनातनः ॥\nविघ्नहर्ता ज्ञानदश्च धर्मरूपश्च मोक्षदः ॥५४॥\nत्वमेव धनदः श्रीदः सर्वव्याधिनिषूदनः ॥\nजगतां शर्मकरणे प्रवृत्तः कनकप्रदः ॥ ५५ ॥\nतेजसां धाम सर्वेषां सौरभेय महाबल ॥\nशृंगाग्रे धृतकैलासः पार्वतीसहितस्त्वया ॥ ५६ ॥\n३३ स्तुत्यो वेदमयो वेदात्मा वेदवित्तमः ॥\nवेदवेद्यो वेदयानो वेदरूपो गुणाकरः ॥ ५७ ॥\nगुणत्रयेभ्योऽपि परो याथात्म्यं वेद कस्तव ॥\nवृषस्त्वं भगवान्देव यस्तुभ्यं कुरुते त्वघम् ॥ ५८ ॥\nवृषलः स तु विज्ञेयो रौरवादिषु पच्यते ॥\nयदा स्पृष्टः स तु नरो नरकादिषु यातनाः ॥ ५९ ॥\nसेवते पापनिचयैर्निगाढप्रायबन्धनैः ॥\nक्षुत्क्षामं च तृषाक्रांतं महाभारसमन्वितम् ॥ ६.२५९.६० ॥\nनिर्दया ये प्रशोष्यंति मतिस्तेषां न शाश्वती ॥\nचतुर्भिः सहितं मर्त्या विवाहविधिना तु ये ॥ ६१ ॥\nविवाहं नीलरूपस्य ये करिष्यंति मानवाः ॥\nपितॄनुद्दिश्य तेषां वै कुले नैवास्ति नारकी ॥ ॥ ६२ ॥\nत्वं गतिः सर्वलोकानां त्वपिता परमेश्वरः ॥\nत्वया विना जगत्सर्वं तत्क्षणादेव नश्यति ॥ ६३ ॥\nपरा चैव तु पश्यंती मध्यमा वैखरी तथा ॥\nचतुर्विधानां वचसामीश्वरं त्वां विदुर्बुधाः ॥ ६४ ॥\nचतुःशृंगं चतुष्पादं द्विशीर्षसप्तहस्तकम् ॥\nत्रिधा बद्धं धर्ममयं त्वामेव वृषभं विदुः ॥ ६५ ॥\nतृप्तिदं सर्वभूतानां विश्वव्यापकमोजसा ॥\nब्रह्म धर्ममयं नित्यं त्वामात्मानं विदुर्जनाः ॥ ६६ ॥\nअच्छेद्यस्त्वमभेद्यस्त्वमप्रमेयोमहा यशाः ॥\nअशोच्यस्त्वमदाह्योऽसि विदुः पौराणिका जनाः ॥ ६७ ॥\nत्वदाधारमिदं सर्वं त्वदाधारमिदं जगत् ॥\nत्वदाधाराश्च देवाश्च त्वदाधारं तथा मृतम् ॥ ६८ ॥\nजीवरूपेण लोकांस्त्रीन्व्याप्य तिष्ठसि नित्यदा ॥\nएवं स संस्तुतो नीलो विप्रैस्तैः सोमपायिभिः ॥ ६९ ॥\nप्रसन्नवदनो भूत्वा विप्रा न्प्रणतितत्परः ॥\nपुनरेव वचः प्रोचुर्विप्राः कृतशिवागसः ॥ ६.२५९.७० ॥\nवरं ददुर्महेशस्य नीलरूपस्य धर्मतः ॥\nएकादशाहे प्रेतस्य यस्य नोत्सृज्यते वृषः ॥ ७१ ॥\nप्रेतत्वं सुस्थिरं तस्य दत्तैः श्राद्धशतैरपि ॥\nपुनरेव सुसर्पंतं दृष्ट्वा नीलं महावृषम् ॥ ७२ ॥\nस्वल्पक्रोधसमाविष्टं द्विजाश्चक्रुस्तमं कितम् ॥\nचक्रं च वामभागेषु शूलं पार्श्वे च दक्षिणे ॥ ७३ ॥\nउत्ससृजुर्गवां मध्ये तं देवैर्गोपितं तदा ॥\nततो देवगणाः सर्वे महर्षीणां गणाः पुनः ॥\nस्वानि स्थानानि ते जग्मुर्मुनयो वीतमत्सराः ॥ ७४ ॥\nएवमृषीणां दयितासु सक्तः कामार्त्तचित्तो मुनिपुंगवानाम् ॥\nशापं समासाद्य शिवोऽपि भक्त्या रेवाजलेऽगात्सुशिलामयत्वम् ॥ ७९ ॥\nइति श्रीस्कांदे महापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने वृषस्तुतिर्नामैकोनषष्ट्युत्तरद्विशततमोअध्यायः ॥ २५९ ॥  [। छ ॥"
  }
]
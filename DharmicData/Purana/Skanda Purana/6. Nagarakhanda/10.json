[
  {
    "text": "॥ सूत उवाच ॥\nआनर्त्ताधिपतिर्भूपश्चमत्कार इति स्मृतः ॥\nएतस्मिन्नंतरे प्राप्तस्तत्र हंतुं वने मृगान् ॥॥।\nस ददर्श मृगीं दूरान्निश्चलांगीं तरोरधः ॥\nस्तनं सुताय यच्छंतीं विश्वस्तामकुतोभयाम् ॥ २ ॥\nअथ तां पार्थिवस्तूर्णं शरेणानतपर्वणा ॥\nजघानाकर्णकृष्टेन मर्मस्थाने प्रहर्षितः ॥ ३ ॥\nसहसा सा हता तेन गार्द्ध्रपत्रेण पत्रिणा ॥\nदिशो विलोकयामास समंताद्व्यथयार्दिता ॥ ४ ॥\nअथ दृष्ट्वा महीपालं नातिदूरे धनुर्धरम् ॥\nप्रोवाचाश्रुपरिक्लिन्नवदना सुतवत्सला ॥ ५ ॥\n॥ मृग्युवाच ॥ ॥\nअयुक्तं पृथिवीपाल यत्त्वयैतदनुष्ठितम् ॥\nहताऽहं बालवत्साऽद्य शरेणानतपर्वणा ॥६॥\nनाऽहं शोचामि भूपाल मरणं स्वशरीरगम् ॥\nयथेमं वालकं दीनं क्षीरास्वादनलंपटम् ॥ ७ ॥\nयस्मात्त्वयेदृशं कर्म निर्दयं समनुष्ठितम् ॥\nकुष्ठव्याधिसमायुक्तस्तस्मात्सद्यो भविष्यसि ॥ ८ ॥\n॥ राजोवाच ॥ ॥\nस्वधर्म एष भूपानां कुर्वंति मृगसंक्षयम् ॥\nतस्मात्स्वधर्मसंयुक्तं न मां त्वं शप्तुमर्हसि ॥ ९ ॥\n॥ मृग्युवाच ॥ ॥\nसत्यमेतन्महीपाल यत्त्वया परिकीर्तितम् ॥\nक्षत्त्रियाणां वधार्थाय मृगाः सृष्टाः स्वयंभुवा ॥ ६.१०.१०॥\nपरं तेन विधिस्तेषांकृतो यस्तं महीपते ॥\nशृणुष्वाऽवहितो भूत्वा वदंत्या मम सांप्रतम् ॥ ११ ॥\nसुप्तं मैथुनसंयुक्तं स्तनपानक्रियोद्यतम् ॥\nहत्वा मृगं जलासक्तं नरः पापेन लिप्यते ॥ १२ ॥\nएतस्मात्कारणाच्छापस्तव दत्तो मया नृप ॥\nन कामतो न मृत्योर्वा सत्येनात्मानमालभे ॥ १३ ॥\nएवमुक्त्वा मृगी प्राणान्सा मुमोच व्यथान्विता ॥\nकुष्ठव्याधिसमायुक्तः सोऽपि राजा बभूव ह ॥ १४ ॥\nस दृष्ट्वा कुष्ठसंयुक्तं पार्थिवः स्वं कलेवरम्॥\nततः स्वान्सेवकानाह समाहूय सुदुःखितः ॥ १५ ॥\nअहं तपश्चरिष्यामि पूजयिष्यामि शंकरम् ॥\nतावद्यावत्प्रणाशो मे कुष्ठव्याधेर्भविष्यति ॥ १६ ॥\nयत्किंचित्त्रिषु लोकेषु प्रार्थयंति नराः सुखम् ॥\nतत्सर्वं तपसा साध्यं तस्मात्कार्यं मया तपः ॥ १७ ॥\nअधुनैकोऽहमैकाहमेकैकस्मिन्वनस्पतौ ॥\nचरन्भैक्षं तु नियमैश्चरिष्यामि धरातले॥।८॥\nपांसुना समवच्छन्ने शून्यागारे प्रतिश्रयः ॥\nवृक्षमूलनिकेते वा मुक्तसर्वप्रियाप्रियः ॥।९॥\nसमः शत्रुषु मित्रेषु समलोष्टाश्मकांचनः ॥\nभूत्वा कालं नयिष्यामि यावत्कालस्य संस्थितिः ॥६.१०.२०॥।\nएवं तान्सेवकान्भूपः सोऽभिधाय विसृज्य च ॥\nतीर्थयात्रा परो भूत्वा बभ्राम वसुधातले॥२१॥।\nततः कालेन महता प्राप्य विप्रसमुद्भवम् ॥\nउपदेशं नृपः प्राप्तः शंखतीर्थं महोदयम्॥२२॥\nहाटकेश्वरजे क्षेत्रे सर्वव्याधिविनाशकम् ॥\nविख्यातं त्रिषु लोकेषु पूरितं स्वच्छवारिणा ॥ २३ ॥\nतत्राऽसौ स्नानमात्रेण तत्क्षणात्पार्थिवोतमः ॥\nकुष्ठव्याधिवि निर्मुक्तः संजातः सुमहाद्युतिः ॥ २४ ॥"
  }
]
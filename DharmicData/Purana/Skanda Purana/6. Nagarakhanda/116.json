[
  {
    "text": "॥ ॥ सूतउवाच ॥ ॥\nतथान्यापि च तत्रास्ति सुविख्याताम्बरेवती ॥\nदेवी कामप्रदा पुंसां बालकानां सुखप्रदा ॥ १ ॥\nयां दृष्ट्वा पूजयित्वाऽथ चैत्राष्टम्यां विशेषतः ॥\nशुक्लायां नाप्नुयान्मर्त्यः कुटुम्बव्यसनं क्वचित् ॥ २ ॥\n॥ ॥ ऋषय ऊचुः ॥ ॥\nकेन वा स्थापिता तत्र सा देवी चाम्बरेवती ॥\nकिंप्रभावा किंस्वरूपा सूतपुत्र वदस्व नः ॥ ३ ॥\n॥ सूत उवाच ॥ ॥\nयदा शेषेण संदिष्टा नानानागा विषोल्बणाः ॥\nपुरस्यास्य विनाशाय क्रोधसंरक्तलोचनाः ॥\nतदा तस्य प्रिया सा च पुत्रशोकेनपीडिता ॥ ४ ॥\nस्वयमेवाग्रतो गत्वा भक्षयामास तं द्विजम् ॥\nकुटुम्बेन समायुक्तं येन पुत्रो निपातितः ॥ ५ ॥\nअथ तस्य द्विजेन्द्रस्य बालवैधव्यसंयुता ॥\nअनुजाऽऽसीत्तपोयुक्ता ब्रह्मचर्यकृतक्षणा ॥ ६ ॥\nसा दृष्ट्वा भक्षितं सर्वं भट्टिकाख्या कुटुम्बकम् ॥\nनाग पत्न्या ततः प्राह जलमादाय पाणिना ॥ ७ ॥\nयस्मात्त्वया कुटुम्बं मे नाशं नीतं द्विजिह्वके ॥\nदर्शितं च महद्दुःखं मम बन्धुजनोद्भवम् ॥ ८ ॥\nतथा त्वमपि संप्राप्य मानुषत्वं सुगर्हितम् ॥\nमानुषं पतिमासाद्य पुत्रपौत्रानवाप्य च ॥ ९ ॥\nतेषां विनाशजं दुःखं मा नुषे त्वमवाप्स्यसि ॥\nनागत्वे वर्तमानायाः शापं तेऽमुं ददाम्यहम् ॥ ६.११६.१० ॥\nसाऽपि श्रुत्वाऽथ तं शापं रेवती भट्टिकोद्भवम् ॥\nक्रोधेन महताविष्टा ह्यदशत्तां द्रुतं ततः ॥ ११ ॥\nअथ तस्यास्तनुं प्राप्य नागीदंष्ट्रा विषोल्बणा ॥\nजगाम शतधा नाशं बिभिदे न त्वचं क्वचित् ॥ १२ ॥\nततः सा लज्जयाविष्टा स्वरक्तप्लावितानना ॥\nविषण्णा निषसादाथ संनिविष्टा धरातले ॥ १३ ॥\nएतस्मिन्नंतरे नागास्तथान्ये ये समागताः ॥\nरेवतीं ते समालोक्य तथारूपां भयान्विताम् ॥\nप्रोचुश्च किमिदं देवि तव वक्त्रे रुजास्पदम् ॥ १४ ॥\nअथवा किं प्रभावोऽयं कस्यचिद्रक्तसंपदः ॥ १५ ॥\n॥ ॥ रेवत्युवाच ॥ ॥\nयेयं दुष्टतमा काचिद्दृश्यते दुष्टतापसी ॥\nअस्या जातो विकारोऽयं ममास्ये नागसत्तमाः ॥ १६ ॥\nतस्मादेनां महा दुष्टां भगिनीं तस्य दुर्मतेः ॥\nयेन मे निहतः पुत्रो द्विजपुत्रेण सांप्रतम् ॥ १७ ॥\nभक्ष्यतां भक्ष्यतां शीघ्रं मम नाशाय संस्थिताम् ॥\nसांप्रतं मन्मुखे तेनं रुधिरं पन्नगोत्तमाः ॥ १८ ॥\nअथ ते पन्नगाः क्रुद्धा ददंशुस्तां तपस्विनीम् ॥\nसमं सर्वेषु गात्रेषु यथान्या प्राकृता स्त्रियम् ॥ १९ ॥\nततस्तेषामपि तथा मुखाद्दंष्ट्रा विनिर्गताः ॥\nरुधिरं च ततो जज्ञे शेषपत्न्या यथा तथा ॥ ६.११६.२० ॥\nअथ तस्याः प्रभावं तं दृष्ट्वा ते नागसत्तमाः ॥\nशेषा भय परित्रस्ताः प्रजग्मुश्च दिशो दश ॥ २१ ॥\nभट्टिकापि जगामाशु स्वाश्रमं प्रति दुःखिता ॥\nभयत्रस्तैः समंताच्च वीक्ष्यमाणा महोरगैः ॥ २२ ॥\nततः सर्वं समालोक्य ताप्यमानं महोरगैः॥\nतत्स्थानं स्वजनैर्मुक्तं दुःखेन महतान्वितैः ॥ २३ ।\nजगामान्यत्र सा साध्वी सम्यग्व्रतपरायणा ॥\nतीर्थ यात्रां प्रकुर्वाणा परिबभ्राम मेदिनीम् ॥ २४ ॥\nएवमुद्वासिते स्थाने तस्मिन्सा रेवती तदा ॥\nस्मृत्वा तं भट्टिकाशापं दुःखेन महताऽन्विता ॥ २५ ॥\nकथं मे मानुषीगर्भे शापाद्वासो भविष्यति ॥\nमानुष्येण च कांतेन प्रभविष्यति संगमः ॥ २६ ॥\nनैतत्पुत्रोद्भवं दुःखं तथा मां बाधते ह्रदि ॥\nयथेदं मानुषे गर्भे संवासो मानुषं प्रति ॥ २७ ॥\nतथा दशनसंत्यक्ता कथं भर्तुः स्वमाननम् ॥\nदर्शयिष्यामि भूयोऽपि क्षते क्षारोऽत्र मे स्थितः ॥ २८ ॥\nतस्मात्परिचरिष्यामि क्षेत्रेऽत्रैव व्यवस्थिता ।\nकिं करिष्यामि संप्राप्य गृहं पुत्रं विनाकृता ॥ २९ ॥\nततश्चाराधयामास सम्यक्छ्रद्धासमन्विता ॥\nअंबिकां सा तदा देवीं स्थापयित्वा सुरेश्वरीम् ॥ ६.११६.३० ॥\nगन्धपुष्पोपहारेण नैवेद्यैर्विविधैरपि ॥\nगीतनृत्यैस्तथा वाद्यैर्मनोहारिभिरेव च ॥ ३१ ॥\nततः कतिपयाहस्य तस्तास्तुष्टा सुरेश्वरी ॥\nप्रोवाच वरदाऽस्मीति प्रार्थयस्व हृदि स्थितम् ॥ ३२ ॥\n॥ रेवत्युवाच ॥ ॥\nअहं शप्ता पुरा देवि ब्राह्मण्या कारणांतरे ॥\nयत्त्वं मानुषमासाद्य स्वयं भूत्वा च मानुषी ॥ ३३ ॥\nततः संप्राप्स्यसि फलं तेषां नाशसमुद्रवम् ॥\nमहद्दुःखं स्वपुत्रोत्थं मम शापेन पीडिता ॥ ३४ ॥\nतथा मम मुखाद्दंष्ट्रा संनीताश्च सुरेश्वरि ॥\nतेषां च संभवस्तावत्कथं स्यात्त्वत्प्रभावतः ॥ ३५ ॥\nभवंतु तनया नश्च तथा वंशविवर्धनाः ॥\nएतन्मे वांछितं देवि नान्यत्संप्रार्थयाम्यहम् ॥ ३६ ॥\n॥ देव्युवाच॥ ।\nनात्र वासस्त्वया कार्यः कथंचिदपि शोभने ॥\nमनुष्यगर्भसंवासो भर्त्ता च भविता नरः । ३७ ।\nतस्माच्छृणुष्व मे वाक्यं यत्त्वां वक्ष्यामि सांप्रतम् ॥\nदुःखनाशकरं तुभ्यं सत्यं च वरवर्णिनि ॥ ॥ ३८ ॥\nउत्पत्स्यति न संदेहो देवकार्यप्रसिद्धये ॥\nतव भर्त्ता त्रिलोकेऽस्मिन्कृत्वा मानुषविग्रहम् ॥ ३९ ॥\nतक्षकाख्यस्तथा नागो द्विजशाप वशाच्छुभे ॥\nसौराष्ट्रविषये राजा रैवताख्यो भविष्यति ॥६.११६.४॥।\nतस्य क्षेमकरी भार्या नामवंशसमुद्भवा ॥\nभविष्यति न संदेहो विशिष्टा विप्रशापतः ॥ ॥४॥।\nतस्या गर्भं समासाद्य त्वं जन्म समवाप्स्यसि ॥\nरामरूपस्य शेषस्य पुनर्भार्या भविष्यसि ॥४२॥\nतस्मात्त्वं देवि मा शोकं कार्येऽस्मिन्कुरु शोभने ॥\nतेन मानुषजे गर्भे संभूतिः संभविष्यति ॥ ४३ ॥\nतत्र पश्यसि यन्नाशं स्वकुटुम्बसमुद्भवम् ॥\nहिताय तदवस्थायास्तद्भविष्यत्यसंशयम् ॥ ४४ ॥\nततः परं युगं पापं यतो भीरु भविष्यति ॥\nतदूर्ध्वं मर्त्यधर्माणो म्लेच्छाः स्थास्यंति सर्वतः ॥ ४५ ॥\nततः स्वर्गनिवासार्थं भगवान्देवकीसुतः ॥\nसंहर्ता स्वकुलं सर्वं स्वयमेव न संशयः ॥ ४६ ॥\nभविष्यंति पुनर्दंष्ट्रास्तव वक्त्रे मनोरमाः ॥\nतस्मात्त्वं गच्छ पातालं स्वभर्त्ता यत्र तिष्ठति ॥ ४७ ॥\nअन्यच्चापि यदिष्टं ते किंचिच्चित्ते व्यवस्थितम् ॥\nतत्कीर्तयस्व कल्याणि महांस्तोषो मम स्थितः ॥ ४८ ।\n॥ रेवत्यु वाच ॥ ॥\nस्थाने स्थेयं सदाऽत्रैव मम नाम्ना सुरेश्वरि ॥\nयेन मे जायते कीर्तिस्त्रैलोक्ये सचराचरे ॥४९॥\nतथाऽहं नागलोकाच्च चतुर्दश्यष्टमीषु च ॥\nसदा त्वां पूजयिष्यामि विशेषान्नवमीदिने ॥६.११६.५०॥।\nआश्विनस्य सिते पक्षे सर्वैर्नागैः समन्विता ॥\nप्रपूजां ते विधास्यामि श्रद्धया परया युता ॥५१॥\nतस्मिन्नहनि येऽन्येऽपि पूजां दास्यंति ते नराः ॥\nमा पश्यंतु प्रसादात्ते नरास्ते वल्लभक्षयम् । ५२ ।\n॥ देव्युवाच ॥ ॥\nएवं भद्रे करिष्यामि वासो मेऽत्र भविष्यति॥\nत्वन्नाम्ना पूजकानां च श्रेयो दास्यामि ते सदा ॥\nमहानवमिजे चाह्नि विशेषेण शुचिस्मिते ॥ ५३ ॥\n॥ सूत उवाच ॥ ॥\nएवमुक्ता तया साऽथ रेवती शेषवल्लभा ॥\nजगाम स्वगृहं पश्चाद्धर्षेण महतान्विता ५४ ॥\nततःप्रभृति सा देवी तस्मिन्क्षेत्रे व्यवस्थिता ॥\nतन्नाम्ना कामदा नृणां सर्वव्यसननाशिनी ॥ ५५ ॥\nअंबा सा कीर्त्यते दुर्गा रेवती सोरगप्रिया ॥\nततः संकीर्त्यते लोके भूतले चांबरेवती ॥ ५६ ॥\nयस्तां श्रद्धासमोपेतः शुचिर्भूत्वा प्रपूजयेत् ॥\nनवम्यामाश्विने मासि शुक्लपक्षे समाहितः ॥\nन स संवत्सरं यावद्व्यसनं स्वकुलो द्भवम्॥ ५७॥\nदृष्ट्वाग्रे छिद्रकं व्यालयुक्तं दोषैर्विमुच्यते ॥\nग्रहभूतपिशाचोत्थैस्तथान्यैरपि चापदैः ॥ ५८ ॥\nइति श्रीस्कांदे महापुराण एकाशीतिसाहहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येंऽबारेवतीतीर्थमाहात्म्यवर्णनंनाम षोडशोत्तरशततमोऽध्यायः ॥ ॥ ११६ ॥ ॥ छ ॥"
  }
]
[
  {
    "text": "॥ सूत उवाच ॥ ॥\nततो दशरथो राजा मंत्रिभिस्तैर्विसर्जितः ॥\nहाटकेश्वरजं क्षेत्रं संप्राप्तो हर्षसंयुतः ॥ १ ॥\nतत्रागत्य ततो देवीं पित्रा संस्थापिता पुरा ॥\nपूजयित्वाऽथ सद्भक्त्या स्नात्वा कुण्डे शुभोदके ॥ २ ॥\nततोऽन्यानि च मुख्यानि दृष्ट्वा चायतनानि सः ॥\nस्नात्वा तीर्थेष्वनेकेषु दत्त्वा दानान्यनेकशः ॥ ३ ॥\nप्रासादं कारयामास देवदेवस्य चक्रिणः ॥\nतत्र संस्थापयामास प्रतिमां वैष्णवीं शुभाम् ॥ ४ ॥\nतस्याग्रे कारयामास वापीं स्वच्छोदकान्विताम् ॥\nसोपानपंक्तिभिर्युक्तां साधुभिः संप्रशंसिताम्॥ ५ ॥\nउदकेन ततस्तस्या देवाराधनतत्परः ॥\nप्रकारैर्बहुभिस्तीव्रं चकार सुमहत्तपः ॥ ६ ॥\nततो वर्षशतेऽतीते तस्य तुष्टो जनार्दनः ॥\nविलोक्य च तपस्तीव्रं विहितं तेन भूभुजा ॥ ७ ॥\nप्रोवाच दर्शनं गत्वा पक्षिराजं समाश्रितः ॥\nमेघगम्भीरयावाचा बहुदेवगणैर्वृतः ॥ ८ ॥\n॥ श्रीविष्णुरुवाच ॥ ॥\nपरितुष्टोऽस्मि ते वत्स वरं वरय सुव्रत ॥\nअपि ते दुर्लभं काममहं दास्यामि कृत्स्नशः ॥ ९ ॥\n॥ राजोवाच ॥ ॥\nपुत्रार्थोऽयं समारंभो मया देव कृतोऽखिलः ॥\nतपसो देहि मे पुत्रांस्तस्माद्वंशविवृद्धिदान् ॥ ६.९८.१० ॥\nअन्यत्सर्वं सुराधीश ध्रुवमस्ति गृहे स्थितम् ॥\nप्रसादात्तव यत्किंचिद्वैभवं विद्यते मम ॥ ११ ॥\n॥ विष्णुरुवाच ॥ ॥\nअहं तव गृहे राजन्स्वयमेव न संशयः ॥\nअवतारं करिष्यामि कृत्वा रूपचतुष्टयम्॥ १२ ॥\nदेवकार्याय तस्मात्त्वं गृहं गत्वा महीपते ॥\nकुरु राज्यं यथान्यायं पितृपैतामहं महत् ॥ १३ ॥\nतथेयं या त्वया वापी निर्मिता विमलोदका ॥\nराजवापीति विख्याता लोके सेयं भविष्यति ॥ १४ ॥\nअस्यां स्नात्वा नरो भक्त्या य एनां पूजयिष्यति ॥\nश्रद्धया परया युक्तः संप्राप्ते पंचमीदिने ॥ १५ ॥\nततः करिष्यति श्राद्धं यावत्संवत्सरं नृप ॥\nअपुत्रः प्राप्स्यते पुत्रान्वंशवृद्धिकरान्स हि ॥ १६ ॥\nएवमुक्त्वा स भगवांस्ततश्चादर्शनं गतः ॥\nप्रहृष्टवदनो भूत्वा सोऽपि राजा ययौ गृहम् ॥ १७ ॥\nततः स्तोकेन कालेन तस्य पुत्रचतुष्टयम् ॥\nसंजातं लोके विख्यातं कलत्रत्रितयस्य च ॥ १८ ॥\nकौशल्यानाम विख्याता तस्य भार्या सुशोभना ॥\nज्येष्ठा तस्यां सुतो जज्ञे रामाख्यः प्रथमः सुतः ॥ १९ ॥\nतथान्या कैकयी नाम तस्य भार्या कनिष्ठिका ॥\nभरतो नाम विख्यातस्तस्याः पुत्रोऽभवत्त्वसौ ॥ ६.९८.२० ॥\nसुमित्राख्या तथा चान्या पत्नी या मध्यमा स्थिता ॥\nशत्रुघ्नलक्ष्मणौ पुत्रौ तस्यां जातौ महाबलौ ॥ २१ ॥\nतथान्या कन्यका चैका बभूव वरवर्णिनी ॥\nददौ यां पुत्रहीनस्य लोमपादस्य भूपतेः   ॥२२॥\nआनृण्यं भूपतिः प्राप्य एवं दशरथस्तदा॥\nपितॄणां प्रययौ स्वर्गं कृतकृत्यस्तथा द्विजाः ॥ २३ ॥\nअथ राजाऽभवद्रामः सार्वभौमस्ततः परम्॥\nरावणो येन दुर्धर्षो निहतो देवकंटकः ॥ २४ ॥\nयेन रामेश्वरश्चात्र निर्मितो लक्ष्मणेश्वरः ॥\nसीतादेवी तथा मूर्ता येन चात्र प्रतिष्ठिता ॥२५॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये राजस्वामिराजवापीमाहात्म्यवर्णनंनामाष्टनवतितमोऽध्यायः ॥ ९८ ॥"
  }
]
[
  {
    "text": "॥ ऋषय ऊचुः ॥ ॥\nराक्षसैस्तत्र लिंगानि यानि भक्त्या समन्वितैः ॥\nस्थापितानि च माहात्म्यं तेषां सूत प्रकीर्तय ॥ १ ॥\n॥ सूत उवाच ॥ ॥\nतेषां पूजाकृते रौद्रा राक्षसा बलवत्तराः ॥\nलंकापुर्याः समायांति सदैव शतशः पुरा ॥ २ ॥\nआगच्छन्तो व्रजन्तस्ते मार्गे क्षेत्रे च तत्र च ॥\nभक्षयन्ति जनौघांश्च बालवृद्धाञ्जनानपि ॥ ३ ॥\nततस्ते मानवाः सर्वे प्रद्रवंतः समंततः ॥\nइतश्चेतश्च धावन्ति प्राणरक्षणतत्पराः ॥ ४ ॥\nतथान्ये बहवो गत्वा ह्ययोध्याख्यां महापुरीम् ॥\nरामपुत्रं नृपश्रेष्ठं कुशं प्रोचुः सुदुःखिताः ॥ ५ ॥\nतव पित्रा समं प्राप्ताः पूर्वं ये राक्षसा नृप ॥\nहाटकेश्वरजे क्षेत्रे विभीषणपुरःसराः ॥ ६ ॥\nसंस्थापितानि लिंगानि चतुर्वक्त्राणि तत्र वै ॥\nराक्षसेंद्रैः स्वमन्त्रैस्तैस्तस्य क्षेत्रस्य पश्चिमे ॥ ७ ॥\nतेनैव चानुषंगेण समागच्छंति नित्यशः ॥\nतस्मिन्क्षेत्रे प्रकुर्वंति तथा लोकस्य भक्षणम् ॥ ८ ॥\nयदि वा तानि लिंगानि कश्चित्संपूजयेन्नरः ॥\nसद्यो विनाशमायाति सोऽप्यनर्थो महानभूत् ॥ ९ ॥\nतस्माद्यदि न रक्षा नः करिष्यसि महीपते ॥\nतच्छनैर्यास्यते लोकः सर्वोऽयं संक्षयं ध्रुवम् ॥ ६.१०४.१० ॥\nतच्च क्षेत्रं विशेषेण यत्रागच्छंति ते सदा ॥\nराक्षसाः क्रूरकर्माणो महामांसस्य लोलुपाः ॥ ११ ॥\nतच्छ्रुत्वा स नृपस्तूर्णं स्वामात्यानां न्यवेदयत् ॥\nराज्यभारं ततस्तत्र बलेन सहितो ययौ ॥ १२ ॥\nअथ प्राप्तं कुशं दृष्ट्वा हतशेषा द्विजोत्तमाः ॥\nप्रोचुस्तं भर्त्सयित्वा तु वचनैः परुषाक्षरैः ॥ १३ ॥\nकिमेवं क्रियते राज्यं यथा त्वं क्षत्रियाधमः ॥\nकरोषि यत्र विध्वंसं राक्षसै र्नीयते जनः । १४ ॥\nनूनं जातो न रामेण भवान्रावणसंभवः ॥\nयेनोपेक्षसि सर्वान्नो राक्षसैः परिपीडितान् ॥ १५ ॥\nसत्यमेतत्पुरा प्रोक्तं नीतिशास्त्रविचक्षणैः ॥\nयस्य वर्णस्य यो राजा स वर्णः सुखमेधते ॥ १६ ॥\nतस्मात्त्वं राक्षसोद्भूतो राक्षसैर्द्विजसत्तमान् ॥\nउपेक्षसे ततः सर्वान्भक्ष्यमाणांस्तथापरान् ॥ १७ ॥\nआर्तानां यत्र लोकानां दोषैः पार्थिवसंभवैः ॥\nपतंत्यश्रूणि भूपृष्ठे तत्र राजा स दोषभाक् ॥ १८ ॥\n॥ कुश उवाच ॥ ॥\nप्रसादः क्रियतां विप्रा न मया ज्ञातमीदृशम् ॥\nराक्षसेभ्यः समुत्पन्नो ब्राह्मणानां पराभवः ॥ १९ ॥\nअद्यप्रभृति यः कश्चिद्विनाशं नीयते क्वचित् ॥\nब्राह्मणो वाऽथवाऽन्योऽपि तद्भवेन्मम पातकम् ॥ ६.१०४.२० ॥\nएवमुक्त्वा ततस्तूर्णं प्रेषयामास राघवः ॥\nविभीषणाय संक्रुद्धो दूतं भयविवर्जितम् ॥ २१ ॥\nगच्छ दूत द्रुतं गत्वा त्वया वाच्यो विभीषणः ॥\nरामोचितस्त्वया स्नेहो मया सह कृतो महान् ॥ २२ ॥\nयद्राक्षसगणैः सार्धं मम भूमिं समंततः ॥\nत्वं क्लेशयसि दुर्बुद्धे मां विश्वास्य सुभाषितैः ॥ २३ ॥\nमम पित्रा कृतेयं ते प्रतिष्ठा राक्षसाधम ॥\nतेन नो हन्मि ते भ्राता यथा तातेन शातितः ॥ २४ ॥\nविषवृक्षोऽपि यो वृद्धिं स्वयमेव प्रणीयते ॥\nकथं संछिद्यते सोऽत्र स्वयमेव मनीषिभिः ॥ २५ ॥\nतस्मादद्य दिनादूर्ध्वं यदि कश्चिन्निशाचरः ॥\nसमुद्रस्योत्तरं पारं कथंचिदागमिष्यति ॥ २६ ॥\nतदहं सत्वरं प्राप्य लंकां तव पुरीमिमाम् ॥\nससैन्यो ध्वंसयिष्यामि तथा सर्वान्निशाचरान् ॥ २७ ॥\nत्वां च बद्ध्वा दृढैः पाशैर्निगडैश्च सुसंयतम् ॥\nकारासंस्थं करिष्यामि सद्य एव न संशयः ॥ २८ ॥\nएवमुक्तस्ततो दूतो गत्वा सेतुं द्रुतं ततः ॥\nदृष्ट्वा रामेश्वरं देवं यावदग्रे व्यव स्थितः ॥ २९ ॥\nतावत्पृष्टो जनैः कैश्चित्कस्त्वं वत्स इहागतः ॥\nकेन कार्येण नो ब्रूहि नात्र गच्छंति मानवाः ॥ ६.१०४.३० ॥\n॥ दूत उवाच ॥ ॥\nअहं कुशेन भूपेन विभीषणगृहं प्रति ॥\nप्रेषितः कार्यमुद्दिश्य तत्र यास्याम्यहं कथम् ॥ ३१ ॥\n॥ जना ऊचुः ॥ ॥\nनातः परं नरः कश्चिद्गन्तुं शक्तः कथंचन ॥\nभग्नः सेतुर्यतो मध्ये रामेणाक्लिष्टकर्मणा ॥ ३२ ॥\nतस्मादत्रैव ते कार्यं सिद्धिं दूत प्रयास्यति ॥\nविभीषणकृतं सर्वं दर्शनात्तस्य रक्षसः ॥ ३३ ॥\nसर्वदा राक्षसेन्द्रोऽसौ शुभं रामेश्वरत्रयम् ॥\nत्रिकालं पूजयत्येव नियमं समुपाश्रितः ॥ ३४ ॥\nलंकाद्वारे स्थितो यो वै सेतुखण्डे महेश्वरः ॥\nप्रभाते कुरुते तस्य स्वयं पूजां विभीषणः ॥ ३५ ॥\nजलमध्यगतं यच्च सेतुखंडं द्वितीयकम् ॥\nतत्र रामेश्वरो यश्च मध्याह्ने तं प्रपूजयेत् ॥ ३६ ॥\nएनं देव निशीथे च सर्वदागत्य भक्तितः ॥\nसंपूजयेन्न सन्देहः सत्यमेतत्प्रकीर्तितम् ॥ ३७ ॥\nतस्मात्तिष्ठ त्वमव्यग्रः स्थानेऽत्रैव समाहितः ॥\nयावदागमनं तस्य राक्षसस्य महात्मनः ॥ ३८ ॥\nतेनैव सहितः पश्चात्स्वेच्छया तस्य मन्दिरम् ॥\nप्रयास्यसि गृहं वापि स्वकीयं तद्विसर्जितः ॥ ३९ ॥\nअथ तेषां तदाकर्ण्य स दूतो हर्षसंयुतः ॥\nबाढमित्येव चोक्त्वाथ तत्र चैव व्यवस्थितः ॥ ६.१०४.४० ॥\nअथ प्राप्ते निशार्धे स राक्षसैः परिवारितः ॥\nविभीषणः समायातस्तस्मिन्नायतने शुभे ॥ ४१ ॥\nविमानवरमारूढः स्तूयमानः समन्ततः ॥\nराक्षसैर्बंदिरूपैस्तैर्गीयमानस्तथा परैः ॥४२॥\nउत्तीर्य च विमानाग्र्यात्कृत्वाऽथ त्रिः प्रदक्षिणाम् ॥\nरामेश्वरं प्रणम्योच्चैः स्तोत्रमेतच्चकार सः ॥४३॥\nनमस्ते देवदेवेश भक्तानामभयप्रद ॥\nसर्वतः पाणिपादं ते सर्वतोक्षिशिरोमुखम् ॥ ४४॥\nत्वं यज्ञस्त्वं वषट्कारस्त्वं चंद्रस्त्वं प्रभाकरः ॥\nत्वं विष्णुस्त्वं चतुर्वक्त्रः शक्रस्त्वं परमेश्वरः ॥४५॥\nयथा तिलगतं तैलं गूढं तिष्ठति सर्वदा॥\nतथा त्वं सर्व लोकेषु गूढस्तिष्ठसि शंकर ॥ ४९५ ॥\nयथा काष्ठगतो वह्निः संस्थितोऽपि न लक्ष्यते॥\nमूढैः सर्वत्रसंस्थोपि तथा त्वं नैव लक्ष्यसे॥४७॥\nयथा दधिगतं सर्पिर्निगूढत्वेन  संस्थितम्॥\nचराचरेषु भूतेषु तथा त्वं देव संस्थितः ॥४८॥\nयथा जलं धरापृष्ठात्खनन्नाप्नोति मानवः ॥\nतथा त्वां पूजयन्नित्यं मोक्षमाप्नोत्यसंशयम् ॥ ४९ ॥\nतावच्च दुर्लभः स्वर्गस्तावच्छूराश्च शत्रवः ॥\nयावदेव न सन्तोषं त्वं करोषि शरीरिणाम् ॥ ६.१०४.५० ॥\nतावल्लक्ष्मीश्चला नॄणां तावद्रोगाः पृथग्विधाः ॥\nन यावद्देवदेव त्वं सन्तोषं संप्रयास्यसि ॥ ५१ ॥\nतावत्पुत्रोद्भवं दुःखं तथा प्रियसमु द्भवम्॥\nयावत्त्वं देव नायासि सन्तोषं देहिनामिह । ५२ ॥\nएवं स्तुत्वा ततो लिंगं स्नापयित्वा यथाविधि ॥\nगन्धानुलेपनैदिव्यैर्मर्दयामास वै ततः ॥ ५३ ॥\nपारिजातकपुष्पैश्च तथा सन्तानसम्भवैः ॥\nकल्पपादपसंभूतैस्तथा मन्दारजैरपि ॥५४॥\nपूजां चक्रे सुविस्तीर्णा श्रद्धया परया युतः ॥\nदिव्यैराभरणैर्भूष्य दिव्यवस्त्रैस्ततः परम् ॥ ५५ ॥\nस च गीतं स्वयं चक्रे तालमादाय पाणिना ॥\nमूर्छातालकृतं रम्यं सप्तस्वरविराजितम् ॥ ५६ ॥\nतानयुक्त्या समोपेतं ग्रामै रागैः स्वलंकृतम् ॥\nएवं कृत्वा स शुश्रूषा तस्य देवस्य भक्तितः ॥ ५७ ॥\nयावत्संप्रस्थितो भूयो लंकां प्रति विभीषणः ॥\nतावद्दूतोऽग्रतः स्थित्वा कुशवाक्यमुवाच ह ॥ ५८ ॥\nविशेषतस्तु तेनोक्तं यत्तस्य पुरतः पुरा ॥\nअतिकोपाभिभूतेन प्ररक्तनयनेन च ॥ ५९ ॥\nतच्छ्रुत्वाथ प्रणम्योच्चैर्दूतं प्राह विभीषणः ॥\nकृतांजलिपुटो भूत्वा विनयावनतः स्थितः ॥६.१०४. ६० ॥\nयद्येवं विहितं राज्ये रामपुत्रस्य राक्षसैः ॥\nतन्नूनं तन्मया सर्वं विहितं दूतसत्तम ॥ ६१ ॥\nतस्मान्महाप्रसादो मे कृतस्तेन महात्मना ॥\nकुशेन प्रेषितो यस्त्वं मम मूर्खस्य संनिधौ ॥ ६२ ॥\nएवमुक्त्वा स तान्सर्वाञ्छोधयामास राक्षसान् ॥\nये गत्वा भूतले मर्त्यान्ध्वंसयंति सदैव हि ॥ ६३ ॥\nततस्तत्रैव चानीय तस्य दूतस्य संनिधौ ॥\nप्रत्येकं तानुवाचेदं कोपादश्रूणि चोत्सृजन्॥ ६४ ॥\nयैः कृतो जनविध्वंसो राक्षसैः सुदुरात्मभिः ।।\nराज्ये कुशस्य संप्राप्तैः प्रभोर्मम महात्मनः ॥ ॥ ६५ ॥\nते सर्वे व्यंतरा रौद्राः प्रभवंतु सुदुःखिताः ॥\nलंकाद्वारगता नित्यं क्षुत्पिपासानिपीडिताः ॥ ६६ ॥\nसर्वभोगपरित्यक्ताः शीतातपसहि ष्णवः ॥\nश्लेष्ममूत्रकृताहारा निन्द्याः सर्वजनस्य च ॥ ६७ ॥\nएवं दत्त्वाथ तेषां स शापं राक्षससत्तमः ॥\nततः प्राह च तं दूतं पुनरेव कृतां जलिः ॥ ६८ ॥\nअद्यप्रभृति नो कश्चिद्राक्षसः संप्रयास्यति ॥\nतस्माद्वाच्यो रघुश्रेष्ठो मद्वाक्यात्स कुशस्त्वया ॥\nक्षम्यतामपराधो मे यदज्ञाना दयंकृतः ॥ ६९ ॥\nराक्षसैर्दुष्टजातीयैर्महामांसस्यलोलुपैः ॥\nकृतश्च निग्रहस्तेषां प्रत्यक्षं तव दूत यः ॥ ६.१०४.७० ॥\nयदन्यदपि कृत्यं स्याद्दैवं वा मानुषं च वा ॥\nमम भृत्यस्य तत्सर्वं कथनीयमशंकितम् ॥ ७१ ॥\n॥ दूत उवाच ॥ ॥\nयानि तत्र च लिंगानि राक्षसैर्निर्मितानि च ॥\nतानि गत्वा स्वयं शीघ्रं त्वमुत्पाटय राक्षस ॥ ७२ ॥\nएतदेव परं कृत्यं सर्वलोकसुखावहम् ॥\nस्थापितानि च यान्येव मंत्रै राक्षससंभवैः ॥ ७३ ॥\nसंपूजितानि रक्षोभिश्चतुर्वक्त्राणि राक्षस॥\nअजानन्मानवः कश्चिद्यदि पूजां समाचरेत् ॥७४॥\nतत्क्षणान्नाशमायाति एतद्दृष्टं मया स्वयम्॥\nएतस्मात्कारणाद्वच्मि त्वामहं राक्षसाधिप ॥\nतैः स्थितैर्भूतले लिंगैः स्थिताः सर्वे निशाचराः ॥७५॥\n॥ विभीषण उवाच ॥ ॥\nमया पूर्वं प्रतिज्ञातं रामस्य पुरतः किल ॥\nरामेश्वरमतिक्रम्य न गतव्यं धरातले ॥ ७६ ॥\nअन्यच्च कारणं दूत प्रोक्तमत्र मनीषिभिः ॥\nदुःस्थितं सुस्थितं वापि  शिवलिंगं न चालयेत् ॥ ७७ ॥\nतत्कथं तत्र गत्वाऽथ लिंगभेदं करोम्यहम् ॥\nस्वयं माहेश्वरो भूत्वा प्रतिज्ञाय च वै स्वयम् ॥ ७८ ॥\nतस्मात्प्रसादनीयस्ते मद्वाक्यात्स नराधिपः ॥\nयद्युक्तं मया प्रोक्तं तत्त्वं कुरु विनिग्रहम्॥ ७९ ॥\nएवमुक्त्वाथ तं दूतं रत्नैः सागरसंभवैः ॥\nप्रभूतैर्भूषयित्वाऽथ विससर्ज नृपं प्रति ॥ ६.१०४.८० ॥\nअथ ते राक्षसास्तेन शप्ताः प्रोचुः सुदुःखिताः ॥\nकुरु शापस्य मोक्षं नः सर्वेषां राक्षसेश्वर ॥ ८१ ॥\n॥ विभीषण उवाच ॥ ॥\nनाहं करोमि भूयोऽपि युष्माकं राक्षसाधमाः। ॥\nअनुग्रहं प्रशप्तानां वंचकानां विशेषतः ॥ ८२ ॥\nतस्मात्सोऽपि रघुश्रेष्ठः प्रसादं वः करिष्यति ॥\nमम वाक्याद संदिग्धं कालः कश्चित्प्रतीक्ष्यताम् ॥ ८३ ॥\nएवमुक्त्वाऽथ रक्षेन्द्रः प्रेषयामास सत्वरम् ॥\nदूतं कुशमहीपस्य मानुषं देवपूजकम् ॥ ८४ ॥\nगत्वा ब्रूहि कुशं भूपं सत्वरं वचनान्मम ॥\nएतेषां मत्प्रशप्तानां राक्षसानां दुरात्मनाम् ॥\nअनुग्रहं कुरु विभो दीनानां भोजनाय वै ॥ ८५ ॥\nएवमुक्तस्ततस्तेन इतो दूतेन संयुतः ॥\nकुशस्तेन विनिर्यातः सत्वरं द्विजसत्तमाः ॥ ८६ ॥\nततो गत्वा द्रुतं दूतः कुशं प्रोवाच सादरम् ॥\nप्रणिपत्य यथा न्यायं विनयावनतः स्थितः ॥ ८७ ॥\nविभीषणो मया दृष्टो देवे रामेश्वरे विभो ॥\nपूजार्थं तत्र चायातो राक्षसैर्बहुभिर्वृतः ॥ ८८ ॥\nप्रोक्तो मया भवद्वाक्यमशेषं रघुनन्दन ॥\nश्रुतं तेनापि तत्सर्वं विनयावनतेन च ॥ ८९ ॥\nअजानतः प्रभो तस्य राक्षसैः सुदुरात्मभिः ॥\nप्रजैवं पीडिता भूमौ महामांसस्य लोलुपैः ॥ ६.१०४.९० ॥\nतच्छ्रुत्वा मन्मुखात्तेन सर्वेषां निग्रहः कृतः ॥\nयैः कृतं कदनं भूमौ तव पार्थिव सत्तम ॥\nकृतास्ते व्यन्तरा सर्वे पापाहारविहारिणः ॥ ९१ ॥\nभविष्यथ तथा यूयं क्षुत्पिपासानिपीडिताः ॥\nतैः सर्वैः प्रार्थितः सोऽपि भूयोभूयः प्रणम्य तम् ॥ ९२ ॥\nशप्ताः सर्वे वयं तावत्प्रसादं कुरु तद्विभो ॥\nते तेनाथ ततः प्रोक्ता नाहं वो राक्षसाधमाः ॥ ९३ ॥\nअनुग्रहं करिष्यामि न दास्यामि च भोजनम् ॥\nकुशादेशान्मया सर्वे यूयं पापसमन्विताः ॥ ९४ ॥\nनिगृहीताः स युष्माकं प्रसादं प्रकरिष्यति ॥\nतदर्थं प्रेषितो दूतस्त्वत्सकाशं महीपते ॥ ९५ ॥\nरक्षसा तेन यद्युक्तमखिलं तत्त्वमाचर ॥\nकिं वा ते बहुनोक्तेन नास्ति भक्तस्तथा विधः ॥\nभक्तिशक्तिसमोपेतो यथा ते स विभीषणः ॥ ९६ ॥\nअद्यप्रभृति नो भूमौ विचरिष्यंति राक्षसाः ॥\nतस्य वाक्यादसंदेहं त्वं राजन्सुख भाग्भव ॥ ९७ ॥\nलिंगानां च कृते राजन्विज्ञप्तं तेन रक्षसा ॥\nन मया चात्र राजेंद्र आगन्तव्यं कथंचन ॥\nरामदेवस्य वाक्येन जंबुद्वीपे न मे गतिः ॥ ९८ ॥\nअत्र स्थितस्य यत्कृत्यं दैवं वा मानुषं च वा ।\nतवादेशं करिष्यामि यद्यपि स्यात्सुदुष्करम् । ९९ ॥\nतस्मात्तेन महाराज  रामेश्वरप्रपूजकः ॥\nमनुष्यः प्रेषितो दूतो यस्तं पश्य महीपते ॥ ६.१०४.१०० ॥\nअथ तस्य समादेशाड्ढौकनीयैः पृथग्विधैः ॥\nसहितः स समायातो दूतो रक्षेंद्रनोदितः ॥ १०१ ॥\nधात्रीफलप्रमाणानां तेन प्रस्थास्त्रयोदश ॥\nमौक्तिकानां समानीताः कृते तस्य महीपतेः ॥ १०२ ॥\nवैडूर्याणां  मरकतानां मणीनां च द्विजोत्तमाः ॥\nजात्यानां षोडश द्रोणाः समानीताः सुनिर्मलाः ॥ १०३ ॥\nअग्निशौचानि वस्त्राणि तथा देवमयानि च ॥\nअसंख्यातानि वै हेम जात्यं संख्याविवर्जितम् ॥ १०४ ॥\nतत्सर्वं दर्शयित्वाथ कुशाय सुमहात्मने ॥\nकृत्वा प्रदक्षिणं पश्चात्प्रणाममकरोद्द्विजाः । ॥ १०५ ॥\nएष पार्थिवशार्दूल राक्षसेन्द्रो विभीषणः ॥\nप्रणामं कुरुते भक्त्या मन्मुखेनेदमब्रवीत् ॥ १०६ ॥\nप्रसादात्ते पितुः क्षेमं मम राज्ये मही पते ॥\nएष तिष्ठाम्यहं नित्यं पूजयंस्ते पितुर्हरम् ॥ ॥ १०७ ॥\nमम राजन्नविज्ञातैर्यदि तैः सुदुरात्मभिः ॥\nमहीतले कृतं किंचिद्विरुद्धं क्षम्यतां मम ॥ १०८ ॥\nएते ये राक्षसाः शप्तास्तवार्थाय मया प्रभो ॥\nएतेषां प्रेतरूपाणां त्वमाहारं प्रकीर्तय ॥ १०९ ॥\n॥ कुश उवाच ॥ ॥\nममादेशात्समागत्य तेऽत्र लिंगानि कृत्स्नशः ॥\nपूरयंतु प्रयत्नेन पांसुभिः सर्वतोदिशम् ॥ ६.१०४.११० ॥\nततस्तु भोजनं तेषां यद्भविष्यति भूतले ॥\nतद्वक्ष्यामि स्थिरो भूत्वा शृणु देवप्रपूजक ॥ १११ ॥\nतुलागते सदादित्ये तैरागत्य धरातले ॥\nविहर्तव्यं प्रयत्नेन यावद्वृश्चिकदर्शनम् ॥ ११२ ॥\nतत्र यैर्न कृतं श्राद्धं प्रेतपक्षे नराधमैः ॥\nकन्यास्थे वा रवौ यावन्न तुलांतगतिर्भवेत् ॥ ११३ ॥\nज्वररूपैस्तदंगस्थैर्भक्ष्यमन्नं पृथग्विधम् ॥\nममादेशादसंदिग्धं मासमेकं निशाचरैः ॥ ११४ ॥\nविधिहीनं च यैर्दत्तं भुक्तं च विधिवर्जितम् ॥\nश्राद्धं वा मानुषैः सेव्या ज्वररूपैश्च ते सदा ॥ ११५ ॥\nएवं वाच्यास्त्वया सर्वे प्रेतास्ते मद्वचोऽखिलम् ॥\nतस्मादागत्य कुर्वंतु कार्तिके मासि मद्वचः ॥ ११६ ॥\nतथा दूत त्वया वाच्यो मम वाक्याद्विभीषणः ॥\nप्रमादाद्यन्मया प्रोक्तं परुषं वचनं तव ॥ ११७ ॥\nजानाम्यहं महाभाग न तेऽस्ति विकृतिः क्वचित् ॥\nपरिक्लिष्टं जनं दृष्ट्वा मयैतद्व्याहृतं वचः ॥ ११८ ॥\nराक्षसेन्द्रे स्थिते भूमौ त्वयि जानाम्यहं सदा ॥\nतिष्ठते जनको मह्यं रामः शस्त्रभृतां वरः ॥ ११९ ॥\nएवमुक्त्वा ततो दूतं पूजया मास राघवः ॥\nवस्त्रैर्बहुविधै रत्नैर्नद्युत्थैश्च पृथग्विधैः ॥ ६.१०४.१२० ॥\nविभीषणकृते पश्चात्प्रेषयामास राघवः ॥\nढौकनीयान्यनेकानि यानि संति च तत्र वै ॥ १२१ ॥\n॥ सूत उवाच ॥ ॥\nएवं स सुखसंयुक्तान्कृत्वा सर्वान्द्विजोत्तमान् ।\nएतत्सर्वं ददौ पश्चात्तेभ्यो मुक्तादिकं नृपः ॥ १२२ ॥\nढौकनीयं तथाऽऽयातं तल्लंकायाः पृथग्विधम् ॥\nशासनानि तथान्यानि गजाश्वसहितानि च ॥ १२३ ॥\nपत्तनानि विचित्राणि ग्रामाणि नगराणि च ॥\nयच्चान्यद्वांछितं येन तद्दत्तं तेन तस्य वै ॥ १२४ ॥\nततः कुशेश्वरं देवं विधाय च लवेश्वरम् ॥\nस्वां तनुं च महाभागौ भ्रातरौ तौ रघूत्तमौ ॥ १२५ ॥\nनिवेद्य ब्राह्मणेन्द्राणां कृत्वा वृत्तिं यथोचिताम् ॥\nअयोध्यां नगरीं तूर्णं कृतकृत्यौ विनिर्गतौ ॥ १२६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कुशेश्वरलवेश्वरप्रतिष्ठावर्णनंनाम चतुरुत्तरशततमोऽध्यायः ॥  ॥ १०४ ॥ ॥ छ ॥"
  }
]
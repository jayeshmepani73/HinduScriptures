[
  {
    "text": "॥ ॥ सूत उवाच ॥ ॥\nतृतीये च दिने प्राप्ते त्रयोदश्यां द्विजोत्तमाः ॥\nप्रातःसवनमादाय ऋत्विजः सर्व एव ते ॥\nस्वेस्वे कर्मणि संलग्ना यज्ञकृत्यसमुद्भवे ॥ १ ॥\nततः प्रवर्तते यज्ञस्तदा पैतामहो महान् ॥\nसर्वकामसमृद्धस्तु सर्वैः समुदितो गुणैः ॥ २ ॥\nदीयतां दीयतां तत्र भुज्यतां भुज्यतामिति ॥\nएकः संश्रूयते शब्दो द्वितीयो द्विजसंभवः ॥ ३ ॥\nनान्यस्तत्र तृतीयस्तु यज्ञे पैतामहे शुभे ॥\nयो यं कामयते कामं हेमरत्नसमुद्भवम् ॥ ४ ॥\nस तत्प्राप्नोत्यसंदिग्धं वांछिताच्च चतुर्गुणम् ॥\nपक्वान्नस्य कृतास्तत्र दृश्यंते पर्वताः शुभाः ॥ ५ ॥\nघृतक्षीर महानद्यो दानार्थं वित्तराशयः ॥\nएतस्मिन्नंतरे प्राप्तः कश्चिज्ज्ञानी द्विजोत्तमाः ॥ ६ ॥\nअतीतानागतान्वेत्ति वर्तमानं च यः सदा ॥\nस ब्रह्माणं नमस्कृत्य निविष्टश्च तदग्रतः ॥ ७ ॥\nकर्मांतरेषु विप्राणां स सर्वेषां द्विजोत्तमाः ॥\nकथयामास यद्वृत्तं बाल्यात्प्रभृति कृत्स्नशः ॥ ८ ॥\nततस्त ऋत्विजः सर्वे कौतुकाविष्टचेतसः ॥\nपप्रच्छुर्ज्ञानिनं तं च विस्मयोत्फुल्ललोचनाः ॥ ९ ॥\nविस्मृतानि स्मरंतस्ते निजकृत्यानि वै ततः ॥\nप्रोक्तानि गर्हणीयानि ह्यसंख्यातानि सर्वशः ॥ ६.१८४.१० ॥\nततस्ते पुनरेवाथ पप्रच्छुर्ज्ञानिनं च तम् ॥\nलोकोत्तरमिदं ज्ञानं कथं ते संस्थितं द्विज॥ ११ ॥\nको गुरुस्ते समाचक्ष्व परं कौतूहलं हि नः ॥\nअहोज्ञानमहो ज्ञानं नैतद्दृष्टं श्रुतं च न ॥ १२ ॥\nयादृशं ते द्विजश्रेष्ठ दृश्यते पार्थसंस्थितम् ॥\nकिं ब्रह्मणा स्वयं विप्र त्वमेवं प्रतिबोधितः ॥ १३ ॥\nकिं वा हरेण तुष्टेन किं वा देवेन चक्रिणा ॥\nनान्यप्रबोधितस्यैवं ज्ञानं संजायते स्फुटम् ॥ १४ ॥ ॥\n॥ अतिथिरुवाच ॥ ॥\nपिंगला कुररः सर्पः सारंगश्चैव यो वने ॥\nइषुकारः कुमारी च षडेते गुरवो मम ॥ १५ ॥\nएतेषां चेष्टितं दृष्ट्वा ज्ञानं मे समुपस्थितम्॥ १६ ॥\n॥ ब्राह्मणा ऊचुः ॥ ॥\nकथयस्व महाभाग कथं ते गुरवः स्थिताः ॥\nकीदृशं च त्वया दृष्टं तेषां चैव विचेष्टितम् ॥ ॥ १७ ॥\nकस्मिन्देशे त्वमुत्पन्नः कस्मिन्स्थाने वदस्व नः ॥\nकिंनामा किं नु गोत्रश्च सर्वं विस्तरतो वद ॥ १८ ॥\n॥ अतिथिरुवाच ॥ ॥\nआसन्नव पुरे विप्राश्चत्वारो ये विवासिताः ॥\nशुनःशेपोऽथ शाक्रेयो बौद्धो दांतश्चतुर्थकः ॥ १९ ॥\nतेषां मध्ये तु यो बौद्धः शांतो दांत इति स्मृतः ॥\nछन्दोगगोत्रविख्यातो वेदवेदांगपारगः ॥ ६.१८४.२० ॥\nनागरेषु समुत्पन्नः पश्चिमेवयसि स्थितः ॥\nतस्याहं प्रथमः पुत्रः प्राणेभ्योऽपि सुहृत्प्रियः ॥ २१ ॥\nततोऽहं यौवनं प्राप्तो यदा द्विजवरोत्तम। ॥\nतदा मे दयितस्तातः पंचत्वं समुपागतः ॥ २२ ॥\nएतस्मिन्नंतरे राजा ह्यानर्ताधिपतिर्द्विजाः ॥\nसुतपास्तेन निर्दिष्टोऽहं तु कंचुकिकर्मणि ॥ २३ ॥\nशांतं दांतं समालोक्य विश्वस्तेन महात्मना ॥\nतस्य चांतःपुरे ह्यासीत्पिंगलानाम नायिका ॥ २४ ॥\nदौर्भाग्येण समोपेता रूपेणापि समन्विता ॥\nअथान्याः शतशस्तस्य भार्याश्चांतःपुरे स्थिताः ॥ २५ ॥\nताः सर्वा रजनीवक्त्रे व्याकुलत्वं प्रयांति च ॥\nआहरंति परान्गन्धान्धूपांश्च कुसुमानि च ॥ २६ ॥\nविलेपनानि मुख्यानि सुरभीणि तथा पुरः ॥ ।\nपुष्पाणि च विचित्राणि ह्यन्याः सूक्ष्मांबराणि च ॥२७॥\nतावद्यावत्स्थितः कालः शयनीयसमुद्भवः ॥\nमन्मथोत्साहसं युक्ताः पुलकेन समन्विताः  ॥२८॥\nएका जानाति मां सुप्तां नूनमाकारयिष्यति ॥\nअन्या जानाति मां चैव परस्परममर्षतः ॥२९॥\nस्पर्धयन्ति प्रयुध्यन्ति विरूपाणि वदन्ति च ॥\nतासां मध्यात्ततश्चैका प्रयाति नृपसंनिधौ ॥ ६.१८४.३० ॥\nशेषा वै लक्ष्यमासाद्य निःश्वस्य प्रस्वपन्ति च ॥\nदुःखार्ता न लभन्ति स्म ताश्च निद्रां पराभवात् ॥ ३१ ॥\nकामेन पीडितांगाश्च बाष्पपूर्णेक्षणाः स्थिताः ॥ ३२ ॥\nआशा हि परमं दुःखं निराशा परमं सुखम् ॥\nआशानिराशां कृत्वा च सुखं स्वपिति पिंगला ॥ ३३ ॥।\nन करोति च शृंगारं न स्पर्धां च कदाचन॥\nन व्याकुलत्वमापेदे सुखं स्वपिति पिंगला॥३४॥\nततो मयापि तद्दृष्ट्वा तस्याश्चेष्टितमुत्तमम्॥\nआशाः सर्वाः परित्यक्ताः स्वपिमीह ततः सुखी॥३५॥\nये स्वपंति सुखं रात्रौ तेषां कायाग्निरिध्यते।\nआहारं प्रतिगृह्णाति ततः पुष्टिकरं परम्॥३६॥\nतदेत्कारणं जातं मम तेजो भिवृद्धये॥\nगुरुत्वे पिंगला जाता तेन सा मे द्विजोत्तमाः॥३७॥\nआशापाशैः परीतांगा ये भवन्ति नरो र्दिताः॥\nते रात्रौ शेरते नैव तदप्राप्तिविचिन्तया॥३८॥\nनैवाग्निर्दीप्यते तेषां जाठरश्च ततः परम्॥\nआहारं वांछते नैव तन्न तेजोभिवर्धनम्॥३९॥\nसर्वस्य विद्यते प्रांतो न वांछायाः कथंचन॥६.१८४.४०॥\nयथायथा भवेल्लाभो वांचितस्य नृणामिह॥\nहविषा कृष्णवर्त्मेव वृद्धिं याति तथातथा॥४१॥\nयथा शृंगं रुरोः काये वर्धमानस्य वर्धते॥\nएवं तृष्णापि यत्नेन वर्धमानेन वर्धते॥४२॥\nएवं ज्ञात्वा महाभागः पुरुषेण विजानता॥\nदिवा तत्कर्म कर्तव्यं येन रात्रौ सुखं स्वपेत्॥४३॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मयज्ञे तृतीयदिवसे पिंगलोपाख्यानवर्णनंनाम चतुरशीत्युत्तरशततमोऽध्यायः॥१८४॥"
  }
]
[
  {
    "text": "॥ वाण्युवाच ॥ ॥\nपलाशो हरिरूपेण सेव्यते हि पुराविदैः ॥\nबहुभिर्ह्युपचारैस्तु ब्रह्मवृक्षस्य सेवनम् ॥ १ ॥\nसर्वकामप्रदं प्रोक्तं महापातकनाशनम् ॥\nत्रीणि पत्राणि पालाशे मध्यमं विष्णुशापितम् ॥ २ ॥\nवामे ब्रह्मा दक्षिणे च हर एकः प्रकीर्तितः ॥\nपलाशपात्रे यो भुंक्ते नित्यमेव नरोत्तमः ॥ ३ ॥\nअश्वमेधसहस्रस्य फलं प्राप्नोत्यसंशयम् ॥\nचातुर्मास्ये विशेषेण भोक्तुर्मोक्षप्रदं भवेत् ॥ ४ ॥\nपयसा वाथ दुग्धेन रविवारेऽनिशं यदि ॥\nचातुर्मास्येऽर्चितो यैस्तु ते यांति परमंपदम् ॥५॥\nदृश्यते यदि पालाशः प्रातरुत्थाय मानवैः ॥\nनरकानाशु निर्धूय गम्यते परमं पदम् ॥ ६ ॥\nपालाशः सर्वदेवानामाधारो धर्मसाधनम् ॥\nयत्र लोभस्तु तस्य स्यात्तत्र पूज्यो महातरुः ॥७॥\nयथा सर्वेषु वर्णेषु विप्रो मुख्यतमो भवेत् ॥\nमध्ये सर्वतरूणां च ब्रह्मवृक्षो महोत्तमः ॥८॥\nयस्य मूले हरो नित्यं स्कंधे शूलधरःस्वयम् ॥\nशाखासु भगवान्रुद्रः पुष्पेषु त्रिपुरांतकः ॥ ९ ॥\nशिवः पत्रेषु वसति फले गणपतिस्तथा ॥\nगंगापतिस्त्वचायां तु मज्जायां भगवा न्भवः ॥ ६.२४८.१० ॥\nईश्वरस्तु प्रशाखासु सर्वोऽयं हरवल्लभः ॥\nहरः कर्पूरधवलो यथावद्वर्णितः सदा ॥ ११ ॥\nतथा ह्ययं ब्रह्मरूपः सितवर्णो महाभगः॥\nचिंतितो रिपुनाशाय पापसंशोषणाय च ॥ १२ ॥\nमनोरथप्रदानाय जायते नात्र संशयः ॥\nगुरुवारे समायाते चातुर्मास्ये तथैव च ॥ १३ ॥\nपूजितश्च स्तुतो ध्यातः सर्वदुःखविनाशकः ॥ १४ ॥\nदेवस्तुत्यो देवबीजं परं यन्मूर्तं ब्रह्म ब्रह्मवृक्षत्वमाप्तम् ॥\nनित्यं सेव्यः श्रद्धया स्थाणुरूपश्चातुर्मास्ये सेवितः पापहा स्यात्॥ १५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने पालाशमहिमवर्णनंनामाष्टचत्वारिंशदुत्तरद्विशततमोऽध्यायः ॥ २४८ ॥"
  }
]
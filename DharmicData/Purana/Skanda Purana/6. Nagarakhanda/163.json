[
  {
    "text": "॥ सूत उवाच ॥ ॥\nअथ ते नागराः सर्वे दृष्ट्वा तद्वित्तभाजनम् ॥\nन केनापि ग्रहीतव्यं सर्वान्कामान्निरस्य च ॥ १ ॥\nततस्ते समयं कृत्वा समानीय च मध्यगम् ॥\nतस्यास्येन ततः प्रोचुर्ब्रह्मस्थाने व्यवस्थि ताः ॥ २ ॥\nअनेन लोभयुक्तेन तिरस्कृत्य द्विजोत्तमान् ॥\nपुष्पवित्तमुपादाय प्रायश्चित्तं प्रकीर्तितम् ॥ ३ ॥\nतथा चैव तु षड्भागो गृहीतो विभवस्य च ॥\nतस्मादेष समस्तानां बाह्यभूतो भविष्यति ॥ ४ ॥\nनागराणां द्विजेद्राणां यथान्यः प्राकृतस्तथा ॥ ५ ॥\nअद्यप्रभृति चानेन यः संबंधं करिष्यति ॥\nसोऽपि बाह्यस्तु सर्वेषां नागराणां भविष्यति ॥ ६ ॥\nभोजनं वाथ पानीयं योऽस्य सद्मनि कर्हिचित् ॥\nकरिष्यति स चाऽप्येवं पतितः संभविष्यति ॥ ७ ॥\nएवमुक्त्वा ततस्तेन दत्तं तालत्रयं द्विजाः ॥\nब्रह्मस्थाने द्विजश्रेष्ठाः कृत्वा पुष्पसमं च तम् ॥ ८ ॥\nअथ ते ब्राह्मणाः सर्वे जग्मुः स्वंस्वं निवेशनम् ॥\nचंडशर्मा स चोद्विग्नः पुष्पपार्श्वं तदा गतः ॥ ९ ॥\nएतेषामेव सर्वेषां संमतेन मया तव ॥\nप्रायश्चित्तं तदा दत्तं तथा पि पतितः कृतः ॥ ६.१६३.१० ॥\nतस्मादहं पतिष्यामि सुसमिद्धे हुताशने ॥\nनैव जीवितुमिच्छामि स्वजनैः परिवर्जितः॥ ११ ॥\n॥ पुष्प उवाच ॥ ॥\nन विषादस्त्वया कार्यः कार्येऽस्मिद्विजसत्तम ॥\nवित्तार्थं दूषितस्त्वंहि यतो ब्राह्मणसत्तमैः ॥ १२ ॥\nनागरांस्तोषयिष्यामि तानहं विविधैर्धनैः ॥\nयाचयिष्यंति यन्मात्रं तव गात्रविशुद्धये ॥ १३ ॥\nतावन्मात्रं प्रदास्यामि तेभ्यो हि तव कारणात् ॥\nएवमुक्त्वा समागत्य ब्रह्मस्थानं त्वरान्वितः ॥ ॥ १४ ॥\nचातुश्चरणमानीय मध्यगास्येन सोऽब्रवीत् ॥\nचंडशर्मा द्विजो यश्च मदर्थे पतितः कृतः ॥_ १५ ॥\nयुष्माभिर्वित्तलोभेन तद्वित्तं वो ददाम्यहम्॥\nसमस्तं मद्गृहे यच्च क्रियतां वचनं द्विजैः ॥ १६ ॥\nअथ ते कुपिताः प्रोचुः सर्व एव द्विजोत्तमाः ॥\nसीत्कारान्विविधान्कृत्वा क्रोध संरक्तलोचनाः ॥ १७ ॥\nधिग्धिक्पापसमाचार जिह्वा ते शतधा ततः ॥\nकिं न याति यदेवं त्वं प्रजल्पसि विगर्हितम् ॥ १८ ॥\nपतितोऽयं कृतो ऽस्माभिर्नैव वित्तस्य कारणात् ॥\nप्रायश्चित्तं यतो दत्तमेकेनापि दुरात्मना ॥ १९ <i>\n</i>\nस्मृतयो दूषितास्तेन पुराणानि विशेषतः ॥\nस्थानं चैवास्म दीयं च कर्म चैतत्प्रकुर्वता ॥ ६.१६३.२० ॥\nप्रायश्चित्तं प्रदातव्यं चतुर्भिरपरैः सह ॥\nसंमन्त्र्य मनुना प्रोक्तमेतदेव द्विजोत्तमाः ॥ २१ ॥\nत्वदीयं पातकं चास्य शरीरेऽद्य व्यवस्थितम् ॥\nएकाकिना यतो दत्तं तेनायं पतितः स्थितः ॥ २२ ॥\n॥ सूत उवाच ॥ ॥\nएवमुक्त्वा द्विजाः सर्वे जग्मुः स्वंस्वं निकेतनम्॥\nपुष्पोपि च समुद्विग्नो वैलक्ष्यं परमं गतः ॥ २३ ॥\nजगामाथ निजावासं निःश्वसन्नुरगो यथा ॥ २४ ॥\nततः स चिन्तयामास यावन्नो साहसं कृतम् ॥\nतावत्सिद्धिर्मनुष्याणां न कथंचित्प्रजायते ॥ २५ ॥\nतस्मादहं करिष्यामि चण्डशर्मकृते महत् ॥\nकृतघ्नता यथा न स्यात्प्रोक्तं चैव यतो बुधैः ॥ २६ ॥\nब्रह्मघ्ने च सुरापे च चौरे भग्नव्रते तथा ॥\nनिष्कृतिर्विहिता सद्भिः कृतघ्ने नास्ति निष्कृतिः ॥ २७ ॥\nएवं निश्चित्य मनसा सूर्यवारेण सप्तमी ॥\nयदाऽऽयाता द्विजश्रेष्ठास्तदा चाष्टोत्तरं शतम् ॥ २८ ॥\nप्रदक्षिणाः कृतास्तेन पुष्पादित्यस्य धीमता ॥\nतीक्ष्णं शस्त्रं समादाय पूर्वोक्तविधिना ततः ॥\nछित्त्वाछित्त्वा निजांगानि जुहुयाज्जातवेदसि ॥ २९ ॥\nततः पूर्णाहुतिं यावत्कायशेषेण यच्छति ॥\nतावत्प्रत्यक्षतां गत्वा स प्रोक्तो भास्वता स्वयम्॥ ६.१६३.३० ॥\nपुष्प मा साहसं कार्षीः परितुष्टोऽस्मि तेऽनघ ॥\nभूय एव महाभाग ब्रूहि किं ते ददाम्यहम् ॥ ३१ ॥\n॥ पुष्प उवाच ॥ ॥\nचण्डशर्मा द्विजेन्द्रोऽयं मदर्थे पतितः कृतः ॥\nसमस्तैर्नागरैर्देव तं तैर्नय समानताम् ॥ ३२ ॥\nशास्त्रं दृष्ट्वा प्रदत्तं मे प्रायश्चित्तं महात्मना ॥\nतथापि दूषितः क्षुद्रैः समस्तैरसहिष्णुभिः ॥ ३३ ॥\n॥ भगवानुवाच ॥ ॥\nएकस्यापि वचो नैव शक्यते कर्तुमन्यथा ॥\nनागरस्य द्विजश्रेष्ठ समस्तानां च किं पुनः ॥ ३४ ॥\nपरमेष द्विजः पूतश्चंडशर्मा भविष्यति ॥\nब्राह्मोऽयं नागरः ख्यातः समस्ते धरणीतले ॥ ३५ ॥\nएतस्य ये सुताश्चैव भविष्यंति धरातले ॥\nविख्यातिं तेऽपि यास्यंति मान्याः पूज्या महीभृताम् ॥ ३६ ॥\nये चापि बांधवा श्चास्य सुहृदश्च समागमम्॥\nकरिष्यंति समं तेऽपि भविष्यंति सुशोभनाः ॥ ३७ ॥\nत्वं चापि मत्प्रसादेन संपूर्णांगो भविष्यसि ॥ ३८ ॥\nएवमुक्त्वा सहस्रांशुस्ततश्चादर्शनं गतः ॥\nपुष्पोऽपि चाक्षतांगत्वं तत्क्षणात्समपद्यत ॥ ३९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागररखण्डे हाटकेश्वरक्षेत्रमाहात्म्ये ब्राह्मनागरोत्पत्तिवृत्तांतवर्णनंनाम त्रिषष्ट्युत्तरशततमोऽध्यायः ॥ १६३ ॥"
  }
]
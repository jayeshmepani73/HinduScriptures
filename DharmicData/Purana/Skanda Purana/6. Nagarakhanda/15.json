[
  {
    "text": "पञ्चदशोऽध्यायः\nनारद उवाच-\nनारायणस्तदा देवो जटावल्कलधार्यथ\nद्वितीयोऽनुचरस्तस्य ह्याययौ फलहस्तवान् १\nतौ दृष्ट्वा स्मरदूती सा विललाप मृगेक्षणा\nतच्छ्रुत्वा वचनं तस्याः प्रोचतुस्तां च तावुभौ २\nभयं मा गच्छ कल्याणि त्वामावां त्रातुमागतौ\nवने घोरे प्रविष्टासि कथं दुष्टनिषेविते ३\nएवमाश्वास्य तां तन्वीं राक्षसं प्राह माधवः\nमुंचेमामधमाचार मृद्वंगीं चारुहासिनीम् ४\nरेरे मूर्ख दुराचार किं कर्तुं त्वं व्यवस्थितः\nसर्वस्वं लोकनेत्राणामाहारं कर्तुमुद्यतः ५\nभव पुण्यप्रभावेयं हंस्येतां मंडनं भुवः\nअद्यलोकं निरालोकं कंदर्पं दर्पवर्जितम् ६\nकरिष्यस्यधुना त्वं च हत्वा वृंदारिकां वने\nतस्मादिमां विमुंचाशु सुखप्रासाददेवताम् ७\nइति श्रुत्वा हरेर्वाक्यं राक्षसः कुपितोऽब्रवीत्\nसमर्थस्त्वं यदि तदा मोचयाद्यैव मत्करात् ८\nइत्युक्तमात्रे वचने माधवेन क्रुधेक्षितः\nपपात भस्मसाद्भूतस्त्यक्त्वा वृंदां सुदूरतः ९\nअथोवाच प्रमुग्धा सा मायया जगदीशितुः\nकस्त्वं कारुण्यजलधिर्येनाहमिह रक्षिता १०\nशारीरं मानसं दुःखं सतापं तपसां निधे\nत्वया मधुरया वाचा हृतं राक्षसनाशनात् ११\nतवाश्रमे तपः सौम्य करिष्यामि तपोधन  १२\nतापस उवाच-\nभरद्वाजात्मजश्चाहं देवशर्मेति विश्रुतः\nविहाय भोगानखिलान्वनं घोरमुपागतः १३\nअनेन बटुनासार्धं मम शिष्येण कामगाः\nबहुशः संति चान्येऽपि मच्छिष्याः कामरूपिणः १४\nत्वं चेन्ममाश्रमे स्थित्वा चिकीर्षसि तपः शुभे\nएहि राज्ञ्यपरं यामो वनं दूरस्थितं यतः १५\nइत्युक्त्वा राजपत्नीं तां ययौ प्राचीं दिशं हरिः\nवनं प्रेतपिशाचाढ्यं मंदगत्या नराधिप १६\nवृंदारिकाश्रुपूर्णाक्षी तस्य पृष्ठानुगा ययौ\nस्मरदूती च तत्पृष्ठे मां प्रतीक्षेति वादिनी १७\nअत्रांतरे दुराचारः कोपि पापाकृतिर्वने\nजालं प्रसारयामास तद्यदा जीवपूरितम् १८\nततः संकोचयामास तज्जालं पापनायकः\nजालस्थांस्तु तदा जीवानुपाहृत्य मुमोच ह १९\nस च व्याधः स्त्रियौ दृष्ट्वा स्मरदूती जगाद ताम्\nदेवि मामत्तुमायाति करे गृह्णातु मां सखी २०\nवृंदा तयोक्तं श्रुत्वैनं विकृतास्यं व्यलोकयत्\nवीक्ष्यतं भयवातेन निर्धूता सिंधुजप्रिया २१\nदुद्राव विकलं शुभ्रं स्मरदूत्या समं वने\nविद्रवंती समं सख्या तापसाश्रममागता २२\nसा तापसवने तस्मिन्ददर्शात्यंतमद्भुतम्\nपक्षिणः कांचनीयांगान्नानाशब्दसमाकुलान् २३\nसापश्यद्धेमपद्माढ्यां वापीं तु स्वर्णभूमिकाम्\nक्षीरं वहंति सरितः स्रवंति मधु भूरुहः २४\nशर्कराराशयस्तत्र मोदकानां च संचयाः\nभक्ष्याणि स्वादुसर्वाणि बहून्याभरणानि च २५\nबहुशस्त्राणि दिव्यानि नभसः संपतंति च\nक्रीडंति हरयस्तृप्ता उत्पतंति पतंति च २६\nमठेति सुंदरं वृंदा तं ददर्श तपस्विनम्\nव्याघ्रचर्मासनगतं भासयंतं जगत्त्रयम् २७\nतमुवाच विभो पाहि पाहि पापर्द्धिकादथ\nतपसा किं च धर्मेण मौनेन च जपेन च २८\nभीतत्राणात्परं नान्यत्पुण्यमस्ति तपोधन\nएवमुक्तवती भीता सालसांगी तपस्विनम् २९\nतावत्प्राप्तः सदुष्टात्मा सर्वजीवप्रबंधकः\nवृंदादेवी भयत्रस्ता हरिकंठे समाश्लिषत् ३०\nसुखस्पर्शं भुजाभ्यां सा शोकवल्लीव लिंगिता\nतवालिंगनभावेन पुनरेव भविष्यति ३१\nशिरः सर्वांगसंपन्नं त्वद्भर्तुरधिकं गुणैः\nअथ त्वं प्रमदे गच्छ पत्यर्थे चित्रशालिकाम् ३२\nसा चित्रशालामित्युक्ता विवेश मुनिना तदा\nदिव्यपर्यंकमारूढा गृह्य कांतस्य तच्छिरः ३३\nचकाराधरपानं सा मीलिताक्ष्यतिलोलुपा\nयावत्तावदभूद्राजन्रूपं जालंधराकृति ३४\nतत्कांतसदृशाकारस्तद्वक्षस्तद्वदुन्नतिः\nतद्वाक्यस्तन्मनोभावस्तदासीज्जगदीश्वरः ३५\nअथ संपूर्णकायं तं प्रियं वीक्ष्य जगाद सा\nतव कुर्वे प्रियं स्वामिन्ब्रूहि त्वं स्वरणं च मे ३६\nवृंदावचनमाकर्ण्य प्राह मायासमुद्रजः\nशृणु देवि यथा युद्धं वृत्तं शंभोर्मया सह ३७\nप्रिये रुद्रेण रौद्रेण छिन्नं चक्रेण मे शिरः\nतावत्वत्सिद्धियोगाच्च त्वद्गतेन ममात्मना ३८\nछिन्नं तदत्र चानीतं जीवितं तेंगसंगतः\nप्रिये त्वं मद्वियोगेन बाले जातासि दुःखिता ३९\nक्षंतव्यं विप्रियं मह्यं यत्त्वां त्यक्त्वा रणं गतः\nइत्यादि वचनैस्तेन वृंदा संस्मारिता तदा ४०\nतांबूलैश्च विनोदैश्च वस्त्रालंकरणैः शुभैः\nअथ वृंदारिका देवी सर्वभोगसमन्विता ४१\nप्रियं गाढं समालिंग्य चुचुंब रतिलोलुपा\nमोक्षादप्यधिकं सौख्यं वृंदा मोहनसंभवम् ४२\nमेने नारायणो देवो लक्ष्मीप्रेमरसाधिकम्\nवृंदां वियोगजं दुःखं विनोदयति माधवे ४३\nतत्क्रीडाचारुविलसद्वापिका राजहंसके\nतद्रूपभावात्कृष्णोऽसौ पद्मायां विगतस्पृहः ४४\nअभूद्वृंदावने तस्मिंस्तुलसीरूप धारिणी\nवृंदांगस्वेदतो भूम्यां प्रादुर्भूताति पावनी ४५\nवृंदांग संगजं चेदमनुभूय सुंखं हरिः\nदिनानि कतिचिन्मेने शिवकार्यं जगत्पतिः ४६\nएकदा सुरतस्यांते सा स्वकंठे तपस्विनम्\nवृंदा ददर्श संलग्नं द्विभुजं पुरुषोत्तमम् ४७\nतं दृष्ट्वा प्राह सा कंठाद्विमुच्य भुजबंधनम्\nकथं तापसरूपेण त्वं मां मोहितुमागतः ४८\nनिशम्य वचनं तस्याः सांत्वयन्प्राह तां हरिः\nशृणु वृंदारिके त्वं मां विद्धि लक्ष्मीमनोहरम् ४९\nतव भर्ता हरं जेतुं गौरीमानयितुं गतः\nअहं शिवः शिवश्चाहं पृथक्त्वे न व्यवस्थितौ 6.15.५०\nजालंधरो हतः संख्ये भज मामधुनानघे\nनारद उवाच-\nइति विष्णोर्वचः श्रुत्वा विषण्णवदनाभवत्\nततो वृंदारिका राजन्कुपिता प्रत्युवाच ह ५१\nरणे बद्धोऽसि येन त्वं जीवन्मुक्तः पितुर्गिरा\nविविधैः सत्कृतो रत्नैर्युक्तं तस्य हृता वधूः ५२\nपतिर्धर्मस्य यो नित्यं परदाररतः कथम्\nईश्वरोऽपि कृतं भुंक्ते कर्मेत्याहुर्मनीषिणः ५३\nअहं मोहं यथानीता त्वया माया तपस्विना\nतथा तव वधूं माया तपस्वीकोऽपि नेष्यति  ५४\nइति शप्तस्तथा विष्णुर्जगामादृश्यतां क्षणात्\nसा चित्रशालापर्यंकः स च तेऽथप्लवंगमाः ५५\nनष्टं सर्वं हरौ याते वनं शून्यं विलोक्य सा\nवृंदा प्राह सखीं प्राप्य जिह्मं तद्विष्णुना कृतम् ५६\nत्यक्तं पुरं गतं राज्यं कांतः संदेहतां गतः\nअहं वने विदित्वैतत्क्व यामि विधिनिर्मिता ५७\nमनोरथानां विषयमभून्मे प्रियदर्शनम्\nप्राह निःश्वस्य चैवोष्णं राज्ञी वृंदातिदुःखिता ५८\nमम प्राप्तं हि मरणं त्वया हि स्मरदूतिके\nइत्युक्ता सा तया प्राह मम त्वं प्राणरूपिणी ५९\nतस्यास्तथोक्तमाकर्ण्य इतिकर्त्तव्यतां ततः\nवने निश्चित्य सा वृंदा गत्वा तत्र महत्सरः ६०\nविहाय दुःखमकरोद्गात्रक्षालनमंबुना\nतीरे पद्मासनं बद्ध्वा कृत्वा निर्विषयं मनः ६१\nशोषयामास देहं स्वं विष्णुसंगेन दूषितम्\nतपश्चचारसात्युग्रं निराहारा सखीसमम् ६२\nगंधर्वलोकतो वृंदामथागत्याप्सरोगणः\nप्राह याहीति कल्याणि स्वर्गं मा त्यज विग्रहम् ६३\nगांधर्वं शस्त्रमेतत्त्रिभुवनविजयं श्रीपतिस्तोषमग्र्यं\nनीतो येनेह वृंदे त्यजसि कथमिदं तद्वपुः प्राप्तकामम्\nकांतं ते विद्धि शूलिप्रवरशरहतं पुण्यलाभस्य भूषास्वर्गस्य त्वं\nभवाद्य द्रुतममरवनं चंडिभद्रे भज त्वम् ६४\nश्रुत्वा शास्त्रं वधूनां जलधिजदयिता वाक्यमाह प्रहस्य\nस्वर्गादाहृत्य मुक्तात्रिदशपति वधूश्चातिवीरेण पत्या\nआदौ पात्रं सुखानामहममरजिता प्रेयसा तद्वियुक्तानिर्दुष्टा तद्य\nतिष्ये प्रियममृतगतं प्राप्नुयां येन चैव ६५\nइत्युक्त्वा ससखी वृंदा विससर्जाप्सरोगणान्\nतत्प्रीतिपाशबद्धास्ता नित्यमायांति यांति च ६६\nयोगाभ्यासेन वृंदाथ दग्ध्वा ज्ञानाग्निना गुणान्\nविषयेभ्यः समाहृत्य मनः प्राप ततः परम् ६७\nदृष्ट्वा वृंदारिकां तत्र महांतश्चाप्सरोगणाः\nतुष्टुवुर्नभसस्तुष्टा ववृषुः पुष्पवृष्टिभिः ६८\nशुष्ककाष्ठचयं कृत्वा तत्र वृंदाकलेवरम्\nनिधायाग्निं च प्रज्वाल्य स्मरदूती विवेश तम् ६९\nदग्धं वृंदांगरजसां बिंबं तद्गोलकात्मकम्\nकृत्वा तद्भस्मनः शेषं मंदाकिन्यां विचिक्षिपुः ७०\nयत्र वृंदा परित्यज्य देहं ब्रह्मपथं गता\nआसीद्वृंदावनं तत्र गोवर्द्धनसमीपतः ७१\nदेव्योऽथ स्वर्गमेत्य त्रिदशपतिवधूसत्त्वसंपत्तिमाहुर्देवीभ्यस्तन्निशम्य प्रमुदितमनसो निर्जराद्याश्च सर्वे\nशत्रोर्दैत्यस्य हित्वा प्रबलतरभयं भीमभेर्यो निजघ्नुः श्रुत्वा तत्रासनस्थः\nपरिजननिवहोवापशोभां शुभस्य ७२\nइति श्रीपाद्मे महापुराणे उत्तरखंडे पंचपंचाशतसहस्रसंहितायां जालंधरोपाख्याने वृंदाया ब्रह्मपदप्राप्तिर्नाम पंचदशोऽध्यायः १५"
  }
]
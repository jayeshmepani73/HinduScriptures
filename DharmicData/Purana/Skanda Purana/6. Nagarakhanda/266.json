[
  {
    "text": "ऋषय ऊचुः॥\nश्रुतानि मुख्यतीर्थानि तत्क्षेत्रप्रोद्भवानि च॥\nयेषु स्नातो नरः स्म्यक्सर्व तीर्थफलं लभेत्॥१॥\nलिंगानि च महाभाग तत्र मुख्यानि यानि च॥\nयैर्दृष्टैर्लभ्यते श्रेयः सर्वेषां तानि नो वद॥२॥\nसूत उवाच॥\nतत्र च मंकणाख्यं तु लिंगमस्ति सुशोभनम्॥\nतथा सिद्धेश्वरं नाम गौतमेश्वरसंयुतम्॥३॥\nकपालेश्वमन्यच्च चतुर्थं परिकीर्तितम्॥\nएकैकं सर्वलिंगानां फलं यच्छत्यसंशयम्॥\nयथोक्तविधिना सम्यग्यथोक्तं द्विजसत्तमाः॥४॥\nतत्र तावत्प्रवक्ष्यामि मंकणेश्वरजं फलम्॥\nमकाराक्षरयुक्तस्य लिंगस्यात्र द्विजोत्तमाः॥५॥\nशिवरात्रिं समासाद्य यस्तस्य पुरुषो द्विजाः॥\nकुर्याज्जागरणं रात्रौ निराहारः स्थितः शुचिः॥६॥\nसर्वलिंगोद्भवं चैव फलं दर्शनसंभवम्॥\nजायते नात्र संदेह इत्युवाच हरः स्वयम्॥७॥\nऋषय ऊचुः॥\nशिवरात्रिर्महाभाग कस्मिन्काले तु सा भवेत्॥\nविध्यानं चैव माहात्म्यं सर्वं नो विस्तराद्वद॥८॥\nसूत उवाच॥ माघस्य कृष्णपक्षे या तिथिश्चैव चतुर्दशी॥\nतस्या रात्रिः समाख्याता शिवरात्रिसमुद्भवा॥९॥\nतस्यां सर्वेषु लिंगेषु सदा संक्रमते हरः॥\nविशेषात्सर्वपुण्येषु ख्यातेयं मंकणेश्वरे॥६.२६६.१०॥\nऋषय ऊचुः॥\nशिवरात्रिः कथं जाता केनैषा च विनिर्मिता॥\nकस्माद्बहुफला जाता सर्वं नो विस्तराद्वद॥११॥\nसूत उवाच॥\nअत्र वः कीर्तयिष्यामि पूर्ववृत्तं कथानकम्॥\nभर्तृयज्ञस्य संवादमश्वसेनस्य भूपतेः॥१२॥\nआनर्ताधिपतिः पूर्वमश्वसेन इति स्मृतः॥\nआसीद्धर्मपरो नित्यं वेदवेदागंपारगः॥१३॥\nभर्तृयज्ञः पुरा तेन इदं पृष्टः कुतूहलात्॥\nकलिकालं समुद्वीक्ष्य वर्धमानं दिनेदिने॥१४॥\nअश्वसेन उवाच॥\nकलिकालकृते किंचिद्व्रतं मे वद सन्मुने॥\nस्वल्पायासं महत्पुण्यं सर्वपापप्रणाशनम्॥१५॥\nस्वल्पायुषः सदा मर्त्या ब्रह्मन्कृतयुगे पुरा॥\nत्रेतायां द्वापरे चैव किमु प्राप्ते कलौ युगे॥१६।\nतस्माद्वर्षव्रतं त्यक्त्वा किंचिदेकाह्निकं वद॥१७॥\nश्वः कार्यमद्य कुर्वीत पूर्वाह्णे चापराह्णिकम्॥\nन हि प्रतीक्षते मृत्युः कृतं वास्य न वा कृतम्॥१८।\nतस्य तद्वचं श्रुत्वा भर्तृयज्ञ उदारधीः॥\nअब्रवीत्सुचिरं ध्यात्वा ज्ञात्वा दिव्येन चक्षुषा॥ १९॥\nअस्ति राजन्व्रतं पुण्यं शिवरात्रीतिसंज्ञितम्॥\nएकाह्निकं महाराज सर्वपातकनाशनम्॥६.२६६.२०॥\nतत्र यद्दीयते दानं हुतं जप्तं तथैव च॥\nसर्वमक्षयतां याति रात्रि जागरणे कृते॥२१॥\nअपुत्रो लभते पुत्रानधनो धनमाप्नुयात्॥\nस्वल्पायुर्दीर्घमायु्ष्यं शत्रूणां चैव संक्षयम्॥२२॥\nयंयं काममभिध्यायन्व्रतमेतत्समाचरेत्॥\nतंतं समाप्नुयान्मर्त्यो निष्कामो मोक्षमाप्नुयात्॥२३॥\nकार्पण्येनाथ वित्तेन यदि कुर्यात्प्रजागरम्॥\nतथा वर्षकृतात्पापान्मुच्यते नात्र संशयः॥२४॥\nयानि कान्यत्र लिंगानि स्थावराणि चराणि च॥\nतेषु संक्रमते देवस्तस्यां रात्रौ यतो हरः॥२५॥\nशिवरात्रिस्ततः प्रोक्ता तेन सा हरवल्लभा॥\nप्रार्थितः स सुरैः सर्वैर्लोकानुग्रहकाम्यया॥२६॥\nभगवन्कलिकालेऽस्मिन्सर्वपापसमन्विते॥\nवर्षपापविशुद्ध्यर्थं दिनमेकं क्षितौ व्रज॥\nयेन त्वत्पूजया पूता मर्त्याः शुद्धिमवाप्नुयुः॥२७॥\nततो दत्तं हुतं तेषामस्माकमुपतिष्ठति॥\nयदुच्छिष्टं नरैर्दत्तं तद्वृथा जायतेऽखिलम्॥२८॥\nकलिकाले न चास्माकं किंचिदेवोपतिष्ठति॥\nअशुद्धैर्मानवैर्दत्तं प्रभूतमपि शंकर॥२९॥\nश्रीभगवानुवाच॥\nमाघमासस्य कृष्णायां चतुर्दश्यां सुरेश्वर॥\nअहं यास्यामि भूपृष्ठे रात्रौ नैव दिवा कलौ॥६.२६६.३०॥\nलिंगेषु च समस्तेषु चलेषु स्थावरेषु च॥\nसंक्रमिष्याम्यसंदिग्धं वर्षपापविशुद्धये॥३१॥\nतस्यां रात्रौ हि मे पूजां यः करिष्यति मानवः॥\nमंत्रैरेतैः सुरश्रेष्ठ विपाप्मा स भविष्यति॥३२॥\nॐ सद्योजाताय नमः॥\nॐ वामदेवाय नमः॥\nॐ घोराय नमः॥\nॐ तत्पुरुषाय नमः॥\nॐ ईशानाय नमः॥\nएवं वक्त्राणि संपूज्य गन्धपुष्पानुलेपनैः॥\nवस्त्रैर्दीपैश्च नैवेद्यैस्ततोऽर्घं संप्रदापयेत्॥\nमंत्रेणानेन संपूज्य मां ध्यात्वा मनसि स्थितम्॥३३।\nगौरीवल्लभ देवेश सर्वाद्य शशिशेखर॥\nवर्षपापविशुद्ध्यर्थमर्घो मे प्रतिगृह्यताम्॥३४।\nततः संपूजयेद्विप्रं भोजनाच्छादनादिभिः॥\nदत्त्वाथ दक्षिणां तस्मै वित्तशाठ्यं विवर्जयेत्॥३५॥\nधर्माख्यानकथाभिश्च सलास्यैस्तांडवैस्तथा॥३६॥\nएवं करिष्यते योऽत्र व्रतमेतत्सुरेश्वर॥\nवर्षपापविशुद्ध्यर्थं प्रायश्चित्तं भविष्यति॥३७॥\nतच्छ्रुत्वा त्रिदशाः सर्वे प्रणम्य शशिशेखरम्॥\nसंप्रहृष्टा नरश्रेष्ठ स्वानि स्थानानि भेजिरे॥३८॥\nप्रेषयामासुरुर्व्यां च नारदं मुनिसत्तमम्॥\nप्रबोधनाय लोकानां शिवरात्रिकृते सदा॥३९॥\nसोऽपि गत्वा धरापृष्ठं श्रावयामास सर्वतः॥\nशिवरात्रेस्तु माहात्म्यं यदुक्तं शूलपाणिना॥ ६.२६६.४०॥\nततः प्रभृति संजाता शिवरात्रिर्धरातले॥\nसर्वकामप्रदा पुण्या सर्वपातकनाशिनी॥४१॥\nअत्र वः कीर्तयिष्यामि पुरावृत्तं कथानकम्॥\nयद्वृत्तं नैमिषारण्ये लुब्धकस्यात्र कस्यचित्॥४२॥\nतत्रासील्लुब्धकः कश्चिज्जातिमात्रान्न कर्मतः॥\nव्यसेनानाभिभूतात्मा परवित्तापहारकः॥४३।\nन कदाचिद्व्रतं तेन न दत्तं न जपः कृतः॥\nकेवलं च हृतं वित्तं लोकानां छलसंश्रयात्॥४४॥\nकस्यचित्त्वथ कालस्य शिवरात्रिः समागता॥\nमाघमासेऽसितेपक्षे सर्वपातकनाशिनी॥४५॥\nतत्रास्त्यायतनं पुण्यं देवदेवस्य शूलिनः॥\nतत्र जागरणं रात्रौ प्रारब्धं बहुभिर्ज्जनैः॥४६॥\nनारीभिर्नरशार्दूल भूषिताभिः सुभूषणैः॥\nअथासौ चिंतयामास चोरो दृष्ट्वाथ जागरम्॥४७॥\nगच्छामि यदि कांचित्स्त्रीं भूषणैः परिभूषिताम्॥\nनिष्क्रांतां बाह्यतश्चास्य प्रासादस्याप्नुयामहम्॥४८॥\nततो हत्वा समादाय भूषणानि व्रजाम्यहम्॥४९।\nएवं निश्चित्य मनसा गतस्तस्य समीपतः।\nकर्णिकारं समारुह्य स्थितो गुप्तस्ततो हि सः॥६.२६६.५०॥\nवीक्षमाणो दिशः सर्वा नारीनिष्क्रामणोद्भवाः॥\nचौरकर्मप्रवृत्तस्य शीतार्तस्य विशेषतः॥५१॥\nअल्पापि निद्रा नायाता न च नारी विनिर्गता॥\nतस्याधस्तात्ततो लिंगमभवत्तु धरोद्भवम्॥\nगत्वा च पत्राण्यादाय प्रचिक्षेपास्य चोपरि॥५२॥\nएतस्मिन्नेव काले तु प्रोद्गतस्तीक्ष्णदीधितिः॥\nअसतीनां च चौराणां कामिनामसुखावहः॥ ५३॥\nततो नराश्च नार्यश्च जग्मुः स्वंस्वं निकेतनम्॥\nउपचारपराः शांताः प्रणिपत्य महेश्वरम्॥५४॥\nसोऽपि चौरो निराशश्च क्षुत्क्षामः शीतविह्वलः॥\nअवतीर्य द्रुमात्तस्मादुपायं कंचिदाश्रितः॥५५॥\nततः कालेन महता पंचत्वं समपद्यत॥\nजातो जातिस्मरः सोऽथ दशार्णाधिपतेर्गृहे॥५६॥\nउपवासप्रभावेन बलादपि प्रजागरात्॥\nशिवरात्रेस्तथा तस्य लिङ्गस्यापि प्रपूजया॥५७॥\nततो राज्यं समासाद्य पितृपैतामहं महत्॥\nकारयामास लिंगस्य प्रासादं तस्य शोभनम्॥५८॥\nवर्षेवर्षे समाश्रित्य शिवरात्रौ प्रजागरात्॥\nउपवासपरोभूत्वा गीतवादित्रनिःस्वनैः॥५९॥\nधर्माख्यानकथाभिश्च गीतध्वनिभिरेव च॥\nपूर्वोक्तमंत्रैः संपूज्य अर्घं दत्त्वा विधानतः॥\nसंतर्प्य ब्राह्मणान्कामैर्जगाम निलयं निजम्॥६.२६६.६०॥\nकस्यचित्त्वथ कालस्य शिवरात्रौ समागताः॥\nप्रासादे तत्र मुनयः प्राप्ता शाण्डिल्यपूर्वकाः॥६१॥\nशांडिल्योऽथ भरद्वाजो यवक्रीतोऽथ गालवः॥\nपुलस्त्यः पुलहो गार्ग्यस्तथान्ये बहवो नृप॥६२॥\nसोऽपि राजा बृहत्सेनो दशार्णाधिपतेः सुतः॥\nसंप्राप्तो जागरं कर्तुं तस्य लिंगस्य चाग्रतः॥६३॥\nपूजयित्वा ततो देवं प्रणिपत्य मुनीश्वरान्॥\nउपविष्टस्तस्य चाग्रे ह्यनुज्ञातो द्विजोत्तमैः॥६४॥\nततस्तस्याग्रतश्चक्रुः कथास्ते बहुधा नृप॥\nराजर्षीणामतीतानां ब्रह्मर्षीणां विशेषतः॥६५॥\nअथ कस्मिन्कथांते स तैः पृष्टो ब्रह्मवादिभिः॥\nकौतुकाविष्टचित्तैश्च विस्मयोत्फुल्ललोचनैः॥६६॥\nराजन्पृच्छामहे सर्वे वयं कौतूहलान्विताः॥\nयदि ब्रवीषि नः सत्यं देवतायतने स्थितः॥६७॥\nराजोवाच॥\nयदि ज्ञास्यामि विप्रेंद्राः कथयिष्याम्यसंशयम्॥\nदेवस्याग्रे च संपृष्टः सत्येनात्मानमालभे॥६८॥\nऋषय ऊचुः॥\nपुष्कलानि परित्यज्य कस्माद्दानान्यनेकशः॥\nजागरं कर्तुकामोऽत्र स्वदेशादुपतिष्ठसि॥६९॥\nवर्षेवर्षे सदा प्राप्ते नूनं त्वं वेत्सि कारणम्॥\nरहस्यं यदि ते न स्यात्तद्ब्रवीहि नराधिप॥६.२६६.७०॥\nसूत उवाच॥\nसवैलक्ष्यं स्मितं कृत्वा ततः प्राह स दुर्मनाः॥\nरहस्यं परमं ह्येतदवाच्यं हि द्विजोत्तमाः॥७१॥\nतथापि च वदिष्यामि पृष्टो देवाग्रतो यतः॥७२॥\nततः स कथयामास पूर्वदेहसमुद्भवम्॥\nमलिम्लुचस्ततो नूनं शिवरात्रिसमुद्भवम्॥७३॥\nचौर्यभावेन देवस्य पूजनं जागरस्तथा॥\nउपवासं विना तेन शिवरात्रौ पुरा कृतम्॥७४॥\nजातिस्मरणसंयुक्तं जन्मजातं यथातथम्॥\nततस्ते मुनयः सर्वे साधुवादान्पृथग्विधान्॥७५॥\nनृपोत्तमस्य राजर्षेर्दत्त्वाशीर्भिः समन्वितान्॥\nरात्रौ जागरणं कृत्वा प्रजग्मुस्ते निजाश्रमान्॥७६॥\nसोऽपि राजासमभ्यर्च्य तं देवं तान्द्विजोत्तमान्॥\nजगाम स्वपुरं पश्चात्कृत्वा रात्रौ प्रजागरम्॥७७॥\nभर्तृयज्ञ उवाच॥\nशिवरात्रिः समुत्पन्ना एवं भूमितले नृप॥\nएवंविधं च माहात्म्यं तस्यास्ते परिकीर्तितम्॥७८॥\nतस्मात्सर्वप्रयत्नेन कार्या स नृपसत्तम॥\nकलिकाले विशेषेण य इच्छेद्भूतिमात्मनः॥७९॥\nएषा कृता दिलीपेन नलेन नहुषेण च॥\nमान्धात्रा धुंधुमारेण सगरेण युयुत्सुना॥६.२६६.८०॥\nतथान्यैश्च विशेषेण सम्यक्छ्रद्धासमन्वितैः॥\nप्राप्ताश्च हृद्गताः कामा ये दिव्या ये च मानुषाः॥८१॥\nतथा चैव तु सावित्र्या श्रिया देव्या तु सीतया॥\nअरुंधत्या सरस्वत्या मेनया रंभया तथा॥८२॥\nइंद्राण्याथ दृषद्वत्या स्वधया स्वाहया तथा॥\nरत्या प्रीत्या प्रभावत्या गायत्र्या च नृपोत्तम॥\nसर्वाः प्राप्ताः प्रियान्कामानतिसौभाग्यसंयुतान्॥८३॥\nयश्चैतां पठते व्युष्टिं भावेन शिवसंनिधौ।\nदिनजात्पातकात्सोऽपि मुच्यते नात्र संशयः॥८४॥\nनास्ति गंगासमं तीर्थं नास्ति देवो हरोपमः॥\nशिवरात्रेः परं नास्ति तपः सत्यं मयोदितम्॥८५॥\nसर्वरत्नमयो मेरुः सर्वाश्चर्यमयं तपः॥\nसर्वधर्ममयी राजञ्छिवरात्रिः प्रकीर्तिताः॥८६॥\nगरुडः पक्षिणां यद्वन्नदीनां सागरो यथा।\nप्रधानः सर्वधर्माणां शिवरात्रिस्तथोत्तमा॥८७॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शिवारात्रिमाहात्म्यवर्णनं नाम षट्षष्ट्युत्तरद्विशततमोऽध्यायः॥२६६॥"
  }
]
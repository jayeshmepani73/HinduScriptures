[
  {
    "text": "॥ सूत उवाच ॥ ॥\nएतद्वः सर्वमाख्यातं यत्पृष्टोस्मि द्विजोत्तमाः ॥\nयथा स निहतो देव्या महिषाख्यो दनूत्तमः ॥ १ ॥\nसांप्रतं कीर्तयिष्यामि कथां पातकनाशिनीम् ॥\nकेदारसंभवां पुण्यां तां शृणुध्वं समाहिताः ॥ २ ॥\n॥ ऋषय ऊचुः ॥ ।\nकेदारः श्रूयते सूत गंगाद्वारे हिमाचले ॥\nस कथं चेह संप्राप्तः सर्वं विस्तरतो वद ॥ ३ ॥\n॥ सूत उवाच ॥ ॥\nएतत्सत्यं गिरौ तस्मिन्स्वयंभूः संस्थितः प्रभुः ॥\nपरं तत्र वसेद्देवो यावन्मासाष्टकं द्विजाः ॥ ४ ।\nयावद्घर्मश्च वर्षा च तावत्तत्र वसेत्प्रभुः ॥\nशीतकाले पुनश्चात्र क्षेत्रे संतिष्ठते सदा ॥ ॥ ५ ॥\n॥ ऋषय ऊचुः ॥ ॥\nकिं तत्कार्यं वसेद्येन क्षेत्रे मासचतुष्टयम् ॥\nहिमाचले यथैवाष्टौ सूतपुत्र वदस्व नः ॥ ६ ॥\n॥ सूत उवाच ॥ ॥\nपूर्वं स्वायंभुवस्यादौ मनोर्दैत्यो महाबलः ॥\nहिरण्याक्षो महातेजास्तपोवीर्यसमन्वितः ॥ ७ ॥\nतैर्व्याप्तं जगदेतद्धि निरस्य त्रिदशाधिपम् ॥\nयज्ञ भागाश्चदेवानां हृता वीर्यप्रभावतः ॥ ८ ॥\nअथ शक्रः सुरैः सार्धं गंगाद्वारं समाश्रितः ॥\nतपस्तेपे सुदुःखार्तो राज्यश्रीपरिवर्जितः ॥ ९ ॥\nतस्यैवं तप्यमानस्य तपस्तीव्रं महात्मनः ॥\nमाहिषं रूपमास्थाय निश्चक्राम धरातलात् ॥ ६.१२२.१० ॥\nस्वयमेव महादेवस्ततः शक्रमुवाच ह ॥\nकेदारयामि मे शीघ्रं ब्रूहि सर्वं सुरोत्तम ॥\nदैत्यानामथ सर्वेषां रूपेणानेन वासव ॥ ११ ॥\n॥ इन्द्र उवाच ॥ ॥\nहिरण्याक्षो महादैत्यः सुबाहुर्वक्र कन्धरः ॥\nत्रिशृंगो लोहिताक्षश्च पंचैतान्दारय प्रभो ॥\nहतैरेतैर्हतं सर्वं दानवानामसंशयम् ॥ १२ ॥\nकिमन्यैः कृपणैर्ध्वस्तैर्यैः किंचिन्नात्र सिध्यति ॥\nतस्य तद्वचनश्रुत्वा भगवांस्तूर्णमभ्यगात् ॥\nयत्र दानवमुख्योऽसौ हिरण्याक्षो महाबलः ॥ १३ ॥\nअथ तं दूरतो दृष्ट्वा महिषं पर्वतोपमम् ॥\nआयातं रौद्ररूपेण दानवाः सर्वतश्च ते ॥ १४ ॥\nततो जघ्नुश्च पाषाणैर्लगुडैश्च तथापरे ॥\nक्ष्वेडितास्फोटितांश्चक्रुस्तथान्ये बलगर्विताः ॥ ॥ १५ ॥\nअथवमन्य तान्देवः प्रहारं लीलया ददौ ॥\nयत्रास्ते दानवेन्द्रोऽसौ चतुर्भिः सचिवैः सह ॥ १६ ॥।\nततः शस्त्रं समुद्यम्य यावद्धावति सम्मुखः ॥\nतावच्छृंगप्रहारेण सोनयद्यमसादनम् ॥ १७ ॥\nहत्वा तं सचिवान्पश्चात्सुबाहुप्रमुखांश्च तान् ॥\nजघान हन्यमानोऽपि समन्ताद्दानवैः परैः ॥ १८ ॥\nन तस्य लगते क्वापि शस्त्रं गात्रे कथंचन ॥\nयत्नतोऽपि विसृष्टं च लब्धलक्षैः प्रहारिभिः ॥ १९ ॥\nएवं पंच प्रधानास्तान्हत्वा दैत्यान्महेश्वरः ॥\nभूयो जगाम तं देशं यत्र शक्रो व्यवस्थितः ॥\nअब्रवीच्च प्रहष्टात्मा ततः शक्रं तपोन्वितम् ॥ ६.१२२.२० ॥\nमया ते निहताः पंच दानवा ये त्वयेरिताः ॥\nतस्मात्त्रैलोक्यराज्यं स्वं भूय एव समाचर ॥२॥।\nमत्तोऽन्यदपि देवेश वरं प्रार्थय वांछितम् ॥\nकैलासशिखरं येन गच्छामि त्वरयाऽन्वितः ॥ २२ ॥\n॥ इन्द्र उवाच ॥ ॥\nअनेनैव हि रूपेण तिष्ठ त्वं चात्र शंकर ॥\nत्रैलोक्यरक्षणार्थाय धर्माय च शिवाय च ॥ २३ ॥\n॥ श्रीभगवानुवाच ॥ ॥\nएतद्रूपं मया शक्र कृतं तस्य वधाय वै ॥\nअवध्यः सर्वभूतानां यतोन्येषां मया हतः ॥ २४ ॥\nतस्मादत्रैव ते वाक्यात्स्थास्यामि सुर सत्तम ॥\nअनेनैव तु रूपेण मोक्षदः सर्वदेहिनाम् ॥ २५ ॥\nएवमुक्त्वा विरूपाक्षश्चक्रे कुंडं ततः परम् ॥\nशुद्धस्फटिकसंकाशं सुस्वादुक्षीरवत्प्रियम् ॥ ॥ २६ ॥\nततः प्रोवाच देवेन्द्रं मेघगंभीरया गिरा ॥\nशृण्वतां सर्वदेवानां भगवांस्त्रिपुरातकः ॥ २७ ॥\nयो मां दृष्ट्वा शुचिर्भूत्वा कुंडमेतत्प्रपश्यति ॥\nत्रिः पीत्वा वामसव्येन द्वाभ्यां चैव ततो जलम् ॥ २८ ॥\nकराभ्यां स पुमान्नूनं तारयेच्च कुलत्रयम् ॥\nअपि पापसमाचारं नरकेऽपि व्यव स्थितम् ॥ २९४\nवामेन मातृकं पक्षं दक्षिणेनाथ पैतृकम् ॥\nउभाभ्यामथ चात्मानं कराभ्यां मद्वचो यथा ॥ ६.१२२.३० ॥\n॥ इन्द्र उवाच ॥ ॥\nअहमागत्य नित्यं त्वां स्वर्गाद्वृषभवाहन ॥\nअत्रस्थं पूजयिष्यामि पास्यामि च तथोदकम् ॥ ३१ ॥\nके दारयामि यत्प्रोक्तं त्वया महिषरूपिणा ॥\nकेदार इति नाम्ना त्वं ततः ख्यातो भविष्यसि ॥ ३२ ॥\n॥ श्रीभगवानुवाच ॥ ॥\nयद्येवं कुरुषे शक्र ततो दैत्यभयं न ते ॥\nभविष्यति परं तेजो गात्रे संपत्स्यतेऽखिलम् ॥ ३३ ॥\nएवमुक्तः सहस्राक्षस्ततः प्रासादमुत्तमम् ॥\nतदर्थं निर्मयामास साध्वालोकं मनोहरम् ॥ ३४ ॥ (साध्वालोकं- दर्शनीयतमम्)\nततः प्रणम्य तं देवमनुमन्त्र्य ततः परम् ॥\nजगाम निजमावासं मेरुशृंगाग्रसंस्थितम् ॥ ३५ ॥\nततश्चागत्य नित्यं स स्वर्गाद्देवस्य शूलिनः ॥\nकेदारस्य सुभक्त्याढ्यां पूजां चक्रे समाहितः ॥ ३६ ॥\nमन्त्रोदकं च त्रिः पीत्वा ययौ ब्राह्मणसत्तमाः ॥\nकस्यचित्त्वथ कालस्य यावत्तत्र समाययौ ॥ ३७ ॥\nतावद्धिमेन तत्सर्वं गिरेः शृंगं प्रपूरितम् ॥\nतच्च कुण्डं स देवश्च प्रासादेन समन्वितः ॥ ३८ ॥\nततो दुःखपरीतात्मा भक्त्या परमया युतः ॥\nतां दिशं प्रणिपत्योच्चैर्जगाम निजमंदिरम् ॥ ३९ ॥\nएवमागच्छतस्तस्य गतं मासचतुष्टयम् ॥\nअपश्यतो महादेवं दिदृक्षागतचेतसः ॥ ६.१२२.४० ॥\nततः प्राप्ते पुनर्विप्रा घर्मकाले हिमालये ॥\nसंयातो दृक्पथं देवः स तथारूपसंस्थितः ॥ ४१ ॥\nततः पूजां विधायोच्चैश्चातुर्मास्यसमुद्भवाम् ॥\nगीतवाद्यादिकं चक्रे तत्पुरः श्रद्धयान्वितः ॥ ४२ ॥\nअथ देवः समालोक्य तां श्रद्धां तस्य गोपतेः ॥\nप्रोवाच दर्शनं गत्वा भगवांस्त्रिपुरांतकः ॥ ४३ ॥\nपरितुष्टोऽस्मि देवेश भक्त्या चानन्ययाऽनया ॥\nतस्मात्प्रार्थय दास्यामि यं कामं हृदिसंस्थितम् ॥४४॥\n॥ शक्र उवाच ॥ ॥\nतव प्रसादात्संजातं ममैश्वर्यमनुत्तमम्॥\nयत्किंचित्त्रिषु लोकेषु तत्सर्वं गृहसंस्थितम्॥४५॥\nतस्माद्यदि प्रसादं मे करोषि वृषभध्वज ॥\nवरं वा यच्छसि प्रीतस्तत्कुरुष्व वचो मम ॥ ४६ ॥\nपर्वतोऽयं भवेद्गम्यो मासानष्टौ सुरेश्वर॥\nयावन्मीनस्थितो भानुः प्रगच्छति श्रुतं मया ॥ ४७ ॥\nततः परमगम्यश्च हिमपूरेण संवृतः ॥\nयदा स्याच्चतुरो मासान्यावत्कुम्भगतो रविः ॥ ४८ ॥\nसंजायतेऽप्यगम्यश्च ममापि त्रिपुरांतक ॥\nकिं पुनः स्वल्पसत्त्वानां नरादीनां सुरेश्वर ॥ ४९ ॥\nतस्मात्स्वर्गेऽथ पाताले मर्त्ये वा त्रिदशेश्वर ॥\nकुरुष्वानेनरूपेण स्थितिं मासचतुष्टयम् ॥\nयेन न स्यात्प्रतिज्ञाया हानिर्मम सुरेश्वर ॥ ६.१२२.५० ॥\n॥ सूत उवाच ॥ ॥\nततो देवश्चिरं ध्यात्वा प्रोवाच बलसूदनम् ॥\nपरं संतोषमापन्नो मेघनिर्घोषनिःस्वनम् ॥ ॥ ५१ ॥\nआनर्तविषये क्षेत्रं हाटकेश्वरसंज्ञितम्॥\nअस्मदीयं सहस्राक्ष विद्यते धरणीतले ॥ ५२ ॥\nतत्राहं वृश्चिकस्थेऽर्के सदा स्थास्यामि वासव॥\nयावत्कुम्भस्य पर्यंतं तव वाक्यादसंशयम्॥ ५३ ॥\nतस्मात्तत्र द्रुतं गत्वा कृत्वा प्रासादमुत्तमम् ॥\nमम रूपं प्रतिष्ठाप्य कुरुपूजा यथोचिताम् ॥\nयेन तत्र निजं तेजो धारयामि तवार्थतः ॥ ५४ ॥\n॥ सूत उवाच ॥ ॥\nएतच्छ्रुत्वा सहस्राक्षो देवदेवस्य शूलिनः ॥\nगत्वा तत्र ततश्चक्रे यद्देवेनेरितं वचः ॥ ५५ ॥\nप्रासादं निर्मयित्वाथ रूपं संस्थाप्य शूलिनः ॥\nकुण्डं चक्रे च तद्रूपं स्वच्छोदकसमावृतम्॥५६॥\nततश्चाराधयामास पुष्पधूपानुलेपनैः ॥\nस्नात्वा कुण्डेऽपिबत्तोयं त्रिःकृत्वा च यथापुरा ॥ ५७ ॥\nएवं स भगवांस्तत्र शक्रेणाराधितः पुरा ॥\nसमायातोऽत्र विप्रेंद्राः सुरम्यात्तु हिमाचलात् ॥ ५८ ॥\nयस्तमाराधयेत्सम्यक्सदा मासचतुष्टयम् ॥\nहिमपातोद्भवे मर्त्यः स शिवाय प्रपद्यते ॥ ५९ ॥\nशेषकालेऽपि यः पूजां करोत्येव सुभक्तितः ॥\nस पापं क्षालयेत्प्राज्ञ आजन्ममरणांतिकम् ॥ ६.१२२.६० ॥\nतत्र गीतं प्रशंसंति नृत्यं चैव पृथग्विधम् ॥\nदेवस्य पुरतः प्राज्ञाः सर्वशास्त्रविशारदाः ॥ ६१ ॥\nअत्र श्लोकः पुरा गीतो नारदेन सुरर्षिणा ॥\nतद्वोऽहं कीर्तयिष्यामि श्रूयतां ब्राह्मणोत्तमाः ॥ ६२ ॥\nकेदारे सलिलं पीत्वा गयापिडं प्रदाय च ॥\nब्रह्मज्ञानमथासाद्य पुनर्जन्म न विद्यते ॥ ६३ ॥\nएतद्वः सर्वमाख्यातं केदारस्य च संभवम् ॥\nआख्यानं ब्राह्मणश्रेष्ठाः सर्वपातकनाशनम् ॥ ६४ ॥\nयश्चैतत्छृणुयात्सम्यक्पठेद्वा तस्य चाग्रतः ॥\nश्रावयेद्वापि वा विप्राः सर्वपातकनानम् ॥\nकेदारस्य स पापौघैर्मुच्यते तत्क्षणान्नरः ॥ ६५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे हाटकेश्वरक्षेत्रमाहात्म्ये केदारोत्पत्तिमाहात्म्यवर्णनंनामद्वाविंशत्युत्तरशततमोऽध्यायः ॥ १२२ ॥ ॥ छ ॥"
  }
]
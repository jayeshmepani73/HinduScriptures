[
  {
    "text": "॥ सूत उवाच ॥ ॥\nएतस्मिन्नेव काले तु दशार्णाधिपतिस्तदा ॥\nरत्नवत्या विवाहार्थं तत्र स्थाने समागतः ॥ १ ॥\nस श्रुत्वा तत्र वृत्तांतं रत्नवत्याः समुद्भवम् ॥\nविरक्तिं परमां कृत्वा प्रस्थितः स्वपुरं प्रति ॥ २ ॥\nतं श्रुत्वा प्रस्थितं भूपमानर्तः स्वपुरं प्रति ॥\nपृष्ठतोऽनुययौ तस्य व्याघो टनकृते तदा ॥४ ३ ॥\nअथाब्रवीच्च तं प्राप्य कस्मात्त्वं प्रस्थितो नृप ॥\nपाणिग्रहमकृत्वा तु मम कन्यासमुद्भवम् ॥ ४ ॥\n॥ दशार्ण उवाच ॥ ॥\nदूषितेयं तव सुता कन्यकात्वविवर्जिता ॥\nयस्याः पीतोऽधरोऽन्येन मर्दितौ च तथा स्तनौ ॥ ५ ॥\nपुनर्भूरिति संज्ञा सा सञ्जाता दुहिता तव ॥\nपुनर्भूर्जनयेत्पुत्रं यं कदाचित्कथंचन ॥ ६ ॥\nस पातयत्यसंदिग्धं दश पूर्वान्दशापरान् ॥\nएकविंशतिमं चैव तथैवात्मानमेव च ॥ ७ ॥\nन वरिष्याम्यहं तेन सुतां तेऽहं नरसिप ॥\nनिर्दाक्षिण्यमिति प्रोच्य दशार्णाधिपतिस्तदा ॥ ८ ॥\nछंद्यमानोऽपि विविधैर्हस्त्यश्वरथपूर्वकैः ॥\nअवज्ञाय महीपालं प्रस्थितः स्वपुरं प्रति ॥ ९ ॥\nअथानर्त्तो गृहं प्राप्य मृगावत्याः समाकुलः ॥\nतद्वृत्तं कथयामास यदुक्तं तेन भूभुजा ॥\nस्वभार्यायाः सुतायाश्च मन्त्रिणां दुःखसंयुतः ॥ ६.१९८.१० ॥\nते प्रोचुः संति भूपालाः संख्याहीना महीतले ॥\nरूपाढ्या यौवनोपेता हस्त्यश्वरथसंयुताः ॥ ११ ॥\nतेषामेकतमस्य त्वं देहि कन्यां निजां विभो ॥\nमा विषादे मनः कृत्वा दुःखस्य वशगो भव ॥ १२ ॥\nआनर्तोऽपि च तच्छ्रुत्वा तेषां वाक्यं सुदुःखितम् ॥\nततः प्राह प्रहृष्टात्मा तान्सर्वान्मन्त्रिपूर्वकान्॥ १३ ॥\nतां च कन्यां स्थितां तत्र साम्ना परमवल्गुना ॥\nपुत्रि दृष्टा महीपालाः सर्वे चित्रगतास्त्वया ॥ ॥ १४ ॥\nतेषां मध्यान्नृपं चान्यं कञ्चिद्वरय शोभने ॥\nयस्ते चित्तस्य सन्तोषं कुरुते दृक्पथं गतः ॥ १५ ॥\n॥ रत्नावत्युवाच ॥ ॥\nन चाहं वरयिष्यामि पतिमन्यं कथंचन ॥\nदशार्णाधिपतिं मुक्त्वा श्रूयतामत्र कारणम् ॥ १६ ॥\nसकृज्जल्पंति राजानः सकृज्जल्पंति च द्विजाः ॥\nसकृत्कन्याः प्रदीयंते त्रीण्येतानि सकृत्सकृत् ॥ १७ ॥\nएवं ज्ञात्वा न मां तात त्वमन्यस्मिन्महीपतौ ॥\nदातुमर्हसि धर्मोऽयं न भवेच्छाश्वतो यतः ॥१८॥ ॥\n॥ आनर्त उवाच ॥ ॥\nवाङ्मात्रेण प्रदत्ता त्वं दशार्णाधिपतेर्मया ॥\nन ते हस्तग्रहं प्राप्तो विप्राग्निगुरुसन्निधौ ॥ १९ ॥\nतत्कथं स पतिर्जातस्तवः पुत्रि वदस्व मे ॥ ६.१९८.२० ॥\n॥ रत्नावत्युवाच ॥ ॥\nमनसा चिंत्यते कार्यं सकृत्तातपुरा यतः ॥\nवाचया प्रोच्यते पश्चात् कर्मणा क्रियते ततः ॥ २१ ॥\nतन्मया मनसा दत्तस्तस्यात्माऽयं पुरा किल ॥\nत्वया च वाचया चास्मै प्रदत्तास्मि तथा विभो ॥\nतत्कथं न पतिर्मे स्याद्ब्रूहि वा यदि मन्यसे॥२२॥\nसाहं तपश्चरिष्यामि कौमारव्रतधारिणी ॥\nनान्यं पतिं करिष्यामि निश्चयोऽयं मया कृतः ॥ २३ ॥\nतच्छ्रुत्वा वचनं रौद्रं माता तस्या मृगावती ॥\nअश्रुपूर्णेक्षणा दीना वाक्यमेतदुवाच ह ॥ २४ ॥\nमा पुत्रि साहसं कार्षीस्तपोऽर्थं त्वं कथञ्चन ॥\nबाला त्वं सुकुमारांगी सदैव सुखभागिनी ॥२५॥\nकथं तपः समर्थासि विधातुं त्वमनिंदिते ॥\nकन्दमूलफलाहारा चीरवल्कलधारिणी ॥२६ ॥\nतस्मान्मुख्यस्य भूपस्य कस्यचित्वां ददाम्यहम्॥ ॥ २७ ॥\nएषा ते ब्राह्मणीनाम सखी परमसंमता ॥\nप्रतीक्षते विवाहं ते कौमारं भावमाश्रिता ॥ २८ ॥\nयस्य भूपस्य त्वं हर्म्ये प्रयास्यसि विवाहि ता ॥\nपुरोधास्तस्य यो राज्ञो भार्येयं तस्य भाविनी ॥ २९ ॥\n॥ रत्नावत्युवाच ॥ ॥\nन च भूयस्त्वया वाच्यं वाक्यमेवंविधं क्वचित् ॥\nमदर्थे यदि मे प्राणास्त्वं वांछसि सुतैषिणी ॥ ६.१९८.३० ॥\nअथवा त्वं हठार्थं च तपोविघ्नं करिष्यसि ॥ ३१ ॥\nततस्त्यक्ष्याम्यहं देहं भक्षयित्वा महद्विषम्॥\nखंडयिष्याम्यहं जिह्वां प्रवेक्ष्यामि च वा जलम्॥३२॥\nएवं सा निश्चयं कृत्वा प्रोच्य तां जननीं तदा॥३३॥\nततः प्रोवाच तां कन्यां ब्राह्मणीं संमतां सखीम्॥\nकृतांजलिपुटा भूत्वा समालिंग्य च सादरम्॥३४॥\nगच्छ त्वं स्वपितुर्हर्म्यं प्रेषितासि मया शुभे॥\nयेन ते यच्छति पिता नागराय महात्मने ॥ ३५ ॥\nक्षमस्व यन्मया प्रोक्ता कदाचित्परुषं वचः ॥\nत्वयापि यन्मम प्रोक्तं क्षांतं चैतन्मया ध्रुवम् ॥ ३६ ॥ ॥\n॥ ब्राह्मण्युवाच ॥ ॥\nअष्टवर्षा भवेद्गौरी नववर्षा तु रोहिणी ॥\nदशवर्षा भवेत्कन्या अत ऊर्ध्वं रजस्वला ॥ ३७ ॥\nकौमार्यं च प्रणष्टं मे त्वत्संपर्काद्वरानने ॥\nजातं षोडशकं वर्षं स्त्रीधर्मेण समन्वितम् ॥ ३८ ॥\nन मे पाणिग्रहं कश्चिन्नागरोऽत्र करिष्यति ॥\nबुध्यमानस्तु स्मृत्यर्थं वक्ष्य माणं वरानने ॥ ३९ ॥\nरजस्वलां च यः कन्यामुद्वाहयति निर्घृणः ॥\nतस्याः सन्तानमासाद्य पातयेत्पुरुषान्दश ॥ ६.१९८.४० ॥\nरजस्वला तु यः कन्यां पिता यच्छति निर्घृणः ॥\nस पातयेदसंदिग्धं दश पूर्वान्दशापरान् ॥ ४१ ॥\nतस्मादहं करिष्यामि त्वया सार्धं तपः शुभे ॥\nपित्रा नैव हि मे कार्यं न च मात्रा कथंचन ॥ ४२ ॥\n॥ सूत उवाच ॥ ॥\nएवं ते निश्चयं कृत्वा कन्यके द्वे द्विजोतमाः ॥\nगते यत्र स्थितः साक्षाद्भर्तृयज्ञो महामुनिः  ॥ ४३ ॥\nस्थितो वास्तुपदे रम्ये सर्वतीर्थमये शुभे ॥\nतस्य तपःप्रभावेन जातु कोपो न दृश्यते ॥ ४४ ॥\nकस्यचित्क्वापि मर्त्यस्य तिर्यग्योनिग तस्य च ॥\nक्रीडंति नकुलाः सर्पैर्मार्जाराः सह मूषकैः ॥ ४६ ॥\nसारंगा द्वीपिभिः सार्धं काकाश्च सह कौशिकैः ॥\nभर्तृयज्ञं सुखासीनं तत्र गत्वा तु ते शुभे ॥\nप्रोचतुर्विनयोपेते कृतांजलिपुटे स्थिते ॥ ४६ ॥\n॥ ब्राह्मण्युवाच ॥ ॥\nअहं सख्या समं याता ह्यनया राजकन्यया ॥\nतपोऽर्थे तव पादांते तद्ब्रूहि तपसो विधिम् ॥ ४७ ॥\nवदस्व येन तत्कृत्स्नं प्रकरोमि महामते ॥ ४८ ॥\n॥ भर्तृयज्ञ उवाच ॥ ॥\nअहं ते कथयिष्यामि तपश्चर्याविधिं पृथक् ॥\nयेन संप्राप्यते मोक्षः कि पुनस्त्रिदशालयः ॥ ४९ ॥\nचांद्रायणानि कृच्छ्राणि तथा सांतपनानि च ॥\nषष्ठे काले तथा भोज्यं दिनांतरितमेव च ॥ ६.१९८.५० ॥\nब्रह्मकूर्चं त्रिरात्रं च एकभक्तमयाचितम् ॥\nतपोद्वाराणि सर्वाणि कृतान्येतानि वेधसा ॥ ५१ ॥\nस्वशक्त्या चैव कार्याणि रागद्वेषविवर्जितैः ॥\nवांछितव्यं फलं चैव सर्वेषामेव पुत्रिके ॥\nततः सिद्धिमवाप्नोति या सदा मनसि स्थिता ॥ ५२ ॥\nसमत्वं शत्रुमित्राभ्यां तथा पा षाणरत्नयोः ॥\nयदा संजायते चित्ते तदा मोक्षमवाप्नुयात् ॥ ५३ ॥\nयो लिंगग्रहणं कृत्वा ततः कोपपरो भवेत् ॥\nतस्य वृथा हि तत्सर्वं यथा भस्महुतं तथा ॥ ५४ ॥\n॥ सूत उवाच ॥ ॥\nसा तथेतिप्रतिज्ञाय ब्राह्मणी सहिता तया ॥\nरत्नावत्या जगामाथ किंचिच्चैव जलाशयम् ॥ ५५ ॥\nस्वच्छोदकेन संपूर्णं पद्मिनीषंडमंडितम् ॥\nततश्चांद्रायणं चक्रे तपसः प्रथमं व्रतम् ॥ ५६ ॥\nततः कृच्छ्रव्रतं चक्रे ततः सांतपनं च सा ॥\nषष्ठान्नकालभोज्या च सा चाभूद्वत्सरत्रयम् ॥ ५७ ॥\nत्रिरात्रोपोषणं पश्चाद्यावद्वर्षत्रयं तथा ॥\nएकान्तरोपवासैश्च साऽनयद्वत्सरत्रयम् ॥ ५८ ॥\nहेमंते जलमध्यस्था सा बभूव तपस्विनी ॥\nपंचाग्निसाधका ग्रीष्मे सा बभूव यशस्विनी ॥ ५९ ॥\nनिराश्रयाऽभवत्साध्वी वर्षाकाल उपस्थिते ॥\nध्यायमाना दिवानक्तं देवदेवं जनार्दनम्॥६.१९८.६०॥।\nयद्यद्व्रतं पुरा चक्रे ब्राह्मणी सा च सुव्रता ॥\nअन्यं जलाशयं प्राप्य सा तच्चक्रे नृपात्मजा ॥\nप्रीत्या परमया युक्ता तदा सा द्विजस त्तमाः ॥ ६१ ॥\nततो वर्षशतं सार्धं फलाहारा बभूव सा ॥\nशीर्णपर्णाशना पश्चात्तावन्मात्रं व्यवस्थिता ॥ ६२ ॥\nततश्चैव जलाहारा यावद्वर्षशतानि षट् ॥\nवायुभक्षा बभूवाथ सहस्रं परिवत्सरान् ॥ ६३ ॥\nयथायथा तपश्चक्रे सा कुमारी द्विजोत्तमाः ॥\nतथातथाऽभवत्तस्यास्तेजोवृद्धिरनुत्तमा॥६४॥\nएतस्मिन्नेव काले तु भगवाञ्छशिशेखरः ॥ ६५ ॥\nगौर्या सह प्रसन्नात्मा तस्या गोचरमागतः ॥\nमेघगंभीरया वाचा ततोवचनमब्रवीत् ॥ ६६ ॥\nवत्से तपोनिवृत्तिं त्वं कुरुष्व वचनान्मम ॥\nप्रार्थयस्व मनोऽभीष्टं येन सर्वं ददामि ते ॥ ६७ ॥\n॥ ब्राह्मण्युवाच ॥ ॥\nअभीष्टमेतदेवं मे यत्त्वं दृष्टोऽसि शंकर ॥\nस्वप्नेऽपि दर्शनं देव दुर्लभं ते नृणां यतः ॥ ६८ ॥\n॥ भगवानुवाच ॥ ॥\nन मे स्याद्दर्शनं व्यर्थं कथंचित्सुतपस्विनि ॥\nतस्माद्वरय भद्रं ते वरं येन ददाम्यहम् ॥ ६९ ॥\n॥ ब्राह्मण्युवाच ॥ ॥\nएषा मे सुसखी साध्वी राजपुत्री यशस्विनी ॥\nख्याता रत्नावतीनाम प्राणेभ्योऽपिगरीयसी ॥ ६.१९८.७० ॥\nमम तुल्यं तपश्चक्रे शूद्रयोनावपि स्थिता ॥\nनिवर्तते तु यद्येषा तपसस्तु निवर्तनम् ॥\nकरोम्यद्य जगन्नाथ तदहं संशयं विना ॥ ७१ ॥\nअस्याः स्नेहेन संत्यक्तो मया भर्ता सुरेश्वर ॥\nतस्माद्देव  वरं देहि त्वमस्या मनसि स्थितम् ॥ ७२ ॥\n॥ सूत उवाच ॥ ॥\nतस्यास्तद्वचनं श्रुत्वा भगवाञ्छशिशेखरः ॥\nअब्रवीद्राजपुत्रीं तां मेघगंभीरया गिरा ॥\nवत्से मद्वचनादद्य तपस्त्वं त्यक्तुमर्हसि ॥ ७३ ॥\nवरं वरय कल्याणि नित्यं मनसि संस्थितम् ॥\nअदेयमपि दास्यामि सांप्रतं तव भामिनि ॥ ७४ ॥\n॥ रत्नावत्युवाच ॥ ॥\nएतज्जलाशयं पुण्यं पद्मिनीषण्ड मण्डितम् ॥ ७५ ॥\nयत्रैषा ब्राह्मणी साध्वी नित्यं च तपसि स्थिता ॥\nअस्या नाम्ना च विख्यातिं तीर्थमेतत्प्रपद्यताम् ॥ ७६ ॥\nअत्र यः कुरुते स्नानं श्रद्धया परया युतः ॥\nतस्य भूयात्सदा वासो देवदेव त्रिविष्टपे औ। ७७ ॥\nमदीयं मम नाम्ना तु शूद्रासंज्ञं तु जायताम् ॥\nतस्य तुल्यप्रभावं तु तीर्थस्य प्रतिपद्यताम् ॥ ७८ ॥\nआवाभ्यां नित्यशः कार्यं कुमारत्वे महत्तपः ॥\nआराध्यस्त्वं सुरश्रेष्ठो वाङ्मनःकर्मभिस्तथा ॥ ७९ ॥\nएतस्मिन्नेव काले तु निर्भिद्य धरणीतलम् ॥\nलिंगं माहेश्वरं विप्रा निष्क्रांतं सूर्यसंनिभम् ॥ ६.१९८.८० ॥\nततः प्रोवाच ते देवः स्वयमेव महेश्वरः ॥\nताभ्यां सुतपसा तुष्टः सादरं भक्तवत्सलः ॥ ८१ ॥\nएतत्तीर्थद्वयं ख्यातं त्रैलोक्येपि भविष्यति ॥\nशूद्रीनाम त्वदीयं तु ब्राह्मणी च सखी तव ॥ ८२ ॥\nतीर्थद्वयेऽपि यः स्नात्वा एतस्मिञ्छ्रद्धयाऽन्वितः ॥\nत्वत्तः पद्मानि संगृह्य अस्यास्तोयं च निर्मलम् ॥\nएतच्च मामकं लिंगं स्नापयित्वाऽर्चयिष्यति ॥ ८३ ॥\nपश्चात्पद्मैश्चतुर्दश्यां शुक्लायां सोमवासरे ॥\nचैत्रे मासि च संप्राप्ते चिरायुः स भविष्यति ॥ ८४ ॥\nसर्वपापविनिर्मुक्तो यद्यपि स्यात्सुपापकृत् ॥ ८५ ॥\nएवमुक्त्वा स भगवांस्ततश्चादर्शनं गतः ॥\nतत्र नित्यं च तपसि स्थिते सख्यावुभावपि ॥ ८६ ॥\nयावत्कल्पशतं तावज्जरामरणवर्जि ते ॥\nअद्यापि गगने ते च दृश्येते तारकात्मके ॥ ८७ ॥\nततःप्रभृति तत्ख्यातं तीर्थयुग्मं धरातले ॥\nआगत्याथ नरो दूरात्ताभ्यां कृत्वा निमज्जनम् ॥ ८८ ॥\nपूजयित्वा तु तल्लिंगं ततो याति दिवालयम् ॥\nमहापातकयुक्तोऽपि तत्प्रभावादसंशयम् ॥ ८९ ॥\nएतस्मिन्नंतरे मर्त्ये नष्टा धर्मस्य च क्रिया ॥\nयज्ञदानकृता या च देवार्चनसमुद्भवा ॥ ६.१९८.९० ॥\nव्याप्तस्तथाखिलः स्वर्गो मानवैः स्पर्धयान्वितैः ॥\nसार्धं देवैर्विमानस्थैरप्सरोगणसेवितैः ॥ ९१ ॥\nएतस्मिन्नेव काले तु धर्मराजः समाययौ ॥\nयत्र वेदध्वनिर्ब्रह्मा ब्रह्मलोकं समाश्रितः ॥ ॥ ९२ ॥\nअब्रवीद्दुःखितो दीनः क्षिप्त्वाग्रे पत्रकद्वयम् ॥\nएकं पापसमुद्भूतमन्यद्धर्मसमुद्भवम् ॥ ९३ ॥\nचित्रेण लिखितं यच्च विचित्रेण तथा परम् ॥\nहाटकेश्वरजे क्षेत्रे देवतीर्थयुगं स्थितम् ॥ ९४ ॥\nशूद्राख्यं ब्राह्मणीनाम तथान्यत्पद्ममंडितम् ॥\nतथा तत्रास्ति लिंगं च पुण्यं माहेश्वरं महत् ॥ ९५ ॥\nत्रयाणामथ तेषां च प्रभावात्सर्वमानवाः ॥\nअपि पापसमायुक्ताः प्रयांति त्रिदशालयम् ॥ ९६ ॥\nशून्या मे नरका जाताः सर्वे ते रौरवादयः ॥ ९७ ॥\nन कश्चिद्यजनं चक्रे न दानं न च तर्पणम् ॥\nदेवतानां पितॄणां च मनुष्याणां विशेषतः ॥ ९८ ॥\nतस्मान्मुक्तो मया सर्वो योऽधिकारस्तवोद्भवः ॥\nनियोजयस्व तत्रान्यं कञ्चिच्छक्ततमं ततः ॥ ९९ ॥\nअप्रमाणं स्थितं सर्वमेतत्पत्रद्वयं मम ॥\nतच्छ्रुत्वा पद्मजः प्राह समानीय शतक्रतुम् ॥ ६.१९८.१०० ॥\nगत्वा शीघ्रतमं मर्त्ये त्वं शक्र वचनान्मम ॥\nहाटकेश्वरजे क्षेत्रे तीर्थद्वयमनुत्तमम् ॥ १०१ ॥\nशूद्र्याख्यं ब्राह्मणीत्येव यच्च लिंगमनुत्तमम् ॥\nतत्रस्थं नाशय क्षिप्रं कृत्वा पांसुप्रवर्षणम् ॥ १०२ ॥\n॥ सूत उवाच ॥ ॥\nतच्छ्रुत्वा सत्वरं शक्रो गत्वा भूमितलं ततः ॥\nपांसुभिः पूरयामास ते तीर्थे लिंगमेव च ॥ १०३ ॥\nअद्यापि कलिकालेऽस्मिन्द्वाभ्यां गृह्य सुमृत्तिकाम् ॥\nस्नात्वा च तिलकं कार्यं सर्वपापविशुद्धये ॥ १०४ ॥\nचतुर्दशीदिने प्राप्ते सोमवारे च संस्थिते ॥\nद्वाभ्यां यः कुरुते श्राद्धं श्रद्धया परया युतः ॥\nगयाश्राद्धेन किं तस्य मनुः स्वायंभुवोऽब्रवीत् ॥ १०५ ॥\nएतद्वः सर्वमाख्यातं यत्पृष्टोऽस्मि द्विजोत्तमाः ॥\nयथा सा ब्राह्मणी जाता शूद्री चापि तथापरा॥१ ०६॥\nयश्चैतच्छृणुयाद्भक्त्या पठेद्वा द्विजसत्तमाः ॥\nसोऽपि तद्दिनजात्पापान्मुच्यते नात्र संशयः ॥ १०७ ॥\nएवं नरो न कः सिद्धस्तस्य लिंगस्य पूजनात्।।\nचिरायुश्च तथा जातो यथान्यो नात्र विद्यते।।१०८॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शूद्रीब्राह्मणीतीर्थद्वयमाहात्म्यवर्णनं नामाष्टनवत्युत्तरशततममोऽध्यायः॥"
  }
]
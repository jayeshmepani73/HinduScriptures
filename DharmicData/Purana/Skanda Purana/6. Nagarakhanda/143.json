[
  {
    "text": "॥ सूत उवाच ॥ ॥\nतथान्योऽपि च तत्रास्ति देवश्चित्रेश्वरो द्विजाः ॥\nचित्रपीठस्य मध्यस्थश्चित्रसौख्यप्रदो नृणाम् ॥ १ ॥\nयं दृष्ट्वा पूजयित्वा च स्नापयित्वाथवा नरः ॥\nमुच्यते परदारोत्थैः पातकैश्चोपपातकैः ॥ २ ॥\nधर्षयित्वा गुरोः पत्नीं कन्यां वा निजवंशजाम् ॥\nनीचां वा व्रतयुक्तां वा कामासक्तेन चेतसा ॥ ३ ॥\nचैत्रशुक्लचतुर्दश्यां यस्तं पूजयते नरः ॥\nस तत्पापं निहत्याशु स्वर्गलोकं ततो व्रजेत् ॥ ४ ॥\nतथा चित्रांगदस्तत्र जाबालिसहितो नृपः ॥\nकुमार्या सहितः सार्द्धं नग्नया तत्समुत्थया ॥\nसन्तिष्ठते तदग्रे तु शप्तो जाबालिना पुरा ॥ ५ ॥\nत्रयाणामपि यस्तेषां तस्मिन्नहनि निर्वपेत् ॥\nस इष्टां लभते नारीं सिद्धिं च मनसि स्थिताम् ॥ ६ ॥\n॥ ऋषय ऊचुः ॥ ॥\nकस्माज्जाबालिना शप्तः पूर्वं चित्रांगदो युवा ॥\nसा च तत्तनया कस्मात्कुमारी वस्त्रवर्जिता ॥ ७ ॥\nअद्यापि तिष्ठते तत्र विरुद्धं रूपमाश्रिता ॥\nजनहास्य करं नित्यं तस्मात्सूत वदस्व नः ॥ ८ ॥\n॥ सूत उवाच ॥ ॥\nआर्सोत्पूर्वं मुनिर्नाम्ना जाबालिरिति विश्रुतः ॥\nकौमारब्रह्मचर्येण येन चीर्णं तपः सदा ॥ ९ ॥\nहाटकेश्वरजं क्षेत्रं समासाद्य स सद्द्विजाः ॥\nबाल्येऽपि वयसि प्राप्ते समारेभे महत्तपः ॥ ६.१४३.१० ॥\nकृच्छ्रचांद्रायणादीनि पाराकाणि शनैःशनैः ॥\nकुर्वता तेन ते देवाः संनीता भयगोचरम् ॥ ११ ॥\nततः शक्रादयो देवाः संत्रस्ता मेरुमूर्धनि ॥\nमिलित्वा चक्रिरे मंत्रं तस्य विघ्नकृते मिथः ॥१२॥\nयद्यस्य तपसो वृद्धिरेवं यास्यति नित्यशः ॥\nच्यावयिष्यति तन्नूनं स्वर्गराज्याच्छतक्रतुम् ॥१३॥\nतस्माद्गच्छतु रंभाख्या तत्पार्श्वे ऽप्सरसां वरा ॥\nब्रह्मचर्यविघाताय तस्यर्षेर्भावितात्मनः ॥ १४ ॥\nब्रह्मचर्यं तपोमूलं यतः संकीर्तितं द्विजैः ॥\nतस्याभावात्परिक्लेशः केवलं न फलं व्रते ॥ १५ ॥\nएवं ते निश्चयं कृत्वा समाहूय ततः परम् ॥\nरंभामूचुर्महेंद्रेण सर्वे देवास्तदादरात् ॥ १६ ॥\nगच्छ शीघ्रं महाभागे जाबालिर्यत्र तिष्ठति ॥\nहाटकेश्वरजे क्षेत्रे तपोविघ्नाय तस्य वै ॥ १७ ॥\nते ते भावाः प्रयोक्तव्याः कथास्तास्ता मनोहराः ॥\nवर्धयंती तथा चित्ते तस्य कामं निरर्गलम् ॥ १८ ॥ ॥\n॥ रंभोवाच ॥ ॥\nस मुनिर्न विजानाति कामधर्मं सुरेश्वर ॥\nअरसज्ञं कथं देव करिष्यामि स्मरान्वितम्॥ १९ ॥\n॥ इन्द्र उवाच ॥ ॥\nएष यास्यति मद्वाक्याद्वसंतस्तस्य सन्निधौ ॥\nअस्य संदर्शनादेव भविष्यति स सस्मरः ॥ ६.१४३.२० ॥\nतस्माद्गच्छ द्रुतं तत्र सहानेन वरानने ॥\nसंसिद्धिर्जायते येन देवकृत्यं भवेद्द्रुतम् ॥ २१ ॥\nअथ सा तं प्रणम्योच्चैः प्रस्थिता धरणीतलम्॥\nवसंतेन समायुक्ता जाबालिर्यत्र तिष्ठति ॥ २२ ॥\nअथाकस्मादशोकस्य संजातः पुष्पसंचयः ॥\nतिलकस्य च चूतस्य मंजर्यः समुपस्थिताः ॥ २३ ॥\nशिशिरे च सरोजानि विकासं प्रापुरेव हि ॥\nववौ च सुरभिर्वायुर्दाक्षिणात्यः सुकामदः ॥ २४ ॥\nएतस्मिन्नंतरे प्राप्ता रंभा तत्र वराप्सराः ॥\nसलिलाशयतीरस्थो जाबालिर्यत्र तिष्ठति ॥। ॥ २५ ॥\nअक्षमालाधृतकरो जपन्मंत्रमनेकधा ॥\nअभीष्टं श्रद्धया युक्तो विधाय पितृतर्पणम् ॥ २६ ॥\nअथ संपश्यतस्तस्य मुक्त्वा वस्त्रपरिग्रहम् ॥१\nस्नानार्थं तज्जलं साऽथ प्रविवेश वराप्सराः ॥ २७ ॥\nविवस्त्रां तां समालोक्य सोऽपि यौवनशालिनीम्॥\nयाम्यानिलेन च स्पृष्टः कामस्य वशगो ऽभवत् ॥ २८ ॥\nततस्तस्याभवत्कंपस्तत्क्षणादेव सन्मुने ॥\nअक्षमाला कराग्राच्च पपात धरणीतले ॥ २९ ॥\nपुलकः सर्वगात्रेषु संजज्ञेऽतीव दारुणः ॥\nअश्रुपाताः पतंति स्म कोष्णाः प्लावितभूतलाः ॥ ३० ॥\nअथ तं क्षुभितं ज्ञात्वा चित्तज्ञा सा वराप्सराः ॥\nनिर्गत्य सलिलात्तस्माच्चक्रे वस्त्रपरिग्रहम्॥ ॥ ३१ ॥\nततस्तस्यांतिके गत्वा प्रणिपत्य कृतादरा ॥\nप्रोवाच मधुरं वाक्यं वर्द्धंती तस्य तन्मतम् ॥ ३२ ॥\nआश्रमे सकलं ब्रह्मन्कच्चित्ते कुशलं मुने ॥\nस्वाध्याये तपसि प्राज्ञ शिष्येषु मृगपक्षिषु ॥ ३_३ ॥\n॥ मुनिरुवाच॥ ॥ ९॥\nकुशलं मे वरारोहे सर्वत्रैवाधुना स्थितम्॥\nविशेषेणात्र संप्राप्ता सर्वलक्षणलक्षिता॥३४॥\nका त्वं वद महाभागे मम मन्मथवर्धनी॥\nकिं देवी वासुरी वा किं पन्नगी किं तु मानुषी॥३५॥\nनिवेदय शरीरे मे किं न पश्यसि वेपथुम्॥\nनिरर्गलश्च रोमांचो बाष्पपूरश्च नेत्रजः॥३६॥\nरंभोवाच॥\nकिं ते गात्रस्वभावोऽयम् किं वान्यो व्याधिसंभवः ॥\nकच्चिदेव न ते स्वास्थ्यं प्रपश्यामि शरीरजम् ॥ ३७ ॥\n॥ मुनिरुवाच ॥ ॥\nन मे गात्रस्वभावो न व्याधिभिश्च सुलोचने ॥\nशृणुष्व कारणं कृत्स्नं येनेदृक्संस्थितं वपुः ॥ ३८ ॥\nयावती वर्तते वेला तव दर्शनसंभवा ॥\nतावत्कालमिदं रूपं मम गात्रसमुद्भवम् ॥ ३०. ॥\nतदहं मन्मथाविष्टो दर्शनात्तव शोभने ॥\nब्रह्मचर्यपरोपीत्थं महाव्रतधरोऽपि च ॥ ६.१४३.४० ॥\n॥ रंभोवाच । ॥\nयद्येवं ब्राह्मणश्रेष्ठ मां भजस्व यथासुखम् ॥\nनात्र कश्चिद्भवेद्दोषः पण्यनारी यतोऽस्म्यहम् ॥ ४१ ॥\nसाधारणा वयं विप्र यतः सृष्टाः स्वयंभुवा ॥\nसर्वेषामेव लोकानां विशेषेण द्विजन्मनाम् ॥ ४२ ॥\nअहं चापि समालोक्य त्वां मुने मन्मथोपमम् ।\nहता कामशरैस्तीक्ष्णैर्न च गंतुं समुत्सहे ॥ ॥ ४३ ॥\nमया दृष्टाः सुराः पूर्वं यक्षा विद्याधरास्तथा ॥\nसिद्धाश्च किंनरा नागा गुह्यकाः किमु मानुषाः ॥ ४४ ॥\nनेदृग्रूपं वपुस्तेषामेकस्यापि विलोकितम् ॥\nमध्ये ब्राह्मणशार्दूल तस्माद्भक्तां भजस्व माम् ॥ ४५ ॥\nयो नारीं कामसंतप्तां स्वयं प्राप्तां परित्यजेत् ॥\nस मूर्खः पच्यते घोरे नरके शाश्वतीः समाः ॥ ४६ ॥\nएवमुक्त्वा तया सोऽथ परिष्वक्तो महामुनिः ॥\nअनिच्छन्नपि वाक्येन हृदयेन च सस्पृहः ॥ ४७ ॥\nततो लतानि कुंजे तं समानीय मुनीश्वरम् ।\nकामशास्त्रोदितैर्भावै रराम कृत्रिमैर्मुनिम् ॥ ४८ ॥\nएवं तया समं तत्र स्थितो यावद्दिनक्षयम् ॥\nकामधर्मसमासक्तः संत्यक्ताशेषकर्मकः ॥ ४९ ॥\nततो निष्कामतां प्राप्तो लज्जया परिवारितः ॥\nविससर्ज च तां रंभां शौचं चक्रे ततः परम् ॥ ६.१४३.५० ॥\nसापि तेन विनिर्मुक्ता कृतकृत्या विलासिनी ।\nप्रहृष्टा प्रययौ तत्र यत्र देवाः सवासवाः ॥ ५१ ॥\nइति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये जाबालिक्षोभणोनाम त्रिचत्वारिंशदुत्तरशततमोऽध्यायः ॥ १४३ ॥"
  }
]
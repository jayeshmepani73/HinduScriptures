[
  {
    "text": "॥ ईश्वर उवाच ॥ ॥\nएतत्ते पूजनं विष्णोः षोडशोपायसंभवम् ॥\nकथितं यद्द्विजः कृत्वा प्राप्नोति परमं पदम् ॥ १ ॥\nतथा च क्षत्रियविशां करणान्मुक्तिरुत्तमा ॥\nशूद्राणां नाधिकारोऽस्मिन्स्त्रीणां नैव कदाचन ॥ २ ॥\n॥ कार्तिकेय उवाच ॥ ॥\nशूद्राणां च तथा स्त्रीणां धर्मं विस्तरतो वद ॥\nकेन मुक्तिर्भवेत्तेषां कृष्णस्याराधनं विना ॥ ३ ॥\n॥ ईश्वर उवाच ॥ ॥\nसच्छूद्रैरपि नो कार्या वेदाक्षरविचारणा ॥\nन श्रोतव्या न पठ्या च पठन्नरकभाग्भवेत् ॥ ४ ॥\nपुराणानां नैव पाठः श्रवणं कारयेत्सदा ॥\nस्मृत्युक्तं सुगुरोर्ग्राह्यं न पाठः श्रवणादिकम् ॥ ५ ॥\n॥ स्कंद उवाच ॥ ॥\nसच्छूद्राः के समाख्यातास्तांश्च विस्तरतो वद ॥\nके संतः के च शूद्राश्च सच्छूद्रा नामतश्च के ॥ ६ ॥\n॥ ईश्वर उवाच ॥ ॥\nधर्मोढा यस्य पत्नी स्यात्स सच्छूद्र उदाहृतः ॥\nसमानकुलरूपा च दशदोषविवर्जिता ॥ ७ ॥\nउद्वोढा वेदविधिना स सच्छूद्रः प्रकीर्तितः ॥\nअक्लीवाऽव्यंगिनी शस्ता महारोगाद्यदूषिता ॥ ८ ॥\nअनिंदिता शुभकला चक्षुरोगविवर्जिता ॥\nबाधिर्यहीना चपला कन्या मधुरभाषिणी ॥ ९ ॥\nदूषणैर्दशभिर्हीना वेदोक्तविधिना नरैः ॥\nविवाहिता च सा पत्नी गृहिणी यस्य सर्वदा ॥ 6.241.१० ॥\nसच्छूद्रः स तु विज्ञेयो देवादीनां विभागकृत् ॥\nपुण्यकार्येषु सर्वेषु  प्रथमं सा प्रकीर्तिता ॥ ११ ॥\nतया सुविहितो धर्मः संपूर्णफलदायकः ॥\nचातुर्मास्ये विशेषेण तया सह गुणाधिकः ॥ १२ ॥\nभार्यारतिः शुचिर्भृत्यादीनां पोषणतत्परः ॥\nश्राद्धादिकारको नित्यमिष्टापूर्त्तप्रसाधकः ॥ १३ ॥\nनमस्कारान्तमन्त्रेण नामसंकीर्तनेन च ॥\nदेवा स्तस्य च तुष्यन्ति पंचयज्ञादिकैः शुभैः ॥ १४ ॥\nस्नानं च तर्पणं चैव वह्निहोमोऽप्यमंत्रकः ॥\nब्रह्मयज्ञोऽतिथेः पूजा पंचयज्ञान्न संत्यजेत् ॥ १५ ॥\nकार्यं स्त्रीभिश्च शूद्रैश्च ह्यमंत्रं पंचयज्ञकम् ॥\nपंचयज्ञैश्च संतुष्टा यथैषां पितृदेवताः ॥ १६ ॥\nतथा पतिव्रतायाश्च पतिशुश्रूषया सदा ॥\nपतिव्रताया देहे तु सर्वे देवा वसंति हि ॥ १७ ॥\nअतस्ताभ्यां समेताभ्यां धर्मादीनां समागमः ॥\nयदोभयोर्मते पृष्टे संतुष्टाः पितृदेवताः ॥ १८ ॥\nकार्यादीनां च सर्वेषां संगमस्तत्र नित्यदा ॥\nचातुर्मास्ये समायाते विष्णुभक्त्या तयोः शिवम् ॥ १९ ॥\nसमानजातिसंभूता पत्नी यस्य धृता भवेत् ॥\nपूर्वो भर्त्ताऽर्द्धभागी स्याद्द्वितीयस्य न किंचन ॥ 6.241.२० ॥\nअर्थकार्याधिकारोऽस्यास्तेन धर्मार्धधारिणी ॥\nस्वंस्वं कृतं सदैव स्यात्तयोः कर्म शुभाशुभम् ॥ ॥ २१ ॥\nयाऽनुगच्छति भर्तारं मृतं सुतपसा द्विज ॥\nसाध्वी सा हि परिज्ञेया तया चोद्ध्रियते कुलम् ॥ २२ ॥\nअन्यजातेर्मृतस्याथ धृता वापि विवाहिता ॥\nवैश्वानरस्य मार्गेण सा तमुद्धरते पतिम् ॥ २३ ॥\nयथा जलाच्च जंबालः कृष्यते धार्मिकैर्नृभिः ॥\nएवमुद्धरते साध्वी भर्त्तारं याऽनुग च्छति ॥ २४ ॥\nअन्यजातिसमुद्भूता अन्येन विधृता यदि ॥\nतावुभौ धर्मकार्येषु संत्याज्यौ नित्यदा मतौ ॥ २५ ॥\nस्वंस्वं कर्म प्रकुरुतः सत्कर्म जं स्वकं फलम् ॥\nतस्माद्वरिष्ठा हीना वा सत्कुल्या शूद्रसंभवैः ॥ २६ ॥\nधृता न कार्या सा पत्नी यत्करोति न वर्द्धते ॥\nतया सह कृतं पुण्यं वर्द्धते दशधोत्तरम् ॥ २७ ॥\nअनन्ततृप्तिदं नैव तत्सुतैरपि वा तथा ॥\nक्रयक्रीता च या कन्या दासी सा परिकीर्तिता ॥ २८ ॥\nसच्छूद्रस्याधिकारे सा कदाचिन्नैव जायते ॥\nया कन्या स्वयमुद्यम्य पित्रा दत्ता वराय च ॥ २९ ॥\nविवाहविधिनोदूढा पितृदेवार्थसाधिनी ॥\nसुलक्षणा विनीता सा विवेकादिगुणा शुभा ॥ 6.241.३० ॥\nसच्चरित्रा पतिपरा सा तेभ्यो दातुमर्हति ॥\nविशुद्धकुलजा कन्या धर्मोढा धर्मचारिणी ॥ ३१ ॥\nसा पुनाति कुलं सर्वं मातृतः पितृतस्तथा ॥\nएष एव मया प्रोक्तः सच्छूद्राणां परो विधिः ॥ ३२ ॥\nअधोजातिसमुद्भूता सच्छूद्रात्क्रमहीनजा ॥\nविवाहो दशधा तेषां दशधा पुत्रता भवेत् ॥ ३३ ॥\nचत्वार उत्तमाः प्रोक्ता विवाहा मुनिसत्तम ॥\nशेषाः सर्वप्रकृतिषु कथिताश्च पुराविदैः । ३४ ॥\nप्राजापत्यस्तथा ब्राह्मो दैवार्षो चातिशोभना ॥\nगांधर्वश्चासुरश्चैव राक्षसश्च पिशाचकः ॥३५॥\nप्रातिभो घातनश्चेति विवाहाः कथिता दश ॥\nएते हि हीनजातीनां विवाहाः परिकीर्तिताः ॥३६॥\nऔरसः क्षेत्रजश्चैव दत्तः कृत्रिम एव च ॥\nगूढोत्पन्नोऽपविद्धश्च कानीनश्च सहोढजः ॥३७॥\nक्रीतः पौनर्भवश्चापि पुत्रा दशविधाः स्मृताः ॥\nऔरसादपि हीनाश्च तेऽपि तेषां शुभावहाः ॥ ३८ ॥\nअष्टादशमिता नीचाः प्रकृतानां यथातथा ॥\nविधिनैव क्रिया नैव स्मृति मार्गोऽपि नैव च ॥३९॥\nतासां ब्राह्मणशुश्रूषा विष्णुध्यानं शिवार्चनम् ॥\nअमन्त्रात्पुण्यकरणं दानं देयं च वै सदा ॥6.241.४॥।\nन दानस्य क्षयो लोके श्रद्धया यत्प्रदीयते ॥\nअश्रद्धयाऽशुचितया दानं वैरस्यकारणम् ॥ ४१ ॥\nअहिंसादि समादिष्टो धर्मस्तासां महाफलः ॥\nचातुर्मास्ये विशेषेण त्रिदिवेशादिसेवया ॥४२॥\nसुदर्शनैस्तथा धर्मः सेव्यते ह्यविरोधिभिः [।\nसच्छूद्रैर्दानपुण्यैश्च द्विजशुश्रूषणादिभिः॥४३॥\nवृत्तिश्च सत्यानृतजा वाणिज्यव्यव हारजा ॥\nअशीतिभागमारद्याद्व्याजाद्वार्धुषिकः शते ॥४४॥\nसपादभागवृद्धिस्तु क्षत्त्रियादिषु गृह्यते ॥\nएवं न बन्धो भवति पातकस्य कदाचन॥४५॥\nप्रातःकर्म सुरेशानां मध्याह्ने द्विजसेवनम् ॥\nअपराह्णेऽथ कार्याणि कुर्वन्मर्त्यः सुखी भवेत् ॥ ४६ ॥\nगृहस्थैश्च सदा भाव्यं यावज्जीवं क्रियापरैः ॥\nपंचयज्ञरतैश्चैवातिथिद्विजसुपूजकैः ॥ ४७ ॥\nविष्णुभक्तिरतैश्चैव वेदमन्त्रविपाठकैः ॥\nसततं दानशीलैश्च दीनार्तजनवत्सलैः ॥ ४८ ॥\nक्षमादिगुणसंयुक्तैर्द्वादशाक्षरपूजकैः ॥\nषडक्षरमहोद्गारपरमानन्दपूरितैः ॥ ४९ ॥\nसदपत्यैः सदाचारैः सतां शुश्रूषणैरपि ॥\nविमत्सरैः सदा स्थेयं तापक्लेशविवर्जितैः ॥ 6.241.५० ॥\nप्रव्रज्यावर्जनैरेवं सच्छूद्रैर्धर्मतत्परैः ॥\nतोषणं सर्वभूतानां कार्यं वित्तानुसारतः ॥ ५१ ॥\nसदा विष्णुशिवादीनां ये भक्तास्ते नराः सदा ॥\nदेववद्दिवि दीव्यंति चातुर्मास्ये विशेषतः ॥ ५२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये शेषशाय्युपाख्यान ब्रह्मनारदसंवादे चातुर्मास्यमाहात्म्ये तपोऽधिकारे सच्छूद्रकथनंनामैकचत्वारिंशदुत्तरद्विशततमोऽध्यायः ॥ ॥ २४१ ॥"
  }
]
[
  {
    "text": "॥ ऋषय ऊचुः ॥ ॥\nकेनासौ मुनिशार्दूलो मांडव्यः सुमहातपाः ॥\nशूलायां स्थापितः केन कारणेन च नो वद ॥ १ ॥\n॥ सूत उवाच ॥ ॥\nस मांडव्यो मुनिः पूर्वं तीर्थयात्रां समाचरन् ॥\nअस्मिन्क्षेत्रे समायातः श्रद्धया परया युतः ॥ २ ॥\nविश्वामित्रीयमासाद्य सत्तीर्थं पावनं महत् ॥\nपितॄणां तर्पणं चक्रे भास्करं प्रति स व्रती ॥ ३ ॥\nजपन्विभ्राडिति श्रेष्ठं सूक्तं भास्करवल्लभम् ॥\nएतस्मिन्नंतरे चौरो लोप्त्रमादाय कस्यचित् ॥ ४ ॥\nकोपि तत्र समायातः पृष्ठे लग्नैर्जनैर्द्विजाः ॥\nततश्चौरोऽपि तं दृष्ट्वा मौनस्थं मुनिसत्तमम् ॥ ५ ॥\nलोप्त्रं मुक्त्वा तदग्रेऽथ प्रविवेश गुहांतरे ॥\nएतस्मिन्नंतरे प्राप्तास्ते जना लोप्त्रहेतवे ॥ ६ ॥\nदृष्ट्वा लोप्त्रं तदग्रस्थं तमूचुर्मुनिपुंगवम् ॥\nमार्गेणानेन चायातो लोप्त्रहस्तो मलिम्लुचः ॥\nब्रूहि शीघ्रं महाभाग केन मार्गेण निर्गतः ॥ ७ ॥\nस च जानन्नपि प्राज्ञो गुहासंस्थं मलिम्लुचम् ॥\nन किंचिदपि चोवाच मौनव्रत परायणः ॥ ८ ॥\nअसकृत्प्रोच्यमानोऽपि परचिंतासमन्वितः ॥\nयदा प्रोवाच नो किंचित्स रक्षंश्चौरजीवितम् ॥ ९ ॥\nततस्तैर्मंत्रितं सर्वैरेष नूनं मलिम्लुचः ॥\nसंप्राप्तः पृष्ठतोऽस्माभिर्मुनिरूपो बभूव ह ॥ ६.१३७.१० ॥\nअविचार्य ततः सर्वैराभीरैस्तैर्दुरात्मभिः॥\nशूलीमारोपितः सद्यो नीत्वा किंचिद्वनांतरम् ॥ ११ ॥\nएवं प्राप्ता तदा शूली मुनिना तेन दारुणा ॥\nपूर्वकर्मविपाकेन दोषहीनेन धीमता ॥१२॥\nइतिश्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मांडव्यशूलीप्राप्तिवृत्तान्तवर्णनंनाम सप्तत्रिंशदुत्तरशततमोक्ययायः ॥ १३७ ॥ ॥ ध ॥"
  }
]
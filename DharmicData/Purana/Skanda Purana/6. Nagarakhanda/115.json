[
  {
    "text": "त्रिजातो ब्राह्मणस्तत्र किन्नामा कस्य सम्भवः ॥\nकिंगोत्रश्चैव किंसंज्ञः कीर्तयस्व महामते ॥ १ ॥\nकिं कुलीनैर्गुणाढ्यैर्वा तेजोविद्याविचक्षणैः ॥\nत्रिजातोऽपि वरं सोऽपि स्वं स्थानं येन चोद्धृतम् ॥ २ ॥\nसूत उवाच ॥ ॥ सांकृत्यस्य मुनेर्वंशे स संभूतो द्विजोत्तमः ॥\nप्रभाव इति विख्यातो दत्तसंज्ञो निमेः सुतः ॥ ३ ॥\nस एवं स्थानमुद्धृत्य चकारायतनं शुभम् ॥\nत्रिजातेश्वरनाम्ना च देवदेवस्य शूलिनः ॥ ४ ॥\nतमाराध्य दिवा नक्तं सम्यक्छ्रद्धासमन्वितः॥\nसशरीरो गतः स्वर्गं ततः कालेन केनचित् ॥ ५ ॥\nयस्तं पश्यति सद्भक्त्या स्नापयेद्विषुवे सदा ॥\nन त्रिजातः कुले तस्य कथञ्चिदपि जायते ॥ ६ ॥\n॥ ऋषय ऊचुः ॥ ॥\nयानि गोत्राणि नष्टानि यानि संस्थापितानि च॥\nनामतस्तानि नो ब्रूहि तत्पुरं सूत नन्दन ॥ ७ ।।\n॥ सूत उवाच ॥ ॥\nतत्रोपमन्युगोत्रा ये क्रौंचगोत्रसमुद्भवाः ॥\nकैशोर्यं गोत्रसंभूतास्त्रैवणेया द्विजोत्तमः ८ ॥\nते भूयोऽपि न संप्राप्ता यथा गोत्रचतुष्टयम् ॥\nतत्पूर्वकं शुकादीनां यन्नष्टं नागजाद्भयात् ॥ ९ ॥\nशेषान्वः संप्रवक्ष्यामि ब्राह्मणान्गोत्रसंभवान् ॥\nकौशिकान्वयसं भूताः षड्विंशतिश्च ते स्मृताः ॥ १० ॥\nकश्यपान्वयसंभूताः सप्ताशीतिर्द्विजोत्तमाः ॥\nलक्ष्मणान्वयसंभूता एकविंशतिरागताः ॥ ११ ॥\nतत्र नष्टाः पुनः प्राप्तास्तस्मिन्स्थाने सुदुःखिताः ॥\nभारद्वाजास्त्रयः प्राप्ताः कौंडनीयाश्चतुर्दश ॥ १२ ॥\nरैतिकानां तथा विंशत्पाराशर्याष्टकं तथा ॥\nगर्गाणां च द्विविंशं च हारीतानां विविंशतिः ॥ १३ ॥\nऔर्वभार्गवगोत्राणां पञ्चविंशदुदाहृताः ॥\nगौतमानां च षड्विंशमालूभायनविंशतिः ॥ १४ ॥\nमांडव्यानां त्रिविंशच्च बह्वृचानां त्रिविंशतिः ॥\nसांकृत्यानां विशिष्टानां पृथक्त्वेन दशैव तु ॥ १५ ॥\nतथैवांगिरसानां च पंच चैव प्रकीर्तिताः ॥\nआत्रेया दश संख्याताः शुक्लात्रेयास्तथैव च ॥ १६ ॥\nवात्स्याः पञ्च समाख्याताः कौत्साश्च नव सप्त वै ॥\nशांडिल्या भार्गवाः पञ्च मौद्गल्या विंशतिः स्मृताः ॥।७॥\nबौधायनाः कौशलाश्च त्रिंशन्मात्राः प्रकीर्तिताः ॥\nअथर्वाः पंचपंचाशन्मौनसाः सप्तसप्ततिः ॥।८॥\nयाजुषास्त्रिंशतिः ख्याताश्च्यावनाः सप्त विंशतिः ॥\nआगस्त्याश्च त्रयस्त्रिंशज्जैमिनेया दशैव तु ॥ १९॥\nनैवृताः पंचपंचाशत्पाठीनाः सप्ततिर्द्विजाः ॥\nगोभिलाश्चापि काक्वाश्च पंचपंच द्विजाः स्मृताः ॥२॥।\nऔशनसाश्च दाशार्हास्त्रयस्त्रय उदाहृताः ॥\nलोकाख्यानां तथा षष्टिरैणिशानां द्विसप्ततिः ॥२१॥।\nकापिष्ठलाः शार्कराख्या दत्ताख्याः सप्तसप्ततिः ॥\nशार्कवानां शतं प्रोक्तं दार्ज्यानां सप्तसप्ततिः॥२२॥\nकात्यायन्यास्त्रयोऽधिष्ठा वैदिशाश्च त्रयः स्मृताः ॥\nकृष्णात्रेयास्तथा पंच दत्तात्रेया स्तथैव च ॥२३॥\nनारायणाः शौनकेया जाबालाः शतसंख्यया ॥\nगोपाला जामदन्याश्च शालिहोत्राश्च कर्णिकाः ॥२४॥\nभागुरायणकाश्चैव मातृकास्त्रैणवास्तथा॥\nसर्वे ते ब्राह्मणश्रेष्ठाः क्रमेण द्विजसत्तमाः ॥२५॥\nएतेषामेव सर्वेषां सत्काराय द्विजोतमाः ॥\nचत्वारिंशत्तथाष्टौ च पुरा प्रोक्ताः स्वयंभुवा ॥२६॥\nते सर्वे च पृथक्त्वेन निर्दिष्टाः पद्मयोनिना ॥\nसंध्यातर्पणकृत्यानि वैश्वदेवोद्भवानि च ॥\nश्राद्धानि पक्षकृत्यानि पितृपिंडांस्तथैव च ॥२७॥\nयज्ञोपवीतसंयुक्ताः प्रवराश्चैव कृत्स्नशः ॥\nतथा मौंजीविशेषाश्च शिखाभेदाः प्रकीर्तिताः ॥ २८ ॥\nत्रिजातेन समाराध्य देवदेवं पितामहम् ॥\nतेषां कृत्वा द्विजेद्राणामात्मकीर्तिकृते तदा ॥ २९ ॥\n॥ ऋषय ऊचुः ॥ ॥\nकथं सन्तोषितो ब्रह्मा त्रिजातेन महात्मना ॥\nकर्मकांडं कथं भिन्नं कृतं तेन महात्मना ॥\nसर्वं विस्तरतो ब्रूहि परं कौतूहलं हि नः ॥ ३० ॥\n॥ सूत उवाच ॥ ॥\nतस्यार्थे ब्राह्मणैः सर्वैस्तोषितः प्रपितामहः ॥\nअनेनैवोद्धृतं स्थानमस्माकं सकलं विभो ॥ ३१ ॥\nतस्मादस्य विभो यच्छ वेदज्ञानमनुतमम् ॥\nयेन कर्मविशेषाश्च जायतेऽत्र पुरोत्तमे ॥ ३२ ॥\nएतस्य च गुरुत्वं च प्रसादात्तव पद्मज ॥\nयथा भवति देवेश तया नीतिर्विधीयताम् ॥ ३३ ॥\nब्रह्मा ददौ ततस्तस्य मंत्रग्राममनुत्तमम् ॥\nयेन विज्ञायते सर्वं वेदार्थो यज्ञकर्म च ॥ ३४ ॥\nततः प्रोवाच तान्सर्वान्प्रहष्टेनातरात्मना ॥\nएष वेदार्थसंपन्नो भविष्यति महायशाः ॥ ३५ ॥\nभर्तृयज्ञ इति ख्यातो यज्ञकर्मविचक्षणः ॥\nयदेव वक्ति युष्माकं क्रियाकांडमशंकितैः ॥ ३ ॥\nतत्कार्यं स्वर्गमोक्षाय मम वाक्यात्प्रबोधितैः ॥\nवेदार्थानेष सर्वेषां युष्माकं योजयिष्यति ॥ ३७ ॥\nये चान्येषु च देशेषु स्थानेषु च गताः क्वचित् ॥\nएतत्स्थानं परित्यज्य सत्यमेतद्विजोत्तमाः ॥ ३८ ॥\nवेदस्थाने च बुद्ध्यैष यत्कर्म प्रचरिष्यति ॥\nनानृते वाथ पापे च वाणी चास्य चरिष्यति ॥ ३९ ॥\nएवमुक्त्वा स देवेशो विरराम पितामहः ॥\nभर्तृयज्ञोऽपि ताः सर्वाश्चक्रे यज्ञक्रियाः शुभाः ॥ ६.११५.४० ॥\nब्राह्मणानां हितार्थाय श्रुत्यर्थं तस्य केवलम् ॥\nदशप्रमाणाः संप्रोक्ताः सर्वे ते ब्राह्मणोत्तमाः ॥ ४१ ॥\nचतुःषष्टिषु गोत्रेषु ह्येवं ते ब्राह्मणोत्तमाः ॥\nतेन तत्र समानीतास्त्रिजातेन महात्मना ॥ ४२ ॥\nतेषामेकत्र जातानि दशपंचशतानि च ॥\nसामान्य भोगमोक्षाणि तानि तेन कृतानि च ॥ ४३ ॥\nअष्टषष्टिविभागेन पूर्वमायुव्ययोद्भवम् ॥\nतत्रासीदथ गोत्रे च पुरुषाणां प्रसंख्यया ॥ ४४ ॥\nततः प्रभृति सर्वेषां सामान्येन व्यवस्थितम् ॥\nत्रिजातस्य च वाक्येन येन दूरादपि द्रुतम् ॥ ४५ ॥\nसमागच्छंति विप्रेन्द्राः पुरवृद्धिः प्रजायते ॥\nन कश्चिद्याति संत्यक्त्वा दौस्थ्यादन्यत्र च द्विजाः ॥ ४६ ॥\nततस्तेषां सुतैः पौत्रैर्नप्तृभिश्च सहस्रशः ॥\nदौहित्रैर्भागिनेयैश्च भूयो भूरि प्रपूरितम् ॥ ॥ ४७ ॥\nतत्पुरं वृद्धिमायाति दूर्वांकुरैरिव द्विजाः ॥\nकांडात्कांडात्प्ररोहद्भिः संख्याहीनैरनेकधा ॥ ४८ ॥\n॥ सूत उवाच ॥ ॥\nएतद्वः सर्वमाख्यातं गोत्रसंख्यानकं शुभम् ॥\nऋषीणां कीर्तनं चापि सर्वपातकनाशनम् ॥ ४९ ॥\nयश्चैतत्पठते नित्यं शृणुयाद्वा प्रभक्तितः ॥\nन स्यात्तस्य कुलच्छेदः कदाचिदपि भूतले ॥ ६.११५.५० ॥\nतथा विमुच्यते पापैराजन्ममरणोद्भवैः ॥\nन पश्यति वियोगं च कदाचित्प्रियसंभवम् ॥ ५१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽष्टषष्टितीर्थोपाख्याने भर्तृयज्ञकृतयज्ञविधानमुनिगोत्रवर्णनंनाम पंचदशोत्तरशततमोऽध्यायः ॥ ११५ ॥ ॥ छ ॥"
  }
]
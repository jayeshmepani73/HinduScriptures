[
  {
    "text": "॥ सूतउवाच ॥ ॥\nतथान्योऽपि हि तत्रास्ति देवो मिष्टान्नदायकः ॥\nयस्य संदर्शनादेव मिष्टान्नं लभते नरः ॥ १ ॥\nआसीत्पूर्वं नृपो नाम्ना वसुसेन इति स्मृतः ॥\nआनर्त्ताधिपतिः ख्यातो बृहत्कल्पे द्विजोत्तमाः ॥ २ ॥\nअत्यैश्वर्यसमायुक्तो गजवाजिरथान्वितः ॥\nजितारिपक्षस्तेजस्वी दाता भोगी जितेंद्रियः ॥ ३ ॥\nस संक्रांतौ व्यतीपाते ग्रहणे रवि सोमयोः ॥\nपर्वकालेषु चान्येषु विविधेषु सुभक्तितः ॥ ४ ॥\nप्रयच्छति द्विजातिभ्यो रत्नानि विविधानि च ॥\nइंद्रनीलमहानीलविद्रुमस्फटिकादि च ॥ ५ ॥\nमाणिक्यमौक्तिकान्येव विद्रुमाणि विशेषतः ॥\nहस्त्यश्वरथयानानि वस्त्राणि विविधानि च ॥ ६ ॥\nन कस्यचित्प्रदद्यात्स सस्यं ब्राह्मणसत्तमाः ॥\nअतीव सुलभं मत्वा तथा तोयं विशेषतः॥ ७ ॥\nततो राज्यं चिरं कृत्वा दृष्ट्वा पुत्रोद्भवान्सुतान् ॥\nकालधर्ममनुप्राप्तः कस्मिंश्चित्कालपर्यये ॥ ८ ॥\nततश्च मंत्रिभिस्तस्य सत्यसेन इति स्मृतः ॥\nअभिषिक्तः सुतो राज्ये वीर्योदार्यसमन्वितः ॥ ९ ॥\nवसुसेनोऽपि संप्राप्य स्वर्गं दानप्रभावतः ॥\nदिव्यांबरधरो भूत्वा दिव्यरत्नैर्विभूषितः ॥ ६.१४१.१० ॥\nसेव्यमानोऽप्सरोभिश्च विमानवरमाश्रितः ॥\nबभ्राम सर्वलोकेषु स्वेच्छया क्षुत्समावृतः ॥ ११ ॥\nपिपासाकुलचित्तश्च मुखेन परिशुष्यता ॥\nन कंचिद्ददृशे तत्र भुंजानमपरं दिवि ॥ १२ ।\nन च पानसमासक्तं न सस्यं सलिलं न च ॥ १३ ॥\nततो गत्वा सहस्राक्षमुवाच द्विजसत्तमाः ॥\nक्षुत्तृषावृतदेहस्तु लज्जयाऽधोमुखः स्थितः ॥ १४ ॥\nनैवात्र दृश्यते कश्चित्क्षुत्तृषापरिपीडितः ॥\nमां मुक्त्वा विबुधश्रेष्ठ तत्किमेतद्वदस्वमे ॥ १५ ॥\nएष मे स्वर्गरूपेण नरकः समुपस्थितः ॥\nकिमेतैर्भूषणैर्वस्त्रैर्विमानादिभिरेव च ॥ १६ ॥\nक्षुधा संपीड्यमानस्य स्वर्गमेतच्छचीपते ॥\nअग्नितुल्यं समुद्दिष्टं मम चित्तेऽपि वर्तते ॥ १७ ॥\nतस्मात्कुरु प्रसादं मे यथा क्षुन्न प्रबाधते ॥\nनोचेत्क्षिप सुरश्रेष्ठ रौरवे नरके द्रुतम् ॥१८॥ ॥\n॥ इंद्रउवाच ॥ ॥\nअनर्होसि महीपाल नरकस्य त्वमेव हि ॥\nत्वया दानानि दत्तानि संख्याहीनानि सर्वदा॥१९॥\nपरं किं तु क्वचिन्नान्नं दत्तं राजन्न चोदकम्॥\nन किंचिदपि संचिंत्य यतः सुलभमेव हि ॥६.१४१.२॥।\nतोयं सान्नं सदा दद्यादन्नं चैव सदक्षिणम्॥\nय इच्छेच्छाश्वतीं तृप्तिमिह लोके परत्र च ॥ २१ ॥\nतस्मात्त्वं हि क्षुधाविष्टः स्वर्गे चैव महीपते ॥\nभूषितो भूषणैः श्रेष्ठैर्विमानवरमाश्रितः ॥ २२ ॥\n॥ राजोवाच ॥ ॥\nअस्ति कश्चिदुपायोऽत्र देवौ वा मानुषोऽपि वा ॥\nक्षुत्पिपासेऽतितीव्रे मे विनाशं येन गच्छतः ॥२३॥\n॥ इन्द्र उवाच ॥ ॥\nयदि कश्चित्सुतस्तुभ्यं विप्रेभ्यः सततं जलम्॥\nददाति च सदा सस्यं तत्ते तृप्तिः प्रजायते ॥ २४ ॥\nनान्यथा पार्थिवश्रेष्ठ एकस्मिन्नपि वासरे ॥\nअदत्तस्य तव प्राप्तिः सत्यमेतन्मयोदितम् ॥२५॥\nसोऽपि भूमिपतेः पुत्रस्तव यच्छति नोदकम्॥\nन च सस्यं द्विजातिभ्यस्त्वन्मार्गमनुसंचरन्॥२६॥\nएतस्मिन्नंतरे प्राप्तो नारदो मुनिसत्तमः॥\nब्रह्मलोकात्स्थितौ यत्र तौ भूमिपसुरेश्वरौ ॥ २७ ॥\nततः शक्रः समुत्थाय तस्मै तुष्टिसमन्वितः ॥\nअर्घं दत्त्वा विधानेन सादरं चेदमब्रवीत् ।ाr २८ ॥\nकुतः प्राप्तोऽसि विप्रेंद्र प्रस्थितः क्व च सांप्रतम्॥\nकेन कार्येण चेद्गुह्यं न तेऽस्ति वद सांप्रतम्॥ २९  ॥\nनारद उवाच ॥ ॥\nब्रह्मलोकादहं प्राप्तः प्रस्थितस्तु धरातले ॥\nतीर्थयात्राकृते शक्र नान्यदस्तीह कारणम् ॥ ६.१४१.३० ॥\n॥ सूत उवाच ॥ ॥\nतच्छ्रुत्वा स नृपो हृष्टस्तमुवाच मुनीश्वरम् ॥\nप्रसादः क्रियतां मह्यं दीनस्य मुनिपुंगव ॥ ३१ ॥\nत्वया भूमितले वाच्यो मम पुत्रो महीपतिः ॥\nआनर्त्ताधिपतिः ख्यातः सत्यसेन इति प्रभो ॥ ॥ ३२ ॥\nतव तातो मया दृष्टः शक्रस्य सदनं प्रति ॥\nक्षुत्पिपासापरीतांगो दीनात्मा देवमध्यगः ॥ ३३ ॥\nतस्मात्पुत्रोऽसि चेन्मह्यं त्वं सत्यं परिरक्षसि ॥\nतन्मन्नाम्ना प्रयच्छोच्चैः सस्यानि सलिलानि च ॥ ३४ ॥\nस तथेति प्रतिज्ञाय नारदो मुनिसत्तमः ॥\nअनुज्ञाप्य सहस्राक्षं प्रस्थितो भूतलं प्रति ॥ ३५ ॥\nततः क्रमेण तीर्थानि भ्रममाणः स सद्द्विजः ॥\nआनर्त्तविषयं प्राप्य सत्यसेनमुपाद्रवत् ॥ ३६ ॥\nअथ संपूजितस्तेन सम्यग्भूपतिना मुनिः ॥\nपितुः संदेशमाचख्यौ विजने तस्य सादरम् ॥ ३७ ॥\nतच्छ्रुत्वा शोकसंतप्तः सत्यसेनो महीपतिः ॥\nतं विसृज्य मुनिश्रेष्ठं पूजयित्वा विधानतः । ३८ ॥\nततो जनकमुद्दिश्य मिष्टान्नेन सुभक्तितः ॥\nसहस्रं ब्राह्मणेंद्राणां भोजयामास नित्यशः ॥ ३९ ॥\nप्रपादानं तथा चक्रे ग्रीष्मकाले विशेषतः ॥\nत्यक्त्वान्याः सकला याश्च क्रिया धर्मसमुद्भवाः ॥ ६.१४१.४० ।\nएवं तस्य महीपस्य वर्तमानस्य च द्विजाः ॥\nअनावृष्टिरभूद्रौद्रा सर्वसस्यक्षयावहा ॥ ४१ ॥\nयावद्द्वादशवर्षाणि न जलं त्रिदशाधिपः ॥\nमुमोच धरणीपृष्ठे सर्वे लोकाः क्षुधार्दिताः ॥ ४२ ॥\nअत्राभावात्ततो भूयो न सस्यं संप्रयच्छति ॥\nब्राह्मणेभ्यः समुद्दिश्य पितरं स्वं यथा पुरा ॥ ४३ ॥\nततः स क्षुत्परीतांगः पिता तस्य महीपतेः ॥\nस्वप्ने प्रोवाच तं पुत्रमतीव मलिनांबरः ॥ ४४ ॥\nत्वया पुत्रेण पुत्राहं क्षुत्पिपासासमाकुलः ॥\nस्वर्गस्थोऽपि हि तिष्ठामि तस्मादन्नं प्रयच्छ वै ॥\nमन्नाम्ना तोयसंयुक्तं यदि त्वं मत्समुद्भवः ॥ ४५ ॥\nततः शोकसमायुक्तः स नृपः स्वप्नदर्शनात् ॥\nअन्नाभावात्समं मंत्रं मंत्रिभिः स तदाकरोत् ॥ ४६ ॥\nअहमाराधयिष्यामि सस्यार्थे वृषभध्वजम् ॥\nराज्ये रक्षा विधातव्या भवद्भिः सादरं सदा ॥ ४७ ॥\nततोऽत्रैव समागत्य स्थापयित्वा महेश्वरम् ॥\nसम्यगाराधयामास व्रतैश्च नियमैस्तथा॥४८॥\nअथ तस्य गतस्तुष्टिं वर्षांते भगवाञ्छिवः॥\nअब्रवीद्वरदोऽस्मीति प्रार्थयस्व यथेप्सितम्॥४९॥\nराजोवाच॥\nअन्नार्थं देवदेवेश मयायं विहितो विधिः॥\nतस्मात्त्वं यच्छ मे शीघ्रमसंख्यं वृषवाहन॥६.१४१.५॥।\nतथा संजायता वृष्टिः समस्ते धरणीतले ॥\nयेन सस्यानि जायंते सलिलानि च सांप्रतम् ॥ ५१ ॥\nजायतां मम तातस्य स्वर्गस्थस्य महात्मनः ॥\nप्रसादात्तव संतृप्तिरक्षया सुरसत्तम ॥५२॥\n॥ श्रीभगवानुवाच ॥ ॥\nभविता न चिराद्वृष्टिः प्रभूता धरणीतले ॥\nभविष्यंति तथान्नानि यानि कानि महीतले ॥ ५३ ॥\nतस्मात्त्वं गच्छ राजेंद्र स्वगृहं प्रति सांप्रतम्॥\nमम वाक्यादसंदिग्धमेतदेव भविष्यति ॥५४ ॥\nतच्चैतन्मामकं लिंगं यत्त्वया स्थापितं नृप ॥\nप्रातरुत्थाय यः कश्चित्सम्यक्तद्वीक्षयिष्यति ॥ ५५ ॥\nमिष्टान्नममृतस्वादु स हि नूनमवाप्स्यति॥\nमम वाक्यान्नृपश्रेष्ठ सदा जन्मनिजन्मनि ॥ ५६ ॥\nस एवं भगवानुक्त्वा ततश्चादर्शनं गतः ॥\nसोऽपि राजा निजं स्थानं हर्षेण महतान्वितः ॥\nआजगाम चकाराथ राज्यं निहतकंटकम् ॥५७॥\n॥ सूत उवाच ॥ ॥\nअद्यापि कलिकालेऽत्र संप्राप्ते दारुणे युगे ॥\nयस्तं मिष्टान्नदं पश्येत्प्रातरुत्थाय भक्तितः ॥५८॥\nस मिष्टान्नमवाप्नोति यदि कामयते द्विजाः ॥\nनिष्कामो वा समभ्येति स्थानं देवस्य शूलिनः॥ ५९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मिष्टान्नदेश्वरमाहात्म्यवर्णनंनामैकचत्वारिंशदुत्तरशततमोऽध्यायः ॥१४१॥"
  }
]
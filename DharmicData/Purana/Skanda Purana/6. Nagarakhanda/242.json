[
  {
    "text": "॥ ऋषय ऊचुः ॥ ॥\nनारद उवाच ॥ ॥\nअष्टादश प्रकृतयः का वदस्व पितामह ॥\nवृत्तिस्तासां च को धर्मः सर्वं विस्तरतो मम ॥ १ ॥ ॥\n॥ ब्रह्मोवाच ॥ ॥\nमज्जन्माभूद्भगवतो नाभिपंकजकोशतः ॥\nस्वकालपरिमाणेन प्रबुद्धस्य जगत्पतेः ॥ २ ॥\nततो बहुतिथे काले केशवेन पुरा स्मृतः ॥\nस्रष्टुकामेन विविधाः प्रजा मनसि राजसीः ॥ ३ ॥\nअहं कमलजस्तत्र जातः पुत्रश्चतुर्मुखः ॥\nउदरं नाभिनालेन प्रविश्याथ व्यलोकयम् ॥ ४ ॥\nतत्र ब्रह्मांडकोटीनां दर्शनं मेऽभवत्पुनः ॥\nविस्मयाच्चिंतयानस्य सृष्ट्यर्थमभिधावता ॥ ५ ॥\nनिर्गम्य पुनरेवाहं पद्मनालेन यावता ॥\nबहिरागां विस्मृतं तत्सर्वं सृष्ट्यर्थकारणम् ॥ ६ ॥\nपुनरेव ततो गत्वा प्रजाः सृष्ट्वा चतुर्विधाः ॥\nनाभिनालेन निर्गत्य विस्मृतेनांतरात्मना ॥ ७ ॥\nतदाहं जडवज्जातो वागुवाचाशरीरिणी ॥\nतपस्तप महाबुद्धे जडत्वं नोचितं तव ॥ ८ ॥\nदशवर्षसहस्राणि ततोऽहं तप आस्थितः॥\nपुनराकाशजा वाणी मामुवाचाविनश्वरा ॥ ९ ॥\nवेदरूपाश्रिता पूर्वमाविर्भूता तपोबलात् ॥\nततो भगवताऽऽदिष्टः सृज त्वं बहुधा प्रजाः ॥ ६.२४२.१० ॥\nराजसं गुणमाश्रित्य भूतसर्गमकल्मषम् ॥\nमनसा मानसी सृष्टिः प्रथमं चिंतिता मया ॥ ११ ॥\nततो वै ब्राह्मणा जाता मरीच्यादिमुनीश्वराः ॥\nतेषां कनीयांस्त्वं जातो ज्ञानवेदांतपारगः ॥ १२ ॥\nकर्मनिष्ठाश्च ते नित्यं सृष्ट्यर्थं सततोद्यताः ॥\nनिर्व्यापारो विष्णुभक्त एकांतब्रह्मसेवकः ॥ १३ ॥\nनिर्ममो निरहंकारो मम त्वं मानसः सुतः ॥\nक्रमान्मया तु तेषां वै वेदरक्षार्थमेव च ॥ १४ ॥\nप्रथमा मानसी सृष्टिर्द्विजात्यादिर्विनिर्मिता ॥\nततोहमांगिकीं सृष्टिं सृष्टवांस्तत्र नारद ॥ १५ ॥\nमुखाच्च ब्राह्मणा जाता बाहुभ्यः क्षत्रिया मम ॥\nवैश्या ऊरुसमुद्भूताः पद्भ्यां  शूद्रा बभूविरे ॥ १६ ॥\nअनुलोमविलोमाभ्य ांक्रमाच्च क्रमयोगतः ॥\nशूद्रादधोऽधो जाताश्च सर्वे पादतलोद्भवाः ॥ १७ ॥\nताः सर्वास्तु प्रकृतयो मम देहांशसंभवाः ॥\nनारद त्वं विजानीहि तासां नामानि वच्मि ते ॥ १९ ॥\nब्राह्मणः क्षत्रियो वैश्यस्त्रय एव द्विजातयः ॥\nवेदास्तपोऽध्ययनं च यजनं दानमेव च ॥ १९ ॥\nवृत्तिरध्यापनाच्चैव तथा स्वल्पप्रतिग्रहात् ॥\nविप्रः समर्थस्तपसा यद्यपि स्यात्प्रतिग्रहे ॥ ६.२४२.२० ॥\nतथापि नैव गृह्णीयात्तपोरक्षा यतः सदा ॥\nवेदपाठो विष्णुपूजा ब्रह्मध्यानमलोभता ॥ २१ ॥\nअक्रोधता निर्मलत्वं क्षमासारत्वमार्यता ॥\nक्रियातत्परता दानक्रिया सत्यादिभिर्गुणैः ॥ २२ ॥\nभूषितो यो भवेन्नित्यं स विप्र इति कथ्यते ॥\nक्षत्रियेण तपः कार्यं यजनं दानमेव च ॥ २३ ॥\nवेदपाठो विप्रभक्तिरेषां शस्त्रेण जीवनम्॥\nस्त्रीबालगोब्राह्मणार्थे भूम्यर्थे स्वामिसंकटे ॥ २४ ॥\nसंप्रतिशरणं चैव पीडितानां च शब्दिते ॥\nआर्तत्राणपरा ये च क्षत्रिया ब्रह्मणा कृताः ॥ २५ ॥\nधनवृद्धिकरो वैश्यः पशुपालः कृषीवलः ॥\nरसादीनां च विक्रेता देवब्राह्मणपूजकः ॥ २६ ॥\nअर्थवृद्धिकरो व्याजा यज्ञकर्मादिकारकः ॥\nदानमध्ययनं चेति वैश्यवृत्तिरुदाहृता ॥ २७ ॥\nएतान्येव ह्यमंत्राणि शूद्रः कारयते सदा ॥\nनित्यं षड्दैवतं श्राद्धं हन्तकारोऽग्नि तर्पणम्॥ २८ ॥\nदेवद्विजातिभक्तिश्च नमस्कारेण सिद्ध्यति ॥\nशूद्रोऽपि प्रातरुत्थाय कृत्वा पादाभिवंदनम् ॥ २९ ॥\nविष्णुभक्तिमयाञ्श्लोकान्पठन्विष्णुत्वमाप्नुयात्॥\nवार्षिकव्रतकृन्नित्यं तिथिवाराधिदैवतः ॥ ६.२४२.३० ॥\nअन्नदः सर्वजीवानां गृहस्थः शूद्र ईरितः ॥\nअमंत्राण्यपि कर्माणि कुर्वन्नेव हि मुच्यते ॥ ३१ ॥\nचातुर्मास्यव्रतकरः शूद्रोऽपि हरितां व्रजेत् ॥\nशिल्पी च नर्तकश्चैव काष्ठकारः प्रजापतिः ॥ ३२ ॥\nवर्धकिश्चित्रकश्चैव सूत्रको रजकस्तथा ॥\nगच्छकस्तन्तुकारश्च चक्रिकश्चर्मकारकः ॥ ३३ ॥\nसूनिको ध्वनिकश्चैव कौल्हिको मत्स्यघातकः ॥\nऔनामिकस्तु चंडालः प्रकृत्याष्टादशैव ते ॥ ३४ ॥\nशिल्पिकः स्वर्णकारकश्च दारुकः कांस्यकारकः ॥\nकाडुकः कुम्भकारश्च प्रकृत्या उत्तमाश्च षट् ॥ ३५ ॥\nखरवाह्युष्ट्रवाही हयवाही तथैव च ॥\nगोपाल इष्टिकाकारो अधमाधमपञ्चकम् ॥ ३६ ॥\nरजकश्चर्मकारश्च नटो बुरुड एव च ॥\nकैवर्त्तमेदभिल्लाश्च सप्तैते अन्त्यजाः स्मृताः ॥३७॥\nयो यस्य हीनो वर्णेन स चाष्टादशमो नरः ॥\nसर्वासां प्रकृतीनां च उत्तमा मध्यमाः समाः ॥३८॥\nभेदास्त्रयः समाख्याता विज्ञेयाः स्मृतिनिर्णयात् ॥\nशिल्पिनः सप्त विज्ञेया उत्तमाः समुदाहृताः ॥ ३९ ॥\nस्वर्णकृत्कंबुकश्चैव तन्दुलीपुष्पलावकः ॥\nतांबूली नापितश्चैव मणिकारश्च सप्तधा ॥ ६.२४२.४० ॥\nन स्नानं देवताहोमस्तपोनियम एव च ॥\nन स्वाध्यायवषट्कारौ न च शुद्धिर्विवाहिता ॥ ४१ ॥\nएतासां प्रकृतीनां च गुरुपूजा सदोदिता ॥\nविप्राणां प्राकृतो नित्यं दानमेव परो विधिः ॥ ४२ ॥\nसर्वेषामेव वर्णानामाश्रमाणां महामुने ॥\nसर्वासां प्रकृतीनां च विष्णुभक्तिः सदा शुभा ॥ ४३ ॥\nइति ते कथितं सर्वं यथाप्रकृतिसंभवम् ॥\nकथां शृणु महापुण्यां शूद्रः शुद्धिमगाद्यथा ॥ ४४ ॥\nइदं पुराणं परमं पवित्रं विशुद्धधीर्यस्तु शृणोति वा पठेत् ॥\nविधूय पापानि पुरार्जितानि स याति विष्णोर्भवनं क्रियापरः ॥ ४५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्येऽष्टादशप्रकृतिकथनंनाम द्विचत्वारिंशदुत्तरद्विशततमोऽध्यायः ॥ २४२ ॥"
  }
]
[
  {
    "text": "सूत उवाच ॥ ॥\nततःप्रभृति च्छिद्राणि विश्वामित्रो निरीक्षयन् ॥\nवसिष्ठस्य वधार्थाय संस्थितो द्विजसत्तमाः ॥ १ ॥\nआत्मशक्तिप्रभावेन मशकस्य यथा गजः ॥\nअन्यस्मिन्नहनि प्राप्ते विश्वामित्रेण सा नदी ॥ २ ॥\nसमाहूता समायाता द्रुतं सा स्त्रीस्वरूपिणी ॥\nअब्रवीत्प्रांजलिर्भूत्वा आदेशो दीयतां मम ॥\nब्रह्मर्षे येन कार्येण समाहूतास्मि सांप्रतम् ॥ ३ ॥\n॥ विश्वामित्र उवाच ॥ ॥\nयदा निमज्जनं कुर्यात्तव तोये महानदि ॥\nपरमं वेगमास्थाय तदाऽऽनय ममांतिकम् ॥ ४ ॥\nपूर्णश्रोत्रं जले नैव व्याकुलांगं व्यवस्थितम् ॥\nनिहन्मि येन शीघ्रं च नान्यच्छिद्रं प्रलक्षये ॥ ५ ॥\nएवमुक्ता तदा तेन विश्वामित्रेण सा नदी ॥\nवित्रस्ता भयसंयुक्ता शापाद्वाक्यमुवाच सा ॥ ६ ॥\nनाहं द्रोहं करिष्यामि वसिष्ठस्य महात्मनः ॥\nब्रह्मर्षे न च ते युक्तं कर्तुं वै ब्रह्मणो वधम् ॥ ७ ॥\nयदि त्वं ब्रह्मणा प्रोक्तो ब्रह्मर्षिः स्वयमेव तु ॥\nकामान्नायं वसिष्ठस्तु तस्मात्कोपं परित्यज ॥ ८ ॥\nमनसापि वधं यस्तु ब्राह्मणस्य विचिंतयेत् ॥\nतप्तकृच्छ्रेण मुच्येत मनुः स्वायंभुवोऽब्रवीत् ॥ ९ ॥\nवाचया प्रवदेद्यस्तु ब्राह्मणस्य वधं नरः ॥\nचांद्रायणेन शुद्धिः स्यात्तस्य देवोऽब्रवीदिदम् ॥ ६.१७२.१० ॥\nतस्मान्नाहं करिष्यामि तव वाक्यं कथंचन ॥\nवसिष्ठार्थं तु यत्प्रोक्तं कुरु यत्तव रोचते ॥ ११ ॥\nतच्छ्रुत्वा कुपितस्तस्या विश्वामित्रो द्विजोत्तमाः ॥\nशशाप तां नदीं श्रेष्ठां यत्तद्वक्ष्यामि श्रूयताम् ॥ १२ ॥\nयस्मात्पापे वचो मह्यं न कृतं कुनदि त्वया ॥\nतस्माद्रक्तप्रवाहस्ते जलजोऽयं भविष्यति ॥ १३ ॥\nएवमुक्त्वा करात्तोयं सप्तवाराभिमंत्रितम् ॥\nचिक्षेपाथ जले तस्याः क्रोधसंरक्तलोचनः ॥ १४ ॥\nततश्च तत्क्षणाज्जातं तत्तोयं रुधिरं द्विजाः ॥\nसारस्वतं सुपुण्यं च यदासीच्छंखसंनिभम् ॥ १५ ॥\nएतस्मिन्नंतरे प्राप्ता भूतप्रेतनिशाचराः ॥\nपीत्वापीत्वा प्रनृत्यंति गायंति च हसंति च ॥ १६ ॥\nये तत्र तापसाः केचित्तटे तस्या व्यवस्थिताः ॥\nते सर्वेऽपि च तां त्यक्ता दूरदेशं समाश्रिताः ॥ १७ ॥\nबहिर्वासाश्च ये तत्र नागराः समवस्थिताः ॥\nचण्डशर्म प्रभृतयस्तेऽपि याताः सुदूरतः ॥ १८ ॥\nवसिष्ठोऽपि मुनिश्रेष्ठो जगामार्बुदपर्वतम् ॥\nविश्वामित्रस्तु विप्रर्षिश्चमत्कारपुरं गतः ॥ १९ ॥\nहाटकेश्वरजे क्षेत्रे यत्स्थितं विप्रसंकुलम् ॥\nतत्राश्रमपदं कृत्वा तपस्तेपे सुदारुणम् ॥६.१७२.२०॥।\nयेन सृष्टिक्षमो जातः स्पर्धते ब्रह्मणा सह ॥\nएतद्वः सर्वमाख्यातं यथा सारस्वतं जलम् ॥ २१ ॥\nरुधिरत्वमनुप्राप्तं विश्वामित्रस्य शापतः ॥\nचंडशर्मादयो विप्रा यथा देशांतरं गताः ॥२२॥\nइति श्रीस्कांदे महापुराण काशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सरस्वतीशापवृत्तांतवर्णनंनाम द्विसप्तत्युत्तरशततमोऽध्यायः ॥१७२॥ छ ॥ ॥"
  }
]
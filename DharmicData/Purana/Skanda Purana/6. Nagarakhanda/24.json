[
  {
    "text": "॥ सूत उवाच ॥ ॥\nतत्र विष्णुपदं नाम तीर्थं तीर्थे शुभे स्थितम् ॥\nअपरं ब्राह्मणश्रेष्ठाः सर्वपातकनाशनम् ॥ १ ॥\nअयने दक्षिणे प्राप्ते यस्तत्पूज्य समाहितः ॥\nनिवेदयेत्तथात्मानं सम्यक्छ्रद्धासमन्वितः ॥ २ ॥\nस मृतोऽप्ययने याम्ये तद्विष्णोः परमं पदम् ॥\nप्राप्नोति नात्र संदेहस्तत्प्रभावाद्द्विजोत्तमाः ॥ ३ ॥\nतथा चैवोत्तरे प्राप्ते पूजयित्वा यथाविधि ॥\nसम्यङ्निवेदयेद्भक्त्या आत्मानं यः समाहितः ॥\nसोऽपि विष्णोः पदं पुण्यं प्राप्य संजायते सुखी ॥ ४ ॥\n॥ ऋषय ऊचुः ॥ ॥\nकथं तत्र पदं जातं विष्णोरव्यक्तजन्मनः ॥\nकथं निवेद्यते तत्र सम्यगात्माऽ यनद्वये ॥ ५ ॥\nतस्मिन्दृष्टेऽथवा स्पृष्टे यत्फलं लभ्यते नरैः ॥\nतत्सर्वं सूतज ब्रूहि परं कौतृहलं हि नः ॥ ६ ॥\n॥ सूत उवाच ॥ ॥\nबलिर्बद्धो यदा तेन विष्णुना प्रभविष्णुना ॥\nतदा क्रमैस्त्रिभिर्व्याप्तं त्रैलोक्यं सचराचरम् ॥ ७ ॥\nहाटकेश्वरजे क्षेत्रे संन्यस्तः प्रथमः क्रमः ॥\nमहर्लोके द्विती यस्तु तदा तेन महात्मना ॥ ८ ॥\nतृतीयस्य समुद्योगं यदा चक्रे स चक्रधृक् ॥\nतदा भिन्नं द्विजश्रेष्ठा ब्रह्मांडं लघुतां गतम् ॥ ९ ॥\nपादाग्रेणाथ संभिन्ने ब्रह्मांडे निर्मलं जलम् ॥\nअंगुष्ठाग्रेण संप्राप्तं क्रमेण धरणीतले ॥ 6.24.१० ॥\nब्रह्मलोकं तदा कृत्स्नं प्लावयित्वा जलं हि तत् ॥\nशुद्धस्फटिकसंकाशं कुन्देन्दुसदृशद्युति ॥\nमत्स्यकच्छपसंकीर्णं ग्राहयूथैः समाकुलम् ॥ ११ ॥\nततः प्रभृति सा लोके गंगा विष्णुपदी स्मृता ॥\nपवित्रमपि तत्क्षेत्रं नयन्ती सा पवित्रताम् ॥ १२ ॥\nएवं विष्णोः पदं तत्र संजातं मुनिसत्तमाः ॥\nसर्वपापहरं पुंसां तदा विष्णुपदी स्मृता ॥ १३ ॥\nयस्तस्यां श्रद्धया युक्तः स्नानं कृत्वा यथोदितम् ॥\nस्पर्शयेत्तत्पदं विष्णोः स याति परमं पदम् ॥ १४ ॥\nयस्तत्रकुरुते श्राद्धं सम्यक्छ्रद्धासमन्वितः ॥\nस्नात्वा विष्णुपदीतोये गयाश्राद्धफलं लभेत् ॥ १५ ॥\nमाघमासे नरः स्नानं प्रातरुत्थाय तत्र यः ॥\nकरोति सततं मर्त्यः स प्रयागफलं लभेत् ॥ १६ ॥\nअथवा वत्सरं यावत्क्षणं कृत्वात्र भक्तितः ॥\nतत्र स्नानं च यः कुर्यात्स मुक्तिं लभते नरः ॥ १७ ॥\nयस्यास्थीनि जले तत्र क्षिप्यंते मनुजस्य च ॥\nअपि पाप समाचारः स प्राप्नोति परां गतिम् ॥ १८ ॥\nअपि पक्षिपतंगा ये पशवः कृमयो मृगाः ॥\nप्रविष्टाः सलिले तस्मिंस्तृषार्ता भक्तिवर्जिताः ॥ १९ ॥\nतेऽपि पापविनिर्मुक्ता देहांते चातिदुर्लभम् ॥\nचक्रिणस्तत्पदं यांति जरामरणवर्जितम् ॥ 6.24.२० ॥\nकिं पुनः श्रद्धयोपेताः पर्वकाल उपस्थिते ॥\nदत्त्वा दानं द्विजेन्द्राणां नरा वेदविदां द्विजाः ॥ २१ ॥\nतत्र गाथा पुरा गीता नारदेन महर्षिणा ॥\nविष्णुपद्याः समालोक्य प्रभावं पापनाशनम् ॥ २२ ॥\nकिं व्रतैर्नियमैर्वापि तपोभिर्विविधैर्मखैः ॥\nकृतैर्विष्णुपदीतोये संस्थिते धरणीतले ॥ २३ ॥\nएकः सर्वेषु तीर्थेषु स्नानं मर्त्यः समाचरेत् ॥\nएको विष्णुपदीतोये स्नाति द्वाभ्यां समं फलम् ॥ २४ ॥\nएको दानानि सर्वाणि ब्राह्मणेभ्यः प्रयच्छति ॥\nएको विष्णुपदीतोये  स्नाति द्वाभ्यां समं हि तत् ॥ २५ ॥\nपञ्चाग्निसाधको ग्रीष्मे वर्षास्वाकाशमाश्रितः ॥\nजलाश्रयश्च हेमंत एकः स्यात्पुरुषः क्षितौ ॥ २६ ॥\nअन्यो विष्णुपदीतोये स्नात्वा विष्णुपदं स्पृशेत् ॥\nतावुभावपि निर्दिष्टौ समौ पुरुषसत्तमौ ॥ २७ ॥\nएकांतरोपवासी य एकः स्याज्जीवितावधि ॥\nएकोविष्णुपदीतोये स्नाति द्वाभ्यां समं फलम् ॥ २८ ॥\nत्रिरात्रोपोषितस्त्वेको यावद्वर्षशतं नरः ॥\nएको विष्णुपदीतोये स्नाति द्वाभ्यां समं फलम् ॥ २९ ॥\n॥ सूत उवाच ॥ ॥\nएवमुक्त्वा मुनिश्रेष्ठो नारदो द्विजसत्तमाः ॥\nविरराम मुनीनां स बहूनां पुरतोऽसकृत् ॥ 6.24.३० ॥\nतस्मात्सर्व प्रयत्नेन स्नानं तत्र समाचरेत ॥\nसंस्पृशेच्च पदं विष्णोर्य इच्छेच्छ्रेय आत्मनः ॥ ३१ ॥\n॥ ऋषय ऊचुः ॥ ॥\nयदेतद्भवता प्रोक्तमात्मानं विनिवेदयेत् ॥\nविष्णोः पदस्य संप्राप्ते अयने दक्षिणोत्तरे ॥ ३२ ॥\nतत्केन विधिना सूत मन्त्रैश्च वद सत्वरम् ॥\nवयं येन च तत्कुर्मः सर्वं भक्तिसमन्विताः ॥ ३३ ॥\n॥ सूत उवाच ॥\nदक्षिणे चोत्तरे चापि संप्राप्ते चायनद्वये ॥\nपूजयित्वा पदं विष्णोरिमं मन्त्रमुदीरयेत् ॥ ३४ ॥\nषण्मासाभ्यंतरे मृत्युर्यद्यकस्माद्भवेन्मम ॥\nतत्ते पदं गतिर्मे स्यादहं ते भृत्यतां गतः ॥ ३५ ॥\nएवं प्रोच्य हरिं पश्चात्पूजयेद्ब्राह्मणांस्ततः ॥\nअथ तैः सममश्नीयात्ततः प्राप्नोति सद्गतिम् ॥ ३६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विष्णुपदीतीर्थोत्पत्तिवर्णनंनाम चतुर्विंशोऽध्यायः ॥ २४ ॥ ॥"
  }
]
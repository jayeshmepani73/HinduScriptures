[
  {
    "text": "॥ सूत उवाच ॥ ॥\nएवं तां रजनीं तत्र स उषित्वा रघूत्तमः ॥\nउपास्यमानः सर्वैस्तैः सद्भक्त्या वानरोत्तमैः ॥ १ ॥\nततः प्रभाते विमले प्रोद्गते रविमण्डले ॥\nकृत्वा प्राभातिकं कर्म समाहूयाथ पुष्पकम् ॥ २ ॥\nसुग्रीवेण सुषेणेन तारेण कुमुदेन च ॥\nअंगदेनाथ कुण्डेन वायुपुत्रेण धीमता ॥ ३ ॥\nगवाक्षेण नलेनेव तथा जांबवतापि च ॥\nदशभिर्वानरैः सार्धं समारूढः स पुष्पके ॥ ४ ॥\nततः संप्रस्थितः काले लंकामुद्दिश्य राघवः ॥\nमनोजवेन तेनैव विमानेन सुवर्चसा ॥ ५ ॥\nसंप्राप्तस्तत्क्षणादेव लंकाख्यां च महापुरीम् ॥\nवीक्षयंस्तान्प्रदेशांश्च यत्र युद्धं पुराऽभवत् ॥ ६ ॥\nततो विभीषणो दृष्ट्वा प्रोद्द्योतं पुष्पकोद्भवम् ॥\nरामं विज्ञाय संप्राप्तं प्रहृष्टः सम्मुखो ययौ ॥\nमंत्रिभिः सकलैः सार्धं तथा भृत्यैः सुतैरपि ॥ ७ ॥\nअथ दृष्ट्वा सुदूरात्तं रामदेवं विभीषणः ॥\nपपात दण्डवद्भूमौ जयशब्दमुदीरयन् ॥ ८ ॥\nतथागतं परिष्वज्य सादरं स विभीषणम् ॥\nतेनैव सहितः पश्चाल्लंकां तां प्रविवेश ह ॥ ९ ॥\nविभीषणगृहं प्राप्य तत्र सिंहासने शुभे ॥\nनिविष्टो वानरैस्तैश्च समन्तात्परिवारितः ॥ ६.१०१.१० ॥\nततो निवेदयामास तस्मै सर्वं विभीषणः ॥\nराज्यं पुत्रकलत्रादि यच्चान्यदपि किंचन ॥ ११ ॥\nततः प्रोवाच विनयात्कृतांजलिपुटः स्थितः ॥\nआदेशो दीयतां देव ब्रूहि कृत्यं करोमि किम् ॥ १२ ॥\nअकस्मादेव संप्राप्तः किमर्थं वद मे प्रभो ॥\nकिं नायातः स सौमित्रिस्त्वया सार्ध च जानकी ॥।३॥\n॥ सूत उवाच ॥ ॥\nनिवेद्य राघवस्तस्मै सर्वं गद्गदया गिरा ॥\nवाष्पपूरप्रतिच्छन्नवक्त्रो भूयो विनिःश्वसन् ॥ १४ ॥\nततः प्रोवाच सत्यार्थं विभीषणकृते हितम् ॥\nतं चापि शोकसंतप्तं संबोध्य रघुनंदनः ॥ १५ ॥\nअहं राज्यं परित्यज्य सांप्रतं राक्षसोत्तम ॥\nयास्यामि त्रिदिवं तूर्णं लक्ष्मणो यत्र संस्थितः ॥ ॥ १६ ॥\nन तेन रहितो मर्त्ये मुहूर्तमपि चोत्सहे ॥\nस्थातुं राक्षसशार्दूल बांधवेन महात्मना ॥ १७ ॥\nअहं शिक्षापणार्थाय तव प्राप्तो विभीषण ॥\nतस्मादव्यग्रचित्तेन संशृणुष्व कुरुष्व च ॥ १८ ॥\nएषा राज्योद्भवा लक्ष्मीर्मदं संजनयेन्नृणाम् ॥\nमद्यवत्स्वल्पबुद्धीनां तस्मात्कार्यो न स त्वया ॥ १९ ॥\nशक्राद्या अमराः सर्वे त्वया पूज्याः सदैव हि ॥\nमान्याश्च येन ते राज्यं जायते शाश्वतं सदा । ६.१०१.२० ॥\nमम सत्यं भवेद्वाक्य मेतस्मादहमागतः ॥\nप्राप्तराज्यप्रतिष्ठोऽपि तव भ्राता महाबलः ॥ २१ ॥\nविनाशं सहसा प्राप्तस्तस्मान्मान्याः सुराः सदा ॥\nयदि कश्चित्समायाति मानुषोऽत्र कथंचन ॥\nमत्काय एव द्रष्टव्यः सर्वैरेव निशाचरैः ॥ २२ ॥\nतथा निशाचराः सर्वे त्वया वार्या विभीषण ॥\nमम सेतुं समुल्लंघ्य न गंतव्यं धरातले ॥ २३ ॥\n॥ विभीषण उवाच ॥ ॥\nएवं विभो करिष्यामि तवादेशमसंशयम् ॥\nपरं त्वया परित्यक्ते मर्त्ये मे जीवितं व्रजेत् ॥ २४ ॥\nतस्मान्मामपि तत्रैव त्वं विभो नेतुमर्हसि ॥\nआत्मना सह यत्रास्ते प्राग्गतो लक्ष्मणस्तव ॥ २५ ॥\n॥ श्रीराम उवाच ॥ ॥\nमया तेऽक्षयमादिष्टं राज्यं राक्षससत्तम ॥\nतस्मान्नार्हसि मां कर्तुं मिथ्याचारं कथंचन ॥ २६ ॥\nअहमस्मिन्स्वके सेतौ शंकरत्रितयं शुभम् ॥\nस्थापयिष्यामि कीर्त्यर्थं तत्पूज्यं भवता सदा ॥\nभक्तिमान्प्रतिसंधाय यावच्चंद्रार्कतारकम् ॥ २७ ॥\nएवमुक्त्वा रघुश्रेष्ठो राक्षसेन्द्रं विभीषणम् ॥\nदशरात्रं तत्र तस्थौ लंकायां वानरैः सह ॥ २८ ॥\nकुर्वन्युद्धकथाश्चित्रा याः कृताः पूर्वमेव हि ॥\nपश्यन्युद्धस्य सर्वाणि स्थानानि विविधानि च ॥ २९ ॥\nशंसमानः प्रवीरांस्तान्राक्षसान्बलवत्तरान् ॥\nकुम्भकर्णेन्द्रजित्पूर्वान्संख्ये चाभिमुखागतान् ॥ ६.१०१.३० ॥\nततश्चैकादशे प्राप्ते दिवसे रघुनंदनः ॥\nपुष्पकं तत्समारुह्य प्रस्थितः स्वपुरीं प्रति ॥ ३१ ॥\nवानरैस्तैः समोपेतो विभीषणपुरःसरः ॥\nततः संस्थापयामास सेतुप्रांते महेश्वरम् ॥ ३२\nमध्ये चैव तथादौ च श्रद्धापूतेन चेतसा ॥\nरामेश्वरत्रयं राम एवं तत्र विधाय सः ॥ ३३ ॥\nसेतुबंधं तथासाद्य प्रस्थितः स्वगृहं प्रति ॥\nतावद्विभीषणेनोक्तः प्रणिपत्य मुहुर्मुहुः ॥ ३४ ॥\n॥ विभीषण उवाच ॥ ॥\nअनेन सेतुमार्गेण रामेश्वरदिदृक्षया ॥\nमानवा आगमिष्यंति कौतुकाच्छ्रद्धयाविताः ॥ ३५ ॥\nराक्षसानां महाराज जातिः क्रूरतमा मता ॥\nदृष्ट्वा मानुषमायांतं मांसस्येच्छा प्रजायते ॥ ३६ ॥\nयदा कश्चिज्जनं कश्चिद्राक्षसो भक्षयिष्यति ।\nआज्ञाभंगो ध्रुवं भावी मम भक्तिरतस्य च ॥ ३७ ॥\nभविष्यंति कलौ काले दरिद्रा नृपमानवाः ॥\nतेऽत्र स्वर्णस्य लोभेन देवतादर्शनाय च ॥ ३८ ॥\nनित्यं चैवागमिष्यन्ति त्यक्त्वा रक्षःकृतं भयम् ।\nतेषां यदि वधं कश्चिद्राक्षसात्प्रापयिष्यति ॥ ३९ ॥\nभविष्यति च मे दोषः प्रभुद्रोहोद्भवः प्रभो ॥\nतस्मात्कंचिदुपायं त्वं चिन्तयस्व यथा मम ।\nआज्ञाभंगकृतं पापं जायते न गुरो क्वचित् ॥ ६.१०१.४० ॥\nतस्य तद्वचनं श्रुत्वा ततः स रघुसत्तमः ॥\nबाढमित्येव चोक्त्वाथ चापं सज्जीचकार सः ॥। ॥ ४१ ॥\nततस्तं कीर्तिरूपं च मध्यदेशे रघूत्तमः॥\nअच्छिनन्निशितैर्बाणैर्दशयोजनविस्तृतम्॥ ४२ ॥\nतेन संस्थापितो यत्र शिखरे शंकरः स्वयम्॥।\nशिखरं तत्सलिंगं च पतितं वारिधेर्जले ॥ ४३ ॥\nएवं मार्गमगम्यं तं कृत्वा सेतुसमुद्भवम् ॥\nवानरै राक्षसैः सार्धं ततः संप्रस्थितो गृहम् ॥ ४४ ॥।\nइति श्रीस्कांदे महापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सेतुमध्ये श्रीरामकृतरामेश्वरप्रतिष्ठावर्णनंनामैको त्तरशततमोऽध्यायः ॥ १०१ ॥"
  }
]
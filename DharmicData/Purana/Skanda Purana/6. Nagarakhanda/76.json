[
  {
    "text": "॥ सूत उवाच ॥ ॥\nतथान्यदपि तत्रास्ति भास्करत्रितयं शुभम् ॥\nयैस्तुष्टैस्त्रिषु लोकेषु मानवो मुक्तिमाप्नुयात् ॥ १ ॥\nमुण्डीरं प्रथमं तत्र कालप्रियं तथापरम् ॥\nमूलस्थानं तृतीयं च सर्वव्याधिविनाशनम् ॥ २ ॥\nतत्र संक्रमते सूर्यो मुंडीरे रजनीक्षये ॥\nकालप्रिये च मध्याह्ने मूलस्थाने क्षपागमे ॥ ३ ॥\nतस्मिन्काले नरो भक्त्या पश्येदप्येकमेवच ॥\nकृतक्षणो नरो मोक्षं सत्यं याति न संशयः ॥ ४ ॥\n॥ ऋषय ऊचुः ॥ ॥\nमुंडीरः पूर्वदिग्भागे धरित्र्याः श्रूयते किल ॥\nमध्ये कालप्रियो देवो मूलस्थानं तदन्तरे ॥ ५ ॥\nतत्कथं ते त्रयस्तत्र संजाताः सूत भास्कराः ॥\nहाटकेश्वरजे क्षेत्रे सर्वं नो ब्रूहि विस्तरात् ॥ ६ ॥\n॥ सूत उवाच ॥ ॥\nअस्ति सागरपर्यंते विटंकपुरमुत्तमम् ॥\nसमुद्रवीचिसंसक्तप्रोच्चप्राकारमण्डनम् ॥ ७ ॥\nतत्राभूद्ब्राह्मणः कश्चित्कुष्ठव्याधिसमन्वितः ॥\nपूर्वकर्मविपाकेन यौवनेसमुपस्थिते ॥ ८ ॥\nतस्य भार्याऽभवत्साध्वी कुलीना शीलमंडना ॥\nतथाभूतमपि प्रायः सा पश्यति यथा स्मरम् ॥ ९ ॥\nऔषधानि विचित्राणि महार्घ्याण्यपि चाददे ॥\nतदर्थमुपलेपांश्च पथ्यानि विविधानि च ॥ ६.७६.१० ॥\nतथा भिषग्वरान्नित्यमानिनाय च सादरम् ॥\nतदर्थे न गुणस्तस्य तथापि स्याच्छरीरजः ॥ ११ ॥\nयथायथा स गृह्णाति भेषजानि द्विजोत्तमाः ॥\nकुष्ठेन सर्वगात्रेषु व्याप्यते च तथातथा ॥ १२ ॥\nअथैवं वर्तमानस्य तस्य विप्रवरस्य च ॥\nगृहेऽतिथिः समायातः कश्चित्पांथः श्रमान्वितः ॥ १३ ॥\nअथ विप्रं गृहं प्राप्तं दृष्ट्वा तस्य सती प्रिया ॥\nअज्ञातमपिसद्भक्त्या सूपचारैरतोषयत् ॥ १४ ॥\nअथ तं स्नातमाचांतं कृताहारं द्विजोत्तमम् ॥\nविश्रान्तं शयने विप्रः प्रोवाच स गृहाधिपः ॥ १५ ॥\nतेजोऽन्वितं यथा भानुं रूपौदार्यगुणान्वितम् ॥\nयौवने वर्तमानं च मूर्तं काममिवापरम् ॥ १६ ॥\n॥ कुष्ठ्युवाच ॥ ॥\nकुत आगम्यते विप्र क्व यास्यसि वदाऽधुना ॥\nएवं लावण्ययुक्तोऽपि किमेकाकी यथार्तिभाक् ॥ १७ ॥\n॥ पथिक उवाच ॥ ॥\nअस्ति कान्तीपुरीनाम पुरंदरपुरी यथा ॥\nसुस्थितैः सेविता नित्यं जनैर्धर्मव्रतान्वितैः ॥ १८ ॥\nतस्यामहं कृतावासो गृहस्थाश्रममावहन् ॥\nग्रस्तः कुष्ठेन रौद्रेण यथा त्वं द्विजसत्तम ॥ १९ ॥\nततः श्रुतं मया तावत्पुराणे स्कान्दसंज्ञिते ॥\nभास्करत्रितयं भूमौ सर्वव्याधिविनाशनम् ॥ ६.७६.२० ॥\nततो निर्वेदमापन्नो भेषजैः क्लेशितश्चिरम् ॥\nक्षारैश्चाम्लैः कषायैश्च कटुकैरथ तिक्तकैः ॥ २१ ॥\nततो विनिश्चयं चित्ते कृत्वा गृह्य धनं महत् ॥\nमुण्डीरस्वामिनं गत्वा स्थितस्तस्यैव सन्निधौ ॥ २२ ॥\nततः प्रातः समुत्थाय नित्यं पश्यामि तं विभुम् ॥\nपूजयामि स्वशक्त्या च प्रणमामि ततः परम्॥ २३ ॥\nसूर्यवारे विशेषेण निराहारो यतेन्द्रियः ॥\nकरोमि जागरं रात्रौ गीतवादित्रनिःस्वनैः ॥ २४ ॥\nततः संवत्सरस्यांते तं प्रणम्य दिनाधिपम् ॥\nकालप्रियं ततः पश्चाच्छ्रद्धया परया युतः ॥ २५ ॥\nतेनैव विधिना विप्र तस्यापि दिवसेशितुः ॥\nपूजां करोमि मध्याह्ने श्रद्धा पूतेन चेतसा ॥ २६ ॥\nततोऽपि वत्सरस्यांते तं प्रणम्याथ शक्तितः ॥\nमूलस्थानं गतो देवमपरस्यां दिशि स्थितम् ॥ २७ ॥\nतेनैव विधिना पूजा तस्यापि विहिता मया ॥\nसंध्याकाले द्विजश्रेष्ठ यावत्संवत्सरं स्थितः ॥ २८ ॥\nततः संवत्सरस्यांते स्वप्ने मां भास्करोऽब्रवीत् ॥\nसमेत्य प्रहसन्विप्रः संप्रहृष्टेन चेतसा ॥ २९ ॥\nपरितुष्टोऽस्मि ते विप्र कर्मणाऽनेन भक्तितः ॥\nममाराधनजेनैव तस्मात्कुष्ठं प्रयातु ते ॥ ६.७६.३० ॥\nगच्छ शीघ्रं द्विजश्रेष्ठ श्रांतोऽसि निजमंदिरम् ॥\nपश्य बंधुजनं सर्वं सोत्कण्ठं तत्कृते स्थितम् ॥ ३१ ॥\nत्वया हृतं पुरा रुक्मं ब्राह्मणस्य महात्मनः ॥\nतेन कर्मविपाकेन कुष्ठव्याधिरुपस्थितः ॥ ३२॥\nस मया नाशितस्तुभ्यं प्रहृष्टेनाधुना द्विज ॥\nएतज्ज्ञात्वा न कर्तव्यं सुवर्णहरणं पुनः ॥ ३३ ॥\nदृश्यन्ते ये नरा लोके कुष्ठव्याधिसमाकुलाः ॥\nसुवर्णहरणं सर्वैस्तैः कृतं पापकर्मभिः ॥ ३४ ॥\nतस्माद्देयं यथाशक्त्या न स्तेयं कनकं बुधैः ॥\nइच्छद्भिः परमं सौख्यं स्वशरीरस्य शाश्वतम् ॥ ३५ ॥\nएवमुक्त्वा सहस्रांशुस्ततश्चादर्शनं गतः ॥\nअहं च विस्मयाविष्टः प्रोत्थितः शयनाद्द्रुतम् ॥ ॥ ३६ ॥\nयावत्पश्यामि देहं स्वं कुष्ठव्याधिपरिच्युतम् ॥\nद्वादशार्कप्रभं दिव्यं यथा त्वं पश्यसे द्विज ॥ ३७ ॥\nतस्मात्त्वमपि विप्रेंद्र भक्त्या तद्भास्करत्रयम् ॥\nअनेन विधिना पश्य येन कुष्ठं प्रशाम्यति ॥३८॥\nकिमौषधैः किमाहांरैः कटुकैरपि योजितैः ॥\nसर्वव्याधिप्रणाशेशे स्थितेऽस्मिन्भास्करत्रये ॥ ३९ ॥\nस्वस्ति तेऽस्तु गमिष्यामि सांप्रतं तां पुरीं प्रति ॥\nगृहेऽद्य तव विश्रांतो यथा विप्र निजे गृहे ॥ ६.७६.४० ॥\nएवमुक्तः स पांथेन तेन विप्रः स कुष्ठभाक् ॥\nवीक्षांचक्रे ततो वक्त्रं स्वपत्न्या दुःखसंयुतः ॥ ४१ ॥\nसाऽब्रवीद्युक्तमुक्तं ते पांथेनानेन वल्लभ ॥\nतस्मात्तत्र द्रुतं गच्छ यत्र तद्भास्करत्रयम् ॥ ४२ ॥\nअहं त्वया समं तत्र शुश्रूषानिरता सती ॥\nगमिष्यामि न संदेहस्तस्माद्गच्छ द्रुतं विभो ॥ ४३ ॥\nएवमुक्तस्तया सोऽथ  वित्तमादाय भूरिशः ॥\nप्रस्थितः कांतया सार्धं मुण्डीरस्वामिनं प्रति ॥ ४४ ॥\nप्रतिज्ञया गमिष्यामि द्रष्टुं तद्देवतात्रयम्॥\nमुंडीरं कालनाथं च मूल स्थानं च भास्करम् ॥ ४५ ॥\nततः कृच्छ्रेण महता कुष्ठव्याधिसमाकुलः ॥\nहाटकेश्वरजे क्षेत्रे संप्राप्तः स द्विजोत्तमाः ॥ ४६ ॥\nतद्दृष्ट्वा सुमहत्क्षेत्रं तापसौघनिषेवितम् ॥\nनिर्विण्णः कुष्ठरोगेण पथि श्रांतोऽब्रवीत्प्रियाम् ॥ ४७ ॥\nअहं निर्वेदमापन्नो रोगेणाथ बुभुक्षया ॥\nमुण्डीरस्वामिनं यावन्न शक्रोमि प्रसर्पितुम् ॥४८॥\nतस्मादत्रैव देहं स्वं विहास्यामि न संशयः ॥\nत्वं गच्छ स्वगृहं कांते सार्थमासाद्य शोभनम् ॥४९॥\n॥ पत्न्युवाच ॥ ॥\nअभुक्ते त्वयि नो भुक्तं कदाचित्कांत वै मया ॥\nएकांतेऽपि महाभाग न सुप्तं जाग्रति त्वयि ॥ ६.७६.५० ॥\nतस्मादेतन्महाक्षेत्रं संप्राप्य त्वां व्यवस्थितम्॥\nपरलोकाय संत्यज्य कथं गच्छाम्यहं गृहम् ॥ ५१ ॥\nदर्शयिष्ये मुखं तेषां त्वया हीना अहं कथम् ॥\nबांधवानां गुरूणां च अन्येषां सुदृदा मपि ॥५२॥\nतस्मात्त्वया समं नाथ प्रवेक्ष्यामि हुताशनम् ॥\nस्नेहपाशविनिर्बद्धा सत्येनात्मानमालभे॥५३॥\nयावतस्तव संजाता उपवासा महामते॥\nतावंतश्च तथास्माकं कथं गच्छामि तद्गृहम्॥५४॥\nएवं तस्या विदित्वा स निश्चयं ब्राह्मणस्तदा ॥\nचितिं कृत्वा तु दाहार्थं तया सार्धे ततोऽविशत् ॥ ॥५५॥\nभास्करं मनसि ध्यात्वा यावदग्निं समाददे ॥\nतावत्पश्यति चाग्रस्थं सुदीप्तं पुरुषत्रयम्॥५६॥\nतद्दृष्ट्वा विस्मयाविष्टः क एते पुरुषास्त्रयः॥\nन कदाचिन्मया दृष्टा ईदृक्तेजःसमन्विताः ॥ ५७ ॥\n॥ पुरुषा ऊचुः ॥ ॥\nमा त्वं मृत्युपथं गच्छ कृत्वा वैराग्यमाकुलः ॥\nव्यावृत्य स्वगृहं गच्छ स्व भार्यासहितो द्विज ॥ ५८ ॥\n॥ ब्राह्मण उवाच ॥ ॥\nप्रतिज्ञाय मया पूर्व गृहं मुक्तं निजं यतः ॥\nमुण्डीरस्वामिनं दृष्ट्वा तथाऽन्यं कालवल्लभम् ॥ ॥ ५९ ॥\nमूलस्थानं च कर्तव्यं ततः सस्यप्रभक्षणम् ॥\nसोऽहं तानविलोक्याथ कथं गच्छामि मन्दिरम् ॥\nभक्षयामि तथा सस्यं तेन त्यक्ष्यामि जीवितम्॥ ६.७६.६० ॥\n॥ पुरुषा ऊचुः ॥ ॥\nवयं ते भास्करा ब्रह्मंस्त्रयोऽत्रैव समागताः ॥\nत्वद्भक्त्याकृष्टमनसो ब्रूहि किं करवामहे ॥ ६१ ॥ ॥\n॥ ब्राह्मण उवाच ॥ ॥\nयदि यूयं समायाताः स्वयमेव ममांतिकम् ॥\nत्रयोऽपि भास्करा नाशमेष कुष्ठः प्रगच्छतु ॥ ६२ ॥\nतथाऽत्रैव सदा स्थेयं क्षेत्रे युष्माभिरेव हि ॥\nसांनिध्यं त्रिषु लोकेषु गन्तव्यं च यथा पुरा ॥ ६३ ॥\n॥ भास्करा ऊचुः ॥ ॥\nएवं विप्र करिष्यामः स्थास्यामो ऽत्र सदा वयम् ॥\nत्वं चापि रोगनिर्मुक्तः सुखं प्राप्स्यस्यनुत्तमम् ॥ ६४ ॥\nप्रासादत्रितयं तस्मादस्मदर्थं निरूपय ॥\nयेन त्रिकालमासाद्य गच्छामः संनिधिं द्विज ॥ ६५ ॥\nएवमुक्त्वा तु ते सर्वे गताश्चाद्दर्शनं ततः ॥\nसोऽपि पश्यति कायं स्वं यावद्रोगविवर्जितम् ॥ ६६ ॥\nद्वादशार्क प्रतीकाशं सर्वलक्षणलक्षितम् ॥\nततः प्रोवाच तां भार्यां विनयावनतां स्थिताम् ॥ ६७ ॥\nपश्य त्वं सुभ्रूर्मे गात्रं यादृग्रूपं पुनः स्थितम् ॥\nप्रसादाद्देवदेवस्य भास्करस्यांशुमालिनः ॥ ६८ ॥\nसोऽहमत्र स्थितो नित्यं पूजयिष्यामि भास्करम् ॥\nन यास्यामि पुनः सद्म सत्यमेतन्मयोदितम्॥६९॥\nएवमुक्त्वा स विप्रेन्द्रस्तस्मिन्क्षेत्रे सुशोभने॥\nप्रासादत्रितयं रम्यं निर्ममे भक्तिसंयुतः॥६.७६.७॥।\nमुण्डीरस्वामिनश्चैकमन्यत्कालप्रियस्य च॥\nमूलस्थानस्य चान्यत्तु सत्पताकाविभूषितम्॥७॥।\nत्रयाणामपि तेषां तु साध्वर्चाः शास्त्रसूचिताः॥\nस्थापयामास सूर्याणां हस्तार्के सूर्यवासरे ॥। ७२ ॥\nततस्ताः पुष्पधूपाद्यैः समभ्यर्च्य चिरं द्विजः ॥\nत्रिसंध्यं क्रमशः प्राप्तो देहांते भास्करालयम् ॥ ७३ ॥\n॥ सूत उवाच ॥ ॥\nएवं ते तत्र संजातास्त्रयोऽपि द्विजसत्तमाः ॥\nभास्करा भक्तलोकस्य सर्वव्याधिविनाशकाः ॥ ७४ ॥\nयस्तान्पश्यति काले स्वे यथोक्ते सूरर्यवासरे ॥\nस वांछिताँल्लभेत्कामान्दुर्लभानपि मानवैः ॥७५॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मुंडीरकालप्रियमूलस्थानप्रतिष्ठावर्णनंनाम षट्सप्ततितमोऽध्यायः ॥ ७६ ॥ ॥ छ ॥"
  }
]
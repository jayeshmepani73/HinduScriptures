[
  {
    "text": "॥ सूत उवाच ॥ ॥\nया नारी तत्र सत्कुण्डे स्नात्वा तां पार्वतीं पुनः ॥\nदृष्ट्वा स्नाति ततस्तीर्थे तस्मिन्रूपमये शुभे ॥१॥\nपुनश्च पार्वतीं पश्येच्छ्रद्धया परया युता ॥\nसद्यः सा मुच्यते कृत्स्नैराजन्ममरणांतिकैः ॥ २ ॥\nतत्रैवास्ति जयानाम पार्वत्याः किंकरी द्विजाः ॥\nतया तत्र कृतं कुण्डं गौरीकुण्डसमीपतः ॥ ३ ॥\nया तत्र कुरुते स्नानं तृतीयादिवसेऽबला ॥\nसुतसौभाग्यसंपन्ना सा भवेत्पतिवल्लभा ॥ ४ ॥\nतथान्यदपि तत्रास्ति विजयाकुण्डमुत्तमम् ॥\nतत्र स्नाताऽपि वंध्या स्त्री जायते पुत्रसंयुता ॥ ५ ॥\nन च पश्यति पुत्राणां कदाचिद्व्यसनं द्विजाः ॥\nन वियोगं न दुःखं च स्वप्नांते च कदाचन ॥६॥\nकाकवंध्याऽपि या नारी तत्र स्नानं समाचरेत्॥\nसा पुत्रान्विविधाँल्लब्ध्वा स्वर्गलोके महीयते ॥७॥ ॥\n॥ ऋषय ऊचुः ॥ ॥\nएतेषां सूत तीर्थानां तीर्थमस्ति सुसिद्धिदम्॥\nक्वचित्किंञ्चिद्भवेत्सिद्धिर्यत्र स्नानाच्छरीरजा ॥ ८॥\n॥ सूत उवाच ॥ ॥\nसप्तविंशतिलिंगानि यानि संति द्विजोत्तमाः ॥\nतेषां मध्येऽभवत्सिद्धिरेकस्मिन्निखिला द्विजाः ॥९॥\nएकस्य सत्त्वयुक्तस्य वीरव्रतयुतस्य च ॥\nआश्विनस्य चतुर्दश्यां कृष्णायां द्विजसत्तमाः॥६.१५४.१०॥\nअर्धरात्रे विधानेन तेषां पूजां करोति यः ॥\nप्रागुक्तं जपनं भक्त्या स क्रमात्साधकोत्तमः॥११॥\nअंगन्यासं विधायोच्चैः क्षुरिकासूक्तमुच्चरत् ॥\nतेषामग्रे पुनः सम्यक्पूजयित्वा च शंकरम् ॥ १२ ॥\nपृथगेकैकशो भक्त्या पूजयेद्दिक्पतींश्च वै ॥ १३ ॥\nअथाऽऽगत्य गणेशो वै विकरालो भयानकः ॥\nलंबोदरो वै नग्नश्च कृष्णदन्तसमुद्भवः ॥ १४ ॥\nखड्गहस्तोऽब्रवीद्युद्धं प्रकुरुष्व मया समम् ॥\nमुक्त्वैतत्कपटं भूमौ यदि वीरोऽसि सात्त्विकः ॥ १५ ॥\nततस्तत्कर्षणाच्चापि यस्तेनाशु प्रताड्यते ॥\nस तेनैव शरीरेण नीयते तेन तत्पदम् ॥ १६ ॥\nयत्र स्थाने जरामृत्युर्न शोकश्च कदाचन ॥\nतथा चित्रेश्वरीपीठे सिद्धिरेकस्य कीर्तिता ॥ १७ ॥\nमाघकृष्णचतुर्दश्यां यः पीठं तत्र पूजयेत् ॥\nआगमोक्तविधानेन सम्यक्छ्रद्धासमन्वितः ॥ १९ ॥\nपश्चात्कपालमादाय महामांसप्रपूरितम् ॥\nअहमस्य करोम्यद्य महामांसस्य विक्रयम् ॥ १९ ॥\nसिद्धिमूल्ये न गृह्णातु कश्चिच्चेदस्ति सात्त्विकः ॥\nततश्च याचते यश्च प्रगृह्णाति च सद्द्विजाः ॥ ६.१५४.२० ॥\nस तमादाय निर्याति यत्र देवो महेश्वरः ॥\nहाटकेश्वरजं लिंगं चित्रशर्मप्रतिष्ठितम् ॥ २१ ॥\nतस्य स्थानस्य मध्यस्थो यस्तं पूजयते नरः ॥\nशिवरात्रौ निशीथे च पुष्पलक्षणभक्तितः ॥\nसुसिद्धिमाप्नुयात्तूर्णं स शरीरेण तत्क्षणात् ॥ २२ ॥\nसिद्धिस्थानानि सर्वाणि तस्मिन्क्षेत्रे स्थितानि वै॥\nवीरव्रतप्रयुक्तानां मानवानां द्विजोत्तमाः ॥ २३ ॥ ॥\n॥ ऋषय ऊचुः ॥ ॥\nतामसो यस्त्वया प्रोक्तः सिद्धिमार्गो महामते ॥\nअनर्हो ब्राह्मणेन्द्राणां श्रोत्रियाणां विशेषतः ॥ २४ ॥\nशुद्धान्तः करणैः सूत भूतहिंसाविवर्जितैः ॥\nयथा संप्राप्यते मोक्षो ब्राह्मणैः सुचिरादपि ॥ २५ ॥\nतत्त्वं ब्रूहि महाभाग मोक्षोपायं द्विजन्मनाम् ॥ २६ ॥ ॥\n॥ सूत उवाच ॥ ॥\nरुद्रैर्दशभिः संयुक्तमानंदेश्वरकं तथा ॥\nस्नात्वा तदग्रतः कुण्डे शास्त्रदृष्टेन कर्मणा ॥ २७ ॥\nसंसिद्धिमाप्नुयान्मर्त्यो दुर्लभां त्रिदशैरपि ॥\nमाघमासे नरः स्नात्वा विश्वामित्रह्रदे नरः ॥ २८ ॥\nप्रत्यूषे तिलपात्रं च ब्राह्मणाय निवेदयेत् ॥\nसर्वपापविनिर्मुक्तो ब्रह्म लोके महीयते ॥ २९ ॥\nयद्यपि स्याद्दुराचारः सर्वाशी सर्वविक्रयी ॥\nसुपर्णाख्यस्य देवस्य पुरतः श्रद्धयाऽन्वितः ॥ ६.१५४.३० ॥\nप्रायोपवेशनं कृत्वा ह्युपवासपरो नरः ॥\nयस्त्यजेन्मानवः प्राणान्न स भूयोऽभिजायते ॥ ३१ ॥\nएवं सिद्धित्रयं प्रोक्तं ब्राह्मणानां हितावहम् ॥\nसात्त्विकं ब्राह्मणश्रेष्ठाः शंसितं त्रिदशैरपि ॥ ३२ ॥\nअन्यानि तत्र तीर्थानि देवतायतनानि च ॥\nतानि स्वर्गप्रदान्याहुर्मुनयः शंसितव्रताः ॥ ३३ ॥\nएतद्वः सर्वमाख्यातं क्षेत्रमाहात्म्यमुत्तमम् ॥\nहाटकेश्वरदेवस्य सर्वपातकनाशनम् ॥ ३४ ॥\nयोऽत्र सर्वेषु तीर्थेषु स्नात्वा पश्यति भक्तितः ॥\nसर्वाण्यायतनान्येव स पापोऽपि विमुच्यते ॥ ३५ ॥\nएतत्खंडं पुराणस्य प्रथमं परिकीर्तितम् ॥\nकार्तिकेयप्रणीतस्य सर्वपापहरं शुभम् ॥ ३६ ॥\nयश्चैतत्कीर्तयेद्भक्त्या शृणुयाद्वा समाहितः ॥\nइह भुक्त्वा सुविपुलान्भोगान्याति त्रिविष्टपम् ॥ ३७ ॥\nसर्वतीर्थेषु यत्पुण्यं सर्वदानैश्च यत्फलम् ॥\nतत्फलं समवाप्नोति शृण्वञ्छ्रद्धासमन्वितः ॥ ३८ ॥\nश्रुत्वा पुराणमेतद्धि जन्मकोटिसमुद्भवात् ॥\nपातकाद्विप्रमुच्येत कुलानामुद्धरेच्छतम् ॥ ३९ ॥\nततो व्यासः पूजनीयो वस्त्रदानादिभूषणैः ॥\nगोभूहिरण्यनिर्वापैर्दानैश्च विविधैरपि ॥६.१५४.४०॥\nतेन संपूजितो व्यासः कृष्णद्वैपायनः मनुः ॥\nसाक्षात्सत्यवतीपुत्रो येन व्यासः सुपूजितः॥४१॥\nएकमप्यक्षरं यस्तु गुरुः शिष्ये निवेदयेत्॥\nपृथिव्यां नास्ति तद्द्रव्यं यद्दत्त्वा ह्यनृणी भवेत् ॥४२॥\nएतत्पवित्रमायुष्यं धन्यं स्व स्त्ययनं महत्॥\nयच्छ्रुत्वा सर्वदुःखेभ्यो मुच्यते नात्र संशयः॥४३।\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये चित्रेश्वरीपीठक्षेत्रमाहात्म्यवर्णनंनाम चतुःपंचाशदुत्तरशततमोऽध्यायः॥१५४॥"
  }
]
[
  {
    "text": "॥ सूत उवाच ॥ ॥\nअथ सोमेश्वराख्यं च तत्र लिंगं सुशोभनम् ॥\nअस्ति ख्यातं त्रिलोकेऽत्र स्वयं सोमेन निर्मितम् ॥ १ ॥\nसोमवारेण यस्तत्र वत्सरं यावदर्चयेत् ॥\nक्षणं कृत्वा स रोगेण दारुणेनापि मुच्यते ॥२॥\nयक्ष्मणापि न संदेहः किं पुनः कुष्ठपूर्वकैः ॥\nतस्मात्सर्वप्रयत्नेन रोगार्त्तस्तं प्रपूजयेत् ॥३॥\nतदाराध्य पुरा सोमः क्षयव्याधिसमन्वितः ॥\nबभूव नीरुग्देहोऽसौ यथा पांड्यो नराधिपः ॥ ४ ॥\n॥ ऋषय ऊचुः ॥ ॥\nओषधीनामधीशस्य कथं सोमस्य सूतज ॥\nक्षयव्याधिः पुरा जाता उपशांतिं कथं गतः ॥५॥\nएतन्नः सर्वमाचक्ष्व विस्तरेण महामते॥\nतथा तस्य महीपस्य पांड्यस्यापि कथां शुभाम् ॥ ६ ॥\n॥ सूत उवाच ॥ ॥\nदक्षस्य कन्यकाः पूर्वं सप्तविंशतिसंख्यया ॥\nउपयेमे निशानाथो देवाग्निगुरुसंनिधौ ॥ ७ ॥\nनक्षत्रसंज्ञिता लोके कीर्त्यंते या द्विजोत्तमैः ॥\nदैवज्ञैरश्विनीपूर्वा रूपौदार्यगुणान्विताः ॥८॥\nअथ तासां समस्तानां मध्ये तस्य निशापतेः ॥\nरोहिणी वल्लभा जज्ञे प्राणेभ्योऽपि गरीयसी ॥ ९ ॥\nततः समं परित्यज्य सर्वास्ता दक्षकन्यकाः ॥\nरोहिण्या सह संयुक्तः संबभूव दिवानिशम् ॥ ६.६३.१० ॥\nततस्ताः काम संतप्ता दौर्भाग्येन समन्विताः ॥\nप्रोचुर्दुःखान्विता दक्षं गत्वा बाष्पप्लुताननाः ॥ ११ ॥\nवयं यस्मै त्वया दत्ताः पत्न्यर्थं तात पापिने॥\nऋतुमात्रमपि प्रीत्या सोऽस्माकं न प्रयच्छति ॥ १२ ॥\nतस्मात्प्राणान्विहास्यामः संप्रविश्य हुताशनम् ॥\nअविलंबान्महाभाग सत्यं ब्रूमस्तवाग्रतः ॥३ ॥ १३ ॥\n॥ सूत उवाच ॥ ॥\nतासां तद्वचनं श्रुत्वा दक्षो दुःखसमन्वितः ॥\nसर्वास्ताः स्वयमादाय जगाम शशिसंनिधौ ॥ १४ ॥\nततः प्रोवाच सोऽन्वक्षं तासां दक्षः प्रजापतिः ॥\nभर्त्सयन्परुषैर्वाक्यैर्निशानाथं मुहुर्मुहुः ॥ १५ ॥\nकिमिदं युज्यते कर्तुं त्वया रात्रिपतेऽधम ॥\nकर्म मूढ सतां बाह्य धर्मशास्त्रविगर्हितम्॥ १६ ॥\nऋतुकालेऽपि संप्राप्ते सुता मम समुद्भवाः ॥\nयन्न संभाषसि प्रीत्या धर्मशास्त्रं न वेत्सि किम् ॥ १७ ॥\nऋतु स्नातां तु यो भार्यां संनिधौ नोपगच्छति ॥\nघोरायां भ्रूणहत्यायां युज्यते नात्र संशयः ॥ १८ ॥\nतस्य तद्वचनं श्रुत्वा सलज्जो रात्रिनायकः ॥॥\nप्रोवाचाधोमुखो दक्षं प्रकरिष्ये वचस्तव ॥ १९ ॥\nततो हृष्टमना दक्षः सुताः सर्वा हिमद्युते ॥\nनिवेद्यामंत्र्य तं पश्चाज्जगाम निजमंदिरम् ॥ ६.६३.२० ॥३\nचन्द्रोऽपि पूर्ववत्सर्वास्ताः परित्यज्य दक्षजाः ॥\nरोहिण्या सह संसर्गं प्रचकारानुरागतः ॥ २१ ॥\nअथ ता दुःखिता भूयो जग्मुर्यत्र पिता स्थितः ॥\nप्रोचुश्च बाष्पपूर्णाक्षास्तत्कालसदृशं वचः ॥ २२ ॥\nएतत्तात महद्दुःखमस्माकं वर्तते हृदि ॥\nयद्दौर्भाग्यं प्रसंजातं सर्वस्त्रीजनगर्हितम् ॥ ॥ २३ ॥\nयत्पुनस्त्वं कृतस्तेन कामुकेन दुरात्मना ॥\nव्यर्थश्रमोऽप्रमाणीव कृतेऽस्माकं गतः स्वयम् ॥ २४ ॥\nतद्दुःखं न वयं शक्ता हृदि धर्तुं कथंचन ॥\nरमते स हि रोहिण्या चंद्रमाः सहितोऽनिशम् ॥ २५ ॥\nविशेषात्तव वाक्येन निषिद्धो रात्रिनायकः ॥\nअनुज्ञां देहि तस्मात्त्वमस्माकं तत्र सांप्रतम् ॥\nदौर्भाग्यदुःखसंतप्तास्त्यजामो येन जीवितम् ॥ २६ ॥\n॥ सूत उवाच ॥ ॥\nतासां तद्वचनं श्रुत्वा दक्षः कोपसमन्वितः ॥\nशशाप शर्वरीनाथं गत्वा तत्संनिधौ ततः ॥ २७ ॥\nयस्मात्पाप न मे वाक्यं त्वया धर्मसमन्वितम् ॥\nकृतं तस्मात्क्षयव्याधिस्त्वां ग्रसिष्यति दारुणः ॥ २८ ॥\nएवमुक्त्वा ययौ दक्षश्चन्द्रोऽपि द्विजसत्तमाः ॥\nतत्क्षणाद्यक्ष्मणाश्लिष्टः क्षयं याति दिने दिने ॥ २९ ॥\nततोऽसौ कृशतां प्राप्तः संपरित्यज्य रोहिणीम् ॥\nअशक्तः सेवितुं कामं वभ्राम जगतीतले ॥ ६.६३.३० ॥\nक्षयव्याधिप्रणाशाय पृच्छ मानश्चिकित्सकान्॥\nऔषधानि विचित्राणि प्रकुर्वाणो जितेन्द्रियः ॥ ३१ ॥\nतथापि मुच्यते नैव यक्ष्मणा स निशापतिः ॥\nदक्षशापेन रौद्रेण क्षयं याति दिनेदिने ॥ ३२ ॥\nततो वैराग्यमापन्नस्तीर्थयात्रापरायणः ॥\nबभूव श्रद्धयायुक्तस्त्यक्त्वा भेषजमुत्तमम् ॥ ३३ ॥\nअथासौ भ्रममाणस्तु तीर्थान्यायतनानि च ॥\nसंप्राप्तो ब्राह्मणश्रेष्ठाः प्रभासं क्षेत्रमुत्तमम्॥ ३४ ॥\nतत्र स्नात्वा शुचिर्भूत्वा प्रभासं वीक्ष्य रात्रिपः ॥\nयावत्संप्रस्थितोन्यत्र तावदग्रे व्यवस्थितम् ॥ ३५ ॥\nअपश्यद्रोमकंनाम स मुनि संशितव्रतम् ॥\nतपोवीर्यसमोपेतं सर्वसत्त्वानुकम्पकम् ॥ ३६ ॥\nतं दृष्ट्वा स प्रणम्योच्चै स्ततः प्रोवाच सादरम् ॥\nक्षयव्याधियुतश्चन्द्रो निर्वेदाद्द्विजसत्तमाः ॥ ३७ ॥\nपरिक्षीणोऽस्मि विप्रेंद्र क्षयव्याधिप्रभावतः ॥\nतस्मात्कुरु प्रतीकार महं त्वां शरणं गतः ॥ ३८ ॥\nमया चिकित्सकाः पृष्टास्तैरुक्तं भेषजं कृतम् ॥\nअनेकधा महाभाग परिक्षीणो दिनेदिने ॥ ३९ ॥\nयदि नैवोपदेशं मे कञ्चित्त्वं संप्रदास्यसि ॥\nव्याधिनाशाय तत्तेन त्यक्ष्याम्यद्य कलेवरम् ॥ ६.६३.४० ॥\n॥ रोमक उवाच ॥ ॥\nअन्यस्यापि निशानाथ न शापः कर्तुमन्यथा ॥\nशक्यते किं पुनस्तस्य दक्षस्यामिततेजसः ॥ ४१ ॥\nतस्मादत्रोपदेशं ते प्रयच्छामि सुसंमतम् ॥\nयेन ते स्यादसंदिग्धं क्षयव्याधि परिक्षयः ॥ ४२ ॥\nनादेयं किंचिदस्तीह देवदेवस्य शूलिनः ॥\nसंप्रहृष्टस्य तद्वाक्यात्तस्मादाराधयस्व तम् ॥ ४३ ॥\nअष्टषष्टिषु तीर्थेषु सत्यं वासः सदा क्षितौ ॥\nतेषु संस्थाप्य तल्लिंगं तस्य नाशाय रात्रिप ॥ ४४ ॥\nआराधय ततो नित्यं श्रद्धापूतेन चेतसा ॥\nसंप्राप्स्यसि न संदेहः क्षयव्याधि परिक्षयम् ॥ ४५ ॥\n॥ सूत उवाच ॥ ॥\nतस्य तद्वचनं श्रुत्वा संप्रहृष्टो निशापतिः ॥\nतस्मिन्प्रभासके क्षेत्रे दिव्यलिंगानि शूलिनः ॥\nसंस्थाप्य पूजयामास स्वनामांकानि भक्तितः ॥ ४६ ॥\nततस्तुष्टो महादेवस्तस्य संदर्शनं गतः ॥\nप्रोवाच वरदोऽस्मीति प्रार्थयस्व यथेप्सितम् ॥ ४७ ॥ ॥\n॥ चन्द्र उवाच ॥ ॥\nपरं क्षीणोऽस्मि देवेश यक्ष्मणाहं पदांतिकम् ॥\nप्राप्तस्तस्मात्परित्राहि नान्यत्संप्रार्थयाम्यहम् ॥ ४८ ॥\nतस्य तद्वचनं श्रुत्वा भगवान्वृषभध्वजः ॥\nदक्षमाहूय तत्रैव ततः प्रोवाच सादरम् ॥ ४९ ॥\nएष चंद्रस्त्वया शप्तो जामाता न कृतं शुभम् ॥\nतस्मादनुग्रहं चास्य मम वाक्यात्समाचर ॥ ६.६३.५० ॥\n॥ दक्ष उवाच ॥ ॥\nमया धर्म्यमपि प्रोक्तो वाक्यमेष कुबुद्धिमान् ॥\nनाकरोन्मे पुरः प्रोच्य करिष्यामीत्य सत्यवाक् ॥ ५१ ॥\nतेन शप्तस्तु कोपेन सुतार्थे वृषभध्वज ॥\nहास्येनापि मया प्रोक्तं नान्यथा संप्रजायते ॥ ५२ ॥\n॥ देवदेव उवाच ॥ ॥\nअद्यप्रभृति सर्वास्ताः सुता एष निशाकरः ॥\nसमाः संवीक्षते नित्यं मम वाक्यादसंशयम् ॥ ५३ ॥\nतस्मात्पक्षं क्षयं यातु पक्षं वृद्धिं प्रगच्छतु ॥\nयेन ते स्याद्वचः सत्यं मत्प्रसादसमन्वितम् ॥ ५४ ॥\nततो दक्षस्तथेत्युक्त्वा जगाम निजमन्दिरम् ॥\nदेवोऽपि शंकरो भूयः प्रोवाच शशलांछनम् ॥ ५५ ॥\nभूयोऽपि प्रार्थयाभीष्टं मत्तस्त्वं शशलांछन ॥\nयेन सर्वं प्रयच्छामि यद्यपि स्यात्सुदुर्लभम् ॥ ५६ ॥  ॥\n॥ चन्द्र उवाच ॥ ॥\nयदि तुष्टोऽसि देवेश यदि देयो वरो मम ॥\nतत्स्थापितेषु लिंगेषु मया सर्वेषु सर्वदा॥\nसंनिधानं त्वया कार्यं लोकानां हित काम्यया ॥ ५७ ॥\n॥ देव उवाच ॥ ॥\nअष्टषष्टिषु लिंगेषु स्थापितेषु त्वया विभो ॥\nसोमवारेण सांनिध्यं करिष्ये वचनात्तव ॥ ५८ ॥\nएवमुक्त्वा स देवेशस्ततश्चादर्शनं गतः ॥\nचन्द्रोऽपि हर्षसंयुक्तः समं पश्यति तास्ततः ॥ ५९ ॥\nसुता दक्षस्य विप्रेंद्रा शंकरस्य वचः स्मरन्॥\nततो हर्ष समायुक्ता वभूवुस्तदनंतरम् ॥ ६.६३.६० ॥\nएवं सोमेश्वरास्तत्र बभूवुर्द्विजसत्तमाः ॥\nअष्टषष्टिषु तीर्थेषु तथान्येषु ततः परम् ॥ ६१ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सोमनाथोत्पत्तिमाहात्म्यवर्णनंनाम त्रिषष्टितमोऽध्यायः ॥ ॥ ६३ ॥ ॥ छ ॥"
  }
]
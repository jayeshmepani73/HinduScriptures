[
  {
    "text": "॥ सूत उवाच ॥ ॥\nतथान्यापि च तत्रास्ति शक्तिः पापप्रणाशिनी ॥\nकार्तिकेयेन निर्मुक्ता हत्वा वै तारकं रणे ॥ १ ॥\nतथास्ति सुमहत्कुण्डं स्वच्छोदकसमावृतम् ॥\nतेनैव निर्मितं तत्र यः स्नात्वा तां प्रपूजयेत् ॥\nस पापान्मुच्यते सद्य आजन्ममरणांति कात् ॥ २ ॥\n॥ ऋषय ऊचुः ॥ ॥\nकस्मिन्काले विनिर्मुक्ता सा शक्तिस्तेन नो वद ॥\nकिमर्थं स्वामिना तत्र किंप्रभावा वद स्वयम् ॥ ॥ ३ ॥\n॥ सूत उवाच ॥ ॥\nपुरासीत्तारकोनाम दानवोऽतिबलान्वितः ॥\nहिरण्याक्षस्य दायादस्त्रैलोक्यस्य भयावहः ॥ ४ ॥\nस ज्ञात्वा जनकं ध्वस्तं विष्णुना प्रभविष्णुना ॥\nतपस्तेपे ततस्तीव्रं गोकर्णं प्राप्य पर्वतम् ॥ ५ ॥\nयावद्वर्षसहस्रांतं शीर्णपर्णा शनः स्थितः॥\nध्यायमानो महादेवं कायेन मनसा गिरा॥६॥\nवरुपूजोपहारैश्च नैवेद्यैर्विविधैस्ततः॥\nततो वर्षसहस्रांते स दैत्यो दुःखसंयुतः ॥ ७ ॥\nज्ञात्वा रुद्रमसंतुष्टं ततो रौद्रं तपोऽकरोत् ॥\nविनिष्कृत्त्यात्ममांसानि जुहोतिस्म हुताशने ॥ ८ ॥\nततस्तुष्टो महादेवो वृषारूढ उमापतिः ॥\nसर्वैरेव गणैः सार्धं तस्य संदर्शनं ययौ ॥ ९ ॥\nतत्र प्रोवाच संहृष्टस्तारनादेन नादयन् ॥\nदिशः सर्वा महादेवो हर्ष गद्गदया गिरा ॥ ६.७०.१० ॥\nभोभोस्तारक तुष्टोऽस्मि साहसं मेदृशं कुरु ॥\nप्रार्थयस्व मनोऽभीष्टं येन ते प्रददाम्यहम् ॥ ११ ॥\n॥ तारक उवाच ॥\nअजेयः सर्वदेवानां त्वत्प्रसादादहं विभो ॥\nयथा भवामि संग्रामे त्वां विहाय तथा कुरु ॥ १२ ॥\n॥ भगवानुवाच ॥ ॥\nमत्प्रसादादसंदिग्धं सर्वमेतद्भविष्यति ॥\nत्वया यत्प्रार्थितं दैत्य त्वमेको बलवानिह ॥ १३ ॥\nएवमुक्त्वा महादेवः स्वमेव भवनं गतः ॥\nतारकश्चापि संहृष्टस्तथैवनिज मन्दिरम् ॥ १४ ॥\nततो दानवसैन्येन महता परिवारितः ॥\nगतः शक्रपुरीं योद्धुं विख्याताममरावतीम् ॥ १५ ॥\nअथाभवन्महायुद्धं देवानां दानवैः सह ॥\nयावद्वर्षसहस्रांते मृत्युं कृत्वा निवर्तनम् ॥ १६ ॥\nतत्राभवत्क्षयो नित्यं देवानां रणमूर्धनि ॥\nविजयो दानवानां च प्रसादाच्छूलपा णिनः ॥ १७ ॥\nततश्चक्रुरुपायांस्ते विजयाय दिवौकसः ॥\nवर्माणि सुविचित्राणि यन्त्राणि परिखास्तथा ॥ १८ ॥\nअन्यान्यपि शरीरस्य रक्षणार्थं प्रयत्नतः ॥\nतथैव योधमुख्यानां विशेषाद्द्विजसत्तमाः ॥ १९ ॥\nससृजुस्ते सुराधीशा दानवेभ्यो दिवानिशम् ॥ ६.७०.२० ॥\nमुद्गरा भिंडिपालाश्च शतघ्न्योऽथ वरेषवः ॥\nप्रासाः कुन्ताश्च भल्लाश्च तस्मिन्काले विनिर्मिताः ॥\nविशेषाहवसंबन्धव्यूहानां प्रक्रियाश्च याः ॥ २१ ॥\nतथान्यानि विचित्राणि कूटयुद्धान्यनेकशः ॥\nभीषिकाः कुहकाश्चैव शक्रजालानि कृत्स्नशः ॥ २२ ॥\nन च ते विजयं प्रापुस्तथापि द्विजसत्तमाः ॥\nदानवेभ्यो महायुद्धे प्रहारैर्जर्जरीकृताः॥२३॥\nअथ प्राह सहस्राक्षो भयत्रस्तो बृहस्पतिम् ॥\nदिनेदिने वयं दैत्यैर्विजयामो द्विजोत्तम ॥ २४ ॥\nयथायथा रणार्थाय सदुपायान्करोम्यहम् ॥\nतथातथा पराभूतिर्जायते मे महाहवे ॥ २५ ॥\nतदुपायं सुराचार्य स्वबुद्ध्या त्वं प्रचिन्तय ॥\nयेन मे स्याज्जयो युद्धे तव कीर्तिरनिन्दिता ०। २६ ॥\n॥ सूत उवाच ॥ ॥\nततो बृहस्पतिः प्राह चिरं ध्यात्वा शचीपतिम् ॥\nप्रहृष्टवदनो ज्ञात्वा जयोपायं महाहवे ॥ ॥ २७ ॥\nमया शक्र परिज्ञातः स उपायो महाहवे ॥\nजीयन्ते शत्रवो येन लीलयैवापि भूरिशः ॥ २८ ॥\nयदाभीष्टं वरं तेन प्रार्थितस्त्रिपुरांतकः ॥\nतदैवं वचनं प्राह प्रणिपत्य मुहुर्मुहुः ॥ २९ ॥\nअजेयः सर्वदेवानां त्वत्प्रसादादहं विभो ॥\nयथा भवामि संग्रामे त्वां विहाय तथा कुरु ।। ६.७०.३०\nन तं स्वयं महादेवः स्वशिष्यं सूदयिष्यति ॥\nविषवृक्षमपि स्थाप्य कश्छिनत्ति पुनः स्वयम् ॥ ३१ ॥\nयो वै पिता स पुत्रः स्याच्छ्रुतिवाक्यमिदं स्मृतम् ॥\nतस्माज्जनयतु क्षिप्रं हरस्तन्नाशकृत्सुतम् ॥ ३२ ॥\nयेन सेनाधिपत्ये तं विनियोज्य महाहवम् ॥\nकुर्मो दैत्यैः समं शस्त्रैः प्राप्नुयाम ततो जयम् ॥३३॥\nएष एव उपायोऽत्र मया ते परिकीर्तितः ॥\nविजयाय सहस्राक्ष नान्योऽस्ति भुवनत्रये ॥ ३४ ॥\nततो देवगणैः सर्वैः समेतः पाकशासनः ॥।\nतमर्थं प्रोक्तवाञ्छंभुं विनयावनतः स्थितः ॥ ३५ ॥\nसुतस्य जननार्थाय कुरु यत्नं वृषध्वज॥\nयेन सेनाधिपत्ये तं योजयामि दिवौकसाम् ॥३६॥\nप्राप्नोम्यहं च संग्रामे विजयं त्वत्प्रसादतः ॥\nनिहत्य दानवान्सर्वांस्तारकेण समन्वितान् ॥ ३७ ॥\nनान्यथा विजयो मे स्यात्संग्रामे दानवैः सह॥।\nइति मां प्राह देवेज्यो ज्ञात्वा सम्यङ्महामतिः ॥ ३८ ॥\nअथोवाच विहस्योच्चैः शंकरस्त्रिदशेश्वरम् ॥\nकरिष्यामि वचः क्षिप्रं तव शक्र न संशयः॥ । ॥ ३९ ॥\nपुत्रमुत्पादयिष्यामि सर्वदैत्यविनाशकम् ॥\nयं त्वं सेनापतिं कृत्वा जयं प्राप्स्यसि सर्वदा ॥ ६.७०.४० ॥\nएवमुक्त्वा महादेवो गत्वा कैलास पर्वतम् ॥\nगौर्या समं ततश्चक्रे कामधर्मं यथोचितम् ॥ ४१ ॥\nहावैर्भावैः समोपेतं हास्यैरन्यैस्तदात्मिकैः ॥\nयावद्वर्षसहस्रांतं दिव्यं चैव निमेषवत् ॥  ॥ ४२ ॥\nअथ देवगणाः सर्वे भयसंत्रस्तमानसाः ॥\nचक्रुर्मंत्रं तदर्थं हि तारकेण प्रपीडिताः ॥ ४३ ॥\nसहस्रं वत्सराणां तु रतासक्तस्य शूलिनः ॥\nअतिक्रांतं न देवानां तेन कृत्यं विनिर्मितम् ॥ ४४ ॥\nतस्माद्गच्छामहे तत्र यत्र देवो महेश्वरः ॥\nसंतिष्ठते समं गौर्या कैलासे विजने स्थितः ॥४५॥।\nततस्तत्रैव संजग्मुः सर्वे देवाः सवासवाः ॥\nउद्वहन्तः परामार्तिं तारकारिसमुद्भवाम् ॥ ४६ ॥\nअथ कैलासमासाद्य यावद्यांति भवांतिकम्॥\nनिषिद्धा नंदिना तावन्न गंतव्यमतः परम् ॥ ४७ ॥\nरहस्ये भगवान्सार्धं पार्वत्या समवस्थितः ॥\nअस्माकमपि नो गम्यं तस्मात्तावन्न गम्यताम् ॥ ४८ ॥\nततस्तैर्विबुधैः सर्वैः प्रेषितस्तत्र चानिलः॥\nकिं करोति महादेवः शीघ्रं विज्ञायतामिति ॥ ४९ ॥\nअथ वायुर्गतस्तत्र यत्रास्ते भगवाञ्छिवः ॥\nगौर्या सह रतासक्त आनन्दं परमं गतः ॥ ६.७०.५० ॥\nअथ प्रचलिते शुक्रे स्थानादप्राप्तयोनिके ॥\nदेवेन वीक्षितो वायुर्नातिदूरे व्यवस्थितः ॥ ५१ ॥\nततो व्रीडा समोपेतस्तत्क्षणादेव चोत्थितः ॥\nभावासक्तां प्रियां त्यक्त्वा मा मोत्तिष्ठेतिवादिनीम् ॥ ५२ ॥\nअब्रवीदथ तं वायुं विनयावनतं स्थितम् ॥\nकिमर्थं त्वमिहायातः कच्चित्क्षेमं दिवौकसाम् ॥ ५३ ॥\n॥ वायुरुवाच ॥ ॥\nएते शक्रादयो देवा नंदिना विनिवारिताः ॥\nतारकेण हतोत्साहास्तिष्ठंति गिरिरोधसि ॥ ५४ ॥\nतस्मादेतान्समाभाष्य समाश्वास्य च सादरम् ॥\nप्रेषयस्व द्रुतं तत्र यत्र ते दानवाः स्थिताः ॥ ५५ ॥\nअथ तानाह्वयामाम तत्क्षणात्त्रिपुरांतकः ॥\nसंप्राह चविषण्णास्यः कृतांजलिपुटान्स्थितान् ॥ ५६ ॥\n॥ श्रीभगवानुवाच ॥ ॥\nयुष्मत्कृते समारंभः पुत्रार्थं यो मया कृतः ॥\nस्वस्थानाच्चलिते शुक्रे कृतो मोघोद्य वायुना ॥ ५७ ॥\nएतद्वीर्यं मया धैर्यात्स्तंभितं लिंगमध्यगम् ॥\nअमोघं तिष्ठते सर्वं क्व दधामि निवेद्यताम्॥ ५८ ॥\nयेन संजायते पुत्रो दानवांतकरः परः ॥\nसेनानाथश्च युष्माकं दुर्द्धरः समरे परैः ॥ ५९ ॥\nएतत्कल्पाग्निसंकाशं धर्तुं शक्नोति नापरः ॥\nविना वैश्वानरं तस्माद्दधात्वेष सनातनम्॥ ६.७०.६० ॥\nयेन तत्र प्रमुञ्चामि सुताय विजयाय च ॥\nएतद्वीर्यं महातीव्रं द्वादशार्कसमप्रभम् ॥ ॥ ६१ ॥\nअथ प्राहुः सुराः सर्वे वह्निं संश्लाघ्य सादराः ॥\nत्वं धारयाग्ने वक्त्रांते वीर्यमेतद्भवोद्भवम् ॥ ६२ ॥\nततः प्रसारयामास स्ववक्त्रं पावको द्रुतम्॥\nकुर्वञ्छक्रसमादेशमविकल्पेन चेतसा ॥६३॥\nशंकरोऽप्यक्षिपत्तत्र कामबाणप्रपीडितः ॥\nगौरीं भगवतीं ध्यायन्नानन्दं परमं गतः॥६४॥\nपावकोऽपि भृशं तेन कल्पाग्निसदृशेन च ॥\nदह्यमानोऽक्षिपद्भूमौ शरस्तंबे सुविस्तरे॥६५॥\nएतस्मिन्नंतरे प्राप्ता भ्रममाणा इतस्ततः॥\nभार्यास्तत्र मुनीनां ताः षण्णां षट्कृत्तिकाः शुभाः॥६६॥\nतासां निदेशयामास स्वयमेव शतक्रतुः ॥\nएतद्बीजं त्रिनेत्रस्य परिपाल्यं प्रयत्नतः ॥ ६७ ॥\nअत्र संपत्स्यते पुत्रो द्वादशार्कसमप्रभः ॥\nभवतीनामपि प्रायः पुत्रत्वं संप्रयास्यति ॥ ६८ ॥\nइति श्रीस्कादे महापुराण एकाशीतिसाहस्र्यां संहितायां षष्ठे नागर खंडे हाटकेश्वरक्षेत्रमाहात्म्ये कार्तिकेयोत्पत्तिवृत्तांतवर्णनंनाम सप्ततितमोऽध्यायः ॥ ६.७०.७० ॥ ॥ छ ॥"
  }
]
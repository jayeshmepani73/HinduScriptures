[
  {
    "text": "॥ऋषय ऊचुः ॥ ॥\nयाज्ञवल्क्यसुतः सूत यस्त्वया परिकीर्तितः ॥\nकतमा तस्य माताभूत्सर्वं नो ब्रूहि विस्तरात् ॥ १ ॥\n॥ सूत उवाच ॥ ॥\nतस्य भार्याद्वयं श्रेष्ठमासीत्सर्वगुणान्वितम्॥\nएका गुणवती तस्य मैत्रेयीति प्रकीर्तिता ॥ २ ॥\nज्येष्ठा चान्याथ कल्याणी ख्याता कात्यायनीति च ॥\nयस्याः कात्यायनः पुत्रो वेदार्थानां प्रजल्पकः ॥ ३ ॥\nताभ्यां कुण्डद्वयं तत्र संतिष्ठति सुशोभनम् ॥\nयत्र स्नाता नरा यांति लोकांस्तांश्च महोदयान् ॥४ ॥\nकात्यायन्याश्च तीर्थस्य शांडिल्यास्तीर्थमुत्तमम्॥\nपतिव्रतात्वयुक्तायास्तथान्यत्तत्र संस्थितम् ॥ ५ ॥\nयत्र कात्यायनी प्राप्ता शांडिल्या प्रतिबोधिता ॥\nवैराग्यं परमं प्राप्ता सपत्नीदुःखदुःखिता ॥ ६ ॥\nतत्र या कुरुते स्नानं तृतीयायां समाहिता ॥\nनारी मार्गसिते पक्षे सा सौभाग्यवती भवेत्  ॥\nअथ दौर्भाग्यसंपन्ना काणा वृद्धाऽथ वामना ॥\nअभीष्टा जायते सा च तत्प्रभावाद्द्विजोत्तमाः ॥ ८ ॥\n॥ ऋषय ऊचुः ॥ ॥\nकीदृक्सपत्निजं दुःखं कात्यायन्या उपस्थितम् ॥\nउपदेशः कथं लब्धः शांडिल्याः सूत कीदृशः ॥ ९ ॥\nकात्यायन्या समाचक्ष्व कौतुकं नो व्यवस्थितम् ॥\nसामान्यो भविता नैष उपदेशस्तयेरितः ॥ ६.१३०.१० ॥\n॥ सूत उवाच ॥ ॥\nमैत्रेय्या सह संसक्तं याज्ञवल्क्यं विलोक्य सा ॥\nकात्यायनी सुदुःखार्ता संजाता चेर्ष्यया ततः ॥ ११ ॥\nसा न स्नाति न भुंक्ते च न हास्यं कुरुते क्वचित् ॥\nकेवलं बाष्पपूर्णाक्षी निःश्वासाढ्या बभूव ह ॥ १२ ॥\nततः कदाचिदेवाथ फलार्थं निर्गता बहिः ॥\nअपश्यच्छांडिलीनाम पतिपार्श्वे व्यवस्थिताम्॥ १३ ॥\nकृतांजलिपुटां साध्वी विनयावनता स्थिताम् ॥\nसोऽपि तस्या मुखासक्तः सानुरागः प्रसन्नदृक् ॥ १४ ॥\nगुणदोषोद्भवां वार्तामापृच्छ्याकथयत्तथा ॥\nसा च तौ दंपती दृष्ट्वा संहृष्टावितरेतरम् ॥ १५ ॥\nचित्ते स्वे चिंतयामास सुधन्येयं तपस्विनी ॥\nयस्याः पतिर्मुखासक्तो गुणदोषप्रजल्पकः ॥\nसानुरागश्च सुस्निग्धो नान्यां नारीं बिभर्त्ति च ॥ १६ ॥\nएवं संचित्य सा साध्वी भूयोभूयो द्विजोत्तमाः ॥\nजगाम स्वाश्रमं पश्चान्निंद्यमाना स्वकं वपुः ॥ १७ ॥\nततः कदाचिदेकांते स्थितां तां शांडिलीं द्विजाः ॥\nबहिर्गते भर्तरि च तस्याः कार्येण केनचित् ॥ १८ ॥\nकात्यायनी समागम्य ततः पप्रच्छ सादरम् ॥\nवद कल्याणि मे कंचिदुपदेशं महोदयम् ॥ १९ ॥\nमुखप्रेक्षः सदा भर्त्ता येन स्त्रीणां प्रजायते ॥\nनापमानं करोत्येव दुरुक्तवचनैः क्वचित् ॥ ॥ ६.१३०.२० ॥\nनान्यां संगच्छते नारीं चित्तेनापि कथंचन ॥\nअहं भर्तुः कृतैर्दुःखैरतीव परिपीडिता ॥\nसपत्नीजैर्विशेषेण तस्मान्मे त्वं प्रकीर्तय ॥ ॥ २१ ॥\nयथा ते वशगो भर्त्ता संजातः कामदः सदा ॥\nमनसापि न संदध्यान्नारीमेष कथंचन ॥ २२ ॥\n॥ शांडिल्युवाच ॥ ॥\nशृणु साध्वि प्रवक्ष्यामि तवाहं गुह्यमुत्तमम् ॥\nयथा ममाभवद्वश्यो मुखप्रेक्षस्तथा पतिः ॥ २३ ॥\nमम तातः कुरुक्षेत्रे शांडिल्यो मुनिसत्तमः ॥\nवानप्रस्थाश्रमेऽतिष्ठत्पूर्वे वयसि संस्थितः ॥ २४ ॥\nतत्रैकाहं समुत्पन्ना कन्या तस्य महात्मनः ॥\nवृद्धिं गता क्रमेणाथ तस्मिन्नेव तपोवने ॥ २५ ॥\nकरोमि तत्र शुश्रूषां होमकाले यथोचिताम् ॥\nनीवारादीनि धान्यानि नित्यं चैवानयाम्यहम् ॥ २६ ॥\nकस्यचित्त्वथ कालस्य नारदो मुनिसत्तमः ॥\nआश्रमे मम तातस्य सुश्रांतः समुपागतः ॥ २७ ॥\nतातादेशात्ततस्तत्र मया स विश्रमः कृतः ॥\nपादशौचादिभिः कृत्यैः स्नानाद्यैश्च तथापरैः ॥ २८ ॥\nततो भुक्तावसानेऽथ निविष्टः मुखसंस्थित॥\nमम मात्रा परिपृष्टो विनयाद्वरवर्णिनि ॥ २९ ॥\nएकेयं कन्यकास्माकं जाते वयसि संस्थिते ॥\nसंजाता मुनिशार्दूल प्राणेभ्योऽपि गरीयसी ॥ ६.१३०.३० ॥\nतदस्याः कीर्तय क्षिप्रं सुखोपायं सुखोदयम् ॥\nव्रतं वा नियमं वा त्वं होमं वा मन्त्रमेव वा ॥ ३१ ॥\nयेन चीर्णेन भर्त्ता स्यात्सुसौम्यः सद्गुणान्वितः ॥\nप्रियंवदो मुखप्रेक्षः परनारीपराङ्मुखः ॥ ३२ ॥\nतस्यास्तद्वचनं श्रुत्वा स मुनिस्तदनंतरम् ॥\nचिरं ध्यात्वा वचः प्राह प्रसन्नवदनस्ततः ॥ ३३ ॥\nहाटकेश्वरजे क्षेत्रे पञ्चपिंडा व्यवस्थिता ॥\nगौरी गौर्या स्वयं तत्र स्थापिता परमेश्वरी ॥ ३४ ॥\nतामेषा वत्सरं यावच्छ्रद्धया परया युता ॥\nसदा पूजयतु प्रीत्या तृतीयायां विशेषतः ॥ ३५ ॥\nततो वर्षांतमासाद्य संप्राप्स्यति यथोचितम् ॥\nभर्त्तारं नात्र संदेहो यादृग्रूपं यथोचितम् ॥ ३६\nतत्र पूर्वं गता गौरी परित्यज्य महेश्वरम् ॥\nगंगेर्ष्यया महाभागे ज्ञात्वा क्षेत्रं सुसिद्धिदम् ॥ ३७ ॥\nततः सा चिंतयामास कां देवीं पूजयाम्यहम् ॥\nसौभाग्यार्थं यतोऽन्या मां पूजयंति सुरस्त्रियः ॥ ३८ ॥\nतस्मादहं प्रभक्त्याढ्या स्वयमात्मानमेव च ॥\nआत्मनैव कृतोत्साहा पूजयिष्यामि सिद्धये ॥ ॥ ३९ ॥\nततः प्राणाग्निहोत्रोत्थैर्मंत्रैराथर्वणैः शुभैः ॥\nमृत्पिंडान्पंच संयोज्य ह्येकस्थाने समाहिता ॥ ६.१३०.४० ॥\nपृथ्वीमपश्च तेजश्च वायुमाकाशमेव च ।\nतेषु संयोजयामास मृत्पिंडेषु निधाय सा ॥ ४१ ॥\nमहद्भूतानि चैतानि पञ्च देवी यतव्रता ॥\nततः संपूजयामास पुष्पधूपानुलेपनैः ॥ ४२ ॥\nअथ तां तत्र विज्ञाय तपःस्थां गिरजां भवः ॥\nतन्मंत्राकृष्टचित्तश्च सत्वरं समुपागतः ॥ ४३ ॥\nप्रोवाच च प्रहृष्टात्मा कस्मात्त्वमिह चागता ॥\nमां मुक्त्वा दोषनिर्मुक्तं मुखप्रेक्षं सदा रतम् ॥ ४४ ॥\nतस्मादागच्छ कैलासं वृषारूढा मया सह ॥\nअथवा कारणं ब्रूहि यदि दोषोऽस्ति मे क्वचित् ॥ ॥ ४५ ॥\n॥ देव्युवाच ॥ ॥\nत्वं मूर्ध्ना जाह्नवीं धत्से मूर्तां पदजलात्मिकाम् ॥\nतस्मान्नाहं गमिष्यामि मंदिरं ते कथंचन ॥ ४६ ॥\nयावन्न त्यजसि व्यक्तं मम सापत्न्यतां गताम् ॥\nतथा नित्यं प्रणामं त्वं करोषि वृषभध्वज ॥ ४७ ॥\nप्रत्यक्षमपि मे नित्यं संध्यायाश्च न लज्जसे ॥\nतस्मादेतत्परित्यज्य कर्म लज्जाकरं परम् ॥ ४८ ॥\nआकारयसि मां देव तत्स्याद्यदि मतं मम ॥\nअन्यथाहं न यास्यामि तव हर्म्ये कथंचन ॥\nएतच्छ्रुत्वा यदिष्टं ते कुरुष्व वृषभध्वज ॥ ४९ ॥\n॥ देव उवाच । ॥\nनाहं सौख्येन तां गंगां धारयामि सुरेश्वरि ॥ ६.१३०.५० ॥\nभगीरथेन भूपेन प्रार्थितो ज्ञाति कारणात् ॥\nदिव्यं वर्षसहस्रं तु तपस्तप्त्वा सुदारुणम् ॥ ५१ ॥\nयेन नो याति पातालं गंगा स्वर्गपरिच्युता ॥\nतस्मात्त्वं देव मद्वाक्यात्स्वमूर्ध्ना वह जाह्नवीम् ॥५२॥\nमया तस्य प्रतिज्ञातं धारयिष्याम्यसंशयम् ॥\nआकाशाज्जाह्नवीवेगं पतंतं धरणीतले ॥ ५३ ॥\nनो चेद्व्रजेत पातालं यदत्र विषयेस्थि?म्॥\nततोऽहं संप्रवक्ष्यामि तदिहैकमनाः शृणु ॥५४॥\nएषा गंगा वरारोहे मम मूर्ध्नो विनिर्गता ॥\nहिमवंतं नगं भित्त्वा द्विधा जाता ततः परम्॥५५॥\nततः सिंध्वभिधाना सा पश्चिमं सागरं गता॥\nशतानि नव संगृह्य नदीनां परमेश्वरि ॥५६॥\nतथा गंगाभिधाना च सैव प्राक्सागरं गता ॥\nतावतीश्च समादाय नदीः पर्वतनन्दिनि ॥५७॥\nएवमष्टादशैतानि नदीनां पर्वतात्मजे ॥\nशतानि सागरे यांति तेन नित्यं स तिष्ठति ॥५८॥\nसततं शोष्यमाणोऽपि वाडवेन दिवानिशम् ॥\nसमुद्रसलिलं मेघाः समादाय ततः परम् ॥५९॥\nमर्त्यलोके प्रवर्षंति ततः सस्यं प्रजायते॥\nसस्येन जीवते लोकः प्रभवन्ति मखास्तथा ॥\nमखांशेन सुराः सर्वे तृप्तिं यांति ततः परम्॥ ६.१३०.६० ॥\nएतस्मात्कारणान्मूर्ध्नि देवि गंगां दधाम्यहम् ॥\nन स्नेहात्कामतो नैव जगद्येन प्रवर्तते ॥ ६१ ॥\nअथवा सन्त्यजाम्येनां यदि मूर्ध्नः कथंचन ॥\nतद्दूरं वेगतो भित्त्वा पृथ्वीं याति रसातलम् ॥ ६२ ॥\nततः शोषं व्रजेदाशु समुद्रः सरितां पतिः ॥\nऔर्वेण पीयमानोऽत्र ततो वृष्टिर्न जायते ॥\nवृष्ट्यभावाज्जगन्नाशः सत्यमेतन्मयोदितम् ॥ ६३ ॥\nएवं गंगाकृते प्रोक्तं मया तव सुरेश्वरि ॥\nशृणु सन्ध्याकृतेऽन्यच्च येन तां प्रणमाम्यहम्॥ ६४ ॥\nइति श्रीस्कान्देमहापुराण एकाशीतिसाहस्र्यां संहितायां षष्ठे नागरखण्डे हाटकेश्व रक्षेत्रमाहात्म्ये पंचपिण्डागौर्युत्पत्तिवर्णनंनाम त्रिंशदुत्तरशततमोऽध्यायः ॥ १३० ॥ ॥ छ ॥"
  }
]
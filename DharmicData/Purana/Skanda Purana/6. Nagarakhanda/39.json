[
  {
    "text": "॥ सूत उवाच ॥ ॥\nतस्यैवोत्तरदिग्भागे धुन्धुमारेश्वरस्य च ॥\nययातिना नरेंद्रेण स्थापितं लिंगमुत्तमम् ॥ १ ॥\nदेवयान्या तथान्यच्च तथा शर्मिष्ठया द्विजाः ॥\nभार्यया भूपतेस्तस्य सर्वकामफलप्रदम् ॥ २ ॥\nस यदा सर्वभोगानां तृप्तिं प्राप्तो द्विजोत्तमाः ॥\nतदा पुत्रस्य राज्यं स्वं वपुश्चैव न्यवेदयत् ॥३॥\nजरामादाय तद्गात्राद्भार्याभ्यां सहितस्तदा ॥\nपप्रच्छ विनयोपेतो मार्कंडं मुनिसत्तमम् ॥ ४ ॥\nभगवन्सर्वतीर्थानां क्षेत्राणां च वदस्व मे ॥\nयत्प्रधानं पवित्रं यत्तदस्माकं प्रकीर्तय ॥ ५ ॥ ॥\n॥ श्रीमार्कंडेय उवाच ॥ ॥\nक्षेत्राणामिह सर्वेषां तीर्थैः सर्वैरलंकृतम् ॥\nचमत्कारपुरं क्षेत्रं सांप्रतं प्रतिभाति नः ॥ ६ ॥\nयत्र विष्णुपदी गंगा जंतूनां पापनाशिनी ॥\nस्वयं स्थिता नृपश्रेष्ठ तथा देवा हरादयः ॥ ७ ॥\nतथान्यानि च तीर्थानि यानि संति धरातले ॥\nतेषां यत्र च सांनिध्यं सर्वदा नृपसत्तम ॥ ८ ॥\nशिला यत्र द्विपञ्चाशद्धस्तानां परिसंख्यया ॥\nपितामहेन निर्मुक्ता प्रमोदाय द्विजन्मनाम् ॥ ९ ॥\nयदन्यत्र शुभं कर्म वर्षेणैकेन सिध्यति ॥\nतत्तत्र दिवसेनापि सिद्धिं याति क्षितीश्वर ॥ ६.३९.१० ॥\nतस्मात्तत्र द्रुतं गत्वा तपः कुरु महीपते ॥\nयेन प्राप्स्यसि चित्तस्थाँल्लोकान्भार्यासमन्वितः ॥ ११ ॥\nतस्य तद्वचनं श्रुत्वा स राजा नहुषात्मजः ॥\nचमत्कारपुरे क्षेत्रे भार्याभ्यां सहितो ययौ ॥ १२ ॥\nततः संस्थाप्य तल्लिंगं देवदेवस्य शूलिनः ॥\nसम्यगाराधयामास श्रद्धया परया युतः ॥ १३ ॥\nततस्तस्य प्रभावेन भार्याभ्यां सहितो नृपः ॥\nविमानवरमारूढो जगाम त्रिदिवालयम् ॥ १४ ॥\nकिन्नरैर्गीयमानश्च स्तूयमानश्च चारणैः ॥\nस्पर्द्धमानः समं देवैर्द्वादशार्कसमप्रभः ॥ १५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ययातीश्वरमाहात्म्यवर्णनंनामैकोनचत्वारिंशोऽध्यायः॥ ॥ ३९ ॥ ॥ छ ॥"
  }
]
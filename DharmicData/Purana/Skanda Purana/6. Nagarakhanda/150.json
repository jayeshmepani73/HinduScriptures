[
  {
    "text": "॥ सूत उवाच ॥ ॥\nशुक्रस्तस्य वचः श्रुत्वा चित्ते कृत्वा दयां ततः ॥\nहाटकेश्वरजं क्षेत्रं गत्वा सिद्धिप्रदायकम् ॥ ॥ १ ॥\nचकार विधिवद्धोमं स्वमांसेन हुताशने ॥\nमंत्रैराथर्वणै रौद्रैः कुण्डं कृत्वा त्रिकोणकम् ॥ २ ॥\nएवं संजुह्वतस्तस्य तेन वै विधिना तदा ॥\nयथा रुद्रेण संतुष्टा देवी केलीश्वरी तदा ॥ ३ ॥\nतं प्रोवाच समेत्याशु शुक्रं दैत्यपुरोहितम् ॥\nमा त्वं भार्गवशार्दूल कुरु मांसपरिक्षयम् ॥ ४ ॥\nभाविताऽहं त्रिनेत्रेण तत्किं ब्रूहि करोमि ते ॥ ५ ॥\n॥ शुक्र उवाच ॥ ॥\nयथा रुद्रस्य साहाय्यं त्वयात्र विहितं शुभे ॥\nअंधकस्याऽपि कर्तव्यं तथैवैष वरो मम ॥ ६ ॥\nये केचिद्दानवा युद्धे भक्षिताश्च विनाशिताः ॥\nअस्य सैन्यस्य ते सर्वे पुनर्जीवंतु सत्वरम् ॥ ७ ॥\n॥ देव्युवाच ॥ ॥\nजीवयिष्यामि तान्सर्वान्दानवान्निहतान्रणे ॥\nनवसंभक्षितान्विप्र प्रविष्टान्योगिनीमुखे ॥ ८ ॥\nएवमुक्त्वा ददौ तस्मै सा देवी हर्षितानना ॥\nनाम्नाऽमृतवतीं विद्यां यया जीवंति ते मृताः ॥ ९ ॥\nततः शुक्रः प्रहृष्टात्मा गत्वांधकमुवाच ह ॥\nसिद्धा केलीश्वरी देवी यथा शम्भोस्तथा मम ॥ ६.१५०.१० ॥\nतया दत्ता शुभा विद्या मम दैत्या मृताश्च ये ॥\nतान्सर्वांस्तत्प्रभावेन योजयिष्यामि जीविते ॥ ११ ॥\nत्वयाऽस्याः सततं भक्तिः कार्या दानव सत्तम ॥\nअष्टम्यां च विशेषेण चतुर्दश्यां च सर्वदा ॥ १२ ॥\nएषा सा परमा शक्तिर्यया व्याप्तमिदं जगत्॥\nकेवलं भक्तिसाध्या सा न दण्डेन कथंचन ॥ १३ ॥\nएवमुक्तस्तु शुक्रेण स तदा दानवाधिपः ॥\nतां देवीं पूजयामास भावभक्तिसमन्वितः ॥ १४ ॥\nस्तुत्वा च विविधैः स्तोत्रैस्ततः प्रोवाच सादरम् ॥\nतथान्या मातरः सर्वा यथाज्येष्ठं यथाक्रमम् ॥ १५ ॥\nअज्ञानाद्यन्मया देवि कृतः कोपस्तवोपरि ॥\nमर्षणीयस्तथा सोऽद्य दीनस्य प्रणतस्य च ॥ १६ ॥\n॥ श्रीदेव्युवाच ॥ ॥\nपरितुष्टाऽस्मि ते वत्स प्रभावाद्भार्गवस्य च ॥\nवरं वरय तस्मात्त्वं न वृथा दर्शनं मम ॥ १७ ॥\n॥ अन्धक उवाच ॥ ॥\nअनेनैव तु रूपेण ये त्वां ध्यायंति देहिनः ॥\nपूजयंति च सद्भक्त्या संस्थाप्य प्रतिमां तव ॥\nतेषां सिद्धिः प्रदातव्या त्वया हृदयवांछिता ॥ १८ ॥\nदेव्युवाच ॥ ॥\nयो मामनेन रूपेण स्थापयिष्यति मानवः ॥\nतस्य मोक्षं प्रदास्यामि पापस्यापि न संशयः ॥ १९ ॥\nयोऽष्टम्यां च चतुर्दश्यां मम पूजां करिष्यति ॥\nतस्मै स्वर्गं प्रदास्यामि पापस्यापि दनूत्तम ॥ ६.१५०.२० ॥\nकेवलं दर्शनं यश्च ध्यानं वा मे करिष्यति ॥\nतस्य राज्यं प्रदास्यामि भोगान्मानुषसंभवान् । २१ ॥\nएवमुक्त्वाऽथ सा देवी ततश्चादर्शनं गता ॥\nतैश्च मातृगणैः सार्धं पश्यतस्तस्य तत्क्षणात् । २२ ॥\nशक्रोऽपि दानवान्सर्वांस्तया संसिद्धया ततः ॥\nमृतान्संजीवयामास दैतेयान्नवभक्षितान् ॥ २३ ॥\nतैः समेत्य स दैत्येन्द्रः प्रहृष्टेनांतरात्मना ॥\nतां पुरीं प्राप्य शक्रस्य राज्यं चक्रे दिवानिशम् ॥ २४ ॥\nतां देवीं ध्यायमानस्तु पूजयानो दिवानिशम् ॥\nअष्टम्यां च चतुर्दश्यां विशेषेण महाबलः ॥ २५\nअथ तस्याः प्रभावं तं ज्ञात्वा व्याससमुद्भवः ॥\nस्थानेऽत्र स्थापयामास संसिद्धिं प परां गतः ॥ २६ ॥\n॥ सूत उवाच । ॥\nएवं केलीश्वर देवी संजाता परमेश्वरी ॥\nतस्मात्स्थाप्या च पूज्या च ध्येया चैव विशेषतः ॥ २७ ॥\nएवं देव्या नरो यश्च पठते वा शृणोति वा ॥\nवाच्यमानं स मुच्येत व्यसनेन गरीयसा ॥ २८ ॥\nभ्रष्टराज्योऽथवा राजा यः शृणोत्यष्टमीदिने ॥\nस राज्यं लभते भूयो निखिलं हतकंटकम् ॥ २९ ॥\nयुद्धकाले च संप्राप्ते यश्चैतच्छृणुयान्नरः ॥\nस हत्वा शत्रुसंघातं विजयं च समाप्नुयात् ॥ ६.१५०.३० ॥ इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये केलीश्वरीमाहात्म्यवर्णनंनाम पञ्चाशदुत्तरशततमोऽध्यायः ॥ १५० । ॥ ।"
  }
]
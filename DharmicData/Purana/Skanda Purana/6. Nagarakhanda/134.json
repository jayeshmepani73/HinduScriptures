[
  {
    "text": "॥ ऋषय ऊचुः ॥ ॥\nयदा दक्षेण क्रुद्धेन पुरा शप्तो हिमद्युतिः ॥\nतत्सर्वं भवता प्रोक्तं सोमनाथकथानकम्॥ १ ॥\nसांप्रतं वद कामस्य यथा कुष्ठोऽभवत्पुरा ॥\nयेन दोषेण शापश्च केन तस्य नियोजितः ॥ २ ।\nशिलाखंडा च या देवी तथा सौभाग्यकूपिका ॥\nयथा तत्र समुत्पन्ना तथाऽस्माकं प्रकीर्तय ॥ ३ ॥\n॥ सूत उवाच ॥ ॥\nपुरासीद्ब्राह्मणो नाम हारीत इति विश्रुतः ॥\nस तपस्तत्र संतेपे वानप्रस्थाश्रमे वसन् ॥ ४ ॥\nतस्य भार्याऽभवत्साध्वी रूपौदार्यसमन्विता ॥\nत्रैलोक्यसुन्दरी साक्षाल्लक्ष्मीरिव मधुद्विषः ॥ ५ ॥\nख्याता पूणकलानाम सर्वैः समुदितागुणैः ॥\nतां दृष्ट्वा पद्मजोऽप्याशु कामस्य वशगोऽभवत् ॥ ६ ॥\nकदाचिदपि स प्राप्तस्तस्मिन्क्षेत्रे मनोभवः ॥\nसह रत्या तथा प्रीत्या कामेश्वरदिदृक्षया ॥ ७ ॥\nएतस्मिन्नंतरे सापि स्नानार्थं तत्र चागता ॥\nकृत्वा वस्त्रपरित्यागं विवेश जलाशयम् ॥ ८ ॥\nअथ तां कामदेवोपि समालोक्य शुभाननाम्॥\nआत्मीयैरपि निर्विद्धो हृदये पुष्पसायकैः ॥ ९ ॥\nततो रतिं परित्यक्त्वा प्रीतिं च शरपीडितः॥\nविजनं कंचिदासाद्य प्रसुप्तः स तरोरधः ॥ ६.१३४.१० ॥\nगात्रैः पुलकितैः सर्वैर्निःश्वासान्निःश्वसन्मुहुः ॥\nअग्निवर्णान्सुदीर्घांश्च बाष्प पूर्णविलोचनः ॥ ११ ॥\nतिष्ठन्स दर्शने तस्या एकदृष्ट्या व्यलोकयत्॥\nयोगीव सुसमाधिस्थो ध्यायंस्तद्ब्रह्म संस्थितम् ॥ १२ ॥\nसापि कामं समालोक्य सानुरागं पुरः स्थितम् ॥\nजृंभाभंगकृतास्यं च वेपमानशरीरकम् ॥ १३ ॥\nसापि तद्बाणनिर्भिन्ना साभिलाषा बभूव ह ॥\nकामं प्रति विशेषेण तस्य रूपेण मोहिता ॥ १४ ॥\nअथ तस्माज्जलात्कृच्छ्राद्विनिष्क्रम्य शुचिस्मिता ॥\nतीरोपांतं समासाद्य स्थिता तद्दृष्टिगोचरे ॥ १५ ॥\nततः कामः समुत्थाय शनैस्तदंतिकं ययौ ॥\nकृतांजलिपुटो भूत्वा ततः प्रोवाच सादरम् ॥ १६ ॥\nका त्वमत्र विशालाक्षि प्राप्ता स्नातुं जलाशये ॥\nमम नाशाय चार्वंगि तस्माच्छृणु वचो मम ॥ १७ ॥\nअहं पुष्पशरो लोके प्रसिद्धश्चारुहासिनि ॥\nविडंबनां मया नीता देवा अपि निजैः शरैः ॥ १८ ॥\nमद्बाणेनाहतो रुद्रः स्वशरीरे नितंबिनीम् ॥\nअर्द्धेन धारयामास त्यक्त्वा लज्जां सुदूरतः ॥ १९ ॥\nब्रह्मा मच्छरनिर्भिन्नः स्वसुतां चकमे ततः ॥\nजनयामास तान्विप्रान्वालखिल्यांस्तथाविधान् ॥ २० ॥\nअहिल्यां चकमे शक्रो गौतमस्य प्रियां सतीम् ॥\nमद्बाणैः पीडितोऽतीव स्वर्गादेत्य धरातलम् ॥ २१ ॥\nएवं देवा अपि क्षुण्णा मच्छरैर्ये महत्तराः ॥\nकिं पुनर्मानवाः सुभ्रूः कृमिप्रायाः सुचंचलाः ॥ २२ ॥\nआकीटांतं जगत्सर्वमाब्रह्मांतं तथैव च ॥\nविडंबनां परां प्राप्तं मच्छरैश्चारुहासिनि ॥ २३ ॥\nअहं पुनस्त्वया भीरु नीतोऽवस्थामिमां शुभे ॥ २४ ॥\nतस्माद्देहि महाभागे ममाद्य रतदक्षिणाम् ॥\nयावन्न यांति संत्यज्य मम प्राणाः कलेवरात् ॥ ॥ २५ ॥\n॥ सूत उवाच ॥ ॥\nसापि तद्वचनं श्रुत्वा पतिव्रतपरायणा ॥\nहन्यमाना विशेषेण तद्बाणैर्हृदये भृशम् ॥ २६ ॥\nअनभिज्ञा च सा साध्वी कामधर्मस्य केवलम् ॥\nतापसैः सह संवृद्धा नान्यं जानाति किंचन ॥ २७ ॥\nवक्तुं तद्विषये यच्च प्रोच्यते कामपीडितैः ॥\nअधोमुखाऽलिखद्भूमिमंगुष्ठेन स्थिता चिरम् ॥ २८ ॥\nएतस्मिन्नन्तरे भानुः प्राप्तश्चास्तं गिरिं प्रति ॥\nविहारसमये प्राप्त आहिताग्निर्निवेशने ॥ २९ ॥\nहारीतोऽपि चिरं वीक्ष्य तन्मार्गं चाकृताशनः ॥\nततः स चिंतयामास कस्मात्सा चात्र नागता ॥ ३० ॥\nस्नात्वा तीर्थवरे तस्मिन्दृष्ट्वा तां चन्द्रकूपिकाम्॥\nकामेश्वरं च देवेशं कामदं सुखदं नृणाम् ॥ ३१ ॥\nततः शिष्यसमायुक्तो वीक्षमाण इतस्ततः ॥\nतं देशं समनुप्राप्तो यत्र तौ द्वावपि स्थितौ ॥ ३२ ॥\nआलपन्बहुधा कामो हन्यमानो निजैः शरैः ॥\nसापि चैव विशेषेण व्रीडयाऽधोमुखी स्थिता ॥ ३३ ॥\nस गुल्मांतरितः सर्वं तच्छ्रुत्वा कामजल्पितम् ॥\nतस्याश्च तद्गतं भावं ततः कोपादुवाच सः ॥ ३४ ॥\nयस्मात्पाप त्वया पत्नी ममैवं शरपीडिता ॥\nअनभिज्ञा तथा साध्वी पतिधर्मपरायणा ॥\nकुष्ठव्याधिसमायुक्तस्तस्माद्विप्रियदर्शनः ॥ ३५ ॥\nत्वं भविष्यसि पापात्मन्मुक्तो दारैः स्वकैरपि ॥\nसाऽपि चैव विशेषेण व्रीडयाऽधोमुखी स्थिता ॥ ३६ ॥\nएषापि च शिलाप्राया भविष्यति विचेतना ॥\nत्वां दृष्ट्वा या सरागाऽभून्निजधर्मबहिष्कृता ॥ ३७ ॥\nततः प्रसादयामास तं कामः प्रणिपत्य च ॥\nन ज्ञातेयं मया विप्र तव भार्येति सुन्दरी ॥ ३८ ॥\nतेन प्रोक्ता विरुद्धानि वाक्यानि विविधानि च ॥\nएतस्या नास्ति दोषोऽत्र मद्बाणैः पीडिता भृशम् ॥ ३९\nसानुरागा परं जाता नोक्तं किंचिद्वचो मुने ॥\nतस्मान्नार्हसि शापं त्वं दातुमस्याः कथंचन ॥ ४० ॥\nममास्त्येषो ऽपराधोऽत्र तस्मान्मे निग्रहं कुरु ॥\nभूयोऽपि ब्राह्मणश्रेष्ठ अस्याः शापसमुद्भवम् ॥ ४१ ॥\nअपि रुद्रादयो देवा मद्बाणेभ्यो द्विजोत्तम ॥\nसोढुं शक्ता न ते यस्मात्तत्कथं स्यादियं शिला ॥ ४२ ॥\nतथात्र त्रिविधं पापं प्रवदंति मनीषिणः ॥\nमानसं वाचिकं चैव कर्मजं च तृतीयकम्॥\nतदस्माकं द्विधा जातमेकं चास्या मुनीश्वर । ४३ ॥\nभार्यायास्ते सुरूपायास्तस्मात्संपूर्णनिग्रहम् ॥\nकरिष्यसि न ते भीतिः काचिदस्ति परत्रजा ॥ ॥ ४४ ॥\nमनस्तापाद्व्रजेत्पापं मानसं वाचिकं च यत् ॥\nतस्य प्रसादनेनैव यस्योपरि विजल्पितम् ॥ ४५ ॥\nप्रायश्चित्तैर्यथोक्तैश्च कर्मजं पातकं व्रजेत् ।\nधर्मशास्त्रैः परिप्रोक्तं यतः सर्वैर्महामुने ॥ ४६ ॥\n॥ हारीत उवाच ॥ ॥\nअन्यत्र विषये तस्याः पातकं कामदेवते ॥\nएतस्य तव धर्मस्य प्राधान्यं मनसः स्मृतम् ॥ ४७ ॥\nतस्मादेवंविधा चेयं सदा स्थास्यति चाधम ॥\nकिं पुनः कुरु यत्कृत्यं नाहं वक्ष्यामि किंचन ॥ ४८ ॥\nप्रथमं मनसा सर्वं चिंत्यते तदनंतरम् ॥\nततः प्रजल्पते वाचा क्रियते कर्मणा ततः ॥ ४९ ॥\nप्रमाणं हि मनस्तस्मात्सर्वकृत्येषु सर्वदा ॥\nएतस्मात्कारणात्पूर्णो मयाऽस्या निग्रहः कृतः ॥ ५० ॥\n॥ सूत उवाच ॥ ॥\nएवमुक्त्वा मुनिश्रेष्ठो हारीतः स्वाश्रमं ययौ ॥\nसापि पूर्णकला जाता शिलारूपा च तत्क्षणात् ॥ ५१ ॥\nकामदेवोऽपि कुष्ठेन ग्रस्तो रौद्रेण च द्विजाः ॥\nशीर्णनासांघ्रिपाणिश्च नेत्राणामप्रियोऽभवत्॥ ५२ ॥\nअथ कामे निरुत्साहे संजाते द्विजसत्तमाः ॥\nव्याधिग्रस्ते जगत्यस्मिन्सृष्टिरोधो व्यजायत ॥५३॥\nकेवलं क्षीयते लोको नैव वृद्धिं प्रगच्छति ॥\nस्वेदजा येऽपि जीवाः स्युस्तेपि याताः परिक्षयम् ॥ ५४ ॥\nएतस्मिन्नंतरे देवाः सर्वे चिंतासमाकुलाः ॥\nकिमिदं क्षीयते लोको जलस्थैः स्थलजैः सह ॥५५॥\nन दृश्यते क्वचिद्बालः कोऽपि कश्चित्कथंचन ॥\nन च गर्भवती नारी कच्चित्क्षेमं स्मरस्य च ॥ ॥५६॥\nततस्तं व्याधिना ग्रस्तं ज्ञात्वात्र क्षेत्रसंश्रयम् ॥\nआजग्मुस्त्वरिताः सर्वे व्याकुलेनांतरात्मना॥५७॥\nकामेश्वरपुरस्थं च तं दृष्ट्वा कुसुमायुधम्॥\nअत्यंतविकृताकारं चिंतयानं महेश्वरम् ॥ ५८ ॥\nततः प्रोचुः सुदुःखार्ताः किमिदं कुसुमायुध ॥\nनिरुत्साहः समुत्पन्नः कुष्ठव्याधिसमाकुलः ॥५९॥\nततश्चाधोमुखो जातो लज्जया परया वृतः ॥\nप्रोवाच शापजं सर्वं हारीतस्य विचेष्टितम् ॥ ६.१३४.६० ॥\nततस्ते विबुधाः प्रोचुः पातकं यद्गिरा कृतम् ॥३\nतत्तस्याराधनात्सर्वं संक्षयं यात्यसंशयम् ॥ ६१ ॥\nतस्मादेतां शिलारूपां त्वमाराधय चित्तज ॥\nयेन कुष्ठः क्षयं याति ततस्तेजोऽभिवर्धते ॥ ६२ ॥\nजगति स्यान्महासृष्टिर्देवकृत्यं कृतं भवेत् ॥\nन तेऽस्ति कायजं पापं यतो मुक्त्वा प्रवाचिकम् ॥ ६३ ॥\nअत्र कुण्डे त्वदीयेऽन्यो यः स्नात्वा श्रद्धयान्वितः ॥\nएनां पापविनिर्मुक्तां शिलां वै मानवः स्पृशेत् ॥ ६४ ॥\nकुष्ठव्याधिसमोपेतः कायोत्थेनापि कर्मणा ॥\nसोऽपि व्याधिविनिर्मुक्तो भविष्यति गतज्वरः ॥ ६५ ॥\nएतत्सौभाग्यकूपं च लोके ख्यातं जलाशयम् ॥\nभविष्यति न संदेहः सर्वरोगक्षयावहम् ॥ ६६ ॥\nदद्रूणि दुर्विभूतानि तथान्याश्च विचर्चिकाः ॥\nअत्र स्नातस्य यास्यंति दृष्ट्वैतां सद्य एव हि ॥ ६७ ॥\nएवमुक्त्वाथ ते देवाः प्रजग्मुस्त्रिदशालयम् ॥\nकामदेवोऽपि तत्रस्थस्तस्याः पूजामथ व्यधात् ॥ ६८ ॥\nततश्च समतिक्रांते मासमात्रे द्विजोत्तमाः ॥\nतादृग्रूपः स संजातो यादृगासीत्पुरा स्मरः ॥ ६९ ॥\nततश्चायतनं तस्याः कृत्वा श्रद्धासमन्वितः ॥\nजगाम वांछितं देशं सृष्ट्यर्थं यत्नमास्थितः ॥ ६.१३४.७० ॥\nसापि नम्रमुखी तादृक्तेन शप्ता तथैव च ॥\nसंजाता खण्डकाकारा तेन खण्डशिला स्मृता ॥ ७१ ॥\nयस्तां पूजयते भक्त्या त्रयोदश्यां तथैव च ॥\nनापवादो भवेत्तस्य परदारसमुद्भवः ॥ ७२ ॥\nकामिन्याश्च विशेषेण प्राहैतच्छंकरात्मजः ॥\nकार्तिकेयो द्विजश्रेष्ठाः सत्यमेतन्मयोदितम् ॥ ७३ ॥\nतथा कामेश्वरं देवं कामदेवप्रतिष्ठितम् ॥\nत्रयोदश्यां समाराध्य सर्वान्कामानवाप्नुयात् ॥ ७४ ॥\nरतिप्रीतिसमायुक्तः स्थितस्तत्र स्मरस्तथा ॥\nमूर्तो ब्राह्मणशार्दूलाः श्रेष्ठं प्रासादमाश्रितः । ७५ ।\nविरूपो दुर्भगो यो वा त्रयोदश्यां समाहितः ॥\nयस्तं कुंकुमजैः पुष्पैः संपूजयति मानवः ॥ ७६ ॥\nस सौभाग्यसमायुक्तो रूपवांश्च प्रजायते ॥\nया नारी पतिना त्यक्ता सपत्नीजनसंवृता ॥ ७७ ॥\nतं देवं सुकलत्राढ्यं तथैव परिपूजयेत् ॥\nत्रयोदश्यां द्विजश्रेष्ठाः केसरैः कुंकुमोद्भवैः ॥ ७८ ॥\nसा सौभाग्यवती विप्रा जायते च प्रजावती ॥\nधनधान्यसमृद्धा च दुःखशोकविवर्जिता ॥\nदोषैः सर्वैर्विनिर्मुक्ता शंसिता धरणीतले ॥ ७९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये खंडशिलासौभाग्यकूपिकोत्पत्तिमाहात्म्यवर्णनं नाम चतुस्त्रिंशदुत्तरशततमोध्यायः ॥ १३४ ॥"
  }
]
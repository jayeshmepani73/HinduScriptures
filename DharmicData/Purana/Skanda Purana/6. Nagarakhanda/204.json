[
  {
    "text": "॥ आनर्त उवाच ॥ ॥\nप्रोक्ताऽस्माकं त्वया विप्र शुद्धिर्नागरसंभवा ॥\nवंशजा विस्तरेणैव यथा पृष्टोऽसि सुव्रत ॥ १ ॥\nसांप्रतं शीलजां ब्रूहि नष्टवंशश्च यो भवेत् ॥\nपितामहं न जानाति न च मातामहीं निजाम् ॥\nतस्य शुद्धिः कथं कार्या नागरोऽस्मीति यो वदेत् ॥ २ ॥\n॥ विश्वामित्र उवाच ॥ ॥\nएतदर्थं पुरा पृष्टो भर्तृयज्ञश्च नागरैः ॥\nनष्टवंशकृते राजन्यथा पृष्टोऽस्मि वै त्व या ॥ ३ ॥\n॥ भर्तृयज्ञ उवाच ॥ ॥\nनष्टवंशस्तु यो ब्रूयान्नागरोऽस्मीति संसदि ॥\nतस्य शीलं प्रविज्ञेयं ततः शुद्धिं समादिशेत् ॥ ४ ॥\nनागराणां तु ये धर्मा व्यवहाराश्च केवलाः ॥\nतेषु चेद्वर्तते नित्यं संभाव्यो नागरो हि सः ॥ ५ ॥\nतस्य शुद्धिकृते देयं धटं ब्राह्मणसत्तमाः ॥\nधटे तु शुद्धिमापन्ने ततोऽसौ शुद्धतां व्रजेत् ॥ ६ ॥\nश्राद्धार्हः कन्यकार्हश्च सोमार्हश्च विशेषतः ॥\nसामान्यपदयोग्यश्च समस्ते स्थानकर्मणि ॥ ७ ॥\nएतत्ते सर्वमाख्यातं यत्पृष्टोऽस्मि नरोत्तम ॥\nद्वितीया जायते शुद्धिर्यथा नष्टान्वये द्विजे ॥\nतस्माद्वद महाराज यद्भूयः श्रोतुमर्हसि ॥ ८ ॥\n॥ आनर्त उवाच ॥ ॥\nतस्मात्ते नागरा भूत्वा विप्राश्चाष्टकुलोद्भवाः ॥\nसर्वेषामुत्तमा जाताः प्राधान्येन व्यवस्थिताः ॥ ९ ॥\nतपसः किं प्रभावः स तेषां वा यजनोद्भवः ॥\nविद्योद्भवोऽथवा विप्र किं वा दानसमुद्भवः ॥ ६.२०४.१० ॥\n॥ विश्वामित्र उवाच ॥ ॥\nते सर्वे गुणसंपन्ना यथान्ये नागरास्तथा ॥\nविशेषश्चापरस्तेषां ते शक्रेण प्रतिष्ठिताः ॥ ११ ।।\nतेन ते गौरवं प्राप्ताः सर्वेषां तु द्विजन्मनाम् ॥ १२ ॥\n॥ आनर्त उवाच ॥ ॥\nकस्मिन्काले तु ते विप्राः शक्रे णात्र प्रतिष्ठिताः ॥\nकिमर्थं च वदास्माकं विस्तरेण महामते ॥ १३ ॥\n।। विश्वामित्र उवाच ॥ ॥\nहिरण्याक्ष इति ख्यातः पुराऽऽसीद्दानवो त्तमः ॥\nअभवत्तस्य संग्रामः शक्रेण सह दारुणः ॥ १४ ॥\nतत्र देवासुरे युद्धे मृता भूरिदिवौकसः ॥\nदानवाश्च महाराज परस्परजिगीषवः ॥ १५ ॥\nअथ ते दानवाः संख्ये शक्रेण विनिपातिताः ॥\nविद्याबलेन ताञ्छुक्रः सजीवान्कुरुते पुनः ॥ १६ ॥\nदेवाश्च निधनं प्राप्ता न जीवंति कथंचन ॥\nकस्यचित्त्वथ कालस्य विष्णुं प्रोवाच वृत्रहा ॥ १७ ॥\nधारातीर्थमृतानां च प्रहारैः सन्मुखैः प्रभो ॥\nया गतिश्च समादिष्टा तां मे वद जनार्दन ॥ ॥ १८ ॥\nपराङ्मुखा मृता ये च पलायनपरायणाः ॥\nतेषामपि गतिं ब्रूहि यादृग्जायेतवाच्युत ॥ १९ ॥\n॥ विष्णुरुवाच ॥ ॥\nधारातीर्थमृतानां च सन्मुखानां महाहवे ॥\nयथा चोच्छिन्नबीजानां पुनर्जन्म न विद्यते ॥ ६.२०४.२० ॥\nये पुनः पृष्ठदेशे तु हन्यते भयविक्लवाः ॥\nभुज्यमानाः परैस्ते च प्रेताः स्युस्त्रिदशाधिप ॥ २१ ॥\n॥ इन्द्र उवाच ॥ ॥\nकेचिद्देवा मृता युद्धे युध्यमानाश्च सन्मुखाः ॥\nतथैवान्ये मया दृष्टा हन्यमानाः पराङ्मुखाः ॥\nप्रेतत्वं दानवानां च सर्वेषां स्यान्न वा प्रभो ॥ २२ ॥\n॥ विष्णुरुवाच ॥ ॥\nअसंशयं सहस्राक्ष हता युद्धे पराङ्मुखाः ॥\nप्रेतत्वे यांति ते सर्वे देवा वा मानुषा यदि ॥ २३ ॥\nविषादग्नेः कुलघ्नानां तया चैवात्मघातिनाम् ॥\nदंष्ट्रिभिर्हतदेहानां शृंगिभिश्च सुरेश्वर ॥\nप्रेतत्वं जायते नूनं सत्यमेतदसंशयम् ॥२४॥\n॥ इन्द्र उवाच ॥ ॥\nकथं तेषां भवेन्मुक्तिः प्रेतत्वाद्दारुणाद्विभो ॥\nएतन्मे सर्वमाचक्ष्व येन यत्नं करोम्यहम् ॥२५॥\n॥ श्रीभगवानुवाच ॥ ॥\nतेषां संयुज्यते श्राद्धं कन्यासंस्थे दिवाकरे ॥\nकृष्णपक्षे चतुर्दश्यां नभस्यस्य सुरेश्वर ॥ २६ ॥\nगयायां भक्तिपूर्वं तु पितामहवचो यथा ॥\nततः प्रयांति ते मोक्षं सत्यमेतदसंशयम् ॥ २७ ॥\n॥ इन्द्र उवाच ॥ ॥\nकस्मात्तत्र दिने श्राद्धं क्रियते मधुसूदन ॥\nशस्त्रैर्विनिहतानां च सर्वं मे विस्तराद्वद ।। २८ ॥\n॥ श्रीभगवानुवाच ॥ ॥\nभूतप्रेतपिशाचैश्च कूष्मांडै राक्षसैरपि ॥\nपुरा संप्रार्थितः शंभुर्दिने तत्र समागते ॥\nअद्यैकं दिवसं देव कन्यासंस्थे दिवाकरे ॥ २९ ॥\nअस्माकं देहि येन स्यात्तृप्तिर्वर्षसमुद्भवा ॥\nप्रदत्ते वंशजैः श्राद्धे दीनानां त्वं दयां कुरु ॥ ६.२०४.३० ॥ ॥\n॥ श्रीभगवानुवाच ॥ ॥\nयः करिष्यति वै श्राद्धमस्मिन्नहनि संस्थिते ॥\nकृष्णपक्षे चतुर्दश्यां नभस्यस्य च वंशजः ॥\nभविष्यति परा प्रीतिर्यावत्संवत्सरः स्थितः ॥ ३१ ॥\nयः पुनस्तु गयां गत्वा युष्मद्वंशसमुद्भवः ॥\nकरिष्यति तथा श्राद्धं तेन मुक्तिमवाप्स्यथ ॥ ३२ ॥\nशस्त्रेण निहतानां च स्वर्गस्थानामपि ध्रुवम् ॥\nन करिष्यति यः श्राद्धं तस्मिन्नहनि संस्थिते ॥ ३३ ॥\nक्षुत्पिपासार्तदेहाश्च पितरस्तस्य दुःखिताः ॥\nस्थास्यंति वत्सरं यावदेतदाह पितामहः ॥ ३४ ॥\nतस्मात्सर्वप्रयत्नेन तस्मिन्नहनि कारयेत् ॥\nअन्यमुद्दिश्य तत्सर्वं प्रेतानामिह जायते ॥ ३५ ॥\nततो भगवता दत्ता तेषां चैव तु सा तिथिः ॥ श्रा\nद्धकर्मणि संजाते विना शस्त्रहतं जनम् ॥ ३६ ॥\nसंमुखस्यापि संग्रामे युध्यमानस्य देहिनः ॥\nकदाचिच्चलते चित्तं तीक्ष्णशस्त्रहतस्य च ॥ ३७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्र माहात्म्ये शक्रविष्णुसंवादे प्रेतश्राद्धकथनंनाम चतुरधिकद्विशततमोऽध्यायः ॥ २०४ ॥"
  }
]
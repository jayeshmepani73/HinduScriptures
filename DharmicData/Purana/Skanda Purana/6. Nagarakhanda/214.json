[
  {
    "text": "॥ सूत उवाच ॥ ॥\nतथान्योपि च तत्रास्ति विश्वामित्रप्रतिष्ठितः ॥\nगणनाथो द्विजश्रेष्ठाः सर्वसिद्धिप्रदो नृणाम् ॥ १ ॥\nमाघमासे चतुर्थ्यां च शुक्लायां पूजयेत्तु यः ॥\nस च संवत्सरं यावत्सर्वै विघ्नैर्विमुच्यते ओ। २ ॥\n॥ ऋषय ऊचुः ॥ ॥\nगणनाथस्य चोत्पत्तिं सांप्रतं सूत नो वद ॥\nकथमेष समुत्पन्नः किं माहात्म्यः प्रकीर्तितः ॥ ३ ॥ ॥\n॥सूत उवाच ॥ ॥\nएष चोत्पादितो गौर्या निजांगमलतः स्वयम् ॥\nक्रीडार्थं मानुषैरंगैर्मातंगाननशोभितः ॥४॥\nचतुर्हस्तसमोपेत आखुवाहनगस्तथा ॥\nकुठारहस्तश्च तथा मोदकाशनतोषकृत् ॥ ५ ॥\nसर्वसिद्धिप्रदो लोके भक्तानां च विशेषतः ॥\nएष पूर्वं प्रभोः कार्ये संग्रामे तारकामये ॥६॥।\nसंग्राममकरोद्रौद्रं न कृतं यच्च केनचित् ॥\nनिहता दानवाः सर्वे संख्यया परिवर्जिताः ॥ ७ ॥\nततः शक्रेण तुष्टेन प्रोक्तः संग्रामभूमिपः ॥\nक्षत विक्षतसर्वांगो रुधिरेण परिप्लुतः ॥ ८ ॥\nअस्मदर्थे त्वया युद्धं यत्कृतं सुगजानन ॥\nनिहता दानवाः सर्वे संख्यया परिवर्जिताः ॥९॥\nतस्मात्त्वं सर्वदेवानामपि पूज्यो भविष्यसि ॥\nकिंपुनर्मानुषाणां च ये नित्यं विघ्नसंप्लुताः ॥ ६.२१४.१० ॥\nये त्वां संपूजयिष्यंति कार्यारंभेषु सर्वतः ॥\nकार्यसिद्धिर्न संदेहस्तेषां भूयाद्गिरा मम ॥ ११ ॥\nएवमुक्त्वा सहस्राक्षो विससर्जाथ तं तदा ॥\nसंमान्य बहुमानेन गौरीशंकरपार्श्वतः ॥ १२ ॥\nअयमर्थः पुरा पृष्टो रोहिताश्वेन धीमता ॥\nसर्वविप्रविनाशार्थं मार्कंडेयं महामुनिम् ॥ १३ ॥\nतमेवार्थं महाभागाः कथयिष्ये यथार्थतः ॥\nतच्छृणुध्वं पुरावृत्तं सर्वं सर्वे समाहिताः ॥ १४ ॥\n॥ रोहिताश्व उवाच ॥ ॥\nभगवन्नत्र ये मर्त्याः सर्वे विघ्नसमन्विताः ॥\nशुभकृत्येषु सर्वेषु जायंते शुचयोऽपि च ॥ ॥ १५ ॥\nप्रारब्धेषु च कार्येषु धर्मजेषु विशेषतः ॥\nतानि विघ्नानि जायन्ते यैस्तत्कार्यं न सिध्यति ॥ १६ ॥\nतस्माद्विघ्नविनाशाय किंचिन्मे व्रतमा दिश ॥\nव्रतं वा नियमो वाऽथ तपो वा दानमेव च ॥ १७ ॥\nसकृच्चीर्णेन येनात्र यावज्जीवति मानवः ॥\nतावन्न जायते विघ्नमाजन्ममरणांतिकम् ॥ ॥ १८ ॥\n॥ मार्कण्डेय उवाच ॥ ॥\nअत्र ते कीर्तयिष्यामि सर्वविघ्नविनाशनम् ॥\nव्रतं सर्वगुणोपेतं सर्वपापप्रणाशनम् ॥\nविश्वामित्रेण सञ्चीर्णं यत्पुरा भावितात्मना ॥ १९ ॥\nविश्वामित्र इति ख्यातो गाधिपुत्रः प्रतापवान् ॥\nवसिष्ठेन समं तस्य वैरमासीन्महात्मनः ॥ ६.२१४.२० ॥\nब्राह्मण्यार्थे न सम्प्रोक्तः कथंचित्स महातपाः ॥\nब्राह्मणस्त्वं वसिष्ठेन ततो वैरमजायत ॥ २१ ॥\n॥ रोहिताश्व उवाच ॥ ॥\nकस्मान्न प्रोक्तवान्विप्रो वसिष्ठस्तु कथंचन ॥\nब्राह्मणः स परं प्रोक्तोब्रह्मादिभिरपि स्वयम्॥ २२ ॥\n॥ मार्कण्डेय उवाच ॥ ॥\nक्षत्रियश्च स्थितः पूर्वं विश्वामित्रो महीपतिः ॥\nमृगयासु परिभ्रांतो वसिष्ठस्य तदाऽऽश्रमम्॥\nप्रविष्टः क्षुत्पिपासार्त्तः स तेनाथ प्रपूजितः ॥ २३ ॥\nतस्यासीन्नन्दिनीनाम धेनुः कामदुघा सदा ॥\nसा सूते वाञ्छितं सद्यो यद्वसिष्ठोऽभिवाञ्छति ॥ २४ ॥\nतत्प्रभावात्स भूपालः सभृत्यबलवाहनः ॥\nतेन तृप्तिपरा नीतो मिष्टान्नैर्विविधैस्ततः ॥ ॥ २५ ॥\nपार्थिवोऽयमिति ज्ञात्वा ह्यर्घ्याद्यैर्भोजनैः स च ॥\nसोऽपि दृष्ट्वा प्रभावं तं सर्वं धेनोश्च संभवम् ॥\nप्रार्थयामास तां मूल्यैर्गजवाजिसमु द्भवैः ॥ २६ ॥\nन ददौ स तदा विप्रः साम्ना दानेन वा पुनः ॥\nभेदेन च ततो दण्डं योजयामास वै नृपः ॥ २७ ॥\nकालयामास तां धेनुं ततः कोपात्स पार्थिवः ॥ २८ ॥\nसाऽब्रवीन्नीयमानाऽथ वसिष्ठं किं त्वया विभो ॥\nदत्ताहमस्य नृपतेर्यन्मां नयति यत्नतः ॥ २९ ॥\n॥ वसिष्ठ उवाच ॥ ॥\nन मया त्वं महाभागे दत्ता चास्य महीपतेः ॥\nबलान्नयति यद्येष तस्माद्युक्तं समाचर ॥ ६.२१४.३० ॥\nतच्छ्रुत्वा कोपसंयुक्ता नन्दिनी धेनुरुत्तमा ॥\nजृंभां चकार तत्सैन्यं समुद्दिश्य नृपोद्भवम् ॥ ३१ ॥\nधूमावर्तिस्ततो जाता तस्या वक्त्रात्ततः परम् ॥\nततो ज्वाला महारौद्रास्ततो योधाः सहस्रशः ॥ ३२ ॥\nनानाशस्त्रधरा रौद्रा यमदूता यथा च ते ॥\nपुलिन्दा बर्बराभीराः किराता यवनाः शकाः ॥ ॥ ३३ ॥\nते प्रोचुस्तां वदास्माकं कस्मात्सृष्टा वयं शुभे ॥ ३४ ॥\n॥ नन्दिन्युवाच ॥ ॥\nएते मां ये बलात्पापा नयंति नृपसेवकाः ॥\nतान्निघ्नन्तु समादेशान्नान्यद्वांछामि किंचन ॥ ३५ ॥\nततस्तैस्तस्य तत्सैन्यं विश्वामित्रस्य सूदितम् ॥\nयुध्यमानं महाराज दशरात्रेण संयुगे ॥ ३६ ॥\nविश्वामित्रोऽपि तद्दृष्ट्वा ब्राह्म्यं बलमनुत्तमम् ॥\nप्रतिज्ञामकरोत्तत्र तारेण सुस्वरेण च ॥ ३७ ॥\nअथाहं संभविष्यामि ब्राह्मणो नात्र संशयः ॥\nममापि जायते येन प्रभावश्चेदृशोऽद्भुतः ॥ ३८ ॥\nतस्मात्तपः करिष्यामि यदसाध्यं सुरैरपि ॥\nस्वपुत्रं स्वे पदे धृत्वा ततश्चक्रे तपो महत् ॥ ३९ ॥\nब्राह्मण्यार्थं महारौद्रं सुमहद्दुष्करं तपः ॥\nब्राह्मण्यं तेन नैवाप्तं वैलक्ष्यं परमं गतः ॥ ६.२१४.४० ॥\nततः कैलासमासाद्य देवदेवं महेश्वरम् ॥\nसम्यगाराधयामास गौरीयुक्तं महेश्वरम् ॥ ४१ ॥\nअहं तपः करिष्यामि ब्राह्मण्यस्य कृते प्रभो ॥\nत्वदीये पर्वतश्रेष्ठे कैलासे शरणं गतः ॥ ४२ ॥\nतस्माद्विघ्नस्य मे रक्षां देवदेवः प्रयच्छतु ॥\nयथा नो नाशमायाति तपः सर्वं कृतं महत् ॥ ४३ ॥\n॥ श्रीभगवानुवाच ॥ ॥\nशुद्ध्यर्थं चैव यत्कार्यं कार्येस्मिन्नृपसत्तम ॥\nविनायकसमुद्भूतां तत्त्वं पूजां समाचर ॥ ४४ ॥\nयेन ते जायते सिद्धिः सम्यग्ब्राह्मण्यसंभवा॥ ४५ ॥ ॥\n॥ विश्वामित्र उवाच ॥ ॥\nतद्वदस्व सुरश्रेष्ठ तथा तस्य करोम्यहम् ॥\nपूर्वं पूजां गणेशस्य सर्वविघ्नप्रशान्तये ॥ ४६ ॥\n॥ श्रीभगवानुवाच ॥ ॥\nएष गौर्या पुरा कृत्वा निजांगोद्वर्तनं कृतः ॥\nनिर्मलेन कृतः पश्चान्नराकारश्चतुर्भुजः ॥ ४७ ॥\nक्रीडार्थं मम पुत्रोऽयं बालभावः प्रकल्पितः ॥\nगजवक्त्रो महाकायो लंबोदरलघूरुकः ॥ ४- ॥\nततोऽहमनया प्रोक्तः सजीवः क्रियतामयम् ॥\nपुत्रको मे यथा भावी लोके पूज्य तमो विभो ॥ ४९ ॥\nततो मयापि संस्पृष्टः सृष्टिसूक्तेन पार्थिव ॥\nजीवसूक्तेन सम्यक्स प्राणवान्समजायत ॥ ६.२१४.५० ॥\nततो मया प्रहृष्टेन प्रोक्ता देवी हिमाद्रिजा ॥\nचतुर्थीदिवसे प्राप्ते मयाऽद्यायं विनिर्मितः ॥ ५१ ॥\nपुत्रस्तव महाभागे जीवसूक्तप्रभावतः ॥\nएष सर्वागणानां च मदीयानां सुरेश्वरि ॥\nभविष्यति सदाऽध्यक्ष स्तस्माच्च गणनायकः ॥ ५२ ॥\nपठ्यमानेन यश्चैनं जीवसूक्तेन सुन्दरि ॥\nपूजयिष्यति सद्भक्त्या चतुर्थीदिवसे शुभे ॥ ५३ ॥\nतस्य सर्वेषु कृत्येषु सर्वविघ्रानि कृत्स्नशः ॥\nप्रयास्यंति क्षयं देवि तमः सूर्योदये यथा ॥ ५४ ॥\nनमो लंबोदरायेति नमो गणविभो तथा ॥\nकुठारधारिणे नित्यं तथा वाक्संगताय च ॥ ५५ ॥\nनमो मोदकभक्षाय नमो दन्तैकधारिणे ॥ ५६ ॥\nएभिर्मन्त्रैः समभ्यर्च्य पश्चान्मोद कजंशुभम् ॥\nनैवेद्यं च प्रदातव्यं ततश्चार्घ्यं निवेदयेत् ॥ ५७ [।\nअहं कर्म करिष्यामि यत्किचिच्छंभुसंभवम् ॥\nअविघ्नं तत्र कर्तव्यं सर्वदैव त्वया विभो ॥ ५८ ॥\nततस्तु ब्राह्मणानां च भोजनं मोदकोद्भवम् ॥\nयथाशक्त्या प्रदातव्यं वित्तशाठ्यं विवर्जयेत् ॥ ५९ ॥\nएवमुक्तं मया पूर्वं स्वयमेव नृपोत्तम ॥\nगणनाथं समुद्दिश्य गौर्याः पुरत एव च ॥ ६.२१४.६० ॥\nततः प्रहृष्टा सा देवी वाक्यमेतदुवाच ह ॥\nअद्यप्रभृति यः पुत्रं मदीयं गणनाय कम् ॥ ६१ ॥\nअनेन विधिना सम्यक्चतुर्थ्यां पूजयिष्यति ॥\nतस्य विघ्नानि सर्वाणि नाशं यास्यंत्यसंशयम् ॥ ६२ ॥\nस्मृत्वा वा पूजयित्वा वा यः कार्याणि करिष्यति ॥\nभविष्यंति न संदेहस्ततोस्याविचलानि च ॥ ६३ ॥\nन सन्देहस्ततोऽस्य श्रीरचलैव भविष्यति ॥ ६४ ॥\n॥ श्रीभगवानुवाच ॥ ॥\nतस्मात्त्वं हि महाभाग चतुर्थ्यां सम्यगाचर ॥\nविनायकोद्भवां पूजां येनाभीष्टेन युज्यसे ॥ ६५ ॥\n॥ मार्कण्डेय उवाच ॥ ॥\nतस्य तद्वचनं श्रुत्वा विश्वामित्रो महीपतिः ॥\nगणनाथसमुद्भूतां पूजां कृत्वा यथोचिताम् ॥ ६६ ॥\nतपश्चचार विपुलं सर्वविघ्नविवर्जितम् ॥\nब्राह्मण्यं च ततः प्राप्तं सर्वेषामपि दुर्लभम् ओ। ६७ ॥\nतस्मात्त्वं हि महाभाग विनायकसमुद्भवाम् ॥\nपूजां कुरु चतुर्थ्यां च संप्राप्तायां विशेषतः ॥\nसंप्राप्नोषि महाभोगान्हृदिस्थान्नात्र संशयः ॥ ६८ ॥\nयो यं काममभिध्याय गणनाथं प्रपूजयेत् ॥\nस तं सर्वमवाप्नोति महेश्वरवचो यथा ॥ ६९ ॥\nअपुत्रो लभते पुत्रं धनहीनो महद्धनम् ॥\nशत्रूञ्जयति संग्रामे स्मृत्वा तं गणनायकम् ॥ ६.२१४.७० ॥\nया नारी पतिना त्यक्ता दुर्भगा च विरूपिता ॥\nसा सौभाग्यमवाप्नोति गणनाथस्य पूजया ॥ ७१ ॥\nय इदं पठते नित्यं शृणुयाद्वा समाहितः ॥\nन विघ्नं जायते तस्य सर्वकृत्येषु सर्वदा ॥ ७२ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रोपाख्यानप्रसंगेन गणपतिपूजाविधिमाहात्म्यवर्णनंनाम चतुर्दशोत्तरद्विशततमोऽध्यायः ॥ २१४ ॥"
  }
]
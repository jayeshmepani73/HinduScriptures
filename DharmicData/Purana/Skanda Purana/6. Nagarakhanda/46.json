[
  {
    "text": "॥ ऋषय ऊचुः ॥ ॥\nअन्यानि तत्र तीर्थानि यानि संति महामते ॥\nतानि कीर्तय सर्वाणि परं कौतूहलं हि नः ॥ १ ॥\n॥ सूत उवाच ॥ ॥\nतत्र सारस्वतं तीर्थमन्यदस्ति सुशोभनम् ॥\nयत्र स्नातोऽतिमूकोऽपि भवेद्वाक्यविचक्षणः ॥ २ ॥\nलभते चेप्सितान्कामान्मानुषान्दैविकानपि ॥\nब्रह्मलोकादिपर्यतांस्तथालोकान्द्विजोत्तमाः ॥ ३ ॥\nपुरासीत्पार्थिवो ना्ना  विख्यातो बलवर्धनः ॥\nसमुद्रवलयामुर्वीं बुभुजे यो भुजार्जिताम्॥ ४ ॥\nतस्य पुत्रः समुत्पन्नः सर्वलक्षणसंयुतः ॥\nतस्य नाम पिता चक्रे संप्राप्ते द्वादशेऽहनि ॥\nअम्बुवीचिरिति स्पष्टं समाहूय द्विजोत्तमान् ॥ ५ ॥\nततः स ववृधे बालो लालितस्तेन भूभुजा ॥\nमूकभावं समापन्नो न शक्रोति प्रजल्पितुम् ॥ ६ ॥\nततोऽस्य सप्तमे वर्षे संप्राप्ते बलवर्धनः ॥\nपंचत्वं समनुप्राप्तः संग्रामे शत्रुभिर्हतः ॥ ७ ॥\nततो मूकोऽपि बालोपि मंत्रिभिस्तस्य भूपतेः ॥\nस सुतः स्थापितो राज्ये अभावेऽन्यसुतस्य च ॥ ८ ॥\nएवं तस्य महीपस्य राज्यस्थस्य जडात्मनः ॥\nबालत्वे वर्तमानस्य राज्यं विप्लवमध्यगात् ॥ ९ ॥\nततो जलचरन्यायः संप्रवृत्तो महीतले ॥\nपीड्यंते सर्वलोकास्तु दुर्बला बलवत्तरैः ॥ ६.४६.१० ॥\nततस्ते मंत्रिणः प्रोचुर्वसिष्ठं स्वपुरोहितम् ॥\nवचोऽर्थं नृपतेरस्य कुरूपायं महामुने ॥ ११ ॥\nपश्य कृत्स्नं धरापृष्ठे शून्यतां समुपस्थितम् ॥\nजडत्वान्नृपतेरस्य तस्मात्कुरु यथोचितम् ॥ ॥ १२ ॥\nततस्तु सुचिरं ध्यात्वा दीनान्प्रोवाच मंत्रिणः ॥\nसर्वानार्तिसमोपेताञ्छृण्वतस्तस्य भूपतेः ॥ १३ ॥\nअस्ति सारस्वतं तीर्थं सर्वकामप्रदं नृणाम् ॥\nहाटकेश्वरजे क्षेत्रे तत्रायं स्नातु भूपतिः ॥ १४ ॥\nअथ तद्वचनात्सद्यः स गत्वा तत्र सत्वरम् ॥\nस्नानात्तीर्थेऽथ संजातस्तत्क्षणात्स कल स्वनः ॥ १५ ॥\nतत्प्रभावं सरस्वत्याः स विज्ञाय महीपतिः ॥\nश्रद्धया परया युक्तो ध्यायमानः सरस्वतीम् ॥ १६ ॥\nततस्तूर्णं समादाय मृत्तिकां स नदीतटात् ॥\nचकार भारतीं देवीं स्वयमेव चतुर्भुजाम् ॥ १७ ॥\nदधतीं दक्षिणे हस्ते कमलं सुमनोहरम् ॥\nअक्षमालां तथान्यस्मिञ्जिततारक वर्चसम् ॥ १८ ॥\nकमण्डलुं तथान्यस्मिन्दिव्यवारिप्रपूरितम् ॥\nपुस्तकं च तथा वामे सर्वविद्यासमुद्भवम् ॥ १९ ॥\nततो मेध्ये शिलापृष्ठे तां निवेश्य प्रयत्नतः ॥\nपूजयामास सद्भक्त्या धूपमाल्पानुलेपनैः ॥ ६.४६.२० ॥\nचकार च स्तुतिं पश्चाच्छ्रद्धापूतेन चेतसा ॥\nतदग्रे प्रयतो भूत्वा स्वरेण महता नृपः ॥ २१ ॥\nसदसद्देवि यत्किञ्चिद्बन्धमोक्षात्मकं पदम् ॥\nतत्सर्वं गुप्तया व्याप्तं त्वया काष्ठं यथाग्निना ॥ २२ ॥\nसर्वस्य सिद्धिरूपेण त्वं जनस्य हृदि स्थिता ॥\nवाचारूपेण जिह्वायां ज्योतीरूपेण चक्षुषि ॥ २३ ॥\nभक्तिग्राह्यासि देवेशि त्वमेका भुवनत्रये ॥\nशरणागतदीनार्तपरित्राणपरायणे ॥२४॥\nत्वं कीर्तिस्त्वं धृतिर्मेधा त्वं भक्तिस्त्वं प्रभा स्मृता ॥\nत्वं निद्रा त्वं क्षुधा कीर्तिः सर्वभूतनिवासिनी ॥ २५ ॥\nतुष्टिः पुष्टिर्वपुः प्रीतिः स्वधा स्वाहा विभावरी ॥\nरतिः प्रीतिः क्षितिर्गंगा सत्यं धर्मो मनस्विनी ॥ २६ ॥\nलज्जा शांतिः स्मृतिर्दक्षा क्षमा गौरी च रोहिणी ॥\nसिनीवाली कुहू राका देवमाता दितिस्तथा ॥ २७ ॥\nब्रह्माणी विनता लक्ष्मीः कद्रूर्दाक्षायणी शिवा ॥\nगायत्री चाथ सावित्री कृषिर्वृष्टिः श्रुतिः कला ॥ २८ ॥\nबलानाडी तुष्टिकाष्ठा रसना च सरस्वती ॥\nयत्किञ्चित्त्रिषु लोकेषु बहुत्वाद्यन्न कीर्तितम् ॥ २९ ॥\nइंगितं नेंगितं तच्च तद्रूपं ते सुरेश्वरि॥\nगन्धर्वाः किन्नरा देवाः सिद्धविद्याधरोरगाः ॥ ६.४६.३० ॥\nयक्षगुह्यकभूताश्च दैत्या ये च विनायकाः ॥\nत्वत्प्रसादेन ते सर्वे संसिद्धिं परमां गताः ॥ ३१ ॥\nतथान्येऽपि बहुत्वाद्ये न मया परिकीर्तिताः ॥\nआराधितास्तु कृच्छ्रेण पूजिताश्च सुविस्तरैः ॥\nहरंतु देवताः पापमन्ये त्वं कीर्तिताऽपि च ॥ ३२ ॥\nएवं स्तुता सा देवेशी भूभुजा तेन भारती ॥\nययौ प्रत्यक्षतां तूर्णं प्राह चेदं सुहर्षिता ॥ ३३ ॥\n॥ सरस्वत्युवाच ॥ ॥\nस्तोत्रेणानेन भूपाल भक्त्या सुस्थिरया सदा ॥\nपरितुष्टास्मि तेनाशु वरं वृणु यथेप्सितम्॥ ३४ ॥\n॥ राजोवाच ॥ ॥\nअद्यप्रभृति मद्वाक्यात्त्वया स्थेयमसंशयम् ॥\nअत्रार्चायां त्रिलोकेस्मि न्यावत्कीर्तिर्मम स्थिरा ॥ ३५ ॥\nयस्त्वामाराधयेत्सम्यगत्रस्थां मन्निमित्ततः ॥\nभक्त्यानुरूपमेवाशु तस्मै देयं त्वया हि तत् ॥ ३६ ॥\n॥ सरस्वत्युवाच॥\nयो मामत्र स्थितां नित्यं स्नात्वाऽत्र सलिले शुभे॥\nअष्टम्यां च चतुर्दश्यां पूजयिष्यति मानवः ॥ ३७ ॥\nतस्याहं वांछितान्कामान्संप्रदास्यामि पार्थिव ॥\n॥ सूत उवाच ॥ ॥\nएवं तत्र स्थिता देवी स्वयमेव सरस्वती ॥ ३८॥\nततःप्रभृति लोकानां हिताय परमेश्वरी ॥\nअष्टम्यां च चतुर्दश्यामुपवासपरायणः ॥ ३९ ॥\nयस्तां पूजयते मर्त्यः श्वेतपुष्पानुलेपनैः ॥\nस स्याद्वाग्ग्मी सुमेधावी सदा जन्मनिजन्मनि ॥६.४६.४०॥\nसरस्वत्याः प्रसादेन जायमानः पुनःपुनः ॥\nअन्वयेऽपि न तस्यैव कश्चिन्मूर्खः प्रजायते ॥ ४१ ॥\nयो धर्मश्रवणं तस्याः पुरतः कुरुते नरः॥\nस नूनं वसति स्वर्गे तत्प्रभावाद्युगत्रयम्॥४२॥\nविद्यादानं नरो यश्च तस्या ह्यायतने सदा ॥\nकरोति श्रद्धया युक्तः सोऽश्वमेधफलं लभेत् ॥४३॥\nयो यच्छति द्विजेन्द्राय धर्मशास्त्रसमुद्भवम्॥\nपुस्तकं वाजिमेधस्य स समग्रं फलं लभेत् ॥ ४४ ॥\nयो वेदाध्ययनं तस्याः करोति पुरतः स्थितः ॥\nसोऽग्निष्टोमस्य यज्ञस्य कृत्स्नं फलमवाप्नुयात् ॥ ४५८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सरस्वती तीर्थमाहात्म्यवर्णनंनाम षट्चत्वारिंशोऽध्यायः ॥ ४६ ॥ ॥ छ ॥"
  }
]
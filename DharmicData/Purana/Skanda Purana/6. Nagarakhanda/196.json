[
  {
    "text": "॥ सूत उवाच ॥ ॥\nअथ तां यौवनोपेतां स्वसुतां प्रेक्ष्य पार्थिवः ॥\nअनौपम्येन रूपेण संयुक्तां वरवर्णिनीम् ॥\nआनर्तश्चिन्तयामास कन्यकां प्रददाम्यहम् ॥ १ ॥\nअनर्हाय च यो दद्या द्वराय निजकन्यकाम् ॥\nकार्यकारणलोभेन नरकं स प्रगच्छति ॥ २ ॥\nएवं चिंतयतस्तस्य महान्कालो व्यवस्थितः ॥\nन पश्यति च तद्योग्यं कंचिद्वरमनुत्तमम् ॥ ३ ॥\nअथ संप्रेषयामास सर्वभूताश्रयेषु ये ॥\nचित्रकर्मणि विख्यातान्नरांश्चित्रकरांस्तदा ॥ ४ ॥\nगच्छध्वं मम वाक्येन सर्वा न्भूमितले नृपान् ॥\nलिखित्वा पट्टमध्ये तु दर्शयध्वं ततः परम् ॥ ५ ॥\nसुताया मम येनाऽसौ दृष्ट्वाऽभीष्टं नराधिपम् ॥\nपत्यर्थं वरयेत्साध्वी मम दोषो भवेन्न हि ॥ ६ ॥\nतस्य तद्वचनं श्रुत्वा सर्वे चित्रकरास्तदा ॥\nप्रस्थिता धरणीपृष्ठे पार्थिवानां गृहेषु च ॥ ७ ॥\nते लिखित्वा महीपाला न्यौवनस्थान्वयोऽन्वितान् ॥\nरूपौदार्यगुणोपेतान्दर्शयामासुरग्रतः ॥\nरत्नवत्याः क्रमेणैव तस्य भूपस्य शासनात् ॥ ८ ॥\nअथ तेषां तु सर्वेषां मध्ये राजा वृहद्बलः ॥\nदशार्णाधिपतिर्भव्यः पत्यर्थं च वृतस्तया ॥ ९ ॥\nतदाऽऽनर्ताधिपो हृष्टः प्रेषयामास तं प्रति ॥\nविवाहार्थं सुविज्ञाय वाक्य मेतदुवाच ह ॥ ६.१९६.१० ॥\nगच्छध्वं मम वाक्येन दशार्णाधिपतिं प्रति ॥\nवाच्यः स विनयाद्गत्वा विवाहार्थं ममांतिकम् ॥ ११ ॥\nसमागच्छ निजां कन्यां येन यच्छाम्यहं तव ॥\nनाम्ना रत्नवतीं ख्यातां त्रैलोक्यस्यापि सुन्दरीम् ॥ १२ ॥\nगत्वा स सत्वरं तत्र यत्र राजा बृहद्बलः ॥\nप्रोवाच सकलं वाक्यमानर्ताधिपतेः स्फुटम् ॥ १३ ॥\nसोऽपि तत्सहसा श्रुत्वा तेषां वाक्यमनुत्तमम् ॥\nपरमां तुष्टिमासाद्य प्रस्थितस्तत्पुरं प्रति ॥\nसैन्येन महता युक्तश्चतुरंगेण पार्थिवः ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दशार्णाधिपतेर्बृहद्बलस्यानर्तेशपुरं प्रत्यागमनवर्णनंनाम षण्णवत्युत्तरशततमोऽध्यायः ॥ १९६ ॥"
  }
]
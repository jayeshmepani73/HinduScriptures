[
  {
    "text": "॥ नारद उवाच ॥\nउपचारैः षोडशभिः पूजनं क्रियते कथम् ॥\nते के षोडश भावाः स्युर्नित्यं ये शयने हरेः ॥ १ ॥\nएतद्विस्तरतो ब्रूहि पृच्छतो मे प्रजापते ॥\nतव प्रसादमासाद्य जगत्पूज्यो भवाम्यहम् ॥ २ ॥\n॥ ब्रह्मोवाच ॥ ॥\nविष्णुभक्तिर्दृढा कार्या वेदशास्त्रविधानतः ॥\nवेदमूलमिदं सर्वं वेदो विष्णुः सनातनः ॥ ३ ॥\nते वेदा ब्राह्मणाधारा ब्राह्मणाश्चाग्निदैवताः ॥\nअग्नौ प्रास्ताहुतिर्विप्रो यज्ञे देवं यजन्सदा ॥ ४ ॥\nजगत्संधारयेत्सर्वं विष्णुपूजारतः सदा ॥\nनारायणः स्मृतो ध्यातः क्लेशदुःखादिनाशनः ॥ ५ ॥\nचातुर्मास्ये विशेषेण जलरूपगतो हरिः ॥\nजलादन्नानि जायंते जगतां तृप्तिहेतवे ॥ ६ ॥\nविष्णुदेहांशसंभूतं तदन्नं ब्रह्म इष्यते ॥\nतदन्नं विष्णवे दत्त्वा ह्यावाहनपुरःसरम् ॥ ७ ॥\nपुनर्जन्मजराक्लेशसंस्कारैर्नाभिभूयते ॥\nआकाशसंभवो वेद एक एव पुराऽभवत् ॥ ८ ॥\nततो यजुःसामसंज्ञामृग्वेदः प्राप भूतये ॥\nऋग्वेदोऽभिहितः पूर्वं यजुःसहस्रशीर्षेति च ॥ ९ ॥\nषोडशर्चं महासूक्तं नारायणमयं परम् ॥\nतस्यापि पाठमात्रेण ब्रह्महत्या निव र्तते॥6.239.१०॥।\nविप्रः पूर्वं न्यसेद्देहे स्मृत्युक्तेन निजे बुधः॥\nततस्तु प्रतिमायां च शालग्रामे विशेषतः॥११॥\nक्रमेण च ततः कुर्यात्पश्चादावाहनादिकम्॥\nआवाह्य सकलं रूपं वैकुण्ठस्थानसंस्थितम्॥१२॥\nकौस्तुभेन विराजंतं सूर्यकोटिसमप्रभम्।.\nदंडहस्तं शिखासूत्रसहितं पीतवाससम् ॥१३॥\nमहासंन्यासिनं ध्यायेच्चातुर्मास्ये विशेषतः ॥\nएवं रूपमयं विष्णुं सर्वपापौघहारिणम् ॥१४॥\nआवाहयेच्च पुरतो ध्यानसंस्थं द्विजोत्तम॥\nऋचा प्रथमया चास्योंकारादिसमुदीर्णया ॥१५॥\nद्वितीयया चासनं च पार्षदैश्च समन्वितम्॥\nसौवर्णान्यासनान्येषां मनसा परिचिन्तयेत् ॥१६॥\nचिन्तनैर्भक्तियोगेन परिपूर्णं च तद्भवेत् ॥\nपाद्यं तृतीयया कार्यं गंगां तत्र स्मरेद्बुधः ॥ १७ ॥\nअर्घ्यः कार्यस्ततो विष्णोः सरिद्भिः सप्तसागरैः ॥\nपुनराचमनं कार्यममृतेन जगत्पतेः ॥१८॥\nत्रिभिराचमनैः शुद्धिर्ब्राह्मणस्य निगद्यते ॥\nअद्भिस्तु प्रकृतिस्थाभिर्हीनाभिः फेनबुद्बुदैः ॥१९॥\nहृत्कण्ठ तालुगाभिश्च यथावर्णं द्विजातयः ॥\nशुध्येरन्स्त्री च शूद्रश्च सकृत्स्पृष्टाभिरंततः ॥6.239.२०॥।\nपञ्चम्याऽऽचमनं कार्यं भक्तियुक्तेन चेतसा ॥\nभक्तिग्राह्यो हृषीकेशो भक्त्याऽऽत्मानं प्रयच्छति ॥ २१ ॥\nततः सुवासितैस्तोयैः सर्वोषधिसमन्वितैः ॥\nशेषोदकैः स्वर्णघटैः स्नानं देवस्य कारयेत् ॥ २२ ॥\nतीर्थोदकैः श्रद्धया च मनसा समुपाहृतैः ॥\nअश्रद्धया रत्नराशिः प्रदत्तो निष्फलो भवेत् ॥ २३ ॥\nवार्यपि श्रद्धया दत्तमनंतत्वाय कल्पते ॥\nचातुर्मास्ये विशेषेण श्रद्धया पूयते नरः ॥ २४ ॥\nषष्ठ्या स्नानं ततः कार्यं पुनराचमनं भवेत् ॥\nदद्याच्च वाससी स्वर्णसहिते भक्तिशक्तितः ॥ २५ ॥\nआच्छादितं जगत्सर्वं वस्त्रेणाच्छादितो हरिः ॥\nचातुर्मास्ये विशेषेण वस्त्रदानं महाफलम् ॥ २६ ॥\nपुनराचमनं देयं यतये विष्णुरूपिणे ॥\nवस्त्रदानं च सप्तम्या कार्यं विष्णोर्मुनीश्वर ॥ २७ ॥\nयज्ञोपवीतमष्टम्या तच्चाध्यात्मतया शृणु ॥\nसूर्यकोटिसमस्पर्शं तेजसा भास्वरं तथा ॥ २८ ॥\nक्रोधाभिभूते विप्रे तु तडित्कोटिसभप्रभम्॥\nसूर्येन्दुवह्निसंयोगाद्गुणत्रयसमन्वितम् ।। २९ ॥\nत्रयीमयं ब्रह्मविष्णुरुद्ररूपं त्रिविष्टपम् ॥\nयस्य प्रभावाद्विप्रेंद्र मानवो द्विज उच्यते ॥ 6.239.३० ॥\nजन्मना जायते शूद्रः संस्काराद्द्विज उच्यते ॥\nशापानुग्रहसामर्थ्यं तथा क्रोधः प्रसन्नता ॥ ३१ ॥\nत्रैलोक्यप्रवरत्वं च ब्राह्मणादेव जायते ॥\nन ब्राह्मणसमो बन्धुर्न ब्राह्मणसमा गतिः ॥ ३२ ॥\nन ब्राह्मणसमः कश्चित्त्रैलोक्ये सचराचरे ॥\nदत्तोपवीते ब्रह्मण्ये सुप्ते देवे जनार्दने ॥ ॥ ३३ ॥\nसर्वजगद्ब्रह्ममयं संजातं नात्र संशयः ॥\nनवम्या च सुलेपश्च कर्तव्यो यज्ञमूर्तये ॥ ३४ ॥\nसुयक्षकर्दमैर्लिप्तो विष्णुर्येन जगद्गुरुः ॥\nतेना प्यायितमेतद्धि वासितं यशसा जगत् ॥ ३५ ॥\nतेजसा भास्करो लोके देवत्वं प्राप्य मानवः ॥\nब्रह्मलोकादिके लोके मोदते चंदनप्रदः ॥ ३६ ॥\nचंदनालेपसुभगं विष्णुं पश्यंति मानवाः ॥\nन ते यमपुरं यांति चातुर्मास्ये विशेषतः ॥ ३७ ॥\nदशम्या पुष्पपूजा च भक्तिपूजा तथैव च ॥\nपुष्पे चैव सदा लक्ष्मीर्वसत्येव निरंतरम् ॥ ३८ १।\nलक्ष्म्याः सर्वत्र गामिन्या दोषो नैव प्रजायते ॥\nयथा सर्वमयो विष्णुर्न दोषैरनुभूयते ॥ ३९ ॥\nतथा सर्वमयी लक्ष्मीः सतीत्वान्नैव हीयते ॥\nप्रतिमासु च सर्वासु सर्वभूतेषु नित्यदा ॥ 6.239.४० ॥\nमनुष्यदेवपितृषु पुष्पपूजा विधीयते ॥\nपुष्पैः संपूजितो येन हरिरेकः श्रिया सह ॥ ४१ ॥\nआब्रह्मस्तंबपर्यंतं पूजितं तेन वै जगत् ॥\nअतः सुश्वेतकुसुमैर्विष्णुं संपूजयेत्सदा ॥४२ ॥\nचातुर्मास्ये विशेषेण भक्तियुक्तः सदा शुचिः ॥\nभक्त्या सुविहिता ब्रह्मन्पुष्पपूजा नरैर्यदि ॥ ४३ ॥\nयंयं काममभिध्यायेत्तस्य सिद्धिर्निरंतरा ॥\nपुष्पैरुपचितं विष्णुं यद्यन्ये प्रणमंति च ॥ ४४ ॥\nतेषामप्यक्षया लोकाश्चातुर्मास्येऽधिकं फलम् ॥\nएकादश्या धूपदानं कर्तव्यं यतये हरौ ॥ ४५ ॥\nवनस्पति रसो दिव्यो गंधाढ्यो गन्ध उत्तमः॥\nआघ्रेयः सर्वदेवानां धूपोऽयं प्रतिगृह्यताम् ॥ ४६ ॥\nइमं मंत्रं समुच्चार्य धूपमागुरुजं शुभम् ॥\nदद्याद्भगवते नित्यं चातुर्मास्ये महाफलम् ॥ ४७ ॥\nकर्पूरचन्दनदलैः सितामधुसमन्वितम् ॥\nमांसीजटाभिः सहितं सुप्ते देवेऽथ सत्तम ॥ ४८ ॥\nदेवा घ्राणेन तुष्यंति धूपं घ्राणहरं शुभम्॥\nद्वादश्या दीपदानं तु कर्तव्यं मुक्तिमिच्छुभिः ॥ ४९ ॥\nदीपः सर्वेषु कार्येषु प्रथमस्तेजसां पतिः ॥\nदीपस्तमौघनाशाय दीपः कांतिं प्रयच्छति ॥ 6.239.५० ॥\nतस्माद्दीपप्रदानेन प्रीयतां मे जनार्दनः ॥\nअयं पौराणजो मंत्रो वेदर्चेन समन्वितः ॥\nदीपप्रदाने सकलः प्रयुक्तो नाशयेदघम् ॥ ५१ ॥\nचातुर्मास्ये दीपदानं कुरुते यो हरेः पुरः ॥\nतस्य पापमयो राशिर्निमेषादपि दह्यते ॥ ५२ ॥\nतावत्पापानि गर्जंति तावद्बिभेति पातकी ॥\nयावन्न विहितो भास्वान्दीपो नारायणालये ॥ ५३ ॥\nदर्शनादपि दीपस्य सर्वसिद्धिर्नृणां भवेत् ॥ ५४ ॥\nकामनां यां समुद्दिश्य दीपं कारयते हरौ ॥\nसासा सिद्ध्यति निर्विघ्ना सुप्तेऽनंते गुणोत्तरम् ॥ ५५ ॥\nपंचायतनसंस्थेषु तथा देवेषु पंचसु ॥\nविहितं दीपदानं च चातुर्मास्ये महाफलम् ॥ ५६ ॥\nएको विष्णुस्तुष्यते मुक्तिदाता नित्यं ध्यातः पूजितः संस्तुतश्च ॥\nयच्चाभीष्टं यच्च गेहे शुभं वा तत्तद्देयं मुक्तिहेतोर्नृवर्यैः ॥ ५७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये तपोऽधिकारषोडशोपचारदीपमहिमवर्णनंनामैकोनचत्वारिंशदुत्तर द्विशततमोऽध्यायः ॥ २३९ ॥"
  }
]
[
  {
    "text": "॥ आनर्त उवाच ॥ ॥\nएकोद्दिष्टविधिं ब्रूहि मम त्वं वदतां वर ॥\nपार्वणं तु यथा प्रोक्तं विस्तरेण महामते ॥ १ ॥\n॥ भर्तृयज्ञ उवाच ॥ ॥\nत्रीणि संचयनादर्वाक्तानि त्वं शृणु सांप्रतम् ॥\nयस्मिन्स्थाने भवेन्मृत्युस्तत्र श्राद्धं तु कारयेत् ॥२॥\nएकोद्दिष्टं ततो मार्गे विश्रामो यत्र कारितः ॥\nततः संचयनस्थाने तृतीयं श्राद्धमिष्यते ॥ ३ ॥\nप्रथमेऽह्नि द्वितीयेह्नि पञ्चमे सप्तमे तथा ॥\nनवमे दशमे चैव नव श्राद्धानि तानि च ॥ ४ ॥\nवैतरिण्याश्च संप्राप्तौ प्रेतस्तृप्तिमवाप्नुयात् ॥\nएकोद्दिष्टं दैवहीनमेकार्घैकपवित्रकम् ॥ ५ ॥\nआवाहनपरित्यक्तं कार्यं पार्थिवसत्तम ॥\nतृप्तिप्रश्नस्तथा कार्यः स्वदितं च सकृत्ततः ॥ ६ ॥\nअभिरम्यतामिति मन्त्रेण ब्राह्मणस्य विसर्जनम् ॥\nअच्छिन्नाग्रमभिन्नाग्रं कुर्याद्दर्भतृणद्वयम् ॥\nपवित्रं तद्विजानीयादेकोद्दिष्टे विधीयते ॥ ७ ॥\nसर्वत्रैव पितः प्रोक्तं पिता तर्पणकर्मणि ॥\nपित्र्ये संकल्पकाले च पितुरक्षय्यदापने ॥ ८ ॥\nगोत्रं स्वरांतं सर्वत्र गोत्रे तर्पणकर्मणि ॥\nगोत्राय कल्पनविधौ गोत्रस्याक्षय्यदापने ॥ ९ ॥\nशर्मन्नर्घ्यादिकर्तव्ये शर्मा तर्पणकर्मणि ॥\nशर्मणे सस्यदाने च शर्मणोऽक्षय्यके विधौ ॥ ६.२२५.१० ॥\nमातर्मात्रे तथा मातुरासने कल्पनेऽक्षये ॥\nगोत्रे गोत्रायै गोत्रायाः प्रथमाद्या विभक्तयः ॥ ११ ॥\nदेवि देव्यै तथा देव्या एवं मातुश्च कीर्तयेत् ॥\nप्रथमा च चतुर्थी च षष्ठी स्याच्छ्राद्धसिद्धये ॥ १२ ॥\nविभक्तिरहितं श्राद्धं क्रियते वा विपर्ययात् ॥\nअकृतं तद्विजानीयात्पितृणां नोपतिष्ठति ॥ ॥ १३ ॥\nतस्मात्सर्वप्रयत्नेन ब्राह्मणेन विजानता ॥\nविभक्तिभिर्यथोक्ताभिः श्राद्धे कार्यो विधिः सदा ॥ १४ ॥\nततः सपिंडीकरणं वत्सरा दूर्ध्वतः स्थितम् ॥\nवृद्धिर्वाऽऽगामिनी चेत्स्यात्तदार्वागपि कारयेत् ॥ १५ ॥\nपार्वणोक्तविधानेन त्रिदैवत्यमदैविकम् ॥\nप्रेतमुद्दिश्य कर्तव्यमेको द्दिष्टं च पार्थिव ॥ १६ ॥\nएकेनैव तु पाकेन मम चैतन्मतं स्मृतम् ॥\nअर्घपात्रं समादाय यत्प्रेतार्थं प्रकल्पितम् ॥ १७ ॥\nपितृपात्रेषु त्रिष्वेव त्रिधा तच्च परिक्षिपेत् ॥\nएवं पिंडं त्रिधा कृत्वा पितृपिंडेषु च त्रिषु ॥ १८ ॥\nये समानेति मन्त्राभ्यां न स्यात्प्रेतस्ततः परम् ॥\nअवनेजनं ततः कृत्वा पितृपूर्वं यथाक्रमम् ॥ १९ ॥\nगन्धधूपादिकं सर्वं पुनरेव प्रदापयेत् ॥\nपितृपूर्वं समुच्चार्य वर्जयेच्च चतुर्थकम् ॥ ६.२२५.२० ॥\nकेचिच्चतुर्थं कुर्वंति प्रेतं च स्वपितुस्ततः ॥\nपितुः पूर्वं भवेच्छ्राद्धं परं नैतन्मतं मम ॥ २१ ॥\nसपिण्डीकरणादूर्ध्वमेकोद्दिष्टं न कारयेत् ॥\nक्षयाहं च परित्यज्य शस्त्राहत चतुर्दशीम् ॥ २२ ॥\nयः सपिण्डीकृतं प्रेतं पृथक्पिण्डे नियोजयेत् ॥\nअकृतं तद्विजानीयात्पितृहा चोपजायते ॥।२३ ॥\nपिता यस्य तु निर्वृत्तो जीवते च पितामहः ॥\nपितुः स नाम संकीर्त्य कीर्तयेत्प्रपितामहम् ॥ २४ ॥\nपितामहस्तु प्रत्यक्षं भुक्त्वा गृह्णाति पिण्डकम् ॥\nपितामहक्षयाहे च पार्वणं श्राद्धमिष्यते ॥ २५ ॥\nजनकं स्वं परित्यज्य कथंचिन्नास्य दीयते ॥\nतस्याकृतेन श्राद्धेन न स्वल्पं पितृतो भयम् ॥ २६ ॥\nअमावास्यासु सर्वासु मृते पितरि पार्वणम् ॥\nनभस्यापरपक्षस्य मध्ये चैतदुदाहृतम्॥ २७ ॥\nयावत्सपिंडता नैव न तावच्छ्राद्धमाचरेत् ॥ २८ ॥\nजनके मृत्युमापन्ने श्राद्धपक्षे समागते ॥\nपितामहादेः कर्तव्यं श्राद्धं यन्नैकपिंडता ॥२९॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सपिंडीकरणविधिवर्णनंनाम पञ्चविंशत्युत्तरद्विशततमोऽध्यायः ॥ २२५ ॥"
  }
]
[
  {
    "text": "वाण्युवाच ॥ ॥\nतुलसी रोपिता येन गृहस्थेन महाफला ॥\nगृहे तस्य न दारिद्र्यं जायते नात्र संशयः ॥ १ ॥\nतुलस्या दर्शनादेव पापराशिर्निवर्तते ॥\nश्रियेऽमृतकणोत्पन्ना तुलसी हरिवल्लभा ॥ २ ॥\nपिबन्त्या रुचिरं पानं प्राणिनां पापहारिणी ॥\nयस्या रूपे वसेल्लक्ष्मीः स्कन्धे सागरसंभवा ॥ ३ ॥\nपत्रेषु सततं श्रीश्च शाखासु कमला स्वयम् ॥\nइन्दिरा पुष्पगा नित्यं फले क्षीराब्धिसंभवा ॥ ४ ॥\nतुलसी शुष्ककाष्ठेषु या रूपा विश्वव्यापिनी ॥\nमज्जायां पद्मवासा च त्वचासु च हरिप्रिया ॥ ५ ॥\nसर्वरूपा च सर्वेशा परमानन्ददायिनी ॥\nतुलसी प्राशको मर्त्यो यमलोकं न गच्छति । ६ ।\nशिरस्था तुलसी यस्य न याम्यैरनुभूयते ॥\nमुखस्था तुलसी यस्य निर्वाणपददायिनी ॥ ७ ॥\nहस्तस्थातुलसीयस्य स तापत्रयवर्जितः ॥\nतुलसी हृदयस्था च प्राणिनां सर्वकामदा ॥ ८ ॥\nस्कन्धस्था तुलसी यस्य स पापैर्न च लिप्यते ॥\nकण्ठगा तुलसी यस्य जीवन्मुक्तः सदा हि सः ॥ ९ ॥\nतुलसीसंभवं पत्रं सदा वहति यो नरः ॥\nमनसा चिन्तितां सिद्धिं संप्राप्नोति न संशयः ॥ ॥ 6.249.१० ॥\nतुलसींसर्वकायार्थसाधिनीं दुष्टवारिणीम् ॥\nयो नरः प्रत्यहं सिञ्चेन्न स याति यमालयम् ॥ ११ ॥\nचातुर्मास्ये विशेषेण वन्दितापि विमुक्तिदा ॥\nनारायणं जलगतं ज्ञात्वा वृक्षगतं तथा ॥ १२ ॥\nप्राणिनां कृपया लक्ष्मीस्तुलसीवृक्षमाश्रिता ॥\nचातुर्मास्ये समायाते तुलसी सेविता यदि ॥ १३ ॥\nतेषां पापसहस्राणि यांति नित्यं सहस्रधा ॥\nगोविन्दस्मरणं नित्यं तुलसीवनसेवनम् ॥ १४ ॥\nतुलसीसेचनं दुग्धै श्चातुर्मास्येऽतिदुर्लभम् ॥\nतुलसीं वर्द्धयेद्यस्तु मानवो यदि श्रद्धया ॥ १५ ॥\nआलवालांबुदानैश्च पावितं सकलं कुलम् ॥\nयथा श्रीस्तुलसीसंस्था नित्यमेव हि वर्द्धते ॥ १६ ॥\nतथातथा गृहस्थस्य कामवृद्धिः प्रजायते ॥\nब्रह्मचारीगृहस्थश्च वानप्रस्थो यतिस्तथा ॥ १७ ॥\nतथा प्रकृतयः सर्वास्तुलसीसेवने रताः ॥\nश्रद्धया यदि जायन्ते न तासां दुःखदो हरिः ॥ १८ ॥\nएको हरिः सकलवृक्षगतो विभाति नानारसैस्तु परिभावितमूर्तिरेव ॥\nवृक्षाधिवासमगमत्कमला च देवी दुःखादिनाशनकरी सततं स्मृताऽपि ॥ १९ ॥\nइति श्रीस्कांदे महापुराणएकाशीतिसाहस्र्यां संहितायां षष्ठ नाग रखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने तुलसीमाहात्म्यवर्णनंनामैकोनपञ्चाशदुत्तर द्विशततमोऽध्यायः ॥२४९॥"
  }
]
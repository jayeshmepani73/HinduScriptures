[
  {
    "text": "॥ सूत उवाच ॥ ॥\nएवं संशोचते यावदात्मानं परिगर्हयन्॥\nततस्तु ब्रह्मणा प्रोक्तः स्वयमभ्येत्य भो द्विजाः॥१॥\nत्वया शंका न कर्तव्या सुतस्यास्य कृते द्विज॥\nअज्ञानादेव ते जातो दैवयोगेन बालकः॥२॥\n॥याज्ञवल्क्य उवाच॥ ॥\nतथापि देव मे शुद्धिर्हृदयस्य न जायते ॥\nतस्माद्वद सुरश्रेष्ठ प्रायश्चित्तं विशुद्धये॥३॥\n॥ ब्रह्मोवाच॥ ॥\nयदि ते चित्तशुद्धिस्तु न कथंचित्प्रवर्तते॥\nतत्स्थापय महाभाग लिंगं देवस्य शूलिनः ॥ ४ ॥\nअज्ञानाज्ज्ञानतोवापि यत्पापं कुरुते नरः ॥\nब्रह्महत्यादिकं चापि स्त्रीवधाद्वापि यद्भवेत्॥५ ॥\nपंचेष्टिकामयं वापि यः कुर्याद्धरमन्दिरम्॥\nतस्य तन्नाशमायाति तमः सूर्योदये यथा ॥ ६ ॥\nविशेषेण महाभाग हाटकेश्वरसंभवे ॥\nक्षेत्रे तत्र सुमेध्ये तु  सर्वपातकनाशने ॥ ७ ॥\nकलिकाले च संप्राप्ते यत्र पापं न विद्यते ॥\nअहमप्यत्र वांछामि यज्ञं कर्तुं द्विजोत्तम ॥ ८ ॥\nआनयिष्यामि तत्तीर्थं पुष्करं चात्मनः प्रियम् ॥\nकलिकालभयाच्चैतद्यावन्नो व्यर्थतां व्रजेत् ॥ ९ ॥\nकलिकाले तु संप्राप्ते तीर्थानि सकलानि च ॥\nयास्यंति व्यर्थतां  विप्र मुक्त्वेदं क्षेत्रमुत्तमम् ॥ ६.१७५.१० ॥\n॥ सूत उवाच ॥ ॥\nएवमुक्त्वा चतुर्वक्त्रस्ततश्चादर्शनं गतः ॥\nयाज्ञवल्क्योऽपि तच्छ्रुत्वा पितामहवचोऽ खिलम् ॥ ११ ॥\nलिंगं संस्थापयामास ज्ञात्वा क्षेत्रमनुत्तमम्॥\nअब्रवीच्च ततो वाक्यं मेघगंभीरया गिरा ॥ १२ ॥\nअष्टम्यां च चतुर्दश्यां यो लिंगं मामकं त्विदम् ॥\nस्नापयिष्यति सद्भक्त्या तस्य पापं प्रयास्यति ॥ १३ ॥\nपरदारकृतं यच्च मात्रापि च समं कृतम्॥\nक्षालयिष्यति तत्पापं स्नापितं पूजितं परैः ॥ १४ ॥\nअस्मिन्नहनि संप्राप्ते तस्य पक्षसमुद्भवम् ॥\nप्रयास्यति कृतं पापं यदज्ञानाद्विनिर्मितम् ॥ १५ ॥\nततःप्रभृति विख्यातो याज्ञव ल्क्येश्वरः शुभः ॥\nतस्मिन्क्षेत्रे द्विजश्रेष्ठा हाटकेश्वरसंज्ञके ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये याज्ञवल्क्येश्वरोत्पत्तिमाहात्म्यवर्णनंनाम पंचसप्तत्युत्तरशततमोऽध्यायः ॥ १७५ ॥"
  }
]
[
  {
    "text": "सूत उवाच ॥ ॥\nअथान्यदपि तत्रास्ति गोमुखाख्यं सुशोभनम्॥\nयद्गोवक्त्रात्पुरा लब्धं सर्वपातकनाशनम् ॥ १ ॥\nपुरासीदत्र गोपालः कश्चित्कुष्ठसमावृतः ॥\nचमत्कारपुरं विप्र अतीव क्षामतां गतः ॥ २ ॥\nकस्यचित्त्वथ कालस्य तेन मार्गेण गोकुलम् ॥\nमध्याह्नसमये प्राप्तं चंद्रे चित्रासमन्वितः ॥ ३ ॥\nएकादश्यां तृषार्त्तं च भास्करे वृषसंस्थिते ॥\nएकयापि ततो धेन्वा तृणस्तम्बमतीव हि ॥\nनीलमालोकितं तत्र दूरादेत्य प्रहर्षिता ॥ ४ ॥\nदन्तैर्द्रुतं समुत्पाट्य यावदाकर्षति द्विजाः ॥\nतावत्तज्जडमार्गेण तोयधारा विनिर्गता ॥ ५ ॥\nअथास्वाद्य तृणं तस्मात्तृषार्ता च शनैःशनैः ॥\nपपौ तोयं सुविश्रब्धा सुस्वादु क्षीरसंनिभम् ॥ ६ ॥\nतस्या वेगेन तत्तोयं पिबन्त्यास्तत्रभूतले ॥\nगर्ता जाता सुविस्तीर्णा सलिलेन समावृता ॥ ७ ॥\nततोऽन्याः शतशो गावः पपुस्तोयं मुनिर्मलम् ॥\nतृषार्त्तास्तद्द्विजश्रेष्ठाः पीयूषरससंनिभम् ॥ ८ ॥\nयथायथा गता गावस्तत्र तोयं पिबंति ताः ॥\nसा गर्ता वक्त्रसंस्पर्शाद्वृद्धिं याति तथा तथा ॥ ९ ॥\nततश्च गोकुले कृत्स्ने जाते तृष्णाविवर्जिते ॥\nगोपालोऽपि तृषार्तस्तु तस्मिंस्तोये विवेश च ॥ ६.९३.१० ॥\nअंगं प्रक्षाल्य पीत्वापो यावन्निष्क्रामति द्रुतम् ॥\nतावत्पश्यति गात्रं स्वं द्वादशार्कसमप्रभम् ॥ ११ ॥\nततो विस्मयमापन्नो गत्वा स्वीयं निकेतनम् ॥\nवृतांतं कथयामास लोकानां पुरतोऽखिलम् ॥ १२ ॥\nतृणस्तम्बं यथा धेन्वा तत्रोत्पाट्य प्रशक्तितः ॥\nयथा विनिर्गतं तोयं यथा तेनावगाहितम् ॥ १३ ॥\nतद्दृष्ट्वा मानवाः सर्वे गत्वा दिव्यं जलं च तत् ॥\nव्याधिग्रस्ता विशेषेण स्नानं चक्रुः समाहिताः ॥।४॥\nभवंति च विनिर्मुक्ता रोगैः पापैश्च तत्क्षणात्॥\nअपापाश्च पुनर्यांति तत्क्षणात्त्रिदिवालयम् ॥ १५ ॥\nततःप्रभृति तत्ख्यातं तीर्थं गोमुखसंज्ञितम् ॥\nगोमुखाद्भूतले जातं यतश्चैवं द्विजोत्तमाः ॥ १६ ॥\nअथ भीतः सहस्राक्षस्तद्दृष्ट्वा स्वर्गदायकम् ॥\nअक्लेशेन मनुष्याणां पूरयामास पांसुभिः ॥ १७ ॥\n॥ ऋषय ऊचुः ॥ ॥\nकिं तत्कारणमादिष्टं येन तत्तादृशं जलम् ॥\nतस्मात्स्थानाद्विनिष्क्रांतं सूतपुत्र वदस्व नः ॥ १८ ॥\n॥ सूत उवाच ॥ ॥\nअत्र पूर्वं तपस्तप्तमम्बरीषेण भूभुजा ॥\nपुत्र शोकाभिभूतेन तोषितो गरुडध्वजः ॥ १९ ॥\nतस्य पुत्रः सुविख्यातः सुवर्चा इति विश्रुतः ॥\nएको बभूव वृद्धत्वे कथंचिद्द्विजसत्तमाः ॥ ६.९३.२० ॥\nपूर्वकर्मविपाकेन स बालोऽपि च तत्सुतः ॥\nकुष्ठव्याधिसमाक्रांतः पितृमातृसुदुःखदः ॥ २१ ॥\nअथ तत्कामिकं क्षेत्रं स गत्वा पृथिवीपतिः ॥\nचकार रोगनाशाय स्वपुत्रार्थं महत्तपः ॥ २२ ॥\nततस्तुष्टिं गतस्तस्य स्वयमेव जनार्दनः ॥\nप्रदाय दर्शनं वाक्यं ततः प्रोवाच सादरम् ॥ २३ ॥\nपरितुष्टोऽस्मि ते वत्स तस्माच्चित्तेऽभिवांछितम् ॥\nप्रार्थयस्व प्रयच्छामि वरं पुत्र न संशयः ॥ २४ ॥\n॥ राजोवाच ॥ ॥\nममायं संमतः पुत्रो ग्रस्तः कुष्ठेन केशव ॥\nबालोऽपि तत्कुरुष्वास्य कुष्ठव्याधिपरिक्षयम् ॥ २५ ॥\n॥ श्रीभगवानुवाच ॥ ॥\nएष आसीत्पुरा राजा मेघवाहनसंज्ञितः ॥\nब्रह्मण्यश्च कृतज्ञश्च सर्वशास्त्रार्थपारगः ॥ २६ ॥\nकस्यचित्त्वथ कालस्य ब्राह्मणोऽनेन घातितः ॥\nअंतःपुरे निशाकाले प्रविष्टो जारकर्मकृत ॥ २७ ॥\nअथ पश्यति यावत्स प्रभातेऽभ्युदिते रवौ ॥\nयज्ञोपवीतसंयुक्तस्तावत्स द्विजरूपधृक् ॥ २८ ॥\nअथ तं ब्राह्मणं मत्वा घृणाविष्टः सुदुःखितः ॥\nगत्वा काशीपुरीं पश्चात्तपश्चक्रे समाहितः ॥ २९ ॥\nराज्ये पुत्रं समाधाय वैराग्यं परमं गतः ॥\nनियतो नियताहारो भिक्षान्नकृतभोजनः ॥ ६.९३.३० ॥\nततः कालेन संप्राप्तो यमस्य सदनं प्रति ॥\nविपाप्मापि च चिह्नेन युक्तोऽयं पृथिवीपतिः ॥ ३१ ॥\nब्रह्मघातोद्भवेनैव बालभावेऽपि संस्थिते ॥\nयेऽत्र कुष्ठसमायुक्ता दृश्यंते मानवा भुवि ॥\nतैर्नूनं ब्राह्मणाघातो विहितश्चान्यजन्मनि ॥ ३२ ॥\nहाटकेश्वरजे क्षेत्रे यो गत्वा श्राद्धमाचरेत् ॥\nपितॄणां चैव सर्वेषामनृणः स प्रजायते ॥ ३३ ।\nन ब्राह्मणवधाद्बाह्यं कुष्ठव्याधिः प्रजायते ॥\nएतत्सत्यं विजानीहि वदतो मम भूपते ॥ ३४ ॥\n॥ अंबरीष उवाच ॥ ॥\nएतदर्थं सुराधीश मया त्वं पूजितः प्रभो ॥\nप्रसन्ने त्वयि देवेश नासाध्यं विद्यते भुवि ॥ ३५ ॥\nएवमुक्तस्ततस्तेन भगवान्मधुसूदनः ॥\nपातालजाह्नवीतोयं स सस्मार समाधिना ॥३६॥\nसा ध्याता सहसा तेन विष्णुना प्रभविष्णुना ॥\nकृत्वा तु विवरं सूक्ष्मं विनिष्क्रांताऽथ तत्क्षणात् ॥ ३७ ॥\nततः प्रोवाच वचनमंबरीषं चतुर्भुजः ॥\nनिमज्जतु सुतस्तेऽत्र सुपुण्ये जाह्नवीजले ॥ ३८ ॥\nयेन कुष्ठविनिर्मुक्तस्तत्क्षणादेव जायते ॥\nतथा ब्रह्मवधोद्भूतैः पातकैरुपपातकैः ॥ ३९ ॥\nएतस्मिन्नेव काले तु समानीय सुतं नृपः ॥\nस्नापयामास तत्तोयैः प्रत्यक्षं शार्ङ्गधन्वनः ॥ ६.९३.४० ॥\nततः स बालकः सद्यः स्नातमात्रो द्विजोत्तमाः ॥\nकुष्ठव्याधिविनिर्मुक्तो जातो बालार्कसंनिभः ॥ ४१ ॥\nततः प्रणम्य तं देवं हर्षेण महताऽन्वितः ॥\nपित्रा समं जगामाथ स्वकीयं भवनं द्विजाः ॥ ४२ ॥\nतस्मिन्गते महीपाले सपुत्रे तत्क्षणाद्धरिः ॥\nतद्रंध्रं पूरयामास यथा नो वेत्ति कश्चन ॥ ४३ ॥\nएतस्मात्कारणात्पूर्वं तत्तोयं सर्वपापहृत् ॥\nयद्गोमुखेन भूयोऽपि भूतले प्रकटीकृतम् ॥ ४४ ॥\nअद्यापि तज्जलस्पर्शात्सुपवित्रो धरातले ॥\nयः स्नानं सूर्यवारेण कुरुतेऽर्कोदयं प्रति ॥\nतस्य नाशं द्रुतं यांति गलगंडादिका इह ॥ ४९ ॥\nव्याधयोपि महारौद्रा दद्रुपामा समुद्भवाः ॥\nउपसर्गोद्भवाश्चैव विस्फोटकविचर्चिका ॥ ४६ ॥\nनिष्कामस्तु पुनर्मर्त्यो यः स्नानं तत्र भक्तितः ॥\nकुरुते याति लोकं स देवदेवस्य चक्रिणः ॥ ४७ ॥\nयस्मिन्दिने समानीता सा गंगा तत्र विष्णुना ॥\nतस्मिन्दिने वृषे सूर्यः स्थितश्चित्रासु चंद्रमाः ॥ ४८ ॥\nतिथिश्चैकादशी चैव देवदेवस्य शार्ङ्गिणः ॥\nगोवक्त्रेण तृणस्तंबं यस्मिंश्चैव तु वासरे ॥\nसमाकृष्टं च तत्रैव योग एवं व्यवस्थितः ॥ ४९ ॥\nतथान्येऽपि दिने तस्मिन्यदि तोयमवाप्य च ॥\nस्नानं करोति सद्भक्त्या तत्फलं सोऽपि चाप्नुयात् ॥ ६.९३.५० ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गोमुखतीर्थमाहात्म्यवर्णनंनाम त्रिनवतितमोऽध्यायः ॥ ९३ ॥ ।"
  }
]
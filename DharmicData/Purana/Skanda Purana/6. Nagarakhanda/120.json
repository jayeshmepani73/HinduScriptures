[
  {
    "text": "॥ सूत उवाच ॥ ॥\nएवं शक्रादयो देवा जितास्ते तु रणाजिरे ॥\nमहिषेण ततो राज्यं त्रैलोक्येऽपि चकार सः ॥ १ ॥\nयत्किञ्चित्त्रिषु लोकेषु सारभूतं प्रपश्यति ॥\nगजवाजिरथाश्वादि सर्वं गृह्णाति सोऽसुरः ॥ २ ॥\nएवं प्रवर्तमानस्य तस्य देवाः सवासवाः ॥\nवधार्थं मिलिताश्चक्रुः कथा दुःखसम न्विताः ॥ ३ ॥\nएतस्मिन्नंतरे प्राप्तो नारदो मुनिसत्तमः ॥\nदृष्ट्वा तं माहिषं सर्वं व्यवहारं महोत्कटम् ॥ ४ ॥\nततश्च कथयामास सर्वं तेषां सविस्त रम् ॥\nतस्य संचेष्टितं भूरि लोकत्रयप्रपीडनम् ॥ ५ ॥\nअथ तेषां महाकोपो भूय एवाभ्यवर्धत ॥\nनारदस्य वचः श्रुत्वा तादृग्लोककथोद्भवम् ॥ ॥ ६ ॥\nतेषां कोपोद्भवो घर्मो वक्त्रद्वारेण निर्ययौ ॥\nयेन दिङ्मंडलं सर्वं तत्क्षणात्कलुषीकृतम् ॥ ७ ॥\nएतस्मिन्नंतरे तत्र कार्तिकेयः समभ्ययात् ॥\nपप्रच्छ च किमेतद्धि देवानां कोपकारणम् ॥\nयेन कालुष्यतां प्राप्तं दिक्चक्रं सकलं मुने ॥ च ॥\n॥ नारद उवाच ॥ ॥\nएतेषां सांप्रतं स्कन्द मया वार्ता निवेदिता ॥\nत्रैलोक्यं दानवैः सर्वैर्यथा नीतं मदोत्कटैः ॥ ९ ॥\nस्त्रीरत्नमश्वरत्नं वा न किंचित्कस्यचिद्गृहे ॥\nते दृष्ट्वा मोक्षयंति स्म दुर्निवार्या मदोत्कटाः ॥ ६.१२०.१० ॥\nतच्छ्रुत्वा कार्तिकेयस्य विशेषात्संप्रजायत ॥\nवक्त्रद्वारेण देवानां यथा कोपः समागतः ॥ ११ ॥\nएतस्मिन्नंतरे जाता तत्कोपांते कुमारिका ॥\nसर्वलक्षणसंपन्ना दिव्यतेजोऽन्विता शुभा ॥ १२ ॥\nकार्तिकेयस्य कोपेन कोपे मिश्रे दिवौकसाम् ॥\nयस्माज्जातात्र सा कन्या तस्मात्कात्यायनी स्मृता ॥ १३ ॥\nततस्तस्या ददौ वज्रमायुधं त्रिदशाधिपः ॥\nशक्तिं स्कन्दः सुतीक्ष्णाग्रां चापं देवो जनार्दनः ॥ १४ ॥\nत्रिशूलं च महादेवः पाशं च वरुणः स्वयम् ॥\nआदित्यश्च सितान्बाणांश्चंद्रमाश्चर्म चोत्तमम् ॥ १५ ॥\nनिस्त्रिंशं निर्ऋतिस्तुष्ट उल्मुकं च हुताशनः ॥\nवायुश्च च्छुरिकां तीक्ष्णां धनदः परिघं तथा ॥ १६ ॥\nदण्डं प्रेताधिपो रौद्रं वधाय सुरविद्विषाम् ॥\nद्वादशैवं समालोक्य साऽऽयुधानि द्विजोत्तमाः ॥ १७ ॥\nकात्यायनी ततश्चक्रे भुजद्वादशकं तदा ॥\nजग्राह च द्रुतं तानि सुरास्त्राणि दिवौकसाम् ॥ १८ ॥\nततः प्रोवाच तान्सर्वान्संप्रहृष्टतनूरुहा ॥\nयदर्थं विबुधश्रेष्ठाः सृष्टा तद्ब्रूत मा चिरम्॥ १९ ॥\nसर्वं कार्यं करिष्यामि युष्माकं नात्र संशयः ॥\n॥ देवा ऊचुः ॥ ॥\nमहिषो दानवो रौद्रः समुत्पन्नोऽत्र सांप्रतम् ॥ ६.१२०.२० ॥\nअवध्यः सर्वभूतानां मानुषाणां विशेषतः ॥\nमुक्त्वैकां योषितं तेन त्वमस्माभिर्विनिर्मिता ॥ २१ ॥\nतस्मात्त्वं सांप्रतं गच्छ विंध्याख्यं पर्वतोत्तमम् ॥\nतपस्तत्र कुरुष्वोग्र तेजो येनाभिवर्धते ॥ २२ ॥\nततस्तु तेजःसंयुक्तां त्वां ज्ञात्वा वयमेव हि ॥\nअग्रे धृत्वा करिष्यामो युद्धं तेन दुरात्मना ॥ २३ ॥\nततस्त्वच्छस्त्रनिर्दग्धः पंचत्वं स प्रयास्यति ॥\nवयं च त्रिदशैश्वर्यं लभिष्यामो हतद्विषः ॥ २४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कात्यायन्युत्पत्तिवर्णनंनाम विंशत्युत्तरशततमोऽध्यायः॥ ॥१२०॥। ॥ छ ॥"
  }
]
[
  {
    "text": "॥ ऋषय ऊचुः ॥ ॥\nचमत्कारपुरोत्पत्तिः श्रुता त्वत्तो महामते ॥\nतत्क्षेत्रस्य प्रमाणं यत्तदस्माकं प्रकीर्तय ॥॥।\nयानि तत्र च पुण्यानि तीर्थान्यायतनानि च ॥\nसहितानि प्रभावेण तानि सर्वाणि कीर्तय ॥ २ ॥\n॥ सूत उवाच ॥ ॥\nपञ्चक्रोशप्रमाणेन क्षेत्रं ब्राह्मणसत्तमाः ॥\nआयामव्यासतश्चैव चमत्कारपुरोत्तमम् ॥ ३ ॥\nप्राच्यां तस्य गयाशीर्षं पश्चिमेन हरेः पदम् ॥\nदक्षिणोत्तरयोश्चैव गोकर्णेश्वरसंज्ञितौ ॥४॥\nहाटकेश्वर संज्ञं तु पूर्वमासीद्द्विजोत्तमाः ॥\nतत्क्षेत्रं प्रथितं लोके सर्वपातकनाशनम् ॥ ५ ॥\nयतः प्रभृति विप्रेभ्यो दत्तं तेन महात्मना ॥\nचमत्कारेण तत्स्थानं नाम्ना ख्यातिं ततो गतम् ॥ ६ ॥\n॥ ब्राह्मणा ऊचुः ॥ ॥\nयदेतद्भवता प्रोक्तं तस्य पूर्वे गयाशिरः ॥\nमाहात्म्यं तस्य नो ब्रूहि सूतपुत्र सविस्तरम् ॥ ७ ॥\n॥ सूत उवाच ॥ ॥\nआसीद्विदूरथोनाम हैहयाधिपतिः पुरा ॥\nयो वै दानपतिर्दक्षः शत्रुपक्षक्षयावहः ॥ ८ ॥\nस कदाचिन्मृगान्हंतुं नृपः सेनावृतो ययौ ॥\nनानावृक्षलताकीर्णं वनं श्वापदसंकुलम् ॥ ९ ॥\nस जघान मृगांस्तत्र शरैराशीविषोपमैः ॥\nमहिषांश्चवराहांश्च तरक्षूञ्च्छम्बरान्रुरून् ॥ ६.१७.१० ॥\nसिंहान्व्याघ्रान्गजान्मत्ताञ्च्छतशोऽथ सहस्रशः ॥\nअथ तेन मृगो विद्धः शरेणाऽऽनतपर्वणा ॥ ११ ॥\nन पपात धरापृष्ठे सशरो दुद्रुवे द्रुतम्॥\nततः स कौतुकाविष्टस्तस्य पृष्ठे हयोत्तमम् ॥\nप्रेरयामास वेगेन मनोमारुतवेगधृक् ॥ १२ ॥\nततः सैन्यं समुत्सज्य मृगं लिप्सुर्महीपतिः ॥\nअन्यद्वनांतरं प्राप्तो रौद्रं चित्तभयावहम् ॥ १३ ॥\nकण्टकीबदरीप्रायं शाल्मलीवनसंकुलम् ॥\nतथान्यैः कण्टकाकीर्णै रूक्षै र्वृक्षैः समन्वितम् ॥ १४ ॥\nतत्र रूक्षाऽखिला भूमिर्निर्जला तमसा वृता ॥\nचीरिकोलूकगृधाढ्या शीर्षच्छायाविवर्जिता ॥ १५ ॥\nग्रीष्मे मध्यगते सूर्ये मृगाकृष्टः स पार्थिवः ॥\nदूराध्वानं जगामाऽथ प्रासपाणिर्वराश्वगः ॥ १६ ॥\nतेन तस्यानुगा भृत्याः सर्वे सुश्रांतवाहनाः ॥\nक्षुत्पिपासाकुलाः श्रांताः स्थाने स्थाने समाश्रिताः ॥ १७ ॥\nसिंहव्याघ्रैस्तथा चान्यैः पतिता नष्टचेतनाः ॥\nभक्ष्यंते चेतयन्तोऽपि तथाऽन्ये चलनाक्षमाः ॥ १८ ॥\nततः सोऽपि महीपालः क्षुत्पिपासासमाकुलः ॥\nदृष्ट्वा तद्व्यसनं प्राप्तमात्मनः सेवकैः समम् ॥ १९ ॥\nकांतारस्यांतमन्विच्छन्प्रेरयामास तं हयम्॥\nजात्यं सर्वगुणोपेतं कशाघातैः प्रताडयन् ॥ ६.१७.२० ॥\nततः स नृपतिस्तेन वायुवेगेन वाजिना ॥\nनीतो दूरं दुर्गमार्गं सर्वजंतुविवर्जितम् ॥ २१ ॥\nएवं तस्य नरेन्द्रस्य कांदिशीकेऽनवस्थिते ॥\nसोऽश्वोऽपतद्धरापृष्ठे सोऽप्यधस्तात्तुरंगमात् ॥ २२ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विदूरथमृगयावर्णनंनाम सप्तदशोऽध्यायः ॥ १७ ॥ ॥ छ ॥ ॥"
  }
]
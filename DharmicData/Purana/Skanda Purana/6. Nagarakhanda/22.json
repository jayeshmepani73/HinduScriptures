[
  {
    "text": "॥ ऋषय ऊचुः ॥ ॥\nयदेतद्भवता प्रोक्तं तीर्थे शक्रसमुद्रवम्॥\nस्वामिद्रोहकृतात्पापान्निर्मुक्तो यत्र लक्ष्मणः ॥ १ ॥\nकथं तत्र पुरा शक्रः स्वामिद्रोहसमुद्भवात् ॥\nपातकादेव निर्मुक्तः कस्मिन्काले च सूतज॥२॥\nकस्माद्दितेर्महेन्द्रेण कृतं कृत्यं तथाविधम् ॥\nयेन संसूदितो गर्भः सर्वं विस्तरतो वद ॥३॥\n॥ सूत उवाच ॥ ॥\nब्रह्मणो दक्षिणांगुष्ठाज्जज्ञे दक्षः प्रजापतिः ॥\nस च संजनयामास पचाशत्कन्यकाः शुभाः ॥४॥\nददौ च दश धर्माय कश्यपाय त्रयोदश ॥\nदिव्येन विधिना दक्षः सप्तविंशतिमिंदवे ॥ ५ ॥\nअदितिश्च दितिश्चैव द्वे भार्ये मुख्यतां गते ॥\nकश्यपस्य द्विजश्रेष्ठाः प्राणेभ्योऽपि प्रिये सदा ॥ ६ ॥\nततः स जनयामास देवाञ्च्छक्रपुरःसरान्॥\nअदित्यां चैव दैत्यांश्च दित्यां स बलवत्तरान् ॥७॥\nतेषां त्रैलोक्यराज्यार्थं मिथो जज्ञे महाहवः ॥\nतत्र शक्रेण ते दैत्याः संग्रामे विनिपातिताः ॥ ८ ॥\nततः शोकपरा चक्रे दितिर्व्रतमनुत्तमम् ॥\nपुत्रार्थं नियमोपेता क्षेत्रेऽत्रैव समाहिता ॥ ९ ॥\nततो वर्षसहस्रांते तस्यास्तुष्टो महेश्वरः ॥\nउवाच परितुष्टोऽस्मि वरं प्रार्थय वांछितम् ॥ ६.२२.१० ॥\nसाऽब्रवीद्यदि मे तुष्टस्त्वं देव शशिशेखर ॥\nतत्पुत्रं देहि देवानां सर्वेषां बलवत्तरम्॥\nयज्ञभागप्रभोक्तारं देवानां दर्पनाशनम् ॥ ११ ॥\nअवध्यं संगरे पूर्वैः सर्वैदेवैः सवासवैः ॥\nस तथेति प्रतिज्ञाय जगामादर्शनं हरः ॥ १२ ॥\nदितिश्चैवाऽदधाद्गर्भं कश्यपान्मुनिपुंगवात् ॥\nततः शक्रो भयं चक्रे ज्ञात्वा तं गर्भसंभवम्॥\nवदतो मुनिमुख्यस्य नारदस्य महात्मनः ॥ १३ ॥\nततो दुष्टां मतिं कृत्वा तस्य गर्भस्य नाशने ॥\nचक्रे तस्याः स शुश्रूषां दिवारात्रमतंद्रितः ॥ १४ ॥\nछिद्रमन्वेषमाणस्तु सुसूक्ष्ममपि च द्विजाः ॥\nन तस्या लभते क्वाऽपि गता मासा नवैव तु ॥ १५ ॥\nततश्च दशमे मासि संप्राप्ते प्रसवोद्भवे ॥\nगर्भालसा निशावक्त्रे सुप्ता सा दक्षिणामुखी ॥ १६ ॥\nनिद्रावशं तु संप्राप्ता विसंज्ञा समपद्यत॥\nशक्रहस्तावमर्दोत्थपादसौख्येन निश्चला ॥ १७ ॥\nतां विसंज्ञामथो वीक्ष्य त्यक्त्वा पादौ शतक्रतुः ॥\nप्रविवेशोदरं तस्यास्तीक्ष्णं शस्त्रं करे दधत् ॥\nतेनाऽसौ सप्तधा चके गर्भं शस्त्रेण देवपः ॥ १८ ॥\nअथाऽपश्यत्क्षणात्सप्त वालकान्पूर्णविग्रहान् ॥\nततस्तानपि सप्तैव सप्तधा कृतवान्हरिः ॥ १९ ॥\nजाता एकोनपञ्चाशदथ तत्रैव बालकाः ॥\nतान्दृष्ट्वा वृद्धिमापन्नांस्ततो भीतः शतक्रतुः ॥\nनिश्चक्रामोदरातूर्णं दित्या यावन्न लक्षितः ॥ ६.२२.२० ॥\nततः प्रभाते विमले प्रोद्गते रविमंडले ॥\nदितिः संजनयामास सप्तधा सप्त बालकान्॥ २१ ॥\nततोऽभ्येत्य सहस्राक्षो दुर्गंधेन समावृतः ॥\nनिस्तेजा म्लानवक्त्रश्च लज्जयाऽ धोमुखः स्थितः ॥ २२ ॥\nतं दृष्ट्वा तादृशं शक्रं दितिः प्रोवाच सादरम् ॥\nप्रणतं संस्थितं पार्श्वे भयव्याकुलचेतसम् ॥ २३ ॥\nकिं त्वं शक्र निरु त्साहस्तेजोद्युतिविवर्जितः ॥\nशरीरात्तव दुर्गन्धः कस्मादीदृक्प्रजायते ॥ २४ ॥\nकिं त्वया निहतो विप्रोगुरुर्वाबालकोऽथवा ॥\nनारी वा येन ते नष्टं तेजो गात्रसमुद्भवम् ॥ २५ ॥\nहतो नखांभसा वा त्वं घृष्टः शूर्पानिलेन च ॥\nअजामार्जनिकोत्थैश्चरजोभिर्वा समाश्रितः ॥ २६ ॥\n॥ शक्र उवाच ॥ ॥\nसत्यमेतन्महाभागे यत्त्वयोक्तोऽस्मि सांप्रतम् ॥\nरात्रौ प्रविष्टः सुप्ताया जठरे तव पापकृत् ॥ २७ ॥\nकृन्तश्चैकोनपञ्चाशत्कृत्वो गर्भो मया शुभे ॥\nतावन्मात्रास्ततो जाता बालकाः सर्व एव ते ॥ २८ ॥\nततो भीत्या विनिष्क्रान्तस्त्वया देवि न लक्षितः ॥\nएतस्मात्कारणाज्जाता तेजोहानिरनिन्दिते ॥ २९ ॥\n॥ दितिरुवाच ॥ ॥\nयस्मात्सत्यं त्वया प्रोक्तं पुरतो मम देवप ॥\nतस्मात्प्रार्थय मत्तस्त्वं वरं यन्मनसेप्सि तम् ॥ ६.२२.३० ॥\n॥ शक्र उवाच ॥ ॥\nएते तव सुता देवि च्छिद्यमाना मयासिना ॥\nरुदन्तो वारिता मन्दं मा रुदन्तु मुहुर्मुहुः ॥ ३१ ॥\nमरुतो नामविख्यातास्तस्मात्संतुजगत्रये ॥\nदैत्यभावविनिर्मुक्ता मद्विधेया मम प्रियाः ॥ ३२ ॥\nयज्ञभागभुजः सर्वे भविष्यंति मया सह ॥\nयस्मादेतन्मया तीर्थं बालकैस्तव मंडितम् ॥ ३३ ॥\nबहुभिर्यास्यति ख्यातिं बालमंडनमित्यतः ॥\nया च स्त्री गर्भसंयुक्ता स्नानं भक्त्या करिष्यीत ॥\nन भविष्यंति छिद्राणि तस्या गर्भे कथंचन ॥ ३४ ॥\nप्राप्ते प्रसवकाले तु या जलं प्राशयिष्यति ॥\nतीर्थस्यास्य सुखेनैव प्रसविष्यति सा सुतम् ॥ ३५ ॥ ॥\n॥ दितिरुवाच ॥ ॥\nतवोच्छेदाय देवेश याचितः प्राङ्मया हरः ॥\nएकं देव सुतं देहि सर्वदेवनिबर्हणम् ॥ ३६ ॥\nत्वया चैकोनपंचाशत्प्रकारः स विनिर्मितः ॥\nयस्मादृतं त्वया प्रोक्तं तस्मादेतद्भविष्यति ॥ ३७ ॥\n॥ सूत उवाच ॥ ॥\nततः प्रभृति ते जाता मरुतो विबुधैः समम् ॥\nयज्ञभागस्य भोक्तारो दितेः शक्रस्य शासनात् ॥ ३८॥\nअथ प्राह सहस्राक्षो देवाचार्यं बृहस्पतिम् ॥\nमातुर्द्रोहकृतं पापं कथं यास्यति संक्ष यम्॥ ३९ ॥\n॥ बृहस्पतिरुवाच ॥ ॥\nअत्रैव कुरु देवेन्द्र तपः पापविशुद्धये ॥\nतीर्थे यत्र कृतं पापं सर्वपातकनाशने ॥६.२२.४॥।\nन यज्ञैर्न च दानेन  नान्यैस्तीर्थसमाश्रयैः ॥\nमातुर्द्रोहकृतं पापं नाशं याति पुरंदर ॥\nएवमेतत्परित्यज्य तीर्थं मातुस्तवाऽऽश्रयम् ॥४॥।\n॥ सूत उवाच ॥ ॥\nततस्तूर्णं सह साक्षः सहस्राक्षेशसंज्ञितम् ॥\nलिंगं संस्थापयामास स्वयमेव द्विजोत्तमाः ॥ ४२ ॥\nत्रिकालं पूजयामासपुष्पधूपानुलेपनैः ॥\nतथान्यैर्बलिसत्का रैर्गीतैर्नृत्यैःपृथग्विधैः ॥ ४३ ॥\nततो वर्षसहस्रांते तुष्टस्तस्य महेश्वरः ॥\nप्रोवाच वरदोऽस्मीति शक्र प्रार्थय वांछितम् ॥ ४४ ॥\n॥ शक्र उवाच ॥ ॥।\nमातुर्द्रोहकृतं पापं यातु मे त्रिपुरांतक ॥\nतथाऽन्येषां मनुष्याणां येऽत्र त्वां श्रद्धयान्विताः ॥\nपूजयिष्यंति सद्भक्त्या स्नानं कृत्वा समाहिताः ॥ ४५ ॥ ॥\n॥ सूत उवाच ॥ ॥\nस तथेति प्रतिज्ञाय जगामादर्शनं हरः ॥\nशक्रोऽपि रहितः पापैर्जगाम त्रिदशालयम् ॥ ४६ ॥\nएवं तत्र समुत्पन्नं तीर्थं तद्बालमंडनम् ॥।\nस्वामिद्रोहकृतात्पापान्मुच्यंते यत्र मानवाः ॥ ४७ ॥\nएतद्वः सर्वमाख्यातं बालमंडनसंभवम् ॥\nमाहात्म्यं तु द्विज श्रेष्ठाः शृणुध्वमथ सादरम् ॥ ४८ ॥\nआश्विनस्य सिते पक्षे दशम्यादि यथाक्रमम् ॥\nयस्तत्र कुरुते श्राद्धं यावत्पंचदशी तिथिः ॥ ४९ ॥\nतीर्थानां स हि सर्वेषां स्नानजं लभते फलम् ॥\nश्राद्धस्य करणाद्वापि वाजिमेधफलं द्विजाः ॥ ६.२२.५० ॥\nतस्मिन्काले सहस्राक्षः समागच्छति भूतले ॥\nभागानां मर्त्यजातानां सेवनाय सदैव हि ॥ ५१ ॥\nयावद्भूमितले शक्रस्तिष्ठत्येवं द्विजोत्तमाः ॥\nतीर्थे तीर्थानि सर्वाणि तावत्तिष्ठन्ति तत्र वै॥५२॥।\nतस्मात्सर्वप्रयत्नेन तस्मिन्काले विशेषतः ॥\nस्नात्वा तत्र शुभे तीर्थै शक्रेश्वरमथाऽर्चयेत् ॥ ५३ ॥\nअत्र श्लोकौ पुरा गीतौ नारदैन सुर षिंणा॥\nशृण्वंतु मुनयः सर्वे कीर्त्यमानौ मया हि तौ ॥ ५४ ॥\nबालमंडनके स्नात्वा शक्रेश्वरमथेक्षयेत् ॥\nयः पुमानाश्विने मासि प्राप्ते श्रवण पञ्चके ॥\nस पापैर्मुच्यते सर्वैराजन्ममरणाद्भुवि ॥ ५५ ॥\nप्रभावात्तस्य तीर्थस्य सत्यमेतद्द्विजोत्तमाः ॥ ५६ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये बालमण्डनतीर्थमाहात्म्यवर्णनंनाम द्वाविंशोऽध्यायः॥२२॥"
  }
]
[
  {
    "text": "॥ आनर्त उवाच ॥ ॥\nविधिना येन कर्तव्यं श्राद्धं सर्वं मुनीश्वर॥\nतमाचक्ष्वाऽद्य कार्त्स्न्येन श्रद्धा मे महती स्थिता॥ १ ॥\n॥ भर्तृयज्ञ उवाच ॥ ॥\nशृणु राजन्प्रवक्ष्यामि श्राद्धस्य विधिमुत्तमम् ॥\nपितॄणां तुष्टिदं नित्यं सर्वकामप्रदं नृणाम् ॥ २ ॥\nस्वकर्मोपार्जितैर्वित्तैः श्राद्धकार्याणि चाहरेत् ॥\nमायादिभिर्न चौर्येण न च्छलाप्तैर्न वंचनैः॥\nस्ववृत्त्योपार्जितैर्वित्तैः श्राद्धद्रव्यं समाहरेत्॥\nसुप्रतिग्रहजैर्द्रव्यैर्ब्राह्मणानां विशिष्यते॥४॥\nरक्षणाप्तैर्नरेन्द्रस्य वैश्यस्य क्षेत्र संभवैः॥\nशूद्रस्य पण्यलब्धैश्च श्राद्धं कर्तुं प्रयुज्यते॥५॥\nएवं शुद्धिसमोपेते द्रव्ये प्राप्ते गृहांतिकम्॥\nपूर्वेद्युः सायमासाद्य श्राद्धार्हाणां द्विजन्मनाम्॥ ६ ॥\nगृहं गत्वा शुचिर्भूत्वा कामक्रोधविवर्जितः॥\nआमंत्रयेद्यतीन्पश्चात्स्नातकान्ब्रह्मकर्मिणः॥७॥\nतदभावे गृहस्थांश्च\nब्रह्मज्ञानपरायणान्॥ अग्निहोत्रपरान्विप्रान्वेदविद्याविचक्षणान्॥८॥\nश्रोत्रियांश्च तथा वृद्धान्षट्कर्मनिरतान्सदा॥\nबहुभृत्यकुटुम्बांश्च दरिद्रा्न्संयुतान्गुणैः॥९॥\nअव्यंगान्रोगनिर्मुक्ताञ्जिताहारांस्तथा शुचीन् ॥\nएते स्युर्ब्राह्मणा राजञ्छ्राद्धार्हाः परिकीर्तिताः ॥ ६.२१७.१० ॥\nअनर्हा ये च निर्दिष्टाः शृणु तानपि वच्मि ते ॥\nहीनांगानधिकांगांश्च सर्वभाक्षन्निराकृतीन् ॥ ११ ॥\nश्यावदन्तान्वृथादन्तान्वेदविक्रयकारकान् ॥\nवेदविप्लवकान्वापि वेदशास्त्रविवर्जितान् ॥ ॥ १२ ॥\nकुनखान्रोगसंयुक्तान्द्विर्नग्नान्परहिंसकान्॥\nजनापवादसंयुक्तान्नास्तिकानृतकानपि ॥ १३ ॥\nवार्धुषिकान्विकर्मस्थाञ्छौचाचारविवर्जि तान्॥\nअतिदीर्घान्कृशान्वापि स्थूलानपि च लोमशान् ॥ १४ ॥\nनिर्लोमान्वर्जयेच्छ्राद्धे य इच्छेत्पितृगौरवम्॥\nपरदाररता ये च तथा यो वृषली पतिः ॥ १५ ॥\nवंध्या वै वृषली प्रोक्ता वृषली च मृतप्रजा ॥\nअपरा वृषली प्रोक्ता कुमारी या रजस्वला ॥ १६ ॥\nषण्ढो मलिम्लुचो दम्भी राजपै शुन्यवृत्तयः ॥\nसगोत्रायाश्च संभूतस्तथैकप्रवरासुतः ॥ १७ ॥\nकनिष्ठः प्राक्कृताधानः कृतोद्वाहश्च प्राक्तु यः ॥\nतथा प्राग्दीक्षितो यश्च स त्याज्यो गृहसंयुतः ॥ १८ ॥\nपितृमातृपरित्यागी तथाच गुरुतल्पगः ॥\nनिर्द्दोषां यस्त्यजेत्पत्नीं कृतघ्नो यश्च कर्षुकः ॥ १९ ॥\nशिल्पजीवी प्रमादी च पण्य जीवी कृतायुधः ॥\nएतान्विवर्जयेच्छ्राद्धे येषां नो ज्ञायते कुलम् ॥ ६.२१७.२० ॥\nअत ऊर्ध्वं प्रवक्ष्यामि ये शस्ताः श्राद्धकर्मणि ॥\nये ब्राह्मणाः पुरा ख्याताः पापानां पंक्तिपावनाः ॥ २१ ॥\nत्रिणाचिकेतस्त्रिमधुस्त्रिसुपर्णः षडंगवित् ॥\nयश्च विद्याव्रतस्नातो धर्मद्रोणस्य पाठकः॥ २२ ॥\nपुराणज्ञस्तथा ज्ञानी विज्ञेयो ज्येष्ठसामवित् ॥\nअथर्वशिरसो वेत्ता क्रतुगामी सुकर्मकृत् ॥ २३ ॥\nसद्यःप्रक्षालको यश्च शुक्लो दौहित्र एव च ॥\nजामाता भागिनेयश्च परोपकरणे रतः ॥ २२ ॥\nमृष्टान्नादो मृष्टवाक्यः सदा जपपरायणः ॥\nएते ? ब्राह्मणा ज्ञेया निःशेषाः पंक्तिपावनाः ॥ २५ ॥\nएतैर्विमिश्रिताः सर्वे गर्हिता अपि ये द्विजाः ॥\nपितॄणां तेऽपि कुर्वंति तृप्तिं भुक्त्वा कुलोद्भवाः ॥ २६॥\nतस्मात्सर्वप्रयत्नेन कुलं ज्ञेयं द्बिजन्मनाम् ॥\nशीलं पश्चाद्वयो नाम कन्यादानं ततः परम् ॥ २७ ॥\nश्रुतशीलविहीनाय धर्मज्ञायापि मानवः ॥\nश्राद्धं ददाति कन्यां च यस्तेनाग्निं विना हुतम् ॥ २८ ॥\nऊषरे वापि तं सस्यं तुषाणां कण्डनं कृतम्॥\nकुलाचारसमोपेतांस्तस्माच्छ्राद्धे नियोजयेत् ॥ २९ ॥\nब्राह्मणान्नृपशार्दूल मन्दविद्याधरानपि ॥\nएवं विज्ञाय तान्विप्रान्गृहीत्वा चरणौ ततः ॥ ६.२१७.३० ॥\nप्रयत्नेन तु सव्येन पाणिना दक्षिणेन तु ॥\nयुग्मानथ यथाशक्त्या नमस्कृत्य पुनःपुनः ॥ ३१ ॥\nदक्षिणं जान्वथालभ्य मन्त्रमेनमुदीरयेत् ॥\nआगच्छंतु महाभागा विश्वेदेवा महाबलाः ॥ ३२ ॥\nभक्त्याहूता मया चैव त्वं चापि व्रतभाग्भव ॥\nएवं युग्मा न्समामंत्र्य विश्वेदेवकृते द्विजान् ॥ ३३ ॥\nअपसव्यं ततः कृत्वा पित्रर्थं चाभिमंत्रयेत् ॥\nब्राह्मणांस्त्रीन्यथाशक्त्या एकैकस्य पृथक्पृथक् ॥ ३४ ॥\nएकैकं वा त्रयाणां वा एकमेवं निमंत्रयेत् ॥\nब्राह्मणान्मातृपक्षे च एष एव विधिः स्मृतः ॥ ३५ ॥\nततः पादौ परिस्पृष्ट्वा द्विजस्येदमुदीरयेत् ॥\nश्रद्धा पूतेन मनसा पितृभक्तिपरायणः ॥ ३६ ॥\nपिता मे तव कायेस्मिंस्तथा चैव पितामहः ॥\nस्वपित्रा सहितो ह्येतु त्वं च व्रतपरो भव ॥ ३७ ॥\nएवं पितॄन्समाहूय तथा मातामहानथ ॥\nसंमंत्रिताश्च ते विप्राः संयमात्मान एव ते ॥ ३८ ॥\nयजमानः शांतमना ब्रह्मचर्यसमन्वितः ॥\nतां रात्रिं समतिक्रम्य प्रातरुत्थाय मानवः ॥ ३९ ॥\nतदह्नि वर्जयेत्कोपं स्वाध्यायं कर्म कुत्सितम् ॥\nतैलाभ्यंगं श्रमं यानं वाहनं चाथ दूरतः ॥ ६.२१७.४० ॥\nततो मध्यं गते सूर्ये काले कुतपसंज्ञिते ॥\nस्नातः शुक्लांबरधरः सन्तर्प्य पितृदेवताः ॥\nसन्तुष्टांश्च समाहूतांस्तान्विप्राञ्छ्राद्धमाचरेत् ॥ ४१ ॥\nविविक्ते गृहमध्यस्थे मनोज्ञे दक्षिणाप्लवे ॥\nन यत्र जायते दृष्टिः पापानां क्रूरकर्मिणाम् ॥ ४२ ॥\nयच्छ्राद्धं वीक्षते श्वा वा नारी वाऽथ रजस्वला ॥\nपतितो वा वराहो वा तच्छ्राद्धं व्यर्थतां व्रजेत् ॥ ४३ ॥\nअन्नं पर्युषितं यच्च तैलाक्तं वा प्रदीयते ॥\nसकेशं वा सनिंद्यं च तच्छ्राद्धं व्यर्थतां व्रजेत् ॥ ४४ ॥\nविभक्तिरहितं श्राद्धं तथा मौनविवर्जितम्॥\nदक्षिणारहितं यच्च तच्छ्राद्धं व्यर्थतां व्रजेत् ॥ ४५ ॥\nघरट्टोलूखलोत्थौ च यत्र शब्दौ व्यवस्थितौ ॥\nशूर्पस्य वा विशेषेण तच्छ्राद्धं व्यर्थतां व्रजेत् ॥ ४६ ॥\nयत्र संस्क्रियमाणे च कलहः संप्रजायते ॥\nपंक्तिभेदो विशेषेण तच्छ्राद्धं व्यर्थतां व्रजेत् ॥४७॥\nपूर्वाह्णे क्रियते यच्च रात्रौ वा संध्ययोरपि ॥\nपर्याकाशे तथा देशे तच्छ्राद्धं व्यर्थतां व्रजेत ॥ ४८ ॥\nब्राह्मणो यजमानो वा ब्रह्मचर्यं विना यदि ॥\nभुंक्ते दद्याच्च यच्छ्राद्धं तद्राजन्व्यर्थतां व्रजेत् ॥४९॥\nतुषधान्यं सनिष्पावं यच्चोच्छिष्टं च दीयते ॥\nअर्धभुक्तं घृतं क्षीरं तच्छ्राद्धं व्यर्थतां व्रजेत् ॥६.२१७.५०॥\nयेषु कालेषु यद्दत्तं श्राद्धमक्षयतां व्रजेत् ॥\nतानहं संप्रवक्ष्यामि शृणुष्वैकमना नृप ॥ ५१ ॥\nमन्वादीरपि ते वच्मि ताः शृणुष्व नराधिप ॥\nपितॄणां वल्लभा नित्यं सर्वपापक्षयावहाः ॥ ५२ ॥\nयासु तोयमपि क्ष्मायां प्रदत्तं तिलमिश्रितम् ॥\nपितृभ्योऽक्षयतां याति श्रद्धापूतेन चेतसा ॥ ५३ ॥\nअश्वयुक्छुक्लनवमी द्वादशी कार्तिकस्य च ॥\nतृतीयापि च माघस्य तथा भाद्रपदस्य च ॥ ५४ ॥\nअमावास्या तपस्यस्य पौषस्यैकादशी तथा ॥\nतथाऽऽषाढस्य दशमी माघमासस्य सप्तमी ॥ ५५ ॥\nश्रावणस्याष्टमी कृष्णा तथाऽऽषाढी व पूर्णिमा ॥\nतथा कार्तिकमासस्य या चान्या फाल्गुनस्य च ॥ ५६ ॥\nचैत्रस्य ज्येष्ठमासस्य पंचैताः पूर्णिमा नृप ॥\nमनूनामादयः प्रोक्तास्तिथयस्ते मया नृप ॥ ५७ ॥\nआसु तोयमपि स्नात्वा तिल दर्भविमिश्रितम् ॥\nपितॄनुद्दिश्य यो दद्यात्स याति परमां गतिम् ॥ ५८ ॥\nइह लोके परे चैव पितॄणां च प्रसादतः ॥\nकिं पुनर्विविधैरन्नै रसैर्वस्त्रैः सदक्षिणैः ॥ ५९ ॥\nअधुना शृणु राजेन्द्र युगाद्याः पितृवल्लभाः ॥\nयासां संकीर्तनेनापि क्षीयते पापसंचयः ॥ ६.२१७.६० ॥\nनवमी कार्तिके शुक्ला तृतीया माधवे सिता ॥\nअमावास्या च तपसो नभस्यस्य त्रयोदशी ॥ ६१ ॥\nत्रेताकृतकलीनां तु द्वापरस्यादयः क्रमात् ॥\nस्नाने दाने जपे होमे विशेषात्पितृतर्पणे ॥ ६२ ॥\nकृतस्याक्षयकारिण्यः सुकृतस्य महाफलाः ॥\nयदा स्यान्मेषगो भानुस्तुलां वाथ यदा व्रजेत् ॥ ६३ ॥\nतदा स्याद्विषुवाख्यस्तु कालश्चाक्षयकारकः ॥\nमकरे कर्कटे चैव यदा भानुर्व्रजेन्नृप ॥ ६४ ॥\nतदायनाभिधानस्तु विषुवोऽथ विशिष्यते ॥\nरवेः संक्रमणं राशौ संक्रांतिरिति कथ्यते ॥ ६५ ॥\nस्नानदानजपश्राद्धहोमादिषु महाफलाः ॥\nत्रेताद्याः क्रमशः प्रोक्ताः कालाः संक्रांतिपूर्वकाः ॥\nनैतेषु विद्यते विघ्नं दत्तस्याक्षयसंज्ञिताः ॥ ६६ ॥\nअश्रद्धयाऽपि यद्दत्तं कुपात्रेभ्योऽपि मानवैः ॥\nअकालेऽपि हि तत्सर्वं सद्यो ह्यक्षयतां व्रजेत् ॥ ६७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धार्हपदार्थब्राह्मणकालनिर्णय वर्णनंनाम सप्तदशोत्तरद्विशततमोऽध्यायः ॥ २१७ ॥"
  }
]
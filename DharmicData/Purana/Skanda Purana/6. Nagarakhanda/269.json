[
  {
    "text": "सूत उवाच॥\nकपालेशस्य माहात्म्यं श्रूयतामधुना द्विजाः॥\nचतुर्थस्य महाभागास्तत्र क्षेत्रे स्थितस्य च॥१।.\nश्रुतमात्रेण येनात्र नरः पापात्प्रमुच्यते॥२॥\nऋषय ऊचुः॥\nत्रयाणां चैव लिंगानां पूर्वोक्तानां महामते॥\nश्रुतास्माभिः समुत्पत्तिःकपालेश्वरवर्जिता॥\nकेनायं स्थापितो देवः कपालेश्वरसंज्ञितः॥ ३॥\nतस्मिन्दृष्टे फलं किं स्यात्पूजिते च वदस्व नः॥४॥\nसूत उवाच॥\nइंद्रेण स्थापितः पूर्वमेष देवो द्विजोत्तमाः॥\nकपालेश्वसंज्ञस्तु ब्रह्महत्या विमुक्तये॥५॥\nतत्प्रभावत्सुरश्रेष्ठ स्तया मुक्ते द्विजोत्तमाः॥\nपापं पूरुषदानेन इत्येषा वैदिकी श्रुतिः॥॥\nअन्योऽपि यो नरस्तं च पूजयित्वा प्रभक्तितः॥\nप्रयच्छेद्ब्राह्मणेन्द्राय शुद्धये पापपूरुषम्॥\nस मुच्येत्पातकाद्घोराद्ब्रह्महत्यासमुद्भवात्॥७॥\nदक्षिणामूर्तिमासाद्य प्रोवाचेदं बृहस्पतिः॥\nहाटकेश्वरजे क्षेत्रे गत्वा तं वीक्ष्य शंकरम्॥८॥\nयो ददाति शरीरं च कृत्वा हेममयं ततः॥\nमुच्यते नात्र संदेहः पातकैः पूर्वसंयुतैः॥९॥\nऋषय ऊचुः॥\nब्रह्महत्या कथं जाता सुरेन्द्रस्य हि सूतज॥\nएतन्नः सर्वमाचक्ष्व परं कौतूहलं हि नः॥६.२६९.१०॥\nकपालेश्वरसंज्ञस्तु कथं देवोऽत्र संस्थितः॥\nब्रह्महत्या कथं नष्टा तत्प्रभावाद्दिवस्पतेः॥११॥\nस पापपूरुषो देयो विधिना केन सूतज॥\nकैर्मंत्रैः स हि देयः कैश्चैव ह्युपस्करैः॥१२॥\nदर्शनात्पूजनाच्चापि किं फलं जायते नृणाम्॥\nअदत्त्वा स्वशरीरं वा पूजया केवलं वद॥१३॥\nसूत उवाच॥\nअहं वः कीर्तयिष्यामि कथामेतां पुरातनीम्॥\nयां श्रुत्वापि महाभागा नरः पापात्प्रमुच्यते॥१४॥\nअज्ञानाज्ज्ञानतो वापि विहितैरन्यजन्मजैः॥\nदृष्टमात्रेण येनात्र पातकात्तद्दिनोद्भवात्॥\nमुच्यते नात्र संदेहः सत्यमेतन्मयोदितम्॥१५॥\nपुरा त्वष्टुः सुतो जज्ञे वृत्रो हि द्विजसत्तमाः॥\nपुलोमदुहितुः पार्श्वाद्विभावर्याः सुवीर्यवान्॥१६॥\nस बाल एव धर्मात्मा आसीत्सर्वजनप्रियः॥\nदानवं भावमुत्सृज्य द्विजभक्तिपरायणः॥१७॥\nस गत्वा पुष्करारण्यं परमेण समाधिना॥\nतोषयामास देवेशं पद्मजं तपसि स्थितः॥१८॥\nतस्य तुष्टः स्वयं ब्रह्मा दृष्टिगोचरमागतः॥\nप्रोवाच वरदोऽस्मीति किं ते कृत्यं करोम्यहम्॥१९॥\nवृत्र उवाच॥\nयदि तुष्टोसि मे देव ब्राह्मणत्वं प्रयच्छ मे।\nब्राह्मणत्वं समासाद्य साधयामि परं पदम्॥६.२६९.२०॥\nतेन किंचिदसाध्यं न ब्राह्मण्येन भवेन्मम॥\nब्राह्मणेन समं चान्यन्न किंचित्प्रतिभाति मे॥२१॥\nपरमं दैवतं किंचिन्न विप्राद्विद्यते परम्॥\nतस्मान्मे हृत्स्थितं नान्यदपि राज्यं त्रिविष्टपे॥२२॥\nसूत उवाच॥\nतस्य तद्वचनं श्रुत्वा तुष्टस्तस्य पितामहः॥\nब्राह्मणत्वं स्वयं दत्त्वा ततः प्रोवाच सादरम्॥२३॥\nमया त्वं विहितो विप्र पुत्र प्रकुरु वांछितम्॥\nप्रसादयस्व सततं ब्राह्मणान्ब्रह्मवित्तमान्॥२४॥\nब्राह्मणैः सुप्रसन्नैश्च प्रीयंते सर्वदेवताः॥\nतस्मात्सर्वप्रयत्नेन पूजनीया द्विजोत्तमाः॥२५॥\nसूत उवाच॥\nएवमुक्तस्तदा तेन वृत्रोऽभूद्ब्राह्मणस्ततः॥\nब्राह्म्या लक्ष्म्या समोपेतो ब्रह्मचर्यपरायणः॥२६॥\nतस्मिंस्तपसि संस्थे तु हता इंद्रेण दानवाः॥\nवंशोच्छेदे समापन्ने दानवानां महात्मनाम्॥२७॥\nततस्ते दानवाः सर्वे पराभूताः सुरैस्ततः॥\nस्वं स्थानं संपरित्यज्य दुःखशोकसमन्विताः॥२८॥\nतन्मातरं पुरस्कृत्वा तत्सकाशमुपागताः॥\nस च तां मातरं दृष्ट्वा वृतां तैश्च समन्वितः॥२९॥\nदानवैश्च पराभूतैस्तथाभूतां च मातरम्॥\nकिमागमनकृत्यं च दुःखितानां ममांतिके॥६.२६९.३०॥\nदानवा ऊचुः॥\nवयं देवैः पराभूता भवंतं शरणागताः॥\nक्व यामोऽन्यत्र चाऽस्माकं त्वां विना नास्ति संश्रयः॥३१॥\nतेषां तद्वचनं श्रुत्वा वृत्रः प्रोवाच सादरम्॥\nदेवानहं हनिष्यामि गम्यतां तत्र मा चिरम्॥३२॥\nतवागमनकृत्यं च मातः कथय सांप्रतम्॥३३॥\nमातोवाच॥\nतथा कुरु महाभाग शीघ्रं दारपरिग्रहम्॥\nवंशवृद्धौ प्रमाणं चेद्वाक्यं तव ममोद्भवम्॥३४॥\nएष एव परो धर्म एष एव परो नयः॥\nपुत्रस्य जननीवाक्यं यत्करोति समाहितः॥ ३५॥\nतथा स्त्रीणां पतिं मुक्त्वा नान्यास्ति भुवि देवता॥\nजनन्यां जीवमानायां तथैव च सुतस्य च॥३६॥\nअतिक्रम्य च या नारी पतिं धर्मपरा भवेत्॥\nतत्सर्वं विफलं तस्या जायते नात्र संशयः॥३७॥\nपुत्रः स्वजननीवाक्यं योऽतिक्रम्य यथारुचि॥\nकरोति धर्मकृत्यानि तानि सर्वाणि तस्य च॥३८॥\nभवंति च तथा नूनं वृथा भस्महुतं यथा॥\nअरण्ये रुदितानीव ऊषरे वापितानि च॥३९॥\nयथैव बधिरस्याग्रे गीतं नृत्यमचक्षुषः॥\nतद्वन्मातृमतादन्यकृतं पुत्रस्य धर्मजम्॥६.२६९.४०॥\nसर्वं कर्म न संदेहस्तेनाहं त्वामुपागता॥\nबंधूनां वचनात्पुत्र दुःखार्ता च विशेषतः॥४१॥\nकिं वा ते बहुनोक्तेन भूयो भूयश्च पुत्रक॥\nआनृण्यं जायते यद्वत्पितॄणां तत्तथा शृणु॥४२॥\nतव वत्स प्रमाणं चेत्कुरुष्व च वचो मम॥\nतस्यास्तद्वचनं श्रुत्वा वृत्रः संचिंत्य चेतसि॥४३॥\nश्रुतिस्मृत्युक्तमार्गेण न मातुर्विद्यते परम्॥\nस तथेति प्रतिज्ञाय आनिनाय परिग्रहम्॥४४॥\nत्वष्टा तस्मै ददौ प्रीतस्ततो रत्नान्यनेकशः॥\nसंख्याहीनानि तस्यैव कुप्याकुप्यमनंतकम्॥४५॥\nहस्त्यश्वयानकोशाढ्यं सोऽभिषिक्तः पदे निजे॥\nदानवानां महावीर्यो ब्राह्मण्येन समन्वितः॥४६॥\nअभिषिक्तं तदा वृत्रं स्वराज्ये तेऽसुरादयः॥\nश्रुत्वाभिषेकं संहृष्टास्तस्य वृत्रस्य बांधवाः॥४७॥\nदानवाश्च समाजग्मुर्ये तत्रासन्पुरोगताः॥\nपातालाद्गिरिदुर्गाच्च स्थलदुर्गेभ्य एव च॥\nकृतवैराः समं देवैः कोपेन महता वृताः॥ ४८॥\nततः प्रोत्साहितः सर्वैर्दानवैः स महाबलः॥\nप्रस्थितः शत्रुनाशाय महेन्द्रभवनं प्रति॥४९॥\nशक्रोऽपि वृत्रमाकर्ण्य समायांतं युयुत्सया॥\nसन्मुखः प्रययौ हृष्टः सर्वदेवसमन्वितः॥६.२६९.५०॥\nततः समभवद्युद्धं देवानां दानवैः सह॥\nमेरुपृष्ठे सुविस्तीर्णे नित्यमेव दिवानिशम्॥५१॥\nनित्यं पराजयो जज्ञे देवानां दानवैः सह॥\nतत्रोवाच गुरुः शक्र मा युद्धं कुरु देवप॥५२॥\nवृत्रोऽयं दारुणो युद्धे बलद्वयसमन्वितः॥\nचत्वारश्चाग्रतो वेदाः पृष्ठतः सशरं धनुः॥५३॥\nतेन जेयतमो दैत्यस्तवैव च महाहवे॥\nतस्मात्संधानमेतेन त्वं कुरुष्व शचीपते॥५४॥\nततो विश्वासमाया तं जहि वज्रेण दानवम्॥\nषडुपायै रिपुर्वध्य इति शास्त्रनिदर्शनम्॥५५॥\nभुंजानश्च शयानश्च दत्त्वा कन्यामपि स्वकाम्॥\nविप्रदानेन संयोज्य कृत्वापि शपथं गुरुम्॥\nमायाप्रपंचमासाद्य तस्मादेवं समाचर॥५६॥\nइन्द्र उवाच॥\nयद्येवं च स्वयं गत्वा त्वं विश्वासे नियोजय॥\nतव वाक्येन विश्वासं नूनं यास्यति दानवः॥५७॥\nसूत उवाच॥\nशक्रस्य मतमाज्ञाय प्रतस्थे च बृहस्पतिः॥\nयत्र वृत्रः स्थितो दैत्यो युद्धार्थं कृतनिश्चयः॥५८॥\nवृत्रोऽपि तं समालोक्य स्वयं प्राप्तं बृहस्पतिम्॥\nसदैव द्विजभक्तः स हृष्टात्मा समपद्यत॥\nविशेषात्प्रणिपत्योच्चैर्वाक्यमेतदभाषत॥५९॥\nवृत्र उवाच॥\nस्वागतं ते द्विजश्रेष्ठ किं करोमि प्रशाधि माम्॥\nप्रिया मे ब्राह्मणा यस्मात्तस्मात्कीर्तय सांप्रतम्॥६.२६९.६०॥\nबृहस्पतिरुवाच॥ संदिग्धो विजयो युद्धे यस्माद्दैवेन सत्तम॥\nतस्मात्कुरु महेंद्रेण व्यवस्थां वचनान्मम॥६१॥\nत्वं भुंक्ष्व भूतलं कृत्स्नं शक्रश्चापि त्रिविष्टपम्॥\nव्यवस्थयाऽनया नित्यं वर्तितव्यं परस्परम्॥६२॥\nवृत्र उवाच॥\nअहं तव वचो ब्रह्मन्करिष्यामि सदैव हि।\nसंगमं कुरु शक्रेण सांप्रतं मम सद्द्विज॥६३॥\nसूत उवाच॥\nअथ शक्रं समानीय बृहस्पतिरुदारधीः॥\nवृत्रेण सह संधानं चक्रे चैव परस्परम्॥६४॥\nएकारिमित्रतां गत्वा तावुभौ दैत्यदेवपौ॥\nप्रहृष्टौ गतवन्तौ तौ ततश्चैव निजं गृहम्॥६५॥\nअथ शक्रच्छलान्वेषी सदा वृत्रस्य वर्तते॥\nन च्छिद्रं लभते क्वापि वीक्षमाणोपि यत्नतः॥६६॥\nकथंचिदपि सोऽभ्येति तत्सकाशं पुरंदरः॥\nकिंचिच्छिद्रं समासाद्य तत्प्रतापेन दह्यते॥६७॥\nइंद्र उवाच॥\nन शक्नोमि च तं दैत्यं वीक्षितुं च कथंचन॥\nतेजसा सर्वतो व्याप्तं तत्कथं सूदयाम्यहम्॥६८॥\nतस्मात्कंचिदुपायं मे तद्वधार्थं प्रकीर्तय॥\nयथा शक्नोमि तत्सोढुं तेजस्तस्य दुरात्मनः॥६९॥\nसूत उवाच॥\nतस्य तद्वचनं श्रुत्वा चिरं ध्यात्वा बृहस्पतिः॥\nततः प्रोवाच तं शक्रं विनयावनतं स्थितम्॥६.२६९.७०॥\nबृहस्पतिरुवाच॥\nतस्य ब्राह्म्यं स्थितं तेजः सम्यग्गात्रे पुरंदर॥\nवीक्षितुं नैव शक्नोषि तेन त्वं त्रिदशाधिप॥७१॥\nतथा ते कीर्तयिष्यामि तस्योपायं वधोद्भवम्॥\nवधयिष्यसि येनात्र तं त्वं दानवसत्तमम्॥७२॥\nप्राचीसरस्वतीतीरे पुष्करारण्यमाश्रितः॥\nदधीचिर्नाम विप्रर्षिः शतयोजनमुच्छ्रितः॥७३।.\nतत्र नित्यं तपः कुर्वन्स्तौति नित्यं पितामहम्।\nस निर्विण्णो मुनिश्रेष्ठः प्राणानां धारणे हरे॥७४॥\nचिरंतनो मुनिः स स्याज्जरयातिसमावृतः॥\nतं प्रार्थय द्रुतं गत्वा तस्यास्थीनि गुरूणि च॥७५॥\nस ते दास्यस्त्यसंदिग्धं त्यक्त्वा प्राणानतिप्रियान्॥\nतस्यास्थिभिः प्रहरणं वज्राख्यं ते भविष्यति॥७६॥\nअमोघं ते ततो नूनं त्वं वृत्रं सूदयिष्यसि॥\nतस्य वज्रस्य तत्तेजो ब्रह्मतेजोऽभिबृंहितम्॥\nतेन वृत्रोद्भवं तेजः प्रशमं संप्रयास्यति॥७७॥\nसूत उवाच॥\nतच्छ्रुत्वा सत्वरं शक्रः सर्वैर्दैवगणैः सह॥\nजगाम पुष्करारण्ये यत्र प्राची सरस्वती॥७८॥\nत्रयस्त्रिंशत्समोपेता तीर्थानां कोटिभिर्युता॥\nदधीचेराश्रमं तत्र सोऽविशच्चित्रसंयुतम्॥७९॥\nक्रीडंते नकुलैः सर्पा यत्र तुष्टिं गता मिथः॥\nमृगाः पंचाननैः सार्धं वृषदंशास्तथाऽऽखुभिः॥६.२६९.८०॥\nउलूक सहिताः काका मिथो द्वेषविवर्जिताः॥\nप्रभावात्तस्य तपसो दधीचेः सुमहात्मनः॥८१॥\nदधीचिरपि चालोक्य देवाञ्छक्रपुरोगमान्॥\nसमायातान्प्रहृष्टात्मा सत्वरं संमुखोभ्यगात्॥८२॥\nततश्चार्घ्यं समादाय प्रणिपत्य मुहुर्मुहुः॥\nशक्रमभ्यागतं प्राह किं ते कृत्यं करोम्यहम्॥८३॥\nगृहायातस्य देवेश तच्छीघ्रं मे निवेदय॥८४।.\nइंद्र उवाच॥\nआतिथ्यं कुरु विप्रेंद्र गृहायातस्य सन्मुने॥\nत्वदस्थीनि निजान्याशु मम देह्यविकल्पितम्॥८५॥\nअतदर्थमहं प्राप्तस्त्वत्सकाशं मुनीश्वर॥\nअस्थिभिस्ते परं कार्यं देवानां सिद्धिमेष्यति॥८६॥\nसूत उवाच॥\nइंद्रस्य तद्वचः श्रुत्वा दधीचिस्तोषसंयुतः॥\nततः प्राह सहस्राक्षं सर्वैर्देवैः समन्वितम्॥८७॥\nअहो नास्ति मया तुल्यः सांप्रतं भुवि कश्चन॥\nपुण्यवान्यस्य देवेशः स्वयमर्थी गृहागतः।८८॥\nधन्यानि च ममास्थीनि यानि देवेश ते हितम्॥\nकरिष्यंति सदा कार्यं रक्षार्थं त्रिदिवौकसाम्॥८९॥\nएषोऽहं संप्रदास्यामि प्रियान्प्राणान्कृते तव॥\nगृहाण स्वेच्छयाऽस्थीनि स्वकार्यार्थं पुरंदर॥६.२६९.९०॥\nएवमुक्त्वा महर्षिः स ध्यानमाश्रित्य सत्वरम्॥\nब्रह्मरंध्रेण निःसार्य प्राणमात्मानमत्यजत्॥९१॥\nतदात्मना परित्यक्तं तस्य गात्रं च तत्क्षणात्॥\nपतितं मेदनीपृष्ठे व्यसु तद्द्विजसत्तमाः॥ ९१॥\nतस्मिन्नेव काले तु तस्यास्थीनि शतक्रतुः॥\nप्रगृह्य विश्वकर्माणं ततः प्रोवाच सादरम्॥९३॥\nएतैरस्थिभिः शीघ्रं मे कुरु त्वं वज्रमायुधम्॥\nयेन व्यापादयाम्याशु वृत्रं दानवसत्तमम्॥९४॥\nतस्य तद्वचनं श्रुत्वा विश्वकर्मा त्वरान्वितः॥\nयथायुधं तथा चक्रे वज्राख्यं दारुणाकृति॥९५॥\nषडस्रि शतपर्वाख्यं मध्ये क्षामं विभीषणम्॥\nप्रददौ च ततस्तस्मै सहस्राक्षाय धीमते॥९६॥\nअथ तं स समादाय द्वादशार्कसमप्रभम्॥\nसमाधिस्थं चरैर्ज्ञात्वा वृत्रं संध्यार्चने रतम्॥९७॥\nततश्च पृष्ठभागं स समाश्रित्य त्रिलोकराट्॥\nचिक्षेप वज्रमुद्दिश्य तद्वधार्थं समुत्सुकः॥९८॥\nस हतस्तेन वज्रेण दानवो भस्मसाद्गतः॥\nशक्रोपि हतमज्ञात्वा भयात्तस्याथ दुद्रुवे॥९९॥\nमनुष्यरहिते देशे विषमे गुल्मसंवृते॥\nलिल्ये शक्रस्तदा सर्वं मेने वृत्रमयं जगत्॥६.२६९.१००॥\nएतस्मिन्नंतरे देवाः पश्यंतः सर्वतो दिशम्॥\nसिद्धचारणगन्धर्वा आजग्मुश्च शतक्रतुम्॥१०१॥\nततः कृच्छ्राच्च तैर्दृष्टः शक्रोऽसौ गहने वने।\nनिलीनो भयसंत्रस्तो गुल्ममध्ये व्यवस्थितः॥१०२॥\nदेवा ऊचुः॥\nकिं त्वं भीतः सहस्राक्ष वृत्रोऽयं घातितस्त्वया॥\nपरिवारेण सर्वेण वीक्षितोऽस्माभिरेव च॥१०३॥\nअस्मादागच्छ गच्छामो गृहं प्रति पुरंदर॥\nकुरु त्रैलोक्यराज्यं त्वं सांप्रतं हतकण्टकम्॥१०४॥\nतच्छ्रुत्वाऽथ विनिष्क्रांतो गुल्ममध्याच्छतक्रतुः॥\nहृष्टरोमा हतं श्रुत्वा वृत्रं दानवसत्तमम्॥ १०५॥\nअथ पश्यंति यावत्तं देवाः सर्वे शतक्रतुम्॥\nतावत्तेजोविहीनं तद्गात्रं दुर्गंधितायुतम्॥१०६॥\nदृष्ट्वा लोकगुरुर्ब्रह्मा देवान्सर्वानुवाच ह॥\nशक्रोऽयं सांप्रतं व्याप्तः पापया ब्रह्महत्यया॥१०७॥\nयदनेन हतो वृत्रो ब्रह्मभूतश्छलेन सः॥\nतस्मात्त्याज्यः सुदूरेण नो चेत्पापमवाप्स्यथ॥१०८॥\nब्रह्मघ्नेन समं स्पर्शः संभाषोऽथ विनिर्मितः॥\nपापाय जायते पुंसां तस्मात्तं दूरतस्त्यजेत्॥१०९॥\nआस्तां संस्पर्शनं तस्य संभाषो वा विशेषतः॥\nदर्शनं वापि तस्याहुः सर्वपापप्रदं नृणाम्॥६.२६९.११०॥\nसूत उवाच।.\nतच्छ्रुत्वा ब्रह्मणो वाक्यं शक्रो दृष्ट्वाऽऽत्मनस्तनुम्॥\nतेजसा संपरित्यक्तां दुर्गन्धेन समावृताम्॥१११॥\nततः प्रोवाच लोकेशं दीनः प्रणतकन्धरः॥\nतवाहं किंकरो देव त्वयेंद्रत्वे नियोजितः॥११२॥\nतस्मात्कुरु प्रसादं मे ब्रह्महत्याविनाशनम्॥\nप्रायश्चित्तं विभो ब्रूहि येन शुद्धिः प्रजायते॥११३।\nब्रह्मोवाच॥\nअष्टषष्टिषु तीर्थेषु त्वं स्नात्वा बलसूदन॥\nआत्मानं हेमजं देहि पापपूरुषसंज्ञितम्॥११४॥\nमंत्रवत्तं यथोक्तं च ब्राह्मणाय महात्मने॥\nस्नात्वा पुण्यजले तीर्थे ब्रह्मघ्नोऽहमिति ब्रुवन्॥११५॥\nस्नातमात्रस्य ते हस्ताद्यत्र तत्पतति क्षितौ॥\nतेजः संजायतेगात्रे दुर्गंधश्च प्रणश्यति॥११६॥\nतस्मिंस्तीर्थे त्वया तच्च स्थाप्यं शक्र कपालकम्॥\nमहेश्वरस्य नाम्ना च पूजनीयं ततः परम्॥११७॥\nपंचभिर्वक्त्रमंत्रैश्च ततो देयाऽऽत्मतस्तनूः॥\nहेमोद्भवा द्विजेन्द्राय ततः शुद्धिमवाप्स्यसि॥११८॥\nशक्रस्तु तद्वचः श्रुत्वा ब्रह्मणोऽव्यक्तजन्मनः॥\nकपालं वृत्रजं गृह्य तीर्थयात्रां ततो गतः॥११९॥\nअष्टषष्टिषु तीर्थेषु गच्छन्स च सुरेश्वरः॥\nहाटकेश्वरजे क्षेत्रे समायातः क्रमेण च॥६.२६९.१२०॥\nविश्वामित्रह्रदे स्नात्वा यावत्तस्माद्विनिर्गतः॥\nकपालं पतितं तस्मात्स्वयमेव हतात्मनः॥१२१॥\nततस्तं पूजयामास मन्त्रैर्वक्त्रसमुद्भवैः॥\nसर्वपापहरैः पुण्यैर्यथोक्तैर्ब्रह्मणा पुरा॥१२२॥\nएतस्मिन्नेव काले तु दुर्गन्धो नाशमाप्तवान्॥\nतच्छरीराद्द्विजश्रेष्ठा महत्तेजो व्यजायत॥१२३॥\nएतस्मिन्नन्तरे ब्रह्मा सह देवैः समागतः॥\nब्रह्महत्याविमुक्तं तं ज्ञात्वा सर्वसुराधिपम्॥१२४॥\nश्रीब्रह्मोवाच॥\nब्रह्महत्याकृतो दोषो गतस्ते सुरसत्तम॥\nशेषपापविशुद्ध्यर्थं स्वर्णदानं प्रयच्छ भोः॥ १२५॥\nकपालमेतद्देशेऽत्र यत्त्वया परिपूजितम्॥\nवृत्रस्य पंचभिर्मंत्रैर्हरवक्त्रसमुद्भवैः॥ १२६॥\nप्रदास्यसि ततो भक्त्या हेमजामात्मनस्तनुम्॥\nविधिना मंत्रयुक्तेन तव पापं प्रयास्यति॥\nयद्यत्पूर्वकृतं कृत्स्नं प्रदाय ब्राह्मणाय भोः॥१२७॥\nएवमुक्तस्ततः शक्रो ब्रह्मणा सुरसंनिधौ॥\nतथेत्युक्त्वा तु तत्कालं पापपिंडं निजं ददौ॥१२८॥\nकृत्वा हेममयं विप्रा ब्राह्मणाय महात्मने॥\nगर्तातीर्थसमुत्थाय वाताख्यायाहिताग्नये॥१२९॥\nएतस्मिन्नंतरे विप्रो गर्हितः सोऽथ नागरैः।.\nधिग्धिक्पाप वृथा वेदा ये त्वया पारिताः पुरा॥६.२६९.१३०॥\nनास्माभिः सह संपर्कं कदाचित्त्वं करिष्यसि॥\nगृहीतं यत्त्वया दानं पापपिंडसमुद्भवम्॥१३१॥\nततः प्रोवाच विप्रः स उपमन्युकुलोद्भवः॥\nविवर्णवदनो भूत्वा नाम्ना ख्यातः स वातकः॥ १३२॥\nत्वया शक्र प्रदत्तो मे पापपिंडः स्वको यतः॥\nमया प्रतिग्रहस्तेन दाक्षिण्येन कृतस्तव॥१३३॥\nन लोभेन सुरश्रेष्ठ पश्यतस्ते विगर्हितः॥\nअहं च ब्राह्मणैः सर्वैरेतैर्नगरवासिभिः॥ १३४॥\nतस्मान्नाहं ग्रहीष्यामि एतं तव प्रतिग्रहम्॥१३५॥\nभूयोऽपि तव दास्यामि न त्वं गृह्णासि चेत्पुनः॥ ब्र\nह्मशापं प्रदास्यामि दारुणं च क्षयात्मकम्॥१३६॥\nइंद्र उवाच॥\nवेदागंपारगो विप्रो यदि कुर्यात्प्रतिग्रहम्॥\nन स पापेन लिप्येत पद्मपत्रमिवांभसा॥१३७॥\nतस्मात्ते पातकं नास्ति शृणुष्वात्र वचो मम॥\nएतैस्त्वं गर्हिते यस्माद्ब्राह्मणैर्नगरोद्भवैः॥१३८॥\nएतेषां सर्वकृत्येषु प्रधानस्त्वं भविष्यसि॥\nएतेषां पुत्रपौत्रा ये भविष्यंति तथा तव॥१३९॥\nते सर्वे चाज्ञया तेषां वर्तयिष्यंत्यसंशयम्॥\nयुष्मद्वाक्यविहीनं यत्कृत्यं स्वल्पमपि द्विज॥६.२६९.१४०॥\nतेषां संपत्स्यते वन्ध्यं यथा भस्महुतं तथा॥\nकपालमोचनं नाम ख्यातमेतद्भविष्यति॥१४१॥\nये तु संस्मृत्य मनुजाः कपालं मम सद्द्विज॥\nतत्र श्राद्धं करिष्यंति ते नरा मुक्तिसंयुताः॥\nश्राद्धपक्षे विशेषेण प्रयास्यंति परांगतिम्॥१४२॥\nस्थानबाह्यद्विजातीनां कुले दारपरिग्रहम्॥\nकृत्वा त्वद्गोत्रसंभूता ब्राह्मणा मत्प्रसादतः॥१४३॥\nव्यवहार्या भविष्यंति नगरे सर्वकर्मसु॥\nएवमुक्त्वा सहस्राक्षस्ततश्चादर्शनं गतः॥१४४॥\nवातोपि तेन वित्तेन प्रतिग्रहकृतेन च॥\nचकार तत्र प्रासादं देवदेवस्य शूलिनः॥१४५॥\nततः प्रोवाच शक्रस्तान्ब्राह्मणान्नगरोद्भवान्॥\nकपालमोचने स्नात्वा यो देवं ह्यर्चयिष्यति॥१४६॥\nब्रह्महत्योद्भवं पापं तस्य नश्यत्यसंशयम्॥\nमहापातकयुक्तो वा विपाप्मा संभविष्यति॥१४७॥\nस तथेति प्रतिज्ञाय ब्राह्मणान्नगरोद्भवान्॥\nतत्रैव स्वाश्रमं कृत्वा पूजयामास शंकरम्॥१४८॥\nततःप्रभृति यत्किंचित्तेषां कृत्यं प्रजायते॥\nतद्वाक्येन प्रकुर्वंति तत्र ये नागरः स्थिताः॥१४९॥\nएतस्मात्कारणाज्जातो मध्यगो द्वितीयस्त्विह॥६.२६९.१५०॥\nएतद्वः सर्वमाख्यातमाख्यानं पापनाशनम्॥\nकपालेश्वरदेवस्य शृण्वतां पठतां नृणाम्॥१५१॥\nयथा देवेश्वरस्यात्र पापं नष्टं महात्मनः॥\nब्रह्महत्या यथा नष्टा तस्मिंस्तीर्थे द्विजोत्तमाः॥१५२॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वातकेश्वरक्षेत्रकपालमोचनेश्वरोत्पत्तिमाहात्म्यवर्णनं नामैकोनसप्तत्युत्तरद्विशततमोऽध्यायः॥२६९॥"
  }
]
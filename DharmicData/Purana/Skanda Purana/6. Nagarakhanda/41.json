[
  {
    "text": "॥ सूत उवाच ॥ ॥\nतस्यैवोत्तरदिग्भागे देवस्य जलशायिनः ॥\nस्थानमस्ति सुविख्यातं सर्वपातकनाशनम् ॥ १ ॥\nयस्तत्पूजयते भक्त्या शयने बोधने हरेः ॥\nउपवासपरो भूत्वा स गच्छेद्वैष्णवं पदम् ॥ २ ॥\nअशून्यशयनानाम द्वितीया दयिता तिथिः ॥\nसदैव देवदेवस्य कृष्णा सुप्तस्य या भवेत् ॥ ३ ॥\nतस्यां यः पूजयेत्तत्र तं देवं जलशायिनम्॥\nशास्त्रोक्तेन विधानेन स गच्छति हरेः पदम् ॥ ४ ॥\n॥ ऋषय ऊचुः ॥ ॥\nजलशायी कथं तत्र संप्राप्तः सूतनन्दन ॥\nपूज्यते विधिना केन तत्सर्वं विस्तराद्वद ॥ ५ ॥\n॥ सूत उवाच ॥ ॥\nपुरासीद्बाष्कलिर्नाम दानवेन्द्रो महाबलः ॥\nअजेयः सर्वदेवानां गन्धर्वोरगरक्षसाम् ॥ ६ ॥\nअथासौ भूतलं सर्वं वशीकृत्वा महाबलः ॥\nततो दैत्यगणैः सार्द्धं जगाम त्रिदशालयम् ॥ ७ ॥\nतत्राभवन्महायुद्धं देवासुरविनाशकम् ॥\nदेवानां दानवानां च क्रुद्धानामितरेतरम् ॥ ८ ॥\nवर्षाणामयुतं तावदहन्यहनि दारुणम् ॥\nतत्रासृक्कर्दमो जातः पर्वतश्चास्थि संभवः ॥ ९ ॥\nततो वर्षसहस्रांते दशमे समुपस्थिते ॥\nजितस्तेन सहस्राक्षः ससैन्यः सपरिग्रहः ॥ ६.४१.१० ॥\nततः स्वर्गं परित्यज्य सर्वदेवगणैः सह ॥\nजगाम शरणं विष्णोः श्वेतद्वीपं प्रतिश्रयम् ॥ ११ ॥\nयत्रास्ते भगवान्विष्णुर्योगनिद्रावशंगतः ॥\nशयानः शेषपर्यंके लक्ष्म्या संवाहितांघ्रियुक् ॥ १२ ॥\nततो वेदोद्भवैः सूक्तैः स्तुतिं चक्रुः समंततः ॥\nतस्य देवस्य सद्भक्ताः सर्वे देवाः सवासवाः ॥ १३ ॥\nअथोत्थाय जगन्नाथः प्रोवाच बलसूदनम् ॥\nकच्चित्क्षेमं सहस्राक्ष सांप्रतं भुवनत्रये ॥\nयत्त्वं देवगणैः सार्द्धं स्वयमेव इहागतः ॥ १४ ॥\n॥ शक्र उवाच ॥ ॥\nबाष्कलिर्नाम देत्येन्द्रो हरलब्धवरो बली ॥\nअजेयः संगरे देवैस्तेनाहं विजितो रणे ॥ १५ ॥\nसंस्थितिश्च कृता स्वर्गे सांप्रतं मधु सूदन ॥\nतेनैष शरणं प्राप्तो देवैः सार्द्धं सुरोत्तम ॥ १६ ॥\nहिरण्याक्षभयाद्देवा हिरण्यकशिपोः पुरा ॥\nत्वया त्राता वयं सर्वे तथान्येषां दुरात्मनाम् ॥।७॥\nतस्मादस्मादपि त्राहि दानवाद्बलवत्तरात् ॥\nबाष्कलेर्नास्ति देवेश त्वां मुक्त्वान्या परा गतिः ॥।८॥\n॥ श्रीभगवानुवाच ॥ ॥\nअहं तं निग्रहीष्यामि संप्राप्ते समये स्वयम्॥\nतस्मात्त्वं समयंयावत्कुरु शक्र तपो महत् ॥ १९ ॥\nयेन ते जायते शक्तिस्तपोवीर्येण वासव ॥\nवधाय तस्य दैत्यस्य बलयुक्तस्य बाष्कलेः ॥ ६.४१.२० ॥\n॥ शक्र उवाच ॥ ॥\nकस्मिन्क्षेत्रे जगन्नाथ करोमि सुमहत्तपः ॥\nतस्य दैत्यस्य नाशार्थं तद स्माकं प्रकीर्तय ॥ २१ ॥\n॥ सूत उवाच ॥ ॥\nतच्छ्रुत्वा भगवान्विष्णुः प्रोवाचाथ पुरंदरम् ॥\nचिरं मनसि निश्चित्य क्षेत्राण्यायतनानि च ॥ २२ ॥\nचमत्कारपुरं क्षेत्रं शक्र सिद्धिप्रदायकम् ॥\nतस्मात्तत्र द्रुतं गत्वा तद्वधार्थं तपः कुरु ॥ २३ ॥\n॥ शक्र उवाच ॥ ॥\nन वयं भवता हीना यास्यामोऽन्यत्र केशव ॥\nबाष्कलेर्दानवेन्द्रस्य भयाद्भीताः कथंचन ॥ २४ ॥\nतस्मादागच्छ तत्र त्वं स्वयमेव सुरेश्वर ॥\nत्वया संरक्षितो येन करोमि सुमहत्तपः ॥ २६ ॥\n॥ सूत उवाच ॥ ॥\nततः स भगवान्विष्णुस्तथेत्युक्त्वा सुरैः सह ॥\nचमत्कारपुरं क्षेत्रमाजगाम सह श्रिया ॥ ॥ २६ ॥\nअथ देवगणाः सर्वे तत्र गत्वा तदाऽऽश्रमान् ॥\nचक्रुः पृथक्पृथग्घृष्टास्तपोऽर्थं कृतनिश्चयाः ॥ २७ ॥\nवासुदेवोऽपि संस्मृत्य क्षीरोदं तत्र सागरम् ॥\nआनिनायाशु विस्तीर्णं ह्रदे तस्मिन्पुरातने ॥ २८ ॥\nचकार शयनं तत्र श्वेतद्वीपे यथा पुरा ॥\nस्तूयमानः सुरैः सर्वैः समंताद्विनयान्वितैः ॥ २९ ॥\nअथाषाढस्य संप्राप्ते द्वितीयादिवसे शुभे ॥\nकृष्णपक्षे सहस्राक्षं स्वयमेव बृहस्पतिः ॥\nप्रोवाच वचनं श्लक्ष्णं बाष्पव्याकुल लोचनम् ॥ ६.४१.३० ॥\n॥ बृहस्पतिरुवाच ॥ ॥\nअशून्यशयनानाम द्वितीयाद्य पुरंदर ॥\nअतीव दयिता विष्णोः प्रसुप्तस्य जलाशये ॥ ३१ ॥\nअस्यां संपूजितो विष्णुर्यावन्मासचतुष्टयम् ॥\nददाति सकलान्कामान्ध्यातश्चेतसि सर्वदा ॥\nशास्त्रोक्तविधिना सम्यग्व्रतस्थो जलशायिनम् ॥ ३२ ॥\nएवं स चतुरो मासान्द्वितीयादिवसे हरिम् ॥\nपूजयित्वा सहस्राक्षस्तेजसा सहितोऽभवत् ॥ ३३ ॥\nतं दृष्ट्वा तेजसा युक्तं परितुष्टो जनार्दनः ॥\nप्रोवाच शक्र गच्छाद्य वधार्थं तस्य बाष्कलेः ॥\nसर्वैर्देवगणैः सार्धं विजयस्ते भविष्यति ॥ ३४ ॥\n॥ शक्र उवाच ॥ ॥\nबिभेमि तस्य देवाहं दानवेन्द्रस्य दुर्मतेः ॥\nत्वया विना न गच्छामि सार्धं सर्वैः सुरैरपि ॥ ३५ ॥\n॥ श्रीभगवानुवाच ॥ ॥\nत्वया सह सहस्राक्ष चक्रमेतत्सुदर्शनम् ॥\nगमिष्यति वधार्थाय मदीयं सुरविद्विषाम् ॥ ३६ ॥\nएवमुक्त्वा हरिश्चक्रं प्रमुमोच सुदर्शनम् ॥\nवधार्थं दानवेन्द्राणां शक्रेण सहितं तदा ॥ ३७ ॥\nशक्रोऽपि सहितस्तेन गत्वा चक्रेण कृत्स्नशः ॥\nसर्वानुत्सादयामास दानवान्रणमूर्धनि ॥ ३८ ॥\nस चापि बाष्कलिस्तेन च्छिन्नश्चक्रेण कृत्स्नशः ॥\nपपात धरणीपृष्ठे वज्राहत इवाचलः ॥ ३९ ॥\nतथान्ये बहवः शूरा दानवा बलदर्पिताः ॥\nहत्वा सुदर्शनं चक्रं भूयः प्राप्तं हरेः करम्॥ ६.४१.४० ॥\nतेऽपि शक्रादयो देवाः प्रहृष्टा गतसंशयाः ॥\nभूयो विष्णुं समेत्याथ प्रोचुर्नत्वा ततः परम् ॥ ४१\nप्रभावात्तव देवेश हताः सर्वेऽमरारयः ॥\nप्राप्तं त्रैलोक्यराज्यं च भूयो निहतकंटकम् ॥ ४२ ॥\nतस्मात्कीर्तय यत्कृत्यं तच्च श्रेयस्करं मम ॥\nसदा स्यात्पुंडरीकाक्ष तथा शत्रुभयावहम् ॥ ४३ ॥\n॥ श्रीभगवानुवाच ॥ ॥\nमयात्रैव सदा स्थेयं रूपेणानेन वासव ॥\nसर्वलोकहितार्थाय ह्रदे पुण्य जलाश्रये ॥ ४४॥\nत्वया तस्मात्समागम्य चातुर्मास्यं शचीपते ॥\nप्रयत्नेन प्रकर्तव्यमशून्यशयनं व्रतम् ॥ ४५ ॥\nन भवंति सहस्राक्ष येन ते परि पंथिनः ॥\nतथाभीष्टफलावाप्तिर्मत्प्रसादादसंशयम् ॥ ४६ ॥\nअन्योऽपि यो नरो भक्त्या पूजयिष्यति मामिह ॥\nसंप्राप्स्यति स ताँल्लोकान्दुर्लभांस्त्रि दशैरपि ॥ ४७ ॥\nतस्माद्गच्छ सहस्राक्ष कुरु राज्यं त्रिविष्टपे ॥\nभूयोऽप्यत्रैव देवेश द्रष्टव्योऽस्मि न संशयः ॥\nकार्यकाले समायाते श्वेतद्वीपे यथा तथा ॥ ४८ ॥\n॥ सूत उवाच ॥ ॥\nततः प्रणम्य तं दृष्ट्वा प्रजगाम शतक्रतुः ॥\nवासुदेवोऽपि तत्रैव स्थितो लोकहिताय च ॥ ४९ ॥\nएवं तत्र द्विजश्रेष्ठा जलशायी जनार्दनः ॥\nसर्वलोकहितार्थाय संस्थितः परमेश्वरः ॥ ६.४१.५० ॥\nयस्तं पूजयते भक्त्या श्रद्धया परया युतः ॥\nचातुर्मास्ये विशेषेण स याति परमां गतिम् ॥ ५१ ॥\nतथा देवगणैः सर्वैर्द्वारका तत्र सा कृता ॥\nसंपूज्य तु नरा यांति चातुर्मास्ये त्रिविष्टपम् ॥ ५२ ॥\nशेषकालेऽपि चित्तस्थान्कामान्मर्त्यः समाप्नुयात् ॥\nतस्मात्सर्वप्रयत्नेन पूज्या सा द्वारका नरैः ॥\nसर्वेष्वपि हि कालेषु चातुमास्ये विशेषतः ॥ ५३ ॥\nएतद्वः सर्वमाख्यातं सर्वपातकनाशनम् ॥\nआख्यानं देवदेवस्य सुपुण्यं जलशायिनः ॥ ५४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये जलशाय्युत्पत्तिवर्णनंनामैकचत्वारिंशत्तमोऽध्यायः ॥ ४१ ॥ ॥ छ ॥"
  }
]
[
  {
    "text": "॥ सूत उवाच ॥ ॥\nसा गत्वा त्रिदिवं पश्चात्सहस्राक्षं सुरैर्युतम् ॥\nप्रोवाच भगवन्दिष्ट्या क्षोभितोऽसौ महामुनिः ॥ १ ॥\nतपस्तस्य हतं कृत्स्नं यत्कृच्छ्रेण समाचितम् ॥\nतथा निस्तेजसत्वं च नीतस्त्वं सुखभाग्भव ॥ २ ॥\nएवमुक्त्वाऽथ सा रंभा शंसिता निखिलैः सुरैः ॥\nअमोघरेतसस्तस्य दध्रे गर्भं निजोदरे । ३ ।\nजाबालिरपि कृत्वा च पश्चात्तापमनेकधा ॥\nभूयस्तु तपसि स्थित्वा स्थितस्तत्रैव चाश्रमे ॥ ४ ॥\nततस्तु दशमे मासि संप्राप्ते सुषुवे शुभाम् ॥\nकन्यां सरोजपत्राक्षीं दिव्यलक्षणलक्षिताम् ॥ ५ ॥\nअथ तां मानुषोद्भूतां मत्वा तस्यैव चाश्रमम् ॥\nगत्वा मुमोच प्रत्यक्षं तस्यर्षेश्चेदमब्रवीत् ॥ ६ ॥\nतव वीर्यसमुद्भूतामेनां मज्जठरोषिताम् ॥\nकन्यकां मुनिशार्दूल तस्मात्पालय सांप्रतम् ॥ ७ ॥\nन स्वर्गे विद्यते वासो मानुषाणां कथंचन ॥\nएतस्मात्कारणात्तुभ्यं मया ब्रह्मन्समर्पिता ॥ ८ ॥\nएवमुक्त्वा ययौ रंभा सत्वरं त्रिदशालयम् ॥\nजाबालिरपि तां दृष्ट्वा कन्यकां स्नेहमाविशत् ॥ ९ ॥\nततस्तां कन्यकां कृत्वा सुष्ठु गुप्ते लतागृहे ॥\nरसैर्मिष्टफलोद्भूतैः पुपोष च दिवानिशम् ॥ ६.१४४.१० ॥\nसापि कन्या परां वृद्धिं शनैर्याति दिनेदिने ।\nशुक्लपक्षं समासाद्य यथा चन्द्रकला दिवि ॥ ११ ॥\nयथायथाथ सा याति वृद्धिं कमललोचना ॥\nतथातथास्य सुस्नेहो जाबालेरप्यवर्धत । १२ ।\nसा शिशुत्वे मृगैः सार्द्धं पक्षिभिश्च सुशोभना ॥\nक्रीडां चक्रे सुविश्रब्धैर्वर्धयंती मुनेर्मुदम् ॥ १३ ॥\nततो बाल्यं परित्यक्त्वा वल्कलावृतगात्रिका ॥\nतस्यर्षेः सर्वकृत्येषु साहाय्यं प्रकरोति च ॥ १४ ॥\nसमित्कुशादि यत्किंचित्फलपुष्पसमन्वितम् ॥\nवनात्तदानयामास तस्य प्रीतिमवर्धयत् ॥ ॥ १५ ॥\nततः कतिपयाहस्य फलार्थं सा मृगेक्षणा ॥\nनिदाघसमये दूरं स्वाश्रमात्प्रजगाम ह ॥ १६ ॥\nएतस्मिन्नंतरे तत्र विमानवरमाश्रितः ॥\nप्राप्तश्चित्रांगदोनाम गन्धर्वस्त्रिदिवौकसाम् ॥ १७ ॥\nतेन सा विजने बाला पूर्णचन्द्रनिभानना ॥\nदृष्टा चांद्रमसी लेखा पतितेव धरातले ॥ १८ ॥\nततः कामपरीतांगः सोवतीर्य धरातलम्॥\nविमानान्मधुरैर्वाक्यैस्तामुवाच कृतांजलिः ॥ १९ ॥\nका त्वं कमलगर्भाभा निर्जनेऽथ महावने ॥\nभ्रमस्येकाकिनी बाले वनमध्ये सुलोचने ॥ ६.१४४.२० ॥\n॥ कन्योवाच ॥ ॥\nअहं फलवतीनाम जाबालेर्दुहिता मुने ॥\nफलपुष्पार्थमायाता तदर्थमिह कानने ॥ २१ ॥\n॥ चित्रांगद उवाच ॥ ॥\nकुमारब्रह्मचारी स श्रूयते मुनिसत्तमः ॥\nतत्कथं तस्य वामोरु त्वं जाता भार्यया विना ॥ २२ ॥\n॥ कन्योवाच ॥ ॥\nसत्यमेतन्महाभाग नास्ति दारपरिग्रहः ॥\nतस्यर्षेः किं तु संजाता यथा तन्मेऽवधारय ॥ २३ ॥\nरंभा नामाप्सरास्तेन पुरा दृष्टा सुरांगना ॥\nततः कामपरीतेन सेविता च यथासुखम्॥२४ ॥\nततस्तदुदराज्जाता देवलोके महत्तरे ॥\nतयापि चेह तस्यर्षेर्भूय एव नियोजिता ॥ २५ ॥\nएवं स मे पिता जातो जाबालिर्मुनिसत्तमः ॥\nपोषिताऽहं ततस्तेन नानाफलसमुद्रवैः ॥ २६ ॥\nततः फलवती नाम कृतं तेन महात्मना ॥\nममानुरूपमेतद्धि यन्मां त्वं परिपृच्छसि ॥ २७ ॥\n॥ चित्रांगद उवाच ॥ ॥\nतव रूपं समालोक्य कामस्याहं वशं गतः ॥\nतस्माद्भजस्व मां भीरु नो चेद्यास्यामि संक्षयम् ॥ २८ ॥\nअहं चित्रांगदोनाम गन्धर्वस्त्रिदिवौकसाम् ॥\nतीर्थयात्राकृते प्राप्तः क्षेत्रेऽस्मिञ्छ्रद्धयाऽन्वितः ॥ २९ ॥\n॥ कन्योवाच ॥ ॥\nकुमारधर्मिणी चाहमद्यापि वशगा पितुः ॥\nकामधर्मं न जानामि चित्रांगद कथंचन ॥ ॥ ६.१४४.३० ॥\nतस्मात्प्रार्थय मे तातं स मां तुभ्यं प्रदास्यति ॥\nअनुरूपाय योग्याय तरुणाय मनस्विनीम् ॥३१ ॥\nममापि रुचितं चित्ते तव वाक्यमिदं शुभम् ॥\nधन्याहं यदि ते कण्ठमालिंगामि यथेच्छया ॥ ३२ ॥\n॥ चित्रांगद उवाच ॥ ॥\nन शक्नोमि महाभागे तावत्कालं प्रतीक्षितुम् ॥\nमां दहत्येष गात्रोत्थः सुमहान्कामपावकः ॥ ३३ ॥\nतस्मात्कुरु प्रसादं मे रतिदानेन शोभने ॥\nको जानाति हि तच्चित्तं कीदृग्रूपं भविष्यति ॥ ३४ ॥ ॥\n॥ कन्योवाच ॥ ॥\nएवं ते वर्तमानस्य मम तातः प्रकोपतः ॥\nदहिष्यति न संदेहः शापं दत्त्वा सुदारुणम्॥ ३५ ॥\n॥ चित्रांगद उवाच ॥ ॥\nतव तातः स कालेन मां दहिष्यति मानदे ॥\nकामानलः पुनः सद्य एष भस्म करिष्यति ॥३६॥\nएवमुक्त्वाऽथ तां बालां वेपमानां त्रपावतीम् ॥\nगृहीत्वा दक्षिणे पाणौ प्रविवेश सुरालयम् ॥ ३७ ॥\nतत्र तां रमयामास तदा कामप्रपीडितः ॥\nतत्कालजातरागांधां निर्लज्जत्वमुपागताम् ॥ ॥ ३८ ॥\nएवं तस्याः समं तेन स्थिताया दिवसो गतः ॥\nनिमेषवन्मुनिश्रेष्ठास्ततश्चास्तं गतो रविः ॥ ३९ ॥\nएतस्मिन्नंतरे विप्रो जाबालिर्दुःख संयुतः ॥\nअनायातां सुतां ज्ञात्वा परिबभ्राम सर्वतः ॥ ६.१४४.४० ॥\nअहो सा दुहिता मह्यं किमु व्यालैः प्रभक्षिता ॥\nवृक्षं कंचित्समारूढा पतिता धरणी तले ॥ ४१ ॥\nकिं वा जलाशयं कंचित्प्राप्य गाधमजानती ॥\nनिमग्ना तत्र सा बाला संप्रविष्टा जलार्थिनी ॥ ४२ ॥\nएवं स प्रलपन्विप्रो बभ्राम गहने वने ॥\nकुशकण्टकविद्धांगः क्षुत्पिपासासमाकुलः ॥ ४३ ॥\nयंयं शृणोति शब्दं स मृगपक्षिसमुद्भवम् ॥\nरजन्यां तत्र निर्याति मत्वा फलवतीं च ताम् ॥ ४४ ॥\nअथ क्रमात्समायातो हरहर्म्यं स सन्मुनिः ॥\nयत्र चित्रांगदोपेता सा संतिष्ठति कन्यका ॥ ४५ ॥\nनिःशंका जल्पमाना च रागवाक्यान्यनेकशः ॥\nअनर्हाणि कुमारीणां ब्रह्मजानां विशेषतः ॥ ४६ ॥\nततः स सुचिरं श्रुत्वा दूरस्थो विस्मयान्वितः ॥\nकुमार्याश्चेष्टितं दृष्ट्वा कोपसंरक्तलोचनः ॥ ४७ ॥\nअथ दुद्राव वेगेन गृह्य काष्ठसमुच्चयम् ॥\nद्वाभ्यामेव विनाशाय भर्त्समानो मुहुर्मुहुः ॥ ४८ ॥\nधिग्धिक्पापसमाचारे कौमार्यं दूषितं त्वया ॥\nलांछनं च समानीतं मम लोकत्रयेऽपि च ॥ ४९ ॥\nनितरां पतिमासाद्य कर्मणानेन चाधमे ॥\nतस्मादनेन पापेन युक्तां त्वां नाशयाम्यहम् ॥ ६.१४४.५० ॥\nएवमुक्त्वा प्रहारं स यावत्क्षिपति सन्मुनिः ॥\nतावच्चित्रांगदो नष्टो व्योममार्गेण सत्वरम् ॥ ५१ ॥\nविवस्त्रा सापि तत्रैव खिन्नांगी कामसेवया ॥\nन शशाक क्वचिद्गंतुं समुत्थाय ततः क्षितौ ॥ ५२ ॥\nततः काष्ठप्रहारोघैर्हत्वा तां पतितां क्षितौ॥\nमृतामिति परिज्ञाय स क्रोधपरिवारितः ॥ ५३ ॥\nततश्चित्रांगदस्यापि ददौ शापं सुदारुणम् ॥\nस दृष्ट्वाऽऽकाशमार्गेण गच्छमानं भयातुरम् ॥ ५४ ॥\nय एष कन्यकां मह्यं धर्षयित्वा समुत्पतेत् ॥\nस पतत्वचिरात्पापश्छिन्नपक्ष इवांडजः ॥ ५५ ॥\nकुष्ठव्याधिसमायुक्तश्चलितुं नैव च क्षमः ॥\nएतस्मिन्नन्तरे भूमौ स पपात नभस्तलात् ॥ ५६ ॥\nकुष्ठव्याधिसमायुक्तः स च चित्रांगदो युवा ॥\nततस्तं स मुनिः प्राह काष्ठोद्यतकरः क्रुधा ॥ ५७ ॥\nकस्त्वं पापसमाचार येन मे धर्षिता बलात् ॥\nकुमारी तन्नयाम्येष त्वामद्य यम शासनम् ॥ ५८ ॥\n॥ चित्रांगद उवाच ॥ ॥\nअहं चित्रांगदोनाम गन्धर्वस्त्रिदिवौकसाम् ॥\nतीर्थयात्राप्रसंगेन क्षेत्रेऽस्मिन्समुपागतः ॥ ५९ ॥\nततस्तु कन्यकां दृष्ट्वा कामदेववशं गतः ॥ ६.१४४.६० ॥\nततः सेवितवानत्र लताहर्म्ये जनच्युते ॥\nतस्मात्कुरु क्षमां मह्यं दीनस्य प्रणतस्य च ॥ ६१ ॥\nयथा व्याधेर्भवेन्नाशो यथा स्याद्गगने गतिः ॥\nभूयोऽपि त्वत्प्रसादेन स्वल्पः कोपो हि साधुषु ॥ ६२ ॥\n॥ जाबालिरुवाच ॥ ॥\nईदृग्रूपधरस्त्वं हि मम वाक्याद्भविष्यसि ॥\nएषापि मत्सुता पापा वस्त्रहीना सदेदृशी ॥ ६३ ॥\nभविष्यति न संदेहो जीवयिष्यति चेत्क्वचित् ॥\nयद्येषा धास्यति क्वापि वस्त्रं गात्रे निजे क्वचित् ॥ ६४ ॥\nतन्नूनं च शिरोऽप्यस्याः फलिष्यति न संशयः ॥\nएवमुक्त्वा विकोपश्च स जगाम निजाश्रमम् ॥ ६५ ॥\nचित्रांगदोऽपि तत्रैव तया सार्धं तथा स्थितः ॥\nकस्यचित्त्वथ कालस्य तत्र क्षेत्रे समाययौ ॥ ६६ ॥\nचैत्रशुक्लचतुर्दश्यां भगवाञ्छशिशेखरः ॥\nगन्तुं चित्रेश्वरे पीठे गणै रौद्रैः समावृतः ॥\nयोगिनीभिः प्रचण्डाभिः सार्धं प्राप्ते निशामुखे ॥ ६७ ॥\nअथ प्राप्ते निशार्धे तु योगिन्यस्ताः सुदारुणाः ॥\nमहामांसं महामांसमित्यूचुर्भक्षणाय वै ॥६८॥\nनृत्यमानाः पुरस्तस्य देवदेवस्य शूलिनः ॥\nसस्पर्धा गणमुख्यैस्तैर्नर्तमानैः समंततः ॥६९ ॥\nयस्तत्र समये तासां महामांसं प्रयच्छति ॥\nमंत्रपूतं स संसिद्धिं समवाप्नोति वांछिताम् ॥ ६.१४४.७० ॥\nमद्यं मांसं तथा चान्यन्नैवेद्यं वा फलादिकम् ॥\nतस्य सिद्धिः समादिष्टा यथा स्वहृदये स्थिता ॥ ७१ ॥\nएतस्मिन्नंतरे कन्या सा जाबालिसमुद्भवा ॥\nस च चित्रांगदस्तत्र गत्वा प्रोवाच सादरम् ॥ ७२॥\nअस्मदीयमिदं मांसं योगिन्यो हर्षसंयुताः ॥\nभक्षयन्तु यथासौख्यं स्वयमेव प्रकल्पितम् ॥ ७३ ॥\nअथ तं पुरुषं दृष्ट्वा कुष्ठव्याधिसमावृतम् ॥\nविवस्त्रां कन्यकां तां च सर्वास्ता विस्मयान्विताः ॥ ७४ ॥\nते च सर्वे गणा रौद्राः स च देवस्त्रिलोचनः ॥\nपप्रच्छ कौतुकाविष्टस्तत्र चित्रांगदं प्रभुः ॥ ७५ ॥\nकस्त्वं धैर्यसमायुक्तो महत्सत्त्वे व्यवस्थितः ॥\nयः प्रयच्छसि जीवं त्वं कीटस्यापि सुवल्लभम् ॥ ७६ ॥\nकेयं च वसनैंर्हीना त्वया सार्धं गतव्यथा ॥\nप्रयच्छति निजं देहं यद्देयं नैव कस्यचित् ॥ ७७ ॥\n॥ सूत उवाच ॥ ॥\nततः स कथयामास सर्वमात्मविचेष्टितम् ॥\nयथा कन्यासमं संगः कृतः शापश्च सन्मुनेः ॥ ७८ ॥\nततश्चित्रांगदं दृष्ट्वा स गन्धर्वं दिवौकसाम् ॥\nतथारूपं कृपाविष्टस्ततः प्रोवाच शंकरः ॥ ७९ ॥\nमम संदर्शनं प्राप्य न मृत्युर्जायते क्वचित् ॥\nन वृथा दर्शनं चैतत्तस्मात्प्रार्थय सादरम् ॥ ६.१४४.८० ॥\n॥ चित्रांगद उवाच ॥. ॥\nव्याधिनाऽहं सुनिर्विण्णस्तेन देवात्र चागतः ॥\nयेन व्याधिक्षयो भावी देहनाशेन शंकर ॥ ८१ ॥\nतस्मात्कुरु क्षयं व्याधेर्यदि यच्छसि मे वरम् ॥\nखेचरत्वं पुनर्देहि येन स्वर्गं व्रजाम्यहम् ॥ ८२ ॥\n॥ श्रीशंकर उवाच ॥ ॥\nत्वं स्थापयात्र मल्लिंगं पीठे गन्धर्वसत्तम ॥\nततश्चाराधय प्रीत्या यावद्वर्षमुपस्थितम् ॥ ८३ ॥\nयथायथा सुपूजां त्वं मल्लिंगस्य करिष्यसि ॥\nदिनेदिने तथा व्याधेस्तव नाशो भविष्यति ॥ ८४ ॥\nततस्तु खे गतिं प्राप्य पुनः स्वर्गं प्रयास्यसि ॥\nमत्प्रसादान्न सन्देहः सत्यमेतन्मयोदितम् ॥ ८५ ॥\nएषापि कन्यका यस्मात्प्रविष्टा पीठमध्यतः ॥\nतस्मात्फलवतीनाम योगिनी सम्भविष्यति ॥ ८६ ॥\nअनेनैव तु रूपेण नग्नत्वेन व्यवस्थिता ॥\nमुख्यामवाप्स्यते पूजां वांछितं च प्रदास्यति ॥\nपूजकानां स्थितं चित्ते शतसंख्यगुणं तदा ॥ ८७ ॥\nएतां संपूजयेन्मर्त्यः पीठमेतत्ततः परम्॥\nपूजयिष्यति तस्येष्टा सिद्धिरेवं भविष्यति ॥ ८८ ॥\nएवमुक्त्वा ततः साऽथ हर्षेण महताऽन्विता ॥\nयोगिनीवृंदमध्यस्था नृत्यं चक्रे ततः परम् ॥ ८९\nएवं बभूव सा तत्र योगिनी च वरांगना ॥\nतथा चक्रे परं नृत्यं यथा तुष्टो महेश्वरः ॥ ६.१४४.९० ॥\nततः प्रोवाच तां हृष्टः सर्वयोगिनिसंनिधौ ॥\nअनेन तव नृत्येन गीतेन च विशेषतः ॥ ९१ ॥\nपरितुष्टोस्मि ते वत्से तस्माच्छृणु वचो मम ॥\nनिशीथेऽद्य दिने प्राप्ते यस्ते पूजां करिष्यति ॥ ९२ ॥\nसुरा मांसान्नसत्कारैर्मंत्रैरागमसंभवैः ॥\nस भविष्यति तत्कालं शापानुग्रहशक्तिमान् ॥ ९३ ॥\nबंधनं मोहनं चापि शत्रोरुच्चाटनं तथा ॥\nकरिष्यति न सन्देहो वशीकरणमेव च ॥ ९४ ॥\nत्रिकोणं कुण्डमास्थाय दिशां पालान्प्रपूजयेत् ।\nक्षेत्रपालं च सर्वास्ता देवता गमनोद्भवाः ॥ ९५ ॥\nतथा चत्वरपूजां च प्रकृत्वा विधिपूर्वकम् ॥\nपश्चात्त्वां पूजयित्वा च होमं यश्च करिष्यति ॥ ९६ ॥\nशत्रुवामपदोत्थेन स्पृष्टेन रजसाऽथवा ॥\nगुग्गुलेन सहस्रांतं स्तंभनं च करिष्यति ॥ ९७ ॥\nयश्च शत्रुं हृदि स्थाप्य शत्रूद्वर्तनसंभवम् ॥\nमलं धात्रीफलैः सार्धं मोहनं स करिष्यति ॥ ९८ ॥\nयः शत्रोः स्नानजं तोयं गृहीत्वा चाथ कर्दमम् ॥\nशिवनिर्माल्यसंयुक्तं जुह्वयिष्यति पावके ॥ ९९ ॥\nतवाग्रे स नरो नूनं शत्रुमुच्चाटयिष्यति ॥\nएषोपि तव संगेन तव चित्रांगदः प्रियः ॥\nसंप्राप्स्यति च सत्पूजामनुषंगात्त्वदुद्भवात् ॥ ६.१४४.१०० ॥\n॥ फलवत्युवाच ॥ ॥\nयदि देव प्रसन्नो मे तथान्यमपि सद्वरम्॥१०१॥\nहृदिस्थं देहि मे सौख्यं येन संजायतेऽखिलम् ॥\nपिता ममैष जाबालिर्निर्मुक्तो वसनैः सदा ॥ १०२ ॥\nअहं यथा तथात्रैव संतिष्ठतु दिवानिशम् ।\nयेन संतापमायाति पश्यन्मम विरोधिनीम् ॥ १०३ ॥\nक्रीडां ब्राह्मणवंशस्य मद्यमांससमुद्भवाम् ॥\nमद्यगन्धं समाघ्राति मांसं पश्यति संस्कृतम् ॥\nमां स्वच्छंदरतां नित्यं दुःखं याति दिनेदिने ॥ १०४ ॥\n॥ श्रीभगवानुवाच ॥ ॥\nएवं भविष्यति प्रोक्तं संजातं चाधुना शुभे ॥\nअहं यास्यामि कैलासं त्वं तिष्ठात्र यथोदिता ॥ १०५ ॥\n॥ सूत उवाच ॥ ॥\nएवं स भगवान्प्रोक्त्वा गतश्चादर्शनं हरः ॥\nयोगिन्यश्चैव ताः सर्वाः स्वेस्वे स्थाने व्यवस्थिताः ॥ १०६ ॥\nचित्रांगदोपि तत्रैव कृत्वा प्रासादमुत्तमम् ॥\nलिंगं संस्थापयामास देवदेवस्य शूलिनः ॥ १०७ ॥\nततश्चाराधयामास दिवारात्रमतंद्रितः ॥ १०८ ॥\nततः संवत्सरस्यांते व्याधिमुक्तः सुरूपधृक् ॥\nविमानवरमारूढो जगाम त्रिदशालयम् ॥\nसोऽपि जाबालिनामाथ विवस्त्र समपद्यत ॥ १०९ ॥\nजनहास्यकरो लोके स्थितस्तत्रैव सर्वदा ॥\nपश्यमानो विकारांस्तान्दुःखितः स्वसुतोद्भवान् ॥ ६.१४४.११० ॥\nततश्च गर्हयामास स्त्रीणां जन्म महामुनिः ॥\nतस्मिन्पीठे समासाद्य दुःखेन महताऽन्वितः ॥ १११ ॥\nअहो पापात्मनां पुंसां संभविष्यंति योषितः ॥\nयासामीदृक्समाचारो द्विजवंशोद्भवास्वपि ॥ ११२ ॥\nसकृदेव मया संगः कृतो नार्या समन्वितः ॥\nआजन्ममरणं यावत्पापं प्राप्तं यथेदृशम् ॥ ११३ ॥\nये पुनस्तासु संसक्ताः सदैव पुरुषाधमाः ॥\nका तेषां जायते लोके गतिर्वेद्मि न चिंतयन् ॥ ११४ ॥\nएवं तस्य ब्रुवाणस्य योगिन्यस्ताः क्रुधान्विताः ॥\nतमूचुर्ब्राह्मणं तत्र घृणया परिवारितम्॥ ११५ ॥\n॥ योगिन्य ऊचुः ॥\nमा निंदां कुरु मूढात्मंस्त्वं स्त्रीणां योगमाश्रितः ॥\nएतच्चराचरं विश्वं स्त्रीभिः संधार्यते यतः ॥ ११६ ॥\nयाभिः संजनितः शेषः कूर्मश्च तदनंतरम् ॥\nयाभ्यां संधार्यते पृथ्वी यस्यां विश्वं प्रतिष्ठितम् ॥ ११७ ॥\nधन्येयं ते सुता मूढ या प्राप्ता योगमुत्तमम् ॥\nप्राप्ता च परमं स्थानं स्तोकैरेवात्र वासरैः ॥ ११८॥।\nत्वं पुनर्मूर्खतां प्राप्तश्छांदसं मार्गमास्थितः ॥\nअविद्यया समायुक्तः संसारेऽत्र भ्रमिष्यसि ॥ ११९ ॥\n॥ मुनिरुवाच ॥\nस्त्रियो निंद्यतमाः सर्वाः सर्वावस्थासु दुःखदाः ॥\nइहलोके परे चैव ताभ्यः सौख्यं न लभ्यते ॥ ६.१४४.१२० ॥\nयदर्थं निहतः शुम्भो निशुम्भश्च महासुरः ॥\nरावणो दण्डभूपश्च तथान्येऽपि सहस्रशः ॥ १२१ ॥\nप्राप्य तादृग्द्विजं कांतं गौतमं स्त्रीस्वभावतः ॥\nअहिल्या शक्रमासाद्य चकमे शीलवर्जिता ॥ १२२ ॥ ॥\n॥ कन्योवाच ॥ ॥\nयच्च निंदसि मूढात्मन्संति निंद्याश्च योषितः ॥\nतद्वदस्व मया सार्धं येन त्वां बोधयाम्यहम् ॥ १२३ ॥\nन तेऽस्ति हृदये बुद्धिर्न लज्जा न दया मुने ॥\nकिमंत्यजोऽपि तत्कर्म कुरुते यत्त्वया कृतम् ॥ १२४ ॥\nअहं तावत्प्रहारेण त्वया व्यापादिताऽधम ॥\nस्त्रीहत्योद्भवपापस्य न चिन्ता विधृता हृदि ॥ १२५ ॥\nविशेषेण सुतायाश्च कोपाविष्टेन चेतसा ॥\nगच्छंति पातकान्यत्र प्रायश्चित्तैः पृथग्विधैः ॥ ॥ १२६ ॥\nस्त्रीवधोत्थं पुनर्याति यदि तत्त्वं प्रकीर्तय ॥\nएतन्मे न च दुःखं स्याद्यद्धतास्मि द्विजाधम ॥ १२७ ॥\nयच्छप्ता नग्नसद्भावं नीता तत्पातकं च ते ॥\nकल्पांतेऽपि सुदुर्बुद्धे न संयास्यति कुत्रचित् ॥ १२८ ॥\nतस्माद्भुंक्ष्व सुदुःखार्तः स्थितोऽत्रैव मया सह ॥\nन भूयो निंदसि प्रायो न च व्यापादयिष्यसि ॥ १२९ ॥\nअनिंद्या योषितः सर्वा नैता दुष्यंति कर्हिचित् ॥\nमासिमासि रजो ह्यासां दुष्कृतान्यपकर्षति ॥ ६.१४४.१३० ॥\n॥ मुनि रुवाच ॥ ॥\nस्त्रियः पापसमाचारा नैताः शुध्यंति कर्हिचित् ॥\nपरकांते रतिर्यासामंत्यजत्वं प्रयच्छति ॥ १३१ ॥\n॥ कन्योवाच ॥ ॥\nमा मैवं वद मूढात्मन्नमेध्या इति योषितः ॥\nअत्र श्लोकः पुरा गीतो मनुना तं निबोध मे ॥ १३२ ॥\nब्राह्मणाः पादतो मेध्या गावो मेध्यास्तु पृष्ठतः ॥\nअजाश्वा मुखतो मेध्या स्त्रियो मेध्याश्च सर्वतः ॥ १३३ ॥\n॥ मुनिरुवाच ॥ ॥\nब्राह्मणाः सर्वतो मेध्या गावो मेध्याश्च सर्वतः ॥\nअजाश्वा मुखतो मेध्या न मेध्याश्च स्त्रियः क्वचित् ॥ १३४ ॥\n॥ कन्योवाच ॥ ॥\nतस्य चिंतामणिर्हस्ते तस्य कल्पद्रुमो गृहे ॥\nकुबेरः किंकरस्तस्य यस्य स्यात्कामिनी गृहे ॥ १३५ ॥\n॥ मुनिरुवाच ॥ ॥\nतस्यापदोऽखिला दुःखं दुःखं तस्याखिलं गृहे ॥\nनरकः सर्वतस्तस्य यस्य स्यात्कामिनीगृहे ॥ १३६ ॥\n॥ कन्योवाच ॥ ॥\nयानि कान्यत्र सौख्यानि भोगस्थानानि यानि च ॥\nधर्मार्थकामजातानि तानि स्त्रीभ्यो भवंति हि ॥ १३७ ॥\n॥ मुनिरुवाच ॥ ॥\nयानि कानि सुदुःखानि क्लेशानि यानि देहिनाम् ॥"
  },
  {
    "text": "यानि कष्टान्यनिष्टानि स्त्रीभ्यस्तानि भवंति च ॥ १३८ ॥\n॥ कन्योवाच ॥ ॥\nधर्मार्थकाममोक्षान्स्त्री चतुरोऽपि चतसृभिः ॥\nवह्निप्रदक्षिणाभिस्तान्विवाहेऽपि प्रदर्शयेत् ॥ १३९ ॥\n॥ मुनिरुवाच ॥ ॥\nसंसारभ्रमणं नारी प्रथमेऽपि समागमे ॥\nवह्निप्रदक्षिणान्यायव्याजेनैव प्रदर्शयेत् ॥ ६.१४४.१४० ॥ ॥\n॥ कन्योवाच ॥ ॥\nके नाम न विरज्यंति ज्ञानाढ्या अपि मानवाः ॥\nकर्णांतलग्ननेत्रांतां दृष्ट्वा पीन पयोधराम् ॥ १४१ ॥\n॥ मुनिरुवाच ॥ ॥\nके नाम न विनश्यंति मूढज्ञाना नितंबिनीम् ॥\nरम्यबुद्ध्योपसर्पंति ये ज्वालाः शलभा इव ॥ १४२ ॥\n॥ कन्योवाच ॥ ॥\nनिर्मुखौ च कठोरौ च प्रोद्धतौ च मनोरमौ ॥\nस्त्रीस्तनौ सेवते धन्यो मधुमांसे विशेषतः ॥१४३॥\n॥ मुनिरुवाच ॥ ॥\nआभोगिनौ मंडलिनौ तत्क्षणान्मुक्तकंचुकौ॥\nवरमाशीविषौ स्पृष्टौ न तु पत्न्याः पयोधरौ ॥ १४४ ॥\n॥ कन्योवाच ॥ ॥\nन चासां रचनामात्रं केवलं रम्यमंगिभिः ।\nपरिष्वंगोऽपि रामाणां सौख्याय पुलकाय च ॥ १४५ ॥\n॥ मुनिरुवाच ॥ ॥\nन चासां रचनामात्रं रम्यं स्यात्पापदं दृशः ॥\nवपुः स्पृष्टं विनाशाय स्त्रीणां प्रेत्य नरकाय च ॥ १४६ ॥\n॥ कन्योवाच ॥ ॥\nको नाम न सुखी लोके को नाम सुकृती न च ॥\nस्पृहणीयतमः को न स्त्रीजनो यस्य रज्यते ॥ १४७ ॥ ॥\n॥ मुनिरुवाच ॥ ॥\nको न मुक्तिं व्रजेत्तत्र को न शस्यतरो भवेत् ॥\nको न स्यात्क्षेमसंयुक्तः स्त्रीजने यो न रज्यते ॥ १४८ ॥\n॥ कन्योवाच ॥ ॥\nसंसारांतः प्रसुप्तस्य कीटस्यापि प्ररोचते ॥\nस्त्रीशरीरं नरस्यात्र किं पुनर्न विवेकिनः ॥ १४९ ॥\n॥ मुनिरुवाच ॥ ॥\nअमेध्यजा तस्य यथा तथा तद्रोचनं कृमेः ॥\nतथा संसारसूतस्य स्त्रीशरीरं च कामिनः ॥ ६.१४४.१५० ॥\n॥ कन्योवाच ॥ ॥\nसौख्यस्थानं नृणां किंचिद्वेधसा ऽन्यदपश्यता ॥\nशाश्वतं चिंतयित्वाथ स्त्रीरत्नमिदमाहृतम् ॥ १५१ ॥\n॥ मुनिरुवाच ॥ ॥\nबंधनं जगतः किंचिद्वेधसाऽन्यदपश्यता ॥\nस्त्रीरूपेण ततः कोपि पाशोऽयं स्त्रीमयः कृतः ॥ १५२ ।\n॥ सूत उवाच ॥ ॥\nएवं स मुनिशार्दूलस्तयातीव समागमे ॥\nनिरुत्तरीकृतो यावत्ततः प्राह निजां सुताम् ॥ १५३ ॥\n॥ मुनिरुवाच ॥ ॥\nत्वया सह न संवादो मया कार्योऽधुना क्वचित् ॥\nया त्वं बालापि मामेवं निषेधयसि सर्वतः॥१५४॥\nतस्माद्धन्यतरं मन्ये अहमात्मानमद्य वै ॥\nयस्य मे त्वं सुता ईदृगीदृक्छास्त्रविचक्षणा ॥ १५५ ॥\nतस्मान्न मे महाभागे कोपः स्वल्पोऽपि विद्यते ॥\nतस्माद्यथेच्छया क्रीडां कुरु योगिनिमध्यगा ॥ १५६ ॥\nततः सा लज्जिता दृष्ट्वा पितरं स्नेहवत्सलम् ।\nप्रणिपत्य पुनःप्राह योगिनीमध्यसंस्थिता ॥ १५७ ॥\nअज्ञानाद्यदि वा ज्ञानात्त्वं निषिद्धो मया प्रभो ॥\nक्षंतव्यं सकलं मेऽद्य वालिकाया विशेषतः ॥ १५८॥\nअत्र पीठे समागत्य प्रथमं ते द्विजोत्तमाः ॥\nपूजां सर्वे करिष्यंति मानवा भक्तितत्पराः ॥\nपश्चाच्च सर्वपीठस्य यास्यंति च परां गतिम्॥ १५९ ॥\nएवं सा तत्र संजाता जाबालिमुनिसंभवा ॥\nजाबालिश्च मुनिश्रेष्ठस्तथा चित्रांगदेश्वरः ॥ ६.१४४.१६० ॥\nत्रयाणामपि यस्तेषां पूजां मर्त्यः समाचरेत्॥\nदिवसेदिवसे तत्र स सिद्धिं समवाप्नुयात् ॥ १६१ ॥\nनासाध्यं विद्यते किंचित्तावदत्र धरातले ॥\nपूज्यते भूमिपालाद्यैर्भोगान्दिव्यांस्तथा लभेत् ॥ १६२ ॥\nतस्मात्सर्वप्रयत्नेन स मुनिः सा च कन्यका ॥\nपूजनीया विशेषेण स देवोऽथ महेश्वरः ॥ १६३ ॥\nएतद्वः सर्वमाख्यातमाख्यानं सर्वकामदम् ॥\nपठतां शृण्वतां चैव इहलोके परत्र च ॥ १६४\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चित्रांगदेश्वरफलवतीजाबाल्याख्यानवर्णनंनाम चतुश्चत्वारिंशदधिकशततमोऽध्यायः ॥ १४४ ॥ ॥ छ ॥"
  }
]
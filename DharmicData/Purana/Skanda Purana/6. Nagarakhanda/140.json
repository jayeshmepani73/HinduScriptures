[
  {
    "text": "॥ ऋषय ऊचुः ॥ ॥\nयदेतद्भवता प्रोक्तं पुत्रो मानुषविग्रहः ॥\nभविष्यति यमस्यात्र कः संभूतः स सूतज ॥ १ ॥\n॥ सूत उवाच ॥ ॥\nतस्य पुत्रः समुत्पन्नः पांडोः क्षेत्रे महीतले ॥\nयुधिष्ठिर इति ख्यातः सर्वक्षत्रियपुंगवः ॥ २ ॥\nराजसूयो मखो येन इष्टः सम्पूर्णदक्षिणः ॥\nसर्वान्भूमिपतीन्वीर्यात्संविधाय करप्रदान् ॥ ३ ॥\nअश्वमेधाः कृताः पंच तथा सम्पूर्णदक्षिणाः ॥\nभ्रामयित्वा हयं भूमौ पश्चात्प्राप स सद्गतिम् ॥ ४ ॥\nएष्टव्या बहवः पुत्रा यद्येकोपि गयां व्रजेत् ॥\nयजेत वाऽश्वमेधेन नीलं वा वृषमुत्सृजेत् ॥ ५ ॥\nयदनेन वृतं मत्तः पुत्रित्वं सुमहात्मना ॥\nहयमेधान्महायज्ञान्कर्ता स्यादस्य वै सुतः ॥ ६ ॥\nमन्येत कृतकृत्यत्वं येन पुत्रेण धर्मपः ॥\nअन्यैः पुत्रशतैः किं वा वंशानुद्धारकारकैः ॥ ७ ॥\n॥ सूत उवाच ॥ ॥\nएतद्वः सर्वमाख्यातं धर्मराजसुतोद्भवम् ॥\nआख्यानं ब्राह्मणश्रेष्ठा धर्मवृद्धिकरं परम् ॥ ८ ॥ ।\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये धर्मराजपुत्राख्यानवर्णनंनाम चत्वारिंशदुत्तर शततमोऽध्यायः ॥ १४० ॥"
  }
]
[
  {
    "text": "॥ सूत उवाच ॥ ॥\nतस्यापि नातिदूरस्थं सांबादित्यं सुरेश्वरम् ॥\nदृष्ट्वा कामानवाप्नोति सर्वान्मर्त्यो हृदि स्थितान्॥ १ ॥\nयस्तु माघस्य शुक्लायां सप्तम्यां रविवासरे ॥\nभक्त्या संपश्यते मर्त्यो नरकान्न स पश्यति ॥ २ ॥\nआसीत्पूर्वं द्विजो नाम गालवः स महामुनिः ॥\nस्वाध्यायनिरतो नित्यं वेदवेदांगपारगः ॥ ३ ॥\nशुचिव्रतपरः शांतो देवद्विजपरायणः ॥\nकृतज्ञश्च सुशीलश्च यज्ञकर्मविचक्षणः ॥ ४ ॥\nतस्यैवं वर्तमानस्य संप्राप्तं पश्चिमं वयः ॥\nअपुत्रस्य द्विजश्रेष्ठास्ततो दुःखं व्यजायत ॥ ५ ॥\nततः सर्वं परित्यज्य गृहकृत्यं स भक्तिमान् ॥\nसूर्यमाराधयामास क्षेत्रेऽत्रैव समाहितः ॥ ६ ॥\nवटवृक्षं समाश्रित्य श्रद्धया परया युतः ॥\nस्थापयित्वा रवेरर्चां यथोक्तां पंचरात्रिके ॥ ७ ॥\nवर्षास्वाकाशशायी च हेमंते जलसंश्रयः ॥\nपंचाग्निसाधको ग्रीष्मे निराहारो जितेन्द्रियः ॥ ८ ॥\nततः पंचदशे वर्षे संप्राप्ते भगवान्रविः ॥\nवटवृक्षं समाश्रित्य समीपस्थमुवाच तम् ॥ ९ ॥\n॥ श्रीसूर्य उवाच ॥ ॥\nवरदोस्म्यद्य भद्रं ते वरं प्रार्थय गालव ॥\nअतिदुर्लभमप्याशु तव दास्याम्यसंशयम् ॥६.५६.१०॥\n॥ गालव उवाच ॥ ॥\nअपुत्रोऽहं सुरश्रेष्ठ पश्चिमे वयसि स्थितः ॥\nतस्माद्देहि सुतं मह्यं वंशवृद्धिकरं परम् ॥ ११ ॥\n॥ श्रीसूर्य उवाच ॥ ॥\nवंशवृद्धिकरो विप्र पुत्रस्तव भविष्यति ॥\nतेजस्वी च यशस्वी च शास्त्रज्ञो वेद पारगः॥।२॥\nयेयं त्वया कृता मेऽर्चा सांबसूर्यस्य संनिधौ ॥\nसांबसूर्याभिधानोऽयं भविष्यति धरातले॥।३॥\nअन्योऽपि श्रद्रयोपेतो य एनं पूजयिष्यति ॥\nसप्तम्यां सूर्यवारेण यावद्द्वादश भास्कराः ॥।४॥\nसप्तम्यश्च द्विजश्रेष्ठ निराहारस्तु भक्तितः या ॥\nस प्राप्स्यति न संदेहः पुत्रं वंशविवर्धनम् ॥ १५ ॥\nएवमुक्त्वा च सप्ताश्वो विरराम दिवाकरः ॥\nगालवोऽपि प्रहृष्टात्मा जगाम निजमंदिरम् ॥ १६ ॥\nनातिदीर्घेण कालेन ततस्तस्याभव तत्सुतः॥\nयथोक्तस्तेन देवेन सर्वलक्षणलक्षितः ॥ १७ ॥\nततश्चक्रे पिता नाम वटेश्वर इति स्वयम् ॥\nवटस्थेन यतो दत्तः संतुष्टेनांशुमालिना ॥ १८ ॥\nवटेश्वरसुतान्दृष्ट्वा पौत्रांश्च द्विजसत्तमाः ॥\nगालवः सूर्यमापन्नः कृत्वा सुविपुलं तपः ॥ १९ ॥\nवटेश्वरोऽपि संज्ञाय पित्रा संस्थापितं रविम् ॥\nतदर्थं कारयामास प्रासादं सुमनोहरम् ॥ ६.५६.२० ॥\nततःप्रभृति लोके च स वटादित्यसंज्ञितः ॥\nपुत्रप्रदो ह्यपुत्राणां विख्यातो भुवनत्रये ॥ २१ ॥\nसप्तम्यां सूर्यवारेण उपवासपरायणः ॥\nयस्तं पूजयते भक्त्या सप्तमीर्द्वादश क्रमात् ॥\nस प्राप्नोति सुतं श्रेष्ठं स्ववंशस्य विवर्धनम् ॥ २२ ॥\nनिष्कामो वा नरो यस्तु तं पूजयति मानवः ॥\nस मोक्षमाप्नुयान्नूनं दुर्लभं त्रिदशैरपि ॥ २३ ॥\nअथ गाथा पुरा गीता नारदेन सुरर्षिणा ॥\nदृष्ट्वा पुत्रप्रदं देवं वटादित्यं सुरेश्वरम् ॥ २४ ॥\nअपि वर्षशता नारी वंध्या वा दुर्भगापि वा ॥\nसांबसूर्यप्रसादेन सद्यो गर्भवती भवेत् ॥ २५ ॥\nकिं दानैः किं व्रतैर्ध्यानैः किं जपैः सोपवासकैः ॥\nपुत्रार्थं विद्यमानेऽथ सांबसूर्ये सुरेश्वरे ॥ २६ ॥\nवर्षमेकं नरो भक्त्या यः पश्येत्सूर्यवासरे ॥\nकृतक्षणोऽत्र पुत्रं स लभते चोत्तमं सुखम्॥ २७ ॥\nतस्मात्सर्वप्रयत्नेन तं देवं यत्नतो द्विजाः ॥\nपश्येदात्महितार्थाय स्ववंशपरिवृद्धये ॥ २८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये सांबादित्यमाहात्म्यवर्णनंनाम षट्पञ्चाशत्तमोऽध्यायः ॥ ॥ ५६॥ ॥ छ ॥"
  }
]
[
  {
    "text": "॥ सूत उवाच ॥ ॥\nएवं पत्नीं समासाद्य गायत्रीं चतुराननः ॥\nसंप्रहृष्टमना भूत्वा प्रस्थितो यज्ञमण्डपम् ॥ १ ॥\nगायत्र्यपि समादाय मूर्ध्नि तामरणिं मुदा ॥\nप्रतस्थे संपरित्यज्य गोपभावं विगर्हितम् ॥ २ ॥\nवाद्यमानेषु वाद्येषु ब्रह्मघोषे दिवंगते ॥\nकलं प्रगायमानेषु गन्धर्वेषु समंततः ॥ ३ ॥\nसर्वदेवद्विजोपेतः संप्राप्तो यज्ञमण्डपे ॥\nगायत्र्या सहितो ब्रह्मा मानुषं भावमाश्रितः ॥ ४ ॥\nएतस्मिन्नंतरे चक्रे केशनिर्वपणं विधेः ॥\nविश्वकर्मा नखानां च गायत्र्यास्तदनंतरम् ॥ ५ ॥\nऔदुम्बरं ततो दण्डं पुलस्त्योऽस्मै समाददे ॥\nएणशृंगान्वितं चर्म मन्त्रवद्विजसत्तमाः ॥ ६ ॥\nपत्नीशालां गृहीत्वा च गायत्रीं मौनधारिणीम् ॥\nमेखलां निदधे चान्यां कट्यां मौंजीमयीं शुभाम् ॥ ७ ॥\nततश्चक्रे परं कर्म यदुक्तं यज्ञमंडपे ॥\nऋत्विग्भिः सहितो वेधा वेदवाक्यसमादृतः ॥ ८ ॥\nप्रवर्ग्ये जायमाने च तत्राश्चर्यमभून्महत् ॥\nजाल्मरूपधरः कश्चिद्दिग्वासा विकृताननः ॥ ९ ॥\nकपालपाणिरायातो भोजनं दीयतामिति ॥\nनिषेध्यमानोऽपि च तैः प्रविष्टो याज्ञिकं सदः ॥\nस कृत्वाऽटनमन्याय्यं तर्ज्यमानोऽपि तापसैः ॥ ६.१८२.१० ॥\n॥ सदस्या ऊचुः ॥ ॥\nकस्मात्पापसमेतस्त्वं प्रविष्टो यज्ञमण्डपे ॥\nकपाली नग्नरूपो यो यज्ञकर्मविवर्जितः ॥ ११ ॥\nतस्माद्गच्छ द्रुतं मूढ यावद्ब्रह्मा न कुप्यति ॥\nतथाऽन्ये ब्राह्मणश्रेष्ठास्तथा देवाः सवासवाः ॥ १२ ॥\n॥ जाल्म उवाच ॥ ॥\nब्रह्मयज्ञमिमं श्रुत्वा दूरादत्र समागतः ॥\nबुभुक्षितो द्विजश्रेष्ठास्तत्किमर्थं विगर्हथ ॥ १३ ॥\nदीनांधैः कृपणैः सवैर्स्तर्पितैः क्रतुरुच्यते ॥\nअन्यथाऽसौ विनाशाय यदुक्तं ब्राह्मणैर्वचः ॥१४॥\nअन्नहीनो दहेद्राष्टं मन्त्रहीनस्तु ऋत्विजः ॥\nयाज्ञिकं दक्षिणा हीनो नास्ति यज्ञसमो रिपुः ॥ १५ ॥\n॥ ब्राह्मणा ऊचुः ॥ ॥\nयदि त्वं भोक्तुकामस्तु समायातो व्रज द्रुतम् ॥\nएतस्यां सत्रशालायां भुञ्जते यत्र तापसाः ॥\nदीनान्धाः कृपणाश्चैव ततः क्षुत्क्षामकंठिताः ॥ १६ ॥\nअथवा धनकामस्त्वं वस्त्रकामोऽथ तापस ॥\nव्रज वित्तपतिर्यत्र दानशालां समाश्रितः ॥ १७ ॥\nअनिंद्योऽयं महामूर्ख यज्ञः पैतामहो यतः ॥\nअर्चितः सर्वतः पुण्यं तत्किं निन्दसि दुर्मते ॥ १८ ॥\n॥ सूत उवाच ॥ ॥\nएवमुक्तः कपालं स परिक्षिप्य धरातले ॥\nजगामादर्शनं सद्यो दीपवद्द्विजसत्तमाः ॥ १९ ॥\n॥ ऋत्विज ऊचुः ॥ ॥\nकथं यज्ञक्रिया कार्या कपाले सदसि स्थिते ॥\nपरिक्षिपथ तस्मात्तु एवमूचुर्द्विजोत्तमाः ॥ ६.१८२.२० ॥\nअथैको बहुधा प्रोक्तः सदस्यैश्च द्विजोत्तमैः ॥\nदण्डकाष्ठं समुद्यम्य प्रचिक्षेप बहिस्तथा ॥ २१ ॥\nअथान्यत्तत्र संजातं कपालं तादृशं पुनः ॥\nतस्मिन्नपि तथा क्षिप्ते भूयोऽन्यत्समपद्यत ॥ २२ ॥\nएवं शतसहस्राणि ह्ययुतान्यर्बुदानि च ॥\nतत्र जातानि तैर्व्याप्तो यज्ञवाटः समंततः ॥ २३ ॥\nहाहाकारस्ततौ जज्ञे समस्ते यज्ञमण्डपे ॥\nदृष्ट्वा कपालसंघांस्तान्यज्ञ कर्मप्रदूषकान्॥ २४ ॥\nअथ संचिंतयामास ध्यानं कृत्वा पितामहः ॥\nहरारिष्टं समाज्ञाय तत्सर्वं हृष्टरूपधृक् ॥ २५ ॥\nकृतांजलिपुटो भूत्वा ततः प्रोवाच सादरम्॥\nमहेश्वरं समासाद्य यज्ञवाटसमाश्रितम्॥ २६ ॥\nकिमिदं युज्यते देव यज्ञेऽस्मिन्कर्मणः क्षतिः ॥\nतस्मात्संहर सर्वाणि कपालानि सुरेश्वर ॥ २७ ॥\nयज्ञकर्मविलोपोऽयं मा भूत्त्वयि समागते ॥ २८ ॥\nततः प्रोवाच संक्रुद्धो भगवाञ्छशिशेखरः ॥\nतन्ममेष्टतमं पात्रं भोजनाय सदा स्थितम्॥ २९ ॥\nएते द्विजाधमाः कस्माद्विद्विषंतिपितामह ॥\nतथा न मां समुद्दिश्य जुहुवुर्जातवेदसि ॥ ६.१८२.३० ॥\nयथान्यादेवता स्तद्वन्मन्त्रपूतं हविर्विधे ॥\nतस्माद्यदि विधे कार्या समाप्तिर्यज्ञकर्मणि ॥ ३१ ॥\nतत्कपालाश्रितं हव्यं कर्तव्यं सकलं त्विदम् ॥\nतथा च मां समु द्दिश्य विशषाज्जातवेदसि ॥ ३२ ॥\nहोतव्यं हविरेवात्र समाप्तिं यास्यति क्रतुः ॥\nनान्यथा सत्यमेवोक्तं तवाग्रे चतुरानन ॥ ३३ ॥\n॥ पितामह उवाच ॥ ॥\nरूपाणि तव देवेश पृथग्भूतान्यनेकशः ॥\nसंख्यया परिहीनानि ध्येयानि सकलानि च ॥ ३४ ॥\nएतन्महाव्रतं रूपमाख्यातं ते त्रिलोचन ॥\nनैवं च मखकर्म स्यात्तत्रैव च न युज्यते ॥ ३५ ॥\nअद्यैतत्कर्म कर्तुं च श्रुतिबाह्यं कथंचन ॥\nतव वाक्यमपि त्र्यक्ष नान्यथा कर्तुमुत्सहे ॥ ३६ ॥\nमृन्मयेषु कपालेषु हविः श्राप्यं सुरेश्वर ॥\nअद्यप्रभृति यज्ञेषु पुरोडाशात्मिकं द्विजैः ॥\nतवोद्देशेन देवेश होतव्यं शतरुद्रियम् ॥ ३७ ॥\nविशेषात्सर्वयज्ञेषु जप्यं चैव विशेषतः ॥\nकपालानां तु द्वारेण त्वया रूपं निजं कृतम् ॥ ३८ ॥\nप्रकटं च सुरश्रेष्ठ कपालेश्वरसंज्ञितः ॥\nतस्मात्त्वं भविता रुद्र क्षेत्रेऽस्मिन्द्वादशोऽपरः ॥ ३९ ॥\nअत्र यज्ञं समारभ्य यस्त्वां प्राक्पूजयिष्यति ॥\nअविघ्नेन मखस्तस्य समाप्तिं प्रव्रजिष्यति ॥ ६.१८२.४० ॥\nएवमुक्ते ततस्तेन कपालानि द्विजोत्तमाः ॥\nतानि सर्वाणि नष्टानि संख्यया रहितानि च ॥ ४१ ॥\nततो हृष्टश्चतुर्वक्त्रः स्थापयामास तत्क्षणात् ॥\nलिगं माहेश्वरं तत्र कपालेश्वरसंज्ञितम् ॥ ४२ ॥\nअब्रवीच्च ततो वाक्यं यश्चैतत्पूजयिष्यति ॥\nमम कुण्डत्रये स्नात्वा स यास्यति परां गतिम्॥ ४३ ॥\nशुक्लपक्षे चतुर्दश्यां कार्तिके जागरं तु यः ॥\nकरिष्यति पुनश्चास्य लिंगस्य सुसमाहितः ॥\nआजन्मप्रभवात्पापात्स विमुक्तिमवाप्स्यति ॥ ४४ ॥\nएवमुक्तेऽथ विधिना प्रहृष्टस्त्रिपुरांतकः ॥\nयज्ञमण्डपमासाद्य प्रस्थितो वेदिसंनिधौ ॥ ४५ ॥\nब्राह्मणैश्च ततः कर्म प्रारब्धं यज्ञसम्भवम् ॥\nविस्मयोत्फुल्लनयनैर्नमस्कृत्य महेश्वरम् ॥ ४६ ॥\n॥ सूत उवाच ॥ ॥\nएवं च यज तस्तस्य चतुर्वक्त्रस्य तत्र च ॥\nऋषीणां कोटिरायाता दक्षिणापथवासिनाम् ॥ ४७ ॥\nश्रुत्वा पैतामहं यज्ञं कौतुकेन समन्विताः ॥\nकीदृशो भविता यज्ञो दीक्षितो यत्र पद्मजः ॥ ४८८ ॥\nकीदृक्क्षेत्रं च तत्पुण्यं हाटकेश्वरसंज्ञितम् ॥\nकीदृशास्ते च विप्रेन्द्रा ऋत्विजस्तत्र ये स्थिताः ॥ ४९ ॥\nअथ ते सुपरिश्रांता मध्यंदिनगते रवौ ॥\nरविवारेण संप्राप्ते नक्षत्रे चाश्विसंस्थिते ॥ ६.१८२.५० ॥\nवैवस्वत्यां तिथौ चैव प्राप्ता घर्मपीडिताः ॥\nकंचिज्जलाशयं प्राप्य प्रविष्टाः सलिलं शुभम् ॥ ५१ ॥\nशंकुकर्णा महाकर्णा वकनासास्तथापरे ॥\nमहोदरा बृहद्दन्ता दीर्घोष्ठाः स्थूलमस्तकाः॥५२॥\nचिपिटाक्षास्तथा चान्ये दीर्घग्रीवास्तथा परे॥\nकृष्णांगाः स्फुटितैः पादैर्नखैर्दीर्घैः समुत्थितैः॥५३॥\nततो यावद्विनिष्क्रांताः प्रपश्यन्ति परस्परम्॥\nतावद्वैरूपस्यनिर्मुक्ताः संजाताः कामसन्निभाः॥५४॥\nततो विस्मयमापन्ना मिथः प्रोचुः प्रहर्षिताः॥\nरूपव्यत्ययमालोक्य ज्ञात्वा तीर्थं तदुत्तमम्॥\nअत्र स्नानादिदं रूपमस्माभिः प्राप्तमुत्तमम्॥५५॥\nयस्मात्तस्मादिदं तीर्थं रूपतीर्थं भविष्यति॥\nत्रैलोक्ये सकले ख्यातं सर्वपातकनाशनम्॥५६॥\nयेऽत्र स्नानं करिष्यन्ति श्रद्धया परया युताः॥\nसुरूपास्ते भविष्यंति सदा जन्मनि जन्मनि॥५७॥\nपितॄंश्च तर्पयिष्यन्ति य त्र श्रद्धासमन्विताः॥\nजलेनापि गयाश्राद्धात्ते लप्स्यन्ते धिकं फलम्॥५८॥\nयेऽत्र रत्नप्रदानं च प्रकरिष्यन्ति मानवाः॥\nभविष्यंति न संदेहो राजानस्ते भवेभवे॥५९॥\nस्थास्यामो वयमत्रैव सांप्रतं कृतनिश्चयाः॥\nन यास्यामो वयं तीर्थं यद्यपि स्यात्सुशोभनम्॥६.१८२.६०॥\nएवमुक्त्वाऽथ व्यभजंस्तत्सर्वं मुनयश्च ते॥\nयज्ञोपवीतमात्राणि स्वानि तीर्थानि चक्रिरे॥६१॥\nसूत उवाच॥\nअद्यापि च द्विजश्रेष्ठास्तत्र तीर्थे जगद्गुरुः॥\nप्रथमं स्पृशते तोयं नित्यं स्याद्दयितं शुभम्॥६२॥\nनिष्कामस्तु पुनर्मर्त्यो यः स्नानं तत्र श्रद्धया।.\nकुरुते स परं श्रेयः प्राप्नुयात्सिद्धिलक्षणम्॥६३॥\nएवं ते मुनयः सर्वे विभज्य तन्महत्सरः॥\nसायंतनं च तत्रैव कृत्वा कर्म सुविस्तरम्॥६४.॥\nततो निशामुखे प्राप्ता यत्र देवः पितामहः॥\nदीक्षितस्त्वथ मौनी च यज्ञमण्डपसंश्रितः॥६५॥\nतं प्रणम्य ततः सर्वे गता यत्रर्त्विजः स्थिताः॥\nउपविष्टाः परिश्रान्ता दिवा यज्ञियकर्मणा॥६६॥\nइन्द्रादिकैः सुरैर्भक्त्या मृद्यमानाङ्घ्रयः स्थिताः॥\nअभिवाद्याथ तान्सर्वानुपविष्टास्ततो ग्रतः॥६७॥\nचक्रुश्चाथ कथाश्चित्रा यज्ञकर्मसमुद्भवाः॥\nसोमपानस्य संबन्धो व्यत्ययं च समुद्भवम्॥६८॥\nउद्गातुः प्रभवं चैव तथाध्वर्योः परस्परम्॥\nप्रोचुस्ते तत्त्वमाश्रित्य तथान्ये दूषयन्ति तत्॥६९॥\nअन्ये मीमांसकास्तत्र कोपसंरक्तलोचनाः।.\nहन्युस्तेषां मतं वादमाश्रिता वाग्विचक्षणाः॥ ६.१८२.७०॥\nपरिशिष्टविदश्चान्ये मध्यस्था द्विजसत्तमाः॥\nप्रोचुर्वादं परित्यज्य साभिप्रायं यथोदितम्॥७१॥\nमहावीरपुरोडाशचयनप्रमुखांस्तथा॥\nविवादांश्चक्रिरे चान्ये स्वंस्वं पक्षं समाश्रिताः॥७२॥\nएवं सा रजनी तेषामतिक्रान्ता द्विजन्मनाम्।७३॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रूपतीर्थोत्पत्तिपूर्वकप्रथमयज्ञदिवसवृत्तान्तवर्णनंनाम द्व्यशीत्युत्तरशततमोऽध्यायः॥१८२॥"
  }
]
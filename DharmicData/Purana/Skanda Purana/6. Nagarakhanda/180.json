[
  {
    "text": "ऋषय ऊचुः॥\nअत्यद्भुतमिदं सूत यत्त्वया समुदाहृतम्॥\nब्रह्मणा यत्कृतो यज्ञस्तत्र क्षेत्रे महात्मना ॥ १ ॥\nअग्निष्टोमादयो यज्ञा ये वर्तन्ते धरातले ॥\nयष्टव्यस्तेषु यज्ञेषु स एव हि सुरेश्वरः ॥ २ ॥\nतेनैव यजता तत्र को हीष्टः प्रब्रवीहि नः ॥\nऋत्विजः के स्थितास्तत्र यैस्तत्कर्म मखोद्भवम् ॥\nतत्प्रत्यक्षे कृतं सर्वमेतन्नः कौतुकं परम् ॥ ३ ॥\nका चैव दक्षिणा दत्ता तेन तेषां द्विजन्मनाम् ॥\nकोऽध्वर्युर्विहितस्तत्र येन तद्यजनं कृतम् ॥४॥\nको होता कश्च वाऽग्नीध्रः को ब्रह्मा तत्र संस्थितः ॥\nउद्गाता कः स्थितस्तत्र ह्याचार्यो यज्ञकर्मणि ॥ ५ ॥\n॥ सूत उवाच ॥ ॥\nअहं वः कीर्तयिष्यामि सर्वं यज्ञस्य संभवम् ॥\nवृत्तांतं यच्च तत्रस्थ माश्चर्यं द्विजपुंगवाः ॥ ६ ॥\nये सदस्याः स्थितास्तत्र ऋत्विजश्च द्विजोत्तमाः ॥\nदक्षिणा याः प्रदत्ताश्च तेभ्यस्तेन महात्मना ॥ ७ ॥\nयजता देवदेवेन ब्रह्मणाऽमिततेजसा ॥\nयज्ञकामं चतुर्वक्त्रं ज्ञात्वा देवः शतक्रतुः ॥ ८ ॥\nसर्वैः सुरगणैः सार्धं साहाय्यार्थमुपागतः ॥\nतथा च भगवाञ्छंभुः सर्वदेवगणैः सह ॥ ९ ॥\nतान्दृष्ट्वाऽभ्यागतान्ब्रह्मा मर्त्यधर्मसमाश्रितान् ॥\nप्रोवाच विनयोपेतः कृतांजलिपुटः स्थितः ॥ ६.१८०.१० ॥\nस्वागतं वः सुरश्रेष्ठाः प्रसादः क्रियतां मम ॥\nनिविश्यतां यथान्यायं स्थानेषु रुचिरेषु च ॥ ११ ॥\nधन्योऽस्म्यनुगृहीतोऽस्मि यद्यूयं स्वयमागताः ॥\nमंत्राहूता यथा कृच्छ्रात्सर्वसत्रेषु गच्छथ ॥ १२ ॥\n॥ देवा ऊचुः ॥ ॥\nयेन यच्चात्र कर्तव्यं तच्छीघ्रं वद पद्मज ॥\nयज्ञे तव महाभाग तस्य तत्त्वं समादिश ॥ ॥ १३ ॥\n॥ ब्रह्मोवाच ॥ ॥\nविश्वकर्मन्द्रुतं गच्छ यज्ञमण्डपसिद्धये ॥\nपत्नीशालां ततश्चैव यज्ञवेदीस्तथैव च ॥ १४ ॥\nकुण्डानि चैव सर्वाणि यथास्थानेषु कारय ॥\nयज्ञपात्राणि सर्वाणि ग्रहाश्च चमसास्तथा ॥ १५ ॥\nयूपाश्च यत्प्रमाणेन कर्तव्याः सचषालकाः ॥\nपचनार्थं तथा गर्ताः कर्तव्या यत्प्रमाणतः ॥ १६ ॥\nइष्टिकानां सहस्राणि दश चाष्टशतानि च ॥\nकर्तव्यानि त्वया शीघ्रं चयनानीति सत्वरम् ॥ १७ ॥\nतथा हिरण्मयश्चापि पुरुषः कार्य एव हि ॥\nतथेत्युक्ता ततस्त्वष्टा शीघ्राच्छीघ्रतरं ययौ ॥ १८ ॥\nततस्तु पद्मजः प्राह देवाचार्यं बृह स्पतिम् ॥\nबृहस्पते त्वमानीहि यज्ञार्हानृत्विजोऽखिलान् ॥ १९ ॥\nयावत्षोडशसंख्याश्च नान्यस्यैतद्धि युज्यते ॥\nत्वया शक्र सदा कार्या शुश्रूषा च द्विजन्मनाम् ॥ ६.१८०.२० ॥\nहस्तपादावमर्द्दश्च श्रांतानां पृष्ठमर्द्दनम् ॥\nधनाध्यक्ष त्वया देया दक्षिणा कालसंभवा ॥ २१ ॥\nसुवस्त्राणि हिरण्यं च तथान्यद्वापि वांछितम् ॥\nत्वया विष्णो सदा कार्यं कृत्याकृत्यपरीक्षणम् ॥ २२ ॥\nयुक्तं कृतमथो नैव सावधानेन सर्वदा ॥\nलोकपालाश्च ये सर्वे रक्षंतु सकला दिशः ॥\nभूतप्रेतपिशाचानां प्रवेशं राक्षसोद्भवम् ॥ २३ ॥\nयो यं कामयते कामं किंचिद्वस्त्रं धनं च वा ॥\nविचार्य तस्य तद्देयं सर्वयज्ञाधिपेन तु ॥ २४ ॥\nआदित्या वसवो रुद्रा विश्वेदेवा मरुद्गणाः ॥\nभवंतु परिवेष्टारो भोक्तुकामजनस्य च ॥ २५ ॥\nएतस्मिन्नंतरे प्राप्तो विश्वकर्मा त्वरान्वितः ॥\nअब्रवीत्पंकजभवं संसिद्धो यज्ञमण्डपः ॥ २६ ॥\nसर्वमन्यत्समादिष्टं यत्त्वयोक्तं चतुर्मुख ॥ २७ ॥\nततो बृहस्पतिः प्राह समभ्येत्य पितामहम्॥\nसमानीता मया देव ब्राह्मणा यज्ञकर्मणि ॥ २८ ॥\nविप्राः षोडशसंख्याश्च ऋत्विक्कर्मणि योजय ॥\nस्वयं परीक्ष्य देवेश यज्ञकर्मप्रसिद्धये ॥ २९ ॥\nततो ब्रह्मा स्वयं दृष्ट्वा तान्परीक्ष्य प्रयत्नतः ॥\nऋत्विक्त्वे च नियोज्याथ ततश्चक्रे तदर्हणम् ॥ ६.१८०.३० ॥\n॥ ऋषय ऊचुः ॥ ॥\nऋत्विजां चैव सर्वेषां सूत नामानि कीर्तय ॥\nयेन यो विहितस्तत्र पदार्थः सूत तं वद ॥ ३१ ॥\n॥ सूत उवाच ॥ ॥\nभृगुर्हौत्रे ततस्तेन वृतो ब्राह्मणसत्तमाः ॥\nमैत्रावरुणसंज्ञस्तु तथैव च्यवनो मुनिः ॥ ३२ ॥\nअच्छावाको मरीचिश्च ग्रावस्तुद्गालवो मुनिः ॥\nपुलस्त्यश्च तथा ऽध्वर्युः प्रस्थातात्रिश्च संस्थितः ॥ ३३ ॥\nतत्र रैभ्यो मुनिर्नेष्टा तत्रोन्नेता सनातनः ॥\nब्रह्मा च नारदो गर्गो ब्राह्मणाच्छंसिरेव च ॥३४॥\nआग्नीध्रश्च भरद्वाजो होता पाराशरस्तथा ॥\nतथैव तत्र क्षेत्रे च उद्गाता गोभिलो मुनिः ॥ ३५ ॥\nतथैव कौथुमो जज्ञे प्रस्तौता यज्ञकर्मणि ॥\nशांडिल्यः प्रतिहर्त्ता च सुब्रह्मण्यस्तथांगिराः ॥ ३६ ॥\nतस्य यज्ञस्य सिद्ध्यर्थमित्येते षोडशर्त्विजः ॥\nवस्त्राभरणशोभाढ्या विनयेन कृताश्च ते ॥३७॥\nततः कृत्वा स्वयं ब्रह्मा सर्वेषामर्हणक्रियाम् ॥\nगृह्योक्तेन विधानेन ततः प्रोवाच सादरम् ॥ ३८ ॥\nएषोऽह शरणं प्राप्तो युष्माकं द्विजसत्तमाः ॥\nअनुगृह्णीत मां सर्वे दीक्षायै यज्ञकर्मणः ॥ ३९ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे ब्रह्मयज्ञोपाख्याने यज्ञमण्ड पप्राप्तब्राह्मणसत्कारपूर्वकर्त्विगादिस्थानयोजनापूर्वकाध्वरकर्मारंभोनामाशीत्युत्तरशततमोऽध्यायः ॥ १८० ॥"
  }
]
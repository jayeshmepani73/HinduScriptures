[
  {
    "text": "॥ शूद्र उवाच ॥ ॥\nपार्वतीकुपिता देवी कथं देवेन शूलिना ॥\nप्रसादं च गता शप्त्वा यत्कोपात्क्षुभ्यते जगत् ॥ १ ॥\nकथं स भगवान्रुद्रो भार्याशापमवाप ह ॥\nवैकृतं रूपमासाद्य पुनर्दिव्यं वपुः श्रितः ॥ २ ॥\n॥ गालव उवाच ॥ ॥\nदेवा रूपाण्यदृश्यानि कृत्वा देव्या महाभयात्॥\nमनुष्यलोके सकले प्रतिमासु च संस्थिताः ॥ ३ ॥\nतेषामपि प्रसन्ना साऽनुग्रहं समुपाकरोत् ॥\nविष्णुस्तुता महाभागा विश्वमाताऽघनाशिनी ॥ ४ [।\nतेषां बलाच्च पार्वत्याः शापभारेण यन्त्रितः ॥\nतां नित्यमेवानुनयन्नृचे सोवाच शंकरम् ॥ ५ ॥\nएते देवा विश्व पूज्या विश्वस्य च वरप्रदाः ॥\nमत्प्रसादाद्भविष्यंति भक्तितस्तोषिता नरैः ॥ ६ ॥\nत्वामृते मम कर्मेदं कृतं साधुविनिन्दितम् ॥\nवेद्यां विवाह काले च प्रत्यक्षं सर्वसाक्षिकम् ॥ ७ ॥\nयत्सप्तमंडलानां च गमनं च करार्पणम् ॥\nवह्निश्च वरुणः कृष्णो देवताश्च सवल्लभाः ॥ ८ ॥\nचतुर्दिक्ष्वंग संयुक्ता देवब्राह्मणसंयुताः ॥\nएतेषामग्रतो दिब्यं कृत्वा त्वं जनसंसदि ॥ ९ ॥\nप्रमादात्सत्त्वमापन्नो व्यभिचारं कथं कृथाः ॥\nगुरुवोऽपि न सन्मार्गे प्रवर्त्तंते जनौघवत् ॥ ६.२५३.१० ॥\nनिग्राह्याः सर्वलोकेषु प्रबुद्धैः श्रूयते श्रुतौ ॥\nपुत्रेणापि पिता शास्यः शिष्येणापि गुरुः स्वयम् ॥ ११ ॥\nक्षत्रियैर्ब्राह्मणः शास्यो भार्यया च पतिस्तथा ॥\nउन्मार्गगामिनं श्रेष्ठमपि वेदान्तपारगम् ॥ १२ ॥\nनीचैरपि प्रशास्येत श्रुतिराह सनातनी ॥\nसन्मार्ग एव सर्वत्र पूज्यते नापथः क्वचित् ॥ १३ ॥\nयेन स्वकुलजो धर्मस्त्यक्तः स पतितो भवेत् ॥\nमृतश्च नरकं प्राप्य दुःखभारेण युज्यते ॥ ॥ १४ ॥\nधर्मं त्यजति नास्तिक्याज्ज्ञातिभेदमुपागतः ॥\nस निग्राह्यः सर्वलोकैर्मनुधर्मपरायणैः ॥ १५ ॥\nकुलधर्माञ्ज्ञातिधर्मान्देशधर्मान्महेश्वर ॥\nये त्यजंति च तेऽवश्यं कुलाच्च पतिता जनाः ॥ १६ ॥\nअग्नित्यागो व्रतत्यागो वचनत्याग एव च ॥\nधर्मत्यागो नैव कार्यः कुर्वन्पतित एव हि ॥ ॥ १७ ॥\nन पिता न च ते माता न भ्राता स्वजनोऽपि च ॥\nपश्यते तव वार्तां च अस्पृश्यस्त्वमदन्विषम् ॥ १८ ॥\nअस्थिमालाचिताभस्म जटाधारी कुचैलवान् ॥\nचपलो मुक्तमर्यादस्तस्थुं नार्हसि मेऽग्रतः ॥ १९ ॥\nअब्रह्मण्योऽव्रती भिक्षुर्दुष्टात्मा कपटी सदा ॥\nनार्हसि त्वं मम पुरः संभाषयितुमीश्वर ॥ ६.२५३.२० ॥\nएवं सा रुदती देवी बाष्पव्याकुललोचना ॥\nमहादुःखयुतैवासीद्देवेशेऽनुनयत्यपि ॥ २१ ॥\nपुनरेव प्रकुपिता हरं प्रोवाच भामिनी ॥\nतवार्जवं न हृदये काठिन्यं वेद्मि नित्यदा ॥ २२ ॥\nब्राह्मणैस्त्वासुरैरुक्तं तन्मृषा प्रतिभाति मे ॥\nयस्मान्मयि महादुष्टभाव एव कृतस्त्वया ॥ २३ ॥\nब्राह्मणा वंचिता यस्माद्ब्राह्मणैस्त्वं हनिष्यसे ॥\nएवमुक्त्वा भगवती पुनराह न किञ्चन ॥ २४ ॥\nईशः प्रसन्नवदनामुपचारैरथाकरोत् ॥\nशनैर्नीतिमयैर्वाक्यैर्हेतुमद्भिर्महेश्वरः ॥ २५ ॥\nप्रसन्नलोचनां ज्ञात्वा किंचित्प्राह हरस्ततः ॥\nकोपेन कलुषं वक्त्रं पूर्णचन्द्र समप्रभम् ॥ २६ ॥\nकस्मात्त्वं कुरुषे भद्रे युक्तमेव वचो न ते ॥\nसर्वभूतदया कार्या प्राणिनां हि हितेच्छया ॥ २७ ॥\nयद्यपीष्टो हि यस्यार्थो न कार्यं परपीडनम् ॥\nजगत्सर्वं सुतप्रायं तवास्ति वरवर्णिनि ॥ २८ ॥\nजगत्पूज्या त्वमेवैका सर्वरूपधरानघे ॥\nमया यदि कृतं कर्मावद्यं देव हिताय वै ॥ २९ ॥\nतथाप्येवं तव सुतो भविष्यति न संशयः ॥\nअथवा मम सर्वेभ्यः प्राणेभ्योऽपि गरीयसी ॥ ६.२५३.३० ॥\nयदिच्छसि तथा कुर्यां तथा तव मनोरथान्॥\nप्रसन्नवदना भूत्वा कथयस्व वरानने ॥ ३१ ॥\nइत्युक्ता सा भगवती पुनराह महेश्वरम् ॥\nचातुर्मास्ये च संप्राप्ते महाव्रत धरो यदि ॥ ३२ ॥\nदेवतानां च प्रत्यक्षं तांडवं नर्तसे यदि ॥\nपारयित्वा व्रतं सम्यग्ब्रह्मचर्यं महेश्वर ॥ ३३ [।\nमत्प्रीत्यै यदि देहार्थं वैष्णवं च प्रयच्छसि ॥\nशापस्यानुग्रहं कुर्यां प्रसववदना सती ॥ ३४ ॥\nनान्यथा मम चित्तं त्वां विश्वासमनुगच्छति ॥\nतच्छ्रुत्वा भगवांस्तुष्टस्तथेति प्रत्युवाच ताम् ॥ ३५ ॥\nसापि हृष्टा भगवती शापस्यानुग्रहे वृता ॥ ३६ ॥\nइदं पुराणं मनुजः शृणोति श्रद्धायुक्तो भेदबुद्ध्या दृढत्वम् ॥\nतस्या वश्यं जीवितं सर्वसिद्धं मर्त्याः सत्यात्तच्छ्रयत्वं प्रयांति ॥ ३७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये शंकरकृतपार्वत्यनुनयो नाम त्रिपंचाशदुत्तरद्विशततमोऽध्यायः ॥ ॥ २५३ ॥"
  }
]
[
  {
    "text": "एवं तस्य नरेन्द्रस्य व्याघ्ररूपस्य कानने ॥\nजगाम सुमहान्कालो निघ्नतो विविधान्द्विज ॥ १ ॥\nकस्यचित्त्वथ कालस्य तस्मिन्देशे द्विजोत्तमाः ॥\nआ यातं गोकुलं रम्यं गोपगोपीसमाकुलम् ॥ २ ॥\nतत्रास्ति नन्दिनीनाम धेनुः पीनपयोधरा ॥\nविस्तीर्णजघनाभोगा हंसवर्णा घटस्रवा ॥ ३ ॥\nअथ सा निजयूथस्य सदाग्रे तृणवांछया ॥\nभ्रममाणा निकुञ्जांते लिंगं देवस्य शूलिनः ॥ ४ ॥\nअपश्यत्तेजसा युक्तं स्वयमेव व्यवस्थितम् ॥\nद्वादशार्कप्रतीकाशं चित्ताह्लादकरं परम् ॥ ५ ॥\nततस्तस्योपरि स्थित्वा सुस्राव सुमहत्पयः ॥\nश्रद्धया परया युक्ता तस्य स्नानकृते द्विजाः ॥ ६ ॥\nएवं तां स्नपनं तस्य सदा लिंगस्य कुर्वतीम् ॥\nन जानाति जनः कश्चिद्वने वृक्षसमाकुले ॥ ७ ॥\nअन्यस्मिन्दिवसे तत्र स्थाने व्याघ्रः समागतः ॥\nतीक्ष्णदंष्ट्रो महाकायः सर्वजन्तुभयावहः ॥ ८ ॥\nअथ सा तत्र आयाता पतिता दृष्टिगोचरे ॥\nनन्दिनी द्वीपिनस्तस्य दैवयोगाद्द्विजोत्तमाः ॥ ९ ॥\nततः सा गोकुले बद्धं स्मृत्वा स्वं लघुवत्सकम् ॥\nअतृणादं पयोवृत्तिं करुणं पर्यदेवयत् ॥ ६.५०.१० ॥\nअद्यैकाहं च संप्राप्ता कानने जनवर्जिते ॥\nपुत्रं बालं परित्यज्य गोपैर्गोष्ठे नियंत्रितम् ॥ ११ ॥\nयेन सत्येन भक्त्याद्य स्नपनायाहमागता ॥\nशिवस्य तेन सत्येन भूयान्मे सुतसंगमः ॥ १२ ॥\nएवं सा करुणं यावन्नन्दिनी विलपत्यलम्॥\nतावद्व्याघ्रः स्मितं कृत्वा प्रोवाच परुषाक्षरम् ॥ १३ ॥\n॥ व्याघ्र उवाच ॥ ॥\nप्रलापान्किं मुधा धेनो करोषि वशगा मम ॥\nतस्मादिष्टतमं देवं स्मर स्वर्गकृते शुभे ॥ १४ ॥\n॥ धेनुरुवाच ॥ ॥\nनाहमात्मकृते व्याघ्र विलपामि सुदुः खिता ॥\nशिवार्चनकृते मृत्युर्मम जातः शुभावहः ॥ १५ ॥\nवत्सो मे गोकुले बद्धः स्मरमाणो ममागमम् ॥\nसन्तिष्ठते पयोवृत्तिः कथं स्यात्स मया विना ॥ १६ ॥\nएतस्मात्कारणाद्व्याघ्र विलपामि सुदुःखिता ॥\nन चात्मजीवनार्थाय सत्येनात्मानमालभे ॥ १७ ॥\nतस्मान्मुंच महाव्याघ्र मां सद्यः सुतवत्सलाम् ॥\nसखीजनस्य तं दत्त्वा समागच्छामि तेंतिकम् ॥ १८ ॥\n॥ व्याघ्र उवाच ॥ ॥\nकथं मृत्युमुखं प्राप्य निष्क्रम्य च कथञ्चन ॥\nभूयस्तत्रैव निर्यासि तस्मात्त्वां भक्षयाम्यहम् ॥ १९ ॥\n॥ नन्दिन्युवाच ॥ ॥\nशपथैरागमिष्यामि यैः पुनर्व्याघ्र तेंऽतिकम् ॥\nतानाकर्णय मे वक्त्रात्ततो युक्तं समाचर ॥ ६.५०.२० ॥\nयत्पापं ब्रह्महत्यायां मातापित्रोश्च वंचने ॥\nतेन पापेन लिप्येहं नागच्छामि पुनर्यदि ॥ २१ ॥\nविवस्त्रं स्नानसक्तानां दिवामैथुनगामिनाम् ॥\nयत्पापं तेन लिप्येऽहं नागच्छामि पुनर्यदि ॥ २२ ॥\nरजस्वलानुसक्तानां यत्पापं नग्नशायिनाम् ॥\nतेन पापेन लिप्येऽहं नागच्छामि पुनर्यदि ॥ २३ ॥\nविश्वासघातकानां च कृतघ्नानां च यद्भवेत् ॥\nतेन पापेन लिप्येऽहं नागच्छामि पुनर्यदि ॥ ॥ २४ ॥\nगोकन्याब्राह्मणानां च दूषकानां च यद्भवेत् ॥\nतेन पापेन लिप्येऽहं नागच्छामि पुनर्यदि ॥ २५ ॥\nवृथापाकप्रकर्तृणां वृथामांसाशिनां च यत् ॥\nतेन पापेन लिप्येऽहं नागच्छामि पुनर्यदि ॥ २६ ॥\nव्रतभंगप्रकर्तृणामनृतौ गामिनां च यत् ॥\nतेन पापेन लिप्येऽहं नागच्छामि पुनर्यदि ॥ ॥ २७ ॥\nपैशुन्यसूचकानां च यत्पापं शस्त्रकर्मणाम्॥\nतेन पापेन लिप्येऽहं नागच्छामि पुनर्यदि ॥ २८ ॥\nइति श्रीस्कान्दे महापुराण एकाशीति साहरस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये कलशेश्वरमाहात्म्ये गोव्याघ्रसंवादवर्णनंनाम पञ्चाशत्तमोऽध्यायः॥ ५० ॥छ॥"
  }
]
[
  {
    "text": "॥ सूत उवाच ॥ ॥\nएवं स निश्चयं कृत्वा पार्थिवो द्विजसत्तमाः ॥\nनात्यजत्तां तथोक्तोऽपि दैवज्ञैर्विषकन्यकाम् ॥\nदीयमानामपि प्रीत्या न च गृह्णाति भूभुजा ॥ १ ॥\nशर्मणष्ठीवनं यस्मात्तया स्वपितुराहितम् ॥\nशर्मिष्ठेति सुविख्याता ततः सा ह्यभवद्भुवि ॥ २ ॥\nएतस्मिन्नंतरे तस्य शत्रवः पृथिवीपतेः ॥\nसर्वतः पीडयामास राष्ट्रं क्रोधसमन्विताः। ॥३॥\nअथा सौ पार्थिवः क्रुद्धः स्वसैन्यपरिवारितः ॥\nयुद्धाय निर्ययौ स्थानान्मृत्युं कृत्वा निवर्तने ॥४॥\nततः संप्राप्य ताञ्छत्रूंश्चकार स महाहवम् ॥\nचतुरंगेन सैन्येन यमराष्ट्रविवर्धनम् ॥ ५॥\nततश्च दशमे प्राप्ते शत्रुभिः स महीपतिः ॥\nनिहतो दिवसे सर्वैर्वेष्टयित्वा समन्ततः ॥ ६ ॥\nततस्तस्य नरेन्द्रस्य हतशेषाश्च ये नराः ॥\nभयार्तास्ते द्रुतं जग्मुः स्वपुरं प्रति दुःखिताः ॥ ७ ॥\nतेपि शत्रुगणाः सर्वे संप्रहृष्टा जिगीषवः ॥\nतत्पुरं वेष्टयामासुस्तत्पुत्रोच्छेदनाय वै ॥ ८ ॥\nएतस्मिन्नंतरे पौराः सर्वे शोकपरायणाः ॥\nजगर्हुः परुषैर्वाक्यैर्दुष्टां तां विषकन्यकाम् ॥९॥\nअस्या दोषेण पापाया मृतश्च स महीपतिः॥\nतथा राष्ट्रस्य विध्वंसे भविष्यति पुरः क्षयः ॥ ६.६२.१० ॥\nउक्तः स नृपतिः पूर्वं ब्राह्मणैर्ज्ञानिभिस्तदा ॥\nत्यजैनां बहुदोषाढ्यां निन्दितां विषकन्यकाम् ॥॥॥\nन तेन तत्कृतं वाक्यमपि तेषां हितैषिणाम् ॥\nस्नेहपाशनिबद्धेन दयाढ्येन महात्मना॥।२॥\nतस्मादद्यापि पापैषा वध्यतामाशु कन्यका ॥\nनिर्यास्यतां पुरादस्माद्यावन्न स्यात्पुरक्षयः ॥ १३ ॥\n॥ सूत उवाच ॥ ॥\nसापि श्रुत्वा जनोक्तांस्तानपवादान्पृथग्विधान् ॥\nवैराग्यं परमं गत्वा निंदां चक्रे तथात्मनः ॥ १४ ॥\nततो रात्रौ विनिष्क्रम्य भयशोकसमन्विता ॥\nप्रतस्थेऽरण्यमासाद्य मरणे कृतनिश्चया ॥।५॥\nअथ दृष्टं तया क्षेत्रं हाटकेश्वरजं महत् ॥\nतपस्विभिः समाकीर्णं चित्ताह्लादकरं परम् ॥ १६ ॥\nअथ तस्याः स्मृतिर्जाता पूर्वजन्मसमुद्भवा ॥\nचंडालत्वे मया पूर्वं गौरेका वितृषीकृता ॥ १७ ॥\nतत्प्रभावादहं जाता सुपुण्ये नृपमंदिरे ॥\nक्षेत्रस्यास्य प्रभावेन तस्मादत्रैव मे स्थितिः ॥ १८ ॥\nसूत उवाच ॥ ॥\nअन्यदेहांतरे ह्यासीच्चंडाली सा विगर्हिता ॥\nबहुप्रसूतिसंयुक्ता दरिद्रेण कदर्थिता ॥ १९ ॥\nअथ सा भ्रममाणाऽत्र क्षेत्रे प्राप्ता तृषार्दिता ॥\nमध्यंदिनगतेसूर्ये ज्येष्ठमासे सुदारुणे ॥ ६.६२.२० ॥\nअथापश्यत्स्तोकजलां सा तत्र लघुकूपिकाम् ॥\nतृषार्तां कपिलां गां वर्तमानां तदां तिके ॥ २१ ॥\nततो दयां समाश्रित्य त्यक्त्वा स्नेहं सुतोद्भवम् ॥\nआत्मनश्च तथा प्राणान्गां वितृष्णामथाकरोत् ॥ २२ ॥\nजलाभावे तथा सा च समस्तैर्बालकैः सह ॥\nवैवस्वतगृहं प्राप्ता गोभक्तिधृतमानसा ॥ २३ ॥\nततो नृपगृहे जाता तत्प्रभावाद्द्विजोत्तमाः ॥\nपूर्वकर्मविपाकेन संजाता विष कन्यका ॥ २४ ॥\n॥ ऋषय ऊचुः ॥ ॥\nकेन कर्मविपाकेन संजाता विषकन्यका ॥\nस्वकुलोच्छेदनकरी सर्वं सूत ब्रवीहि नः ॥ २५ ॥\n॥ सूत उवाच ॥ ॥\nचंडालत्वे तया विप्रा वर्तंत्या भ्रममाणया ॥\nदेवतायतने दृष्टा गौरी हेममयी शुभा ॥ २६ ॥\nततस्तां विजने प्राप्य गत्वा देशांतरं मुदा॥\nयावत्करोति खंडानि विक्रयार्थं सुनिंदिता ॥\nतावदन्वेषमाणास्तां संप्राप्ता नृपसेवकाः ॥२७॥\nअथ ते तां समालोक्य भर्त्सयित्वा मुहुर्मुहुः॥\nसंताड्य लकुटाघातैर्लोष्टघातैश्च मुष्टिभिः ॥ २८ ॥\nततः सुवर्णमादाय त्यक्त्वा तां रुधिरप्लुताम् ॥\nअवध्यैषेति संचिंत्य स्वपुरं प्रति ते गताः ॥२९॥\nयत्तया पार्वती स्पृष्टा ततो वै खण्डशः कृता ॥\nतेन कर्मविपाकेन संजाता विषकन्यका ॥ ६.६२.३० ॥\nततः संस्मृतिमासाद्य पूर्वजन्मसमुद्भवाम् ॥\nमाहात्म्यं जलदानस्य गोपीतस्य विचार्य च ॥\nचकार कूपिकास्थाने तडागं विमलोदकम् ॥३॥।\nसमुद्रप्रतिमं चारु पद्मिनीखंडमंडितम् ॥\nमत्स्यकच्छपसंकीर्णं शिशुमारविराजितम् ॥ ३२ ॥\nसेवितं बहुभिर्हंसैर्बकैश्चक्रैः समंततः ॥\nअगाधसलिलं पुण्यं सेवितं जलजंतुभिः ॥ ३३ ॥\nप्रासादं तत्समीपस्थं साधु दृष्टिमनोहरम् ॥\nकारयित्वातिसंभक्त्या कैलासशिखरोपमम् ॥ ३४ ॥\nततस्तत्र तपस्तेपे गौरीं संस्थाप्य भक्तितः॥\nतदग्रे व्रतमास्थाय यथोक्तं शास्त्र संभवम्॥ ३५ ॥\nप्रातः स्नात्वा तु हेमंते गौरीं संपूज्य भक्तितः॥\nबलिपूजोपहारैश्च विप्रदानादिभिस्तथा ॥ ३६ ॥\nततश्च शिशिरे प्राप्ते सायं प्रातः समाहिता ॥\nएकांतरोपवासैः सा स्नानं चक्रे नृपात्मजा ॥ ३७ ॥\nवसंते नृत्यगीतैश्च तोषयामास पार्वतीम् ॥\nषष्ठकालाशना साध्वी सस्यदानपरा यणा ॥ ३८ ॥\nपञ्चाग्निसाधका ग्रीष्मे फलाहारं तपस्विनी ॥\nचकार श्रद्धयोपेता वृकभूमिपतेः सुता ॥ ३९ ॥\nवर्षासु च जलाहारा भूत्वा सा विष कन्यका ॥\nआकाशे शयनं चक्रे परित्यक्तकुटीरका ॥ ६.६२.४० ॥\nवायुभक्षा सती चाऽथ साऽनयच्छरदं ततः ॥\nकृतजप्यपरा नित्यं पार्वतीगतमानसा ॥४॥।\nएवमाराधयंत्याश्च तस्या देवीं गिरेः सुताम् ॥\nजगाम सुमहान्कालो न लेभे फलमीहितम् ॥४२॥\nमुखं वलिभिराक्रान्तं पलितैरंकितं शिरः॥\nकन्याभावेपि वर्तंत्या न च तुष्टा हरप्रिया ॥ ४३ ॥\nकस्यचित्त्वथ कालस्य तत्परीक्षार्थमेव सा ॥\nशक्राणीरूपमास्थाय ततः सन्दर्शनं गता ॥४४॥\nसुधावदातं सूर्याभं कैलासशिखरोपमम् ॥\nसुप्रलंबकरं मत्तं चतुर्दंतं महागजम् ॥ ४५ ॥\nसमास्थाय वृता स्त्रीभिर्देवानां सर्वतो दिशम् ॥\nदधती मुकुटं मूर्ध्नि हारकेयूरभूषिता ॥ ४६ ॥\nपांडुरेणातपत्रेण ध्रियमाणेन मूर्धनि ॥\nसेव्यमानाऽप्सरोभिश्च स्तूयमाना च किन्नरैः ॥ ४७ ॥\nगन्धर्वैर्गीयमानासीत्ततः प्रोवाच सादरम् ॥\nवरं यच्छामि ते पुत्रि प्रार्थयस्व यथेप्सितम् ॥ ४८ ॥\nअनेन तपसा तुष्टा पुष्कलेन तवाधुना ॥\nअहं भार्या सुरेन्द्रस्य शचीति परिकीर्तिता ॥\nत्रैलोक्येऽपि स्वयं प्राप्ता दयां कृत्वा तवोपरि ॥ ४९ ॥\nत्वया महत्तपस्तप्तं ध्यायंत्या हरवल्लभाम् ॥\nतपसा तुष्टिमायाता भवानी न सुनिष्ठुरा ॥ ६.६२.५० ॥\n॥ सूत उवाच ॥ ॥\nसा तस्या वचनं श्रुत्वा शक्राण्या विषकन्यका ॥\nनमस्कृत्वाऽथ तामूचे कृतांजलिपुटा स्थिता ॥ ५१ ॥\n॥ विषकन्योवाच ॥ ॥\nनाहं त्वत्तो वरं देवि प्रार्थयामि कथञ्चन ॥\nतथान्यासामपींद्राणि देवतानामसंशयम्॥ ५२ ॥\nअप्यहं नरकं रौद्रं प्रगच्छामींद्रवल्लभे ॥\nहरकांता समादेशान्न स्वर्गेऽपि तवाज्ञया ॥ ५३ ॥\nअनादिमध्यपर्य्यन्ता ज्ञानैश्वर्यसम न्विता ॥\nया देवी पूज्यते देवैर्वरं तस्या वृणोम्यहम्॥ ५४ ॥\nयामाराधयते विष्णुर्ब्रह्मा रुद्रश्च वासवः ॥\nवांछितार्थं सदा देवीं वरं तस्या वृणो म्यहम् ॥ ५५ ॥\nयया व्याप्तमिदं सर्वं त्रैलोक्यं सचराचरम् ॥\nस्त्रीरूपैर्विविधैर्देव्या वरं तस्या वृणोम्यहम् ॥ ५६ ॥\n॥ श्रीदेव्युवाच ॥ ॥\nअहं भार्या सुरेन्द्रस्य प्राणेभ्योऽपि गरीयसी ॥\nममाज्ञां पालयन्ति स्म देवदानवपन्नगाः ॥ ५७ ॥\nकिंनरा गुह्का यक्षाः किं पुनर्मर्त्यधर्मिणः ॥\nतस्मात्त्वं किं न गृह्णासि वरं मत्तः कुतापसि ॥ ५८ ॥\nतन्नूनं वज्रघातेन चूर्णयिष्यामि ते शिरः ॥\nतस्यास्तद्वचनं श्रुत्वा तापस्यथ ततो द्विजाः ॥ ५९ ॥\nधैर्यमालंब्य तां प्राह भूय एव सुरेश्वरीम् ॥\nस्वामिनी त्वं हि देवानां सत्यमेतदसंशयम् ॥ ६.६२.६० ॥\nयस्याः प्राप्तं त्वयैश्वर्यं परा तां तोषयाम्यहम् ॥\nस्वल्पमप्यपराधं ते न करोमि सुरेश्वरि ॥ ६१ ॥\nतथापि वधयोग्यां मां मन्यसे विक्षिपायुधम् ॥\nअन्यच्चापि वचो मह्यं शक्राणि शृणु सादरम् ॥ ॥ ६२ ॥\nतच्छुत्वा कुरु यच्छ्रेयो विचिन्त्य मनसा ततः ॥\nन त्वं न ते पतिः शक्रो न चान्येपि सुरासुराः ॥\nमां निषूदयितुं शक्ताः पार्वत्यां शरणं गताम् ॥ ६३ ॥\nतस्माद्द्रुतं दिवं गच्छ मा त्वं कोपं वृथा कुरु ॥\nसन्मार्गे वर्तमानायां मम सर्वसुरेश्वरि ॥ ६४ ॥\n॥ सूत उवाच ॥ ॥\nएवं सा तां शचीमुक्त्वा दुःखिता विषकन्यका ॥\nचिन्तयामास तदिदं मरणे कृतनिश्चया ॥ ६५ ॥\nन प्रसीदति मे देवी यस्मात्पर्वतनंदिनी ॥\nतस्मान्मां यदि शक्राणी नैषा व्यापादयिष्यति ॥ ६६ ॥\nतन्नूनं ज्वलनं दीप्तं सेवयिष्यामि सत्वरम् ॥\nअथापश्यत्क्षणेनैव तं चैरावणवारणम् ॥ ६७ ॥\nदुग्धकुंदेन्दुसंकाशं संजातं सहसा वृषम् ॥\nतस्योपरि स्थितां देवीं शंभुना सह पार्वतीम् ॥ ६८ ॥\nचतुर्भुजां प्रसन्नास्यां दिव्यरूपसमन्विताम् ॥\nशुक्लमाल्यांबरधरां चन्द्रार्धकृतमस्तकाम् ॥ ६९ ॥\nततः सम्यक्समालोक्य ज्ञात्वा तां पर्वतात्मजाम् ॥\nविषकन्या स्तुतिं चक्रे प्रणिपत्य मुहुर्मुहुः ॥ ६.६२.७० ॥\nनमस्ते देवदेवेशि नमस्ते सर्ववासिनि ॥\nसर्वकामप्रदे सत्ये जरामरणवर्जिते ॥ ७१ ॥\nशक्रादयोऽपि देवास्ते परमार्थेन नो विदुः ॥\nस्वरूपवर्णनं कर्तुं किं पुनर्देवि मानुषी ॥ ७२ ॥\nयस्याः सर्वं महीव्योमजलाग्निपवनात्मकम् ॥\nब्रह्मांडमंगसंभूतं सदेवासुरमानुषम् ॥ ७३ ॥\nन तस्या जन्मनि ब्रह्मा न नाशाय महेश्वरः ॥\nपालनाय न गोविंदस्तां त्वां स्तोष्याम्यहं कथम्॥७४॥\nतथाष्टगुणमैश्वर्यं यस्याः स्वाभाविकं परम् ॥\nनिरस्तातिशयं लोके स्पृहणीयतमं सदा ॥ ७५ ॥\nयस्या रूपाण्यनेकानि सम्यग्ध्यानपरायणाः ॥\nध्यायंति मुनयो भक्त्या प्राप्नुवंति च वांछितम् ॥ ७६ ॥\nहृदि संकल्प्य यद्रूपं ध्यानेनार्चंति योगिनः ॥\nसम्यग्भावात्मकैः पुष्पैर्मोक्षाय कृत निश्चयाः ॥ ७७ ॥\nतां देवीं मानुषी भूत्वा कथं स्तौमि महेश्वरीम् ॥ ७८ ॥\n॥ देव्युवाच ॥ ॥\nपरितुष्टास्मि ते पुत्रि वरं प्रार्थय सुव्रते ॥\nअसंदिग्धं प्रदास्यामि यत्ते हृदि सदा स्थितम् ॥ ७९ ॥\n॥ विषकन्योवाच ॥ ॥\nभर्तुरर्थे मया देवि कृतोऽयं तपउद्यमः ॥\nतत्किं तेन करिष्यामि सांप्रतं जरयावृता ॥ ६.६२.८० ॥\nतस्मादत्राऽऽश्रमे साकं त्वया स्थेयं सदैव तु ॥\nहिताय सर्वनारीणां वचनान्मम पार्वति ॥ ८१ ॥ ॥\n॥ श्रीदेव्युवाच ॥ ॥\nअद्यप्रभृत्यहं भद्रे श्रेष्ठेऽस्मिन्नाश्रमे शुभे ॥\nस्वमाश्रमं करिष्यामि यत्ते हृदि समाश्रितम् ॥ ८२ ॥\nमाघशुक्लतृतीयायां या ऽत्र स्नानं करिष्यति ॥\nनारी सा मत्प्रसादेन लप्स्यते वांछितं फलम् ॥ ८३ ॥\nअपि कृत्वा महापापं नारी वा पुरुषोऽथवा ॥\nयत्र स्नात्वा प्रसादान्मे विपाप्मा संभविष्यति ॥ ८४ ॥\nअत्र ये फलदानं च प्रकरिष्यंति मानवाः ॥\nसफलाः सकलास्तेषामाशाः स्युर्नात्र संशयः ॥ ८५ ॥\nअपि हत्वा स्त्रियं मर्त्यो योऽत्र स्नानं करिष्यति॥\nमाघशुक्लतृतीयायां विपाप्मा स भविष्यति ॥ ८६ ॥\nया तत्र कन्यका भद्रे स्नानं भक्त्या करि ष्यति ॥\nतस्मिन्दिने पतिश्रेष्ठं लप्स्यते नात्र संशयः ॥ ८७ ॥\n॥सूत उवाच ॥ ॥\nएवमुक्त्वा ततो गौरी तां च पस्पर्श पाणिना ॥\nततश्च तत्क्षणाज्जाता दिव्यरूपवपुर्द्धरा ॥ ८८ ॥\nवृद्धत्वेन परित्यक्ता दिव्यमाल्यानुलेपना ॥\nपीनोन्नतकुचाभोगा प्रमत्तगजगामिनी ॥ ८९ ॥\nततस्तां सा समादाय विधाय निजकिंकरीम् ॥\nकैलासं पर्वतश्रेष्ठं जगाम हरसंयुता ॥ ६.६२.९० ॥\nततःप्रभृति तत्तीर्थं शर्मिष्ठातीर्थमुच्यते ॥\nप्रख्यातं त्रिषु लोकेषु सर्वपातकनाशनम् ॥ ९१ ॥\nतस्मात्सर्वप्रयत्नेन तत्र स्नानं समाचरेत् ॥\nमाघशुक्लतृतीयायां यथावद्द्विजसत्तमाः ॥ ९२ ॥\nएतत्पवित्रमायुष्यं सर्व पातकनाशनम् ॥\nस्त्रीतीर्थसंभवं नॄणां माहात्म्यं यन्मयोदितम् ॥ ९३ ॥\nयश्चैतत्प्रातरुत्थाय सदा पठति मानवः ॥\nस सर्वाँल्लभते कामान्मनसा वांछितान्सदा ॥९४॥\nतथा पर्वणि संप्राप्ते यश्चैतत्पठते नरः ॥\nशृणोति चाशु भक्त्या यः स याति शिवमंदिरम्॥९५॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये शर्मिष्ठातीर्थमाहात्म्यवर्णनंनाम द्विषष्टितमोऽध्यायः ॥ ६२ ॥"
  }
]
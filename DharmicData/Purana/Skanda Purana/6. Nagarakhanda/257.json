[
  {
    "text": "॥ पार्वत्युवाच ॥ ॥\nद्वादशाक्षरमाहात्म्यं मम विस्तरतो वद ॥\nयथावर्णं यत्फलं च यथा च क्रियते मया ॥ १ ॥\n॥ श्रीमहादेव उवाच ॥ ॥\nद्विजातीनां सहोंकारसहितो द्वादशाक्षरः ॥\nस्त्रीशूद्राणां नमस्कारपूर्वकः समुदाहृतः ॥ २ ॥\nप्रकृतीनां रामनाम संमतो वा षडक्षरः ॥\nसोऽपि प्रणवहीनः स्यात्पुराणस्मृतिनिर्णयः ॥ ३ ॥\nक्रमोऽयं सर्ववर्णानां प्रकृतीनां सदैव हि ॥\nक्रमेण रहितो यस्तु करोति मनुजो जपम् ॥\nतस्य प्रकुप्यति विभुर्नरकादिप्रदायकः ॥ ४ ॥\n॥ पार्वत्युवाच ॥ ॥\nमया त्रिमात्रया स्वामिन्सेव्यते जगदीश्वरः ॥\nरूपमस्य कथं जाने वचसामप्यगोचरम् ॥ ५ ॥\n॥ ईश्वर उवाच । ॥\nप्रणवस्याधिकारो न तवास्ति वरवर्णिनि ॥\nनमो भगवते वासुदेवायेति जपः सदा ॥ ६ ॥\n॥ पार्वत्युवाच ॥ ॥\nयदि सप्रणवं दद्याद्द्वादशाक्षरचिंतनम ॥\nप्रणवे नाधिकारो मे कथं भवति धूर्जटे । ७ ॥ ॥\n॥ ईश्वर उवाच ॥ ॥\nप्रणवः सर्वदेवानामादिरेष प्रकीर्तितः ॥\nब्रह्मा विष्णुः शिवश्चैव वसंति दयितायुताः ॥ ८ ॥\nतत्र सर्वाणि भूतानि सर्व तीर्थानि भागशः ॥\nतिष्ठंति सर्वतीर्थानि कैवल्यं ब्रह्म एव यः ॥९॥\nतस्य योग्या तदा देवि भविष्यसि यदा तपः ॥\nचातुर्मास्ये हरिप्रीत्यै करिष्यसि शुभानने ॥ ६.२५७.१० ॥\nतपसा प्राप्यते कामस्तपसा च महत्फलम् ॥\nतपसा जायते सर्वं तत्तपः सुलभं नरैः ॥ ११ ॥\nयशः सौभाग्यमतुलं क्षमासत्यादयो गुणाः ॥\nसुलभं तपसा नित्यं तपश्चर्त्तुं न शक्यते ॥ १२ ॥\nयदा हि तपसो वृद्धिस्तदा भक्तिर्हरौ भवेत् ॥\nतदा हि तपसो हानिर्यदा भक्तिं विना कृतम् ॥ १३ ॥\nतावत्तपांसि गर्जंति देहेऽस्मिन्सततं नृणाम् ॥\nयदा विष्णुं स्मरेन्नित्यं जिह्वाग्रं पावनं भवेत् ॥ १४ ॥\nयथा प्रदीपे ज्वलिते प्रणश्यति महत्तमः ॥\nतथा हरेः कथायां च याति पापमनेकधा ॥ १५।।\nतस्मात्पार्वति यत्नेन हरौ सुप्ते तपः कुरु ॥\nचातुर्मास्येऽथ संप्राप्ते प्रणवेन समन्वितम् ॥ १६ ॥\nविशुद्धहृदया भूत्वा मन्त्रराजमिमं जप। ॥\nस एव भगवांस्तुष्टो द्वादशाक्षरसंयुतम् ॥ १७ ॥\nप्रदास्यति परं ज्ञानं ब्रह्मरूपमखण्डितम् ।\nब्रह्मकल्पांतकोटीषु जप त्वं द्वादशाक्षरम् ॥ १८ ॥\nमन्त्रराजं सप्रणवं ध्यायेत्सोऽपि न पश्यति ॥\nइत्युक्ता सा तपोनिष्ठा तपश्चरितुमागता ॥ १९ ॥\nहिमाचलस्य शिखरे चातुर्मास्ये समागते ॥\nब्रह्मचर्यव्रतपरा वसनत्रयसंयुता ॥ ६.२५७.२० ॥\nप्रातर्मध्येऽपराह्ने च ध्यायन्ती हरिशंकरम् ॥\nवपुर्यथा पुरा कृष्टं पूजने शंकरस्य च ॥ २१ ॥\nसखीजन समायुक्ता पितुः शृंगे मनोहरे ॥\nअतपत्सा विशालाक्षी क्षमादिगुणसंयुता ॥ २२ ॥\n॥ गालव उवाच ॥ ॥\nया हि योगीश्वरध्येया या वन्द्या विश्ववन्दिता ॥\nजननी या च विश्वस्य साऽपि कामात्तपोगता ॥ २३ ॥\nया हि प्रकृतिसद्रूपा तडित्कोटिसमप्रभा ॥\nविरजा या स्वयं वन्द्या गुणातीताचरत्तपः ॥ २४ ॥\nपृथ्व्यंबु तेजो वायुश्च गगनं यन्मयं विदुः ॥\nमूलप्रकृतिरूपा या सा चकारोत्तम तपः ॥ २५ ॥\nया स्थावरं जंगममाशु विश्वं व्याप्य स्थिता या प्रकृतेः पुरापि ॥\nस्पृहादिरूपेण च तृप्तिदात्री देवे प्रसुप्ते तपसाऽऽप शुद्धिम् ॥ २६ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये द्वादशाक्षरनाममहिमपूर्वकपार्वतीतपोवर्णनं नाम सप्तपंचाशदुत्तरशततमोऽध्यायः ।। २५७ ॥"
  }
]
[
  {
    "text": "॥ सूत उवाच ॥ ॥\nयत्पूर्वापरसीमान्तं तन्मया संप्रकीर्तितम् ॥\nदक्षिणोत्तरसंभूतं तद्वो वक्ष्यामि सांप्रतम् ॥ १ ॥\nअस्ति भूभितले ख्याता मधुराख्या महापुरी ॥\nनानाविप्रसमाकीर्णा यमुनातटसंश्रया ॥ २ ॥\nतस्यामासीद्द्विजश्रेष्ठो गोकर्ण इति विश्रुतः ॥\nवेदाध्ययनसंपन्नः सर्वशास्त्रविचक्षणः ॥ ३ ॥\nअथापरोऽस्ति तन्नामा तत्र विप्रो वयोऽन्वितः ॥\nसोऽपि च ब्राह्मणः श्रेष्ठः सर्वविद्यासु पारगः ॥ ४ ॥\nकस्यचित्त्वथकालस्य यमः प्राह स्वकिंकरम् ॥\nऊर्ध्वकेशं सुरक्ताक्षं कृष्णदन्तं भयानकम् ॥ ५ ॥\nअद्य गच्छ द्रुतं दूत मथुराख्यां महापुरीम् ॥\nआनयस्व द्विजश्रेष्ठं तस्यां गोकर्णसंज्ञकम् ॥ ६ ॥\nतस्यायुषः क्षयो जातो मध्याह्नेऽद्यतने दिने ॥\nत्याज्योऽन्योऽस्ति च तत्रैव चिरायुस्तादृशो द्विजः ॥ .७ ॥\n॥ सूत उवाच ॥ ॥\nअथ दूतो द्रुतं गत्वा तां पुरीं यमशासनात् ॥\nविभ्रमादानयामास गोकर्णं च चिरायुषम्॥ ८ ॥\nततः कोपपरीतात्मा यमः प्रोवाच किंकरम् ॥\nदीर्घायुरेष आनीतो धिक्पाप किमिदं कृतम् ॥९॥\nतस्मात्प्रापय तत्रैव यावदस्य च बन्धुभिः ॥\nनो गात्रं दह्यते शोकात्सुसमिद्धेन वह्निना ॥ ६.२६.१० ॥\n॥ ॥ ब्राह्मण उवाच ॥ ॥\nनाहं तत्र गमिष्यामि दिष्ट्या प्राप्तोस्मि तेंऽतिकम्॥\nवांछमानः सदा मृत्युं दारिद्र्येण कदर्थितः ॥ ११ ॥\n॥ यम उवाच ॥ ॥\nनिमिषेणापि नो मर्त्यमानयामि महीतलात् ॥\nआयुःशेषेण विप्रेन्द्र पूर्णेनाथ त्यजामि न॥ १२ ॥\nतत एव हि मे नाम धर्मराज इति स्मृतम्॥\nसमत्वात्सर्वजंतूनां पक्षपातविवर्जनात् ॥ १३ ॥\nतस्माद्गच्छ गृहं विप्र यावद्गात्रं न दह्यते ॥\nबंधुभिस्तव शोकार्तैर्नाधुना तत्र ते स्थितिः ॥ १४ ॥\nप्रार्थयस्व मनोऽभीष्टं वरं ब्राह्मणसत्तम ॥\nन वृथा दर्शनं मे स्यात्कथंचिदपि देहिनाम् ॥ १५ ॥\n॥ ब्राह्मण उवाच ॥ ॥\nअवश्यं यदि गंतव्यं मया देव गृहं पुनः ॥\nतन्ममाचक्ष्व पृच्छामि वरश्चैष भवेन्मम ॥ १६ ॥\nएते ये नरका रौद्राः सेविताः पापकर्मभिः ॥\nदृश्यंते वद कः केन कर्मणा सेव्यते जनैः ॥ १७ ॥\n॥ यम उवाच ॥ ॥\nअसंख्या नरका विप्र यथा प्राणिगणाः क्षितौ ॥\nकृत्स्नशः कथितुं शक्या नैववर्षशतैरपि ॥ १८ ॥\nकीर्तयिष्यामि तेषां ते प्राधान्येन द्विजोत्तम ॥\nएकविंशतिसंख्या ये पापिलोककृते कृताः ॥ १९ ॥\nआद्योऽयं रौरवो नाम नरको द्विजसत्तम ॥\nप्रतप्ततैलकुंभेषु पच्यंते यत्र जंतवः ॥ ६.२६.२० ॥\nहा मातस्तात पुत्रेति प्रकुर्वंति सुदारुणम्॥\nपरपाकरताः क्षुद्राः परद्रव्या पहारकाः ॥ २१ ॥\nद्वितीय एष विप्रेंद्र महारौरवसंज्ञितः ॥\nकृतघ्नैः सेव्यते नित्यं तथा च गुरुतल्पगैः॥२२ ॥\nरोरूयमाणैर्दाहार्तैः पच्यमानै र्हविर्भुजा ॥\nखंडशः क्रियमाणैश्च तीक्ष्णशस्त्रैरनेकधा ॥ २३ ॥\nतृतीयोंऽधतमोनाम नरकः सुभयावहः ॥\nअत्र ये पुरुषा यांति तांश्च वक्ष्यामि सुद्विज ॥ २४ ॥\nदुष्टेन चक्षुषा दृष्टाः परदारा नराधमैः ॥\nसुलोहास्याः खगास्तेषां हरंत्यत्र विलोचने ॥ २९ ॥\nचतुर्थोऽयं प्रतप्ताख्यो नरकः संप्रकीर्तितः ॥\nअत्र ते यातनां भुक्त्वा तथा शुद्धा भवंति च ॥ २६ ॥\nयैः कृता सततं निंदा गुरुदेवतपस्वि नाम्॥\nतेषामुत्पाट्यते जिह्वा जाताजाताऽत्र भूरिशः ॥ २७ ॥\nएषोऽन्यः पंचमो नाम सुप्रसिद्धो विदारकः ॥\nमित्रद्रोहरताश्चात्र च्छिद्यंते करपत्रकैः ॥ २८ ॥\nप्रतप्तवालुकापूर्णो ध्मायते यश्च वह्निना ॥\nनिकुम्भ इति विख्यातः षष्ठो लोकभयावहः ॥ २९ ॥\nप्राणांतिकं पुरा दत्तं यैर्दुःखं प्राणिनां नरैः ॥\nअपराधं विना तेऽत्र पच्यंते वालुकोत्करैः ॥ ६.२६.३० ॥\nबीभत्सुरिति विख्यातः सप्तमो नरकाधमः ॥\nमूत्रामेध्य समाकीर्णः समंतादतिगर्हितः ॥ ३१ ॥\nराजगामि च पैशुन्यं यैः कृतं सुदुरात्मभिः ॥\nअमेध्यपूर्णवक्त्रास्ते धार्यंतेऽत्र नराधमाः ॥ ३२ ॥\nकुत्सितोनाम विख्यातो द्विजायं चाष्टमोऽधमः ॥\nश्लेष्ममूत्राभिसंपूर्णैस्तथा गन्धैश्च कुत्सितैः ॥ ३३ ॥\nगुरुदेवातिथिभ्यश्च स्वभृत्येभ्यो विशेषतः ॥\nअदत्त्वा भोजनं यैस्तु कृतं तेऽत्र व्यवस्थिताः ॥ ३४ ॥\nएष दुर्गमनामा च नवमो द्विजसत्तम ॥\nतीक्ष्णकंटकसंकीर्णः सर्पवृश्चिकसंकुलः ॥ ॥ ३५ ॥\nएकसार्थप्रयाताय क्षुत्क्षामायावसीदते ॥\nअदत्त्वा भोजनं यैश्च कृतं तेऽत्र व्यवस्थिताः ॥ ३६ ॥\nदशमोऽयं सुविख्यातो नरको नामदुः सहः ॥\nतप्तलोहमयैः स्तंभैः समंतात्परिवारितः ॥ ३७ ॥\nये पापाः परदारेषु रक्ता मिष्टामिषेषु वा ॥\nतप्तलोहमयान्स्तंभांस्तेऽत्रालिंगंति मानवाः ॥ ॥ ३८ ॥\nएकादशोऽपरश्चायमाकर्षाख्यः प्रकीर्तितः ॥\nनरको विप्रशार्दूल तप्तसंदंशसंकुलः ॥ ३९ ॥\nस्त्रीविप्रगुरुदेवानां वित्तं चाश्नंति ये नराः ॥\nसंदंशैरपि कृष्यंते तत्र तप्तैः समंततः ॥ ६.२६.४० ॥\nसंदंशो द्वादशश्चायं तथाऽभक्ष्यप्रभक्षकाः ॥\nलोहदंतमुखैर्गृधैर्भक्ष्यंतेऽत्र नराधमाः ॥ ४१ ॥\nएष त्रयोदशोनाम सुविख्यातो नियंत्रकः ॥\nसमंतात्कृमिभिर्व्याप्तस्तथा च दृढबन्धनैः ॥ ४२ ॥\nन्यासापहारकाः पापास्तत्र बद्धाश्च बंधनैः ॥\nकृमिवृश्चिक कीटाद्यैर्भक्ष्यते द्विजसत्तम ॥ ४३ ॥\nतथा चतुर्दशोनाम नरकोऽधोमुखः स्थितः ॥\nनरकाणां समस्तानामेष रौद्रतमाकृतिः ॥ ४४ ॥\nअत्र चाधोमुखा बद्धा वृक्षशाखावलंबिताः ॥\nपच्यंते वह्निनाऽधस्ताद्ब्रह्मघ्ना ये च मानवाः ॥ ४५ ॥\nयूकामत्कुणदंशाद्यैः संकीर्णोऽयं द्विजोत्तम ॥\nनरको भीषणो नाम ख्यातः पञ्चदशो महान् ॥ ४६ ॥\nकूटसाक्ष्यरतानां च तथैवानृतवादिनाम् ॥\nअत्राश्रयो मया दत्तस्तथान्येषां कुकर्मिणाम् ॥ ४७ ॥\nएष षोडश उद्दिष्टो नरको नाम क्षुद्रदः ॥\nयुधार्तैर्मानवैर्व्याप्तः समंताद्द्विजसत्तम ॥४९॥\nमृष्टमांसानि यैः पापैर्भक्षितानि द्विजन्मभिः ॥\nक्षुधार्तास्ते निजं कायं भक्षयंत्यत्र संस्थिताः ॥ ४९ ॥\nतथा सप्तदशश्चायं क्षाराख्यो नरकः स्मृतः ॥\nसुक्षारेण समाकीर्णः सर्वप्राणिभयावहः ॥ ६.२६.५० ॥\nव्रतभंगकरा ये च ये च पाषण्डिनो नराः ॥\nतेऽत्रागत्य शितैः शस्त्रैः पिष्यंते पापकृत्तमाः ॥ ५१ ॥\nएष चाष्टादशो नाम कथितश्च निदाघकः ॥\nज्वलितांगारसंकीर्णो दुःसेव्यः सर्वदेहिनाम् ॥ ५२ ॥\nदूषयंति च ये शास्त्रं काव्यं विप्रं च कन्यकाम् ॥\nअंगारांतः स्थितातेऽत्र ध्रियंते मानवा द्विज ॥ ॥ ५३ ॥\nएकोनविंशतिश्चायं प्रख्यातः कूटशाल्मलिः ॥\nसुतीक्ष्णकंटकाकीर्णः समंताद्द्विजसत्तम ।ा ५४ ॥\nनास्तिका भिन्नमर्यादा ये च विप्रस्य घातकाः ॥\nते सर्वेऽत्र नरा नित्यमारुहंति पतंति च ॥९५॥\nएष विंशतिमो नाम नरको द्विजसत्तम ॥\nअसिपत्रवनाख्यश्च कष्टसेव्यो दुरात्मभिः ॥ ॥ ५६ ॥\nअत्र यांति नरा विप्र पररंध्रनिरीक्षकाः ॥\nकूटकर्मरता ये च शास्त्रविक्रयकारकाः ॥ ५७ ॥\nएकविंशतिमा चैषा नाम्ना वैतरणी नदी ॥\nसर्वैरेव नरैर्गम्या धर्मपापानुयायिभिः ॥ ५८ ॥\nमृत्युकाले समुत्पन्ने धेनुं यच्छंति ये नराः ॥\nतस्या लांगूलमाश्रित्य तारयंति सुखेन च ॥ ५९ ॥\nअदत्त्वा गां च ये मर्त्या म्रियंते द्विजसत्तम ॥\nतीर्त्वा हस्तादिभिर्दुर्गा त इमां संतरंति च ॥ ६.२६.६०॥।\nएतत्ते सर्वमाख्यातं यत्पृष्टोऽस्मि द्विजोत्तम ॥\nविस्तरेण तव प्रीत्या स्वरूपं नरकोद्भवम्॥६१॥।\nतस्माद्गच्छ गृहं शीघ्रं यावद्गात्रं न दह्यते॥\nबन्धुभिस्तव शोकार्तैर्गृहीत्वा वांछितं धनम् ॥ ६२ ॥ ॥\n॥ ब्राह्मण उवाच ॥ ॥\nयदि देव मया सम्यग्गंतव्यं निजमंदिरम् ॥\nतद्ब्रूहि कर्मणा येन नरकं याति नो नरः ॥ ६३ ॥\n॥ यम उवाच ॥ ॥ ॥\nतीर्थयात्रापरो नित्यं देवतातिथिपूजकः ॥\nब्रह्मण्यश्च शरण्यश्च न याति नरकं नरः ॥ ६४ ॥\nपरोपकारसंयुक्तो नित्यं जपपरायणः ॥\nस्वाध्यायनिरतश्चैव न याति नरकं द्विज ॥ ६५ ॥\nवापीकूपतडागानि देवतायतनानि च ॥\nयः करोति नरो नित्यं नरकं न स पश्यति ॥ ६६ ॥\nहेमंते वह्निदो यः स्यात्तथा ग्रीष्मे जलप्रदः ॥\nवर्षास्वाश्रयदो यश्च नरकं न स पश्यति ॥ ६७ ॥\nव्रतोपवाससंयुक्तः शांतात्मा विजितेंद्रियः ॥\nब्रह्मचारी सदा ध्यानी नरकं याति नो नरः ॥ ६८ ॥\nअन्नप्रदो नरो यः स्याद्विशेषेण तिलप्रदः ॥\nअहिंसानिरतश्चैव नरकं न स पश्यति ॥६९॥\nवेदाध्ययनसंपन्नः शास्त्रासक्तः सुमृष्टवाक् ॥\nधर्माख्यानपरो नित्यं नरकं न स पश्यति ॥ ६.२६.७० ॥\n॥ ब्राह्मण उवाच ॥ ॥\nएतन्मूर्खोऽपि जानाति शुभकर्मकरः पुमान् ॥\nन याति नरकं स्वर्गे तथा पापक्रियारतः ॥ ७१ ॥\nतस्मादशुभकर्मापि कर्मणा येन पातकम् ॥\nस्वल्पेनापि निहन्त्याशु याति स्वर्गं नरस्ततः ॥ ७२ ॥\nतन्मेब्रूहि सुरश्रेष्ठ व्रतं नियममेव वा ॥\nतीर्थं वा जपहोमं वा सर्वलोकसुखावहम् ॥ ७३ ॥\n॥ यम उवाच ॥ ॥\nअत्र ते सुमहद्गुह्यं कीर्तयिष्ये द्विजोत्तध ॥\nगोपनीयं प्रयत्नेन वचनान्मम सर्वदा ॥७४॥\nमहापातकयुक्तोऽपि पुरुषो येन कर्मणा ॥\nअनुष्ठितेन नो याति नरकं क्लेशकारकम्॥ ७५ ॥\nआनर्तविषये रम्यं सर्वतीर्थमयं शुभम् ॥\nहाटकेश्वरजं क्षेत्रं महापातकनाशनम्॥७६॥\nतत्रैकमपि मासार्धं यो भक्त्या पूजयेद्धरम्॥\nस सर्वपापयुक्तोऽपि शिवलोके महीयते ॥ ७७ ॥\nतस्मात्तत्र द्रुतं गत्वा त्वमाराधय शंकरम् ॥\nयेन गच्छसि निर्वाणं दशभिः पुरुषैः सह॥ ७८ ॥\n॥सूत उवाच॥ ॥\nउपदेशं समाकर्ण्य स यदा प्रस्थितो गृहम्॥\nधर्मराजस्य संहष्टो मधुरां नगरीं प्रति ॥७९॥\nतावद्द्वितीयं गो कर्णं दूत आदाय संगतः ॥\nदर्शयामास धृत्वाग्रे धर्मराजस्य सत्वरम् ॥ ६.२६.८० ॥\nततः प्रोवाच तं दूतं धर्मराजः प्रहर्षितः ॥\nगोकर्णं पुरतो दृष्ट्वा द्वितीयं प्रस्थितं गृहम् ॥८१॥।\nयस्मात्कालात्ययं कृत्वाऽऽनीतोऽयं ब्राह्मणस्त्वया ॥\nतस्मादेनमपि क्षिप्रं द्वितीयेन समं त्यज ॥८२॥\nततस्तौ तत्क्षणान्मुक्तौ गोकर्णौ ब्राह्मणौ समम् ॥\nस्वंस्वं कलेवरं प्राप्य सहसाथ समन्वितौ ॥ ८३ ॥\nततः स कथयामास गोकर्णः प्रथमो द्विजः ॥\nयमोपदेशसंजुष्टो द्वितीयाय सविस्तरम् ॥ ८४ ॥\nततो गृहं परित्यज्य गोकर्णौ द्वावपि स्थितौ ॥\nदेवतायतनैर्व्याप्तं क्षेत्रं दृष्ट्वाऽखिलं ततः ॥ ८५ ॥\nलिंगे संस्थापिते ताभ्यां सीमांते दक्षिणोत्तरे ॥\nहाटकेश्वरजं क्षेत्रं संप्राप्य तपसि द्रुतम् ।। ८६ ॥\nततः शिवं समाराध्य तपः कृत्वा यथोचितम् ॥\nसशरीरौ दिवं प्राप्तौ तत्प्रभावाद्विजोत्तमाः ॥ ८७ ॥\nताभ्यां मार्गचतुर्दश्यां कृष्णायां जागरः कृतः ॥\nयः करोति नरो भक्त्या स गच्छति शिवालयम् ॥ ८८ ॥\nअपुत्रो लभते पुत्रान्धनार्थी धनमाप्नुयात् ॥\nनिष्कामस्तु पुनर्मोक्षं नरो याति न संशयः ॥ ८९ ॥\n॥ सूत उवाच ॥ ॥\nएतद्वः सर्वमाख्यातं सीमांतं द्विजसत्तमाः ॥\nक्षेत्रस्यास्य प्रमाणं च विस्तरेण चतुर्दिशम् ॥ ६.२६.९० ॥\nअत्रांतरे नरा ये च निवसंति द्विजोत्तमाः ॥\nकृषिकर्मोद्यताश्चापि यांति ते परमां गतिम् ॥\nकिं पुनर्नियतात्मानः शांता दांता जितेंद्रियाः ॥ ९१ ॥\nअपि कीटपतंगा ये पशवः पक्षिणो मृगाः ॥\nतस्मिन्क्षेत्रे मृता यांति स्वर्गलोकं न संशयः ॥ ९२ ॥\nकिं पुनर्ये नरास्तत्र कृत्वा प्रायोपवेशनम् ॥\nसंन्यस्ताः श्रद्धयोपेता हृदयस्थे जनार्दने ॥ ९३ ॥\nतस्मात्सर्व प्रयत्नेन तत्क्षेत्रं सेव्यमेव हि ॥\nविशेषेण कलौ प्राप्ते युगे पापसमावृते ॥ ९४ ॥\nपुनंति स्नानदानाभ्यां सर्वतीर्थान्यसंशयम् ॥\nहाटकेश्वरजं क्षेत्रं पुनर्वासात्पुनाति च ॥ ९५ ॥\nवापीकूपतडागेषु यत्रयत्र जलं द्विजाः ॥\nतत्रतत्र नरः स्नातः सर्वपापैः प्रमुच्यते ॥ ९६ ॥\nकिं य्रज्ञैः किं वृथा दानैः क व्रतैः किं जपैरपि ॥\nवरं तत्र कृतो वासः क्षेत्रे स्वर्गमभीप्सुभिः ॥ ९७ ॥\nएतत्पवित्रमायुष्यं मांगल्यं पापनाशनम् ॥\nहाटकेश्वरजक्षेत्रमाहात्म्यं शृण्वतां सदा ॥ ९८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गोकर्णतीर्थमाहात्म्य वर्णनंनाम षड्विंशोऽध्यायः ॥ २६ ॥ ॥ छ ॥"
  }
]
[
  {
    "text": "॥सूत उवाच॥\nवृकोऽपि तत्समासाद्य राज्यं त्रैलोक्यसंभवम्॥\nयदृच्छया जगत्सर्वं समाज्ञापयत्तदा॥१॥\nसोंऽधकस्य बले वीर्ये धैर्ये कोपे च दानवः॥\nसहस्रगुणितश्चासीद्रौद्रः परमदारुणः॥२॥\nएतस्मिन्नंतरे कश्चिन्न मर्त्यो यजति क्षितौ॥\nन होमं नैव जाप्यं च दैत्याञ्ज्ञात्वा सुरास्पदे॥३॥\nअथ यः कुरुते धर्मं होमं वा जपमेव वा।\nसुगुप्तस्थानमासाद्य करोत्यमरतुष्टये॥४॥\nअथ स्वर्गस्थिता दैत्या यज्ञभागविवर्जिताः॥\nतथा मर्त्योद्भवैर्भागैः संदेहं परमं गताः॥५॥\nततः कोपपरीतात्मा प्रेषयामास दानवः॥\nमर्त्यलोके चरान्गुप्तान्निपुणांश्चाब्रवीत्ततः॥६॥\nयः कश्चिद्देवतानां च प्रगृह्णाति करोति च॥\nतदर्थं  यजनं होमं दानं वा पृथिवीतले॥\nस च वध्यश्च युष्माभिर्मम वाक्यादसंशयम्॥७॥\nअथ ते तद्वचः श्रुत्वा दानवा बलवत्तराः॥\nगत्वा च मेदिनीपृष्ठं गुप्ताः सर्पंति सर्वतः॥८॥\nयं कञ्चिद्वीक्षयंतिस्म जपहोमपरायणम॥\nस्वाध्यायं वा प्रकुर्वाणं तं निघ्नंति शितासिभिः॥ ९॥\nएतस्मिन्नेव काले तु सांकृतिर्मुनिसत्तमः॥\nगुप्तश्चक्रे ततस्तस्यां गर्तायां छन्नवर्ष्मकः॥\nयत्र पूर्वं तपस्तप्तं वृकेण च द्विजाः पुरा॥६.२३१.१०॥\nअथ ते तं तदा दृष्ट्वा तद्गुहायां व्यवस्थितम्॥\nभर्त्समानास्तपस्तच्च प्रोचुश्च परुषाक्षरैः॥११॥\nदृष्ट्वा तस्याग्रतः संस्थां गन्धपुष्पैश्च पूजिताम्॥\nवासुदेवात्मिकां मूर्तिं चतुर्हस्तां द्विजोत्तमाः॥१२॥\nततस्ते शस्त्रमुद्यम्य निर्जघ्नुस्तं क्रुधान्विताः॥\nन शेकुस्ते यदा हंतुं संवृतं विष्णुतेजसा॥\nकुण्ठतां सर्वशस्त्राणि गतानि विमलान्यपि॥१३॥\nअथ वैलक्ष्यमापन्ना निर्विण्णाः सर्व एव ते॥\nतां वार्तां दानवेन्द्राय वृकायोचुश्च ते तदा॥१४॥\nकश्चिद्विप्रः समाधाय वैष्णवीं प्रतिमां पुरः॥\nतपस्तेपे महाभाग क्षेत्रे वै हाटकेश्वरे॥१५॥\nयत्र त्वया तपस्तप्तं भीत्या सर्वदिवौकसाम्॥\nअपि चौर्येण चास्माकं तपस्तपति तादृशम्॥ १६॥\nयेन सर्वाणि शस्त्राणि कुण्ठतां प्रगतानि च॥\nतस्य गात्रे प्रहारैश्च तस्मात्कुरु यथोचितम्॥ १७॥\nतेषां तद्वचनं श्रुत्वा वृकः कोपसमन्वितः॥\nजगाम सत्वं तत्र यत्रासौ सांकृतिः स्थितः॥१८॥\nस गत्वा वैष्णवीं मूर्तिं तामुत्क्षिप्य सुदूरतः॥\nश्वभ्राद्बहिः प्रचिक्षेप भर्त्समानः पुनः पुनः॥१९॥\nजघान पादघातेन दक्षिणेनेतरेण तम्॥\nअब्रवीन्मम वध्यस्त्वं यन्मच्छत्रुं जनार्दनम्॥६.२३१.२०॥\nसंपूजयसि चौर्येण तेन प्राणान्हराम्यहम्॥\nएवमुक्त्वाथ खड्गेन तं जघान स दैत्यपः॥२१॥\nततस्तस्य स खड्गस्तु तीक्ष्णोऽपि द्विजसत्तमाः॥\nतस्य काये प्रहीणस्तु शतधा समपद्यत॥२२॥\nततः कोपपरीतात्मा तं शशाप स सांकृतिः॥२३॥\nयस्मात्पाप त्वयाहं च पादघातैः प्रताडितः ॥\nतस्मात्ते पततां पादौ सद्य एव धरातले ॥ २४ ॥\n॥ सूत उवाच ॥ ॥\nउक्तमात्रे ततस्तेन पादौ तस्य द्विजोत्तमाः ॥\nपतितौ मेदिनीपृष्ठे पंचशीर्षाविवोरगौ ॥ २५ ॥\nएतस्मिन्नेव काले तु आक्रन्दः सुमहानभूत् ॥\nवृकस्य सैनिकानां च नारीणां च विशेषतः ॥ ॥ २६ ॥\nअथ देवाः परिज्ञाय तं तदा पंगुतां गतम् ।\nआगत्य मेरुपृष्ठं च निजघ्नुस्तत्परिग्रहम् ॥ २७ ॥\nहतशेषाश्च दैत्यास्ते पातालांतःसमा गताः ॥\nवृकोऽपि पंगुतां प्राप्तस्तस्थौ तपसि सुस्थिरम् ॥ २८ ॥\nसर्वैरंतःपुरैः सार्धं दुःखशोकसमन्वितः ॥\nइन्द्रोऽपि प्राप्तवान्राज्यं तदा निहत कंटकम् ॥ २९ ॥\nधर्मक्रियाः प्रवृत्ताश्च ततो भूयो रसातले ॥ ६.२३१.३० ॥\nअथ दीर्घेण कालेन तस्य तुष्टः पितामहः ॥\nउवाच तत्र चागत्य गर्त्तामध्ये द्विजोत्तमाः ॥ ३१ ॥\nवृक तुष्टोऽस्मि ते वत्स वरं वरय सुव्रत ॥\nअहं दास्यामि ते नूनं यद्यपि स्यात्सुदुर्लभम् ॥ ३२ ॥\n॥ वृक उवाच ॥ ॥\nयदि तुष्टोऽसि मे देव यदि देयो वरो मम ॥\nपाददानं तदा देव मम ब्रह्मन्समाचर ॥\nपंगुता याति शीघ्रं मे येनेयं ते प्रसादतः ॥ ३३ ॥\nतच्छ्रुत्वा तं समानीय सांकृतिं तत्र पद्मजः ॥\nप्रोवाच सांत्वपूर्वं च वृकस्यास्य द्विजोत्तम ॥ ३४ ॥\nमद्वाक्यात्पंगुता याति येनास्य त्वं तथा कुरु ॥ ३५ ॥ ॥\n॥ सांकृतिरुवाच ॥ ॥\nअनृतं नोक्तपूर्वं मे स्वैरेष्वपि पितामह ॥\nज्ञायते देवदेवेश तत्कथं तत्करोम्यहम् ॥ ३६ ॥\n॥ ब्रह्मोवाच ॥ ॥\nमम भक्तिपरो नित्यं वृकोऽयं दैत्यसत्तमः ॥\nपौत्रस्त्वं दयितो नित्यं तेन त्वां प्रार्थयाम्यहम् ॥ ३७ ॥\nतव वाक्यं च नो मिथ्या कर्तुं शक्नोमि सन्मुने ॥ ३८ ॥\n॥ सांकृतिरुवाच ॥ ॥\nएष दैत्यः सुदुष्टात्मा देवानामहिते स्थितः ॥\nविशेषाद्वासुदेवस्य पुरोर्मम महात्मनः ॥ ३९ ॥\nपंगुतामर्हति प्रायः पापात्मा द्विजदूषकः ॥\nबलेन महता युक्तो जरामरणवर्जितः ॥ ६.२३१.४० ॥\nपुरा कृतस्त्वया देव स चेत्पादाववाप्स्यति ॥\nहनिष्यति जगत्सर्वं सदेवासुरमानुषम् ॥ ४१ ॥\nतस्मात्तिष्ठतु तद्रूपो न कल्पं कर्तुमर्हसि ॥\nत्वयापि चिन्ता कर्तव्या त्रैलोक्यस्य यतः प्रभो ॥ ॥ ४२ ॥\n॥ ब्रह्मोवाच ॥ ॥\nप्रावृट्काले तु सञ्जाते यानं कर्तुं न युज्यते ॥\nविजिगीषोर्विशेषेण मुक्त्वा शीतातपागमम् ॥ ४३ ॥\nतस्माच्च चतुरो मासान्वार्षिकान्पादसंयुतः ॥\nअगम्यः सर्वलोकानां कुर्यात्कर्माणि धैर्यतः ॥ ४४ ॥\nतद्भूयात्पादसंयुक्तः स वृको दान वोत्तमः ॥\nयेन क्षेमं च देवानां द्विजानां जायते द्विज ॥ ४५ ॥\nएवं कृते न मिथ्या ते वाक्यं विप्र भविष्यति ॥\nफलं च तपसस्तस्य न वृथा संभविष्यति ॥ ४६ ॥\n॥ सूत उवाच ॥ ॥\nबाढमित्येव तेनोक्ते सांकृतेन महात्मना ॥\nउत्थितौ सहसा पादौ तस्य गात्रात्पुनर्नवौ॥ ४७ ॥\nपुनश्च दानवो रौद्रः पशुत्वं समपद्यत॥\nतस्यामेव तु गर्तायां संतिष्ठति द्विजोत्तमाः॥४८॥\nमासानष्टौ स दुःखेन सकलत्रः सबांधवः ॥\nस्मरमाणो महद्वैरं दैवैः सार्धं दिवानिशम्॥४९॥\nअन्यांश्च चतुरो मासान्निष्क्रम्य स रुषान्वितः॥\nसदा पीडयते देवान्सहेंद्रान्मानुषानपि ॥६.२३१.५॥।\nविध्वंसयति सर्वाणि धर्मस्थानानि यानि च ॥५१॥\nविध्वंसयति देवानां स्त्रियो मासचतुष्टयम् ॥\nउद्यानानि च सर्वाणि सपुराणि गृहाणि च ॥५२॥\nततो देवाः समभ्येत्य देवदेवं जनार्दनम् ॥\nक्षीराब्धौ संस्थितं नित्यं शेषपर्यंकशायिनम्॥५३॥\nचतुरो वार्षिकान्मासांस्तत्र स्थित्वा तदंतिके ॥\nमासानष्टौ पुनर्जग्मुस्त्रिदिवं प्रति निर्भयाः ॥ ५४ ॥\nतस्मिन्पंगुत्वमापन्ने दैत्ये परमदारुणे ॥\nकस्यचित्त्वथ कालस्य देवराजो बृहस्पतिम् ॥\nप्रोवाच दुःखसंतप्त आषाढांते सुरो त्तमः ॥ ५५ ॥\nगुरो स मासः संप्राप्तः प्रावृट्कालो भयावहः ॥\nआगमिष्यति यत्रासौ लब्धपादो वृकासुरः ॥५६॥\nगन्तव्यं च ततोऽस्माभिः क्षीरोदे केशवालये ॥\nमैवं दीनैस्तथा भाव्यं पराश्रयनिवासिभिः ॥ ५७ ॥\nस्वगृहाणि परित्यज्य शयनान्यासनानि च ॥\nवाहनानि विचित्राणि यच्चान्य द्दयितं गृहे ॥ ५८ ॥\nतस्मात्कथय चास्माकमुपायं कञ्चिदेव हि ॥\nव्रतं वा नियमं वाथ होमं वा मुनिसत्तम ॥ ५९ ॥\nअशून्यं शयनं येन स्वकलत्रेण जायते ॥\nतथा न गृहसंत्यागः स्वकीयस्य प्रजायते ॥ ६.२३१.६० ॥\nनिर्विण्णोऽहं निजस्थानभ्रंशाद्द्विजवरोत्तम ॥\nवर्षेवर्षे च सम्प्राप्ते स्थानकस्य च्युतिर्भवेत् ॥ ६१ ॥\nपुनर्भूमौ शयिष्यामि यावन्मासचतुष्टयम् ॥\nनिष्कलत्रो भयोद्विग्नो ब्रह्मचर्यपरायणः ॥ ६२ ॥\nतस्य तद्वचनं श्रुत्वा भयार्तस्य बृहस्पतिः ॥\nप्रोवाच सुचिरं ध्यात्वा ततो देवं शतक्रतुम् ॥ ६३ ॥\nअशून्यशयनंनाम व्रतमस्ति महत्तपः ॥\nविष्णोराराधनार्थाय तत्कुरुष्व समा हितः ॥ ६४ ॥\nदेवो यत्रास्ति विष्णुः स क्षीराब्धौ मधुसूदनः ॥\nजलशायी जगद्योनिः स दास्यति हितं च ते ॥ ६५ ॥\nयथा न शून्यं शयनं गृह भंगः प्रजायते ॥\nसर्वशत्रुविनाशश्च तत्प्रसादेन वासव ॥ ६६ ॥\n॥ सूत उवाच ॥ ॥\nतस्मिन्व्रते ततश्चीर्णे ह्यशून्यशयनात्मके ॥\nतुतोष भगवान्विष्णुस्ततः प्रोवाच देवपम् ॥ ६७ ॥\nशक्र तुष्टोऽस्मि भद्रं ते वरं वरय सुव्रत ॥\nव्रतेनानेन चीर्णेन चातुर्मास्योद्भवेन च ॥\nतस्मात्प्रार्थय देवेन्द्र नित्यं यन्मनसि स्थितम् ॥ ६८ ॥\n॥ इन्द्र उवाच ॥ ॥\nकृष्ण जानासि त्वं चापि यश्च मेऽत्र पराभवः ॥\nक्रियते दानवेन्द्रेण वृकेण सुदुरात्मना ॥ ६९ ॥\nममाष्टमासिकं राज्यं त्रैलोक्येऽपि व्यवस्थितम् ॥\nशेषांश्च चतुरो मासान्वर्षेवर्षे समेति सः ॥ ६.२३१.७० ॥\nएवं ज्ञात्वा सुरश्रेष्ठ दयां कृत्वा ममोपरि ॥\nतथा कुरु यथा राज्यं मम स्यात्सार्वकालिकम् ॥ ७१ ॥\n॥ विष्णुरुवाच ॥ ॥\nअजरश्चामरश्चापि स कृतः पद्मयोनिना ॥\nतत्कथं जीवमानेन तेन राज्यं भवेत्तव ॥ ७२ ॥\nपरं तथापि देवेन्द्र करिष्यामि हितं तव ॥ ७३ ॥\nक्षीरार्णवं परित्यज्य हाटकेश्वरसंज्ञिते ॥\nक्षेत्रे गत्वा समं लक्ष्म्या तस्योपरि ततः परम् ॥ ७४ ॥\nकरिष्यामि त्वहं शक्र शयनं यत्नमास्थितः ॥\nयावच्च चतुरो मासान्यथा स न चलिष्यति ॥ ७८५ ॥\nतस्मात्स्थानात्सहस्राक्ष मद्भारेण प्रपीडितः ॥\nवर्षेवर्षे सदा कार्यं मया तत्सुहितं तव ॥ ७६ ॥\nतस्माद्गच्छाधुना स्वर्गे कुरु राज्यमकंटकम् ॥\nप्रावृट् काले तु संप्राप्ते न भीः कार्या तदुद्भवा ॥ ७७ ॥\nयो मां तत्र शयानं तु व्रतेनानेन देवप॥\nपूजयिष्यति सद्भक्त्या तस्य दास्यामि वांछितम् ॥ ७८ ॥।\n॥ सूत उवाच ॥\nएवमुक्त्वा हृषीकेशो विससर्ज शतक्रतुम् ॥\nनिःशेषभयनिर्मुक्तं स्वराज्यपरिवृद्धये ७९॥\nआषाढस्य सिते पक्ष एकादश्या दिने सदा॥\nहाटकेश्वरजे क्षेत्रे तत्रागत्य स्वयं विभुः ॥ ६.२३१.८० ॥\nवृकोपरि ततश्चक्रे शयनं यत्नमास्थितः ॥\nतेनाक्रांतस्ततः सोऽपि शक्नोति चलितुं न हि ॥ ८१ ॥।\nमृतप्रायस्ततो नित्यं तद्भारेण प्रपीडितः ॥\nकार्तिकस्य सिते पक्ष एकादश्या दिने स्थिते ॥ ८२ ॥\nउत्थानं कुरुते विष्णुः क्षीरोदं प्रति गच्छति ॥ा।\nसोऽपि सांकृतिशापेन वृकः पंगुत्वमाप्नुयात् ॥ ८३ ॥\nएवं च चतुरो मासान्न त्यजेच्छयनं हरिः ।।\nभयात्तस्यासुरेंद्रस्य दानवस्य दुरात्मनः ॥ ॥ ८४ ॥\nतत्र मर्त्यैः क्रिया सर्वाः क्रियते न मखोद्भवाः ॥\nयस्मात्स यज्ञपुरुषो न सुप्तो भागमश्नुते ॥ ८५ ॥\nतथा यज्ञाश्च ये सर्वे क्त्वयादानादि काः शुभाः ॥\nते सर्वे न क्रियंते च चूडाकरणपूर्वकाः ॥ ८६ ॥\nमुक्त्वान्नप्राशनंनाम सीमंतोन्नयनं तथा ॥\nतस्मात्सुप्ते जगन्नाथे ताः सर्वाः स्युर्वृथा द्विजाः ॥ ८७ ॥\nव्रतं वा नियमं वाथ तस्मिन्यः कुरुते नरः ॥\nप्रसुप्ते देवदेवेशे तत्सर्वं निष्फलं भवेत् ॥८८॥\nतस्मात्सर्वप्रयत्नेन संप्रसुप्ते जनार्दने ॥\nव्रतस्थैर्मानवैर्भाव्यं तस्य देवस्य तुष्टये ॥ ८९ ॥\nएकादश्यां दिने प्राप्ते शयने बोधने हरेः ॥\nयत्किंचित्क्रियते कर्म श्रेष्ठं तच्चाक्षयं भवेत् ॥ ६.२३१.९० ॥\nकिंवात्र बहुनोक्तेन क्रियते यद्व्रतं नरैः ॥\nतेन तुष्टिं परां याति दैत्योपरि स्थितो हरिः ॥९१॥\nएवं स भगवान्प्राह सुप्तस्तत्र जनार्दनः ॥\nकिं वा तस्य ज्वरो जातो महती वेदनापि च ॥ ९२ ॥\nतस्मिन्नहनि पापात्मा योन्नमश्नाति मानवः ॥\nतस्मात्सर्वप्रयत्नेन संप्राप्ते हरिवासरे ॥ ९३ ॥\nअन्यस्मिन्नपि भोक्तव्यं न नरेण विजानता ॥\nकिं पुनः शयनं यत्र कुरुते यत्र बोधनम् ॥ ९४ ॥\n॥ सूत उवाच ॥ ॥\nएतद्वः सर्वमाख्यातं यत्पृष्टोऽस्मि द्विजो त्तमाः ॥\nहाटकेश्वरजे क्षेत्रे यस्माच्छेते जनार्दनः ॥ ९५ ॥\nक्षीराब्धिं संपरित्यज्य सदा मासचतुष्टयम् ॥\nश्रूयतां च फलं यत्स्यात्तस्मिन्नाराधिते विभो ॥ ९६ ॥\nचतुरो वार्षिकान्मासान्यस्तं पूजयते विभुम् ॥\nव्रतस्थः स नरो याति यत्र देवः स संस्थितः ॥ ९७ ॥\nकिं दानैर्बहुभिर्दत्तैः किं व्रतैः किमुपोषितैः ॥\nतत्र यः पुंडरीकाक्षं सुप्तं पूजयति ध्रुवम् ॥ ९८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्यान एकादशीव्रतमाहात्म्यवर्णनंनामैकत्रिंशदुत्तरद्विशततमोऽध्यायः । २३१ ॥"
  }
]
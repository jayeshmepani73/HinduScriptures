[
  {
    "text": "॥ ब्राह्मणा ऊचुः ॥ ॥\nमार्कंडेन कदा तत्र स्थापितः प्रपितामहः ॥\nकस्मिन्स्थाने कृतस्तेन स्वाश्रमो मुनिना वद ॥ १ ॥\n॥ सूत उवाच ॥ ॥\nमृकण्डाख्यो द्विजश्रेष्ठ आसीद्वेदविदां वरः ॥\nचमत्कारपुराभ्याशेवानप्रस्याश्रमे स्थितः ॥ २ ॥\nशांतात्मा नियमोपेतश्चकार सुमहत्तपः ॥\nतस्यैवं वर्तमानस्य वानप्रस्थस्य चाश्रमे ॥ ३ ॥\nपश्चिमे वयसि प्राप्ते पुत्रो जज्ञे सुशोभनः ॥\nसर्वलक्षणसंपूर्णः पूर्णचंद्रसमप्रभः ॥ ४ ॥\nमार्कंड इति नामाऽथ तस्य चक्रे पिता स्वयम् ॥\nसोऽतीव ववृधे बालस्तस्मिन्नाश्रम उत्तमे॥५॥\nशुक्लपक्षं समासाद्य तारापतिरिवांबरे॥\nवर्धमानस्य तस्यैवमतीताः पंच वत्सराः॥\nबालक्रीडाप्रसक्तस्य पितुरुत्सङ्गवर्तिनः॥६॥\nकस्यचित्त्वथ कालस्य कश्चित्तत्र समागतः॥\nसामुद्रिकस्य कृत्स्नस्य वेत्ता ज्ञानविधानभू_॥७॥\nस तं शिशुं समालोक्य नखाग्रान्मूर्द्धजावधिम्॥\nविस्मयोत्फुल्लनयन ईषद्धास्यमथाऽकरोत् ॥ ८ ॥\nमृकंडोऽपि समालोक्य ज्ञानिनं सस्मिताननम् ॥\nपप्रच्छ विनयोपेतः किंचित्तुष्टेन चेतसा ॥ ॥ ९ ॥\n॥ मृकण्ड उवाच ॥ ॥\nकस्मात्त्वं विप्रशार्दूल वीक्ष्येमं मम दारकम् ॥\nसुचिरं विस्मयाविष्टस्ततोऽभूः सस्मिताननः ॥ ६.२१.१० ॥\n॥ सूत उवाच ॥ ॥\nअसकृत्तेन संपृष्टः सकृद्ब्राह्मणसत्तमः ॥\nततश्च कथयामास हास्यकारणमेव हि ॥ ११ ॥\n॥ ब्राह्मण उवाच ॥ ॥\nलक्षणानि शिशोरस्य दृश्यंते यानि सन्मुने ॥\nगात्रस्थानि भवेत्सत्यं तैः पुमानजरामरः ॥ १२ ॥\nअस्य भावि पुनश्चाऽस्माद्दिवसान्निधनं शिशोः ॥\nषड्भिर्मासैर्न सन्देहः सत्यमेतन्मयोदितम् ॥ १३ ॥\nएवं ज्ञात्वा द्विजश्रेष्ठ कुरुष्वाऽस्य हितं च यत् ॥\nइह लोके परे चैव बालकस्य ममाऽऽज्ञया ॥ १४ ॥\nएवमुक्त्वा स विप्रेंद्रो जगामाऽभीप्सितां दिशम् ॥\nमृकण्डोऽपि ततस्तस्य चक्रे मौंजीनिबन्धनम् ॥ १५ ॥\nअकालेऽपि कुमारस्य किंचिद्ध्यात्वा निजे हृदि ॥\nकारणं कारणज्ञः स ततः प्रोवाच तं सुतम् ॥ १६ ॥\nयं कं चिद्वीक्षसे पुत्र भ्रममाणं द्विजोत्तमम् ॥\nतस्यावश्यं त्वया कार्यं विनयादभि वादनम् ॥ १७ ॥\nएवं तस्य व्रतस्थस्य षण्मासा दिवसैस्त्रिभिः ॥\nहीनाः स्युर्ब्राह्मणेंद्राणां नमस्कारपरस्य च ॥ १९ ॥\nएतस्मिन्नंतरे प्राप्ता अग्नि तीर्थपरायणाः ॥\nसप्तर्षयः स्थितो यत्र मार्कंडो धृतमेखलः ॥ १९ ॥\nतान्दृष्ट्वा स मुनीन्सर्वान्नमश्चक्रे मुनेः सुतः ॥\nदीर्घायुर्भव तैरुक्तः सर्वैरपि पृथक्पृथक् ॥ ६.२१.२० ॥\nअथ तं बालभावेन कौतुकाद्ब्रह्मचारिणः ॥\nचिरं दृष्ट्वाऽब्रवीद्वाक्यं वसिष्ठो मुनिपुंगवः ॥ २१ ॥\nसर्वैरेष शिशुः प्रोक्तो दीर्घा युरिति सादरम्॥\nतृतीयेऽह्नि पुनः प्राणांस्त्यक्ष्यत्ययमसंशयः ॥ २२ ॥\nतन्न युक्तं भवेदीदृगस्माकं वचनं द्विजाः ॥\nतस्मात्तत्क्रियतां कर्म येनायं स्याच्चिरायुधृक् ॥ २३ ॥\nततो मिथः समालोच्य सर्वे ते मुनिपुंगवाः ॥\nप्रोचुर्न जीवनोपायो भवेन्मुक्त्वा पितामहम् ॥ २४ ॥\nतस्मात्तस्य पुरो नीत्वा बालोऽयं क्षीणजीवितः ॥\nक्रियतां तस्य वाक्येन यथा स्याच्चिरजीवभाक् ॥ २५ ॥\nततस्तु ते समादाय सत्वरं ब्रह्मचारिणम् ॥\nब्रह्मलोकं समाजग्मुस्त्यक्त्वा तीर्थपराक्रमम् ॥ २६ ॥\nततः प्रणम्य तं देवं वेदोक्तैः स्तवनैर्द्विजाः ॥\nस्तुत्वाऽथ संविधे तस्य निषेदुस्तदनन्तरम् ॥ २७ ॥\nतेषामनंतरं सोऽपि नमश्चक्रे पितामहम् ॥\nबालः प्रोक्तश्च दीर्घायुर्भवेति च स्वयंभुवा ॥ २८ ॥\nअथोवाच मुनीन्सर्वान्विश्रांतान्पद्मयोनिजः ॥\nकुतो यूयं समायाताः सांप्रतं केन हेतुना ॥ २९ ॥\nप्रोच्यतां चापि यत्कृत्यं युष्माकं क्रियतेऽधुना ॥\nमद्गृहे संप्रयातानां कोऽयं बालोऽपि सद्व्रती ॥ ६.२१.३० ॥\n॥ मुनय ऊचुः ॥ ॥\nतीर्थयात्राप्रसंगेन भ्रममाणा महीतलम् ः।\nचमत्कारपुराभ्याशे वयं प्राप्ताः पितामह ॥ ३१ ॥\nतत्रानेन वयं देव बालकेनाऽभिवादिताः ॥\nक्रमात्सर्वेरपि प्रोक्तो दीर्घायुरिति सादरम् ॥ ३२ ॥\nएतस्य तु पुनः शेषमायुषो दिवसत्र यम् ॥\nविद्यते विबुधश्रेष्ठ व्रीडितास्तेन वै वयम् ॥ ३३ ॥\nततश्चैनं समादाय वयं प्राप्तास्तवांतिकम् ॥\nभवताऽपि तथा प्रोक्तो दीर्धायु र्बालकोऽस्त्वयम् ॥ ३४ ॥\nतस्माद्यथा वयं सत्या भवता सह पद्मज ॥\nभवाम कुरु तत्कृत्यमेतस्मादागता वयम् ॥ ३५ ॥\n॥ सूत उवाच ॥ ॥\nतेषां तद्वचनं श्रुत्वा मुनीनां पद्मसंभवः ॥\nप्रोवाच प्रहसन्वाक्यं समादाय च बालकम् ॥ ३६ ॥\nमत्प्रसादादयं बालोजरामृत्युवि वर्जितः ॥\nभविष्यति न संदेहो वेदविद्याविचक्षणः ॥ ३७ ॥\nतस्मात्प्राग्धरणीपृष्ठं व्रजध्वं मुनिसत्तमाः ॥\nबालमेनं समादाय तस्मिन्नेवास्य मंदिरं ॥ ३८ ॥\nयावदस्य पिता वृद्धः पुत्रदर्शनविह्वलः ॥\nन याति निधनं सार्धं धर्मपत्न्या द्विजोत्तमाः ॥ ३९. ॥\nअथाऽऽयाताश्च तं बालं सर्वे ते मुनि सत्तमाः ॥\nआगत्य वसुधापृष्ठं तस्यैवाश्रमसंनिधौ ॥ ६.२१.४० ॥\nअमुंचन्नग्नितीर्थे तं समाभाष्य ततः परम् ॥\nतीर्थयात्राकृते पश्चाज्जग्मुरन्यत्र सत्वरम् ॥ ॥ ४१ ॥\nएतस्मिन्नंतरे विप्रो मृकंडः सुतवत्सलः ॥\nनापश्यत्स्वसुतं पश्चाद्विललाप सुदुःखितः ॥ ४२ ॥\nअहो मे तनयोऽभीष्टः कथमद्य न दृश्यते॥\nकूपांतः पतितः किं नु किं व्यालैर्वा निपातितः ॥ ४३ ॥\nकृत्वा मां दुःखसंतप्तं मातरं चापि पुत्रकः ॥\nप्रस्थितो दीर्घमध्वानं विरुद्धं कृतवान्विधिः ॥ ॥ ४४ ॥\nपश्य ब्राह्मणि पापेन मया दुष्कृतकारिणा ॥\nन बालस्य मुखं दृष्टं प्रस्थितस्य यमालये ॥४५॥\nकथितं ज्ञानिना तेन मम पूर्वं महात्म ना ॥\nषङ्भिर्मासैः सुतस्तेऽयं देहत्यागं करिष्यति ॥ ४६ ॥\nसोऽहं पुत्रस्य दुःखेन साधयिष्ये हुताशनम् ॥\nयावच्छोकाग्निना कायो दह्यते न वरान ने ॥ ४७ ॥\n॥ ब्राह्मण्युवाच ॥ ॥\nममापि मतमेतद्धि यत्त्वया परिकीर्तितम् ॥\nतत्किं चिरयसि ब्रह्मञ्छीघ्रं दारूणि चानय ॥ ४८ ॥\nयेनाऽहं भवता सार्धं प्रवेक्ष्यामि हुताशनम् ॥\nपुत्रशोकेन संतप्ता सुभृशं दुःखशांतये ॥ ४९ ॥\n॥ सूत उवाच ॥ ॥\nएवं तयोः प्रवदतोर्दंपत्योर्द्विज सत्तमाः ॥\nआजगामाऽथ  संहृष्टः स बालः सन्निधिं तयोः ॥ ६.२१.५० ॥\nतं दृष्ट्वा ब्राह्मणो हृष्टो ब्राह्मण्या सहितस्तदा ॥\nआनंदाश्रुप्लुताक्षोऽथ सम्मुख स्तमुपाद्रवत् ॥ ५१ ॥\nभूयोभूयः परिष्वज्य सभार्यः पृष्टवांस्तदा ॥\nक्व गतः स्वाश्रमाद्वत्स चिरात्कस्मादिहाऽऽगतः॥ ५२ ॥\nशोकार्णवे परिक्षिप्य मां सभार्यं वयोऽधिकम् ॥\nतन्मा पुत्रक भूयस्त्वमीदृक्कर्म करिष्यसि ॥ ५३ ॥\n॥ मार्कंडेय उवाच ॥ ॥\nअत्राऽद्य मुनयः प्राप्ता मया ते चाभिवादिताः ॥\nक्रमेण विनयात्तात स्मरमाणेन ते वचः ॥ ५४\nदीर्घायुर्भव तैरुक्तः सर्वैरेव द्विजोत्तमैः ॥\nदृष्ट्वा मां विस्मयाविष्टैर्बालकं व्रतिनं विभो ॥ ५५ ॥\nअथ तात समालोक्य तेषां मध्यगतो मुनिः ॥\nवसिष्ठस्तान्मुनीन्सर्वान्प्रोवाच प्रहसन्निव ॥ ५६ ॥\n॥ वसिष्ठ उवाच ॥ ॥\nदीर्घायुर्भव यः प्रोक्तो युष्माभिर्मुनिपुंगवाः ॥\nतृतीये दिवसे सोऽयं बालः पंचत्वमेष्यति ॥ ५७ ॥\nततस्ते मुनयो भीता असत्यात्तात तत्क्षणात् ॥\nसमादाय ययुस्तत्र यत्र ब्रह्मा व्यवस्थितः ॥ ५८ ॥\nनमस्कृतेन तेनाऽपि प्रोक्तोऽहं पद्मयोनिना ॥\nदीर्घायुर्भव पृष्टश्च कुतस्त्वमिह चागतः  ५९ ॥\nअथ तैर्मुनिभिः सर्वैर्वृत्तांतं तस्य कीर्तितम्॥\nआशीर्वादोद्भवं प्रोक्तं ततो वयमिहागताः॥ ६.२१.६० ॥\nयथाऽयं बालको देव त्वत्प्रसादात्पितामह ॥\nदीर्घायुर्जायते लोके तथा त्वं कर्तुमर्हसि ॥ ६१ ॥\nततोऽहं ब्रह्मणा तात जरामरणवर्जितः ॥\nविहितः प्रेषितस्तूर्णं स्वगृहं प्रति तैः समम् ॥ ६२ ॥\nते तु मां मुनयोत्रैव प्रमुच्याश्रमसन्निधौ ॥\nस्नानार्थं विविशुः सर्वे ह्रदेऽत्रैव सुशोभने ॥ ६३ ॥\nतच्छ्रुत्वा वचनं तस्य मृकंडो हर्षसंयुतः ॥\nप्रययौ सत्वरं तत्र यत्र ते मुनयः स्थिताः ॥ ६४ ॥\nप्रणम्य तान्मुनीन्सर्वान्कृताञ्जलिपुटः स्थितः ॥\nप्रोवाच वः प्रसादेन कुलं मे वृद्धिमागतम् ॥ ६५ ॥\nसाधु प्रोक्तमिदं कैश्चिदाचार्यैर्मुनिसत्तमाः ॥\nसाधुलोकं समाश्रित्य विख्यातं च जगत्त्रये ॥ ६६ ॥\nसाधूनां दर्शनं पुण्यं तीर्थभूता हि साधवः ॥\nतीर्थं फलति कालेन सद्यः साधुसमागमः ॥ ६७ ॥\nतस्मादतिथयः प्राप्ता यूयं सर्वेऽद्य मे गृहम् ॥\nप्रकरोमि किमातिथ्यं प्रोच्यतां द्विजसत्तमाः ॥ ६८ ॥\n॥ ऋषय ऊचुः ॥ ॥\nएतदेव मुनेऽस्माकमातिथ्यं कोटिसंमितम् ॥\nअल्पायुरपि ते बालो यज्जातो मृत्युवर्जितः ॥ ६९ ॥\n॥ मृकण्ड उवाच ॥ ॥\nमृत्युनाऽऽलिंगितं बालमस्मदीयं मुनीश्वराः ॥\nभवद्भिरद्य संरक्ष्य कुलं कृत्स्नं समुद्धृतम् ॥ ६.२१.७० ॥\nब्रह्मघ्ने च सुरापे च चौरे भग्नव्रते तथा ॥\nनिष्कृतिर्विहिता सद्भिः कृतघ्ने नाऽस्ति निष्कृतिः ॥ ७१ ॥।\nतस्मात्कृतघ्नतादोषो न स्यान्मम मुनीश्वराः ॥\nयथा कार्यं भवद्भिश्च तथा सर्वैर्न संशयः ॥ ७२ ॥\n॥ ऋषय ऊचुः ॥ ॥\nयदि प्रत्युपकाराय मन्यसे त्वं द्विजोत्तम ॥\nगृहं कुरुष्व नो वाक्याद्देवस्य परमेष्ठिनः ॥ ७३ ॥\nयेनाऽयं बालकस्तेऽद्य कृतो मृत्युविवर्जितः ॥\nतस्मात्स्थापय तीर्थेन  देवं तं प्रपितामहम्॥७४॥\nपुत्रेण सहितः पश्चादाराधय दिवानिशम्॥\nवयमेव त्वया सार्धं तं च देवं पितामहम्॥७५॥\nनित्यं प्रपूजयिष्यामस्तथान्येऽपि द्विजोत्तमाः॥\nबालेनाऽनेन सार्धं ते सख्यमत्र स्थितं यतः॥\nबालसख्यमिति ख्यातं नाम्ना तेन भविष्यति॥७६॥\nतीर्थमन्यैरिति ख्यातं बालकानां हितावहम्॥\nरोगार्तानां भयार्तानामस्माकं वचनात्सदा॥७७॥\nअस्मिंस्तीर्थे शिशुं लोकाः स्नापयिष्यंति ये द्विज॥\nरोगार्तं वा भयार्तं वा पीडितं वा ग्रहादिभिः॥७८॥\nभविष्यति न संदेहः सर्वदोषविवर्जितः ॥\nपितामहप्रसादेन तथाऽस्मद्वचनाद्द्विज ॥ ७९ ॥\nये पुनर्मानुषा विप्र निष्कामाः श्रद्धयान्विताः ॥\nस्नानमात्रं करिष्यंति ते यांति परमां गतिम्॥ ६.२१.८० ॥\nएवमुक्त्वाथ ते सर्वे मुनयः शंसितव्रताः ॥\nतमामंत्र्य मुनिं जग्मुस्तीर्थान्यन्यानि सत्वराः ॥ ८१ ॥\nमृकण्डोऽपि सपुत्रश्च तस्मिन्स्थाने पितामहम् ॥\nस्थापयामास संहृष्टो ज्येष्ठे ज्येष्ठास्थिते विधौ ॥ ८२ ॥\nततश्चाऽऽराधयामास दिवारात्रमतंद्रितः ॥\nसपुत्रः श्रद्धया युक्तः संप्राप्तश्च परां गतिम् ॥ ८३ ॥\n॥ सूत उवाच ॥ ॥\nततःप्रभृति तत्तीर्थं बालसख्यमिति स्मृतम्॥\nपावनं सर्वजंतूनां बालानां रोगनाशनम्॥ ८४ ॥\nज्येष्ठे ज्येष्ठासु यो बालस्तत्र स्नानं समाचरेत् ॥\nन स पीडामवाप्नोति यावत्संवत्सरं द्विजाः ॥ ८५ ॥\nग्रहभूतपिशाचानां शाकिनीनां विशेषतः ॥\nअगम्यः सर्वदुष्टानां तथाऽन्येषां प्रजायते ॥८६॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये बालसख्यतीर्थमाहात्म्यवर्णनंनामैकविंशोऽध्यायः॥ ॥ २१ ॥ ॥ ध ॥"
  }
]
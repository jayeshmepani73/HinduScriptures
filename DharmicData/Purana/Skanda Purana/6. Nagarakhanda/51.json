[
  {
    "text": "॥ सूत उवाच ॥ ॥\nअथ ताच्छपथाञ्छ्रुत्वा स व्याघ्रो विस्मयान्वितः ॥\nसत्यं मत्वा पुनः प्राह नन्दिनीं पुत्रवत्सलाम् ॥ १ ॥\nयद्येवं तद्गृहं गच्छ वीक्षयस्व निजात्मजम्॥\nसखीनामर्पयित्वाथ भूय आगमनं कुरु ॥ २ ॥\n॥ सूत उवाच ॥ ॥\nइति व्याघ्रवचः श्रुत्वा सुशीला नन्दिनी तदा ॥\nगतालयं समुद्दिश्य यत्र बालः सुतः स्थितः॥ ३ ॥\nअथाकालागतां दृष्ट्वा मातरं त्रस्तचेतसम्॥\nरंभमाणां समालोक्य वत्सः प्रोवाच विस्मयात् ॥४॥\nकस्मात् प्राप्तास्यकाले तु कस्मादुद्भ्रांतमानसा ॥\nवाष्पक्लिन्नमुखी कस्माद्वद मातर्द्रुतंमम ॥ ५ ॥\n॥ नंदिन्युवाच ॥ ॥\nयदि पृच्छसि मां पुत्र स्तनपानं समाचर ॥\nयेन तृप्तस्य ते सर्वं वृत्तांतं तद्वदाम्यहम् ॥ ६ ॥\n॥ सूत उवाच ॥ ॥\nसोऽपि तद्वचनं श्रुत्वा पीत्वा क्षीरं यथोचितम् ॥\nआघ्रातश्च तया मूर्ध्नि ततः प्रोवाच सत्वरम् ॥ ७ ॥\nसर्वं कीर्तय वृत्तांतमद्यारण्यसमुद्भवम् ॥\nयेन मे जायते स्वास्थ्यं श्रुत्वा मातस्तवास्यतः ॥ ८ ॥\n॥ नंदिन्युवाच ॥ ॥\nअहं गता महारण्ये ह्यद्य पुत्र यथेच्छया ॥\nव्याघ्रेणासादिता तत्र भ्रममाणा इतस्ततः ॥ ९ ॥\nस मया प्रार्थितः पुत्र भक्षमाणो नखायुधः ॥\nशपथैरागमिष्यामि गोकुले वीक्ष्य चात्मजम्॥६.५१.१०॥\nसाहं तेन विनिर्मुक्ता शपथैर्बहुभिः कृतैः ॥\nभूयस्तत्रैव यास्यामि दृष्टः संभाषितो भवान् ॥ ११ ॥\n॥ वत्स उवाच ॥ ॥\nअहं तत्रैव यास्यामि यत्र त्वं हि प्रगच्छसि ॥\nश्लाघ्यं हि मरणं सम्यङ्मातुरग्रे ममाधुना ॥ १२ ॥\nएकाकिनापि मर्तव्यं त्वया हीनेन वै मया ॥\nविनापि क्षीरपानेन स्वल्पेन समयेन तु ॥ १३ ॥\nयदि मातस्त्वया सार्धं व्याघ्रो मां सूदयिष्यति ॥\nया गतिर्मातृभक्तानां सा मे नूनं भविष्यति ॥ १४ ॥\nअथवा ये त्वया तस्य विहिताः शपथाः शुभे ॥\nते संतु मम तिष्ठ त्वं तस्मादत्रैव गोकुले ॥ ॥ १५ १।\nनास्ति मातृसमो बन्धुर्बालानां क्षीरजीविनाम् ॥\nनास्ति मातृसमो नाथो नास्ति मातृसमा गतिः ॥ १६ ॥\nनास्ति मातृसमः पूज्यो नास्ति मातृसमः सखा ॥\nनास्ति मातृसमो देव इह लोके परत्र च ॥ १७ ॥\nएवं मत्वा सदा मातुः कर्तव्या भक्तिरुत्तमैः ॥\nतमेनं परमं धर्मं प्रजापतिविनिर्मितम् ॥\nअनुतिष्ठंति ये पुत्रास्ते यांति परमां गतिम् ॥ १८ ॥\nतस्मादहं गमिष्यामि त्वं च तिष्ठात्र गोकुले ॥\nआत्मप्राणैस्तव प्राणान्रक्षयिष्याम्यसंशयम् ॥ १९ ॥\n॥ नंदिन्युवाच ॥ ॥\nममैव विहितो मृत्युर्न ते पुत्राद्य वासरे ॥\nतत्कथं मम जीवं त्वं रक्षस्यसुभिरात्मनः ॥ ॥ ६.५१.२० ॥\nअपश्चिममिदं पुत्र मातृसंदिष्टमुत्तमम् ॥\nत्वया कार्यं प्रयत्नेन मद्वाक्यमनुतिष्ठता ॥ २१ ॥\nभ्रममाणो वने पुत्र मा प्रमादं करिष्यसि ॥\nलोभात्संजायते नाश इहलोके परत्र च ॥ २२ ॥\nसमुद्रमटवीं युद्धं विशंते लोभमोहिताः ॥\nइह तन्नास्ति लोभेन यत्र कुर्वंति मानवाः ॥ २३ ॥\nलोभात्प्रमादाद्विश्रंभात्पुरुषो वध्यते त्रिभिः ॥\nतस्माल्लोभो न कर्तव्यो न प्रमादो न विश्वसेत् ॥ २४ ॥\nआत्मा पुत्र त्वया रक्ष्यः सर्वदैव प्रय त्नतः ॥\nसर्वेभ्यः श्वापदेभ्यश्च भ्रमता गहने वने ॥ २५ ॥\nविषमस्थं तृणान्नाद्यं कथंचित्पुत्रक त्वया ॥\nनैकाकिना प्रगंतव्यं यूथं त्यक्त्वा निजं क्वचित् ॥ २६ ॥\nएवं संभाष्य तं वत्समवलिह्य मुहुर्मुहुः ॥\nशोकेन महताविष्टा बाष्पव्याकुललोचना ॥ २७ ॥\nततः सखीजनं सर्वं गता द्रष्टुं द्विजोत्तमाः ॥\nनन्दिनीं पुत्रशोकेन पीडितांगी सुविह्वला ॥ २८ ॥\nततः प्रोवाच ताः सर्वा गत्वाऽरण्यं द्विजोत्तमाः ॥\nचरंतीः स्वेच्छया हृष्टा वांछितानि तृणानि ताः ॥२९ ॥\nबहुले चंपके दामे वसुधारे घटस्रवे ॥\nहंसनादि प्रियानंदे शुभक्षीरे महोदये ॥ ६.५१.३० ॥\nतथान्या धेनवो याश्च संस्थिता गोकुलांतिके ॥\nशृण्वंतु वचनं मह्यं कुर्वंतु च ततः परम् ॥\nअद्याहं निजयूथस्य भ्रमंती नातिदूरतः ॥ ३१ ॥\nततश्च गहनं प्राप्ता वनं मानुषवर्जितम् ॥\nव्याघ्रेणासादिता तत्र भ्रमंती तृणवांछया ॥ ३२ ॥\nयुष्माकं दर्शनार्थाय सुतसंभाषणाय च ॥\nसंप्राप्ता शपथैः कृच्छ्रात्तं विश्वास्य  नखायुधम् ॥ ३३ ॥\nदृष्टः संभाषितः पुत्रः शासितश्च मया हि सः ॥\nअधुना भवतीनां च प्रदत्तः पुत्रको यथा ॥ ३४ ॥\nअज्ञानाज्ज्ञानतो वापि भवतीनां मया कृतम् ॥\nयत्किंचिद्दुष्कृतं भद्रास्तत्क्षंतव्यं प्रसादतः ॥३५॥\nअनाथो ह्यबलो दीनः क्षीरपो मम बालकः ॥\nमातृशोकाभिसंतप्तः पाल्यः सर्वाभिरेव सः ॥ ३६ ॥\nभ्रममाणोऽसमे स्थाने व्रजमानोऽन्यगोकुले ॥\nअकार्येषु च संसक्तो निवार्यः सर्वदाऽऽदरात् ॥ ३७ ॥\nअहं तत्र गमिष्यामि स व्याघ्रो यत्र संस्थितः ॥\nअपश्चिमप्रणामोऽयं सर्वासां विहितो मया ॥ ३८ ॥\n॥ धेनव ऊचुः ॥ ॥\nन गंतव्यं त्वया तत्र कथंचिदपि नंदिनि ॥\nआपद्धर्मं न वेत्सि त्वं नूनं येन प्रगच्छसि ॥ ३९ ॥\nन नर्मयुक्तं वचनं हिनस्ति न स्त्रीषु जातिर्न विवाहकाले ॥\nप्राणात्यये सर्वधनापहारे पंचानृतान्याहुरपातकानि ॥ ६.५१.४० ॥\nतस्मात्तत्र न गंतव्यं दोषो नास्त्यत्र ते शुभे ॥\nपालयस्व निजं पुत्रं व्रजास्माभिर्निजं गृहम् ॥ ॥ ४१ ॥\n॥ नंदिन्युवाच ॥ ॥\nपरेषां प्राणयात्रार्थं तत्कर्तुं युज्यते शुभाः ॥\nआत्मप्राणहितार्थाय न साधूनां प्रशस्यते ॥ ४२ ॥\nसत्ये प्रतिष्ठितो लोको धर्मः सत्ये प्रतिष्ठितः ॥\nउदधिः सत्यवाक्येन मर्यादां न विलंघयेत् ॥ ४३ ॥\nविष्णवे पृथिवीं दत्त्वा बलिः पातालमाश्रितः ॥\nसत्यवाक्यं समाश्रित्य न निष्क्रामति दैत्यपः ॥ ४४ ॥\nयः स्वं वाक्यं प्रतिज्ञाय न करोति यथोदितम् ॥\nकिं तेन न कृतं पापं चौरेणाकृत बुद्धिना ॥ ४५ ॥\n॥ सख्य ऊचुः ॥ ॥\nत्वं नंदिनि नमस्कार्या सर्वेरपि सुरासुरैः ॥\nया त्वं सत्यप्रतिष्ठार्थं प्राणांस्त्यजसि दुस्त्यजान् ॥ ४६ ॥\nकिं त्वां कल्याणि वक्ष्यामः स्वयं धर्मार्थवादिनीम् ॥\nसवरेंपि गुणैर्युक्ता नित्यं सत्ये प्रतिष्ठिताम् ॥ ४७ ॥\nतस्माद्गच्छ महाभागे न शोच्यः पुत्रकस्तव ॥\nभवत्या यद्वयं प्रोक्तास्तत्करिष्याम एव हि ॥ ४८ ॥\nएतत्पुनर्वयं विद्मः सदा सत्यवतां नृणाम् ॥\nन निष्फलः क्रियारंभः कथंचिदपि जायते ॥ ४९ ॥\n॥ सूत उवाच ॥ ॥\nएवं संभाष्य तं सर्वं नंदिनी स्वसखीजनम् ॥\nप्रस्थिता व्याघ्रमुद्दिश्य पुत्रशोकेन पीडिता ॥ ६.५१.५० ॥\nशोकाग्निनापि संतप्ता निराशा पुत्रदर्शने ॥\nवियुक्ता चक्रवाकीव लतेव पतिता तरोः ॥ ५१ ॥\nअंधेव दृष्टिनिर्मुक्ता प्रस्खलंती पदेपदे ॥\nवनाधिदेवताः सर्वाः प्राऽर्थयच्च सुतार्थतः ॥ ५२ ॥\nप्रसुप्तं भ्रममाणं वा मम पुत्रं सुबालकम् ॥\nवनाधिदेवताः सर्वा रक्षंतु वचनान्मम ॥ ५३ ॥\nएवं प्रलप्य मनसा संप्राप्ता तत्र यत्र सः ॥\nआस्ते विस्फूर्जितास्यश्च तीक्ष्णदंष्ट्रो भयावहः ॥ ५४ ॥\nव्याघ्रः क्षुत्क्षामकण्ठश्च तस्या मार्गावलोककः ॥\nसंरंभाटोपसंयुक्तः सृक्किणी परिलेहयन् ॥ ५५ ॥\n॥ नंदिन्युवाच ॥ ॥\nआगताहं महाव्याघ्र सत्ये च शपथे स्थिता ॥\nकुरु तृप्तिं यथाकामं मम मांसेन सांप्रतम् ॥ ५६ ॥\nतां दृष्ट्वा सोऽपि दुष्टात्मा वैराग्यं परमं गतः ॥\nसत्याशया पुनः प्राप्ता संत्यज्य प्राणजं भयम् ॥ ५७ ॥\n॥ व्याघ्र उवाच ॥ ॥\nस्वागतं तव कल्याणि सुधेनो सत्यवादिनि ॥\nन हि सत्यवतां किंचिदशुभं विद्यते क्वचित् ॥ ५८ ॥\nत्वयोक्तं शपथैर्भद्रे आगमिष्याम्यहं पुनः ॥\nतेन मे कौतुकं जातं किमेषा प्रकरिष्यति ॥ ५९ ॥\nसोऽहं भद्रे दुराचारो नृशंसो जीवघातकः ॥\nयास्यामि नरकं घोरं कर्मणानेन सर्वदा ॥ ६.५१.६० ॥\nतस्मात्त्वं मे महाभागे पापास्यातिदुरात्मनः ॥\nउपदेशप्रदानेन प्रसादं कर्तुमर्हसि ॥ ६१ ॥\nयेन मे स्यात्परं श्रेय इह लोके परत्र च ॥\nन तेऽस्त्यविदितं किंचित्सत्याचारान्मतिर्मम ॥ ६२ ॥\nतस्मात्त्वं धर्मसर्वस्वं संक्षेपान्मम कीर्तय ॥\nसत्संगमफलं येन मम संजायतेऽखिलम्॥ ६३ ॥\n॥ नंदिन्युवाच ॥ ॥\nतपः कृते प्रशंसंति त्रेतायां ध्यानमेव च ॥\nद्वापरे यज्ञयोगं च दानमेकं कलौ युगे ॥\nसर्वेषामेव दानानां नास्ति दानमतः परम् ॥ ६४ ॥\nचराचराणां भूतानामभयं यः प्रयच्छति ॥\nस सर्वभयनिर्मुक्तः परं ब्रह्मा धिगच्छति ॥ ६५ ॥\n॥ व्याघ्र उवाच ॥ ॥\nअन्येषां चैव भूतानां तद्दानं युज्यते शुभे ॥\nअहिंसया भवेद्येषां प्राणयात्रान्नपूर्वकम् ॥ ६६ ॥\nन हिंसया विनाऽस्माकं यतः स्यात्प्राणधारणम् ॥\nतस्माद्ब्रूहि महाभागे किञ्चिन्मम सुखावहम् ॥\nउपदेशं सुधर्माय हिंसकस्यापि देहिनाम् ॥ ॥ ६७ ॥\n॥ नन्दिन्युवाच ॥ ॥\nअत्रास्ति सुमहल्लिंगं पुरा बाणप्रतिष्ठितम् ॥\nगहने यत्प्रभावेन त्वया मुक्तास्म्यहं ध्रुवम् ॥ ६८ ॥\nतस्य त्वं प्रातरुत्थाय कुरु नित्यं प्रदक्षिणाम् ॥\nप्रणामं च ततः सिद्धिं वांछितां समवाप्स्यसि ॥ ६९ ॥\nनान्यस्य कर्मणः शक्तिर्विद्यते ते नखायुध ॥\nपूजादिकस्य हीनत्वाद्धस्ताभ्यामिति मे मतिः ॥ ६.५१.७० ॥\nएवमुक्त्वाथ सा धेनुर्व्याघ्रस्याथ वनांतिके ॥\nतल्लिंगं दर्शयामास पुरः स्थित्वा द्विजोत्तमाः ॥ ७१ ॥\nसोऽपि संदर्शनात्तस्य तत्क्षणान्मुक्तिमाप्तवान् ॥\nव्याघ्रत्वात्पार्थिवो भूयः स बभूव यथा पुरा ॥ ७२ ॥\nशापं दुर्वाससा दत्तं राज्यं स्वं सहितैः सुतैः ॥\nसस्मार स नृपश्रेष्ठस्ततः प्रोवाच नंदिनीम् ॥ ७३ ॥\nनृपः कलशनामाहं हैहयान्वयसंभवः ॥\nशप्तो दुर्वाससा पूर्वं कस्मिंश्चित्कारणांतरे ॥ ७४ ॥\nततः प्रसादितेनोक्तस्तेनाहं नंदिनी यदा ॥\nदर्शयिष्यति तल्लिंगं तदा मुक्तिर्भविष्यति ॥ ७५ ॥\nसा नूनं नन्दिनी त्वं हि ज्ञाता शापान्ततो मया ॥\nतत्त्वं ब्रूहि प्रदेशोऽयं कतमो वरधेनुके ॥ ७६ ॥\nयेन गच्छाम्यहं भूयः स्वगृहं प्रति सत्वरम् ॥\nमार्गं दृष्ट्वा महाभागे मानुषं प्राप्य कञ्चन ॥७७ ॥ ॥\n॥ नंदिन्युवाच ॥ ॥\nचमत्कारपुरक्षेत्रमेतत्पातकनाशनम् ॥\nसर्वतीर्थमयं राजन्सर्वकामप्रदायकम् ॥ ७८ ॥\nयदन्यत्र भवेच्छ्रेयो वत्सरेण तपस्विनाम् ॥\nदिनेनैवात्र तत्सम्यग्जायते नात्र संशयः ॥ ७९ ॥\nएवं मत्वा मया लिंगं स्नापितं पयसा सदा ॥\nएतद्यूथं परित्यज्य भक्त्या पूतेन चेतसा ॥ ६.५१.८० ॥\n॥ राजोवाच ॥ ॥\nगच्छ नन्दिनि भद्रं ते निजं प्राप्नुहि बालकम् ॥\nगोकुलं च सखीः स्वाश्च तथान्यं च सुहृज्जनम् ॥ ८१ ॥\nएतत्क्षेत्रं मया पूर्वं ब्राह्मणानां मुखाच्छ्रुतम् ॥\nवांछितं च सदा प्रष्टुं न च द्रष्टुं प्रपारितम् ॥ ८२ ॥\nराज्यकर्मप्रसक्तेन भोगासक्तेन नंदिनि ॥\nस्वयमेवाधुना लब्धं नाहं सन्त्यक्तुमुत्सहे ॥ ८३ ॥\nदिष्ट्या मे मुनिना तेन दत्तः शापो महात्मना ॥\nकथं स्यादन्यथा प्राप्तिः क्षेत्रस्यास्य सुशोभने ॥ ॥ ८४ ॥\n॥ सूत उवाच ॥ ॥\nएवमुक्त्वा महीपालो नन्दिनीं तां विसृज्य च ॥\nस्थितस्तत्रैव तल्लिंगं ध्यायमानो दिवानिशम् ॥ ८५ ॥\nप्रासादं तत्कृते मुख्यं विधायाद्भुतदर्शनम् ॥\nकैलासशिखराकारं तपस्तेपे तदग्रतः ॥ ८६ ॥\nततस्तस्य प्रभावेन स्वल्पैरेव दिनैर्द्विजाः ॥\nसंप्राप्तः परमां सिद्धिं दुर्लभां याज्ञिकैरपि ॥ ८७ ॥\nतत्र यः कार्तिके मासि दीपकं संप्रयच्छति ॥\nसर्वपापविनिर्मुक्तः शिवलोके महीयते ॥ ८८\nमार्गशीर्षे च सम्प्राप्ते गीतनृत्यादिकं नरः ॥\nतदग्रे कुरुते भक्त्या स गच्छति परां गतिम् ॥ ८९ ॥\nएतद्वः सर्वमाख्यातं सर्वपातकनाशनम् ॥\nकलशेश्वरमाहात्म्यं विस्तरेण द्विजोत्तमाः ॥ ६.५१.९० ॥\nभक्त्या पठति यश्चैतच्छ्रद्धया परया युतः ॥\nसोऽपि पापविनिर्मुक्तः शिवलोके महीयते ॥ ९१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कलशेश्वरमाहात्म्यवर्णनंनामैकोनपंचाशत्तमोऽ ध्यायः ॥ ५१ ॥"
  }
]
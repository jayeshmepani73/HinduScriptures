[
  {
    "text": "॥ ऋषय ऊचुः ॥ ॥\nयदेतद्भवता प्रोक्तं देवदेवेन विष्णुना ॥\nमाधवीं भगिनीं प्राप्य जन्मांतरमुपस्थिताम् ॥ १ ॥\nअश्ववक्त्रां करिष्यामि तपसा सुशुभाननाम् ॥\nसा कथं विहिता तेन तपस्तप्तं तथा कथम् ॥\nसर्वं विस्तरतो ब्रूहि परं कौतूहलं हि नः ॥ २ ॥\n॥ सूत उवाच ॥ ॥\nनारदस्य समाकर्ण्य तं सन्देशं सुरोद्भवम् ॥\nगत्वा विष्णुः सुरैः सार्द्धं प्रचक्रे मंत्रनिश्चयम् ॥ ३ ॥\nभारावतरणार्थाय दानवानां वधाय च ॥\nवसुदेवगृहे श्रीमान्द्वापरांते ततो हरिः ॥ ४ ॥\nदेवक्या जठरे देवः संजातो दैत्यदर्पहा ॥\nतथान्या रोहिणीनाम भार्या तस्य च याऽभवत् ॥ ५ ॥\nतस्यां जज्ञे हलीनाम बलभद्रः प्रतापवान् ॥\nतृतीया सुप्रभानाम वसुदेवप्रिया च या ॥ ६ ॥\nतस्यां सा माधवी जज्ञे अश्ववक्त्रस्वरूपधृक् ॥\nतां दृष्ट्वा विकृताकारां सुतां जातां च सुप्रभा ॥\nवासुदेवसमायुक्ता विषादं परमं गता ॥ ७ ॥\nअथ ते यादवाः सर्वे कृतशान्तिकपौष्टिकाः ॥\nस्वस्तिस्वस्तीति संत्रस्ताः प्रोचुर्भूयात्कुलेऽत्र नः ॥८॥\nएवं सा यौवनोपेता तथा दुःखसमन्विता ॥\nन कश्चिद्वरयामास वाजिवक्त्रां विलोक्य ताम् ॥ ९ ॥\nततश्च भगवान्विष्णुर्ज्ञात्वा तां भगिनीं तथा ॥\nमातरं पितरं चैव तथा दुःखसमन्वितौ ॥ ६.८४.१० ॥\nतामादाय गतस्तूर्णं बलदेवसमन्वितः ॥\nहाटकेश्वरजे क्षेत्रे तपस्तप्तुं ततः परम् ॥ ११ ॥\nब्रह्माणं तोषयामास सम्यग्यज्ञपरायणः ॥\nव्रतैश्च विविधैर्दानैर्ब्राह्मणानां च तर्पणैः ॥ १२ ॥\nततस्तुष्टिं गतो ब्रह्मा वर्षांते तस्य शार्ङ्गिणः ॥\nउवाच वरदोऽस्मीति प्रार्थयस्वाभिवांछितम् ॥ १३ ॥\n॥ विष्णुरुवाच ॥ ॥\nएषा मे भगिनी देव जाताऽश्ववदना किल ॥\nतव प्रसादात्सद्वक्त्रा भूयादेतन्ममेप्सितम् ॥ १४ ॥\n॥ श्रीब्रह्मोवाच ॥ ॥\nएषा शुभानना साध्वी मत्प्रसादाद्भविष्यति ॥\nसुभद्रा नाम विख्याता वीरसूः पतिवल्लभा ॥ १५ ॥\nएतद्रूपां पुमान्योऽत्र पूजयिष्यति भक्तितः ॥\nएतां विष्णो त्वया सार्धं तथानेन च सीरिणा ॥ १६ ॥\nद्वादश्यां माघमासस्य गंधपुष्पानुलेपनैः ॥\nसोऽप्यवाप्स्यति यच्चित्ते वर्तते नात्र संशयः ॥ १७ ॥\nया नारी पतिना त्यक्ता वंध्या वा भक्तिसंयुता ॥\nतृतीयादिवसे चैतां पूजयिष्यति केशव ॥ १८ ॥\nभविष्यति सुपुत्राढ्या सुभगा सा सुखान्विता ॥\nऐश्वर्यसहिता नित्यं सर्वैः समुदिता गुणैः ॥ १९ ॥\nएवमुक्त्वा चतुर्वक्त्रो विरराम ततः परम् ॥\nवासुदेवोऽपि हृष्टात्मा ययौ द्वारवतीं पुरीम् ॥ ६.८४.२० ॥\nतामादाय विशालाक्षीं चंद्रबिंबसमाननाम् ॥\nबलदेवसमायुक्तो ह्यनुज्ञाप्य पिताम हम्॥ २१ ॥\n॥ सूत उवाच ॥ ॥\nएवं सा माधवी विप्राः सुभगारूपमास्थिता ॥\nअवतीर्णा धरापृष्ठे लक्ष्मीशापप्रपीडिता ॥ २२ ॥\nउपयेमे सुतः पांडोर्यां पार्थश्चारुहासिनीम् ॥\nजज्ञे तस्याः सुतो वीरोऽभिमन्युरिति विश्रुतः ॥ २३ ॥\nएतद्वः सर्वमाख्यातं माधबीजन्मसम्भवम् ॥\nसुपर्णाख्यस्य देवस्य कथासंगाद्द्विजोत्तमाः ॥ २४ ॥\nयश्चैतत्पठते मर्त्यो भक्त्या युक्तः शृणोति वा ॥\nमुच्यते स नरः पापात्तद्दिनैकसमुद्भवात् ॥ २५।।\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सुपर्णाख्यतीर्थमाहात्म्ये माधव्या अश्वमुख्याः श्रीकृष्णतपश्चर्यया पद्मादत्तशापविमुक्तिपूर्वक सुभद्रात्वप्राप्तिवर्णनंनाम चतुरशीतितमोऽध्यायः ॥ ८४ ॥ ॥ छ ॥"
  }
]
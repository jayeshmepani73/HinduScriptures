[
  {
    "text": "॥ ॥ सूत उवाच ॥ ॥\nअन्धकोऽपि परां विद्यां ज्ञात्वा शुक्रार्जितां तदा ॥\nकेलीश्वर्याः प्रसादं च भक्तिजं बलवृद्धिदम्॥ १ ॥\nअवध्यतामात्मनश्च पितामहवरोद्भवम् ॥\nमहेश्वरं समुद्दिश्य कोपं चक्रे ततः परम् ॥ २ ॥\nदूतं च प्रेषयामास कैलासं पर्वतं प्रति ॥\nगच्छ दूत हरं ब्रूहि मम वाक्येन सांप्रतम् ॥ ३ ॥\nशक्रमेनं परित्यज्य सुखं तिष्ठात्र पर्वते ॥\nनो चेद्द्रुतं समागत्य सकैलासं सभार्यकम्॥ ४ ॥\nसगणं च रणे हत्वा सुखी स्थास्यामि नंदने ॥\nत्वामहं नाशयिष्यामि सत्येनात्मानमालभे ॥ ५ ॥\nएवमुक्तः स दैत्येन दूतो गत्वा द्रुतं ततः ॥\nप्रोवाच शंकरं वाक्यैः परुषैः स विशेषतः ॥ ६ ॥\nततः कोपपरीतात्मा भगवान्वृषभध्वजः ॥\nगणान्संप्रेषयामास वधार्थं तस्य दुर्मतेः ॥ ७ ॥\nवीरभद्रं महाकालं नंदिं हस्तिमुखं तथा ॥\nअघोरं घोरनादं च घोरघंटं महाबलम् ॥ ८ ॥\nएतेषामनुगाश्चान्ये कोटिरेका पृथक्पृथक्॥\nसर्वान्संप्रेषयामास वधार्थं तस्य दुर्मतेः ॥ ९ ॥\nअथ संप्रेषितास्तेन गणास्ते विकृताननाः ॥\nहर्षेण महताविष्टा गर्जमाना यथा घनाः ॥ ६.१५१.१० ॥\nधृतायुधा गताः सर्वे युद्धार्थं यत्र सा पुरी ॥\nशक्रस्यासादिता तेन दानवेन बलीयसा ॥ ११ ॥\nअथ प्राप्तान्गणान्दृष्ट्वा दानवास्ते धृतायुधाः ॥\nनिश्चक्रमुर्वै सहसा युद्धार्थमतिगर्विताः ॥ १२ ॥\nततः समभवद्युद्धं गणानां दानवैः सह ॥\nपरस्परं महारौद्रं मृत्युं कृत्वा निवर्तनम् ॥ १३ ॥\nततो हरगणाः सर्वे दानवैस्तै रणाजिरे ॥\nजिता जग्मुर्दिशो भीता हरवीक्षणतत्पराः ॥ १४ ॥\nहरोऽपि तान्गणान्भग्नान्दृष्ट्वा कोपाद्विनिर्ययौ ॥\nहरं दृष्ट्वा ततो दैत्या दुद्द्रुवुस्ते दिशो दश ॥ १५ ।\nअन्धकोऽपि हरं दृष्ट्वा युद्धार्थं संमुखो ययौ ।\nततो युद्धं समभवदंधकस्य हरेण तु ॥\nवृत्रवासवयोः पूर्वं यथा युद्धमभून्महत् ॥ १६ ॥\nचक्रनालीकनाराचैस्तोमरैः खड्गमुद्गरैः॥\nएवं न शक्यते हंतुं दानवो विविधायुधैः ॥ १७ ॥\nअस्त्रयुद्धं परित्यज्य बाहु युद्धमुपागतौ ॥\nकरं करेण संगृह्य मुष्टिप्रहरणौ तदा॥१८।\nदानवेनाथ देवेशो बंधेनाक्रम्य पीडितः ।\nनिष्पंदभावमापन्नस्ततो मूर्च्छामुपागतः ॥१९॥\nमूर्छागतं तु तज्ज्ञात्वा ह्यन्धको निर्ययौ गृहात् ॥\nतावत्स्थाणुः क्षणाल्लब्ध्वा चेतनामात्तकार्मुकः ॥ ६.१५१.२० ॥\nआयसीं लकुटीं गृह्य प्रभुर्भारसहसि काम् ॥\nदानवेन्द्रं ततः प्राप्य ताडयामास मूर्धनि ॥ २१ ॥\nसोऽपि खड्गेन देवेशं ताडयामास वेगतः ॥\nअथ देवोऽपि सस्मार कौबेरास्त्रं महाहवे ॥ ॥ २२॥\nअस्त्रेण तेन हृदये ताडयामास दानवम् ॥\nततः स ताडितस्तेन रुधिरोद्गारमुद्वमन् ॥ २३ ॥\nपतितोऽधोमुखो भूत्वा ततः शूलेन भेदितः॥\nशूलाग्रसंस्थितः पापश्चक्रवद्भ्रमते ततः ॥ २४ ॥\nअन्धकोऽपि तदात्मानं तथावस्थमवेक्ष्य च ॥\nततो वाग्भिः सुपुष्टाभिरस्तौद्देवं महेश्वरम् ॥ २५ ॥\n॥ ॥ अन्धक उवाच ॥ ॥\nनमस्ते जगतां धात्रे शर्वाय त्रिगुणात्मने ॥\nवृषभासनसंस्थाय शशांककृतभूषण ॥ २६ ॥\nनमः खट्वांगहस्ताय नमः शूलधराय च ॥\nनमो डमरुकोदण्डकपालानलधारिणे ॥ २७ ॥\nस्मरदेहविनाशाय मूर्त्यष्टकमयात्मने ॥\nनमः स्वरूपदेहाय ह्यरूपबहुरू पिणे ॥ २८ ॥\nउत्तमांगविनाशाय विरिंचेः सृष्टिकारिणे ॥\nस्मशानवासिने नित्यं नमो भैरवरूपिणे ॥ २९ ॥\nसर्वगः सर्वकर्ता च त्वं हर्ता नान्य एव हि ॥\nत्वं भूमिस्त्वं रजश्चैव त्वं ज्योतिस्त्वं तमस्तथा ॥ ६.१५१.३० ॥\nत्वं वपुः सर्वभूतानां जीवभूतो महेश्वर ॥\nअस्तौदेवं दानवेन्द्रो देवशूलाग्र संस्थितः ॥ ३१ ॥\n॥ सूत उवाच ॥ ॥\nएवं तस्य स्तुतिं श्रुत्वा परितुष्टो महेश्वरः ॥\nततः प्रोवाच तं हर्षाच्छूलाग्रस्थं दनूत्तमम् ॥ ३२ ॥ ॥\n॥ श्रीभगवानुवाच ॥ ॥\nनेदं वीरव्रतं दैत्य यच्छत्रुकरपीडनात् ॥\nप्रोच्यन्ते सामवाक्यानि विशेषाद्दैत्यजन्मना ॥ ३३ ॥\n॥ अन्धक उवाच ॥ ॥\nनिर्विण्णोऽस्मि सुरश्रेष्ठ त्रिशूलाऽग्रं समाश्रितः ॥\nतस्मात्सूदय मां येन द्रुतं स्यान्मे व्यथाक्षयः ॥ ३४ ॥\n॥ श्रीभगवानुवाच ॥ ॥\nन तेऽस्ति मरणं दैत्य कथंचिच्चिंतितं मया ॥\nतेनेत्थं विधृतं व्योम्नि भित्त्वा शूलेन वक्षसि ॥ ३५ ॥\nतस्मात्त्वं गणतां गच्छ सांप्रतं पापवर्जितः ॥\nत्यक्त्वा दानवजं भावं श्रद्धया परया युतः ॥ ३६ ॥\n॥ अन्धक उवाच ॥ ॥\nगतो मे दानवो भावः सांप्रतं तव किंकरः ॥\nभविष्यामि न सन्देहः सत्येनात्मानमालभे ॥ ३७ ॥\n॥ शंकर उवाच ॥ ॥\nपरितुष्टोऽस्मि ते वत्स ब्रूहि यत्तेऽभिवांछितम् ॥\nप्रार्थयस्व प्रयच्छामि यद्यपि स्यात्सुदुर्लभम् ॥ ३८ ॥\n॥ अन्धक उवाच ॥ ॥\nअनेनैव तु रूपेण शृलाग्रस्थितमत्तनुम् ॥\nयो मर्त्योर्च्चां प्रकृत्वा ते स्थापयिष्यति भूतले ॥ ॥ ३९ ॥\nतस्य मोक्षस्त्वया देयो मद्वाक्यात्सुरसत्तम ॥\nतथेत्युक्त्वा महेशस्तं शूलाग्रात्प्रमुमोच ह ॥\nअस्थिशेषं कृशांगं च चामुण्डासदृशं द्विजाः ॥ ६.१५१.४० ॥\nततः स गणतां प्राप्तो गीतं चक्रे मनोहरम् ॥\nपुरतो देवदेवस्य पार्वत्याश्च विशेषतः ॥ ४१ ॥\nभृंगवद्रटनं यस्मात्तस्य श्रोत्रसुखा वहम् ॥\nभृंगीरिटि इति प्रोक्तस्ततः स त्रिपुरारिणा ॥ ४२ ॥\nएवं स गणतां प्राप्तो देवदेवस्य शूलिनः ॥\nविश्वास्यः सर्वकृत्येषु तत्परं समपद्यत ॥ ॥ ४३ ॥\nततःप्रभृति लोकेऽत्र देवदेवो महेश्वरः ॥\nतादृशेनैव रूपेण स्थाप्यते भूतले जनैः ॥ ४४ ॥\nप्राप्यतेऽत्र परा सिद्धिस्तत्प्रसादादलौ किकी ॥\nकस्यचित्त्वथ कालस्य राज्याद्भ्रष्टो महीपतिः ॥ ४५ ॥\nसुरथाख्यः प्रसिद्धोऽत्र सूर्यवंशसमुद्भवः ॥\nततो वसिष्ठमासाद्य स चात्मीयं पुरो हितम् ॥\nप्रोवाच प्रणतो भूत्वा बाष्पव्याकुललोचनः ॥ ४६ ॥\nत्वया नाथेन मे ब्रह्मन्संस्थितेनाऽपि शत्रुभिः ॥\nबलाच्च यद्धृतं राज्यं मन्द भाग्यस्य सांप्रतम् ॥ ४७ ॥\nतस्मात्कुरु प्रसादं मे येन मे राज्यसंस्थितिः ॥\nभूयोऽपि त्वत्प्रसादेन नान्या मे विद्यते गतिः ॥ ४८ ॥\n॥ वसिष्ठ उवाच ॥ ॥\nयद्येवं ते महाराज मद्वाक्यात्सत्वरं व्रज ॥\nहाटकेश्वरजं क्षेत्रं सर्वसिद्धिप्रदायकम् ॥ ४९ ॥\nतत्र भैरवरूपेण स्थापयित्वा महेश्वरम् ॥\nभुजोद्यतोग्रशूलाग्रविद्धान्धककलेवरम् ॥ ६.१५१.५० ॥\nनारसिंहेन मंत्रेण ततः पूजय तं नृप ॥\nरक्तपुष्पैस्तथा धूपै रक्तैश्चैवानुलेपनैः ॥ ५१ ॥\nततः सद्वीर्य मासाद्य तेजोवीर्यसमन्वितः ॥\nहनिष्यस्यखिलाञ्छत्रूंस्तत्प्रसादादसंशयम् ॥ ५२ ॥\nपरं शौचसमेतेन संपूज्यो भगवांस्त्वया ॥\nअन्यथा प्राप्स्यसे विघ्नान्सत्यमेतन्मयोदितम् ॥ ५३ ॥\nअथ तस्य वचः श्रुत्वा स राजा सत्वरं ययौ ॥\nतत्र क्षेत्रे ततो देवं स्थापयामास भैरवम् ॥ ५४ ॥\nततः संपूजयामास नारसिंहेन भक्तितः ॥\nमन्त्रेण प्रयतो भूत्वा ब्रह्मचर्यपरायणः ॥५५॥\nततो दशसहस्रांते तस्य मंत्रस्य संख्यया ॥\nभैरवस्तुष्टिमापन्नः प्रोवा च तदनन्तरम् ॥ ५६ ॥\n॥ श्रीभैरव उवाच ॥ ॥\nपरितुष्टोऽस्मि ते राजन्मंत्रेणानेन पूजितः ॥\nतस्मात्प्रार्थय यच्चेष्टं येन सर्वं ददाम्यहम् ॥ ५७ ॥ ॥\n॥ सुरथ उवाच ॥ ॥\nशत्रुभिर्मे हृतं राज्यं त्वत्प्रसादात्सुरेश्वर ॥\nतन्मे भवतु भूयोऽपि शत्रुभिः परिवर्ज्जितम् ॥ ५८ ॥\nअन्योऽपि यः पुमानित्थं त्वामिहागत्य पूजयेत् ॥\nअनेनैव तु मंत्रेण तस्य सिद्धिस्त्वया विभो ॥५९॥\nदेया देव सहस्रांते यथा मम सुरेश्वर ॥\nतथेति तं प्रतिज्ञाय गतश्चादर्शनं हरः ॥ ६.१५१.६० ॥\nसुरथोऽपि निजं राज्यं प्राप हत्वा रणे रिपून्॥६१॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये भैरवक्षेत्रमाहात्म्यवर्णनंनामैकपञ्चाशदुत्तरशततमोऽध्यायः ॥ १५१ ॥छ॥"
  }
]
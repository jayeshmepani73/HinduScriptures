[
  {
    "text": "॥ ऋषय ऊचुः ॥ ॥\nयत्त्वया सूतज प्रोक्तं तक्षकः संभविष्यति ॥\nसौराष्ट्रविषये राजा रैवताख्यो महाबलः ॥ १ ॥\nतथा तस्य प्रिया भार्यो नाम्ना क्षेमंकरीति या ॥\nआनर्ताधिपतेर्हर्म्ये संभविष्यति भामिनी ॥ २ ॥\nताभ्यां सर्वं समाचक्ष्व वृत्तांतं सूतनंदन ॥\nअत्र नः कौतुकं जातं विचित्रं जल्पतस्तव ॥ ३ ॥\nकेदारश्च श्रुतोऽस्माभिः सूतपुत्र हिमाचले ॥\nस कथं तत्र संजातः सर्वं विस्तरतो वद ॥ ४॥ ॥\n॥ सूत उवाच ॥ ॥\nअत्र वः कीर्तयिष्यामि सर्वं ब्राह्मणसत्तमाः ॥\nयथा मया श्रुतं पूर्वं निजतातमुखाद्द्विजाः ॥ ६ ॥\nपूर्वं तच्छापदोषेण तक्षको धरणीतले ॥\nसौराष्ट्राधिपतेर्हर्म्ये रैवताख्यो बभूव ह ॥ ६ ॥\nआनर्त्ताधिपतेश्चापि संजाता तनया गृहे ॥\nतस्याश्चापि सुविख्यातं नाम जातं धरातले ॥ ७ ॥\nक्षेमंकरीति विप्रेन्द्राः कर्मणा प्रकटीकृतम् ॥\nआनर्ताधिपतिः पूर्वमासीद्राजा प्रभंजनः ॥ ८ ॥\nतस्य वैरं समुत्पन्नं बहुभिः सह भूमिपैः ॥\nततो निर्वास्यते देशो नीयते पशवो बलात् ॥\nशत्रुभिर्जायते युद्धं दिवा नक्तं द्विजोत्तमाः॥९॥\nततः कतिपयाहस्य तस्य भार्या प्रियंवदा ॥\nऋतुस्नाता दधाराथ गर्भं पुण्यं निजोदरे॥६.११८.१०॥॥\nयतः प्रभृति तस्याः स गर्भोऽभूदुदराश्रयः॥\nततः प्रभृति राष्ट्रस्य क्षेमं जातं तथा पुरे॥॥॥\nएके संख्ये जिता स्तेन शत्रवोऽपि सुदुर्जयाः ॥\nनिहताश्च तथैवान्ये मित्रभावं समाश्रिताः ॥ १२॥\nततो जज्ञे शुभा कन्या तस्याः पद्मायतेक्षणा॥\nअंधकारेऽपि यद्रात्र्यां द्योतितं सूतिकागृहम्॥।३॥\nअथाऽसौ पार्थिवश्चक्रे सुतवत्सुमहोत्सवम्॥\nतस्यास्तोषसमायुक्तो गीतवाद्यादिनिस्वनैः ॥।४॥\nदिने त्रयोदशे प्राप्ते नाम तस्या यथोचितम्॥\nविहितं भूभुजा तेन विप्राणां पुरतो द्विजाः ॥।५॥\nयस्मात्क्षेमं समुत्पन्नं गर्भवासेऽपि संस्थया ॥\nअनया क्षेमंकरीनाम तस्मादेषाभवे द्द्विजाः ॥।६॥\nएवं सुविहिता ख्याता वृद्धिं याति दिनेदिने ॥\nशुक्लपक्षे कला चेन्दोर्यथैव गगनांगणे॥।७॥\nततस्तां यौवनोपेतां रैवताय महीपतिः ॥\nददौ सौराष्ट्रनाथाय काले वैवाहिके शुभे ॥ १८ ॥\nअथ ताभ्यां सुता जाता रेवतीनाम विश्रुता ॥\nभट्टिकाशापदोषेण शेषपत्नी यशस्विनी ॥।९॥\nया तूढा रामरूपेण नागराजेन धीमता ॥\nपुत्रपौत्रवती जाता सौभाग्यमदगर्विता ॥ ६.११८.२० ॥\nन च ताभ्यां सुतो जातः कथंचिदपि वंशजः ॥\nवयसोंऽतेऽपि विप्रेंद्रास्ततो दुःखं व्यजायत ॥ २१ ॥\nअथ तौ मंत्रिवर्गस्य राज्यं सर्वमशेषतः ॥\nअर्पयित्वा तु पुत्रार्थं तपोऽर्थमिह चागतौ ॥ ॥ २२ ॥\nततः स्वमाश्रमं गत्वा स्थितौ तत्र समाहितौ ॥\nदेवीं कात्यायनीं स्थाप्य तदाराधनतत्परौ ॥ २३ ॥\nयया विनिहतो रौद्रो महिषाख्यो महासुरः ॥\nकौमारव्रतधारिण्या तस्मिन्विन्ध्ये महाचले ॥ २४ ॥\nततस्ताभ्यां ददौ तुष्टा सा पुत्रं वंशवर्धनम् ॥\nनाम्ना क्षेमजितं ख्यातं परपक्षक्षया वहम् ॥ २५ ॥\nततः स्वं राज्यमासाद्य भूयोऽपि स महीपतिः ॥.\nस्वपुत्रं वर्धयामास हर्षेण महतान्वितः ॥ २६ ॥\nयदा स यौवनोपेतः सञ्जातः क्षेमजित्सुतः ॥\nतं च राज्ये नियोज्याऽथ स्वस्थानं स पुनर्ययौ ॥ २७ ॥\nहाटकेश्वरजं क्षेत्रं तदेतद्द्विजसत्तमाः ॥\nभार्यया सहितस्त्यक्त्वा शेषमन्यं परिच्छदम् ॥ २८ ॥\nतत्र संस्थापयामास लिंगं देवस्य शूलिनः ॥\nप्रासादं च मनोहारि ततश्चक्रे समाहितः॥ २९\nरैवतेश्वरमित्युक्तं सर्वपातक नाशनम् ॥\nदर्शनादेव सर्वेषां देहिनां द्विजसत्तमाः ॥ ६.११८.३० ॥\nया पूर्वं स्थापिता दुर्गा तस्मिन्क्षेत्रे महीभुजा ॥\nतस्याः क्षेमंकरी चक्रे प्रासादं श्रद्ध यान्विता ॥ ३१ ॥\nसापि क्षेमंकरीनाम ततः प्रभृति कीर्त्यते ॥\nकात्यायन्यपि या प्रोक्ता महिषासुरमर्दिनी ॥ ३२ ॥\nयस्तां चैत्रसिते पक्षे संप श्येदष्टमीदिने ॥\nतस्याभीष्टा भवेत्सिद्धिः सर्वदैव द्विजोत्तमाः ॥ ३३ ॥\nएतद्वः सर्वमाख्यातं रैवतेश्वरवर्णनम् ॥\nक्षेमंकर्याः प्रभावं च सर्वपातकनाशनम् ॥ ३४ ॥\nइति श्रीस्कांदे महापुराण एकाशीतिसाहस्र्यां संहिताया षष्ठे नागरखण्डे हाटकेश्वरक्षेत्रमाहात्म्ये क्षेमंकरीरैवतेश्वरोत्पत्तितीर्थ माहात्म्यवर्णननामाष्टादशोत्तरशततमोऽध्यायः ॥ ११८ ॥ ॥"
  }
]
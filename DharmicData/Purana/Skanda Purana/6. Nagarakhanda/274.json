[
  {
    "text": "॥ सूत उवाच ॥ ॥\nतथान्यदपि तत्रास्ति दुर्वासःस्थापितं पुरा ॥\nतल्लिंगं देवदेवस्य त्रिनेत्रस्य महात्मनः ॥ १ ॥\nचैत्रमासि नरो यस्तु तमाराधयते द्विजाः ॥\nनृत्यगीतप्रवाद्यैश्च त्रिकालं विहितक्षणः ॥\nस नूनं तत्प्रसादेन गन्धर्वाधिपतिर्भवेत् १। २ ॥\n॥ ऋषय ऊचुः ॥ ॥\nदुर्वासा नामकश्चायं केनायं स्थापितो हरः ॥\nकस्मिन्काले महाभाग सर्वं नो विस्तराद्वद ॥ ३ ॥\n॥ सूत उवाच ॥ ॥\nआसीत्पुरा निंबशुचो वैदिशे च पुरोत्तमे ॥ ४ ॥\nस च पूजयते लिंगं किंचिन्मठपतिः स्थितः ॥\nस यत्किंचिदवाप्नोति वस्त्राद्यं च तथा परम् ॥ ५ ॥\nमाहेश्वरस्य लोकस्य विक्रीणीते ततस्ततः ॥\nततो गृह्णाति नित्यं स हेम मूल्येन तस्य च ॥ ६ ॥\nन करोति व्ययं तस्य केवलं संचये रतः ॥\nततः कालेन महता मंजूषाऽस्य निरर्गला ॥\nजाता हेममयी विप्राः कार्पण्यनिरतस्य च ॥ ७ ॥\nअथ संस्थाप्य भूमध्ये मंजूषां तां प्रपूरिताम् ॥\nकरोति व्यवहारं स कक्षां तां नैव मुंचति ॥ ८ ॥\nकदाचिद्देवपूजायां सोऽपि ब्राह्मणसत्तमाः ॥\nविश्वासं नैव निर्याति कस्यचिच्च कथंचन ॥ ९ ॥\nकस्यचित्त्वथ कालस्य परवित्तापहारकः ॥\nअलक्षद्ब्राह्मणस्तच्च दुःशीलाख्यो व्यचिंतयत् ॥ ६.२७४.१० ॥\nततः शिष्यो भविष्यामि विश्वासार्थं दुरात्मनः ॥\nसुदीनैः कृपणैर्वाक्यैश्चाटुकारैः पृथग्विधैः ॥ ११ ॥\nआलस्यं च दिवानक्तं साधयिष्याम्यसंशयम् ॥\nअन्यस्मिन्नहनि प्राप्ते दृष्ट्वा तं मठमध्यगम् ॥ १२ ॥\nततः समीपमगमद्दंडाकारं प्रणम्य च ॥\nअब्रवीत्प्रांजलिर्भूत्वा विनयावनतः स्थितः ॥ १३ ॥\nभगवंस्ते प्रभावोऽद्य तपसा वै मया श्रुतः ॥ १४ ॥\nयदन्यस्तापसो नास्ति ईदृशोऽत्र धरातले ॥\nतेनाहं दूरतः प्राप्तो वैराग्येण समन्वितः ॥ १५ ॥\nसंसारासारतां ज्ञात्वा जन्ममृत्युजरात्मिकाम्॥\nअर्थात्स्वप्नप्रतीकाशं यौवनं च नृणा मिह ॥ १६ ॥\nयद्वत्पर्वतसंजाता नदी च क्षणभंगुरा ॥\nपुत्राः कलत्राणि च वा ये चान्ये बांधवादयः ॥ १७ ॥\nते सर्वे च परिज्ञेया यथा पाप समागमाः ॥\nतत्संसारसमुद्रस्य तारणार्थं ब्रवीहि मे ॥ १८ ॥\nउपायं कंचिदद्यैव उपदेशे व्यवस्थितम् ॥\nतरामि येन संसारं प्रसादात्तव सुव्रत ॥ १९ ॥\nतस्य तद्वचनं श्रुत्वा रोमांचित तनूरुहः ॥\nज्ञात्वा माहेश्वरः कोऽयं चिंतावान्समुपस्थितः ॥ ६.२७४.२० ॥\nयथा ब्रवीषि धन्योऽसि यस्य ते मतिरीदृशी ॥\nतारुण्ये वर्तमानस्य सुकुमारस्य चैव हि ॥ २१ ।\nतारुण्ये वर्तमानो यः शांतः सोऽत्र निगद्यते ॥\nधातुषु क्षीयमाणेषु शमः कस्य न जायते ॥ २२ ॥\nयद्येवं सुविरक्तिः स्यात्संसारोपरि संस्थिता ॥\nसमाराधय देवेशं शंकरं शशिशेखरम् ॥ २३ ॥\nनान्यथा घोरजाप्येन तीर्यते भवसागरः ॥\nमया सम्यक्परिज्ञातमेतच्छास्त्रसमागमात् ॥ २४ ॥\nशूद्रो वा यदि वा विप्रो म्लेछो वा पापकृन्नरः ॥\nशिवदीक्षासमोपेतः पुष्पमेकं तु यो न्यसैत् [। २५ ॥\nषडक्षरेण मंत्रेण लिंगस्योपरि भक्तितः ॥\nस तां गतिमवाप्नोति यांयां यांतीह यज्विनः ॥ ५६ ॥\nयो ददाति प्रभक्त्या च शिवदीक्षान्विताय च ॥\nवस्त्रोपानहकौपीनं स यज्ञैः किं करिष्यति ॥ २७ ॥\nतच्छ्रुत्वा चरणौ तस्य दुःशीलोऽसौ तदाऽऽददे ॥\nविन्यस्य स्वशिर स्ताभ्यां ततोवाक्यमुवाच ह ॥ २८ ॥\nशिवदीक्षाप्रमाणेन प्रसादं कुरु मे प्रभो ॥\nशुश्रूषां येन ते नित्यं प्रकरोमि समाहितः ॥ २९ ॥\nततोऽसौ तापसो विप्राश्चिंतयामास चेतमि ॥\nदक्षोऽयं दृश्यते कोऽपि पुमांश्चैव समागतः ॥ ६.२७४.३० ॥\nममास्ति नापरः शिष्यस्तस्मादेनं करोम्यहम् ॥\nततोऽब्रवीत्करे गृह्य यद्येवं वत्स मे समम् ॥\nसमयं कुरु येन त्वां दीक्षयाम्यद्य चैव हि ॥ ३१ ॥\nत्वया कुटीरकं कार्यं मठस्यास्य विदूरतः ॥\nप्रवेशो नैव कार्यस्तु ममात्रास्तं गते रवौ ॥ ३२ ॥\n॥ दुःशील उवाच ॥ ॥\nतवादेशः प्रमाणं मे केवलं तापसोत्तम ॥\nकिं मठेन करिष्यामि विशेषाद्रा त्रिसंगमे ॥ ३३ ॥\nयः शिष्यो गुरुवाक्यं तु न करोति यथोदितम् ॥\nतस्य व्रतं च तद्व्यर्थं नरकं च ततः परम् ॥ ३४ ॥\nतच्छ्रुत्वा तुष्टिमापन्नः शिवदीक्षां ततो ददौ ॥\nतस्मै विनययुक्ताय तदा निंबशुचो मुनिः ॥ ३५ ॥\nततःप्रभृति सोऽतीव तस्य शुश्रूषणे रतः॥।\nरंजयामास तच्चित्तं परिचर्यापरायणः ॥ ३६ ॥\nमनसा चिन्तयानस्तु तन्मात्रार्थं दिनेदिने ॥\nन च्छिद्रं वीक्षते किंचिद्वीक्षमाणोऽपि यत्नतः ॥ ३७ ॥\nशैवोऽपि च स कक्ष्यां तां तां मात्रां हेमसंभवाम् ॥\nकथंचिन्मोक्षते भूमौ भोज्ये देवार्चनेऽपि न॥३८ ॥\nततोऽसौ चिन्तयामास दुःशीलो निजचेतसि ॥\nमठे तावत्प्रवेशोऽस्ति नैव रात्रौ कथंचन ॥ ३९ ॥\nसूर्यास्तमानवेलायां यत्प्रयच्छति तत्क्षणात् ॥\nपरिघं सुदृढं पापस्तत्करोमि च किं पुनः ॥ ६.२७४.४० ॥\nमठोऽयं सुशिलाबद्धो नैव खातं प्रजायते ॥\nतुंगत्वान्न प्रवेशः स्यादुपायैर्विविधैः परैः ॥ ४१ ॥\nतत्किं विषं प्रयच्छामि शस्त्रैर्व्यापादयामि किम् ॥\nदिवापि पशुमारेण पंचत्वं वा नयामि किम् ॥ ४२ ॥\nएवं चिन्तयतस्तस्य प्रावृट्काल उपस्थितः ॥\nश्रावणस्यासिते पक्षे कर्कटस्थे दिवाकरे ॥ ४३ ॥\nप्राप्तो महेश्वरस्तस्य कोऽपि तत्र धनी द्रुतम् ॥\nतेनोक्तं प्रणिपत्योच्चैः करिष्यामि पवित्रकम् ॥ ४४ ॥\nचतुर्द्दश्यामहं स्वामिन्यद्यादेशो भवेत्तव ॥\nयद्यागच्छसि मे ग्रामं प्रसादेन सम न्वितः ॥ ४५ ॥\n॥ सूत उवाच ॥ ॥\nतच्छ्रुत्वा तुष्टिमापन्नस्ततो निंबशुचो मुनिः ॥\nतथेति चैवमुक्त्वा तं प्रेषयामास तत्क्षणात् ॥ ४६ ॥\nआगमिष्याम्यहं काले स्वशिष्येण समन्वितः ॥\nकरिष्यामि परं श्रेयस्तव वत्स न संशयः ॥ ४७ ॥\nअथ काले तु संप्राप्ते चिन्तयित्वा प्रभातिकम् ॥\nप्रभातसमये प्राप्ते स शैवः प्रस्थितस्तदा ॥\nदुःशीलेन समायुक्तः संप्रहृष्टतनूरुहः ॥ ४८ ॥\nततो वै गच्छमानस्य तस्य मार्गे व्यवस्थिता ॥\nपुण्या नदी सुविख्याता मुरला सागरंगमा ॥ ४९ ॥\nस तां दृष्ट्वाऽब्रवीद्वाक्यं वत्स शिष्य करोम्यहम् ॥\nभवता सह देवार्चां मुरलायां स्थिरो भव ॥ ६.२७४.५० ॥\nबाढमित्येव स प्रोक्त्वा संस्थितोऽस्यास्तटे शुभे ॥\nसोऽपि निंबशुचस्तस्य रंजितः सर्वदा गुणैः ॥ ५१ ॥\nसुशिष्यं तं परिज्ञाय विश्वासं परमं गतः॥\nस्थगितां तां समादाय हेममात्रासमुद्भवाम् ॥ ५२ ॥\nजागेश्वरसमोपेतां स कन्थां व्याक्षिपत्क्षितौ ॥\nपुरीषोत्सर्गकार्येण ततस्तोकांतरं गतः ॥ ५३ ॥\nयावच्चादर्शनं प्राप्तो वेतसैः परिवारितः ॥\nतावन्मात्रां समादाय दुःशीलः प्रस्थितो द्रुतम् ॥\nउत्तरां दिशमाश्रित्य प्रहृष्टेनांतरात्मना ॥ ५४ ॥ ।\nअथासौ चागतो यावद्दुःशीलं नैव पश्यति ॥\nकेवलं दृश्यते कन्था जागेश्वरसमन्विता ॥ ५५ ॥\nततः शीघ्रतरं शौचं किञ्चित्कृत्वा सुदुर्मनाः ॥\nविनैवाचमनं प्राप्तः सा कन्था यत्र तिष्ठति ॥५६ ॥\nयावन्मात्राविहीनां च ततो ज्ञात्वा च तां हृताम् ॥\nतेन शिष्येण मूर्च्छाढ्यो निपपात महीतले ॥ ५७ ॥\nततश्च चेतनां प्राप्य कृच्छ्राच्चोत्थाय तत्क्षणात् ॥\nशिलायां ताडयामास निजांगानि शिरस्तथा ॥ ५८ ॥\nहा हतोऽस्मि विनष्टोऽस्मि मुष्टस्तेन दुरात्मना ॥\nकिं करोमि क्व गच्छामि कथं तं वीक्षयाम्यहम्॥ ५९ ॥\nततस्तु पदवीं वीक्ष्य तस्य तां चलितो ध्रुवम् ॥\nवृद्ध भावात्परिश्रांतो वावृत्य स मठं गतः ॥ ६.२७४.६० ॥\nदुःशीलोऽपि समादाय मात्रां स्थानांतरं गतः ॥\nततस्तेन सुवर्णेन व्यवहारान्करोति सः ॥ ६१ ॥\nततो गृहस्थतां प्राप्तः कृतदारपरिग्रहः ॥\nवृद्धभावं समापन्नः संतानेन विवर्जितः ॥ ६२ ॥\nकस्यचित्त्वथ कालस्य तीर्थयात्रापरायणः ॥\nभार्यया सहितो विप्रश्चमत्कारपुरं गतः ॥ ६३ ॥\nस्नात्वा तीर्थेषु सर्वेषु देवतायतनेषु च ॥\nभ्रममाणेन संदृष्टो दुर्वासा नाम सन्मुनिः ॥ ६४ ॥\nनिजदेवस्य सद्भक्त्या नृत्यगीतपरायणः ॥\nतं च दृष्ट्वा नमस्कृत्य वाक्यमेतदुवाच सः ॥ ६५ ॥\nकेनैतत्स्थापितं लिंगं निर्मलं शंकरोद्भवम् ॥\nकिं त्वं नृत्यसि गीतं च पुरोऽस्य प्रकरोषि च ॥\nमुनीनां युज्यते नैव यदेतत्तव चेष्टितम्॥६६॥\n॥ दुर्वासा उवाच ॥ ॥\nमयैतत्स्थापितं लिंगं देवदेवस्य शूलिनः॥\nनृत्यगीतप्रियो यस्माद्देवदेवो महेश्वरः ॥ ६७ ॥\nन मेऽस्ति विभवः कश्चिद्येन भोगं करोम्यहम्॥६८॥\nएतस्मिन्नंतरे प्राप्तश्चिर्भटिर्नाम योगवित् ॥\nतेन पृष्टः स दुर्वासा वेदांतिकमिदं वचः ॥६९॥                      चिर्भटि\nअसूर्या नाम ते लोका अंधेन तमसा वृताः ॥\nतांस्ते प्रेत्याऽभिगच्छंति ये केचात्महनो जनाः ॥ ॥ ६.२७४.७० ॥\nउपविश्य ततस्तेन तस्य दत्तस्तु निर्णयः ॥\nदुःशीलेनापि तत्सर्व विज्ञातं तस्य संस्तुतम् ॥ ७१ ॥\nततो विशेषतो जाता भक्तिस्तस्य हरं प्रति ॥\nतं प्रणम्य ततश्चोच्चैर्वाक्यमेतदुवाच ह ॥ ७२ ॥\nभगवन् ब्राह्मणोऽस्मीति जात्या चैव न कर्मणा ॥\nन कस्यचिन्मया दत्तं कदाचिन्नैव भोजनम् ॥\nकेवलं देवविप्राणां वंचयित्वा धनं हृतम् ॥\nव्यसनेनाभिभूतेन द्यूतवेश्योद्भवेन च ॥ ७४ ॥\nतथा च ब्राह्मणेनापि मया शैवो गुरुः कृतः ॥\nवंचितश्च तथानेकैश्चाटुभिर्विहृतं धनम् ॥ ७५ ॥\nतस्य सक्तं धनं भूयः साधुमार्गेण चाहृतम् ॥\nस चापि च गुरुर्मह्यं परलोकमिहागतः ॥ ॥ ७६ ॥\nपश्चात्तापेन तेनैव प्रदह्यामि दिवानिशम् ॥\nपुरश्चरणदानेन तत्प्रसादं कुरुष्व मे ॥ ७७ ॥\nअस्ति मे विपुलं वित्तं न संतानं मुनीश्वर ॥\nतन्मे वद मुने श्रेयस्तद्वित्तस्य यथा भवेत् ॥\nइह लोके परे चैव येन सर्वं करोम्यहम् ॥ ७८ ॥\n॥ दुर्वासा उवाच ॥ ॥\nकृत्वा पापसहस्राणि पश्चाद्धर्मपरो भवेत् ॥\nयः पुमान्सोऽतिकृच्छ्रेण तरेत्संसारसागरम् ॥ ७९ ॥\nदिनेनापि गुरुर्योऽसौ त्वया शैवो विनिर्मितः ।\nअधर्मेणापि संजातः स गुरुस्तेन संशयः ॥ ६.२७४.८० ॥\nब्राह्मणो ब्रह्मचारी स्याद्ग्रहस्थस्तदनंतरम् ॥\nवानप्रस्थो यतिश्चैव तत श्चैव कुटीचरः ॥ ८१ ॥\nबहूदकस्ततो हंसः परमश्च ततो भवेत् ॥\nततश्च मुक्तिमायाति मार्गमेनं समाश्रितः ॥ ८२ ॥\nत्वया पुनः कुमार्गेण यद्व्रतं ब्राह्मणेन च [।\nशैवमार्गं समास्थाय तन्महापातकं कृतम् ॥ ८३ ॥\n॥ दुःशील उवाच ॥ ॥\nसर्वेष्वेव हि वेदेषु रुद्रः संकीर्त्यते प्रभुः ॥\nतत्किं दोषस्त्वया प्रोक्तस्तस्य दीक्षासमुद्भवः ॥ ८४ ॥\n॥ दुर्वासा उवाच ॥ ॥\nसत्यमेतत्त्वया ख्यातं वेदे रुद्रः प्रकीर्तितः ॥\nबहुधा वासुदेवोऽपि ब्रह्मा चैव विशेषतः ॥ ८५ ॥\nपरं विप्रस्य या दीक्षा व्रतवंधसमुद्भवा ॥\nगायत्री परमा जाप्ये गुरुर्व्रतपरो हि सः ॥\nवैष्णवीं चाथ शैवीं च योऽन्यां दीक्षां समाचरेत् ॥ ८६ ॥\nब्राह्मणो न भवेत्सोऽत्र यद्यपि स्यात्षडंगवित् ॥\nअपरं लिंगभेदस्ते संजातः कपटादिषु ॥ ८७ ॥\nव्रतत्यागान्न संदेहस्तत्र ते नास्ति किंचन ॥\nप्रायश्चित्तं मया सम्यक्स्मृतिमार्गेण चिंतितम्॥ ८८ ॥\n॥ दुःशील उवाच ॥ ॥\nसतां सप्तपदीं मैत्रीं प्रवदंति मनीषिणः ॥\nमित्रतां तु पुरस्कृत्य किंचिद्वक्ष्यामि तच्छृणु ॥ ८९ ॥\nअस्ति मे विपुलं वित्तं यदि तेन प्रसिद्ध्यति ॥\nतद्वदस्व महाभाग येन सर्वं करोम्यहम् ॥ ॥ ६.२७४.९० ॥\n॥ दुर्वासा उवाच ॥ ॥\nएक एव ह्युपायोऽस्ति तव पातकनाशने ॥\nतं चेत्करोषि मे वाक्याद्विशुद्धः संभविष्यसि ॥ ९१ ॥\nतपः कृते प्रशंसंति त्रेतायां ज्ञानमेव च ॥\nद्वापरे तीर्थयात्रां च दानमेव कलौ युगे ॥ ९२ ॥\nसांप्रतं कलिकालोऽयं वर्तते दारुणाकृतिः ॥\nतस्मात्कृष्णाजिनं देहि सर्वपापविशुद्धये ॥ ९३ ॥\nतथा च ते घृणाऽप्यस्ति गुरुवित्तसमुद्भवा ॥\nतदर्थं कुरु तन्नाम्ना शंकरस्य निवेशनम्॥ ९४ ॥\nयेन तस्मादपि त्वं हि आनृण्यं यासि तत्क्षणात् ॥\nअन्यत्रापि च तद्वित्तं यत्किंचिच्च प्रपद्यते ॥ ९५ ॥\nब्राह्मणेभ्यो विशिष्टेभ्यो नित्यं देहि समाहितः ॥\nतिलपात्रं सदा देहि सहिरण्यं विशेषतः ॥ ९६ ॥\nयेन ते सकलं पापं देहान्नाशं प्रगच्छति ॥\nअपरं चैत्रमासेऽहं सदाऽऽगच्छामि भक्तितः ॥ ९७ ॥\nकल्पग्रामात्सुदूराच्च प्रासादेऽत्र स्वयं कृते ॥\nपुनर्यामि च तत्रैव व्रतमेतद्धि मे स्थितम् ॥ ९८ ॥\nतस्माच्चिंत्यस्त्वयाह्येष प्रासादो यो मया कृतः ॥\nचिंतनीयं सदैवेह स्नानादिभिरनेकशः ॥ ९९ ॥\n॥ दुःशील उवाच ॥ ॥\nकरिष्यामि वचस्तेऽहं यथा वदसि सन्मुने ॥ ६.२७४.१०० ॥ ॥ ॥\n॥ दुर्वासा उवाच ॥ ॥\nसर्वपापविशुद्ध्यर्थं दत्ते कृष्णाजिने द्विजः ॥\nप्रयच्छ तिलपात्राणि गुप्तपापस्य शुद्धये ॥ १०१ ॥\n॥ सूत उवाच ॥ ॥\nतस्य तद्वचनं श्रुत्वा दत्तं तेन महात्मना ॥\nततः कृष्णाजिनं भक्त्या ब्राह्मणायाहिताग्नये ॥ १०२ ॥\nदुर्वाससः समा देशाद्यथोक्तविधिना द्विजाः ।\nयच्छतस्तिलपात्राणि तस्य नित्यं प्रभक्तितः ॥ १०३ ॥\nगतपापस्य दीक्षां च ददौ निर्वाणसंभवाम् ॥\nतथासौ गतपापस्य दीक्षां दत्त्वा यथाविधि ॥ १०४ ॥\nततः प्रोवाच मधुरं देहि मे गुरुदक्षिणाम् ॥ १०५ ॥\n॥ दुःशील उवाच ॥ ॥\nयाचस्व त्वं प्रभो शीघ्रं यां ते यच्छामि दक्षिणाम् ॥\nतां प्रदास्यामि चेच्छक्तिर्वित्तशाठ्यविवर्जिताम्॥ १०६ ॥\n॥ दुर्वासा उवाच ॥ ॥\nकल्पग्रामं गमिष्यामि सांप्रतं वर्तते कलिः ॥\nनाहमत्रागमिष्यामि यावन्नैव कृतं भवेत् ॥ १०७ ॥\nअर्धनिष्पादितो ह्येष प्रासादो यो मया कृतः ॥\nपरिपूर्तिं त्वया नेय एषा मे गुरुदक्षिणा ॥ १०८ ॥\nनृत्यगीतादिकं यच्च तथा कार्यं स्वशक्तितः ॥\nपुरतोऽस्य बलिर्देयस्तथान्यत्कुसुमादिकम् ॥ १०९ ॥\nएवमुक्त्वा गतः सोऽथ कल्पग्रामं मुनीश्वरः ॥\nदुःशीलोऽपि तथा चक्रे यत्तेन समुदाहृतम् ॥ ६.२७४.११० ॥\n॥ सूत उवाच ॥ ॥\nएवं तस्य प्रभक्तस्य तत्कार्याणि प्रकुर्वतः ॥\nतन्नाम्ना कीर्त्यते सोऽथ दुःशील इति संज्ञितः ॥ १११ ॥\nचैत्रमासे च यो नित्यं तं च देवं प्रपश्यति ॥\nक्षणं कृत्वा स पापेन वार्षिकेण प्रमुच्यते ॥ ११२ ॥\nयः पुनः स्नपनं तस्य सर्वं चैव करोति च ॥\nत्रिंशद्वर्षोद्भवं पापं तस्य गात्रात्प्रणश्यति ॥ ११३ ॥\nयः पुनर्नृत्यगीताद्यं कुरुते च तदग्रतः ॥\nआजन्ममरणात्पापात्सोऽपि मुक्तिमवाप्नुयात् ॥११४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दुर्वासःस्थापित\nशिवलिंगस्य दुःशीलेश्वरसंज्ञाप्राप्तिकारणवृत्तान्तवर्णनं नाम चतुःसप्तत्युत्तर द्विशततमोऽध्यायः ॥ २७४ ॥ ॥ छ ॥"
  }
]
[
  {
    "text": "॥ ब्रह्मोवाच ॥ ॥\nहरेर्दीपस्तु मद्दीपादधिकोऽयं प्रकुर्वतः ॥\nवैकुण्ठवास एव स्यान्ममैश्वर्यमवांछितम् ॥ १ ॥\n॥ नारद उवाच ॥ ॥\nदीपोऽयं विष्णुभवने मन्त्रवद्विहितो नरैः ॥\nसदा विशेषफलदश्चातुर्मास्येऽधिकः कथम् ॥ २ ॥ ॥\n॥ ब्रह्मोवाच ॥ ॥\nविष्णुर्नित्याधिदैवं मे विष्णुः पूज्यः सदा मम ॥\nविष्णुमेनं सदा ध्याये विष्णुर्मत्तः परो हि सः ॥ ३ ॥\nस विष्णु वल्लभो दीपः सर्वदा पापहारकः ॥\nचातुर्मास्ये विशेषेण कामनासिद्धिकारकः ॥ ४ ॥\nविष्णुर्दीपेन संतुष्टो यथा भवति पुत्रक ॥\nतथा यज्ञसहस्रैश्च वरं नैव प्रयच्छति ॥ ५ ॥\nस्वल्प व्ययेन दीपस्य फलमानंतकं नृणाम् ॥\nअनंतशयने प्राप्ते पुण्यसंख्या न विद्यते ॥ ६ ॥\nतस्मात्सर्वात्मभावेन श्रद्धया संयुतेन च ॥\nदीपप्रदानं कुरुते हरेः पापैर्न लिप्यते ॥ ७ ॥\nउपचारैः षोडशकैर्यतिरूपे हरौ पुनः ॥\nदीपप्रदाने विहिते सर्वमुद्द्योतितं जगत् ॥ ८ ॥\nदीपादनंतरं ब्रह्मन्नन्नस्य च निवेदनम् ॥\nत्रयोदश्या भक्तियुक्तैः कार्यं मोक्षपदस्थितैः ॥ ९ ॥\nअमृतं संपरित्यज्य यदन्नं देवता अपि ॥\nस्पृहयंति गृहस्थस्य गृहद्वारगताः सदा ॥ 6.240.१० ॥\nहरौ सुप्ते विशेषेण प्रदेयः प्रत्यहं नरैः ॥\nफलैरर्घ्यो विष्णुतुष्ट्यै तत्कालसमुदा हृतैः ॥ ११ ॥\nतांबूलवल्लीपत्रैश्च तथा पूगफलैः शुभैः ॥\nद्राक्षाजंब्वाम्रजफलैरक्रोडैर्दाडिमैरपि ॥ १२ ॥\nबीजपूरफलैश्चैव दद्यादर्घ्यं सुभक्तितः ॥\nशंखतोयं समादाय तस्योपरि फलं शुभम्॥ १३ ॥\nमंत्रेणानेन विप्रेन्द्र केशवाय निवेदयेत् ॥\nपुनराचमनं देयमन्नदानादनंतरम् ॥ १४ ॥\nआर्तिक्यं च ततः कुर्यात्सर्वपापविनाशनम् ॥\nचतुर्दश्या नमस्कुर्याद्विष्णवे यतिरूपिणे ॥ १५ ॥\nपंचदश्या भ्रमः कार्यः सर्वदिक्षु द्विजैः सह ॥\nसप्तसागरजै स्तोयैर्दत्तैर्यत्फलमाप्यते ॥ १६ ॥\nतत्तोयदानाच्च हरेः प्राप्यते विष्णुवल्लभैः ॥\nचतुर्वारभ्रमीभिश्च जगत्सर्वं चराचरम् ॥ १७ ॥\nक्रांतं भवति विप्राग्र्य तत्तीर्थगमनादिकम् ॥\nषोडश्या देवसायुज्यं चिन्तयेद्योगवित्तमः ॥ १८ ॥\nआत्मनश्च हरेर्नित्यं न मूर्तिं भावयेत्तदा ॥\nमूर्तामूर्तस्वरूप त्वाद्दृश्यो भवति योगवित् ॥ १९ ॥\nतस्मिन्दृष्टे निवर्तेत सदसद्रूपजा क्रिया ॥\nआत्मानं तेजसां मध्ये चिन्तयेत्सूर्यवर्चसम् ॥ 6.240.२० ॥\nअहमेव सदा विष्णुरित्यात्मनि विचारयन् ॥\nलभते वैष्णवं देहं जीवन्मुक्तो द्विजो भवेत् ॥ २१ ॥\nचातुर्मास्ये विशेषेण योगयुक्तो द्विजो भवेत् ॥\nइयं भक्तिः समादिष्टा मोक्षमार्गप्रदे हरौ ॥ २२ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्यु पाख्याने ब्रह्मनारदसंवादे चातुर्मास्यमाहात्म्ये दीपदानादिसायुज्यचिन्तनान्तभक्तिनिरूपणं नाम चत्वारिंशदुत्तरद्विशततमोऽध्यायः ॥२४०॥। ॥छ॥"
  }
]
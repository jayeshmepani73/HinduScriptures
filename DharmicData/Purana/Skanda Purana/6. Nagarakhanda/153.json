[
  {
    "text": "॥ सूत उवाच ॥ ॥\nतथान्यदपि तत्रास्ति रूपतीर्थमनुत्तमम् ॥\nयत्र स्नातो नरः सम्यग्विरूपो रूपवान्भवेत् ॥ १ ॥\nपूर्वं भगवता तेन ब्रह्मणा लोक कर्तृणा ॥\nसृष्टिं कृत्वा च विस्तीर्णां यथोक्तं च चतुर्विधाम्॥२॥\nततः स चिन्तयामास रूपसंचयसंयुताम् ।]\nएकामप्सरसं दिव्यां देवमायां सृजाम्यहम् ॥ । ॥३॥\nततश्च सर्वदेवानां समादाय तिलंतिलम्॥\nरूपं च निर्ममे पश्चादत्याश्चर्यमयीं च ताम् ॥४॥\nयां दृष्ट्वा क्षोभमापन्नः स्वयमेव पितामहः ॥५॥\nततस्तां प्रेषयामास कैलासं प्रति पद्मजः ॥\nगच्छ देवि महादेवं प्रणमस्व शुचिस्मिते ॥ ६ ॥\nततः सा सत्वरं गत्वा कैलासं पर्वतोत्तमम् ॥\nअपश्यच्छंकरं तत्र निर्विष्टं पार्वतीसमम् ॥ ७ ॥\nशंकरोऽपि च तां दृष्ट्वा विस्मयं परमं गतः ॥\nसुदृष्टां नाकरोद्भीत्या पार्श्वस्थां वीक्ष्य पार्वतीम्॥  ॥\nततः प्रदक्षिणां चक्रे सा प्रणम्य महेश्वरम् ।\nश्रद्धया परया युक्ता कृतांजलिपुटा स्थिता ॥९॥\nयावद्दक्षिणपार्श्वस्था तावद्वक्त्रं स दक्षिणम्॥\nप्रचकार महादेवस्तदुपाकृष्टलोचनः ॥ ६.१५३.१० ॥\nपश्चिमायां यदा साऽभूत्प्रदक्षिणवशाच्छुभा ॥\nपश्चिमं वदनं तेन तदर्थं च कृतं ततः ॥११॥\nएवमुत्तरसंस्थायां तस्यां देवेन शंभुना ॥\nउत्तरं वदनं क्लृप्तं गौरीभीतेन चेतसा ॥\nन ग्रीवां चालयामास कथंचिदपि स द्विजाः ॥१२॥\nएतस्मिन्नंतरे तत्र नारदो मुनिपुंगवः॥\nअब्रवीत्पार्वतीं पश्चात्प्रणिपत्य महेश्वरम् ॥ १३ ॥\n॥ नारद उवाच ॥ ॥\nपश्य पार्वति ते पत्युश्चेष्टितं गर्हितं यथा ॥\nदृष्ट्वा रूपवतीं नारीं कृतं। मुखचतुष्टयम् ॥ १४ ॥\nअहमेतद्विजानामि न त्वया सदृशी क्वचित् ॥\nअस्ति नारी तथाऽन्योपि विजानाति सुरेश्वरि ॥ १९ ॥\nहास्यस्य पदवीमद्य त्वं गमिष्यसि पार्वति ॥\nसर्वासां देवपत्नीनां ज्ञात्वान्यासक्तमीश्वरम् ॥ १६ ॥\nएतद्देवि विजानासि यादृक्चित्तं शिवोद्भवम् ॥\nअस्या उपरि वेश्याया निंदिताया विचक्षणैः ॥ १७ ॥\nसमादाय निजे हर्म्य एतां संस्थापयिष्यति ॥\nपरं लज्जासमोपेतो न ब्रवीति वचः शुभे ॥ १८ । ॥\n॥ सूत उवाच ॥ ॥\nनारदस्य वचः श्रुत्वा दृष्ट्वा कांतं चतुर्मुखम् ॥\nक्रोधेन महताविष्टा विकृतं वीक्ष्य तं हरम् ॥ १९ ॥\nततो निरोधया मास द्रुतं सा पर्वतात्मजा ॥\nसर्वनेत्राणि देवस्य महिषीधर्ममाश्रिता ॥ ६.१५३.२० ॥\nएतस्मिन्नंतरे शैला विशीर्यंति समंततः ॥\nमर्यादां संत्यजंति स्म सर्वे च मकरालयाः ॥ २१ ॥\nप्रलयस्य समुत्थानं संजातं द्विजसत्तमाः ॥\nतावद्ब्रह्मदिनं प्राप्तं परमं सृष्टिलक्षणम् ॥ २२ ॥\nनिमेषेण पुनस्तस्य प्रलयस्य प्रजापतेः ॥\nब्रह्मणः सा निशा प्रोक्ता सर्वं तोयमयं भवेत् ॥ २३ ॥\nअथ तत्र गणाः सर्वे भृगिनंदिपुरःसराः ॥\nसोऽपि देवमुनिर्भीतस्तामुवाच सुरेश्वरीम् ॥ २४ ॥\nमुंचमुंच सुरज्येष्ठे देवनेत्राणि संप्रति ॥\nनोचेन्नाशः समस्तस्य लोकस्यास्य भविष्यति ॥ २५ ॥\nएवं प्रोक्ताऽपि सा देवी यावच्च न मुमोच तम् ॥\nतावद्देवेन लालाटं विसृष्टं लोचनं परम्॥ २६ ॥\nकृपाविष्टेन लोकानां येन रक्षा प्रजायते ॥\nन शक्तो वारितुं देवीं प्राणेभ्योऽपि गरीयसीम् ॥ २७ ॥\nअंबिकां विबुधाः प्राहुस्त्र्यंबकाणि यतो द्विजाः ॥\nतस्मात्संकीर्त्यते लोके त्र्यंबकश्च सुरेश्वरः ॥ २८ ॥\nततः संत्यज्य तं देवं देवी पर्वतपुत्रिका ॥\nप्रोवाच कोपरक्ताक्षी पुरःस्थां तां तिलोत्तमाम् ॥ २९ ॥\nयस्मान्मे दयितः पापे त्वया रूपाद्विडंबितः ॥\nचतुर्वक्त्रः कृतस्तस्मात्त्वं विरूपा भव द्रुतम् ॥ ६.१५३.३० ॥\nततः सा सहसा भूत्वा तत्क्षणाद्भग्ननासिका ॥\nशीर्णकेशा बृहद्दंता चिपिटाक्षी महोदरा ॥ ३१ ॥\nअथ वीक्ष्य निजं देहं तथाभूतं वराप्सराः ॥\nप्रोवाच वेपमाना सा कृतांजलिपुटा स्थिता ॥ ३२ ॥\nअहं संप्रेषिता देवि प्रणामार्थं त्रिशूलिनः ॥\nब्रह्मणा तेन चायाता युष्माकं च विशेषतः ॥ ३३ ॥\nनिर्दोषाया विरागायास्तस्माद्युक्तं न ते भवेत् ॥\nशापं दातुं प्रसादं मे तस्मात्त्वं कर्तुमर्हसि ॥ ३४ ॥\nतस्यास्तद्वचनं श्रुत्वा दीनं सत्यं च पार्वती ॥\nपश्चात्तापसमोपेता ततः प्रोवाच सुप्रियम् ॥ ३५ ॥\nस्त्रीस्वभावात्समायातः कोपोऽयं त्वां प्रति द्रुतम् ॥\nतस्मादागच्छ गच्छावो मया सार्धं धरातले ॥ ३६ ॥\nतत्रास्ति रूपदं तीर्थं मया चोत्पादितं स्वयम् ॥\nमाघशुक्लतृतीयायां स्नानार्थं विमलोदकम् ॥ ३७ ॥\nया नारी प्रातरुत्थाय तत्र स्नानं समाचरेत् ॥\nसा स्याद्रूपवती नूनमदृष्टे रविमंडले ॥ ३८ ॥\nसदा माघे तृतीयायां तत्र स्नानं करोम्यहम् ॥\nअद्य सा तत्र यास्यामि स्नानाय कृतनिश्चया ॥ ३९ ॥ ॥\n॥ सूत उवाच ॥ ॥\nएवमुक्त्वा समादाय सा देवी तां तिलोत्तमाम् ॥\nहाटकेश्वरजे क्षेत्रे रूपतीर्थं जगाम च ॥ ६.१५३.४० ॥\nतत्र स्नानं स्वयं चक्रे विधिपूर्वं सुरेश्वरी ॥\nतस्या ह्यनन्तरं सापि भक्तियुक्ता तिलोत्तमा ॥ ४१ ॥\nततः कांतिमती जाता तत्क्षणादेव भामिनी ॥\nपूर्वमासीयद्थारूपा तथासाऽभूद्विशेषतः ॥ ४२ ॥\nअथ तुष्टिसमायुक्ता तां प्रणम्य सुरेश्वरीम् ॥\nप्रोवाच विस्मयाविष्टा हर्षगद्गदया गिरा॥ ४३ ॥\nप्राप्तं रूपं महादेवि त्वत्प्रसादाच्चिरन्तनम्॥\nब्रह्मलोकं गमिष्यामि मामनुज्ञातुमर्हसि ॥ ४४ ॥\n॥ गौर्युवाच ॥ ॥\nवरं यच्छामि ते पुत्रि यत्किंचिद्धृदि संस्थितम्॥\nतस्मात्प्रार्थय विश्रब्धा न वृथा मम दर्शनम् ॥ ४५ ॥\n॥ तिलोत्तमोवाच ॥ ॥\nअहमत्र करिष्यामि क्षेत्रे तीर्थं निजं शुभे ॥\nत्वत्प्रसादेन तद्देवि यातु ख्यातिं धरातले ॥ ४६ ॥\nत्वया तत्रापि कर्तव्यं वर्षांते स्नानमेव हि ॥\nहितार्थं सर्वनारीणां रूपसौभाग्यदायकम् ॥ ४७ ॥ ॥\n॥ गौर्युवाच ॥ ॥\nचैत्रशुक्लतृतीयायां सदाहं त्वत्कृते शुभे ॥\nस्नानं तत्र करिष्यामि मध्याह्ने समुपस्थिते ॥ ४८ ॥\nहितार्थं सर्वनारीणां तव वाक्यादसंशयम् ॥\nया तत्र दिवसे नारी तस्मिंस्तीर्थे करिष्यति ॥ ४९ ॥\nस्नानं सा सौख्यसंयुक्ता भविष्यति सुखान्विता ॥\nस्पृहणीया च नारीणां सर्वासां धरणीतले ॥ ६.१५३.५० ॥\nपुरुषोऽपि सुभक्त्या यस्तत्र स्नानं करिष्यति ॥\nसप्तजन्मानि रूपाढ्यः ससौभाग्यो भविष्यति ॥ ५१ ॥\nसूत उवाच ॥ ॥\nएवमुक्ता तदा देव्या साप्सरा द्विजसत्तमाः ॥\nचक्रे कुण्डं सुविस्तीर्णं विमलोदप्रपूरितम्॥ ५२ ॥\nउपकंठे ततस्तस्य स्थापयामास पार्वतीम् ॥\nततो जगाम संहृष्टा ब्रह्मलोकं तिलोत्तमा ॥ ५३ ॥\nततः प्रभृति संजातं कुण्डमप्सरसा कृतम् ॥\nस्नानमात्रैर्नरैर्यत्र सौभाग्यं लभ्यते द्विजाः ॥ ५४ ॥\nनारीभिश्च विशेषेण पुत्रप्राप्तिरनुत्तमा ॥\nतथान्यदपि यत्किंचिद्वांछितं हृदये स्थितम् ॥ ५५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽप्सरःकुण्डोत्पत्तिमाहात्म्यवर्णनंनाम त्रिपंचाशदुत्तरशततमोऽध्यायः  ॥ १५३ ॥"
  }
]
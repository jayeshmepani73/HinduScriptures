[
  {
    "text": "सूत उवाच ॥ ॥\nएतत्पुराणमखिलं पुरा स्कन्देनभाषितम् ॥\nभृगवे ब्रह्मपुत्राय तस्माल्लेभे तथांगिराः ॥१॥\nततश्च च्यवनः प्राप स ऋचीकस्ततो मुनिः ॥\nएवं परंपराप्राप्तं  सर्वेषु भुवनेष्वपि ॥२॥\nस्कांदं पुराणमेतच्च कुमारेण पुरोद्धृतम् ॥\nयः शृणोति सतां मध्ये नरः पापात्प्रमुच्यते ॥ ३ ॥\nइदं पुराणमायुष्यं वर्णानां च सुखावहम् ॥\nनिर्मितं षण्मुखेनेह नियतं सुमहात्मना ॥ ४ ॥\nएवमेतत्पुरा ख्यातमाख्यानं भद्रमस्तु वः ॥ ५ ॥\nहाटकेश्वरक्षेत्रस्य माहात्म्यं शृणुते नरः ॥\nन तस्य पुण्यसंख्यानं कर्तुं शक्येत केनचित् ॥ ६ ॥\nय इदं धर्ममाहात्म्यं ब्राह्मणाय प्रयच्छति ॥\nस्वर्गलोके वसेत्तावद्यावदक्षरसंख्यया ॥७॥\nयथा हि वर्षतो धारा यथा वा दिवि तारकाः ॥\nगंगायां सिकता यद्वत्तद्वत्संख्या न विद्यते ॥ ८ ॥\nयो नरः शृणुयाद्भक्त्या दिनानि च कियंति वै ॥\nसर्वार्थसिद्धो भवति य इमां पठते कथाम् । ९ ॥\nपुत्रार्थी लभते पुत्रान्धनार्थी लभते धनम् ॥\nलभते पतिकामा या पतिं कन्या मनोरमम् ॥ ६.२७९.१० ॥\nसमागमं लभंते च वांधवाश्च प्रवासिभिः ॥\nस्कांदं पुराणं श्रुत्वा तु पुमाना प्नोति वांछितम् ॥ ११ ॥\nशृण्वतः पठतश्चैव सर्वकामप्रदं नृणाम् ॥\nमहीं विजयते राजा शत्रूंश्चाप्यधितिष्ठति ॥ १२ ॥\nपुण्यं श्रुत्वा पुराणं वै दीर्घमा युश्च विंदति ॥\nवेदविच्च भवेद्विप्रः क्षत्रियो राज्यमाप्नुयात् ॥ १३ ॥\nधनं धान्यं तथा वैश्यः शूद्रः सुखमवाप्नुयात् ॥\nयः श्लोकपादं शृणुयाद्विष्णुलोकं स गच्छति ॥ १४ ॥\nश्रुत्वा पुराणमेतद्धि वाचकं यस्तु पूजयेत् ॥\nतेन ब्रह्मा च विष्णुश्च रुद्रश्चैव प्रपूजितः ॥ १५ ॥\nएकमप्यक्षरं यस्तु गुरुः शिष्ये निवेदयेत्॥\nपृथिव्या नास्ति तद्द्रव्यं यद्दत्त्वा ह्यनृणी भवेत् ॥१६॥\nअतः संपूजनीयस्तु व्यासः शास्त्रोपदेशकः ॥\nगोभूहिरण्यवस्त्राद्यैर्भोजनैः सार्व कामिकैः ॥१७॥\nय एवं भक्तियुक्तस्तु श्रुत्वा शास्त्रमनुतमम् ॥\nपूजयेदुपदेष्टारं स शैवं पदमाप्नुयात् ।। १८ ॥\nपुराणश्रवणादेव अनेकभवसंचितम् ॥\nपापं प्रशममायाति सर्वतीर्थफलं लभेत् ॥१९॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये पुराणश्रवणमाहात्म्यवर्णनंनामैकोनाशीत्युत्तरद्विशततमोऽध्यायः ॥२७९॥ ॥\nइति श्रीस्कांदे महापुराणे षष्ठं नागरखण्डं समाप्तम् ॥ ६ ॥"
  }
]
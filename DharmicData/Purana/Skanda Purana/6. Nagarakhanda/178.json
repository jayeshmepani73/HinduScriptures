[
  {
    "text": "॥ लक्ष्मीरुवाच ॥ ॥\nएवं राज्यं मया प्राप्तं गौरीपूजा कृते विभो ॥\nसौभाग्यं परमं चैव दुर्लभं सर्वयोषिताम्॥ १ ॥\nन चापत्यं मया लब्धं तथापि परमेश्वर ॥\nतादृशेऽपि च सौभाग्ये तारुण्ये तादृशे स्थिते ॥ २ ॥\nदह्यामि तेन दुःखेन दिवानक्तं सुखं न मे ॥\nकस्यचित्त्वथ कालस्य दुर्वासा मुनिसत्तमः ॥ ३ ॥\nआनर्ताधिपतेर्हर्म्यं संप्राप्तो गौरवाय सः॥।\nचातुर्मास्यकृते चैव मृत्तिकाग्रहणाय च ॥। ४॥\nततः संपूजितो राज्ञा आनर्तेन यथाक्रमम्॥\nदत्त्वार्घ्यं मधुपर्कं च ततः प्रोक्तं प्रणम्य च॥५॥\nस्वागतं ते मुनिश्रेष्ठ भूयः सुस्वागतं च ते॥\nनान्यो धन्यतमो लोके भूयोऽस्ति सदृशो मया॥६॥\nयौ ते पादौ रजोध्वस्तौ केशैर्मे निर्मलीकृतौ॥\nतद्ब्रूहि किंकरोम्यद्य गृहायातस्य ते मुने ॥ ७ ॥\nअपि राज्यं प्रयच्छामि का वार्तान्येषु वस्तुषु ॥ ८ ॥\n॥ दुर्वासा उवाच ॥ ॥\nचातुर्मासीविधानं ते करिष्ये नृप मंदिरे ॥\nमृत्तिकाग्रहणं तावच्छुश्रूषा क्रियतां मम ॥\nस तथेति प्रतिज्ञाय मामूचे पार्थिवोत्तमः ॥ ९ ॥\nशुश्रूषा चास्य कर्तव्या सर्व दैव वरानने ॥\nचातुर्मासीव्रतं यावद्देवतार्चनपूर्वकम् ॥ 6.178.१० ॥\nबाढमित्येवमुक्त्वाथ मया सर्वमनुष्ठितम् ॥\nशुश्रूषार्हं च यत्कर्म दुहितेव पितुर्यथा ॥। ॥ ११ ॥\nचातुर्मास्यां व्यतीतायां यदा संप्रस्थितो मुनिः ॥\nतदा प्रोवाच मां तुष्टः पुत्रि किं करवाणि ते ॥ १२ ॥\nततः स भगवान्प्रोक्तः प्रणिपत्य मया मुहुः ॥\nअपत्यं नास्ति मे ब्रह्मंस्तेन दह्याम्यहर्निशम् ॥ १३ ॥\nईदृशे सति राज्ञोऽपि यौवने च महत्तरे ॥\nतत्त्वं वद मुनिश्रेष्ठ येन स्यान्मम संततिः ॥ १४ ॥\nव्रतेन नियमेनाथ दानेन च हुतेन च ॥\nततः स सुचिरं ध्यात्वा मामुवाच स्मयन्निव ॥ १५ ॥\nअन्यदेहांतरे पुत्रि त्वया गौरी प्रपूजिता ॥\nतप्ताभिर्वालुकाभिः सा मृत्युकाल उपस्थिते ॥ १६ ॥\nतद्भक्त्या लब्धराज्यापि दाहेन परियुज्यसे ॥\nगौरी यत्तापसंयुक्ता बालुकाभिः कृता त्वया ॥ १७ ॥\nन देवो विद्यते काष्ठे पाषाणे मृत्तिकासु च ॥\nभावेषु विद्यते देवो मन्त्रसंयोगसंयुतः ॥ १८ ॥\nभावभक्तिसमा युक्ता मंत्रसंयोजनेन च ॥\nदेवी मन्त्रसमायाता त्वया वालुकयाऽर्चिता ॥ १९ ॥\nत्वत्काये तेन संतापः सर्वदाऽयं व्यवस्थितः॥\nतस्माद्रत्नमयीं गौरीं कृत्वा त्वं पंचपिंडिकाम् ॥\nहाटकेश्वरजे क्षेत्रे संस्थापय शुभानने ॥6.178.२0॥\nवृषस्थे भास्करे पश्चात्तस्या उपरि स्रावि यत् ॥\nजलयन्त्रं दिवारात्रं धारयस्व प्रयत्नतः ॥ २१ ॥\nततो यथायथा तस्याः शीतभावो भविष्यति ॥\nतथातथा च ते दाहः शांतिं यास्यत्यहर्निशम् ॥ २२ ॥\nदाहांते भविता गर्भस्ततः पुत्रमवाप्स्यसि ॥\nराज्यभारक्षमं शूरं त्रिषु लोकेषु विश्रुतम् ॥ २३ ॥\nअन्यापि कामिनी यात्र एवं तां पूजयिष्यति ॥\nज्येष्ठे मासे तथा सापि यथा त्वं प्रभविष्यति ॥ २४ ॥\n॥ लक्ष्मीरुवाच ॥ ॥\nततो मया पुनः प्रोक्तो भगवान्स मुनीश्वरः ॥\nमानुषत्वे न मे रागो विरक्तिर्महती स्थिता ॥ २५ ॥\nनदीवेगोपमं दृष्ट्वा जीवितंसर्वदेहिनाम् ॥\nतन्मे वद महाभाग यत्किंचिद् व्रतमुत्तमम् ॥ २६ ॥\nमानुषत्वं न येन स्यात्सम्यक्चीर्णेन सद्द्विज ॥\nततः स सुचिरं ध्यात्वा मामाह परमेश्वर ॥ २७ ॥\nअस्ति पुत्रि व्रतं पुण्यं गौरी तुष्टिकरं परम् ॥\nयेन चीर्णेन वै सम्यग्योषिद्देवत्वमाप्नुयात् ॥ २८ ॥\nगोमयाख्या महादेवी कृता वै गोमयेन सा ॥\nततो गोलोकमापन्नाः सर्वास्ता वरवर्णिनि ॥ २९ ॥\nतां त्वं कुरुष्व कल्याणि येन देवत्वमाप्स्यसि ॥\nततो मया पुनः प्रोक्तः स मुनिः सुरसत्तम ॥ 6.178.३० ॥\nकस्मिन्काले प्रकर्तव्या विधिना केन सन्मुने ॥\nसर्वं विस्तरतो ब्रूहि येन तां प्रकरोम्यहम् ॥ ३१ ॥\n॥ दुर्वासा उवाच ॥ ॥\nनभस्ये चासिते पक्षे तृतीयादिवसे स्थिते॥\nप्रातरुत्थाय पश्चाच्च भक्षयेद्दंतधावनम्॥३२॥\nततश्च नियमं कृत्वा उपवाससमुद्भवम्॥\nगौरीनामसमुच्चार्य श्रद्धापूतेन चेतसा ॥ ३३ ॥\nततो निशागमे प्राप्ते कृत्वा गौरीचतुष्टयम् ॥\nमृन्मयं यादृशं चैव तदिहैकमनाः शृणु ॥ ३४ ॥\nएका गौरी प्रकर्तव्या पंचपिंडा यथोदिता ॥\nप्रहरेप्रहरे प्राप्ते तासु पूजां समाचरेत् ॥\nयैर्मंत्रैस्तान्निबोध त्वमेकैकस्याः पृथक्पृथक् ॥ ३५ ॥\nहिमाचलगृहे जाता देवि त्वं शंकरप्रिये ॥\nमेनागर्भसमुद्भूता पूजां गृह्ण नमोस्तु ते ॥ ३६ ॥\nधूपं दद्यात्ततश्चैव कर्पूरं श्रद्धया सह ॥\nरक्तसूत्रेण दीपं च घृतेन परिकल्पयेत् ॥ ३७ ॥\nजातिपुष्पैः समभ्यर्च्य नैवेद्ये मोदकान्न्यसेत् ॥\nरक्तवस्त्रेण संछाद्य अर्घ्यं दत्त्वा ततः परम् ॥ ३८ ॥\nयस्य वृक्षस्य पुष्पं च तस्य स्याद्दन्तधावनम् ॥\nमातुलिंगेन तस्यास्तु मन्त्रेणानेन भक्तितः ॥ ३९ ॥\nअर्घ्यं दद्यात्प्रयत्नेन गन्धपुष्पाक्षतान्वितम् ॥\nशंकरस्य प्रिये देवि हिमाचलसुते शुभे ॥\nअर्घ्यमेनं मया दत्तं प्रतिगृह्ण नमोऽस्तु ते ॥ 6.178.४० ॥\nतदेव प्राशनं कुर्यात्ततः कायविशुद्धये ॥\nप्रहरांते च संपूज्य अर्धनारीश्वरं ततः ॥ ४१ ॥\nसुरभ्या पूजयेद्भक्त्या मन्त्रेणानेन पार्वति ॥\nवाममर्धं शरीरस्य या हरस्य व्यवस्थिता ॥\nसा मे पूजां प्रगृह्णातु तस्यै देव्यै नमोऽस्तु ते ॥ ४२ ॥\nअगरुं च ततो भक्त्या धूपं दद्यात्तथा शुभे ॥\nनैवेद्ये गुणकांश्चैव नालिकेरेण चार्घकम् ॥ ४३ ॥\nमन्त्रेणानेन दातव्यं तदेव प्राशनं स्मृतम् ॥\nअर्धनारीश्वरौ यौ च संस्थितौ परमेश्वरौ ॥ ४४ ॥\nअर्घ्यो मे गृह्यतां देवौ स्यातं सर्वसुखप्रदौ ॥\nतृतीये प्रहरे प्राप्ते शतपत्र्या प्रपूजयेत् ॥ ४५ ॥\nउमामहेश्वरौ देवौ मंत्रेणानेन पूजयेत् ॥ ॥ ४६ ॥\nउमामहेश्वरौ देवौ यौ तौ सृष्टिलयान्वितौ ॥\nतौ गृह्णीतामिमां पूजां मया दत्तां प्रभक्तितः ॥ ४७ ॥\nगुग्गुलोत्थं ततो धूपं नैवेद्यं घारिकात्मकम् ॥\nजातीफलेन चार्घ्यं च तदेव प्राशनं स्मृतम् ॥ ४८ ॥\nततश्चार्घ्यः प्रदातव्यो मंत्रेणानेन भक्तितः ॥\nग्रंथिचूर्णेन धूपं च अर्घ्यं मदनजं फलम् ॥ ४९ ॥\nतदेव प्राशनं कार्यं ततः कायविशुद्धये ॥ 6.178.५० ॥\nउमामहेश्वरौ देवौ सर्वकामसुखप्रदौ ॥\nगृह्णीतामर्घ्यमेतं मे दयां कृत्वा महत्तमाम्॥ ९१ ॥\nचतुर्थे प्रहरे प्राप्ते तां गौरीं पंचपिंडिकाम् ॥\nभृंगराजेन संपूज्य मंत्रेणानेन भक्तितः ॥ ५२ ॥\nपृथिव्यादीनि भूतानि यानि प्रोक्तानि पंच च ॥\nपंचरूपाणि देवेशि पूजां गृह्ण नमोऽस्तु ते ॥ ५३ ॥\nनैवेद्ये घृतपूपांश्च दद्याद्देव्याः प्रभक्तितः ॥\nग्रंथिचूर्णेन धूपं च ह्यर्घ्यं मदनजं फलम् ॥\nतदेव प्राशनं कार्यमर्घ्यमंत्रमिदं स्मृतम् ॥ ५४ ॥\nपंचभूतमयी देवी पंचधा या व्यवस्थिता ॥\nअर्घ्यमेनं मया दत्तं सा गृह्णातु सुरे श्वरी ॥ ५५ ॥\nएवं सर्वा निशा सा च गीतवाद्यादिनिःस्वनैः॥\nतासां चैवाग्रतो नेया नैव निद्रां समाचरेत् । ५६ ॥\nततः प्रभाते विमले प्रोद्गते रविमण्डले ॥\nस्नात्वा संपूजयेद्विप्रं सह पत्न्या प्रभक्तितः ॥ ५७ ॥\nवस्त्रैराभरणैश्चैव स्वशक्त्या नृपनंदिनि ॥\nगौर्यै भक्ष्यं च दातव्यं मिष्टान्नेन शुचिस्मिते ॥ ५८ ॥\nततः करेणुमानीय वडवां वा सुमध्यमे ॥\nगौरीचतुष्टयं तच्च समारोप्य तथोपरि ॥ ५९ ॥\nगीतवादित्रशब्देन वेदध्वनियुतेन च ॥\nनद्यां वाऽथ तडागे वा वाप्यां वाथ परिक्षिपेत् ॥ 6.178.६० ॥\nमंत्रेणानेन सद्भक्त्या तवेदं वच्मि सुन्दरि ॥ ६१ ॥\nआहूतासि मया देवि पूजितासि मया शुभे ॥\nमम सौभाग्यदानाय यथेष्टं गम्यतामिति ॥ ६२ ॥\n॥ लक्ष्मीरुवाच ॥ ॥\nएवं मया कृता देव सा तृतीया यथोदिता ॥\nनभस्ये मासि संप्राप्ते भक्त्या परमया विभो ॥ ६३ ॥\nद्वितीये च तथा प्राप्ते तृतीये च विशेषतः ॥\nयावत्पश्यामि प्रत्यूषे तावद्गौरीचतुष्टयम् ॥\nजातं रत्नमयं तच्च मया यत्परिपूजितम् ॥ ६४ ॥\nप्रस्थितां मां नदीतीरमुद्दिश्य च विसर्जनम् ॥\nकरिष्यामीति सा प्राह व्यक्तीभूता सुरेश्वरी ॥ ॥ ६५ ॥\nमा पुत्रि जलमध्येऽत्र मम मूर्तिचतुष्टयम् ॥\nपरिभावय मद्वाक्यं श्रुत्वा चैव विधीयताम् ॥ ६६ ॥\nहाटकेश्वरजे क्षेत्रे स्थापय त्वं च मा क्षिप ॥\nअक्षयं जायते येन सर्वस्त्रीणां हिताय च ॥ ६७ ॥\nत्वं प्रार्थय वरं सर्वं ददाम्यहमिहार्चिता ॥\nअभ्यर्चिता गिरिसुता मया प्रोक्ता सुरेश्वरी ॥ ॥ ६८ ॥\nयदि यच्छसि मे देवि वरं तुष्टा सुरेश्वरि ॥\nतदहं मानुषे गर्भे मा भूयासं कथंचन ॥ ६९ ॥\nभर्त्ता भवतु मे विष्णुः शाश्वताभीष्टदः सदा ॥\nनान्यत्किंचिदभीष्टं मे राज्यं त्रिदिवशोभनम् [। 6.178.७० ॥\nअन्यापि कुरुते या च व्रतमेतत्समाहिता ॥\nसर्वैर्त्रतैर्यथातुष्टिस्तथा देवि प्रजायते ॥७१ ॥\nतथा तस्याः प्रकर्तव्यमकेनानेन पार्वति ॥\nतथेति गौरी मामुक्त्वा ततश्चादर्शनं गता ॥ ७२ ॥\nसा देवी च मया तत्र तच्च गौरीचतुष्टयम् ॥\nहाटकेश्वरजे क्षेत्रे शुभे संस्थापितं विभो ॥ ७३ ॥\nतत्प्रभावान्मया लब्धो भर्त्ता त्वं परमेश्वर ॥\nशाश्वतश्चाक्षयश्चैव मुखप्रेक्षश्च सर्वदा ॥ ७४ ॥\nएतत्त सर्वमाख्यातं यत्पृष्टास्मि सुरेश्वर ॥\nसत्येनानेन देवेश तव पादौ स्पृशाम्यहम् ॥ ७५ ॥\n॥ सूत उवाच ॥ ॥\nतच्छ्रुत्वा वचनं तस्याः शंखचक्रगदाधरः ॥\nविहस्याथ महालक्ष्मीं तामुवाच प्रहर्षितः ॥\nमुहुर्मुहुः समालिंग्य वक्षसश्चोपरि स्थिताम् ॥ ७६ ॥\nसाधुमाधु महाभागे सत्यमेतत्त्वयोदितम् ॥\nजानतापि मया पृष्टा भवतीं वरवर्णिनि ॥ ७७ ॥\n॥ सूत उवाच ॥ ॥\nएतद्वः सर्वमाख्यातं यत्पृष्टोऽस्मि द्विजोत्तमाः ॥\nचतुर्भुजा यथा गौरी संजाता पंचपिंडिका ॥ ७८॥\nयश्चैतत्पठते भक्त्या प्रातरुत्थाय मानवः ॥\nन स लक्ष्म्या  विमुच्येत न च दौर्भाग्यमाप्नुयात् ॥ ७९ ॥\nतस्मात्सर्वप्रयत्नेन पठनीयमिदं शुभम् ॥\nआख्यानं गौरिकं विप्रा यन्मया परिकीर्तितम् ॥ 6.178.८० ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पंचपिंडिकागौर्युत्पत्तिमाहात्म्य वर्णनंनामाष्टसप्तत्युत्तरशततमोऽध्यायः ॥ १७८ ॥ ॥९॥"
  }
]
[
  {
    "text": "॥ ॥ ऋषय ऊचुः  ॥\nआश्चर्यं सूतपुत्रैतद्यत्त्वया परिकीर्तितम् ॥\nयत्स्थापितानि लिंगानि राक्षसैरपि वानरैः ॥ १ ॥\nतस्माद्विस्तरतो ब्रूहि यत्रयत्र यथायथा ॥\nतैः स्थापितानि लिंगानि येषु स्थानेषु सूतज ॥ २ ॥\n॥ सूत उवाच ॥ ॥'\nसुग्रीवः संभ्रमित्वाथ क्षेत्रं सर्वमशेषतः ॥\nबालमंडनकं प्राप्य तत्र स्नात्वा समाहितः ॥ ३ ।\nमुखलिंगं ततस्तत्र स्थापयामास शूलिनः ॥।\nतथान्यैर्वानरैः सर्वैमुखलिंगानि शूलिनः ॥\nस्वसंज्ञार्थं द्विजश्रेष्ठाः स्थापितानि यथेच्छया ॥ ४ ॥\nयस्तेषां मुखलिंगानां करोति घृतकंबलम्॥।\nमकरस्थेन सूर्येण शिवलोकं स गच्छति ॥ ५ ॥\nततः पश्चिमदिग्भागे तस्य क्षेत्रस्य राक्षसैः ॥\nसंस्थापितानि लिङ्गानि चतुर्वक्त्राणि च द्विजाः ॥_ ॥ ६ ॥\nरामेण पूर्वदिग्भागे प्रासादानां च पंचकम् ॥\nस्थापितं भक्तियुक्तेन सर्वपातकनाशनम् ॥ ७ ॥\nतथादक्षिणदिग्भागे कूपिका तेन निर्मिता॥।\nआनर्त्तीयतडागस्य समीपे पापनाशनी ॥ ८ ॥\nयस्तस्यां कुरुते श्राद्धं संप्राप्ते दक्षिणायने ॥\nसोऽश्वमेधफलं प्राप्य पितृलोके महीयते ॥ ९ ॥।\nयस्तत्र दीपकं दद्यात्कार्तिके मासि च द्विजाः ॥\nन स पश्यति रौद्रांस्तान्नरकानेकविंशतिम् ॥\nन चांधो जायते क्वापि यत्रयत्र प्रजायते ॥ 6.103.१० ॥॥ ॥\n॥ ऋषय ऊचुः ॥ ॥\nआनर्त्तीयतडागं तत्केन तत्र विनिर्मितम् ॥\nकिंप्रभावं च कार्त्स्न्येन सूतपुत्र प्रकीर्तय ॥ ११ ॥\n॥ सूत उवाच ॥ ॥।\nआनर्त्तीयतडागस्य महिमा द्विजसत्तमाः ॥\nएकवक्त्रेण नो शक्यो वक्तुं वर्षशतैरपि ॥ १२ ॥\nआश्विनस्य सिते पक्षे चतुर्दश्यां समाहितः ॥\nस्नात्वा देवान्पितॄंश्चैव तर्पयेद्विधिपूर्वकम् ॥ १३ ॥\nततो दीपोत्सवदिने श्राद्धं कृत्वा समाहितः ॥\nदामोदरं यमं पूज्य दीपं दद्यात्स्वभक्तितः ॥ ॥ १४ ॥\nसंपूज्यो धर्मराजस्तु गन्धपुष्पानुलेपनैः ॥\nमाषास्तिलाश्च दातव्या गोविंदः प्रीयतामिति ॥ १५ ॥\nतिलमाषप्रदानेन द्विजानां तर्पणेन च ॥\nयमेन सहितो देवः प्रीयते पुरुषोत्तमः ॥ १६ ॥\nय एवं कुरुते विप्रास्तीर्थ आनर्त संज्ञिते ॥\nसोऽश्वमेधफलं प्राप्यब्रह्मलोके महीयते ॥ १७ ॥।\nयस्मिन्दिने समायातो रामस्तत्र प्रहर्षितः ॥\nतस्मिन्द्विजोत्तमैः सर्वैः प्रोक्तः सोऽभ्येत्य सादरम् ॥ १८ ॥\nअत्रागस्त्यो मुनिश्रेष्ठस्तिष्ठते रघुनंदन ॥\nतं गत्वा पश्य विप्रेन्द्र मित्रावरुणसंभवम् ॥ १९ ॥\nअथ तेषां वचः श्रुत्वा रामो राजीवलोचनः ॥\nवानरै राक्षसैः सार्धं प्रहृष्टः सत्वरं ययौ ॥ 6.103.२०\nअष्टांगप्रणिपातेन तं प्रणम्य रघूत्तमः ॥\nपरिष्यक्तो दृढं तेन सानन्देन महात्मना ॥ २१ ॥\nनातिदूरे ततस्तस्य विनयेन समन्वितः ॥\nउपविष्टो धरापृष्ठे कृतांजलिपुटः स्थितः ॥ २२ ॥\nततः पृष्टस्तु मुनिना कथयामास विस्तरात् ॥\nवृत्तांतं सर्वमात्मीयं स्वर्गस्य गमनं प्रति ॥ २३ ॥\nयथा सीता परित्यक्ता यथा सौमित्रिणा कृतः ॥\nपरित्यागः स्वकीयस्य संत्यक्तेन महात्मना ॥ ॥ २४ ॥\nतथा सुग्रीवमासाद्य तथैव च विभीषणम् ॥\nसंभाष्य चागमस्त्वत्र ततः पुष्पकसंस्थितिः ॥२५ ॥\nततोऽगस्त्यः कथाश्चित्राश्चक्रे तस्य पुरस्तदा ॥\nराजर्षीणां पुराणानां दृष्टांतैर्बहुभिर्मुनिः ॥ २६ ॥\nततः कथावसाने च चलचित्तं रघूत्तमम् ॥\nविलोक्य प्रददौ तस्मै रत्नाभरणमुत्तमम् ॥ २७ ॥\nयन्न देवेषु यक्षेषु सिद्धविद्याधरेषु च ॥\nनागेषु राक्षसेन्द्रेषु मानुषेषु च का कथा ॥ २८ ॥\nयस्येन्द्रायुधसंघाश्च निष्क्रामंति सहस्रशः ॥\nरात्रौ तमिस्रपक्षेऽपि लक्ष्यतेऽर्कोपमत्विषः ॥ २९ ॥\nतद्रामस्तु गृहीत्वाऽथ विस्मयोत्फुल्ललोचनः ॥\nपप्रच्छ कौतुकाविष्टः कुतस्त्वेतन्मुने तव ॥ ॥ 6.103.३० ॥\nअत्यद्भुतकरं रत्नैर्निर्मितं तिमिरापहम् ॥\nकण्ठाभरणमाख्याहि नेदमस्ति जगत्त्रये ॥ ३१ ॥\n॥ अगस्तिरुवाच ॥ ॥\nयत्पश्यसि रघुश्रेष्ठ तडागमिदमुत्तमम् ॥\nममाश्रमसमीपस्थं तद्देवदेवनिर्मितम् ॥ ३२ ॥\nतस्य तीरे मया दृष्टं यदाश्चर्यमनुत्तमम् ॥\nतत्तेऽहं संप्रवक्ष्यामि शृणुष्व रघु नन्दन ॥ ३३ ॥\nकदाचिद्राघवश्रेष्ठ निशीथेऽहं समुत्थितः ॥\nपश्यामि व्योममार्गेण प्रद्योतं भास्करोपमम् ॥ ३४ ॥\nयावत्तावद्विमानं तदप्सरोगणराजितम् ॥\nतस्य मध्यगतश्चैकः पुरुषस्तरुणस्तथा ॥\nअन्धस्तत्र समारूढः स्तूयते किन्नरैर्नृपः ॥ ३५ ॥\nरत्नाभरणमेतच्च बिभ्रत्कण्ठे सुनिर्मलम् ॥\nद्वादशार्कप्रतीकाशं कामदेव इवापरः ॥ ३६ ॥\nअथोत्तीर्य विमानाग्र्यात्स्कंधलग्नो रघूद्वह ॥\nएकस्य देवदूतस्य सलिलांतमुपागतः ॥ ३७ ॥\nततश्च सलिलात्तस्मादाकृष्य च कलेवरम् ॥\nमृतकस्य ततो दंतैर्भक्षयामास सत्वरम् ॥ ३८ ॥\nयथायथा महामांसं स भक्षयति राघव ॥\nतथातथा पुनः कायं तद्रूपं तत्प्रजायते ॥ ३९ ॥\nततस्तृप्तिं चिरात्प्राप्य शुचिर्भूत्वा प्रहर्षितः ॥\nनिष्कम्य सलिलाद्यावद्विमानमधिरोहति ॥ 6.103.४० ॥\nतावन्मया द्रुतं गत्वा स पृष्टः कौतुकान्नृपः ॥\nसेव्यमानोऽपि गन्धर्वैः समंताद्बुद्धितत्परैः ॥ ४१ ॥\nभोभो वैमानिकश्रेष्ठ मुहूर्तं प्रतिपालय ॥\nअगस्तिर्नाम विप्रोऽहं मित्रावरुणसंभवः ॥ ४२ ।\nतच्छ्रुत्वा सम्मुखो भूत्वा प्रणाममकरोत्ततः ॥\nतैश्च वैमानिकैः सार्धं सर्वैस्तैः किन्नरादिभिः ॥ ४३ ॥\nसोऽयं राजा मया पृष्टः कृतानतिः पुरः स्थितः ॥\nकस्त्वमीदृग्वपुः श्रीमान्विमानवरमाश्रितः ॥\nसेव्यमानोऽप्सरोभिश्च गन्धर्वैः किन्नरैस्तथा ॥ ॥ ४४ ॥\nअत्राऽऽगत्य तडागांते महामांसप्रभक्षणम् ॥\nकृतवानसि वैकल्यं कस्मात्ते दृष्टिसंभवम् ॥ ४५ ॥\n॥ वैमानिक उवाच ॥ ॥\nसाधु साधु मुनिश्रेष्ठ यत्त्वं प्राप्तो ममान्तिकम् ॥\nअवश्यं सानुकूलो मे विधिर्यत्त्वं समागतः ॥ ४६ ॥\nसाधूनां दर्शनं पुण्यं तीर्थभूता हि साधवः ॥\nकालेन फलते तीर्थं सद्यः साधुसमागमः ॥ ४७ ॥\nतस्मात्सर्वं तवाख्यानं कथयामि महामुने ।\nयेन मे गर्हितं भोज्यं विभवश्च तथेदृशः ॥ ४८ ॥\nअहमासं पुरा राजा श्वेतोनाम महामुने ॥\nआनर्ताधिपतिः पापः सर्वलोकनिपीडकः ॥ ४९ ॥\nन किंचित्प्राङ्मया दत्तं न हुतं जातवेदसि ॥\nन च रक्षा कृता लोके न त्राताः शरणागताः ॥ 6.103.५० ॥\nदृष्ट्वादृष्ट्वा मया रत्नं यत्किंचिद्धरणीतले ॥ ।\nतद्वै बलाद्धृतं सर्वं सर्वेषामिह देहिनाम् ॥ ५१ ॥\nततः कालेन दीर्घेण जराग्रस्तस्य मे बलात् ॥\nहृतं राज्यं स्वपुत्रेण मां निर्वास्य विगर्हितम् ॥ ॥ ५२ ॥\nततोऽहं जरया ग्रस्तो वैराग्यं परमं गतः॥\nसमायातोऽत्र विप्रेंद्र भ्रममाण इतस्ततः ॥ ५३ ॥\nततः क्षुत्क्षामकण्ठोऽहं स्नात्वाऽत्र सलिले शुभे॥\nमृतश्च संनिविष्टोहं क्षुधया परिपीडितः॥ ५४॥\nप्राविश्याऽत्र जले पुण्ये पंचत्वं समुपागतः ॥\nततश्च तत्क्षणादेव विमानं समुपस्थितम् ॥ । ॥ ५५ ॥\nमामन्येन शरीरेण समादाय च किंकराः ॥\nतत्रारोप्य ततः प्राप्ता ब्रह्मणः सदनं प्रति ॥ ५६ ॥\nदिव्यमाल्यावरधरंदिव्यगन्धानुलेपनम् ॥\nदिव्याभरणसंजुष्टं स्तूयमानं च किन्नरैः ॥ ५७ ॥\nततो ब्रह्मसभामध्ये ह्यहं तैर्देवकिंकरैः ॥\nतादृग्रूपो विचक्षुश्च धारितो ब्रह्मणः पुरः ॥ ५८ ॥\nसर्वैः सभागतैर्दृष्टा विस्मितास्यैः परस्परम् ॥\nअन्यैश्च निन्दमानैश्च धिक्छब्दस्य प्रजल्पकैः ॥ ५९ ॥\n॥ किंकरा ऊचुः ॥ ॥\nएष देवश्चतुर्वक्त्रः सभेयं तस्य सम्भवा ॥\nसर्वैर्देवगणैर्जुष्टा प्रणामः क्रियतामिति ॥ 6.103.६० ॥\nततोऽहं प्रणिपत्योच्चैस्तं देवं देवसंयुतम् ॥\nउपविष्टः सभामध्ये व्रीडयाऽवनतः स्थितः ॥ ६१ ॥\nयथायथा कथास्तत्र प्रजायन्ते सभातले ॥\nदेवद्विजनरेन्द्राणां धर्माख्यानानि कुंभज ॥ ६२ ॥\nतथातथा ममातीव क्षुद्वृद्धिं संप्रगच्छति ॥\nजाने किं भक्षयाम्याशु दृषदः काष्ठमेव वा ॥ ६३ ॥\nततो मया प्रणम्योच्चैर्विज्ञप्तः प्रपितामहः ॥\nप्राणिपत्य मुनिश्रेष्ठ लज्जां त्यक्त्वा सुदूरतः ॥६४॥\nक्षुधा मां बाधते अतीव सांप्रतं प्रपितामह ॥\nतथा पश्यामि नो किंचित्तादृग्भोज्यं प्रयच्छ मे ॥६५॥\nक्षुत्पिपासादयो दोषा न विद्यंतेऽत्र ते किल ॥\nस्वर्गे स्थितस्य यच्चैतत्तत्किमेवंविधं मम॥६६॥\n॥ पितामह उवाच ॥ ॥\nत्वया नान्नं क्वचिद्दत्तं कस्यचित्पृथिवीतले ।\nतेनात्रापि बुभुक्षा ते वृद्धिं गच्छति दुर्मते ॥ ६७ ॥\nतथा हृतानि रत्नानि यानि दृष्टिगतानि ते ॥\nचक्षुर्हीनस्ततो जातो मम लोके गतोऽपि च ॥ ६८ ॥\nयस्त्वं पातकयुक्तोऽपि संप्राप्तो मम मंदिरम्॥\nतद्वक्ष्याम्यखिलं तेऽहं शृणुष्वैकमनाः स्थितः॥ ६९ ॥\nयस्मिञ्जले त्वया मुक्ताः प्राणाः पापा त्मनापिच ॥\nश्वेतद्वीपपतिस्तत्र कलिकालभयातुरः ॥ 6.103.७० ॥\nततोऽस्य स्पर्शनात्सद्यो विमुक्तः सर्वपातकैः ॥\nअन्नादानात्परा पीडा जायते क्षुत्समु द्भवा ॥७१॥\nतथा रत्नापहारेण सञ्जाता चांधता तव ॥\nनैवान्यत्कारणं किंचित्सत्यमेतन्मयोदितम् ॥७२ ॥\nततो मया विधिः प्रोक्तः पुनरेव द्विजोत्तम ॥\nएषोऽपि ब्रह्मलोकस्ते नरकादतिरिच्यते ॥\nतस्मात्तत्रैव मां देव प्रेषयस्व किमत्र वै ॥ ७३ ॥\n॥ ब्रह्मोवाच ॥ ॥\nतस्मात्तत्रैव गच्छ त्वं प्रेषि तोऽसि किमत्र वै ॥\nनरके तव वासो न श्वेतद्वीपसमुद्भवम् ॥७४॥\nमाहात्म्यं नाशमायाति शास्त्रं स्यात्सत्यवर्जितम् ॥\nतस्मात्त्वं नित्यमारूढो विमा ने त्रैवसुन्दरे ॥ ७५ ॥\nगत्वा जलाशये तस्मिन्यत्र प्राणाः समुज्झिताः ॥\nतमेव निजदेहं च भक्षयस्व यथेच्छया ॥ ७६ ॥\nतद्भविष्यति मद्वाक्या दक्षयं जलमध्यगम्॥\nतावत्कालं च दृष्टिस्ते भोज्यकाले भविष्यति ॥ ७७ ॥\nततोऽहं तस्य वाक्येन दीपोत्सवदिने सदा ॥\nनिशीथेऽत्र समा गत्य भक्षयामि निजां तनुम् ॥ ७८ ॥\nततस्तृप्तिं प्रगच्छामि यावद्दैवं दिनं स्थितम् ॥\nमानुषं च तथा वर्षमीदृग्रूपो व्यवस्थितः ॥ ७९ ॥\nनास्त्यसाध्यं मुनिश्रेष्ठ तव किंचिज्जगत्त्रये ॥\nयेनैकं चुलुकं कृत्वा निपीतः पयसांनिधिः ॥ 6.103.८० ॥\nतस्मान्मुने दयां कृत्वा ममोपरि महत्तराम् ॥\nअकृत्या द्रक्ष मामस्मात्सर्वलोकविगर्हितात् ॥ ८१ ॥\nतथा दृष्टिप्रदानं मे कुरुष्व मुनिसत्तम ॥\nनिर्विण्णोऽस्म्यंधभावेन नान्या त्वत्तोऽस्ति मे गतिः ॥ ॥ ८२ ॥\nतस्य तद्वचनं श्रुत्वा कृपया मम मानसम्॥\nद्रवीभूतं तदा वाक्यमवोचं तं रघूत्तम ॥ ८३ ॥\nत्वमन्ननिष्क्रयं देहि कण्ठस्थमिह भूषणम् ॥\nयेन नाशं प्रयात्येषा बुभुक्षा जठरोद्भवा ॥ ८४ ॥\nतथाऽद्यप्रभृति प्राज्ञ रत्नदीपान्सुनिर्मलान् ॥\nअत्रैव सरसस्तीरे देहि दामोदराय च ॥ ८५ ॥\nद्ध?स येन संजायते दृष्टिः शाश्वती तव निर्मला ॥\nमम वाक्यादसंदिग्धं सत्येनात्मानमालभे ॥ ८६ ॥\n॥ राजोवाच ॥ ॥\nममोपरि दयां कृत्वा त्वमेव मुनिसत्तम ॥\nगृहाण रत्नसंभूतं कण्ठाभरणमुत्तमम् ॥ ८७ ॥\nततो दयाभिभूतेन मया तस्य प्रतिग्रहः ॥\nनिःस्पृहेणापि संचीर्णो मुनिना रण्यवासिना।\nततः प्रक्षाल्य मे पादौ यावत्तेनान्ननिष्क्रये।\nविभूषणमिदं दत्तं सद्भक्त्या भावितात्मने॥\nततस्तस्य प्रणष्टा सा बुभुक्षा तत्क्षणान्नृप ॥\nसंजाता परमा तृप्तिर्देवपीयूषसंभवा ॥ 6.103.९० ॥\nतस्य नष्टं मृतं कायं तच्च जीर्णं पुरोद्भवम् ॥\nयदासीदक्षयं नित्यं तस्मिंस्तोये व्यवस्थितम् ॥ ९१ ॥\nततः संस्थापितस्तेन तस्मिन्स्थाने सुभक्तितः ॥\nदामोदरो रघुश्रेष्ठ कृत्वा प्रासादमुत्तमम्  ९२ ॥\nतस्याग्रे श्रद्धया युक्तो दीपं दयाद्यथायथा ॥\nतथातथा भवेद्दृष्टिस्तस्य नित्यं सुनिर्मलाम् ॥ ९३ ॥\nततो मासात्समासाद्य दिव्यचक्षुर्महीपतिः ॥\nस बभूव नृपश्रेष्ठः स्पृहणीयतमः सताम्॥ ९४ ॥\nततः प्रोवाच मां हृष्टः प्रणिपत्य कृतांजलिः ॥\nहर्षगद्गदया वाचा प्रस्थितस्त्रिदिवं प्रति ॥ ९५ ॥\nत्वत्प्रसादात्प्रणष्टा मे बुभुक्षाऽतिसुदारुणा ॥\nतथा दृष्टिश्च संजाता दिव्या ब्राह्मणसत्तम ॥ ९६ ॥\nअनुज्ञां देहि मे तस्माद्येन गच्छामि सांप्रतम् ॥\nब्रह्मलोकं मुनिश्रेष्ठ तीर्थस्यास्य प्रभावतः ॥ ९७ ॥\nततो मया विनिर्मुक्तः प्रणिपत्य मुहुर्मुहुः ॥\nस जगाम प्रहृष्टात्मा ब्रह्मलोकं सनातनम् ॥ ९८ ॥\nएवं मे भूषणमिदं जातं हस्तगतं पुरा ॥\nतव योग्यमिदं ज्ञात्वा तुभ्यं तेन निवेदितम् ॥ ९९ ॥\nततः प्रभृति राजेंद्र समागत्यात्र मानवाः ॥\nरत्नदीपान्प्रदायोच्चैः स्नात्वाऽत्र सलिले शुभे ॥\nकार्तिके मासि निर्यांति देहांते त्रिदिवालयम् ॥ 6.103.१०० ॥\nये पुनः प्राणसंत्यागं प्रकुर्वंति समाहिताः ॥\nपापात्मानोऽपि ते यांति ब्रह्मलोकं रघूत्तम ॥ १०१ ॥\nततो दृष्ट्वा सहस्राक्षः प्रभावं तज्जलोद्भवम् ॥\nपांसुभिः पूरयामास समंताद्भयसंकुलम् ॥ १०२ ॥\nतदद्य दिवसः प्राप्तो दीपोत्सवसमुद्भवः ॥\nसुपुण्योऽत्र ममादेशात्त्वं कुरुष्व सुकूपिकाम् ॥ १०३ ॥\nतस्यां स्नानं विधायाथ पितॄंस्तर्पय राघव ॥\nदेवस्यास्य पुरो देहि रत्नदीपमनुत्तमम् ॥॥४॥\nयेन संजायते सिद्धिर्ब्रह्मलोकसमुद्भवा ॥\nअनेनैव शरीरेण सत्यमेतन्मयोदितम् ॥॥५॥\nततस्ते राघवादेशा त्सर्वे राक्षसवानराः ॥\nतस्मिन्देशे विनिदधुः कूपिकां विमलोदकाम् ॥॥६॥\nतत्र स्नात्वा पितॄंस्तर्प्य रत्नदीपं प्रदाय च ॥\nसमस्तं कार्तिकं यावदयोध्यां प्रस्थितास्ततः । १०७ ॥\nततो विभीषणं मुक्त्वा हनूमंतं च वानरम् ॥\nब्रह्मलोकं गताः सर्वे तत्तीर्थस्य प्रभावतः ॥ १०८ ॥\n॥ सूत उवाच ॥ ॥\nअद्यापि दीपदानं यः कुरुते तत्र सादरम् ॥\nसंप्राप्ते कार्तिके मासि स्नात्वा तत्र जले शुभे ॥\nस सर्वपातकैर्मुक्तो ब्रह्मलोके महीयते ॥ १०९ ॥\nएवं तत्र समुत्पन्नं तत्तडागं शुभावहम् ॥\nआनर्त्तीयं तथा विष्णुकूपिका सा च शोभना ॥ 6.103.११० ॥\nइति श्रीस्कांदे महापुराण एकाशीति साहरुयां संहि तायां षष्ठे नागरखण्डे श्रीहाटकेश्वरक्षेत्रमाहात्म्ये आनर्तकतीर्थकूपिकामाहात्म्यवर्णनंनाम त्र्यधिकशततमोऽध्यायः ॥ १०३ ॥ ॥ छ ॥ ॥ ॥"
  }
]
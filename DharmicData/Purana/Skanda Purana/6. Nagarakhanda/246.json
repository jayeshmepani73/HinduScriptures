[
  {
    "text": "॥ गालव उवाच ॥ ॥\nशक्रादयस्तु देवेशा दुःखसंतप्तमानसाः ॥ ॥\nईश्वरादर्शनभ्रांतमनः कर्मेंद्रिया रतिम् ॥ १ ॥\nन प्रापुर्लोकनाथं ते कृत्वा यः प्रतिमाकृतिम् ॥\nतपसाराधयामासुः सर्वभूतहृदिस्थितम् ॥ २ ॥\nकपर्दशिरसं देवं शूलहस्तं पिनाकिनम् ॥\nकपालखट्वांगधरं दशहस्तं किरीटिनम्॥ ३ ॥\nउमासहितमीशानं पंचवक्त्रं महाभुजम्॥\nकर्पूरगौरदेहाभं सितभूतिविभूषितम्॥ ॥ ४ ॥\nनागयज्ञोपवीतेन गजचर्मसमन्वितम् ॥\nकृष्णसारत्वचा चापि कृतप्रावरणं विभुम् ॥ ५ ॥\nकृतध्यानाः सुरास्तत्र वृक्षाधारे समाश्रिताः ॥\nव्रतचर्यां समाश्रित्य प्रचक्रुस्तप उत्तमम् ॥ ६ ॥\nषडक्षरेण मंत्रेण शैवेन विहिताः सुराः ॥\n॥ शूद्र उवाच ॥ ॥\nव्रतचर्या त्वया या सा प्रोक्ता संजा यते कथम् ॥ ७ ॥\nब्रह्मन्विस्तरतो ब्रूहि न तृप्येते वचोऽमृतैः ॥ ८ ॥\n॥ गालव उवाच ॥ ॥\nजपन्भस्म च खट्वांगं कपालं स्फाटिकं तथा ॥\nरुंडमालां पंचवक्त्रमर्द्धचंद्रं च मूर्द्धनि ॥ ९ ॥\nचित्रकृत्तिपरीधानं कौपीनकुण्डलद्वयम् ॥\nघंटायुग्मं त्रिशूलं च सूत्रं चर्यास्वरूपकम् ॥ ६.२४६.१० ॥\nअमीभिर्लक्षणैर्लक्ष्यं मयोक्तं तव शूद्रज ॥\nअनेन विधिना सर्वे देवा वह्निपुरोगमाः ॥ ११ ॥\nसर्व आराधयामासुः सर्वोपायैर्वरप्रदम् ॥\nचातुर्मास्ये च संपूर्णे सपूर्णे कार्तिकेऽमले ॥ १२ ॥\nचीर्णव्रतान्सुरान्दृष्ट्वा विशुद्धांश्च महेश्वरः ॥\nमतिं तेषां ददौ तुष्टो जीवात्मा सर्वभूतदृक् ॥ १३ ॥\nशतरुद्रीयजाप्येन विधानसहितेन च ॥\nध्यानेन दीपदानेन चातुर्मास्ये तुतोष सः ॥ १४ ॥\nपूजनैः षोडशविधैर्यथा विष्णोस्तथा हरे ॥\nकुर्वाणान्भक्तिभावेन ज्ञात्वा देवान्समागतान् ॥ १५ ॥\nप्रहृष्टो भगवान्रुद्रो ददौ तेषां शुभा मतिम् ॥\nततः संमंत्र्य ते देवा वह्निं स्तुत्वा यथार्थतः ॥ १६ ॥\nप्रसन्नवदनं चक्रुः कार्यसाधनतत्परम् ॥\nकर्मसाक्षी महातेजाः कृत्वा पारावतं वपु ॥ १७ ॥\nप्रविवेश ततो मध्ये द्रष्टुं देवं महेश्वरम् ॥\nचकार गतिविक्षेपं गुंठनैरवगुंठनैः ॥१८॥\nलुंठनैः सर्पणैश्चैव चारुरूपोऽद्भुतां गतिम् ॥\nतं दृष्ट्वा भगवांस्तत्र कारणं समबुद्ध्यत ॥१९॥\nऊर्ध्वरेतास्ततस्तस्मिन्ससर्जादौ दधार तत् ॥\nवीर्यं वह्निमुखे चैव सोत्पपात गृहाद्बहिः ॥ ६.२४६.२० ॥\nगते तस्मिन्पतंगेऽथ पार्वती विफलश्रमा ॥\nसंक्रुद्धा सर्वदेवानां सा शशाप महेश्वरी ॥ २१ ॥\nयस्मान्ममेच्छा विहता भवद्भिर्दुष्टबुद्धिभिः ॥\nतस्मात्पाषाणतामाशु व्रजंतु त्रिदिवौकसः ॥ २२ ॥\nनिरपत्या निर्दयाश्च सर्वे देवा भविष्यथ ॥\nततः प्रसादयामासुः प्रणताः शापयंत्रिताः ॥ २३ ॥\nमहद्दुःखं संप्रविष्टाः पुनः पुनरथाब्रुवन् ॥ २४ ॥\n॥ देवा ऊचुः ॥ ॥\nत्वं माता सर्वदेवानां सर्वसाक्षी सनातनी ॥\nउत्पत्तिस्थितिसंहारकारणं जगतां सदा ॥ २५ ॥\nभूतप्रकृतिरूपा त्वं महाभूतसमाश्रिता ॥\nअपर्णा तपसां धात्री भूतधात्री वसुन्धरा ॥ २६ ॥\nमंत्राराध्या मन्त्रबीजं विश्वबीजलयस्थितिः ॥\nयज्ञादिफलदात्री च स्वाहारूपेण सर्वदा ॥ २७ ॥\nमन्त्रयन्त्रसमोपेता ब्रह्मविष्णुशिवादिषु ॥\nनित्यरूपा महारूपा सर्वरूपा निरञ्जना ॥ २९८ ॥\nदोषत्रयसमाक्रान्त जननैः श्रेयसप्रदा ॥\nमहालक्ष्मीर्महाकालीमहादेवी महेश्वरी ॥ २९ ॥\nविश्वेश्वरी महामाया मायाबीजवरप्रदा ॥\nवररूपा वरेण्या त्वं वरदात्री वरासुता ॥ ६.२४६.३० ॥\nबिल्वपत्रैः शुभैर्ये त्वां पूजयन्ति नराः सदा ॥\nतेषां राज्यप्रदात्री च कामदा सिद्धिदा सदा ॥ ३१ ॥\nचातुर्मास्येऽर्चिता यैस्त्वं बिल्वपत्रैर्विशेषतः ॥\nतेषां वांछितसिद्ध्यर्थं जाता कामदुघा स्वयम् ॥ ३२ ॥\nयेऽर्चयंति सदा लोके महेश्वरसमन्विताम् ॥\nबिल्वपत्रैर्महाभक्त्या न तेषां दुःखदुष्कृती ॥ ३३ ॥\nचातुर्मास्ये विशेषेण तव पूजा महाफला ॥\nअद्यप्रभृति यैर्लोकैर्बिल्वपत्रैस्तु पूजिता ॥ ३४ ॥\nविधास्यसि महेशानि तेषां ज्ञानमनुत्तमम्॥\nचातुर्मास्येऽधिकफलं बिल्वपत्रं वरानने ॥ ३५ ॥\nउमामहेश्वरप्रीत्यै दत्तं विधिवदक्षयम् ॥\nयथा श्रीस्तुलसीवृक्षे तथा बिल्वे च पार्वती ॥ ३६ ॥\nत्वं मूर्त्या दृश्यसे विश्वं सकलाभीष्टदायिनी ॥\nचातुर्मास्ये विशेषेण सेवितौ द्वौ महाफलौ ॥ ३७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये पैजवनोपाख्याने पार्वत्येन्द्रादीनां शापप्रदानवृत्तान्तवर्णनंनाम षट्चत्वारिंशदुत्तरशततमोऽध्यायः ॥ २४६ ॥"
  }
]
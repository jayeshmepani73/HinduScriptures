[
  {
    "text": "॥ सूत उवाच ॥ ॥\nपुष्पोऽपि तां समादाय माहिकाख्यां वरांगनाम् ॥\nस तदा प्रययौ हृष्टो मणिभद्रस्य मंदिरम् ॥ १ ॥\nशंखतूर्यनिनादेन सर्वैस्तैः स्वजनैर्वृतः ॥\nन कस्य तत्र संभूतो विकल्पस्तत्समुद्भवः ॥ २ ॥\nभास्करस्य प्रसादेन तथैवान्यस्य कर्हिचित् ॥\nसोऽपि मंदिरमासाद्य यथात्मपितृसंभवम् ॥ ३ ॥\nउपविश्य ततो मध्ये बन्धून्सर्वान्समाह्वयत् ॥\nअद्य तावद्दिने मह्यं तुलाग्रं कमला श्रिता ॥ ४ ॥\nचलितापि पुनश्चास्याः सुपत्न्या वाक्यतः स्थिता ॥\nकियंतं चैव कालं मे कार्पण्यं महदास्थितम् ॥ ५ ॥\nज्ञातमद्य चला लक्ष्मीस्तेन त्यक्तं सुदूरतः ॥\nतस्माद्बंधुजनैः सार्धं देवैर्विप्रैश्च कृत्स्नशः ॥\nसंविभक्तां करिष्यामि सत्येनात्मानमालभे ॥ ६ ॥\nएवमुक्त्वा ततः सर्वान्समाहूय पृथक्पृथक् ॥\nस नामभिर्ददौ वस्त्रं भूषणानि यथार्हतः ॥ ७ ॥\nततो वेदविदो विप्रान्समाहूय स नामभिः ॥\nएकैकस्य ददौ वित्तं सवस्त्रं श्रद्धयान्वितः ॥ ८ ॥\nततस्तु नर्तकेभ्यश्च दीनांधेभ्यो विशेषतः ॥\nददौ भोज्यं समि ष्टान्नं सवस्त्रं च द्विजोत्तमाः ॥ ९ ॥\nततस्तु स्वयमेवान्नं बुभुजे भार्यया सह ॥\nविसृज्य तान्समायातान्स्वजनान्ब्राह्मणैः सह ॥ ६.१५९.१० ॥\nएवं तेन तदा प्राप्तं वित्तं च परसंभवम् ॥\nबुभुजे स्वेच्छया नित्यं तदा भार्यासमन्वितः ॥ ११ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पविभवप्राप्तिवर्णनंनामैकोनषष्ट्युत्तरशततमोऽध्यायः ॥ १५९ ॥"
  }
]
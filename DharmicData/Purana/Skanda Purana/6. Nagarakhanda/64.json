[
  {
    "text": "॥ सूत उवाच ॥ ॥\nचमत्कारी पुरा देवी तत्रैवास्ति द्विजोत्तमाः ॥\nचमत्कारनरेंद्रेण स्थापिता श्रद्धया पुरा ॥ १ ॥\nयया स महिषः पूर्वं निहतो दानवो रणे ॥\nकौमारव्रतधारिण्या मायाशतसहस्रधृक् ॥ २ ॥\nयदा तन्निर्मितं तत्र पुरं तेन महात्मना ॥\nतस्य संरक्षणार्थाय तदा सा स्थापिता द्विजाः ॥ ३ ॥\nपुरस्य तस्य रक्षार्थं तथा तत्पुरवासिनाम् ॥\nसर्वेषां ब्राह्मणेंद्राणां भक्त्या भावितचेतसाम् ॥ ४ ॥\nयस्तामभ्यर्चयेत्सम्यङ्महानवमिवासरे ॥\nकृत्स्नं संवत्सरं तस्य न भयं जायते क्वचित् ॥ ५ ॥\nभूतप्रेतपिशाचेभ्यः शत्रुतश्च विशेषतः ॥\nरोगेभ्यस्तस्करेभ्यश्च दुष्टेभ्योऽन्येभ्य एव च ॥ ६ ॥\nयंयं काममभिध्यायञ्छुक्लाष्टम्यां नरः शुचिः ॥\nतां पूजयति सद्भक्त्या स तमाप्नोत्यसंशयम् ॥ ७ ॥\nनिष्कामः सुखमाप्नोति मोक्षं नास्त्यत्र संशयः ॥\nतस्या देव्याः प्रसादेन सत्यमेतन्मयोदितम् ॥ ८ ॥\nतामाराध्य गताः पूर्वं सिद्धिं भूरिर्महीभुजः ॥\nब्राह्मणाश्च तथान्येऽपि योगिनः परमेश्वरीम् ॥ ९ ॥\nयस्तस्याः श्रद्धयोपेतः प्रकरोति प्रदक्षिणाम् ॥\nनित्यं संवत्सरं यावत्तिर्यग्योनौ न स व्रजेत्॥६.६४,१०॥\nतस्या आयतने पूर्वमाश्चर्यमभवन्महत् ॥\nयत्तद्वः कीर्तयिष्यामि शृणुध्वं सुसमाहिताः ॥ ११ ॥\nआसीच्चित्ररथोनाम पूर्वं पार्थिवसत्तमः ॥\nदशार्णाधिपतिः ख्यातः सर्वशत्रुनिबर्हणः ॥ १२ ॥\nशुक्लाष्टम्यां सदा भक्त्या स तस्याः श्रद्धयान्वितः ॥\nअष्टोत्तरशतं यावत्प्रचकार प्रदक्षिणाम् ॥ १३ ॥\nततः प्रणम्य तां देवीं संप्रयाति पुनर्गृहम् ॥\nसैन्येन चतुरंगेण समंतात्परिवारितः ॥ १४ ॥\nएवं तस्य नरेंद्रस्य प्रदक्षिणरतस्य च ॥\nजगाम सुमहान्कालो देव्या भक्तिरतस्य च ॥ १५ ॥\nकस्यचित्त्वथ कालस्य स राजा तत्र संगतः ॥\nअपश्यद्ब्राह्मणश्रेष्ठान्देवीगृहसमाश्रितान् ॥ १६ ॥\nततः प्रदक्षिणां कृत्वा तां देवीं स महीपतिः ॥ १६ ॥\nअग्रस्थांस्तान्द्विजान्सर्वान्नमश्चक्रे समाहितः ॥ १७ ॥\nततस्तैः सहितैस्तत्र सहासीनः कथाः शुभाः ॥\nराजर्षीणां पुराणानां विप्रर्षीणां चकार ह ॥ १८ ॥\nततः कस्मिन्कथांते स पृष्टस्तैर्द्विजसत्तमैः ॥\nकौतूहलसमोपेतैर्विनयावनतः स्थितः ॥ ॥ १९ ॥\nराजन्पृच्छामहे सर्वे त्वां वयं कौतुकान्विताः ॥\nतस्मात्कीर्तय चेद्गुह्यं न तत्तव व्यवस्थितम् ॥ ६.६४.२० ॥\nमासिमासि सदाष्टम्यां त्वं शुक्लायां सुदूरतः ॥\nआगत्य देवतायाश्च प्रकरोषि प्रदक्षिणाम् ॥ २१ ॥\nयत्नेनान्याः परित्यज्य सर्वाः पूजादिकाः क्रियाः ॥\nनूनं वेत्सि फलं कृत्स्नं यत्प्रदक्षिणसंभवम्॥ २२ ॥\n॥ राजोवाच ॥ ॥ सत्यमेतद्द्विजश्रेष्ठा यद्भवद्भिरुदाहृतम् ॥\nरहस्यमपि वक्तव्यं युष्माकं सांप्रतं मया ॥ २३ ॥\nअहमास शुकः पूर्वमस्मिन्नायतने शुभे ॥\nदेव्याः पश्चिमदिग्भागे कुलायकृतसंश्रयः ॥ २४ ॥\nतत्र निर्गच्छतो नित्यं कुर्वतश्चप्रवेशनम् ॥\nप्रदक्षिणाभवद्देव्या नित्यमेव द्विजोत्तमाः ॥ २५ ॥\nततः कालेन मे मृत्युः संजातोऽत्रैव मंदिरे ॥\nतत्प्रभावेण संजातो राजा जातिस्मरोऽत्र हि ॥ ॥ २६ ॥\nएतस्मात्कारणाद्दूरात्समभ्येत्य प्रदक्षिणाम् ॥\nकरोम्यस्या द्विजश्रेष्ठा देवतायाः समाहितः ॥ २७ ॥\nपुरा भक्तिविहीनेन कुलाये वसता मया ॥\nकृता प्रदक्षिणा देव्यास्तेन जातोऽस्मि भूपतिः ॥ २८ ॥\nअधुना श्रद्धया युक्तो यत्करोमि प्रदक्षिणाम् ॥\nकिं मे भविष्यति श्रेयस्तन्न वेद्मि द्विजोत्तमाः ॥ २९ ॥\n॥ सूत उवाच ॥ ॥\nतच्छ्रुत्वा तस्य ते विप्रा विस्मयोत्फुल्ललोचनाः ॥\nसाधुवादं तथा चक्रुस्तस्य भूपस्य हर्षिताः ॥ ॥ ६.६४.३० ॥\nततः स पार्थिवः सर्वान्प्रणम्य द्विजसत्तमान् ॥\nअनुज्ञाप्य ययौ तूर्णं स्वगृहाय ससैनिकः ॥ ३१ ॥\nअधुना श्रद्धया युक्तो यः करोति प्रदक्षिणाम् ॥\nसर्वपापविनिर्मुक्तो लभते वांछितं फलम् ॥ ३२ ॥\nततः प्रभृति ते विप्राः सर्वे भक्तिपुरःसराः ॥\nतस्याः प्रदक्षिणां चक्रुस्तथान्ये मुक्तिहेतवे ॥ ३३ ॥\nप्राप्ताश्च परमां सिद्धिं वांछितां तत्प्रभावतः ॥\nइह लोके परे चैव दुर्लभां त्रिदशैरपि ॥ ३४ ॥\nतस्मात्सर्वप्रयत्नेन तां देवीमिह संश्रयेत् ॥\nसर्वकामप्रदां नृणां तस्मिन्क्षेत्रे व्यवस्थिताम् ॥ ३५ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये चमत्कारीदुर्गामाहात्म्यवर्णनंनाम चतुःषष्टितमोऽध्यायः ॥ ६४ ॥ ॥ ध ॥"
  }
]
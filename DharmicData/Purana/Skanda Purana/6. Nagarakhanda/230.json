[
  {
    "text": "॥ सूत उवाच ॥ ॥\nएवं गणत्वमापन्ने ह्यन्धके दानवोत्तमे ॥\nतस्य पुत्रो वृकोनाम निरुत्साहो द्विषज्जये ॥ १ ॥\nभयेन महता युक्तो हतशेषैश्च दानवैः ॥\nप्रविवेश समुद्रांतं सुदुर्गं ब्राह्मणोत्तमाः ॥ २ ॥\nततः शक्रः प्रहृष्टात्मा प्रणम्य वृषभध्वजम् ॥\nतस्यादेशं समासाद्य प्रविवेशामरावतीम् ॥ ३ ॥\nचकार च सुखी राज्यं त्रैलोक्येऽपि द्विजोत्तमाः॥\nयज्ञभागान्पुनर्लेभे यथार्थं च धरातले ॥ ४ ॥\nएतस्मिन्नेव काले तु ह्यंधकस्य सुतो वृकः ॥\nनिष्क्रम्य सागरात्तूर्णं जंबुद्वीपं समागतः ॥५॥\nहाटकेश्वरजं क्षेत्रं मत्वा पुण्यं सुसिद्धिदम् ॥\nपित्रा यत्र तपस्तप्तमंधकेन दुरात्मना ॥ ६ ॥\nसगुप्तस्तु तपस्तेपेऽयथा वेत्ति न कश्चन ॥\nध्यायमानः सुरश्रेष्ठं भक्त्या कमलसंभवम् ॥७॥\nयावद्वर्षसहस्रांतं जलाहारो द्वितीयकम् ॥\nतपस्तेपे स दैत्येन्द्रो ध्यायमानः पितामहम् ॥ ८ ॥\nवायुभक्षस्ततो जातस्तावत्कालं द्विजोत्तमाः ॥\nअंगुष्ठाग्रेण भूपृष्ठं स्पर्शमानो जितेन्द्रियः ॥ ९ ॥\nएवं च पञ्चमे प्राप्ते सहस्रे द्विजसत्तमाः ॥\nब्रह्मा तस्य गतस्तुष्टिं दृष्ट्वा तस्य तपो महत् ॥ ६.२३०.१० ॥\nततोऽब्रवीत्तमागत्य तां गर्तां ब्राह्मणोत्तमाः ॥\nभोभो वृक निवर्तस्व तपसोऽस्मात्सुदारुणात् ॥ ११ ॥\nवरं वरय भद्रं ते यो नित्यं मन सि स्थितः ॥ १२ ॥\n॥ वृक उवाच ॥ ॥\nयदि तुष्टोऽसि मे देव यदि देयो वरो मम ॥\nजरामरणहीनं मां तत्कुरुष्व पितामह ॥ १३ ॥\n॥ श्रीब्रह्मोवाच ॥ ॥\nमम प्रसादतो वत्स जरामरणवर्जितः ॥\nभविष्यसि न सन्देहः सत्यमेतन्मयोदितम् ॥ १४ ॥\nएवमुक्त्वा ततो ब्रह्मा तत्रैवांतरधी यत ॥\nवृकोऽपि कृतकृत्यस्त्वागतश्च स्वगृहं पितुः ॥ १५ ॥\nगिरिं रैवतकं नाम सर्वर्तुकुसुमोज्ज्वलम् ॥\nतत्र गत्वा निजामात्यैः समं मन्त्र्य च सत्व रम् ॥\nइन्द्रोपरि ततश्चक्रे यानं युद्धपरीप्सया ॥ १६ ॥\nइंद्रोऽपि च परिज्ञाय दानवं तं महाबलम् ॥\nजरामृत्युपरित्यक्तं प्रभावात्परमेष्ठिनः ॥ १७ ॥\nपरित्यज्य भयाच्चैव पुरीं चैवामरावतीम् ॥\nब्रह्मलोकं गतस्तूर्णं देवैः सर्वैः समन्वितः ॥ १८ ॥\nएतस्मिन्नंतरे प्राप्तो वृकश्च त्रिदशालये ॥\nससैन्यपरिवारेण प्रहृष्टेन समन्वितः ॥ १९ ॥\nततश्चैंद्रपदे तस्मिन्स्वयमेव व्यवस्थितः ॥\nशुक्रात्प्राप्याभिषेकं च पुष्पस्नानसमुद्भवम् ॥ ६.२३०.२० ॥\nसोऽभिषिक्तस्तु शुक्रेण देवराज्यपदे वृकः॥\nस्थापयामास दैतेयान्देवतानां पदेषु च॥ २१॥\nआदित्यानां वसूनां च रुद्राणां मरुतामपि॥\nयज्ञभागकृते विप्राः शुक्रशासनमाश्रिताः॥२२॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने वृकेन्द्रराज्यलंभनवर्णनंनाम त्रिंशदुत्तरद्विशततमोऽध्यायः॥२३०॥"
  }
]
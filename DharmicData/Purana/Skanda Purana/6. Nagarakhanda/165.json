[
  {
    "text": "॥ ॥ सूत उवाच ॥ ॥\nततःप्रभृतिपुण्ये च सरस्वत्यास्तटेशुभे ॥\nबाह्यानां नागराणां च स्थानं जातं महत्तरम् ॥ १ ॥\nपुत्रपौत्रप्रवृद्धानां दौहित्राणां द्विजोत्तमाः ॥\nचमत्कारपुरस्याग्रे यज्ज्ञातं विद्यया धनैः ॥ २ ॥\nकस्यचित्त्वथ कालस्य विश्वामित्रेण धीमता ॥\nशप्ता सरस्वती कोपात्कृता रुधिरवाहिनी ॥ ३ ॥\nततः संसेव्यते हृष्टै राक्षसैः सा दिवानिशम्॥\nगीतनृत्यपरैश्चान्यैर्भूतैः प्रेतैः पिशाचकैः ॥ ४ ॥\nततस्ते नागरा बाह्यास्तां त्यक्त्वा दूरतः स्थिताः ॥\nकांदिशीकास्ततो याता भक्ष्यमाणास्तु राक्षसैः ॥\nनर्मदायास्तटे पुण्ये मार्कण्डाश्रमसंनिधौ ॥ ५ ॥ ॥\n॥ ऋषय ऊचुः ॥ ॥\nकस्मात्सरस्वती शप्ता विश्वामित्रेण धीमता॥\nमहानद्या कोऽपराधस्तया तस्य विनिर्मितः ॥ ६ ॥\n॥ सूत उवाच ॥ ॥\nआसीत्पुरा महद्वैरं विश्वामित्रवसिष्ठयोः ॥\nब्राह्मण्यस्य कृते विप्राः प्राणान्तकरणं महत् ॥\nस सर्वैर्ब्राह्मणैः प्रोक्तो विश्वामित्रो महामुनिः ॥ ७ ॥\nक्षत्रियोऽपि पुरस्कृत्य देवदेवं पितामहम् ॥\nन चैकेन वसिष्ठेन तेनैतद्वैरमाहितम् ॥ ८ ॥\n॥ ऋषय ऊचुः ॥ ॥\nक्षत्रियोऽपि कथं विप्रो विश्वा मित्रो महामते ॥\nवसिष्ठेन कथं नोक्तो यः प्रोक्तो ब्रह्मणा स्वयम् ॥ ९ ॥\nएतन्नः सर्वमाचक्ष्व परं कौतूहलं स्थितम्॥६.१६५.१०॥।\n॥ सूत उवाच ॥ ॥\nआसीत्पुरा ऋचीकाख्यो भृगुपुत्रो महामुनिः ॥\nव्रताध्ययनसंपन्नः सुतपस्वी महायशाः ॥ ११ ॥\nतीर्थयात्राप्रसंगेन स कदाचिन्मुनीश्वरः ॥\nस्थानं भोजकटं नाम प्राप्तो गाधिमहीपतेः ॥\nयत्र सा कौशिकीनाम नदी त्रैलोक्यविश्रुता ॥ १२ ॥\nतस्यां स्नात्वा द्विजश्रेष्ठो यावत्तिष्ठति तीरगः ॥\nसमाधिस्थो जपं कुर्वन्संतर्प्य पितृदेवताः ॥ १३ ॥\nतावत्तत्र समायाता राजकन्या सुशोभना ॥\nसर्वलक्षणसम्पूर्णा सर्वैरेव गुणैर्युता ॥ ॥ १४ ॥\nस तां संवीक्षते यावत्सर्वावयवशोभनाम् ॥\nतावत्कामशरैर्व्याप्तः कर्तव्यं नाभ्यविंदत ॥ १५ ॥\nततः पप्रच्छ लोकान्स लब्ध्वा कृच्छ्रेण चेतनाम् ॥\nकस्येयं कन्यका साध्वी किमर्थमिह चागता ॥ १६ ॥\nक्व यास्यति वरारोहा सर्वं मे कथ्यतां जनाः ॥ १७ ॥\n॥ जना ऊचुः ॥ ॥\nएषा गाधिसुतानाम ख्याता त्रैलोक्यसुन्दरी ॥\nअन्तःपुरात्समायाता गौरीपूजनलालसा ॥ १८ ॥\nवांछमाना सुभर्त्तारं सर्वैः समुदितंगुणैः ॥\nप्रासादोऽयं स्थितो योऽत्र नदीतीरे बृहत्तरः॥ १९ ॥\nउमा संतिष्ठते चात्र सर्वैः संपूजिता सुरैः ॥\nएतां च स्नापयित्वेयं पूजयित्वा यथा क्रमम् ॥ ६.१६५.२० ॥\nनैवेद्यं विविधं दत्त्वा करिष्यति ततः परम् ॥\nवीणाविनोदमात्रं च श्रुतिमार्गसुखावहम् ॥ २१ ॥\nततो यास्यति हर्म्यं स्वं मन्दीभूते च भास्करे ॥\nऋचीकस्तु तदाकर्ण्य लोकानां वचनं च यत् ॥ २२ ॥\nययौ गाधिगृहं शीघ्रं कामबाणप्रपीडितः ॥\nतं दृष्ट्वा सहसा प्राप्तमृचीकं भृगु सत्तमम् ॥\nसंमुखः प्रययौ तूर्णं गाधिः पार्थिवसत्तमः ॥ २३ ॥\nगृह्योक्तेन विधानेन कृत्वा चैवार्हणं ततः ॥\nकृतांजलिपुटो भूत्वा वाक्यमेतदुवाच ह ॥ २४ ॥\nनिःस्पृहस्यापि ते विप्र किमागमनकारणम् ॥\nतत्सर्वं मे समाचक्ष्व येन यच्छामि तेऽखिलम् ॥ २५ ॥\n॥ ऋचीक उवाच ॥ ॥\nतव कन्याऽस्ति विप्रेंद्र वरार्हा वरवर्णिनी ॥\nब्राह्मोक्तेन विवाहेन तां मे देहि महीपते ॥ २६ ॥\nएतदर्थमहं प्राप्तो गृहे तव स्मरार्दितः ॥\nसा मया वीक्षिता राजन्गौरीपूजार्थमागता ॥ २७ ॥\n॥ सूत उवाच ॥ ॥\nतच्छ्रुत्वा भयसंत्रस्तो गाधिः पार्थिवसत्तमः ॥\nअसवर्णं च तं मत्वा दरिद्रं वृद्धमेवच ॥\nअदाने शापभीतस्तु ततो व्याजमुवाच सः ॥ २८ ॥\nअस्माकं कन्यकादाने शुल्कमस्ति द्विजोत्तम ॥\nतच्चेद्यच्छसि कन्यां तां तुभ्यं दास्याम्यसंशयम् ॥ २९ ॥\n॥ ऋचीक उवाच ॥ ॥\nब्रूहि पार्थिवशार्दूल कन्याशुल्कं मम द्रुतम् ॥\nयेन यच्छामि ते सर्वं यद्यपि स्यात्सुदुर्लभम्॥ ॥ ६.१६५.३० ॥\n॥ गाधिरुवाच ॥ ॥\nएकतः श्यामकर्णानामश्वानां वातरंहसाम् ॥\nशतानि सप्त विप्रेंद्र श्वेतानां चैव सर्वतः ॥ ३१ ॥\nय आनीय प्रदद्यान्मे तस्मै कन्यां ददाम्यहम् ॥ ३२ ॥\n॥ सूत उवाच ॥ ॥\nस तथेति प्रतिज्ञाय ऋचीको मुनिसत्तमः ॥\nकान्यकुब्जं समासाद्य गंगातीरे विवेश ह ॥ ॥ ३३ ॥\n<a href=\"/wiki/%E0%A4%8B%E0%A4%97%E0%A5%8D%E0%A4%B5%E0%A5%87%E0%A4%A6%E0%A4%83_%E0%A4%B8%E0%A5%82%E0%A4%95%E0%A5%8D%E0%A4%A4%E0%A4%82_%E0%A5%AF.%E0%A5%A7%E0%A5%A7%E0%A5%A8\" title=\"ऋग्वेदः सूक्तं ९.११२\">अश्वो वोढेति</a> यत्सूक्तं चतुःषष्टिसमुद्भवम् ॥\nछंदऋषिदेवतायुक्तं जपं चक्रे ततः परम् ॥ ३४ ॥\nविनियोगं वाजिकृतं गाधिना यत्प्रकीर्तितम् ॥\nततस्ते वाजिनस्तस्मान्निष्क्रांताः सलिलाद्द्विजाः ॥ ३५ ॥\nसर्वश्वेताः सुवेगाश्च श्यामैकश्रवणास्तथा ॥\nशतानि सप्तसंख्यानि तावत्संख्यै र्नरैयुताः ॥ ३६ ॥\nततः प्रभृति विख्यातमश्वतीर्थं धरातले ॥\nगंगातीरे शुभे पुण्ये कान्यकुब्जसमीपगम् ॥\nयस्मिन्स्नाने कृते मर्त्यो वाजिमेधफलं लभेत् ॥ ३७ ॥\nइति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्येऽश्वतीर्थोत्पत्तिवर्णनंनाम पंचषष्ट्यधिकशततमोऽध्यायः ॥ १६५ ॥"
  }
]
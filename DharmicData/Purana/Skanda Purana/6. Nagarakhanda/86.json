[
  {
    "text": "॥ सूत उवाच ॥ ॥\nअथान्यापि च तत्रास्ति सप्तविंशतिका तथा ॥\nनक्षत्रैः स्थापिता देवी वांछितस्य प्रदायिनी ॥ १ ॥\nदक्षस्य तनया पूर्वं सप्तविंशतिसंख्यया ॥\nउद्वाहिता हि सोमेन पूर्वं ब्राह्मणसत्तमाः ॥ २ ॥\nतासां मध्ये ऽभवच्चैका रोहिणी तस्य वल्लभा ॥\nप्राणेभ्योऽपि सदासक्तस्तया सार्धं स तिष्ठति ॥ ३ ॥\nततो दौर्भाग्यसंतप्ताः सर्वा स्ता दक्षकन्यकाः ॥\nवैराग्यं परमं गत्वा क्षेत्रेऽस्मिंस्तपसि स्थिताः ॥ ४ ॥\nसंस्थाप्य देवतां दुर्गां श्रद्धया परया युताः ॥\nबलिपूजोपहारैस्तां पूजयंत्यः सुरेश्वरीम् ॥ ५ ॥\nततः कालेन महता तासां सा तुष्टिमभ्यगात् ॥\nअब्रवीच्च प्रतुष्टोऽहं वरं दास्यामि पुत्रिकाः ॥ ६ ॥\nतस्मात्तत्प्रार्थ्यतां चित्ते यद्युष्माकं व्यवस्थितम् ॥\nसर्वं दास्याम्यसंदिग्धं यद्युष्माकं हृदि स्थितम् ॥ ७ ॥\nततः प्रोचुश्च ताः सर्वाः प्रसादात्तव वांछितम् ॥\nअस्माकं विद्यते देवि यावत्त्रैलोक्यसंस्थितम् ॥ ८ ॥\nएकं पत्युः सुखं मुक्त्वा यत्सौभाग्यसमुद्भवम् ॥\nतस्मात्तद्देहि चास्माकं यदि तुष्टासि चंडिके ॥ ९ ॥\nवयं दौर्भाग्यदोषेण सर्वाः क्लेशं परं गताः ॥\nन शक्नुमः प्रियान्प्राणान्देहे धर्तुं कथंचन ॥ ६.८६.१० ॥\n॥ श्रीदेव्युवाच ॥ ॥\nअद्यप्रभृति युष्माकं सौभाग्यं पतिसंभवम्॥\nमत्प्रसादादसंदिग्धं भविष्यति सुखोदयम्॥ ११ ॥\nअन्यापि या पतित्यक्ता स्त्री मामत्र स्थितां सदा ॥\nपूजयिष्यति सद्भक्तया चतुर्दश्यामुपोषिता ॥ १२ ॥\nसा भविष्यति सौभाग्ययु्क्ता पुत्रवती सती ॥\nयावत्संवत्सरं तावदेकभक्तपरायणा ॥ १३ ॥\nअक्षारलवणाशा या नारी मां पूजयिष्यति ॥\nन तस्याः पतिजं दुःखं दौर्भाग्यं वा भविष्यति ॥ १४ ॥\nआश्विनस्य सिते पक्षे संप्राप्ते नवमीदिने ॥\nउपवासपरा या मां निशीथे पूजयिष्यति ॥\nतस्याः सौभाग्यमत्युग्रं सर्वदा वै भविष्यति ॥ १५ ॥\nएवमुक्त्वा  तु सा देवी विरराम द्विजोत्तमाः ॥\nताश्च सर्वाः सुसंहृष्टा जग्मुर्दक्षस्य मंदिरम्॥ १६ ॥\nएतस्मिन्नंतरे दक्ष आहूतः शूलपाणिना ॥\nप्रोक्तः कस्मात्त्वया चन्द्रो यक्ष्मणा संनियोजितः ॥\nतदयुक्तं कृतं दक्ष जामाताऽयं यतस्तव ॥ १७ ॥\n॥ दक्ष उवाच ॥ ॥\nअनेन तनया मह्यमष्टाविंशतिसंख्यया ॥\nऊढा अखण्डचारित्रास्तास्त्यक्ता दोषवर्जिताः ॥\nमुक्त्वैकां रोहिणीं देव निषिद्धेन मयाऽसकृत् ॥ १८ ॥\nततो मयाऽतिकोपेन नियुक्तो राजयक्ष्मणा ॥\nअसत्यजल्पको मन्दः कामदेववशं गतः ॥ १९ ॥\n॥ श्रीभगवानुवाच ॥ ॥\nअद्यप्रभृति सर्वासां समं स प्रचरिष्यति ॥\nमद्वाक्यान्नात्र संदेहः सत्यमेतन्मयोदितम्॥ ६.८६.२० ॥\nत्वयापि यद्वचः प्रोक्तमसत्यं स्यान्न तत्क्वचित् ॥\nतस्मादेष क्षयं पक्षं वृद्धिं पक्षं प्रयास्यति ॥ २१ ॥\nदक्षोऽपि बाढमित्येव तत्प्रोक्त्वा च ययौ गृहम् ॥\nचंद्रस्तु दक्षकन्यास्ताः समं पश्यति सर्वदा ॥ २२ ॥\nगच्छमानः क्षयं पक्षं वृद्धिं पक्षं च सद्द्विजाः ॥\nसापि देवी ततः प्रोक्ता सप्तविंशतिका क्षितौ ॥\nसर्वसौभाग्यदा स्त्रीणां तस्मिन्क्षेत्रे व्यवस्थिता ॥ २३ ॥\nयश्चैतत्पुरतस्तस्याः संप्राप्ते चाष्टमीदिने ॥\nशुचिर्भूत्वा पठेद्भक्त्या स सौभाग्यमवाप्नुयात् ॥ २४ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सप्तविंशतिकामाहात्म्यवर्णनंनाम षडशीतितमोऽध्यायः ॥ ८६ ॥ ॥ छ ॥"
  }
]
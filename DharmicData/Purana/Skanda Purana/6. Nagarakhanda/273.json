[
  {
    "text": "॥ सूत उवाच ॥ ॥\nएतेषां तु सहस्रेण भवेद्ग्राह्यं दिनं द्विजाः ॥\nचतुर्दश सहस्राक्षा जायंते तत्र वासरे ॥ १ ॥\nसप्तमस्तु सहस्राक्षः सांप्रतं वर्ततेऽत्र यः ॥\nएकसप्ततिसंवर्तचतुर्दशदिने विधेः ॥ २ ॥\nयुगानां कुरुते राज्यं मनवश्च तथा परे ॥\nस्वायंभुवप्रभृतयो यथा शक्रास्तथा स्थिताः ॥ ॥ ३ ॥\nजायन्तो नाम शक्रोऽयं सांप्रतं वर्तते तु यः ॥\nवैवस्वतो मनुश्चैव अष्टाविंशत्प्रमाणकः ॥ ४ ॥\nचतुर्युगस्य संजातो गतेस्मिञ्छेषमात्रके ॥\nभविष्यति बलिः शक्रो वासुदेवप्रसादतः ॥ ५ ॥\nतेन तस्य प्रतिज्ञातं राज्यं चैवाष्टमे मनौ ॥ ६ ॥\nएवं सर्वे सुराश्चान्ये त्रयस्त्रिंशत्प्रमाणतः ॥।\nकोटयः प्रभविष्यंति यथा चैव तथा पुरा ॥ ७ ॥\nयोऽयं ब्रह्मा स्थितो विप्राः सांप्रतं सृष्टिकारकः ॥\nतस्यानेन प्रमाणेन जातं संवत्सराष्टकम् ॥ ॥ ८ ॥\nषण्मासाश्च दिनार्धं च प्रथमं शुक्लपूर्वकम्॥\nसौरसावनचंद्रार्क्षैर्मानैरेभिश्चतुर्विधैः ॥ ९ ॥\nकलौ निर्याति सर्वेषां भूतानां क्षितिमण्डले ॥\nपंचषष्ट्याऽधिकैश्चैव दिनानां च शतैस्त्रिभिः ॥\nभवेत्संवत्सरं सौरं पञ्चोनैस्तैश्च सावनम् ॥ ६.२७३.१० ॥\nचांद्र एकादशोनस्तु त्रिंशद्धीन उडूद्भवः ॥\nशीतातपौ तथा वृष्टिः सौरमानेन जायते ॥ ११ ॥\nवृक्षाणां फलनिष्पत्तिः सस्यानां च तथा परा ।\nअग्निष्टोमादयो यज्ञा वर्तंते ये धरातले ॥ १२ ॥\nउत्साहाश्च विवाहाश्च सावनेन भवंति च ॥\nकुसीदाद्याश्च ये केचिद्व्यवहाराश्च वृत्तिजाः ॥ १३ ॥\nअधिमासप्रयुक्तेन ते स्युश्चांद्रेण निर्मिताः ॥\nनाक्षत्रेण तु मानेन सिध्यंते ग्रहचारिकाः ॥ १४ ॥\nनान्यत्किंचिद्धरापृष्ठ एतन्मानचतुष्टयात् ॥\nएतेन तु प्रमाणेन देवदैत्याश्च मानवाः ॥ १५ ॥\nवर्त्तंते ब्राह्मणश्रेष्ठाः श्रुतिरेषा पुरातनी ॥\nएतद्युगप्रमाणं तु यः पठेद्भक्तिसंयुतः ॥ १६ ॥\nएतेषामेव लिंगानां सप्तानां ब्राह्मणोत्तमाः ॥\nनापमृत्यु भयं तस्य कथंचित्संभविष्यति ॥ १७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये युगप्रमाणवर्णनंनाम त्रिसप्तत्युत्तरद्विशततमोऽध्यायः ॥ २७३"
  }
]
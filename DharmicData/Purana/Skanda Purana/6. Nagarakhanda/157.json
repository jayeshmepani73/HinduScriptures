[
  {
    "text": "॥ सूत उवाच ॥ ॥\nएवं संबोधितस्तैस्तु लोकैः पुष्पस्तदा द्विजाः ॥\nतानब्रवीत्ततः कुद्धो न करिष्यामि भोजनम् ॥ १ ॥\nयावन्न चास्य पापस्य करिष्यामि प्रतिक्रियाम् ॥\nतद्वदध्वं महाभागा देवो वा देवताऽथवा ॥ २ ॥\nतथान्ये सिद्धमन्त्रा वा सद्यः प्रत्ययकारकाः ॥\nआराधिता यथा सद्यो मानुषाणां वरप्रदाः ॥ ३ ॥\n॥ जना ऊचुः ॥ ॥\nएको देवः स्थितश्चात्र सद्यःप्रत्ययकारकः ॥\nतथैका देवता चात्र श्रूयते जगती तले ॥ ४ ॥\n॥ पुष्प उवाच ॥ ॥\nकोऽसौ देवः कियद्दूरे कस्मिन्स्थाने व्यवस्थितः ॥\nतथा च देवता ब्रूत दयां कृत्वा ममोपरि ॥ ५ ॥ ॥\n॥ जना ऊचुः ॥ ॥\nचमत्कारपुरे सूर्यो याज्ञवल्क्यप्रतिष्ठितः ॥\nअस्ति विप्र श्रुतोऽस्माभिः सद्यः प्रत्ययकारकः ॥ ६ ॥\nसूर्यवारेण सप्तम्यां फलहस्तः प्रदक्षिणाम् ॥\nयः करोति नरस्तस्य ह्यष्टोत्तरशतं द्विज ॥ ७ ॥\nतस्य सिद्धिप्रदः सम्यङ्मनसा वांछितं ददेत् ॥\nतथान्या शारदा नाम देवी काश्मीरसंस्थिता ॥ ८ ॥\nउपवासकृतेरेव सापि सिद्धिप्रदायिनी ॥\nतच्छ्रुत्वा वचनं तेषां जनानां स द्विजोत्तमाः ॥ ९ ॥\nसमुद्दिश्य चमत्कारं तस्मात्स्थानात्ततः परम् ॥\nचमत्कारपुरं प्राप्य सप्तम्यां सूर्यवासरे ॥ ६.१५७.१० ॥\nतत्रागत्य ततः स्नात्वा शुचिर्भूत्वा समाहितः ॥\nगतः संति ष्ठते यत्र याज्ञवल्क्यकृतो रविः ॥ ११ ॥\nततः प्रदक्षिणाः कृत्वा अष्टोत्तरशतं मिताः ॥\nनालिकेराणि चादाय श्रद्धया परयाः युतः ॥ १२ ॥\nततः क्षुत्क्षामकंठः स परिश्रांतस्तदग्रतः ॥\nउपविष्टो जपं कुर्वन्सूर्येष्टैः स्तवनैस्तदा ॥ १३ ॥\nमंडलब्राह्मणाद्यैश्च तारं स्वरमुपाश्रितः ॥\nसप्तयुंजर वाद्यैश्च अग्निरेवेति भक्तितः ॥ १४ ॥\nआदित्यव्रतसंज्ञाद्यैः सामभिर्दृढभक्तिभाक् ॥\nक्षुरिकामंत्रपूर्वैश्च तथैवाथर्वणोद्भवैः ॥ १५ ॥\nयावदन्योर्कवारस्तु नैव तुष्टो दिवाकरः ॥\nपौर्णमासीदिने प्राप्ते वैराग्यं परमं गतः ॥ १६ ॥\nततः पुष्पो विधायाथ स्नानं धौतांबरः शुचिः ॥\nभूनाम्ना साध्य भूमिं च स्थंडिलार्थं द्विजोत्तमाः ॥ १७ ॥\nस्थंडिलं हस्तमात्रं च स्थंडिले प्रत्यकल्पयत् ॥\nअग्निमीळेतिमंत्रेण ततोऽग्निं स निधाय च ॥ १८ ॥\nतृणैः परिस्तृणामीतिकृत्वोपस्तरणं ततः ॥\nआब्रह्मन्निति मन्त्रेण दत्त्वा ब्रह्मासनं ततः ॥ १९ ॥\nसुत्रामाणमिति प्रोच्य समिधःस्थापनं च यत् ॥\nप्रोक्षणीपात्रमासाद्य प्रोक्षणं कृतवांस्ततः ॥ ६.१५७.२० ॥\nपात्राणामथ सर्वेषां स्रुवादीनां यथाक्रमम् ॥\nततः प्रकल्पयामास हविःस्थाने निजां तनुम् ॥ ॥ २१ ॥\nन्यायं तु देवतास्थाने स आचार्यविधानतः ॥\nग्रहणं प्रोक्षणं चैव सूर्याय त्वेति चोत्तरम् ॥ २२ ॥\nअयं त इध्म आत्मेति जप्त्वाथ समिधं ततः ॥\nअग्निसोमेति मन्त्राभ्यां हुत्वा चाज्याहुती ततः ॥ २३ ॥\nकृत्वा व्याहृतिहोमं तु भूर्भुवः स्वेति भो द्विजाः ॥\nये ते शतेति मन्त्राद्यैर्हुत्वात्रैव च दारुणम् ॥ २४ ॥\nआह्वयामास वह्निं च प्रत्यक्षो भव देव मे ॥\nएवं मन्त्रेण कृत्वा तं संमुखं ज्वलनं ततः ॥ २५ ॥\nकालीकरालिकाद्याश्च सप्तजिह्वाश्च याः स्मृताः ॥\nतासामाह्वानकं कृत्वा ततो दीप्ते हविर्भुजि ॥ २६ ॥\nजुहाव च स मांसानि स्वानि चोत्कृत्त्य शस्त्रतः ॥\nलोमभ्यः स्वाहेति विदिशो दिग्भ्यो दत्त्वा ततः परम् ॥ २७ ॥\nअग्नये स्विष्टकृतइति यावदात्मानमाक्षिपेत् ॥\nतावद्धृतः स सूर्येण स्वहस्तेन समंततः ॥ २८ ॥\nधृतश्च सादरं तेन मा विप्र कुरु साहसम् ॥\nनेदृग्घोमः कृतः क्वापि कदाचित्केनचिद्द्विज ॥ ॥ २९ ॥\nतुष्टोऽहं च महाभाग ब्रूहि किं करवाणि ते ॥\nअदेयमपि दास्यामि यत्ते मनसिवर्तते ॥ ६.१५७.३० ॥\n॥ पुष्प उवाच ॥ ॥\nयदि तुष्टोसि देवेश यदि देयो वरो मम ॥\nतद्देयं गुटिकायुग्मं यदर्थं प्रार्थयाम्यहम् ॥ ३१ ॥\nवैदिशे नगरे चास्ति मणिभद्रो महाधनी ॥\nकुब्जांगः क्षत्रियो देव जरावलिसमन्वितः ॥ ३२ ॥\nअब्रह्मण्यो महानीचः कीनाशो जनदूषितः ॥\nद्वयोरेकां यदा वक्त्रे सदा चैव करोम्यहम् ॥ ३३ ॥\nतदा मे तादृशं रूपमविकल्पं भवत्विति ॥\nयदा पुनर्गृहीत्वा तां द्वितीयां प्रक्षिपाम्यहम् ॥ ३४ ॥\nततश्च सहजं रूपं मम भूयात्सुरेश्वर ॥\nवैदिशे नगरे चास्ति मणिभद्रः सुरेश्वर ॥ ३५ ॥\nअपरं तस्य यत्किंचिद्धनधान्यादिकं गृहे ॥\nतत्सर्वं विदितं मे स्यात्तथा देव प्रजायताम्॥ ३६ ॥\nकिं वानेन बहूक्तेन तस्य मित्राणि बांधवाः ॥\nव्यवहारास्तथा सर्वे प्रकटाः स्युः सदैव हि ॥ ३७ ॥\nन कश्चिज्जायते तत्र विकल्पः कस्यचित्क्वचित् ॥\nमम तस्याधम स्यापि सर्वकृत्येषु सर्वदा ॥ ३८ ॥\n॥ भास्कर उवाच ॥ ॥\nगृहाण त्वं महाभाग गुटिकाद्वितयं शुभम् ॥\nशुक्लं कृष्णं च वक्त्रस्थं विभेद जननं महत् ॥ ३९ ॥\nशुक्लया तस्य रूपं च तव नूनं भविष्यति ॥\nकृष्णयापि पुनः स्वं च संप्राप्स्यसि महाद्विज ॥ ६.१५७.४० ॥\n॥ पुष्प उवाच ॥ ॥\nअपरं वद मे देव संदेहं हृदये स्थितम् ॥\nयत्त्वां पृच्छामि देवेश तव कीर्तिविवर्धनम् ॥४१॥\nमया श्रुतं सुरश्रेष्ठ सप्तम्यां सूर्यवासरे ॥\nयस्ते प्रदक्षिणानां च कुर्यादष्टोत्तरं शतम् ॥\nतस्य त्वं तत्क्षणादेव फलहस्तस्य सिद्धिदः ॥ ४२ ॥\nमूर्खस्यापि च पापस्य सर्वदोषान्वितस्य च ॥\nचतुर्वेदस्य मे कस्मात्तीर्थयात्रापरस्य च ॥ ४३ ॥\nसप्तरात्रे गते तुष्टो होम एवंविधे कृते ॥ ४४ ॥\n॥ श्रीसूर्य उवाच॥ ॥\nतामसेन तु भावेन त्ववा सर्वमिदं कृतम्॥\nतेन सर्वं वृथा जातं त्वया सर्वं च यत्कृतम् ॥ ४९ ॥\nयत्किंचित्क्रियते विप्र तामसं भावमाश्रितैः ॥\nतत्सर्वं जायते व्यर्थं किं न वेत्ति भवा निदम् ॥ ४६ ॥\nएवमुक्त्वा ततः सूर्यस्तस्य गात्राण्युपास्पृशत् ॥\nखंडितानि स्वहस्तेन निर्व्रणानि कृतानि च ॥ ४७ ॥\nअब्रवीच्च पुनः पुष्पं प्रसन्न वदनः स्थितः ॥\nअनेनैव विधानेन यः करोति कुशंडिकाम् ॥ ४८ ॥\nसोम्यभावं समाश्रित्य समिद्भिश्चार्कसंभवैः ॥\nतिलाक्षतैर्विशेषेण होमं यस्तु समाचरेत् ॥ ४९ ॥\nछन्दऋषिसमोपेतमेकं यावत्सहस्रकम् ॥\nतस्य दास्याम्यहं हृत्स्थमधिकेभ्योऽधिकं फलम् ॥६.१५७.५॥।\nएवमुक्त्वा सहस्रांशुस्तत्रैवां तरधीयत ॥\nदीपवल्लक्षितो नैव केन मार्गेण निर्गतः ॥ ५१ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सूर्यसकाशात्पुष्पब्राह्मणस्य वरलब्धिवर्णनंनाम सप्तपञ्चाशदुत्तरशततमोऽध्यायः ॥ १५७ ॥"
  }
]
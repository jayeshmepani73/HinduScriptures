[
  {
    "text": "॥ सूत उवाच ॥ ॥\nतथान्यदपि तत्रास्ति नागतीर्थमनुत्तमम्॥\nयत्र स्नातस्य सर्पाणां न भयं जायते क्वचित्॥ १ ॥\nतत्र श्रावणपञ्चम्यां यो नरः स्नानमाचरेत् ॥\nकृष्णायां न भयं तस्य कुलेऽपि स्यादहेः क्वचित् ॥ २ ॥\nतत्र पूर्वं तपस्तप्तं मातुः शापप्रपीडितैः ॥\nशेष प्रभृतिनागैस्तु मुक्तिहेतोर्हुताशनात् ॥ ३ ॥\nकम्बलाश्वतरौ नागौ तथा ख्यातौ धरातले ॥\nतत्र तप्त्वा तपस्तीव्रं संसिद्धिं परमां गतौ ॥ ४ ॥\nअनंतो वासुकिश्चैव तक्षकश्च महावलः ॥\nकर्कोटश्चैव नागेन्द्रो मणिकण्ठस्तथापरः ॥५॥\nऐरावतस्तथा शंखः पुण्डरीको महाविषः ॥\nशेषपूर्वाः स्मृता नागा एतेऽत्र नव नायकाः ॥ ६ ॥\nएतेषां पुत्रपौत्राश्च तेषामपि विभूतिभिः ॥\nअसंख्याभिरिदं व्याप्तं समस्तं धरणीतलम्॥ ७ ॥\nअथ ते कुटिला दुष्टा भक्षयंति सदा जनान् ॥\nबहुत्वादपि संस्पर्शादपराधं विनापि च ॥ ८ ॥\nततः प्रजा इमाः सर्वा ब्रह्माणं शरणं गताः ॥\nपीडिताः स्म सुरश्रेष्ठ सर्पेभ्यो रक्ष सत्वरम् ॥ ९ ॥\nयावन्न शून्यतां याति सकलं वसुधातलम् ॥\nव्याप्तं सर्वैस्ततः सर्पैर्विषाढ्यैरतिभीषणैः ॥ ६.३१.१० ॥\nअथ तानब्रवीद्ब्रह्मा शेषाद्यान्नवनायकान्॥\nस्वसंततेः प्ररक्षध्वं भक्ष्यमाणा इमाः प्रजाः ॥ ११ ॥\nते तथेति प्रतिज्ञाय जग्मुः सर्वे भुजंगमाः ॥।२॥\nअथ तेषां बहुत्वाच्च नैव रक्षा प्रजायते ॥\nवारिता अपि ते यस्मात्प्रकुर्वंति प्रजाक्षयम् ॥ १३ ॥\nततः कोपपरीतात्मा तानाहूय कुलाधिपान्॥\nतानुवाच स्वयं ब्रह्मा सर्वदेवसमागमे ॥ १४ ॥\nभक्षयंति यतः सर्पा अपराधं विना प्रजाः ॥\nवारिता अपि ते तस्मात्तान्निगृह्णामि सांप्रतम् ॥ १५ ॥\nभविष्यति महीपालो भूतले जनमेजयः॥\nचित्रभानुर्मखे तस्य सर्पान्संभक्षयिष्यति ॥।६॥\nमातुः शापाद्विशेषेण मंत्राकृष्टा द्विजोत्तमैः ॥\nस्वयमेव पतिष्यंति सुसमिद्धे हुताशने ॥।७॥\nतच्छ्रुत्वा वेपमानास्ते सर्पाणां नवनायकाः ॥\nप्रोचुः प्रांजलयः सद्यः प्रणिपत्य पितामहम्॥ १८ ॥\nभगवन्कुटिला ज्ञातिरस्माकं भवता कृता ॥\nतत्कस्मात्कुरुषे कोपं जातिधर्मानुवर्तिनाम्॥।९॥\nब्रह्मोवाच॥\nयदि नाम मया सृष्टा यूयं दिष्ट्या विषोल्बणाः ०।\nअपराधं विना कस्माद्भक्षयध्व इमाः प्रजाः ॥ ६.३१.२० ॥\n॥ नागा ऊचुः ॥ ॥\nमर्यादां  कुरु देवेश अस्माकं मानवैः सह ॥\nअथवा संप्रयच्छस्व स्थानं मानुषवर्जितम् ॥ ॥ २१ ॥\nपारिक्षितमखे तस्मिन्सर्पाणां चित्रभानुना ॥\nसमंताद्दह्यमानानां रक्षोपायं प्रचिंतय ॥ २२ ॥\nयथा न संततिच्छेदो जायते प्रपितामह ॥\nअस्माकं सर्वलोकेषु तथा त्वं कर्तुमर्हसि ॥ २३ ॥\n॥ ब्रह्मोवाच॥ ॥\nजरत्कारुरिति ख्यातो भविष्यति क्वचिद्द्विजः ॥\nस संतानकृते भार्यां भूमावन्वेषयिष्यति ॥ २४ ॥\nभाविनी च भवद्वंशे जरत्कन्या सुशोभना ॥\nसा देया चादरात्तस्मै पुत्रार्थं वरवर्णिनी ॥ २५ ॥\nताभ्यां यो भविता पुत्रः स शेषान्रक्षयिष्यति ॥\nसर्पाञ्छुद्धसमाचारान्मर्यादासु व्यवस्थितान् ॥ २६ ॥\nसुतलं नितलं चैव तथैव वितलं च यत् ॥\nतस्याधस्ताच्चतुर्थे च वसतिर्वो धरातले ॥ २७ ॥\nमया दत्तेऽतिरम्ये च सर्वभोगसमन्विते ॥\nतस्माद्व्रजत तत्रैव परित्यज्य महीतलम् ॥ २८ ॥\nतत्र भुंजथ सद्भोगा न्गत्वाऽऽशु मम शासनात् ॥\nपुत्रपौत्रसमोपेतांस्त्रिदशैरपि दुर्लभान् ॥ २९ ॥\n॥ नागा ऊचुः ॥ ॥\nभोगानपि प्रभुंजाना न वयं तत्र पद्मज ॥\nशक्नुमो वस्तुमुर्व्यां नस्तस्मात्स्थानं प्रदर्शय ॥\nमर्यादया वर्तयामो यत्रस्था मानवैः समम् ॥ ६.३१.३० ॥\n॥ ब्रह्मोवाच ॥ ॥\nएषा तिथिर्मया दत्ता युष्माकं धरणीतले ॥\nपंचमी शेषकालस्तु नेयस्तत्रं रसातले ॥ ३१ ॥\nतत्रागतैर्न हंतव्या मानवा दोषवर्जिताः ॥\nमंत्रसंरक्षितांगाश्च तथौषधिकृतादराः ॥ ३२ ॥\nचमत्कारपुरे क्षेत्रे मया दत्ता स्थितिः सदा ॥\nपृथिव्यां कुलमुख्यानां नागानां नागसत्तमाः ॥ ३३ ॥\n॥ सूत उवाच ॥ ॥\nएवमुक्ताश्च ते नागा ब्रह्मणा सत्वरं ययुः ॥\nपातालं कुलमुख्याश्च तस्मिन्क्षेत्रे व्यवस्थिताः ॥ ३४ ॥\nतत्र श्रावणपंचम्यां यस्तान्पूजयते नरः ॥\nस प्राप्नोति नरोऽभीष्टं तेषामेव प्रसादतः ॥ ३५ ॥\nतस्य वंशेऽपि सर्पाणां न भयं स्यान्न किल्बिषम् ॥\nन रोगो नोपसर्गश्च न च भूतभयं क्वचित् ॥ ३६ ॥\nअपुत्रस्तत्र यः श्राद्धं करोति सुतवांछया ॥\nपुत्रं विशिष्टमासाद्य पितॄणामनृणो हि सः ॥ ३७ ॥\nतथा वंध्या च या नारी पंचम्यां भास्करोदये ॥\nश्रावणे कुरुते स्नानं कृष्णपक्षे विशेषतः ॥\nसा सद्यो लभते पुत्रं स्ववंशोद्धरणक्षमम् ॥ ३८ ॥\nसर्वरोगविनिर्मुक्तं सुरूपं विनयान्वितम् ॥\nभ्रष्टराज्यो नरो यो वा तत्र स्नानं समाचरेत् ॥ ३९ ॥\nततः पूजयते नागाञ्छ्रावणे पंचमीदिने ॥\nस हत्वाऽरिगणा न्सर्वान्भूयोराज्यमवाप्नुयात् ॥ ६.३१.४० ॥\nयेषां मृत्युर्मनुष्याणां जायते सर्पभक्षणात् ॥\nन तेषां जायते मुक्तिः प्रेतभावात्कथंचन ॥ ४१ ॥\nयावन्न क्रियते श्राद्धं तस्मिंस्तीर्थे द्विजोत्तमाः ॥\nतस्मात्सर्वप्रयत्नेन मृतस्याहिप्रदंक्षणात् ॥\nश्राद्धं कार्यं प्रयत्नेन तस्मिंस्तीर्थेऽहिसंभवे ॥ ४२ ॥\nअत्र वः कीर्तयिष्यामि पुरावृत्तां कथां शुभाम् ॥\nइन्द्रसेनस्य राजर्षेः सर्वपातकनाशिनीम् ॥ ४३ ॥\nइन्द्रसेनो महीपालः पुरासीद्रिपुदर्पहा ॥\nअश्वमेधसहस्रेण इष्टं तेन महात्मना ॥ ४४ ॥\nततः स दैवयोगेन प्रसुप्तः शयने शुभे ॥\nदष्टः सर्पेण मुक्तश्च इन्द्रसेनो महीपतिः ॥\nवियुक्तश्चैव सहसा जीवितव्येन तत्क्षणात् ॥ ४५ ॥\nततस्तस्य सुतोऽभीष्टस्तस्योद्देशेन कृत्स्नशः ॥\nचकार प्रेतकार्याणि स्मृत्युक्तानि च भक्तितः ॥ ॥ ४६ ॥\nगंगायामस्थिपातं च कृत्वा श्राद्धानि षोडश ॥\nगयां गत्वा ततश्चक्रे श्राद्धं श्रद्धासमन्वितः ॥ ४७ ॥\nअथ स्वप्नांतरे प्राप्तः पिता तस्य स भूपतिः ॥\nप्रोवाच दुःखितः पुत्रं बाष्पव्याकुललोचनम् ॥ ४८ ॥\nसर्पमृत्योः सकाशान्मे प्रेतत्वं पुत्र संस्थितम् ॥\nतेन मे भवता दत्तं न किञ्चिदुपतिष्ठते ॥ ४९ ॥\nचमत्कारपुरं क्षेत्रं तस्मात्त्वं गच्छ सत्वरम् ॥\nतत्र तीर्थे कुरु श्राद्धं सर्पाणां मत्कृते सुत ॥ ६.३१.५० ॥\nयेन संजायते मोक्षः प्रेतत्वा द्दारुणान्मम ॥\nस ततः प्रातरुत्थाय तत्स्मृत्वा नृपतेर्वचः ॥ ५१ ॥\nप्रेतरूपस्य दुःखार्तस्तत्तीर्थं सत्वरं गतः ॥\nचकार च ततः श्राद्धं श्रावणे पंच मीदिने ॥ ५२ ॥\nस्नात्वा श्रद्धासमोपेतः संनिवेश्य पुरोधसम् ॥\nततः स दर्शनं प्राप्तो भूयोऽपि च यथा पुरा ॥ ५३ ॥ प्रे\nतरूपेण दुःखार्तो वाक्यमेतदुवाच ह ॥\nन मयाऽऽसादितं किञ्चिद्यत्त्वया मत्कृते कृतम् ॥ ५४ ॥\nफलं श्राद्धस्य चात्र त्वं कारणं शृणु पुत्रक ॥\nश्राद्धार्हा ब्राह्मणाश्चात्र चमत्कारपुरोद्भवाः ॥ ५५ ॥\nक्षेत्रेऽपि गर्हिताः श्राद्धे येऽन्यत्र व्यंगकादयः ॥\nअत्र यत्क्रियते किञ्चिद्दानं वा व्रतमेव च ॥ ५६ ॥\nतथान्यदपि विप्रार्हं कर्म यज्ञसमुद्भवम्॥\nतत्तेषां वचनात्सर्वं पूर्णं स्यादपि खंडितम् ॥\nपरोक्षे वापि संपूर्णं वृथा संजायते स्फुटम् ॥ ५७ ॥\nतस्मादस्मात्पुराद्विप्रान्समानीय ततः परम् ॥\nमम नाम्ना कुरु श्राद्धं येन मुक्तिः प्रजायते ॥ ५८ ॥\nअथासौ प्रातरुत्थाय स्मरमाणः पितुर्वचः ॥\nदुःखेन महताविष्टः प्रविवेश पुरोत्तमे ॥ ५९ ॥\nततश्चान्वेषयामास श्राद्धार्हान्ब्राह्मणान्नृपः ॥\nयत्नतोऽपि न लेभे स धनाढ्या ब्राह्मणा यतः ॥ ६.३१.६० ॥\nन तत्र दुःखितः कश्चिद्दरिद्रोऽपि न दुःखितः ॥\nनाकर्मनिरतो वापि पाखण्डनिरतोऽथवा ॥ ६१ ॥\nस्थानेस्थाने महानादा उत्सवाश्च गृहेगृहे ॥\nवेदविद्याविनोदाश्च स्मृति वादास्तथैव च ॥ ६२ ॥\nश्रूयंते याज्ञिकानां च यज्ञकर्मसमुद्भवाः॥\nन दुर्भिक्षं न च व्याधिर्नाकालमरणं नृणाम्. ॥\nन मृत्युः कस्यचित्तत्र पुरे ब्राह्मण सेविते ॥ ६३ ॥\nयथर्तुवर्षी पर्जन्यः सस्यानि गुणवन्ति च ॥\nभूरिक्षीरस्रवा गावः क्षीराण्याजाविकानि च ॥ ६४ ॥\nयंयं प्रार्थयते विप्रं स श्राद्धार्थं महीपतिः ॥\nस स तं भर्त्सयामास दुरुक्तैः कोपसंयुतः ॥ ६५ ॥\nधिग्धिक्पापसमाचार क्षत्रियापसदात्मक ॥\nकिं कश्चिद्ब्राह्मणोऽश्नाति प्रेतश्राद्धे विशेषतः ॥ ६६ ॥\nतस्माद्गच्छ द्रुतं यावन्न कश्चिच्छपते द्विजः ॥\nनिहन्ति वा प्रकोपेन स्वर्गमार्गनिरोधकम् ॥ ६७ ॥\n॥ सूत उवाच ॥ ॥\nततः स दुःखितो राजा निश्चक्राम भयार्दितः ॥\nचमत्कारपुरात्तस्माद्वैलक्ष्यं परमं गतः ॥ ६८ ॥\nचिन्तयामास राजेंद्र स्मृत्वावस्थां पितुश्च ताम् ॥\nकिं करोमि क्व गच्छामि कथं मे स्यात्पितुर्गतिः ॥ ६९ ॥\nततः स सचिवान्सर्वान्प्रेषयित्वा गृहं प्रति ॥\nएकाकी भिक्षुरूपेण स्थितस्तत्रैव सत्पुरे ॥६.३१.७०॥।\nस ज्ञात्वा नगरे तत्र ब्राह्मणं शंसितव्रतम् ॥\nसर्वेषां ब्राह्मणेंद्राणां मध्ये दाक्षिण्यभाजनम् ॥ ७१ ॥\nदेवशर्माभिधानं तु शरणागतवत्सलम् ॥\nआहिताग्निं चतुर्वेदं स्मृतिमार्गानुयायिनम् ॥ ७२ ॥\nततस्तु प्रातरुत्थाय कृत्वांत्यजमयं वपुः ॥\nशोधयामास कृच्छ्रेण मलोत्सर्गनिकेतनम् ॥ ७३ ॥ ।\nअथ यः कुरुते कर्म तत्र विष्ठाप्रशोधनम् ॥\nसोऽभ्येत्य तमुवाचेदं कोपसंरक्तलोचनः ॥ ७४ ॥\nकुतस्त्वमिह संप्राप्तो मद्वृत्तेरुपघातकृत् ॥\nतस्माद्गच्छ द्रुतं नो चेन्नयिष्ये यमसादनम् ॥ ७५ ॥\nतस्यैवं वदतोऽप्याशु बलात्स पृथिवीपतिः ॥\nशोधयामास तत्स्थानं देवशर्मसमुद्भवम् ॥ ७६ ॥\nततः संवत्सरस्यांते चंडालेन द्विजोत्तमाः ॥\nस प्रोक्त उचिते काले प्रणिपत्य च दूरतः ॥ ७७ ॥\nस्वामिंस्तव कुलेप्येवं गूथाशोधनकर्मकृत् ॥\nतदस्माकं न चान्यस्य तत्किमन्यः प्रवेशितः ॥ ७८ ॥\nअथ श्रुत्वा च तद्वाक्यं स प्राह द्विजसत्तमः ॥\nन मया कश्चिदन्योऽत्र निर्दिष्टो गोप्यकर्मणि॥\nअधिकारस्त्वयात्मीयस्तथा कार्यो यथा पुरा ॥ ७९ ॥\nतदान्यदिवसे प्राप्ते सोंऽत्यजः कोपसंयुतः ॥\nशस्त्रमादाय संप्राप्तो वधार्थं तस्य भूपतेः ॥६.३१.८०॥\nशस्त्रोद्यतकरं दृष्ट्वा प्रहारेकृतनिश्चयम् ॥\nततस्तं लीलया भूयो मुष्टिना मूर्ध्न्यताडयत् ॥ ८१ ॥\nततस्तस्य विनिष्क्रांते लोचने तत्क्षणाद्द्विजाः ॥\nसुस्राव रुधिरं पश्चात्पपात गतजीवितः ॥ ८२ ॥\nतं श्रुत्वा निहतं तेन चंडालं निजकिंकरम् ॥\nदेवशर्मातिकोपेन तद्वधार्थमुपागतः ॥ ८३ ॥\nततः पुत्रैश्च पौत्रैश्च सहितोऽन्यैश्च बन्धुभिः ॥\nलोष्टैस्तं ताडयामास भर्त्समानो मुहुर्मुहुः ॥ ८४ ॥\nसोऽपि संताड्यमानस्तु प्रहारैर्जर्जरीकृतः ॥\nवेदोच्चारं ततश्चक्रे दर्शयित्वोपवीतकम् ॥ ८५ ॥\nअथ ते विस्मिताः सर्वे देवशर्मपुरःसराः ॥\nब्राह्मणास्तं समुद्वीक्ष्य वेदोच्चारपरायणम् ॥ ८६ ॥\nपृष्टश्च किमिदं कर्म तवांत्यजजनोचितम् ॥\nएषा वेदात्मिका वाणी स्पष्टाक्षरकलस्वना ॥\nतत्किं शापपरिभ्रष्टस्त्वं कश्चिद्ब्राह्मणोत्तमः ॥ ८७ ॥\nयेनैवं कुरुषे कर्म गर्हितं चांत्यजैरपि ॥\nततः स प्रहसन्नाह क्षत्रियोऽहं महीपतिः ॥\nविष्णुसेन इति ख्यातो हैहयान्वयसंभवः ॥ ८८ ॥\nसोहमाराधनार्थाय त्वस्मिन्स्थान उपागतः॥\nअद्य संवत्सरो जातः कर्मण्यस्मिन्रतस्य च॥८९॥\n॥ सूत उवाच ॥ ॥\nतस्य तद्वचनं श्रुत्वा स विप्रः कृपयान्वितः ॥\nकृतांजलिपुटो भूत्वा तमुवाच महीपतिम्॥६.३१.९०॥\nकिं तत्कृत्यं समुद्दिश्य त्वयैतत्कर्म गर्हितम् ॥\nकृतं कीर्तय येनाशु तवाभीष्टं करोम्यहम् ॥९॥।\nनास्ति मे किञ्चिदप्राप्तं तथाऽसाध्यं महीपते ॥\nतस्मात्तव करिष्यामि कृत्यं यद्यपि दुर्लभम् ॥ ९२ ॥\n॥ राजोवाच ॥ ॥\nपिता ममाहिना दष्टः प्रेतत्वं समुपागतः ॥\nसोऽत्र नागह्रदे श्राद्धे कृते मुक्तिमवाप्नुयात् ॥ ९३ ॥\nतस्मात्तत्तारणार्थाय विप्रकृत्यं समाचर ॥\nएतदर्थं मयैतत्ते कृतं कर्म विगर्हितम् ॥ ९४ ॥ ॥\n॥ देवशर्मोवाच ॥ ॥\nएवं कुरु नृपश्रेष्ठ श्राद्धेऽहं ते पितुः स्वयम् ॥\nब्राह्मणः संभविष्यामि तस्माच्छ्राद्धं समाचर ॥ ९५ ॥\n॥ सूत उवाच ॥ ॥\nअथ ते सुहृदस्तस्य पुत्राः पौत्राश्च बांधवाः ॥\nप्रोचुर्नैतत्प्रयुक्तं ते श्राद्धं भोक्तुं विगर्हितम् ॥ ९६ ॥\nतस्माद्यदि भवानस्य श्राद्धे भोक्ता ततः स्वयम् ॥\nसर्वे भवन्तं त्यक्षामस्तथान्येऽपि द्विजोत्तमाः ॥ ९७ ॥\n॥ देवशर्मोवाच ॥ ॥\nकामं त्यजत मां सर्वे यूयमन्येऽपि ये द्विजाः ॥\nमयैवास्य प्रतिज्ञातं भोक्तुं श्राद्धे महीपतेः ॥ ९८ ॥\nएवमुक्त्वा स विप्रेंद्रस्तेनैव सहितस्तदा ॥\nनागह्रदं समासाद्य श्राद्धे वै भुक्तवानथ ॥ ९९ ॥\nभुक्तमात्रे ततस्तस्मिन्वागुवाचाशरीरिणी ॥\nनादयंती जगत्सर्वं हर्षयंती महीपतिम् ॥ ६.३१.१०० ॥\nप्रेतभावाद्विनिर्मुक्तः पुत्राहं त्वत्प्रभावतः ॥\nस्वस्ति तेऽस्तु गमिष्यामि सांप्रतं त्रिदिवालयम् ॥ १०१ ॥\nतत्कृत्वा नृपतिर्हृष्टस्तं प्रणम्य द्विजोत्तमम् ॥\nप्रोवाच कुरु मे वाक्यं यद्ब्रवीमि द्विजोत्तम ॥ १०२ ॥\nअस्ति माहिष्मतीनाम नगरी नर्मदातटे ॥\nसा चास्माकं राजधानी पितृपर्यागता विभो ॥ १०३ ॥\nअहं यच्छामि ते ब्रह्मन्समस्तविषयान्विताम्॥\nमया भृत्येन तत्रस्थः कुरु राज्यमकंटकम् ॥ १०४ ॥\n॥ देवशर्मोवाच ॥ ॥\nन चैतद्युज्यते वक्तुं न विप्रो राज्यमर्हति ॥\nतस्माद्गच्छ निजं राज्यं परिपालय पार्थिव ॥॥५॥\n॥ सूत उवाच ॥ ॥\nएवं विसर्जितस्तेन जगाम स महापतिः ॥\nस्वं देशं हर्षसंयुक्तः कृतकृत्यो द्विजोत्तमाः ॥ ॥ १०६ ॥\nसोऽपि सर्वैः परित्यक्तो ब्राह्मणैः पुरवासिभिः ॥\nदेवशर्मा समुद्दिश्य दोषं श्राद्धसमुद्भवम् ॥ १०७ ॥\nततो नागह्रदे तस्मिन्स कृत्वा निजमन्दिरम् ॥\nनिवासमकरोत्तत्र स्वाध्यायनिरतः शुचिः ॥ १०८ ॥\nतत्रस्थस्य निरस्तस्य ये पुत्राः स्युर्द्विजोत्तमाः ॥\nतेषां संततयो ऽद्यापि ते प्रोक्ता बाह्यवासिनः ॥ १०९ ॥\nएतद्वः सर्वमाख्यातं नागतीर्थसमुद्भवम् ॥\nमाहात्म्यं ब्राह्मणश्रेष्ठाः सर्वपातकनाशनम् ॥ ६.३१.११० ॥\nयश्चैतत्पठते भक्त्या संप्राप्ते पंचमीदिने ॥\nशृणुयाद्वा न वंशेऽपि तस्य स्यात्सार्पजं भयम् ॥ १११ ॥\nतथा विमुच्यते पापाद्भक्षजातान्न संशयः ॥\nकृतादज्ञानतो विप्राः सत्यमेतन्मयोदितम् ॥ ११२ ॥\nतस्मात्सर्वप्रयत्नेन नागतीर्थमनुत्तमम् ॥\nमाहात्म्यं पठनीयं वा श्रोतव्यं वा समाहितैः ॥ ११३ ॥\nश्राद्धकाले तु संप्राप्ते यश्चैतत्पठते द्विजः ॥\nस प्राप्नोति फलं कृत्स्नं गयाश्राद्धसमुद्भवम् ॥ ११४ ॥\nतथा ये कीर्तिता दोषाः श्राद्धे द्रव्यसमुद्भवाः ॥\nव्रतवैक्लव्यजाश्चापि तथा ब्राह्मणसंभवाः ॥ ११५ ॥\nते सर्वे नाशमायांति कीर्त्यमाने समाहितैः ॥\nनागह्रदस्य माहात्म्ये श्राद्धकाल उपस्थिते ॥ ११६ ॥\nतथा विनिहता गोभिर्ब्राह्मणैः श्वापदैरपि ॥\nएतस्मिन्पठिते श्राद्धे गच्छंति परमां गतिम् ॥ ११७ ॥\nइति श्रीस्कांदे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये नागह्रदमाहात्म्यवर्णनंनामैकत्रिंशोऽध्यायः ॥ ३१ ॥ ॥ छ ॥ ॥"
  }
]
[
  {
    "text": "॥ सूत उवाच ॥\nतथान्योऽपि च तत्रास्ति याज्ञवल्क्यसमुद्रवः ॥\nआश्रमो लोक विख्यातो मूर्खाणामपि सिद्धिदः ॥ १ ॥\nयत्र तप्त्वा तपस्तीव्रं याज्ञवल्क्येन धीमता ॥\nसंप्राप्ता निखिला वेदा गुरुणाऽपहृताश्च ये ॥ २ ॥\n॥ ऋषय ऊचुः ॥ ॥\nकोऽसौ गुरुरभूत्तस्य याज्ञवल्क्यस्य धीमतः ॥\nपाठयित्वा पुनर्येन हृता वेदा महात्मना ॥ ३ ॥\nकिमर्थं च समाचक्ष्व सूतपुत्रात्र विस्तरात्॥\nकौतुकं परमं जातं सर्वेषां नो द्विजन्मनाम् ॥ ४ ॥\n॥ सूत उवाच ॥ ॥\nआसीद्ब्राह्मणशार्दूलः शाकल्य इति विश्रुतः॥\nभार्गवान्वयसंभूतो वेद वेदांगपारगः ॥ ५ ॥\nबृहत्कल्पे पुरा विप्रा वर्धमाने पुरोत्तमे ॥\nबहुशिष्यसमायुक्तो वेदाध्ययनतत्परः ॥ ६ ॥\nस सदा प्रातरुत्थाय विद्यादानं प्रयच्छति ।\nशिष्येभ्यश्चानुरूपेभ्यः प्रसादाद्विजसत्तमाः ॥ ७ ॥\nचकार स तदा विप्राः पौरोहित्यं महीपतेः ॥\nसूर्यवंशप्रसूतस्य सुप्रियस्य महात्मनः ॥ ॥ ८ ॥\nस तस्य धर्मकृत्यानि सर्वाण्येव दिनेदिने ॥\nकृत्वा स्वगृहमभ्येति पूजितस्तेन भूभुजा ॥ ९ ॥\nएकं शिष्यं समारोप्य शांत्यर्थं तस्य भूपतेः ॥\nकथयित्वा प्रमाणं च विधानं होमसंभवम् ॥ ६.१२९.१० ॥\nशिष्योऽपि सकलं कृत्वा तत्कर्म सुसमाहितः ॥\nआशीर्वादं प्रदत्त्वा च भूपतेर्गृहमेति च ॥ ११ ॥\nएवं प्रकुर्वतस्तस्य शाकल्यस्य महात्मनः ॥\nपौरोहित्यं गतः कालः कियन्मात्रो द्विजोत्तमाः ॥ १२ ।\nतदा वैवाहिके काले शप्तो यः शंभुना स्वयम् ॥\nसुनिंद्यां विकृतिं दृष्ट्वा तस्य वेद्यां गतस्य च ॥ १३ ॥\nअथ तं योजयामास शांत्यर्थं नृपमंदिरे ॥\nयाज्ञवल्क्यं स शाकल्यः प्रतिपद्यागतं तदा ॥ १४ ॥\nसोऽपि तारुण्यगर्वेण वेश्याकरजविक्षतः ॥\nसर्वांगेषु सुनिर्लज्जः प्रकटांगो जगाम वै ॥ १५ ॥\nततश्च शांतिकं कृत्वा जपांते भूपतिं च तम् ॥\nशांतोदकप्रदानाय हस्यमानो जनैर्ययौ ॥ १६ ॥\nपार्थिवोऽपि च तं दृष्ट्वा तादृग्रूपं विटं द्विजम् ॥\nनाशीर्जग्राह तेनोक्तां वाक्यमेतदुवाच ह ॥ १७ ।\nउच्छिष्टोऽहं द्विजश्रेष्ठ शय्यारूढो व्यवस्थितः ।\nअत्र शालोद्भवे स्तंभे तस्मादेतज्जलं क्षिप ॥ १८ ॥\nसोऽपि सावज्ञमाज्ञाय तं भूपं कुपिताननः ॥\nतं च स्तंभं समुद्दिश्य ध्यात्वा तद्ब्रह्म शाश्वतम् ॥ १९ ॥\nद्यां त्वमालिख्य इत्येव प्रोक्त्वा मंत्रं च याजुषम्॥ (यां त्वमालिख्य- पाठभेदः)\nप्राक्षिपच्छांतिकं तोयं तस्य मूर्धनि सत्वरम्॥ ६.१२९.२० ॥\nततः स पतिते तोये स्तंभः पल्लवशोभितः ॥\nतत्क्षणादेव संजज्ञे फल पुष्पैर्विराजितः ॥ २१ ॥\nतं दृष्ट्वा पार्थिवः सोऽथ विस्मयोत्फुल्ललोचनः ॥\nपश्चात्तापं विधायाथ वाक्यमेतदुवाच ह ॥ २२ ॥\nअभिषेकं द्विजश्रेष्ठ ममापि त्वं प्रयच्छ भोः ॥\nअनेनैव तु मन्त्रेण शुचित्वं मे व्यवस्थितम् ॥ २३ ॥\n॥ याज्ञवल्क्य उवाच ॥ ॥\nममाभिषेकदानस्य त्वमनर्होऽसि पार्थिव ॥\nतस्माद्यास्याम्यहं सद्यो यत्रस्थः स गुरुर्मम ॥ २४ ॥\n॥ राजोवाच ॥ ॥\nतव दास्यामि वस्त्राणि वाहनानि वसूनि च ॥\nतस्माद्यच्छाभिषेकं मे मन्त्रेणाऽनेन सांप्रतम् ॥ २५ ॥\n॥ याज्ञवल्क्य उवाच ॥ ॥\nन होमांतं विना मन्त्रः स्फुरते पार्थिवोत्तम ॥\nअभिषेकविधौ प्रोक्तो यः पूर्वं पद्मयोनिना ॥\nतस्मान्नाहं करिष्यामि तव यद्वै हृदि स्थितम्॥ २६ ॥\nइत्युक्त्वा वचनं भूपं याज्ञवल्क्यः स वै द्विजः ॥\nजगाम स्वगृहं तूर्णं निस्पृहत्वं समाश्रितः ॥ २७\nअपरेऽह्नि समायातं शाकल्यमथ भूपतिः ॥\nप्रोवाच प्रांजलिर्भूत्वा विनयावनतः स्थितः ॥ २८ ॥\nयस्त्वया प्रेषितः कल्य शिष्यो ब्राह्मणसत्तमः ॥\nशांत्यर्थं प्रेषणीयश्च भूयोऽप्येवं गृहे मम ॥ २९ ॥\nबाढमित्येव स प्रोक्त्वा ततो गत्वा निजालयम् ॥\nयाज्ञवल्क्यं समाहूय ततः प्रोवाच सादरम् ॥ ६.१२९.३० ॥\nअद्यापि त्वं नरेंद्रस्य शांत्यर्थं भवने व्रज ॥\nविशेषात्पार्थिवेंद्रेण समाहूतोऽसि पुत्रक ॥ ३१ ॥ ॥\n॥ याज्ञवल्क्य उवाच ॥ ॥\nनाहं तात गमिष्यामि शांत्यर्थं तस्य मंदिरे ॥\nअवलेपेन युक्तस्य शुद्ध्या विरहितस्य च ॥ ३२ ॥\nमया तस्याभिषेकार्थं सलिलं चोद्यतं च यत् ॥\nसलिलं तेन तत्काष्ठे समादिष्टं कुबुद्धिना ॥ ३३ ॥\nततो मयापि तत्रैव तत्क्षणात्सलिलं च यत् ॥\nतस्मिन्काष्ठे परिक्षिप्तं नीतं वृद्धिं च तत्क्षणात् ॥ ३४ ॥\n॥ शाकल्य उवाच ॥ ॥\nअत एव विशेषेण समाहूतोऽसि पुत्रक ॥\nतस्मात्तत्र द्रुतं गच्छ नावज्ञेया महीभुजः ॥ ३५ ॥\nअपमानाद्भवेन्मानं पार्थिवानामसंशयम् ॥\nयः करोति पुनस्तत्र मानं न स भवेत्प्रियः ॥ ३६ ॥\nकोपप्रसाद वस्तूनि विचिन्वंतीह ये सदा ॥\nआरोहंति शनैर्भृत्या धुन्वंतमपि पार्थिवम् ॥ ३७ ॥\nसमौ मानापमानौ च चित्तज्ञः कालवित्तथा ॥\nसर्वंसहः क्षमी विज्ञः स भवेद्राजवल्लभः ॥ ३८ ॥\nअपमानमनादृत्य तस्माद्गच्छ नृपालयम् ॥\nममाज्ञापि न लंघ्या त एष धर्मः सनातनः ॥ ३९ ॥\n॥ याज्ञवल्क्य उवाच ॥ ॥\nआज्ञाभंगो ध्रुवं भावी परिपाटीव्यतिक्रमात् ॥\nकरोषि यदि शिष्याणां ये त्वया तत्र योजिताः ॥ ६.१२९.४० ॥\nतस्माद्यदि बलान्मां त्वं योजयिष्यसि तं प्रति ॥\nत्वां त्यक्त्वाऽन्यत्र यास्यामि यतः प्रोक्तं महर्षिभिः ॥ ४१ ॥\nगुरोरप्यवलिप्तस्य कार्याकार्यमजानतः ॥\nउत्पथे वर्तमानस्य परित्यागो विधीयते ॥ ४२ ॥\n॥ सूत उवाच ॥ ॥\nतस्य तद्वचनं श्रुत्वा शाकल्यः क्रोधमूर्छितः ॥\nततः प्रोवाच तं भूयो भर्त्समानो मुहुर्मुहुः ॥ ४३ ॥\nएकमप्यक्षरं यत्र गुरुः शिष्ये निवेदयेत् ॥\nपृथिव्यां नास्ति तद्द्रव्यं यद्दत्त्वा ह्यनृणी भवेत् ॥ ४४ ॥\nतस्माद्गच्छ द्रुतं दत्त्वा मदध्ययनमालयम् ॥\nत्यक्त्वा विद्यां मया दत्तां नो चेच्छप्स्याम्यहं तव ॥ ४५ ॥\nएवमुक्त्वाभिमंत्र्याथ नादबिंदुसमुद्भवैः ॥\nमंत्रैराथर्वणैस्तोयं पानार्थं चार्पयत्ततः ॥ ४६ ॥\nसोऽपिबत्तत्क्षणात्तोयं तत्पीत्वा व्याकुलेंद्रियः ॥\nउद्गिरद्वांतिधर्मेण तत्त्वविद्याविमिश्रितम् ॥ ४७ ॥\nततः प्रोवाच तं भूयः शाकल्यं कुपिताननः ॥\nएकमप्यक्षरं नास्ति तावकीयं ममोदरे ॥ ४८ ॥\nतस्माच्छिष्योऽस्मि ते नाहं न च मे त्वं गुरुः स्थितः ॥\nसांप्रतं स्वेच्छयाऽन्यत्र प्रयास्यामि करोषि किम् ॥ ४९ ॥\nएवमुक्त्वाऽथ निर्गत्य तस्मात्स्थानाच्चिरंतनात् ॥\nपप्रच्छ मानवान्भूयः सिद्धिक्षेत्राणि चासकृत् ॥ ६.१२९.५० ॥\nततस्तस्य समादिष्टं क्षेत्रमेतन्मनीषिभिः ॥\nसिद्धिदं सर्वजंतूनां न वृथा स्यात्कथंचन ॥ ५१ ॥\nआस्तां तावत्तपस्तप्त्वा व्रतं नियममेव वा ॥\nहाटकेश्वरजे क्षेत्रे सिद्धिः संवसतोऽपि च ॥ ५२ ॥\nयेनयेन च भावेन तत्र क्षेत्रे वसेज्जनः ॥\nतस्यानुरूपिणी सिद्धिः शुभा स्याद्यदि वाऽशुभा ॥ ५३ ॥\nतच्छ्रुत्वा च द्रुतं प्राप्य क्षेत्रमेतद्द्विजोत्तमाः ॥\nभानुमाराधयामास स्थापयित्वा ततः परम् ॥ ५४ ॥\nनियतो नियताहारो ब्रह्मचर्यपरायणः ॥\nगायत्रं न्यासमासाद्य निर्विकल्पेन चेतसा ॥ ५५ ॥\nततश्च भगवांस्तुष्टो वर्षांते तमुवाच सः ॥\nदर्शने तस्य संस्थित्वा तेजः संयम्य दारुणम् ॥ ५६ ॥\nयाज्ञवल्क्य वरं ब्रूहि यत्ते मनसि रोचते ॥\nसर्वमेव प्रदास्यामि नादेयं विद्यते त्वयि ॥ ५७ ॥\n॥ याज्ञवल्क्य उवाच ॥ ॥\nयदि तुष्टः सुरश्रेष्ठ वेदाध्ययनसंभवे ॥\nगुरुर्भव ममाद्यैव ममैतद्वांछितं हृदि । ५८ ॥\n॥ भास्कर उवाच ॥ ॥\nअहं तव कृपाविष्टस्तेजः संहृत्य तत्परम् ॥\nततश्चात्र समायातस्तेन नो दह्यसे द्विज ॥ ५९ ॥\nतस्मादत्रैव कुंडे च मंत्रान्सारस्वताञ्छुभान् ॥\nवेदोक्तान्क्षेपयिष्यामि स्वयमेव द्विजोत्तम ॥ ॥ ६.१२९.६० ॥\nतत्र स्नात्वा शुचिर्भूत्वा यत्किंचिद्वेदसंभवम् ॥\nपठिष्यसि सकृत्तत्ते कंठस्थं संभविष्यति ॥ ६१ ॥\nतत्त्वार्थं प्रकटं कृत्स्नं विदितं ते भविष्यति ॥\nमत्प्रसादान्न संदेहः सत्यमेतन्मयोदितम् ॥ ६२ ॥\nअद्यादि मानवः प्रातः स्नात्वा त्वत्र ह्रदे च यः ॥\nसावित्रेण च सूक्तेन मां दृष्ट्वा प्रपठिष्यति ॥\nतस्मै तत्स्यादसंदिग्धं यत्तवोक्तं मया द्विज ॥ ६३ ॥\n॥ याज्ञवल्क्य उवाच ॥ ॥\nएवं भवतु देवेश यत्त्वयोक्तं वचोऽखिलम् ॥\nपरं मम वचोऽन्यच्च तच्छृणुष्व ब्रवीमि ते ॥ ६४ ॥\nनाहं मनुष्यधर्माणमुपाध्यायं कथंचन ॥\nकरिष्यामि जगन्नाथ कृपां कुरु ममोपरि ॥ ६५ ॥\nततस्तस्या ददौ सूर्यो लघिमा नाम शोभनाम्॥\nविद्यां हि तत्प्रभावाय सुतुष्टेनांतरात्मना ॥ ६६ ॥\nततस्तं प्राह कर्णांते ममाश्वानां प्रविश्य वै ॥\nअभ्यासं कुरु विद्यानां वेदाध्ययनमाचर ॥ ६७ ॥\nमन्मुखाद्ब्राह्मणश्रेष्ठ यद्येतत्तव वांछितम् ॥\nन ते स्याद्येन दोषोऽयं मम रश्मिसमुद्भवः ॥ ६८ ॥\nएवमुक्तः स तेनाथ वाजिकर्णं समाश्रितः ॥\nलघुर्भूत्वाऽपठद्वेदान्भास्करस्य मुखात्ततः ॥ ६९ ॥\nएवं सिद्धिं समापन्नो याज्ञवल्क्यो द्विजोत्तमाः ॥\nकृत्वोपनिषदं चारु वेदार्थैः सकलैर्युतम् ॥ ६.१२९.७० ॥\nजनकाय नरेंद्राय व्याख्याय च ततः परम् ॥\nकात्यायनं सुतं प्राप्य वेदसूत्रस्य कारकम् ॥ ७१ ॥\nत्यक्त्वा कलेवरं तत्र ब्रह्मद्वारि विनिर्मिते ॥\nतत्तेजो ब्रह्मणो गात्रे योजयामास शक्तितः ॥ ७२ ॥\nतस्य तीर्थे नरः स्नात्वा दृष्ट्वा तं च दिवाकरम् ॥\nनादबिंदुं पठित्वा च तदग्रे मुक्तिमाप्नुयात् ॥ ७३ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये याज्ञवल्क्याश्रममाहात्म्यवर्णनंनामैकोनत्रिंशदुत्तरशततमोऽध्यायः ॥ १२९ ॥ ॥ छ ॥"
  }
]
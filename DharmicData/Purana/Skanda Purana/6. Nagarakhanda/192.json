[
  {
    "text": "॥ सूत उवाच ॥ ॥\nअथ श्रुत्वा महानादं वाद्यानां समुपस्थितम् ॥\nनारदः सम्मुखः प्रायाज्ज्ञात्वा च जननीं निजाम् ॥ १ ॥\nप्रणिपत्य स दीनात्मा भूत्वा चाश्रुपरिप्लुतः ॥\nप्राह गद्गदया वाचा कण्ठे बाष्पसमावृतः ॥ २ ॥\nआत्मनः शापरक्षार्थं तस्याः कोपविवृद्धये ॥\nकलिप्रियस्तदा विप्रो देवस्त्रीणां पुरः स्थितः ॥ ३ ॥\nमेघगम्भीरया वाचा प्रस्खलंत्या पदेपदे ॥\nमया त्वं देवि चाहूता पुलस्त्येन ततः परम् ॥ ४ ॥\nस्त्रीस्वभावं समाश्रित्य दीक्षाकालेऽपि नागता ॥ ५ ॥\nततो विधेः समादेशाच्छक्रेणान्या समाहृता ॥\nकाचिद्गोपसमुद्भूता कुमारी देव रूपिणी ॥ ६ ॥\nगोवक्त्रेण प्रवेश्याथ गुह्यमार्गेण तत्क्षणात् ॥\nआकर्षिता महाभागे समानीताथ तत्क्षणात् ॥ ७ ॥\nसा विष्णुना विवाहार्थं ततश्चैवानुमोदिता ॥\nईश्वरेण कृतं नाम गायत्री च तवानुगम् ॥ ८ ॥\nब्राह्मणैः सकलैः प्रोक्तं ब्राह्मणीति भवत्वियम् ॥\nअस्माकं वचनाद्ब्रह्मन्कुरु हस्तग्रहं विभो ॥ ९ ॥\nदेवैः सर्वैः स सम्प्रोक्तस्ततस्तां च वराननाम् ॥\nततः पत्न्युत्थधर्मेण योजयामास सत्वरम् ॥६.१९२. १० ॥\nकिं वा ते बहुनोक्तेन पत्नीशालां समागता ॥\nरशना योजिता तस्या गोप्याः कट्यां सुरेश्वरि ॥ ११ ॥\nतद्दृष्ट्वा गर्हितं कर्म निष्क्रांतो यज्ञमण्डपात् ॥\nअमर्ष वशमापन्नो न शक्तो वीक्षितुं च ताम् ॥ १२ ॥\nएतज्ज्ञात्वा महाभागे यत्क्षमं तत्समाचर ॥\nगच्छ वा तिष्ठ वा तत्र मण्डपे धर्मवर्जिते ॥ १३ ॥\nतच्छ्रुत्वा सा तदा देवी सावित्री द्विजसत्तमाः ॥\nप्रम्लानवदना जाता पद्मिनीव हिमागमे ॥ १४ ॥\nलतेव च्छिन्नमूला सा चक्रीव प्रियविच्युता ॥\nशुचिशुक्लागमे काले सरसीव गतोदका ॥ १५ ॥\nप्रक्षीणचन्द्रलेखेव मृगीव मृगवर्जिता ॥\nसेनेव हतभूपाला सतीव गतभर्तृका ॥ १६ ॥\nसंशुष्का पुष्पमालेव मृतवत्सैव सौरभी ॥\nवैमनस्यं परं गत्वा निश्चलत्वमुपस्थिताम् ॥\nतां दृष्ट्वा देवपत्न्यस्ता जगदुर्नारदं तदा ॥ १७ ॥\nधिग्धिक्कलिप्रिय त्वां च रागे वैराग्यकारकम् ॥\nत्वया कृतं सर्वमेतद्विधेस्तस्य तथान्तरम् ॥ १८ ॥\n॥ गौर्युवाच ॥ ॥\nअयं कलिप्रियो देवि ब्रूते सत्यानृतं वचः ॥\nअनेन कर्मणा प्राणान्बिभर्त्येष सदा मुनिः ॥ १९ ॥\nअहं त्र्यक्षेण सावित्रि पुरा प्रोक्ता मुहुर्मुहुः ॥\nनारदस्य मुनेर्वाक्यं न श्रद्धेयं त्वया प्रिये ॥\nयदि वांछसि सौख्यानि मम जातानि पार्वति ॥ ६.१९२.२० ॥\nततःप्रभृति नैवाहं श्रद्दधेऽस्य वचः क्वचित् ॥\nतस्माद्गच्छामहे तत्र यत्र तिष्ठति ते पतिः ॥ २१ ॥\nस्वयं दृष्ट्वैव वृत्तांतं कर्तव्यं यत्क्षमं ततः ॥\nनात्रास्य वचनादद्य स्थातव्यं तत्र गम्यताम् ॥ २२ ॥\n॥ सूत उवाच ॥ ॥\nगौर्या स्तद्वचनं श्रुत्वा सावित्री हर्षवर्जिता ॥\nमखमण्डपमुद्दिश्य प्रस्खलन्ती पदेपदे ॥ २३ ॥\nप्रजगाम द्विजश्रेष्ठाः शून्येन मनसा तदा ॥\nप्रतिभाति तदा गीतं तस्या मधुरमप्यहो ॥ २४ ॥\nकर्णशूलं यथाऽऽयातमसकृद्द्विजसत्तमाः ॥\nवन्ध्यवाद्यं यथा वाद्यं मृदंगानकपूर्वकम् ॥ २५ ॥\nप्रेतसंदर्शनं यद्वन्मर्त्यं तत्सा महासती ॥\nवीक्षितुं न च शक्रोति गच्छमाना तदा मखे ॥ २६ ॥\nशृंगारं च तथांगारं मन्यते सा तनुस्थितम् ॥\nवाष्पपूर्णेक्षणा दीना प्रजगाम महासती ॥ २७ ॥\nततः कृच्छ्रात्समासाद्य सैवं तं यज्ञमंडपम् ॥\nकृच्छ्रात्कारागृहं तद्वद्दुष्प्रेक्ष्यं दृक्पथं गतम् ॥ २८ ॥\nअथ दृष्ट्वा तु संप्राप्तां सावित्रीं यज्ञमण्डपम् ॥\nतत्क्षणाच्च चतुर्वक्त्रः संस्थितोऽधोमुखो ह्रिया। ॥ २९ ॥\nतथा शम्भुश्च शक्रश्च वासुदेवस्तथैव च ॥\nये चान्ये विबुधास्तत्र संस्थिता यज्ञमंडपे ॥ ६.१९२.३० ॥\nते च ब्राह्मणशार्दूलास्त्यक्त्वा वेदध्वनिं ततः ॥\nमूकीभावं गताः सर्वे भयसंत्रस्तमानसाः ॥३१॥\nअथ संवीक्ष्य सावित्री सपत्न्या सहितं पतिम् ॥\nकोपसंरक्तनयना परुषं वाक्यमब्रवीत् ॥ ३२ ॥\n॥ सावित्र्युवाच ॥ ॥\nकिमेतद्युज्यते कर्तुं तव वृद्ध तमाकृते ॥\nऊढवानसि यत्पत्नीमेतां गोपसमुद्भवाम् ॥ ३३ ॥\nउभयोः पक्षयोर्यस्याः स्त्रीणां कांता यथेप्सिताः ॥\nशौचाचारपरित्यक्ता धर्मकृत्यपराङ्मुखाः ॥ ३४ ॥\nयदन्वये जनाः सर्वे पशुधर्मरतोत्सवाः ॥\nसोदर्यां भगिनीं त्यक्त्वा जननीं च तथा पराम् ॥ ३५ ॥।\nतस्याः कुले प्रसेवंते सर्वां नारीं जनाः पराम् ॥\nयथा हि पशवोऽश्नंति तृणानि जलपानगाः ॥ ३६ ॥\nविण्मूत्रं केवलं चक्रुर्भारोद्वहनमेव च ॥९\nतद्वदस्याः कुलं सर्वं तक्रमश्राति केवलम् ॥ ३७ ॥\nकृत्वा मूत्रपुरीषं च जन्मभोगविवर्जितम् ॥\nनान्यज्जानाति कर्तव्यं धर्मं स्वोदरसं श्रयात् ॥ ३८ ॥\nअन्त्यजा अपि नो कर्म यत्कुर्वन्ति विगर्हितम् ॥\nआभीरास्तच्च कुर्वंति तत्किमेतत्त्वया कृतम् ॥ ३९ ॥\nअवश्यं यदि ते कार्यं भार्यया परया मखे ॥\nत्वया वा ब्राह्मणी कापि प्रख्याता भुवनत्रये ॥ ६.१९२.४० ॥\nनोढा विधे वृथा मुण्ड नूनं धूर्तोऽसि मे मतः ॥\nयत्त्वया शौचसंत्यक्ता कन्याभावप्रदूषिता॥४१॥\nप्रभुक्ता बहुभिः पूर्वं तथा गोपकुमारिका॥\nएषा प्राप्ता सुपापाढ्या वेश्याजनशताधिका॥४२॥\nअन्त्यजाता तथा कन्या क्षतयोनिः प्रजायते॥\nतथा गोपकुमारी च काचित्तादृक्प्रजायते॥४३॥\nमातृकं पैतृकं  वंशं श्वाशुरं च प्रपातयेत्।\nतस्मादेतेन कृत्येन गर्हितेन धरातले॥४४॥\nन त्वं प्राप्स्यसि तां पूजां तथा न्ये विबुधोत्तमाः॥\nअनेन कर्मणा चैव यदि मे स्ति ऋतं क्वचित्॥४४॥\nपूजां ये च करिष्यंति भविष्यंति च निर्धनाः॥\nकथं न लज्जितोसि त्वमेतत्कुर्वन्विगर्हितम्॥४६॥\nपुत्राणामथ पौत्राणामन्येषां च दिवौकसाम्॥\nअयोग्यं चैव विप्राणां यदेतत्कृतवानसि॥४७॥\nअथ वा नैष दोषस्ते न कामवशगा नराः॥\nलज्जंति च विजानंति कृत्याकृत्यं शुभाशुभम्॥४८॥\nअकृत्यं मन्यते कृत्यं मित्रं शत्रुं च मन्यते॥\nशत्रुं च मन्यते मित्रं जनः कामवशं गतः॥४९॥\nद्यूतकारे यथा सत्यं यथा चौरं च सौहृदम्॥\nयथा नृपस्य नो मित्रं तथा लज्जा न कामिनाम्॥६.१९२.५०॥\nअपि स्याच्छीतलो वह्निश्चंद्रमा दहनात्मकः।\nक्षाराब्दिरपि मिष्टः स्यान्न कामी लज्जते ध्रुवम्॥५१॥\nन मे स्याद्दुखमेतद्धि यत्सापत्न्यमुपस्थितम्॥\nसहस्रमपि नारीणां पुरुषाणां यथा भवेत्॥ ५२॥\nकुलीनानां च शुद्धानां स्वजात्यानां विशेषतः॥\nत्वं कुरुष्व पराणां च यदि कामवशं गतः॥५३॥\nएतत्पुनर्महद्दुःखं यदाभीरी विगर्हिता॥\nवेश्येव नष्टचारित्रा त्वयोढा बहुभर्तृका ॥ ५४ ॥\nतस्मादहं प्रयास्यामि यत्र नाम न ते विधे ॥\nश्रूयते कामलुब्धस्य ह्रिया परिहृतस्य च ॥ ५५ ॥\nअहं विडंबिता यस्मादत्रानीय त्वया विधे ॥\nपुरतो देवपत्नीनां देवानां च द्विजन्मनाम् ॥\nतस्मात्पूजां न ते कश्चित्सांप्रतं प्रकरिष्यति ॥ ५६ ॥\nअद्य प्रभृति यः पूजां मंत्रपूजां करिष्यति ॥\nतव मर्त्यो धरापृष्ठे यथान्येषां दिवौकसाम् ॥ ५७ ॥\nभविष्यति च तद्वंशो दरिद्रो दुःखसंयुतः ॥\nब्राह्मणः क्षत्रियो वापि वैश्यः शूद्रोपि चालये ॥ ५८ ॥\nएषाऽभीरसुता यस्मान्मम स्थाने विगर्हिता ॥\nभविष्यति न संतानस्तस्माद्वाक्यान्ममैव हि ॥ ५९ ॥\nन पूजां लप्स्यते लोके यथान्या देवयोषितः ॥ ६.१९२.६० ॥\nकरिष्यति च या नारी पूजा यस्या अपि क्वचित् ॥\nसा भविष्यति दुःखाढ्या वंध्या दौर्भाग्यसंयुता ॥ ६१ ॥\nपापिष्ठा नष्टचारित्रा यथैषा पंचभर्तृका ॥\nविख्यातिं यास्यते लोके यथा चासौ तथैव सा ॥ ६२ ॥\nएतस्या अन्वयः पापो भविष्यति निशाचर ॥\nसत्यशौचपरित्यक्ताः शिष्टसंगविवर्जिताः ॥ ६३ ॥\nअनिकेता भविष्यंति वंशेऽस्या गोप्रजीविनः ॥\nएवं शप्त्वा विधिं साध्वी गायत्रीं च ततः परम् ॥ ६४ ॥\nततो देवगणान्सर्वाञ्छशाप च तदा सती ॥\nभोभोः शक्र त्वयानीता यदेषा पंचभर्तृका ॥ ६५ ॥\nतदाप्नुहि फलं सम्यक्छुभं कृत्वा गुरोरिदम् ॥\nत्वं शत्रुभिर्जितो युद्धे बंधनं समवाप्स्यसि ॥ ६६ ॥\nकारागारे चिरं कालं संगमिष्यत्यसंशयम् ॥\nवासुदेव त्वया यस्मादेषा वै पंचभर्तृका ॥ ६७ ॥\nअनुमोदिता विधेः पूर्वं तस्माच्छप्स्याम्यसंशयम् ॥\nत्वं चापि परभृत्यत्वं संप्राप्स्यसि सुदुर्मते ॥ ६८ ॥\nसमीपस्थोऽपि रुद्र त्वं कर्मैतद्यदुपेक्षसे ॥\nनिषेधयसि नो मूढ तस्माच्शृणु वचो मम ॥ ६९ ॥\nजीवमानस्य कांतस्य मया तद्विरहोद्भवम् ॥\nसंसेवितं मृतायां ते दयितायां भविष्यति ॥ ६.१९२.७० ॥\nयत्र यज्ञे प्रविष्टेयं गर्हिता पंचभर्तृका ॥\nभवानपि हविर्वह्ने यत्त्वं गृह्णासि लौल्यतः ॥ ७१ ॥\nतथान्येषु च यज्ञेषु सम्यक्छंकाविवर्जितः ॥\nतस्माद्दुष्टसमाचार सर्वभक्षो भविष्यसि ॥ ७२ ॥\nस्वधया स्वाहया सार्धं सदा दुःखसमन्वितः ॥\nनैवाप्स्यसि परं सौख्यं सर्वकालं यथा पुरा ॥ ७३ ॥\nएते च ब्राह्मणाः सर्वे लोभोपहतचेतसः ॥\nहोमं प्रकुर्वते ये च मखे चापि विगर्हिते। ७४ ॥\nवित्तलोभेन यत्रैषा निविष्टा पञ्चभर्तृका ॥\nतथा च वचनं प्रोक्तं ब्राह्मणीयं भविष्यति ॥ ७५ ॥\nदरिद्रोपहतास्तस्माद्वृषलीपतयस्तथा ॥\nवेदविक्रयकर्तारो भविष्यथ न संशयः ॥ ७६ ॥\nभोभो वित्तपते वित्तं ददासि मखविप्लवे ॥\nतस्माद्यत्तेऽखिलं वित्तमभोग्यं संभविष्यति ॥ ७७ ॥\nतथा देवगणाः सर्वे साहाय्यं ये समाश्रिताः ॥\nअत्र कुर्वंति दोषाढ्ये यज्ञे वै पांचभर्तृके ॥ ७८ ॥\nसंतानेन परित्यक्तास्ते भविष्यंति सांप्रतम्॥\nदानवैश्च पराभूता दुःखं प्राप्स्यति केवलम् ॥ ७९ ॥\nएतस्याः पार्श्वतश्चान्याश्चतस्रो या व्यवस्थिताः ॥\nआभीरीति सप त्नीति प्रोक्ता ध्यानप्रहर्षिताः ॥ ६.१९२.८० ॥\nमम द्वेषपरा नित्यं शिवदूतीपुरस्सराः ॥\nतासां परस्परं संगः कदाचिच्च भविष्यति ॥ ८१ ॥\nनान्येनात्र नरेणापि दृष्टिमात्रमपि क्षितौ ॥\nपर्वताग्रेषु दुर्गेषु चागम्येषु च देहिनाम् ॥\nवासः संपत्स्यते नित्यं सर्वभोगविवर्जितः ॥ ८२ ॥\n॥ सूत उवाच ॥ ॥\nएवमुक्त्वाऽथ सावित्रीकोपोपहतचेतसा ॥\nविसृज्य देवपत्नीस्ताः सर्वा याः पार्श्वतः स्थिताः ॥ ८३ ॥\nउदङ्मुखी प्रतस्थे च वार्यमाणापि सर्वतः ॥\nसर्वाभिर्देवपत्नीभिर्लक्ष्मीपूर्वाभिरेवच ॥८४॥\nतत्र यास्यामि नो यत्र नामापि किल वै यतः ॥\nश्रूयते कामुकस्यास्य तत्र यास्याम्यहं द्रुतम् ॥८५॥\nएकश्चरणयोर्न्यस्तो वामः पर्वतरोधसि ॥\nद्वितीयेन समारूढा तस्यागस्य तथोपरि ॥८६॥\nअद्यापि तत्पदं वामं तस्यास्तत्र प्रदृश्यते ॥\nसर्वपापहरं पुण्यं स्थितं पर्वतरोधसि ॥ ८७ ॥\nअपि पापसमाचारो यस्तं पूजयते नरः ॥\nसर्वपातकनिर्मुक्तः स याति परमं पदम् ॥ ८८ ॥\nयो यं काममभि ध्याय तमर्चयति मानवः ॥\nअवश्यं समवाप्नोति यद्यपि स्यात्सुदुर्लभम्॥ ८९ ॥\n॥ सूत उवाच ॥ ॥\nएवं तत्र स्थिता देवी सावित्री पर्वता श्रया ॥\nअपमानं महत्प्राप्य सकाशात्स्वपतेस्तदा ॥ ६.१९२.९० ॥\nयस्तामर्चयते सम्यक्पौर्णमास्यां विशेषतः ॥\nसर्वान्कामानवाप्नोति स मनोवांछितां स्तदा ॥ ९१ ॥\nया नारी कुरुते भक्त्या दीपदानं तदग्रतः ॥\nरक्ततंतुभिराज्येन श्रूयतां तस्य यत्फलम् ॥ ९२ ॥\nयावन्तस्तंतवस्तस्य दह्यंते दीप संभवाः ॥\nमुहूर्तानि च यावंति घृतदीपश्च तिष्ठति ॥\nतावज्जन्मसहस्राणि सा स्यात्सौभाग्यभांगिनी ॥ ९३ ॥\nपुत्रपौत्रसमोपेता धनिनी शील मंडना। ॥\nन दुर्भगा न वन्ध्या च न च काणा विरूपिका ॥ ९४ ॥\nया नृत्यं कुरुते नारी विधवापि तदग्रतः ॥\nगीतं वा कुरुते तत्र तस्याः शृणुत यत्फलम् ॥ ९५ ॥\nयथायथा नृत्यमाना स्वगात्रं विधुनोति च ॥\nतथातथा धुनोत्येव यत्पापं प्रकृतं पुरा ॥ ९६ ॥\nयावन्तो जन्तवो गीतं तस्याः शृण्वंति तत्र च ॥\nतावंति दिवि वर्षाणि सहस्राणि वसेच्च सा ॥ ९७ ॥\nसावित्रीं या समुद्दिश्य फलदानं करोति सा ॥\nफलसंख्याप्रमाणानि युगानि दिवि मोदते ॥ ९८ ॥\nमिष्टान्नं यच्छते यश्च नारीणां च विशेषतः ॥\nतस्या दक्षिणमूर्तौ च भर्त्राढ्यानां द्विजोत्तमाः ॥\nस च सिक्थप्रमाणानि युगा नि दिवि मोदते ॥९९॥\nयः श्राद्धं कुरुते तत्र सम्यक्छ्रद्धासमन्वितः ॥\nरसेनैकेन सस्येन तथैकेन द्विजोत्तमाः ॥\nतस्यापि जायते पुण्यं गयाश्राद्धेन यद्भवेत् ॥ ६.१९२.१०० ॥\nयः करोति द्विजस्तस्या दक्षिणां दिशमाश्रितः ॥\nसन्ध्योपासनमेकं तु स्वपत्न्या क्षिपितैर्जलैः ॥ १०१ ॥\nसायंतने च संप्राप्ते काले ब्राह्मणसत्तमाः॥\nतेन स्याद्वंदिता संध्या सम्यग्द्वादशवार्षिकी ॥ १०२ ॥\nयो जपेद्ब्राह्मणस्तस्याः सावित्रीं पुरतः स्थितः ॥\nतस्य यत्स्यात्फलं विप्राः श्रूयतां तद्वदामि वः ॥ १०३ ॥\nदशभिर्ज्जन्मजनितं शतेन च पुरा कृतम् ॥\nत्रियुगे तु सहस्रेण तस्य नश्यति पातकम् ॥ १०४ ॥\nतस्मात्सर्वप्रयत्नेन चमत्कारपुरं प्रति ॥\nगत्वा तां पूजयेद्देवीं स्तोतव्या च विशेषतः ॥ १०५ ॥\nसावित्र्या इदमाख्यानं यः पठेच्छृणुयाच्च वा ॥\nसर्वपापविनिर्मुक्तः सुखभागत्र जायते ॥ १०६ ॥\nएतद्वः सर्वमाख्यातं यत्पृष्टोऽहं द्विजोत्तमाः ॥\nसावित्र्याः कृत्स्नं माहात्म्यं किं भूयः प्रवदाम्यहम् ॥ १०७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सावित्रीमाहात्म्यवर्णनंनाम द्विनवत्युत्तरशततमोऽध्यायः ॥ १९२ ॥"
  }
]
[
  {
    "text": "॥ ऋषय ऊचुः ॥ ॥\nयत्त्वया कथितं सूत न मृता सा कुमारिका ॥\nहता रौद्रप्रहारैश्च कौतुकं तन्महत्तरम् ॥ १ ॥\nयतो भूयः प्रसंजाता योगिनी हरतुष्टिदा ॥\nयत्त्वार्थं सर्वमाचक्ष्व कारणं च तदद्भुतम् ॥ २ ॥\n॥ सूत उवाच ॥ ॥\nसा प्रविष्टा समं तेन सुपुण्यममरेश्वरम् ॥\nमाघकृष्णचतुर्दश्यां न मृत्युर्यत्र विद्यते ॥ ३ ॥'\nअपि चैवायुषः शेषे किमुताकालतो द्विजाः॥\nतेन नो निधनं प्राप्ता हतापि सुदृढं तदा ॥ ४॥\n॥ ऋषय ऊचुः  ॥\nअमरेश्वर इत्युक्तो यो देवो ह्यमरत्वदः ॥\nकेन संस्थापितो ह्यत्र किंप्रभावश्च कीर्तय ॥ ५ ॥\n॥सूत उवाच ॥ ॥\nअदितिश्च दितिश्चैव प्रजापतिसुते शुभे॥\nकृते पुरातिरूपाढ्ये कश्यपेन महात्मना॥६॥\nअदित्यां विबुधा जाता दितेश्चैव तु दैत्यपाः॥।\nतेषां सापत्न्यभावेन महद्वैरमुपस्थितम्॥\nअथ दैत्यैः सुरा ध्वस्ताः कृताश्चान्ये पराङ्मुखाः ॥\nअन्ये तु भयसंत्रस्ता दिशो जग्मुः क्षतांगकाः ॥८॥\nततो दुःखसमायुक्ता देवमातात्र संस्थिता ॥\nतपश्चक्रे दिवानक्तं शिवध्यानपरायणा ॥ ९ ॥\nएवं तस्यास्तपःस्थाया गते युगचतुष्टये ॥\nनिर्भिद्य धरणीपृष्ठं शिवलिंगं समुत्थितम् ॥ ६.१४५.१० ॥\nततस्तस्मै कृतानन्दा स्तुत्वा स्तोत्रैः पृथग्विधैः ॥\nअष्टांगप्रणिपातेन नमश्चक्रे समाहिता ॥ ११ ॥\nएतस्मिन्नंतरे वाणी संजाता गगनांगणे ॥\nशरीररहिता दिव्या मेघगम्भीरनिःस्वना ॥ १२ ॥\nवरं प्रार्थय कल्याणि यस्ते हृदि व्यवस्थितः ॥\nप्रसन्नोऽहं प्रदास्यामि तवाद्य शशिशेखरः ॥ १३ ॥\n॥ अदितिरुवाच ॥ ॥\nमम पुत्राः सुरश्रेष्ठ हन्यन्ते युधि दानवैः॥\nतत्कुरुष्व गतायासानवध्यान्रणमूर्धनि ॥ १४ ॥\n॥ श्रीभगवानुवाच ॥ ॥\nएतल्लिंगं मदीयं ये स्पृष्ट्वा यास्यंति संयुगे ॥\nअवध्यास्ते भविष्यन्ति यावत्संवत्सरं शुभे ॥ १५ ॥\nअन्योऽपि मानवो योऽत्र चतुर्दश्यां समाहितः ॥\nमाघमासस्य कृष्णायां प्रकरिष्यति जागरम् ॥ ॥१६॥\nसोऽपि संवत्सरं यावद्भविष्यति निरामयः ॥\nअपि मृत्युदिने प्राप्ते योऽस्मिन्नायतने शुभे ॥ १७ ॥\nआगमिष्यति तं मृत्युर्दूरात्परिहरिष्यति ॥\nएवमुक्त्वाथ सा वाणी विरराम ततः परम् ॥ १८ ॥\nअदितिश्चापि सन्तुष्टा हतशेषान्सुतांस्ततः ॥\nसमानीयाथ तल्लिंगं तेषामेव न्यदर्शयत् ॥\nकथयामास तत्सर्वं माहात्म्यं यद्वरोदितम् ॥ १९ ॥\nततस्ते विबुधाः सर्वे तल्लिंगं प्रणिपत्य च ॥\nप्रतिजग्मुस्तुष्टियुक्ताः शस्त्राण्यादाय तान्प्रति॥ ६.१४५.२० ॥\nयत्र ते दानवा हृष्टाः स्थिताः शक्रपदे शुभे ॥\nस्वर्गभोगसमायुक्ता नन्दनांतर्व्यवस्थिताः ॥ २१ ॥\nअथ ते दानवा दृष्ट्वा संप्राप्तांस्त्रिदिवौकसः ॥\nसहसा संगरार्थाय नानाशस्त्रधरान्बहून् ॥ २२ ॥\nरथवर्यान्समारुह्य धृतशस्त्रास्त्रवर्मणः ॥\nयुद्धार्थं सम्मुखा जग्मुर्गर्जमाना घना इव ॥ २३ ॥\nततः समभवद्युद्धं देवानां दानवैः सह ॥\nरोषप्रेरितचित्तानां मृत्युं कृत्वा निवर्तनम् ॥ २४ ॥\nततस्ते विबुधाः सर्वे हरलब्धवरास्तदा ॥\nजघ्नुर्दैत्यानसंख्याताच्छितैः शस्त्रैरनेकधा ॥ २५ ॥\nहतशेषाश्च ये तेषां ते त्यक्त्वा त्रिदशालयम् ॥\nपलायनकृतोत्साहाः प्रविष्टा मकरालयम् ॥ २६ ॥\nततः शक्रः समापेदे स्वराज्यं दानवैर्हृतम् ॥\nयदासीत्पूर्वकाले तत्समग्रं हतकण्टकम् ॥ २७ ॥\nततस्ते दानवाः शेषा ज्ञात्वा तल्लिंगसंभवम् ॥\nमाहात्म्यं वृषनाथस्य क्षेत्रस्यास्योद्भवस्य च ॥ २८ ॥\nशुक्रेण कथितं सर्वं माघकृष्णे निशागमे ॥\nचतुर्दश्यां शुचिर्भूत्वा यस्तल्लिंगं प्रपूजयेत् ॥\nकालाघ्रातोऽपि न प्राणैः स पुमांस्त्यज्यते क्वचित् ॥२९॥\nतस्माद्यूयं समासाद्य तल्लिंगं तद्दिने निशि ॥\nपूजयध्वं महाभागा येन स्युर्मृत्युवर्जिताः ॥ ६.१४५.३० ॥\nयावत्संवत्सरस्यातं सत्यमेतन्मयोदितम् ॥\nयथा ते देवसंघाश्च तत्प्रभावादसंशयम् ॥ ३१ ॥\nअथ तं दानवेन्द्राणां मंत्रं ज्ञात्वा सुरेश्वरः ॥\nनारदाद्ब्राह्मणः पुत्राद्भयत्रस्तमनास्ततः ॥ ३२ ॥\nमंत्रं चक्रे समं देवैस्तत्र देवस्य रक्षणे ॥\nयथा स्यादुद्यमः सम्यक्तस्मिन्नहनि सर्वदा ॥ ३३ ॥\nकोटयस्तु त्रयस्त्रिंशद्देवानां सायुधास्ततः ॥\nरक्षार्थं तस्य लिंगस्य तस्मिन्क्षेत्रे व्यवस्थिताः ॥\nमाघकृष्णचतुर्दश्यां सुसंनद्धाः प्रहारिणः ॥ ३४ ॥\nअथ ते दानवा दृष्ट्वा तान्देवांस्तत्र संस्थितान् ॥\nभयसंत्रस्तमनसो दुद्रुवुः सर्वतो दिशम् ॥ ३५ ॥\nअथ प्रभाते विमले प्रोद्गते रविमण्डले ॥\nभूय एव सुराः सर्वे मंत्रं चक्रुः परस्परम् ॥ ३६ ॥\nयद्येतत्क्षेत्रमुत्सृज्य गमिष्यामः सुरालयम् ॥\nलिंगमेतत्समभ्येत्य पूजयिष्यंति दानवाः ॥ ३७ ॥\nततोऽवध्या भविष्यंति तेऽपि सर्वे यथा वयम् ॥\nतस्मादत्रैव तिष्ठामस्त्रयस्त्रिंशत्प्रनायकाः ॥ ३८ ॥\nकोटीनामेव सर्वेषां शेषा गच्छन्तु तत्र च ॥\nसहस्राक्षेण संयुक्ताः स्वर्गे स्वपररक्षकाः ॥ ३९ ॥\nततोऽष्टौ वसवस्तत्र द्वादशार्कास्तथैव च ॥\nएकादशापरे रुद्रा नासत्यौ द्वौ च सुन्दरौ ॥६.१४५.४॥।\nएते तल्लिंगरक्षार्थं तस्मिन्क्षेत्रे व्यवस्थिताः॥\nशेषाः शक्रसमायुक्ताः प्रजग्मुस्त्रिदशालयम् ॥ ४१ ॥\n॥ सूत उवाच ॥ ॥\nएवं प्रभावं लिंगं तु देवदेवस्य शूलिनः ॥\nभवद्भिः परिपृष्टं यददित्या स्थापितं पुरा ॥ ४२ ॥\nयस्मान्न विद्यते मृत्युस्तेन दृष्टेन देहिनाम् ॥\nअमराख्यं ततो लिंगं विख्यातं भुवनत्रये ॥ ४३ ॥\nयस्मिन्देशेऽपि सा कन्या हता तेन द्विजन्मना ॥\nजाबालिना सुक्रुद्धेन तस्य देवस्य मंदिरे ॥ ॥ ४४ ॥\nआसीत्तत्र दिने कृष्णा माघमास चतुर्दशी ॥\nतेन नो निधनं प्राप्ता सुहताऽपि तपस्विनी ॥ ४५ ॥\nएतद्वः सर्वमाख्यातं तस्य लिंगस्य सम्भवम् ॥\nमाहात्म्यं ब्राह्मणश्रेष्ठाः सर्वपातकनाशनम् ॥ ४६ ॥\nयश्चैतत्पठते भक्त्या तस्य लिंगस्य संनिधौ ॥\nअपमृत्युभयं तस्य कथंचिन्नैव जायते ॥ ४७ ॥\nतस्याग्रेऽस्ति शुभं कुण्डं पूरितं स्वच्छवारिणा ।\nअदित्या निर्मितं देव्या स्नानार्थं चात्मनः कृते ॥ ४८ ॥\nस्नानं कृत्वा नरस्तस्मिन्यस्तल्लिंगं प्रपश्यति ॥\nकरोति जागरं रात्रौ तस्मिन्नेव दिनेदिने ॥\nसोऽद्यापि वत्सरं यावन्नापमृत्युमवाप्नुयात् ॥ ४९ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽमरकेश्वरक्षेत्रमाहात्म्यवर्णनंनाम पंचचत्वारिंशदधिकशततमो ऽध्यायः ॥ १४५ ॥ ॥ छ ॥"
  }
]
[
  {
    "text": "॥ ऋषय ऊचुः ॥ ॥\nअग्नितीर्थं त्वया प्रोक्तं ब्रह्मतीर्थं च यत्पुरा ॥\nन तयोः कथितोत्पत्तिर्माहात्म्यं च महामते ॥ १ ॥\nतस्माद्विस्तरतो ब्रूहि एकैकस्य पृथक्पृथक् ॥\nन वयं तृप्तिमापन्नाः शृण्वतस्ते वचोऽमृतम् ॥ २ ॥\n॥ सूत उवाच ॥ ॥\nअत्र वः कीर्तयिष्यामि कथां पातकनाशिनीम् ॥\nअग्नितीर्थसमुद्भूतां सर्वसौख्यावहां शुभाम्॥ ३ ॥\nसोमवंशसमुद्भूतः प्रतीपो नाम भूपतिः ॥\nपुरासीच्छौर्यसंपन्नो ब्रह्मज्ञानविचक्षणः॥ ४ ॥\nतस्य पुत्रद्वयं जज्ञे सर्वलक्षणलक्षितम् ॥\nदेवापिः प्रथमस्तत्र द्वितीयः शंतनुर्द्विजाः ॥ ५ ॥\nअथो शिवपदं प्राप्ते प्रतीपे नृपसत्तमे ॥\nतपोऽर्थं राज्यमुत्सृज्य देवापिर्नियर्यौ वनम् ॥ ६ ॥\nततश्च मंत्रिभिः सर्वैः शंतनुस्तस्य चानुजः ॥\nपितृपैतामहे राज्ये सत्वरं सन्नियोजितः ॥ ७ ॥\nएतस्मिन्नंतरे शक्रो न ववर्ष क्रुद्धाऽन्वितः ॥\nयावद्द्वादशवर्षाणि तस्मि न्राज्यं प्रशासति ॥ ८ ॥\nअतः कृच्छ्रं गतः सर्वो लोकः क्षुत्परिपीडितः ॥\nचामुंडासदृशो जातो यो न मृत्युवशंगतः ॥ ९ ॥\nसंत्यक्ताः पतिभिर्नार्यः पुत्राश्च पितृभिर्निजैः ॥\nमातरश्च तथा पुत्रैर्लोकेष्वन्येषु का कथा ॥ ६.९०.१० ॥\nदैवयोगात्क्वचित्किंचित्कस्यचिद्यदि दृश्यते ॥\nसस्यं सिद्धमसिद्धं वा ह्रियते वीर्यतः परैः ॥ ११ ॥\nशुष्का महीरुहाः सर्वे तथा ये च जलाशयाः॥\nनद्यश्च स्वल्पतोयाश्च गंगाद्या अपि संस्थिताः ॥ १२ ॥\nएवं वृष्टेः क्षये जाते नष्टे धर्मपथे तथा ॥\nलोकेऽस्मिन्नस्थिसंघातैः पूरिते भस्मना वृते ॥ १३ ॥\nन कश्चिद्यजनं चक्रे न स्वाध्यायं न च व्रतम् ॥\nएवमालोक्यते व्योम वृष्ट्यर्थं क्षुत्समाकुलैः ॥ १४ ॥\nएतस्मिन्नेव काले तु विश्वामित्रो महामुनिः ॥\nचर्मास्थिशेषसर्वांगो बुभुक्षार्त इतस्ततः ॥ १५ ॥\nपरिभ्रमंस्ततः प्राप्य कंचिद्ग्रामं निरुद्वसम् ॥\nमृतमर्त्योद्भवैव्याप्तमस्थिसंघैः समंततः ॥ १६ ॥\nअथ तत्र भ्रमन्प्राप्तश्चंडालस्य निवेशनम्॥\nशून्ये गोऽस्थिसमाकीर्णे दुर्गंधेन समावृते ॥ १७ ॥\nअथापश्यन्मृतं तत्र सारमेयं चिरोषितम् ॥\nसंशुष्कं गन्धनिर्मुक्तं गृहप्रांते व्यवस्थितम् ॥ १९ ॥\nसमादाय ततस्तं च आपद्धर्मपरायणः ॥\nप्रक्षाल्य सलिले पश्चात्प्रचकर्त तदा मुनिः ॥ १९ ॥\nततश्च श्रपयामास सुसमिद्धे हुताशने ॥\nक्षुत्क्षामो भोजनार्थाय ततः पाकाग्रमेव च ॥ ६.९०.२० ॥\nसमादाय पितॄंस्तर्प्य यावदग्नौ जुहोति सः ॥\nतावद्वह्निः परित्यज्य समस्तमपि भूतलम् ॥ २१ ॥\nगतश्चादर्शनं सद्यः सर्वेषां क्षितिवासिनाम् ॥\nचित्ते कोपं समाधाय शक्रस्योपरि भूरिशः ॥ २२ ॥\nएतस्मिन्नंतरे वह्नौ मर्त्यलोकाद्विनिर्गते ॥\nविशेषात्पीडिता लोका येऽवशिष्टा धरातले ॥ २३ ॥\nएतस्मिन्नंतरे देवा ब्रह्मविष्णुपुरः सराः ॥\nवह्नेरन्वेषणार्थाय वभ्रमुर्धरणीतले ॥ २४ ॥\nअथ तैर्भ्रममाणैश्च प्रदृष्टोऽभूद्गजो महान् ॥\nनिश्वसन्पतितो भूमौ वह्नितापप्रपीडितः ॥ २५ ॥\nअथ देवा गजं दृष्ट्वा पप्रच्छुस्त्वरयाऽन्विताः ॥\nकच्चित्त्वया स दृष्टोऽत्र कानने पावको गज ॥ २६ ॥\n॥ गज उवाच ॥\nवंशस्तंबेऽत्र संकीर्णे संप्रविष्टो हुताशनः ॥\nसांप्रतं तेन निर्दग्धः कृच्छ्रादत्राहमागतः ॥ २७ ॥\nअथ तैर्वेष्टितस्तस्मिन्वंशस्तंबे हुताशनः ॥\nदेवैर्दत्त्वा गजेंद्रस्य शापं पश्चाद्विनिर्गतः ॥ ॥ २८ ॥\nयस्मात्त्वयाहमादिष्टो देवानां वारणाधम ॥\nतस्मात्तव मुखे जिह्वा विपरीता भविष्यति ॥ २९ ॥\nएवं शप्त्वा गजं शीघ्रं नष्टो वैश्वानरः पुनः ॥\nदेवाश्चापि तथा पृष्ठे संलग्नास्तद्दिदृक्षया ॥ ६.९०.३० ॥\nअथ दृष्टः शुकस्तैश्च भ्रममाणैर्महावने ॥\nभोभोः शुक त्वया वह्निर्यदि दृष्टो निवेद्यताम् ॥ ३१ ॥\nशुक उवाच ॥\nयोऽयं संदृश्यते दूराच्छमीगर्भे च पिप्पलः ॥\nएतस्मिंस्तिष्ठते वह्निरश्वत्थे सुरसत्तमाः ॥ ३२ ॥\nअत्रस्थो यः कुलायो म आसीच्छिशुसमन्वितः ॥\nसंदग्धस्तत्प्रतापेन अहंकृच्छ्राद्विनिर्गतः ॥३३॥\nतच्छ्रुत्वा तैः सुरैः सर्वैः शमीगर्भः स तत्क्षणात् ॥\nवेष्टितः पावकोऽप्याशु शुकं शप्त्वा विनिर्गतः ॥ ३४ ॥\nअहं यस्मात्त्वया पाप देवानां संनिवेदितः ॥\nतस्माच्छुक न ते वाणी विस्पष्टा संभविष्यति ॥ ३५ ॥\nएवमुक्त्वा जातवेदा देवादर्शनवांछया ॥\nहाटकेश्वरजे क्षेत्रे देवस्य परमेष्ठिनः ॥ ३६ ॥\nजलाशयं सुगम्भीरं पूर्वोत्तरदिक्संस्थितम् ॥\nदृष्ट्वा तत्र प्रविष्टस्तु निभृतं च समाश्रितः ॥ ३७ ॥\nएतस्मिन्नंतरे तत्र मत्स्यकच्छपदर्दुराः ॥\nवह्निप्रतापनिर्दग्धा दृश्यंते शतशो मृताः ॥ ३८ ॥\nअथ चैकोऽर्धनिर्दग्ध आयुःशेषेण दर्दुरः ॥\nतस्माज्जलाद्विनिष्क्रांतो दृष्टो देवैश्च दूरतः ॥ ३९ ॥\nपृष्टश्च ब्रूहि चेद्भेक त्वया दृष्टो हुताशनः ॥\nतदर्थमिह संप्राप्ताः सर्वे देवाः सवासवाः ॥ ६.९०.४० ॥\n॥ भेक उवाच ॥\nअस्मिञ्जलाशये वह्निः सांप्रतं पर्यवस्थितः ॥\nतस्यैते जलमध्यस्था मृता भूरिजलोद्भवाः ॥ ४१ ॥\nअस्माकं निधनं प्राप्तं कुटुम्बं सुरसत्तमाः ॥\nअहं कृच्छ्रेण निष्क्रांत एतस्माज्जलसंश्रयात् ॥ ४२ ॥\nतच्छ्रुत्वा ते सुराः सर्वे सर्वतस्तं जलाशयम् ॥\nवेष्टयित्वा स्थितास्तत्र वह्निर्भेकं शशाप ह ॥ ४३ ॥\nयस्माद्भेक त्वया मूढ देवेभ्योऽहं निवेदितः ॥\nतस्मात्त्वं भविता नूनं विजिह्वोऽत्र धरातले ॥ ४४ ॥\nएवमुक्त्वा ततः स्थानात्ततो वह्निर्विनिर्गतः ॥\nतावत्स ब्रह्मणा प्रोक्तः स्वयमेव महात्मना ॥ ४५ ॥\nभोभो वह्ने किमर्थं त्वं देवान्दृष्ट्वा प्रगच्छसि ॥\nत्वमाद्यश्चैव सर्वेषामेतेषां संस्थितो मुखम् ॥ ४६ ॥\nत्वय्याहुतिर्हुता सम्यगादित्यमुपतिष्ठते ॥\nआदित्याज्जायते वृष्टिर्वृष्टेरन्नं ततः प्रजाः ॥ ४७ ॥\nतस्माद्धाता विधाता च त्वमेव जगतः स्थितः ॥\nसंतुष्टे धार्यते विश्वं त्वयि रुष्टे विनंक्ष्यति ॥ ४८ ॥\nअग्निष्टोमादिका यज्ञास्त्वयि सर्वे प्रतिष्ठिताः ॥\nअथ सर्वाणि भूतानि जीवंति तव संश्रयात् ॥ ४९ ॥\nत्वमग्ने सर्वभूतानामन्तश्चरसि सर्वदा ॥\nतेनैवान्नं च पानं च जठरस्थं पचत्यलम ॥ ६.९०.५० ॥\nतस्मात्कुरु प्रसादं त्वं सर्वेषां च दिवौकसाम् ॥\nकोपस्य कारणं ब्रूहि यतस्त्यक्त्वा प्रगच्छसि ॥ ५१ ॥ ॥\n॥ सूत उवाच ॥\nतस्य तद्वचनं श्रुत्वा देवस्य परमेष्ठिनः ॥\nप्रोवाच प्रणयात्कोपं कृत्वा नत्वा च पद्मजम् ॥ ५२ ॥\n॥ अग्निरुवाच ॥\nअहं कोपं समाधाय शक्रस्योपरि पद्मज ॥\nप्रणष्टो जगदुत्सृज्य यस्मात्तत्कारणं शृणु ॥ ५३ ॥\nअनावृष्ट्या महेन्द्रस्य संजातश्चौषधीक्षयः ॥\nततोऽस्म्यहं श्वमांसेन विश्वामित्रेण योजितः ॥ ५४ ॥\nएतस्मात्कारणान्नष्टो न कामान्न च संभ्रमात् ॥\nअभक्ष्यभक्षणाद्भीतः सत्यमेतन्मयोदितम् ॥५५॥\nतच्छ्रुत्वा स चतुर्वक्त्रः शक्रमाह ततः परम् ॥\nयुक्तमेव शिखी प्राह किमर्थं न च वर्षसि ॥ ५६ ॥\n॥ शक्र उवाच ॥\nज्येष्ठं भ्रातरमुल्लंघ्य शंतनुः पृथिवीपतिः ॥\nपितृपैतामहे राज्ये स निविष्टः पितामह ॥ ५७ ॥\nएतस्मात्कारणाद्वृष्टिः संनिरुद्धा मया प्रभो ॥\nतद्ब्रूहि किं करोम्यद्य त्वं प्रमाणं पितामह ॥ ५८ ॥\n॥ पितामह उवाच ॥\nतस्याक्रमस्य संप्राप्तं पापं तेन महीभुजा ॥\nउपभुक्तमवृष्ट्याद्य तस्माद्वृष्टिं कुरु द्रुतम् ॥ ५९ ॥\nमद्वाक्याद्याति नो नाशं यावदेतज्जगत्त्रयम् ॥\nअकालेनापि देवेन्द्र सस्याभावाद्बुभुक्षया ॥ ६.९०.६० ॥\nएतस्मिन्नंतरे शक्र आदिदेश त्वरान्वितः ॥\nपुष्करावर्तकान्मेघान्वृष्ट्यर्थं धरणीतले ॥ ६१ ॥\nतेऽपि शक्रसमादेशात्समस्तधरणीतलम् ॥\nतत्क्षणात्पूरयामासुर्गर्जन्तो विद्युदन्विताः ॥ ६२ ॥\nअथाब्रवीत्पुनर्ब्रह्मा देवैः सार्धं हुताशनम् ॥\nअग्निहोत्रेषु विप्राणां प्रत्यक्षो भव पावक ॥\nसांप्रतं त्वं वरं मत्तः प्रार्थयस्वाभिवांछितम् ॥ ६३ ॥\n॥ अग्निरुवाच ॥\nअयं जलाशयः पुण्यो मन्नाम्ना पृथिवीतले ॥\nख्यातिं यातु चतुर्वक्त्र वह्नितीर्थमिति स्मृतम् ॥६४॥\nअत्र यः प्रातरुत्थाय स्नात्वा श्रद्धा समन्वितः ॥\nअग्निसूक्तं जपित्वा च त्वां प्रपश्यति सादरम् ॥\nतस्य तुष्टिस्त्वया कार्या द्रुतं मद्वाक्यतः प्रभो ॥ ६५ ॥\n॥ श्रीब्रह्मोवाच ॥\nअत्र यः प्रातरुत्थाय स्नात्वा वै वेदविद्द्विजः ॥\nअग्निसूक्तं जपित्वा च वीक्षयिष्यति मां ततः ॥ ६६ ॥\nअग्निष्टोमस्य यज्ञस्य सकलं लप्स्यते फलम् ॥\nअनेकजन्मजं पापं नाशमेष्यति पावक ॥ ६७ ॥\n॥ सूत उवाच ॥\nएवमुक्त्वा स भगवान्विरराम पितामहः ॥\nपावकोऽपि च विप्राणामग्निहोत्रेषु संस्थितः ॥ ६८ ॥\nएवं तत्र समुद्भूतं वह्नितीर्थं महाद्भुतम् ॥\nतत्र स्नातो नरः प्रातः सर्वपापैः प्रमुच्यते ॥ ६९ ॥\n॥ अग्निरुवाच ॥\nममातृप्तस्य लोकेश तावद्द्वादशवत्सरान् ॥\nक्षुत्पीडासंवृते मर्त्ये न प्राप्तं कुत्रचिद्धविः ॥ ६.९०.७० ॥\nभविष्यंति तथा यज्ञा कालेन महता विभो ॥\nसंजातैः पशुभिर्भूयः सस्यादैरपरैर्भुवि ॥ ७१ ॥"
  }
]
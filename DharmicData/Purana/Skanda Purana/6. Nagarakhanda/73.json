[
  {
    "text": "॥ सूत उवाच ॥ ॥\nएवं ते कौरवाः सर्वे पांडोः पुत्राश्च शालिनः ॥\nतस्मात्स्थानात्ततो जग्मुर्यत्र द्वारवती पुरी ॥ १ ॥\nतत्र गत्वा विवाहं तु  चक्रुः संहृष्टमानसाः ॥\nदुर्योधनस्य भूपस्य भानुमत्या समं तदा ॥ २ ॥\nनानावादित्रघोषेण वेदध्वनियुतेन च ॥\nगीतैर्मनोहरैः पाठैर्बन्दिनां च सहस्रशः ॥ ३ ॥\nएवं महोत्सवो जज्ञे तत्र यावद्दिनाष्टकम् ॥\nयादवानां कुरूणां च मिलितानां परस्परम् ॥ ४ ॥\nकृतार्थास्तत्र संजाताः सूतमागध बन्दिनः ॥\nचारणा ब्राह्मणेंद्राश्च तथान्येऽपि च तार्किकाः ॥ ५ ॥\nततस्तु नवमे प्राप्ते दिवसे कुरुपांडवाः ॥\nभीष्माद्याः पुंडरीकाक्षमिदमूचुः ससौहृ दम् ॥ ६ ॥\nन वयं पुंडरीकाक्ष तव रामस्य चाश्रयम् ॥\nकथंचित्त्यक्तुमिच्छामः स्नेहपाशनियंत्रिताः ॥ ७ ॥\nतथापि च प्रगन्तव्यं स्वपुरं प्रति माध व ॥\nबलभद्रसमायुक्तस्तस्मान्नः कुरु मोक्षणम् ॥ ८ ॥\n॥ विष्णुरुवाच ॥ ॥\nन तावद्वत्सरो जातो न मासः पक्ष एव च ॥\nस्थितानामत्र युष्माकं तत्किमौत्सुक्यमागतम् ॥ ९ ॥\nतस्मादत्रैव तिष्ठामः सहिताः कुरुपांडवाः ॥\nयूयं वयं विनोदेन मृगयाक्षोद्भवेन च ॥ ६.७३.१० ॥\nशस्त्रशिक्षाक्रियाभिश्च दमनेन च दन्तिनाम् ॥\nतथाभिवांछितैरन्यैः स्नेहोऽस्ति यदि वो मयि ॥ ११ ॥\n॥ भीष्म उवाच ॥ ॥\nउपपन्नमिदं विष्णो यत्त्वया व्याहृतं वचः ॥\nपरं शृणुष्व मे वाक्यं यदर्थं ह्युत्सुका वयम् ॥ १२ ॥\nआनर्तविषयेऽस्माभिरागच्छद्भिस्तवांतिकम् ॥\nदृष्टमत्यद्भुतं क्षेत्रं हाटकेश्वरजं महत् ॥\nतत्र लिंगानि दृष्टानि भूपतीनां महात्मनाम् ॥ १३ ॥\nसूर्यचन्द्रान्वयोत्थानामन्येषां च महात्मनाम् ॥ १४ ॥\nदेवानां दानवानां च मुनीनां च विशेषतः ॥\nसाकाराणि सुतेजांसि नानाप्रासादभोजि च ॥ १५ ॥\nततश्च कुरुमुख्यानां पांडवानां च माधव ॥\nलिंगसंस्थापनार्थाय तत्र जाता मतिर्दृढा ॥ १६ ॥\nते वयं तत्र गत्वाशु यथाशक्त्या यथेच्छया ॥\nलिंगानि स्थापयिष्यामः स्वानिस्वानि पृथक्पृथक् ॥ १७ ॥\nएतस्मात्कारणात्तूर्णं चलिता वयमच्युत ॥\nन वयं तव संगस्य तृप्यामोऽब्दशतैरपि ॥ १८ ॥\nतस्मादाज्ञापयस्वाद्य कृत्वा चित्तं दृढं विभो ॥\nभूयोऽप्यत्रागमिष्यामस्तव दर्शनलालसाः ॥ १९ ॥\n॥ श्रीभगवानुवाच ॥ ॥\nअहं जानामि तत्क्षेत्रं सुपुण्यं पापनाशनम् ॥\nतापसैः कीर्तितं नित्यं ममान्यैस्तीर्थयात्रिकैः ॥ ६.७३.२० ॥\nतस्मात्तत्र समेष्यामो युष्माभिः सहिता वयम् ॥\nलिंग संस्थापनार्थाय क्षेत्रदर्शनवांछया ॥ २१ ॥\n॥ सूत उवाच ॥ ॥\nतच्छुत्वा कौरवाः सर्वे परं हर्षमुपागताः ॥\nतथा पांडुसुताश्चैव ये चान्ये तत्र पार्थिवाः ॥ २२ ।\nते तु संप्रस्थिताः सर्वे मिलिताः कुरुपांडवाः ॥\nगजवाजिविमर्देन कम्पयन्तो वसुन्धराम् ॥ २३ ॥\nअथ तत्क्षेत्रमासाद्य दूरे कृत्वा निवेशनम् ॥\nकौरवा यादवा मुख्याश्चमत्कारपुरं गताः ॥ २४ ॥\nतत्र सर्वान्समाहूय ब्राह्मणान्विनयान्विताः ॥\nप्रोचुर्दत्त्वा विचित्राणि भूषणाच्छादनानि च ॥ २५ ॥\nवयं सर्वेऽत्र वांछामो लिगसंस्थापनक्रियाम् ॥\nकर्तुं प्रासादमुख्यानां पृथक्त्वेन स्वशक्तितः ॥ २६ ॥\nतस्मात्कृत्वा प्रसादं नो दयां च द्विजसत्तमाः ॥\nआज्ञापयत शीघ्रं हि येन कर्म प्रवर्तते ॥ २७ ॥\nभविष्यथ तथा यूयं होतारः सर्वकर्मसु ॥\nन चान्यो ब्राह्मणो बाह्यो यद्यपि स्याद्बृहस्पतिः ॥ २८ ॥\nयतोऽस्माभिः श्रुता वार्ता कीर्त्यमाना पुरातनी ॥\nविष्णुना तस्य राजर्षेः प्रेतश्राद्धसमुद्भवा ॥ २९ ॥\nयथा तेन कृतं श्राद्धं पितुः प्रेतस्य यत्नतः ॥\nब्राह्मणानां पुरोऽन्येषां यथोक्तानामपि द्विजाः ॥ ६.७३.३० ॥\nयथोक्तविधिना तीर्थे नागानां पंचमीदिने ॥।\nश्रावणे मासि नो मुक्तः पिता तस्य तथापि सः ॥ ३१ ॥\nप्रेतत्वात्सर्पदोषेण संजाता द्विजसत्तमाः ॥\nदेवशर्मपुरो यावत्तत्कृतं श्राद्धमादरात् ॥\nतावत्पिता विनिर्मुक्तः प्रेतत्वाद्दारुणाद्द्विजाः ॥ ३२ ॥\nयदत्र क्रियते किंचित्कर्म धर्म्यं द्विजोत्तमाः ॥\nतद्बाह्यं च भवेद्व्यर्थमेतद्विद्मः स्फुटं वयम् ॥ ॥ ३३ ॥\nप्रार्थयामो विशेषेण तेन दैन्यं समागताः ॥\nप्रसादः क्रियतां तस्मादाज्ञां यच्छत मा चिरम् ॥ ३४ ॥\n॥ सूत उवाच ॥ ॥\nतेषां तद्वचनं श्रुत्वा ब्राह्मणास्ते परस्परम् ॥\nमन्त्रं चक्रुस्तदर्थं हि किं कृतं सुकृतं भवेत् ॥ ३५ ॥\nएके प्रोचुर्न दास्यामः प्रासादार्थं वसुन्धराम् ॥\nएतेषामपि चैकस्य तस्माद्गच्छंतु सत्वरम् ॥ ३६ ॥\nपंचक्रोशप्रमाणेन क्षेत्रमेतद्व्यवस्थितम् ॥\nपूर्वेषामपि देवानां प्रासादैस्तत्समावृतम् ॥ ३७ ॥\nअन्ये प्रोचुर्धनोमत्ता यूयं च सुखमाश्रिताः ॥\nदारिद्यार्तिं न जानीथ ब्रूथ तेन भृशं वचः ॥ ३८ ॥\nतस्माद्वयं प्रदास्याम एतेषां हि वसु न्धराम् ॥\nअर्थसिद्धिर्भवेद्येन भूषा स्थानस्य जायते ॥ ३९ ॥\nतथान्ये मध्यमाः प्रोचुर्यत्र साक्षाज्जनार्दनः ॥\nस्वयं प्रार्थयते भूमिं तत्कस्मान्न प्रदीयते ॥ ६.७३.४० ॥\nतस्माद्यत्र समायाताः कुरुपांडवयादवाः ॥\nप्राधान्येन प्रकुर्वंतु प्रासादांस्तेन चापरे ॥ ४१ ॥\nयाचते यत्र गांगेयः स्वयमेव तथा परः ॥\nधृतराष्ट्रः सपुत्रश्च पांडवाश्च महाबलाः ॥\nलिंगसंस्थापनार्थाय निषेधस्तत्र नार्हति ॥ ४२ ॥\nतेषां तद्वचनं श्रुत्वा प्रतिपन्नं द्विजोत्तमैः ॥\nनिर्धनैः सधनैश्चापि सस्पृहैर्निःस्पृहैरपि ॥ ४३ ॥\nततः समेत्य ते सर्वे ब्राह्मणाः कुरुसत्तमान् ॥\nयादवान्पांडवान्प्रोचुः कृत्वा वै मन्त्रनिश्चयम् ॥ ४४ ॥\n॥ ब्राह्मणा ऊचुः ॥ ॥\nएतत्स्वल्पतरं क्षेत्रं सर्वेषामपि भूभुजाम् ॥\nप्रासादैः सर्वतो व्याप्तं तत्किं ब्रूमोऽधुना वयम् ॥ ४५ ॥\nतद्भवंतः प्रकुर्वंतु प्राधान्येन यदृच्छया ॥\nक्षेत्रेऽत्रैवाभिमुख्येन प्रासादान्सुमनोहरान् ॥\nयथाज्येष्ठं यथाश्रेष्ठं पृथक्त्वेन व्यवस्थिताः ॥ ४६ ॥\nअथ हर्षसमायुक्ता धृतराष्ट्रमुखाः क्रमात् ॥\nप्राधान्येन यथाश्रेष्ठं चक्रुः प्रासादपद्धतिम् ॥ ४७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धृतराष्ट्रादिकृतप्रासादस्थापनोद्यमवर्णनंनाम त्रिसप्ततितमोऽध्यायः ॥ ७३ ॥ ॥॥"
  }
]
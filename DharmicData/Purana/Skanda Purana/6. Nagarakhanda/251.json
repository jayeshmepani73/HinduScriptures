[
  {
    "text": "॥ गालव उवाच ॥ ॥\nइत्युक्त्वाऽऽकाशजावाणी विरराम शुभप्रदा ॥\nतेऽपि देवास्तदाश्चर्यं महद्दृष्ट्वा महाव्रताः ॥ १ ॥\nचतुष्टयं च वृक्षाणां चातुर्मास्ये समागते ॥\nअपूजयंश्च विधिवदैक्यभावेन शूद्रज ॥ २ ॥\nचातुर्मास्येऽथ संपूर्णे देवो हरिहरात्मकः ॥\nप्रसन्नस्तानुवाचाथ भक्त्या प्रत्यक्षरूपधृक् ॥ ३ ॥\nयूयं गच्छत देवेश महा व्रतपरायणाः ॥\nभुंक्त स्वान्स्वांश्चाधिकारान्मया ते दानवा हताः ॥ ४ ॥\nइत्युक्त्वा देवदेवेशावैक्यरूपधरौ यदा ॥\nगणानां देवतानां च बुद्धिं निर्भेदतां तदा ॥ ५ ॥\nनयन्तौ तौ तदा चेशा बभूवतुररिन्दमौ॥\nतेऽपि देवा निराबाधा हृष्टचित्ता ह्यभेदतः ॥ ६ ॥\nप्रययुः स्वांश्चाधिकारान्विमानगण कोटिभिः ॥\n॥ गालव उवाच ॥ ॥\nतथा तत्रापि ते देवाः पार्वत्याः शापमोहिताः ॥ ७ ॥\nस्तुत्वा तां बिल्वपत्रैश्च पूजयित्वा महेश्वरीम् ॥\nप्रसन्नवदनां स्तुत्वा प्रणिपत्य पुनःपुनः ॥ ८ ॥\nसा प्रोवाच ततो देवान्विश्वमाता तु संस्तुता ॥\nमम शापो वृथा नैव भविष्यति सुरोत्तमाः ॥ ९ ॥\nतथापि कृतपापानां करवाणि कृपां च वः ॥\nस्वर्गे दृषन्मया नैव भविष्यथ सुरोत्तमाः ॥ ६.२५१.१० ॥\nमर्त्यलोकं च संप्राप्य प्रतिमासु च सर्वशः ॥\nसर्वे देवाश्च वरदा लोकानां प्रभविष्यथ ॥ ११ ॥\nपाणिग्रहेण विहिता ये कुमाराः कुमारिकाः ॥\nतेषांतेषां प्रजाश्चैव भविष्यथ न संशयः ॥ १२ ॥\nइत्युक्त्वा सा भगवती देवतानां वरप्रदा ॥\nविष्णुं महेश्वरं चैव प्रोवाच कुपिता भृशम् ॥ १३ ॥\nदेवास्तस्या भयान्नष्टा मर्त्येषु प्रतिमां गताः ॥\nभक्तानां मानसं भावं पूरयन्तः सुसंस्थिताः ।। १४ ॥\nयस्माद्विष्णो महेशानस्त्वयाऽपि न निषेधितः ॥\nतस्मात्त्वमपि पाषाणो भविष्यसि न संशयः ॥ १५ ॥\nहरोऽप्यश्ममयं रूपं प्राप्य लोकविगर्हितम् ॥\nलिंगाकारं विप्रशापान्महद्दुःखमवाप्स्यति ॥ १६ ॥\nतच्छ्रुत्वा भगवान्विष्णुः पार्वतीमनुकूलयन् ॥\nउवाच प्रणतो भूत्वा हरभार्यां महेश्वरीम् ॥ १७ ॥\n॥ श्रीविष्णुरुवाच ॥ ॥\nमहाव्रते महादेवि महादेवप्रिया सदा ॥\nत्वं हि सत्त्वरजःस्था च तामसी शक्तिरुत्तमा ॥ १८ ॥\nमात्रात्रयसमोपेता गुणत्रयविभाविनी ॥\nमायादीनां जनित्री त्वं विश्वव्यापकरूपिणी ॥ १९ ॥\nवेदत्रयस्तुता त्वं च साध्यारूपेण रागिणी ॥\nअरूपा सर्वरूपा त्वं जनसन्तानदायिनी ॥ ६.२५१.२० ॥\nफलवेला महाकाली महालक्ष्मीः सरस्वती ॥\nओंकारश्च वषट्कारस्त्वमेव हि सुरेश्वरि ॥ २१ ॥\nभूतधात्रि नमस्तेऽस्तु शिवायै च नमोऽस्तु ते ॥\nरागिण्यै च विरागिण्यै विकराले नमः शुभे ॥ २२ ॥\nएवं स्तुता प्रसन्नाक्षी प्रसन्नेनांतरात्मना ॥\nउवाच परमोदारं मिथ्यारोषयुतं वचः ॥ २३ ॥\nमच्छापो नाऽन्यथा भावी जनार्दन तवाप्ययम् ॥\nतत्राऽपि संस्थितस्त्वं हि योगीश्वरविमुक्तिदः ॥ २४ ॥\nकामप्रदश्च भक्तानां चातुर्मास्ये विशेषतः ॥\nनिम्नगा गंडकीनाम ब्रह्मणो दयिता सुता ॥ २५ ॥\nपाषाणसारसंभूता पुण्यदात्री महाजला ॥\nतस्याः सुविमले नीरे तव वासो भविष्यति ॥ २६ ॥\nचतुर्विंशतिभेदेन पुराणज्ञैर्निरीक्षितः ।\nमुखे जांबूनदं चैव शालग्रामः प्रकीर्तितः ॥ २७ ॥\nवर्त्तुलस्तेजसः पिंडः श्रिया युक्तो भविष्यसि ॥\nसर्वसामर्थ्यसंयुक्तो योगिनामपि मोक्षदः ॥ २८ ॥\nये त्वां शिलागतं विष्णुं पूजयिष्यंति मानवाः ॥\nतेषां सुचिन्तितां सिद्धिं भक्तानां संप्रयच्छसि ॥ २९ ॥\nशिलागतं च देवेशं तुलस्या भक्ति तत्पराः ॥\nपूजयिष्यंति मनुजास्तेषां मुक्तिर्न दूरतः ॥ ६.२५१.३० ॥\nशिलास्थितं च यः पश्येत्त्वां विष्णुं प्रतिमागतम् ॥\nसुचक्रांकितसर्वांगं न स गच्छेद्यमालयम् ॥ ३१ ॥\n॥ गालव उवाच ॥ ॥\nइति ते कथितं सर्वं शालग्रामस्य कारणम् ॥\nयथा स भगवान्विष्णुः पाषाणत्वमुपा गतः ॥ ३२ ॥\nगोविन्दोऽपि महाशापं लब्ध्वा स्वभवनं गतः ॥\nपार्वती च महेशानं कुपिता प्रणमय्य च ॥ ३३ ।\nएवं स एव भगवान्भवभूत भव्यभूतादिकृत्सकलसंस्थितिनाशनांकः ॥\nसोऽपि श्रिया सह भवोऽपि गिरीशपुत्र्या सार्द्धं चतुर्षु च द्रुमेषु निवासमाप ॥ ३४ ॥\nइति श्रीस्कांदे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैज वनोपाख्याने विष्णुशापोनामैकपञ्चाशदुत्तरद्विशततमोऽध्यायः ॥ २५१ ॥"
  }
]
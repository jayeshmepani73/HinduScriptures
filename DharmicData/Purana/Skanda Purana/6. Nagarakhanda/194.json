[
  {
    "text": "॥ सूत उवाच ॥ ॥\nएवं सा तान्वरान्दत्त्वा सर्वेषां शापभागिनाम् ॥\nमौनव्रतपरा भूत्वा निविष्टाऽथ धरातले ॥ १ ॥\nततो देवगणाः सर्वे तापसाश्च महर्षयः ॥\nसाधुसाध्विति तां प्रोच्य ततः प्रोचुरिदं वचः ॥ २ ॥\nएतां देवीप्रसादेन ब्राह्मणानां विशेषतः ॥\nपूजयिष्यंति मर्त्येऽत्र सर्वे लोकाः समाहिताः ॥ ३ ॥\nब्रह्माणं पूजयित्वा तु पश्चादेनां सुरेश्वरीम् ॥\nपूजयिष्यंति ये मर्त्यास्ते तु यांति परां गतिम् ॥ ४ ॥\nया कन्या पतिसंयोगं संप्राप्यात्र समाहिता ॥\nततः पादप्रणामं च गायत्र्याश्च करिष्यति ॥\nपतिं प्रजापतिं प्राप्य सा भविष्यत्यसंशयम् ॥ ५ ॥\nसर्वकामसुखोपेता धनधान्यसमन्विता ॥\nया नारी दुर्भगा वंध्या भविष्यति च शोभना ॥ ६ ॥\n॥ ऋषय ऊचुः ॥ ॥\nयदेतद्भवता प्रोक्तं गते पंचोत्तरे शते ॥\nपद्मजानां हरः प्रादादेतत्कथमनुत्त मम् ॥ ७ ॥\nब्राह्मणेभ्यः स संतुष्टः किंवाऽन्योऽस्ति महेश्वरः ॥\nएतं नः संशयं भूयो यथावद्वक्तुमर्हसि ॥ ८ ॥\nआयुष्यं शंकरस्यापि यत्प्रमाणं तथा हरेः ॥\nब्रह्मणोऽपि समाचक्ष्व परं कौतूहलं हि नः ॥ ९ ॥\n॥ सूत उवाच ॥ ॥\nअहं वः कीर्तयिष्यामि विस्तरेण द्विजोत्तमाः ॥\nत्रयाणामपि चायुष्यं यत्प्रमाणं व्यवस्थितम् ॥ ६.१९४.१० ॥\nनिमेषस्य चतुर्भागस्त्रुटिः स्यात्तद्द्वयं लवः ॥\nलवद्वयं कला प्रोक्ता काष्ठा तु दशपंचभिः ॥ ११ ॥\nत्रिंशत्काष्ठां कलामाहुः क्षणस्त्रिंशत्कलो मतः ॥\nमुहूर्तमानं मौहूर्ता वदंति द्वादशक्षणम् ॥ १२ ॥\nत्रिंशन्मुहूर्तमुद्दिष्टमहोरात्रं मनीषिभिः ॥\nमासस्त्रिंशदहोरात्रैर्द्वौ मासावृतुसंज्ञितः ॥ १३ ॥\nऋतुत्रयं चायनं च अयने द्वे तु वत्सरम् ॥\nदैविकं च भवेत्तच्च ह्यहोरात्रं द्विजोत्तमाः ॥ १४ ॥\nउत्तरं चायनं तत्र दिनं रात्रिस्तथाऽपरम्॥\nलक्षैः सप्तदशाख्यैस्तु मनुष्याणां च वत्सरैः ॥ १५ ॥\nअष्टाविंशतिभिश्चैव सहस्रैस्तु तथा परैः ॥\nआद्यं कृतयुगं चैव तद्भ विष्यति सद्द्विजाः ॥ १६ ॥\nततो द्वादशभिर्लक्षैः षोडशानां सहस्रकैः ॥\nत्रेतायुगं समादिष्टं द्वितीयं द्विजसत्तमाः ॥ १७ ॥\nद्वापरं चाष्टभिर्लक्षैस्तृ तीयं परिकीर्तितम् ॥\nचतुःषष्टिसहस्रैस्तु यथावत्परिसंख्यया ॥ १८ ॥\nचतुर्लक्षं समादिष्टं युगं कलिसमुद्भवम् ॥\nद्वात्रिंशता सहस्रैस्तु चतुर्थं तद्विदुर्बुधाः ॥ १९॥\nचतुर्युगसहस्रेण दिनं पैतामहं भवेत् ॥\nतेषां त्रिंशद्दिनैर्मासो मासैर्द्वादशभिर्वत्सरो भवेत् ॥६.१९४.२॥।\nब्रह्मा तेषां शतं यावत्स जीवति पितामहः ॥\nसांप्रतं चाष्टवर्षीयः षण्मासश्चैव संस्थितः ॥२१॥\nप्रतिपद्दिवसस्यास्य प्रथमस्य तथा गतम् ॥\nयामद्वयं शुक्रवारे वर्तमाने महात्मनः ॥ ॥२२॥\nब्रह्मणो वर्षमात्रेण दिनं वैष्णवमुच्यते ॥२३॥\nसोपि वर्षशतंयावदात्ममानेन जीवति ॥\nपंचपचाशदादिष्टास्तस्य जातस्य वत्सराः ॥ २४ ॥\nतिथयः पंच यामार्द्धं सोमवारेण संगतम् ॥\nवैष्णवेन तु वर्षेण दिनं माहेश्वरं भवेत् ॥ २५ ॥\nशिवो वर्षशतं यावत्तेन रूपेण च स्थितः ॥\nयावदुच्छ्वसितं वक्त्रं सदाशिवसमुद्भवम् ॥ २६ ॥\nपश्चाच्छक्तिं समभ्येति यावन्निश्वसितं भवेत् ॥\nनिश्वासोच्छ्वसितानां च सर्वेषामेव देहिनाम् ॥ २७ ॥\nब्रह्मविष्णुशिवानां च गन्धर्वोरगरक्षसाम् ॥\nएकविंशत्सहस्राणि शतैः षड्भिः शतानि च ॥ २८ ॥\nअहोरात्रेण चोक्तानि प्रमाणे द्विज सत्तमाः ॥\nषड्भिरुच्छ्वासनिश्वासैः पलमेकं प्रवर्तते ॥ २९ ॥\nनाडी षष्टिपला प्रोक्ता तासां षष्ट्या दिनं निशा ॥\nनिश्वासोच्छ्वसितानां च परिसंख्या न विद्यते ॥\nसदाशिवसमुत्थानामेतस्मात्सोऽक्षयः स्मृतः ॥ ६.१९४.३० ॥\nअन्येऽपि ये प्रगच्छंति ब्रह्मज्ञानसमन्विताः ॥\nअक्षयास्तेऽपि जायंते सत्यमेतन्मयोदितम् ॥ ३१ ॥\n॥ ऋषय ऊचुः ॥ ॥\nयद्येवं सूतपुत्रात्र ब्रह्मविष्णुमहेश्वराः ॥\nआत्मवर्षशते पूर्णे यांति नाशमसंशयम् ॥ ॥ ३२ ॥\nतत्कथं मानुषाणां च मर्त्यलोकेल्पजीविनाम् ॥\nकथयंति च ये मुक्तिं विद्वांसश्चैव सूतज ॥ ३३ ॥\nनूनं तेषां मृषा वादो मोक्षमार्गसमु द्भवः ॥ ३४ ॥\n॥ सूत उवाच ॥ ॥\nअनादिनिधनः कालः संख्यया परिवर्जितः ॥\nअसंख्याता गता मोक्षं ब्रह्मविष्णुमहेश्वराः ॥ ३५ ॥\nनिजे वर्षशते पूर्णे वालुकारेणवो यथा ॥\nनिजमानेन या श्रद्धा ब्रह्मज्ञानसमुद्भवा ॥\nतेषां चेन्मानुषाणां च तन्मुक्तिः स्यादसंशयम् ॥ ३६॥\nयथैते दंशमशका मानुषाणां च कीटकाः ॥\nजायंते च म्रियंते च गण्यंते नैव कुत्रचित् ॥\nइन्द्रादीनां तथा मर्त्याः संभाव्या जगतीतले ॥ ३७ ॥\nदेवानां च यथा मर्त्याः कीटस्थाने च संस्थिताः ॥\nतथा देवा अपि ज्ञेया ब्रह्मणोऽव्यक्तजन्मनः ॥ ३८ ॥\nब्रह्मणस्तु यथा देवाः कीटस्थाने व्यवस्थिताः ॥\nतथा ब्रह्मापि विष्णोश्च कीटस्थाने व्यवस्थितः ॥ ३९ ॥\nपितामहो यथा विष्णोः कीटस्थाने व्यवस्थितः ॥\nतथा स शिवशक्तिभ्यां परिज्ञेयो द्विजोत्तमाः ॥ ६.१९४.४० ॥\nयथा विष्णुः कृमिर्ज्ञेयस्ताभ्यामेव द्विजोत्तमाः ॥\nसदाशिवस्य विज्ञेयौ तथा तौ कृमिरूपकौ ॥ ४१ ॥\nएवं च विविधैर्यज्ञैः श्रद्धा पूतेन चेतसा ॥\nब्रह्मज्ञानात्परं यांति सदाशिवसमुद्भवम् ॥ ४२ ॥\nअग्निष्टोमादिभिर्यज्ञैः कृतैः संपूर्णदक्षिणैः ।।\nतदर्थं ते दिवं यांति भुक्त्वा भोगान्पृथग्विधान् ॥ ४३ ॥\nक्षये च पुनरायांति सुकृतस्य महीतले ॥\nब्रह्मज्ञानात्परं प्राप्य पुनर्जन्म न विद्यते ॥ ४४ ॥\nतस्मात्सर्वप्रयत्नेन तत्राभ्यासं समा चरेत् ॥\nजन्मभिर्बहुभिः पश्चाच्छनैर्मुक्तिमवाप्नुयात् ॥ ४५ ॥\nएकजन्मनि संप्राप्तो लेशो ज्ञानस्य तस्य च ॥\nद्वितीये द्विगुणस्तस्य तृतीये त्रिगु णो भवेत् ॥ ४६ ॥\nएकोत्तरो भवेदेवं सदा जन्मनिजन्मनि ॥ ४७ ॥\n॥ ऋषय ऊचुः ॥ ॥\nब्रह्मज्ञानस्य संप्राप्तिर्मर्त्यानां जायते कथम् ॥\nएतन्नः सर्वमाचक्ष्व यदि त्वं वेत्सि सूतज ॥ ४८ ॥\n।। सूत उवाच ॥ ॥\nका शक्तिर्मम वक्तव्ये ज्ञाने मर्त्यसमुद्भवे ॥\nस्वयमेव न यो वेत्ति स परस्य वदेत्कथम् ॥ ४९ ॥\nउपदेशः परं यो मे पित्रा दत्तो द्विजोत्तमाः ॥\nतमहं वः प्रवक्ष्यामि ब्रह्मज्ञानसमुद्भवम् ॥ ६.१९४.५० ॥\nहाटकेश्वरजे क्षेत्रे ह्यस्ति तीर्थद्वयं शुभम् ॥\nकुमारिकाभ्यां विहितं ब्रह्मज्ञानप्रदं नृणाम् ॥ ५१ ॥\nब्राह्मण्या चैव शूद्र्या च कुमारीभ्यां विनिर्मितम् ॥\nअष्टम्यां च चतुर्दश्यां यस्ताभ्यां स्नानमाचरेत् ॥ ५२ ॥\nपश्चात्पूजयते भक्त्त्या प्रसिद्धे सिद्धिपादुके ॥\nसुगुप्ते गर्तमध्यस्थे कुमार्या परिपूजिते ॥ ५३ ॥\nतस्य संवत्सरस्यान्ते ब्रह्मज्ञानं प्रजायते ॥\nशक्त्या विनिहिते ते च स्वदर्शनविवृद्धये ॥ ५४ ॥\nलोकानां मुक्तिकामानां ब्रह्मज्ञानसुखावहे ॥\nमम तातो गतस्तत्र ततश्च ज्ञानवान्स्थितः ॥ ५५ ॥\nतस्यादेशादहं तत्र गतः संवत्सरं स्थितः ॥\nपादुके पूजयामास ततो ज्ञानं च संस्थितम् ॥ ५६ ॥\nयत्किञ्चिद्वा श्रुतं लोके पुराणाग्र्यं व्यवस्थितम् ॥\nवर्तमानं भविष्यच्च तदहं वेद्मि भो द्विजाः ॥ ५७ ॥\nतत्प्रसादादसंदिग्धं प्रमाणं चात्र संस्थितम् ॥\nमुक्त्वैकं वेदपठनं सूतत्वं च यतो मयि ॥ ५८ ॥\nतस्यापि वेद्मि सर्वार्थं भर्तृयज्ञो यथा मुनिः ॥\nअस्मादत्रैव गच्छध्वं यदि मुक्तेः प्रयोजनम् ॥ ॥ ५९ ॥\nकिमेतैः स्वर्गदैः सत्रैः पुनरावृत्तिकारकैः ॥\nआराधयध्वं ते गत्वा पादुके सिद्धिदे नृणाम् ॥\nयेन संवत्सरस्यान्ते ब्रह्मज्ञानं प्रजायते ॥ ॥ ६.१९४.६० ॥\n॥ ऋषय ऊचुः ॥ ॥\nसाधुसाधु महाभाग ह्युपदेशः कृतो महान् ॥\nतेन संतारिताः सर्वे वयं संसारसागरात् ॥ ६१ ॥\nयास्यामोऽपि वयं तत्र सत्रे द्वादशवार्षिके ॥\nसमाप्तेऽस्मिन्न संदेहः सर्वे च कृतनिश्चयाः ॥ ६२ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ब्रह्मज्ञानप्राप्त्यर्थं कुमारिकातीर्थद्वयगर्तक्षेत्रस्थपादुकामाहात्म्यवर्णनंनाम चतुर्णवत्युत्तरशततमोऽध्यायः ॥ ॥ १९४ ॥"
  }
]
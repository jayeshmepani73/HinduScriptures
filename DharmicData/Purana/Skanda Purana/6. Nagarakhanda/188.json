[
  {
    "text": "॥ सूत उवाच ॥ ॥\nततस्तु पंचमे चाह्नि संजाते ते द्विजोत्तमाः ॥\nश्वेतधौतांबराः सर्वे सुस्नाताः शुचयः स्थिताः ॥ ॥ १ ॥\nचक्रुः सर्वाणि कर्माणि पुलस्त्येन प्रबोधिताः ॥\nसदोमध्ये गताश्चैव ऋत्विग्वरणपूर्वकाः ॥ २ ॥\nअध्वर्युणा समादिष्टान्प्रैषान्प्रोचुर्यथा क्रमम् ॥\nहोमार्थं दीप्तवह्नौ च ऋत्विग्भिः सुसमाहितैः ॥ ३ ॥\nएतस्मिन्नेव काले तु ह्युद्गात्रा कर्म योजितम् ॥\nशंकुभिः क्रियते यच्च साम गीतिप्रसूचितम्॥ ४ ॥\nसप्तावर्तं द्विजश्रेष्ठाः सदोमध्यगतेन च ॥\nयत्राऽऽगच्छंति ते सर्वे देवा यज्ञांशलालसाः ॥ ५ ॥\nसोमपानकृते चैव विशेषेण मुदान्विताः ॥\nप्रारब्धे सोमभक्ष्येऽथ गीते चोद्गातृनिर्मिते ॥ ६ ॥\nआगता कन्यका चैका सामगीतिसमुत्सुका ॥\nशंकुकर्णनजं चित्रं वांछमाना विचक्षणा ॥ ७ ॥\nछन्दोगस्य सुता श्रेष्ठा देवशर्माभिधस्य च ॥\nऔदुम्बरीति नाम्ना सा सामश्रवणलालसा ॥ ८ ॥\nउद्गातारं च सदसि वचनं व्याजहार सा ॥\nयथायथा प्रवर्तंते शंकवः सामसूचिताः ॥ ९ ॥\nदक्षिणाग्नौ द्रुतं गत्वा कुरु होमं यथोदितम् ॥\nयेन त्वं मुच्यसे पापान्न चेद्व्यर्थो भविष्यति ॥ ६.१८८.१० ॥\nतस्यास्तद्वचनं श्रुत्वा साभिप्रायं द्विजोत्तमाः ॥\nततः स चिन्तयामास यावत्तद्व्याहृतं वचः ॥ ११ ॥\nततः पप्रच्छ तां कन्या मुद्गाता विस्मयान्वितः ॥\nकुतस्त्वमसि चाऽऽयाता सुता कस्य वदस्व मे ॥ १२ ॥\n॥ औदुम्बर्युवाच ॥ ॥\nपर्वतस्य सुता चास्मि विख्याता देवशर्मणः ॥\nजातिस्मरा महाभाग प्राप्ता गन्धर्वलोकतः ॥ १३ ॥\n॥ उद्गातोवाच ॥ ॥\nगन्धर्वस्य सुता कस्य केन शप्तासि पुत्रिके ॥\nकदा ते भविता मोक्षो मानुषत्वस्य कीर्त्तय ॥ १४ ॥\n॥ औदुम्बर्युवाच ॥ ॥\nनारदः पर्वतश्चैव गन्धर्वौ विदितौ जनैः ॥\nपर्वतस्य सुता चास्मि शप्ताहं नारदेन हि ॥ १५ ॥\nविपंचीं वादयन्स्वैरं दृष्टः स मुनिसत्तमः ॥\nअजानंत्या च तानानां विशेषं मूर्च्छनोद्भवम् ॥\nमया स हसितोऽतीव तानभंगतया गतः ।। १६ ॥\nततः स कुपितो मह्यं ददौ शापं द्विजोत्तमः ॥\nमिथ्यापहसितो यस्मादहं शापमतोऽर्हसि ॥ १७ ॥\nमानुषाणामयं धर्मस्तस्मात्त्वं मानुषी भव ॥\nमया प्रसादितः सोऽथ पित्रा सार्धं मुनीश्वरः ॥ १८ ॥\nशापांतं कुरु मे नाथ बालिशाया विशेषतः ॥\nमानुषत्वं च मे भूयात्सुस्थाने सुकुले विभो ॥ १९ ॥\nसुस्थाने चांतकालश्च ब्राह्मणस्य निवेशने ॥\nततोऽहं तेन संप्रोक्ता चमत्कारपुरें शुभे । ६.१८८.२० ॥\nदेवशर्मा तु विप्रेंद्रः कुलीनः सर्वशास्त्रवित् ॥\nतस्य तु ब्राह्मणी नाम्ना सत्यभामेति विश्रुता ॥ २१ ॥\nतस्या गर्भं समासाद्य मानुषत्वं समाचर ॥\nयदा पैतामहो यज्ञस्तस्मिन्क्षेत्रे भविष्यति ॥ २२ ॥\nउद्गातुः समये तस्य शंकोश्चैव विपर्यये ॥\nतदा तु स त्वया वाच्यो ह्यस्थाने शंकुराहितः ॥\nसर्वदेवसभा मध्ये तदा मोक्षो भविष्यति ॥ २३ ॥\nइमां मे दैविकीं कांतां तनुं पश्य द्विजोत्तम ॥\nविमानं पश्य चायातं पित्रा संप्रेषितं मम ॥ २४ ॥ ॥\n॥ उद्गातोवाच ॥ ॥\nतुष्टोऽहं ते विशालाक्षि यज्ञस्याऽविघ्नकारके ॥\nन वृथा दर्शनं मे स्याद्विशेषाद्देवसंभवे ॥\nवरं वरय मत्तस्त्वं तस्मादौदुम्बरीप्सितम् ॥ २५ ॥\nऔदुम्बर्युवाच ॥ ॥\nयदि मे यच्छसि वरं सन्तुष्टो ब्राह्मणोत्तम ॥\nसर्वेषामेव देवानां पुरतश्च ददस्व तम् ॥ २६ ॥\nअद्यप्रभृति यः कश्चिद्यज्ञं भूमौ समाचरेत् ॥\nतस्मिन्सदसि मध्यस्था मूर्तिः कार्या यथा मम ॥ ॥ २७ ॥\nततो मत्पुरतश्चैव कार्यं शकुप्रचारणम् ॥\nस्वर्गस्थाया भवेत्तुष्टिर्मम तेन कृतेन च ॥ २८ ॥\n॥ सूत उवाच ॥ ॥\nतस्यास्तद्वचनं श्रुत्वा उद्गाता तामथाब्रवीत् ॥\nअद्यप्रभृति यः कश्चिद्यज्ञमत्र करिष्यति ॥ २९ ॥\nसदोमध्ये तु तां स्थाप्य पूजयित्वा विलेपनैः ॥\nवस्त्रैराभरणैश्चैव गन्धपुष्पानुलेपनैः ॥ ६.१८८.३० ॥\nततः शंकुप्रचारं तु करिष्यति तदग्रतः ॥\nएतद्वाक्यं मया प्रोक्तं सर्वदेवसमा गमे ॥ ३१ ॥\nनान्यथा भावि भद्रं ते त्वं संतोषं परं व्रज ॥\nत्वया विरहितं भद्रे सदःकर्म करिष्यति ॥ ३२ ॥\nवृथा भावि च तत्सर्वं यथा भस्महुतं तथा ॥\nया नारी सदसो मध्ये फलैस्त्वां पूजयिष्यति ॥ ३३ ॥\nफलेफले कोटिगुणं तस्याः श्रेयो भविष्यति ॥\nसफलाश्च दिशः सर्वा भविष्यंति न संशयः ॥ ३४ ॥\nवस्त्रमाभरणं या च पुष्पधूपादिकं तथा ॥\nतुभ्यं दास्यति तत्सर्वं तस्याः कोटिगुणं फलम् ॥ ३५ ॥\nपरं तावत्प्रतीक्षस्व मा विमानं समारुह ॥\nदेवि केनापि कार्येण तव पूजां समाचरे ॥ ३६ ॥\n॥ देवा ऊचुः ॥ ॥\nयुक्तं त्वया द्विजश्रेष्ठ वचनं समुदाहृतम् ॥\nअस्माकमपि वाक्येन सत्यमेतद्भविष्यति ॥ ३७ ॥\n॥ सूत उवाच ॥ ॥\nउद्गात्रा सैतमुक्ता च तिष्ठतिष्ठेत्यथोदिता ॥\nदेवी वरविमानेन गृहीता सांऽबरे स्थिता ॥ ३८ ॥\nएतस्मिन्नेव काले तु देवशर्मसुताऽभवत् ॥\nदेवी नगरमध्यस्थां सर्वा नार्यो द्विजोत्तमाः ॥ ३९ ॥\nकुतूहलात्समायातास्तस्या दर्शनलालसाः ॥\nकाचित्फलानि चादाय काचिद्वस्त्राणि भक्तितः ॥\nयथार्हं पूजिता ताभिः सर्वाभिश्च द्विजोत्तमाः ॥ ६.१८८.४० ॥\nश्रुत्वा स्वदुहितुः सोऽपि देवशर्मा समाययौ ॥\nसपत्नीकः प्रहृष्टात्मा विस्मयोत्फुल्ललोचनः ॥ ४१ ॥\nसोऽपि यावत्प्रणामं च तस्याश्चक्रे द्विजो त्तमाः ॥\nसपत्नीकस्तदा प्रोक्त्वा निषिद्धस्तु तथा तया ॥ ४२ ॥\nताततात नमस्कारं मा मे कुरु सहांबया ॥\nप्राप्ता स्वर्गगतिर्नाम मम नाशं प्रया स्यति ॥ ४३ ॥\nतिष्ठात्रैव सपत्नीको यावदद्य दिनं विभो ॥\nत्वामादाय सपत्नीकं यास्यामि त्रिदिवालयम् ॥\nअनेनैव शरीरेण याचयित्वा सुरो त्तमान् ॥ ४४ ॥\nततस्तौ हर्षितौ तत्र पितरौ हि व्यवस्थितौ ॥\nप्रेक्षमाणौ सुतायास्तां पूजां जनविनिर्मिताम् ॥\nमन्यमानौ तदात्मानमधिकं सर्व देहिनाम् ॥ ४५ ॥\nतस्य ये स्वजनाः केचित्सर्वे तेऽपि द्विजोत्तमाः ॥\nशंसमाना सुतां तां तु तत्समीपं व्यवस्थिताः ॥ ४६ ॥\nएतस्मिन्नंतरे प्राप्तो भृगुर्यत्र पितामहः ॥\nनिष्क्रम्य सदसस्तस्मात्कृताञ्जलिरुवाच तम् ॥ ४७ ॥\nउद्गात्रा देव चात्मीयो मार्गः श्रुतिविवर्जितः ॥\nविहितः कन्यकां धृत्वा सदोमध्ये सुरेश्वर ॥ ४८ ॥\nदेवत्वं जल्पितं तस्या नागर्याः सुरसंनिधौ ॥\nसोमपानं तथा कुर्मो वयं तत्र तया सह ॥ ४९ ॥\nततो विधिस्तमानीय पप्रच्छ द्विजसत्तमाः॥\nकाऽसौ कन्या किमर्थं च सदोमध्ये धृता त्वया॥६.१८८.५॥।\nसोऽब्रवीच्छापभ्रष्टेयं गन्धर्वी ब्राह्मणालये ॥\nअवतीर्णा विधेर्यज्ञे मुक्ति रस्याः प्रकीर्तिता ॥५१॥\nनारदेन पुरा देव कोपेन च तथा मुदा ॥\nतस्या देव वरो दत्तो मया तुष्टेन सांप्रतम् ॥ ५२ ॥\nशंकुप्रचारं नो बाह्यं तव संपत्स्यते क्वचित् ॥\nदेवैः सर्वैः समानीता प्रतिष्ठां प्रपितामह ॥ ५३ ॥\nएतस्मिन्नंतरे प्राप्ताः कैलासाच्च द्विजोत्तमाः ॥\nश्रुत्वा चौदुंबरीजातं माहात्म्यं धरणीतले ॥ ५४ ॥\nयज्ञे पैतामहे चैव हाटकेश्वरसंभवे ॥\nक्षेत्रे पुण्यतमे तत्र पूजार्थं द्विजसत्तमाः ॥५५॥\nहृष्टा मातृगणा ये च अष्टषष्टिप्रमाणतः ॥\nपूज्यंते ये च गन्धर्वैः सिद्धैः साध्यैर्मरुद्गणैः ॥ ५६ ॥\nपृथक्पृथग्विधै रूपैर्लोकविस्मयकारकैः ॥\nनृत्यंत्यश्च हसंत्यश्च गायंत्यश्च तथापराः ॥ ॥ ५७ ॥\nतासां कोलाहलं श्रुत्वा ब्रह्मविष्णुपुरःसराः ॥\nविस्मयं परमं प्राप्ताः सर्वे देवाः सवासवाः ॥ ५८ ॥\nकिमेतदिति जल्पंतः प्रोत्थिता यज्ञमंडपात् ॥\nएतस्मिन्नंतरे प्राप्ताः सर्वास्ता यत्र पद्मजः ॥ ५९ ॥\nप्रणम्य शिरसा हृष्टास्ततः प्रोचुस्तु सादरम् ॥\nवयमेवं समायाताः श्रुत्वा ते यज्ञमुत्तमम् ॥ ६.१८८.६० ॥\nआमंत्रिताश्च देवेश वायुना जगदायुना ॥\nयज्ञभागा न चास्माकं विद्यंते यज्ञकर्मणि ॥ ६१ ॥\nएतान्येव दिनानीह नायातास्तेन पद्मज ॥\nऔदुंबरीं वयं श्रुत्वा ह्यपूर्वां तेन संगताः ॥ ६२ ॥\nसा दृष्ट्वा पूजिताऽस्माभिः प्रणिपातपुरःसरम्॥।\nपर्वतस्य सुता यस्माद्गन्धर्वस्य महात्मनः ॥ ६३ ॥\nसर्वकामप्रदा स्त्रीणां सर्वदेवैः प्रतिष्ठिता ॥\nस्थानं दर्शय चास्माकं त्वं देव प्रपितामह ॥ ६४ ॥\nअष्टषष्टिप्रमाणश्च गणोऽस्माकं व्यवस्थितः ॥\nतच्छ्रुत्वा पद्मजो ज्ञात्वा संकीर्णं यतमंडपम् ॥\nव्याप्तं देवगणैः सर्वैस्त्रयस्त्रिंशत्प्रमाणकैः ॥ ६५ ॥\nततो मध्यगमाहूय स तदा नगरोद्भवम् ॥\nश्रुताध्ययनसंपन्नं वृहस्पतिमिवापरम् ॥\nअब्रवीच्छ्लक्ष्णया वाचा त्यक्ता मौनं पितामहः ॥ ६६ ॥\nत्वं गत्वा मम वाक्येन विप्रान्नागरसंभवान् ॥\nप्रब्रूहि गोत्रमुख्यांश्च ह्यष्टषष्टिप्रमाणतः ॥ ६७ ॥\nएते मातृगणाः प्राप्ता अष्टषष्टिप्रमाणकाः ॥\nएकैक गोत्रमुख्याश्च एकैकस्य प्रमाणतः ॥ ६८ ॥\nस्वेस्वे भूमिविभागे च स्थानं यच्छतु सांप्रतम् ॥\nएतत्साहाय्यकं कार्यं भवद्भिर्मम नागराः ॥\nप्रसादं प्रचुरं कृत्वा येन तुष्टिं प्रयांति च ॥ ६९ ॥\nततः स सत्वरं गत्वा तान्समाहूय नागरान्॥\nप्रोवाच विनयोपेतः प्रणिपत्य ततः परम् ॥ ६.१८८.७० ॥\nतच्छ्रुत्वा नागराः सर्वे संतोषं परमं गताः॥\nएकैकस्य गणस्यैव ददुः स्थानं निजं तदा॥७१॥\nततस्ताः मातरः सर्वाः प्रणिपत्य पितामहम्॥\nतदनन्तरमेवाथ गायत्रीं भक्तिपूर्वकम्॥७२॥\nविप्रसंसूचिते स्थाने सर्वाश्चैव व्यवस्थिताः॥\nपूजितास्तर्पिताश्चैव बलिभिर्विविधैरपि॥७३॥\nततो गायन्ति ता हृष्टा नृत्यंति च हसंति च॥\nतर्पिता ब्राह्मणेन्द्रैश्च प्रोचुश्च तदनन्तरम्॥७४॥\nन यास्यामो परं स्थानं स्थास्यामोत्रैव सर्वदा॥\nईदृशा यत्र विप्रेन्द्राः सर्वे भक्तिसमन्विताः॥७५॥\nईदृशं च महाक्षेत्रं हाटकेश्वरसंभवम्॥\nएतस्मिन्नेव काले तु सावित्री तत्र संस्थिता॥७६॥\nप्रणिपत्य द्विजैः सर्वैर्गच्छमाना निवारिता॥\nमा देवयजनं गच्छ सावित्रि पतिवल्लभे॥७७॥\nब्रह्मणा परिणीतास्ति गायत्रीति वरांगना॥७८॥\nतच्छ्रुत्वा वचनं तेषां सावित्री भ्रांतलोचना॥\nदुःखशोकसमोपेता बाष्पव्याकुललोचना॥७९॥\nदृष्ट्वा ता नृत्यमानाश्च गायमानास्तथैव च॥\nउत्कूर्दतीर्धरापृष्ठे संतोषं परमं गताः॥६.१८८.८०॥\nशशापाथ च सावित्री बाष्पगद्गदया गिरा।\nसपत्न्या मम यत्पूजां कृत्वा वै सुसमागताः॥८१॥\nन प्रणामः कृतोऽस्माकं मम दुःखेन दुःखिताः ॥\nतस्मान्नैवापरं स्थानं गमिष्यथ कथंचन ॥ ८२ ॥\nनागराणां च नो पूजा कदाचित्प्रभविष्यति ॥\nन प्रासादोऽथ युष्माकं कदाचित्संभविष्यति ॥ ८३ ॥\nशीतकाले तु शीतेन ह्युष्णकाले च रश्मिभिः ॥\nवर्षाकाले तु तोयेन क्लेशं यास्य थ भूरिशः ॥८४॥\nएवमुक्त्वा ततो देवी सा तत्रैव व्यवस्थिता ॥\nनागराणां वरस्त्रीभिः सर्वाभिः परिवारिता ॥ ८५ ॥\nसंबोध्यमाना सततं सुस्त्रीणां चेष्टितेन च ॥\nएतस्मिन्नेव काले तु भगवांस्तीक्ष्णदीधितिः ॥ ८६ ॥\nअस्तं गतो महाञ्छब्दः प्रस्थितो यज्ञमंडपे ॥\nयाज्ञिकानां तु विप्राणां सुमहाञ्छास्त्रसंभवः ॥ ८७ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मातृगणगमनसावित्रीदत्त मातृगणशापवर्णनंनामाष्टाशीत्युत्तरशततमोऽध्यायः ॥१८८॥"
  }
]
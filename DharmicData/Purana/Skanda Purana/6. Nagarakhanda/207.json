[
  {
    "text": "॥ विश्वामित्र उवाच ॥ ॥\nएतत्ते सर्वमाख्यातं यत्पृष्टोऽस्मि नराधिप ॥\nबालमंडनमाहात्म्यं सर्वपातकनाशनम् ॥ १ ॥\nयत्रैकस्मिन्नपि स्नाने कृते पार्थिवसत्तम ॥\nसर्वेषां लभ्यते पुण्यं तीर्थानां स्नानसंभवम् ॥\nमाघमासे त्रयोदश्यां शुक्लपक्ष उपस्थिते ॥ २ ॥\n॥ आनर्त उवाच ॥ ॥\nकस्माच्छक्रस्य संस्थानं पंचरात्रं धरातले ॥\nनाधिकं जायते तेषां यथान्येषां दिवौकसाम् ॥ ३ ॥\nवर्षांते कानि चाहानि येषु शक्रो धरातले ॥\nसमागच्छति को मास एतत्सर्वं ब्रवीहि मे ॥ ४ ॥\n॥ विश्वामित्र उवाच ॥ ॥\nश्रूयतामभिधास्यामि कथा मेनां धराधिप ॥\nपंचरात्रात्परं शक्रो यथा न स्याद्धरातले ॥ ५ ॥\nआसीत्पूर्वं बृहत्कल्पे जयत्सेनः सुरेश्वरः ॥\nत्रैलोक्यस्य समस्तस्य स्वामी दानवदर्पहा ॥ ६ ॥\nत्रैलोक्ये सकले पूजां भजमानः सदैव हि ॥\nकस्यचित्त्वथ कालस्य गौतमस्य मुनेः प्रिया ॥ ७ ॥\nअहिल्यानाम भार्याऽभूद्रूपे णाप्रतिमा भुवि ॥\nतां दृष्ट्वा चकमे शक्रः कामदेववशं गतः ॥८॥\nनित्यमेव समागत्य स्वर्गलोकात्स कामभाक् ॥\nगौतमे निर्गते राजन्समिदिध्मार्थमेव हि ॥\nदर्भार्थं फलमूलार्थं स्वयमेव महात्मभिः ॥ ९ ॥\nअथ तस्य समाचख्यौ नारदो मुनिसत्तमः ॥\nशक्रस्य चेष्टितं सर्वं तथाहिल्यासमुद्भवम् ॥ ॥६.२०७.१॥।\nतच्छ्रुत्वा सहसा तूर्णं गौतमो गृहमभ्यगात् ॥\nयावत्पश्यति देवेशं सह पत्न्या समागतम् ॥११॥\nशक्रोऽपि गौतमं दृष्ट्वा पलायनपरायणः ॥\nनिर्जगामाश्रमात्तस्माद्विवस्त्रोऽपि भयाकुलः ॥१२॥\nअहिल्यापि भयत्रस्ता दृष्ट्वा भर्तारमागतम्॥\nअधोमुखी स्थिता राजंस्तदा व्याकुलितेंद्रिया॥१३॥\nगौतमोऽपि च तद्दृष्ट्वा सम्यग्भार्याविचेष्टितम् ॥\nददौ शापं महाराज कोपसंरक्तलोचनः ॥ १४ ॥\nयस्माच्छक्र पापकर्म कृतमीदृग्विगर्हितम् ॥\nभार्या मे दूषिता साध्वी तस्मादवृषणो भव ॥१५॥\nसहस्रं च भगानां ते वक्त्रे भवतु मा चिरम् ॥\nयेन त्वं विप्लवं यासि त्रैलोक्ये सचराचरे ॥१६॥\nअपरं मर्त्यलोकेऽत्र यद्यागच्छसि वासव ॥\nपूजाकृते ततो मूर्धा शतधा ते भविष्यति ॥ १७ ॥\nएवं शप्त्वा च तं शक्रं ततोऽहिल्यामुवाच सः ॥\nकोपसंरक्तनेत्रस्तु भर्त्सयित्वा मुहुर्मुहुः ॥ १८ ॥\nयस्मात्पापे त्वया कर्म कृतमेतद्विगर्हितम्॥\nतस्माच्छिलामयी भूत्वा त्वं तिष्ठ वसुधातले ॥ १९ ॥\nततः सा तत्क्षणाज्जाता तस्य भार्या शिलात्मिका ॥\nइन्द्रोऽपि च परित्यक्तो वृषणाभ्यां तथाऽभवत् ॥ ६.२०७.२० ॥\nसहस्रभगचिह्नस्तु वक्त्रदेशे बभूव ह ॥ २१ ॥\nअथ मेरोः समासाद्य कंदरं विजनं हरिः ॥\nसव्रीडः सेवते नित्यं न जगाम निजां पुरीम् ॥ २२ ॥\nततो देवगणाः सर्वे सोद्वेगास्तेन वर्जिताः ॥\nनो जानंति च तत्रस्थं कन्दरान्वेषणे रताः ओ। २३ ॥\nपीड्यंते दानवै रौद्रैः स्वर्गे जाते विराजके ॥ २४ ॥\nएतस्मिन्नन्तरे जीवः शक्राण्या भयभीतया ॥\nसोद्वेगया परिपृष्टः क्व गतोऽथ पुरंदरः ॥ २५ ॥\nअथ जीवश्चिरं ध्यात्वा दृष्ट्वा तं ज्ञानचक्षुषा ॥\nजगाम सहितो देवैः प्रोवाचाथ सुनिष्ठुरम् ॥ २६ ॥\nकिमित्थं राज्यभोगांस्त्वं त्यक्त्वा विजनमाश्रितः ॥\nकिं त्वया विहितं ध्यानं किं रौद्रं संश्रितं तपः ॥ २७ ॥\nबृहस्पतेर्वचः श्रुत्वा भगवक्त्रः पुरंदरः ॥\nप्रोवाच लज्जया युक्तो दीनो बाष्पपरिप्लुतः ॥ २८ ॥\nनाहं राज्यं करिष्यामि त्रैलोक्येऽपि कथंचन ॥\nपश्य मे यादृशी जाता ह्यवस्था गौतमान्मुनेः ॥ २९ ॥\nसहस्रभगचिह्नेन कथं वक्त्रेण तानहम् ॥\nदेवान्संभावयिष्यामि पौलोमीं च तथा शिवम्॥६.२०७.३॥।\nमर्त्यलोकोद्भवा पूजा नष्टा मम बृहस्पते ॥\nगौतमस्य मुनेः शापात्कस्मिंश्चित्कारणांतरे ॥ ३१ ॥\nतच्छ्रुत्वा देवराजस्य बृहस्पतिरुवाचह ॥\nदुःखेन महता युक्तः सर्वैर्देवैः समावृतः ॥\nगौतमस्य समीपे च गत्वा प्रोवाच तं स्वयम् ॥ ३२ ॥\nएतच्छक्रपरित्यक्तं त्रैलोक्यमपि चाखिलम् ॥\nपीड्यते दानवैर्विप्र नष्टयज्ञोत्सवक्रियम् ॥ ३३ ॥\nनैष वांछति राज्यं स्वं लज्जया परया युतः ॥\nतस्मादस्य प्रसादं त्वं यथावत्कर्तुमर्हसि ॥\nअनुग्रहेण शापस्य मम वाक्याद्द्विजोत्तम ॥ ३४ ॥\nतच्छ्रुत्वा गौतमः प्राह न मे वाक्यं भवेन्मृषा ॥\nन वाक्यं लोपयिष्यामि यदुक्तं स्वयमेव हि ॥ ॥ ३५ ॥\nततः प्रोवाच ते विष्णुः स्वयं चापि महेश्वरः ॥\nतथा देवगणाः सर्वे विनयावनता स्थिताः ॥ ३६ ॥\nअन्यथा ब्रह्मणो वाक्यं न ते कर्तुं प्रयुज्यते ॥\nतस्मात्कुरुष्व विप्रेन्द्र शापस्यानुग्रहं हरेः ॥ ३७ ॥\nदृष्ट्वा तन्मनसो दार्ढ्यं सुरा विष्णुपुरोगमाः ॥\nब्रह्मणोंऽतिकमभ्येत्य तस्मै सर्वं न्यवेदयन् ॥ ३८ ॥\nशापं शक्रस्य संजातं तथा तस्मान्महामुनेः ॥ ३९ ॥\nयथा विडंबना जाता देवराजस्य गर्हिता ॥\nतथा च दानवैः सर्वं त्रैलोक्यं व्याकुलीकृतम् ॥ ६.२०७.४० ॥\nयथा न कुरुते राज्यं व्रीडितः स शचीपतिः ॥\nतच्छ्रुत्वा पद्मजस्तूर्णं हरिशंभुसमन्वितः ॥ ४१ ॥\nजगाम तत्र यत्रास्ते दुःखितः पाकशासनः ॥\nगौतमं च समानीय तत्रैव च पितामहः ॥ ४२ ॥\nततः प्रोवाच प्रत्यक्षं देवानां वासवस्य च ॥\nअयुक्तं देवराजेन विहितं मुनिसत्तम ॥४३॥\nयत्ते प्रदूषिता भार्या कामोपहतचेतसा ॥\nन ते दोषोऽस्ति यच्छप्तश्छिद्रे चास्मिन्पुरंदरः ॥\nपरं प्रशस्यते नित्यं मुनीनां परमा क्षमा ॥ ४४ ॥\nयथा त्रैलोक्यराज्यं स्वं प्रकरोति शतक्रतुः ॥\nत्वया स्वयं प्रसादेन तथा नीतिर्विधीयताम् ॥४५॥\nदत्त्वाऽस्य वृषणौ भूयो नाश यित्वा भगानिमान्॥\nमर्त्यलोके गतिश्चास्य यथा स्यात्तत्समाचर॥४६॥\nतच्छ्रुत्वा वचनं तेषां स मुनिर्देवगौरवात् ॥\nवृषणौ मेषसंभूतौ योजयामास  तौ तदा ॥४७॥\nतान्भगान्पाणिना स्पृष्ट्वा चक्रे नेत्राणि सन्मुनिः॥\nततः प्रोवाच तान्देवान्गौतमश्च महातपाः॥४८॥\nसहस्राक्षो मया शक्रो निर्मितोयं सुरोत्तमाः ॥\nस मेषवृषणश्चापि स्वं च राज्यं करिष्यति ॥\nशोभाऽस्य नेत्रजा वक्त्रे सुरम्या संभविष्यति ॥४९॥\nपुंस्त्वं च मेषजोत्थाभ्यां वृषणाभ्यां भविष्यति ॥\nन च मर्त्ये गतिश्चास्य पूजार्थं संभविष्यति ॥ ६.२०७.५० ॥\nएतस्मिन्नन्तरे जातः सहस्राक्षः पुरंदरः॥\nशोभया परया युक्तो मुनेस्तस्य प्रभाव तः ॥५१॥\nततः संगृह्य पादौ च गौतमस्य महात्मनः॥\nप्रोवाच वचनं शक्रः सर्वदेवसमागमे ॥ ५२ ॥\nदुर्लभा मर्त्यलोकोत्था पूजा ब्राह्मणसत्तम ॥\nसा मे तव प्रसादेन यथा स्यात्तत्समाचर ॥ ५३ ॥\nत्रैलोक्यपतिजा संज्ञा मा नाशं यातु मे द्विज ॥\nप्रसादात्तव सा नित्यं यथा स्यात्तद्विधीयताम् ॥ ५४ ॥\nतच्छ्रुत्वा लज्जयाविष्टः कृपया चाथ सन्मुनिः॥\nतमूचे सर्वदेवानां प्रत्यक्षं पाकशासनम् ॥ ५५ ॥\nपंचरात्रं च ते पूजा मर्त्यलोके भविष्य ति ॥\nअनन्यां तृप्तिमभ्येषि यथा चैव तु वत्सरम् ॥ ५६ ॥\nयत्र देशे पुरे ग्रामे पंचरात्रं महोत्सवः ॥\nतत्र संवत्सरं यावन्नीरोगो भविता जनः ॥५७॥\nआधयो व्याधयो नैव न दुर्भिक्षं कथंचन ॥\nन च राज्ञो विनाशः स्यान्नैव लोकेऽसुखं क्वचित् ॥ ५८ ॥\nयत्र स्थाने महो भावी तावकश्च पुरंदर ॥\nप्रभूतपयसो गावः प्रभविष्यंति तत्र च ॥\nसुभिक्षं सुखिनो लोकाः सर्वोपद्रववर्जिताः ॥ ५९ ॥\n॥ इन्द्र उवाच ॥ ॥\nयद्येवं शरदि प्राप्ते सर्व सत्त्वमनोहरे ॥\nसप्तच्छदसमाकीर्णे बन्धूकसुविराजिते ॥ ६.२०७.६० ॥\nमालतीगन्धसंकीर्णे नवसस्यसमाकुले ॥\nचंद्रज्योत्स्नाकृतोद्द्योते षट्पदाराव संकुले ॥ ६१ ॥\nकुमुदोत्पलसंयुक्ते तत्र स्यात्सुमहोत्सवः ॥\nयेन बालोऽपि वृद्धोऽपि संहृष्टस्तत्समाचर ॥ ६२ ॥\n॥ गौतम उवाच ॥ ॥\nअद्य श्रवणनक्षत्रे तव दत्तो महोत्सवः ॥\nवैष्णवे पुण्यनक्षत्रे सर्वपापविवर्जिते ॥ ६३ ॥\nत्वया मे धर्षिता भार्या पौष्णे नक्षत्रसंज्ञिते ॥\nतस्मिन्भविष्यति व्यक्तं तव पातः पुरंदर ॥ ६४ ॥\nयेनैषा मामकी कीर्तिस्तावकं वक्तु कर्म तत् ॥\nविख्यातिं यातु लोकेऽत्र न कश्चित्पापमाचरेत् ॥ ६५ ॥\nश्रवणादीनि पंचैव नक्षत्राणि पृथक्पृथक् ॥\nतव पूजाकृते पंच क्रतुतुल्यानि तानि च ॥\nभविष्यंति न संदेहः सर्वतीर्थमयानि च ॥ ६६ ॥\nयो यं काममभिध्याय पूजां तव करिष्यति ॥\nविशेषात्फलपुष्पैश्च स तं कृत्स्नमवाप्नुयात् ॥ ६७ ॥\nपरं मूर्तिर्न ते पूज्या कुत्रापि च भविष्यति ॥\nत्वया मे दूषिता भार्या ब्राह्मणी प्राणसंमता ॥ ६८ ॥\nतस्माद्वृक्षोद्भवां यष्टिं ब्राह्मणा वेदपारगाः ॥\nतावकैः सकलैर्मंत्रैः स्थापयिष्यंति शक्तितः ॥ ६९ ॥\nपंचरात्रविधानेन यथान्येषां दिवौकसाम् ॥\nततः संक्रमणं कृत्वा पूजा मर्त्यसमुद्भवा ॥\nत्वया ग्राह्या सहस्राक्ष तृप्तिश्चैव भविष्यति ॥ ६.२०७.७० ॥\nयो यथा चैव ते यष्टिं सुप्तामुत्थापयिष्यति ॥\nतस्य तस्याधिका सिद्धिः संभविष्यंति वासव ॥ ७१ ॥\nपंचरात्रव्रतरतो यो ब्रह्मचर्यपरायणः ॥\nप्रकरिष्यति ते पूजां फलपुष्पैर्यथोदितैः ॥ ७२ ॥\nपरदारकृतात्पापात्स सर्वान्मुक्तिमेष्यति ॥ ७३ ॥\nनमः शक्राय देवाय शुनासीराय ते नमः ॥\nनमस्ते वज्रहस्ताय नमस्ते वज्रपाणये ॥ ७४ ॥\nमन्त्रेणानेन यश्चार्घ्यं तव शक्र प्रदास्यति ॥\nपरदारकृतं पापं तस्य सर्वं प्रयास्यति ॥ ॥ ७८५ ॥\nयश्चेदं तव संवादं मया सार्धं पुरंदर ॥\nकीर्तयिष्यति सद्भक्त्या तथैवाकर्णयिष्यति ॥ ७६ ॥\nतस्य संवत्सरं यावन्नैव रोगो भविष्यति ॥\nतच्छ्रुत्वा विबुधाः सर्वे तथेत्युक्त्वा प्रहर्षिताः ॥ ७७ ॥\nजग्मुः शक्रं समादाय पुनरेवामरावतीम् ॥\nगौतमोऽपि निजा वासं गतः कोपसमाश्रितः ॥ ७८ ॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य इन्द्रमहोत्सववर्णनंनाम सप्तोत्तरद्विशततमोऽध्यायः ॥ २०७ ॥"
  }
]
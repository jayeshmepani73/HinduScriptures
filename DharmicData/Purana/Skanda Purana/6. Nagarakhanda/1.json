[
  {
    "text": "ॐनमः पुरुषोत्तमाय॥\n॥अथ स्कान्दे महापुराणे षष्ठनागरखण्डप्रारम्भः॥\n॥व्यास उवाच॥\nस धूर्जटि जटाजूटो जायतां विजयाय वः।\nयत्रैकपलितभ्रांतिं करोत्यद्यापि जाह्नवी॥६.१.१॥\nऋषय ऊचुः।\nहरस्य पूज्यते लिंगं कस्मादतन्महामते\nविशेषात्संपरित्यज्य शेषांगानि सुरासुरैः॥६.१.२॥\nतस्मादेतन्महाबाहो यथावद्वक्तुमर्हसि।\nसांप्रतं सूत कार्त्स्न्येन परं कौतूहलं हि नः॥६.१.३॥\nसूत उवाच।\nप्रश्नभारो महानेष यो भवद्भिरुदाहृतः।\nकीर्तयिष्ये तथाप्येनं नमस्कृत्य स्वयंभुवे॥६.१.४॥\nआनर्तविषये चास्ति वनं मुनिजनाश्रयम्।\nमनोज्ञं सर्वसत्त्वानां सर्वर्तुफलितद्रुमम्॥६.१.५॥\nतत्राश्रमपदं रम्यं सौम्यसत्त्वनिषेवितम्॥\nअस्ति तापससंकीर्णं वेदध्वनिविराजितम्॥६.१.६॥\nअब्भक्षैर्वायुभक्षैश्च शीर्णपर्णाशिभिस्तथा।\nदन्तोलूखलिभिर्विप्रैः सेवितं चाश्मकुट्टकैः॥६.१.७॥\nस्नानहोमपरैश्चैव जपस्वाध्यायतत्परैः।\nवानप्रस्थैस्त्रिदण्डैश्च हंसैश्चापि कुटीचरैः॥६.१.८॥\nस्नातकैर्यतिभिर्दान्तैस्तथा पंचाग्निसाधकैः।\nकस्यचित्त्वथ कालस्य भगवांस्त्रिपुरांतकः॥६.१.९॥\nसतीवियोगसंतप्तो भ्रममाण इतस्ततः।\nतस्मिन्वने समायातः सौम्यसत्त्वनिषेविते॥६.१.१०॥\nक्रीडंति नकुला यत्र सार्धं सर्पैःप्रहर्षिताः।\nपञ्चाननाश्च मातंगैर्वृषदंशास्तथाखुभिः।\nकाकाः कौशिकसंघैश्च वैरभावविवर्जिताः॥६.१.११॥\nततश्च भगवान्रुद्रो दृष्ट्वाश्रमपदं तदा।\nनग्नः कपालमादाय भिक्षार्थं प्रविवेश सः॥६.१.१२॥\nअथ तस्य समालोक्य रूपं गात्रसमुद्भवम्।\nअदृष्टपूर्वं तापस्यः सर्वाः कामवशं गताः॥६.१.१३॥\nगृहकर्म परित्यज्य गुरुशुश्रूषणानि च।\nमिथः संभाषणं चक्रुः स्थानेस्थाने च ताः स्थिताः॥६.१.१४॥\nएका सा कापि धन्या या चक्रे तस्यावगूहनम्।\nविश्रब्धा सर्वगात्रेषु तापसस्य महात्मनः॥६.१.१५॥\nतथान्याः कौतुकाविष्टा धावंत्यः सर्वतोदिशम्।\nदृश्यंते तं समुद्दिश्य विस्तारितविलोचनाः॥६.१.१६॥\nकाश्चिदर्द्धानुलिप्तांग्यः काश्चिदेकांजितेक्षणाः।\nअर्धसंयमितैः कैशैस्तथान्यास्त्यक्तबालकाः॥६.१.१७॥\nएवमालोक्यमानः स कामिनीभिर्महेश्वरः।\nबभ्राम राजमार्गेण भिक्षां देहीति कीर्तयन्॥६.१.१८॥\nअथ ते मुनयो दृष्ट्वा तं तथा विगतांबरम्।\nकामोद्भवकरंस्त्रीणां प्रोचुः कोपारुणेक्षणाः॥६.१.१९॥\nयस्मात्पाप त्वयास्माकमाश्रमोऽयं विडंबितः।\nतस्माल्लिंगं पतत्वाशु तवैव वसुधातले॥६.१.२०॥\nएतस्मिन्नंतरे भूमौ लिंगं तस्य पपात तत्।\nभित्त्वाथ धरणीपृष्ठं पातालं प्रविवेश ह॥६.१.२१॥\nसोऽपि लिंगपरित्यक्तो लज्जायुक्तो महेश्वरः।\nगर्तां गुर्वीं समाश्रित्य भ्रूणरूपः समाविशत्॥६.१.२२॥\nअथ लिंगस्य पातेन त्रैलोक्यभयशंसिनः।\nउत्पाता दारुणास्तस्थुः सर्वत्र द्विजसत्तमाः॥६.१.२३॥\nशीर्यते गिरिशृङ्गाणि पतंत्युल्का दिवापि च।\nत्यजंति सागराः सर्वे मर्यादां च शनैः शनैः॥६.१.२४॥\nअथ देवगणाः सर्वे भयसंत्रस्तमानसाः।\nशक्रविष्णुमुखा जग्मुर्यत्र देवः पितामहः॥६.१.२५॥\nप्रोचुश्च प्रणताः स्तुत्वा स्तोत्रैः सुश्रुतिसंभवैः।\nत्रैलोक्ये सृष्टिरूपं यत्कमलासनसंस्थितम्॥६.१.२६॥\nकिमिदं किमिदं देव वर्तते ह्यधरोत्तरम्।\nत्रैलोक्यं सकलं येन व्याकुलत्वमुपागतम्॥६.१.२७॥\nप्रलयस्येव चिह्नानि दृश्यंते पद्मसंभव।\nकिं सांप्रतमकालेऽपि भविष्यति परिक्षयः॥६.१.२८॥\nसर्वेषां सुरमर्त्यानां दैत्यानां मन्त्रकोविदः।\nगतिर्भयार्तदेहानां सर्वलोकपितामहः॥६.१.२९॥\nतेषां तद्वचनं श्रुत्वा देवानां चतुराननः।\nउवाच सुचिरं ध्यात्वा ज्ञात्वा दिव्येन चक्षुषा॥६.१.३०॥\nप्रलयस्य न कालोऽयं सांप्रतं सुरसत्तमाः।\nशृणुध्वं यन्निमित्तोत्था महोत्पाता भवन्त्यमी॥६.१.३१॥\nऋषिभिः पातितं लिंगं देवदेवस्य शूलिनः।\nशापेनानर्तके देशे कलत्रार्थे महात्मभिः॥६.१.३२॥\nतेनैतद्व्याकुलीभूतं त्रैलोक्यं सचराचरम्।\nतस्माद्गच्छामहे तत्र यत्र देवो महेश्वरः॥६.१.३३॥\nयेनास्मद्वचनाच्छीघ्रं तल्लिंगं निदधाति सः।\nनो चेद्भविष्यति व्यक्तमकाले चापि संक्षयः।\nत्रैलोक्यस्यापि कृत्स्नस्य सत्यमेतन्मयोदितम्॥६.१.३४॥\nअथ देवगणाः सर्वे ब्रह्मविष्णुपुरःसराः।\nआदित्या वसवो रुद्रा विश्वेदेवास्तथाश्विनौ॥६.१.३५॥\nप्रजग्मुस्त्वरितास्तत्र यत्र देवो महेश्वरः।\nगर्तामध्यगतः सुप्तो लज्जया परया वृतः॥६.१.३६॥\nदेवा ऊचुः।\nनमस्ते देवदेवेश भक्तानामभयप्रद।\nनमस्ते जगदाधार शशिराजितशेखर॥६.१.३७॥\nत्वं यज्ञस्त्वं वषट्कारस्त्वमापस्त्वं मही विभो।\nत्वया सृष्टमिदं सर्वं त्रैलोक्यं सचराचरम्॥६.१.३८॥\nत्वं पासि च सुरश्रेष्ठ तथा नाशं नयिष्यसि।\nत्वं विष्णुस्त्वं चतुर्वक्त्रस्त्वं चंद्रस्त्वं दिवाकरः॥६.१.३९॥\nत्वया विना महादेव न किंचिदिह विद्यते।\nअपि कृत्वा महत्पापं नरो देव धरातले॥६.१.४०॥\nतव नामापि संकीर्त्य प्रयाति त्रिदिवालयम्।\nमहादेव महादेव महादेवेति कीर्तनात्॥६.१.४१॥\nकोटयो ब्रह्महत्यानामगम्यागमकोटयः।\nसद्यः प्रलयमायांति महादेवेति कीर्तनात्॥६.१.४२॥\nविप्रो यथा मनुष्याणां नदीनां वा महार्णवः।\nतथा त्वं सर्वदेवानामाधिपत्ये व्यवस्थितः॥६.१.४३॥\nनक्षत्राणां यथा चंद्रः प्रदीप्तानां दिवाकरः।\nतथा त्वं सर्वदेवानामाधिपत्ये व्यवस्थितः॥६.१.४४॥\nधातूनां कांचनं यद्वद्गंधर्वाणां च नारदः।\nतथा त्वं सर्वदेवानामाधिपत्ये व्यवस्थितः॥६.१.४५॥\nओषधीनां यथा सस्यं नगानां हेमपर्वतः।\nतथा त्वं सर्वदेवानामाधिपत्ये व्यवस्थितः॥६.१.४६॥\nतस्मात्कुरु प्रसादं नः सर्वेषां च नृणां विभो।\nसंधारय पुनर्लिंगं स्वकीयं सुरसत्तम॥६.१.४७॥\nनोचेज्जगत्त्रयं देव नूनं नाशममुपेष्यति।\nयद्येतद्भूतले लिङ्गं पतति स्थास्यति प्रभो॥६.१.४८॥\nसूत उवाच।\nतेषां तद्वचनं श्रुत्वा भगवान्बृषभध्वजः।\nप्रोवाच प्रणतान्सर्वांस्तान्देवान्व्रीडयान्वितः॥६.१.४९॥\nमया सतीवियोगार्तियुक्तेन सुरसत्तम।\nलिंगमेतत्परित्यक्तं शापव्याजाद्द्विजन्मनाम्॥६.१.५०॥\nकोऽलं पातयितुं लिंगं ममैतद्भुवनत्रये।\nदेवो वा ब्राह्मणो वापि वेत्थ यूयमपि स्फुटम्॥६.१.५१॥\nतस्मान्नैव धरिष्यामि लिंगमेतद्धरातलात्।\nकिमनेन करिष्यामि भार्यया परिवर्जितः॥६.१.५२॥\nदेवा ऊचुः।\nतव कांता सती नाम या मृता प्राक्सुरोत्तम।\nसा जाता मेनकागर्भे गौरी नाम हिमाचलात्॥६.१.५३॥\nभविष्यति पुनर्भार्या तवैव त्रिपुरांतक।\nतस्माल्लिंगं समादाय कुरु क्षेमं दिवौकसाम्॥६.१.५४॥\nदेवदेव उवाच।\nअद्यप्रभृति मे लिंगं यदि देवा द्विजातयः।\nपूजयंति प्रयत्नेन तर्हीदं धारयाम्यहम्॥६.१.५५॥\nब्रह्मोवाच।\nअहं तव स्वयं लिंगं पूजयिष्यामि शंकर।\nतथान्ये विबुधाः सर्वे किं पुनर्भुवि मानवाः॥६.१.५६॥\nततः प्रविश्य पातालं देवैः सार्धं पितामहः।\nस्वयमेवाकरोत्पूजां तस्य लिंगस्य भक्तितः॥६.१.५७॥\nतस्मादनंतरं विष्णुः श्रद्धापूतेन चेतसा।\nतथान्ये विबुधाः सर्वे शक्राद्याः श्रद्धयान्विताः॥६.१.५८॥\nततस्तुष्टो महादेवः पितामहमिदं वचः।\nप्रोवाच वासुदेवं च विनयावनतं स्थितम्॥६.१.५९॥\nभवद्भ्यां परितुष्टोऽस्मि तस्मान्मत्तः प्रगृह्यताम्।\nवरमिष्टं महाभागौ यद्यपि स्यात्सुदुर्लभम्॥६.१.६०॥\nतावूचतुः।\nयदि तुष्टोसि देवेश त्रिभागेन समाश्रयम्।\nआवाभ्यां देहि लिंगेन येनैकत्राश्रयो भवेत्॥६.१.६१॥\nसूत उवाच।\nस तथेति प्रतिज्ञाय लिंगमादाय च प्रभुः।\nस्थाने नियोजयामास सर्वदेवाधिपूजितम्॥६.१.६२॥\nततो हाटकमादाय तदाकारं पितामहः।\nकृत्वा लिंगं स्वयं तत्र स्थापयामास हर्षितः॥६.१.६३॥\nप्रोवाच चाथ भो विप्राः साधुनादेन नादयन्।\nलोकत्रयं समस्तानां शृण्वतां त्रिदिवौकसाम्॥६.१.६४॥\nमया ह्याद्यं त्विदं लिंगं हाटकेन विनिर्मितम्।\nख्यातिं यास्यति सर्वत्र पाताले हाटकेश्वरम्॥६.१.६५॥\nतथान्ये मनुजा ये च हाटकादीनि भक्तितः।\nमणिमुक्तासुरत्नैश्च कृत्वा लिंगानि कृत्स्नशः॥६.१.६६॥\nत्रिकालं पूजयिष्यंति ते यास्यंति परां गतिम्।\nमृन्मयं संपरित्यज्य नीचधातुमयं तथा॥६.१.६७॥\nएवमुक्त्वा चतुर्वक्त्रः सह सर्वैर्दिवालयैः।\nजगाम त्रिदिवं सोऽपि कैलासं शशिशेखरः॥६.१.६८॥\nएतस्मात्कारणाल्लिंगं पूज्यतेऽत्र सुरासुरैः।\nहरस्य चोत्तमांगानि परित्यज्य विशेषतः॥६.१.६९॥\nततः प्रभृति तल्लिंगं स्वयं ब्रह्मा व्यवस्थितः।\nभगवान्वासुदेवश्च तेन पूज्यं शिवं हि तत्॥६.१.७०॥\nयस्तु पूजयते नित्यं श्रद्धायुक्तेन चेतसा।\nत्र्यंबकाच्युतब्रह्माद्यास्तेन स्युः पूजितास्त्रयः॥६.१.७१॥\nतस्मात्सर्वप्रयत्नेन शिवलिंगं प्रपूजयेत्।\nस्पर्शयेदीक्षयेन्नित्यं कीर्तयेच्च द्विजोत्तमाः॥६.१.७२॥\nइति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लिंगोत्पत्तिवर्णनं नाम प्रथमोऽध्यायः॥१॥"
  }
]
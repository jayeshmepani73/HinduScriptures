[
  {
    "text": "॥ सूत उवाच ॥ ॥\nतत्रैव स्थापितं लिंगं धृतराष्ट्रेण भूभुजा ॥\nदुर्योधनेन चालोक्य सर्वपापैः प्रमुच्यते ॥ १ ॥\n॥ ऋषय ऊचुः ॥ ॥\nकस्मिन्काले नरेन्द्रेण धृतराष्ट्रेण भूभुजा ॥\nतत्र संस्थापितं लिगं वद त्वं रौमहर्षणे ॥ २ ॥\n॥ सूत उवाच ॥ ॥\nआसीद्भानुमतीनाम बलभद्रसुता पुरा ॥\nसर्वलक्षणसंपन्ना रूपौ दार्यगुणान्विता ॥ ३ ॥\nतां ददावथ पत्न्यर्थे धार्तराष्ट्राय धीमते ॥\nदुर्योधनाय संमन्त्र्य विष्णुना सह यादवः ॥ ४ ॥\nअथ नागपुरात्सर्वे भीष्म द्रोणादयश्च ये ॥\nकौरवाः प्रस्थितास्तूर्णं पुरीं द्वारवतीं प्रति ॥५॥\nतथा पांडुसुताः पंच परिवारसमन्विताः॥\nसौभ्रात्रं मन्यमानास्ते दुर्योधनसमन्वि ताः ॥\nजग्मुर्द्वारवतीं हृष्टाः सैन्येन महतान्विताः ॥६॥\nअथ क्रमेण गच्छंतस्ते सर्वे कुरुपाण्डवाः ॥\nआनर्तविषयं प्राप्ता धनधान्यसमाकुलम् ॥७॥\nसर्वपापहरं पुण्यं यत्र तत्क्षेत्रमुत्तमम्॥\nहाटकेश्वरदेवस्य विख्यातं भुवनत्रये ॥ ८ ॥\nअथ प्राह विशुद्धात्मा वृद्धः कुरुपितामहः ॥\nधृतराष्ट्रं महीपालं सपुत्रं प्रहसन्निव ॥ ९ ॥\n॥ भीष्म उवाच ॥ ॥\nएतद्वत्स पुरा दृष्टं मया क्षेत्रमनुत्तमम्॥\nहाटकेश्वरदेवस्य सर्वपातकनाशनम् ॥ ६.७२.१० ॥\nअत्राहं चैव नि र्मुक्तः स्त्रीहत्योद्भवपातकात् ॥\nतस्मादत्रैव राजेंद्र तिष्ठामः पंचवासरान् ॥११॥\nयेन सर्वाणि पश्यामस्तीर्थान्यायतनानि च॥\nयान्यत्र संति पुण्यानि मुनीनां भावितात्मनाम् ॥१२॥\nअथ तद्वचनाद्राजा धृतराष्ट्रोंऽबिकासुतः ॥\nशतसंख्यैः सुतैः सार्धं कौतूहलसमन्वितः ॥१३॥\nजगाम सत्वरं तत्र यत्र तत्क्षेत्रमुत्तमम् ॥\nतपस्विगणसंकीर्णं युक्तं चैवाश्रमैः शुभैः ॥ १४ ॥\nब्रह्मघोषेण महता नादितं सर्वतोदिशम् ॥\nवह्निपूजोत्थधूम्रेण कलुषीकृतपाद पम् ॥\nक्रीडामृगैश्च संकीर्णं धावद्भिर्बहुभिस्तथा ॥ १५ ॥\nततो निवार्य सैन्यं स्वमुपद्रवभयान्नृपः ॥\nपञ्चभिः पांडवैः सार्धं शतसंख्यैस्तथा सुतैः ॥ ॥ १६ ॥\nभीष्मेण सोमदत्तेन बाह्लीकेन समन्वितः॥\nद्रोणाचार्येण वीरेण तत्पुत्रेण कृपेण च ॥१७॥\nसौबलेन च कर्णेन तथान्यैरपि पार्थिवैः॥\nपरिवारपरित्यक्तैस्तस्मिन्क्षेत्रे चचार सः ॥ १८ ॥\nतेऽपि सर्वे महात्मानः क्षत्रियास्तत्र संस्थिताः ॥\nचक्रुर्धर्मक्रियाः सर्वाः श्रद्धापूतेन चेतसा ॥ १९ ॥\nस्नानं चक्रुर्विधानेन तीर्थेषु द्विजसत्तमाः ॥\nभ्रांत्वाभ्रांत्वा सुपुण्येषु श्रुत्वाश्रुत्वा द्विजन्मनाम् ॥ ६.७२.२० ॥\nदानानि च विशिष्टानि ददुरिष्टानि चापरे ॥\nदीनेभ्यः कृपणेभ्यश्च तपस्विभ्यो विशेषतः ॥ २१ ॥\nचक्रुः श्राद्धक्रियाश्चान्ये पितॄनुद्दिश्य भक्तितः ॥\nपितॄणां तर्पणं चान्ये तिलमिश्र जलेन च ॥ २२ ॥\nअन्ये होमक्रिया भूपा जपमन्ये निरर्गलम् ॥\nस्वाध्यायमपरे शान्ताः सम्यक्छ्रद्धासमन्विताः ॥ २३ ॥\nदेवतायतनान्यन्ये माहात्म्यसहितानि च ॥\nश्रुत्वा पूर्वनृपाणां च पूजयंति विशेषतः ॥ २४ ॥\nबलिदानैः सुवस्त्रैश्च गन्धपुष्पोपलेपनैः ॥\nमार्जनैध्वजदानैश्च तथा प्रेक्षणकैः शुभैः ॥ २५ ॥\nमंडनैः पुष्पमालाभिः समंताद्द्विजसत्तमाः ॥\nहस्त्यश्वरथदानैश्च गोर्भिर्वस्त्रैश्च कांचनैः ॥\nकृतार्था ब्राह्मणाः सर्वे कृतास्तै स्तत्र भक्तितः ॥ २६ ॥\nएवं स्नात्वा तथाऽभ्यर्च्य देवान्विप्रान्नृपोत्तमाः ॥\nधृतराष्ट्रसमायुक्ता जग्मुः स्वशिबिरं ततः ॥ २७ ॥\nशंसन्तो विस्मया विष्टास्तीर्थान्यायतनानि च ॥\nतस्मिन्क्षेत्रे द्विजांश्चैव तापसान्संशितव्रतान् ॥ २८ ॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखंडे श्रीहाटकेश्वरक्षेत्रमाहात्म्ये धृतराष्ट्रादिकृतहाटकेश्वरक्षेत्रदर्शनवर्णनंनाम द्विसप्ततितमोऽध्यायः ॥ ७२ ॥ ॥ छ ॥"
  }
]
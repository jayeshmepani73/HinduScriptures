[
  {
    "text": "॥ ईश्वर उवाच ॥ ॥\nयदि चेत्तामसं कर्म त्यक्त्वा कर्मसु जायते ॥\nतदा ज्ञानमयो योगी जीवतां मोक्षदायकः ॥ १ ॥\nयदा निर्ममता देहे यदा चित्तं सुनिर्मलम् ॥\nयदा हरौ भक्तियोगस्तदा बन्धो न कर्मणा ॥ २ ॥\nकुर्वन्नेव हि कर्माणि मनः शांतं नृणां यदा ॥\nतदा योगमयी सिद्धिर्जायते नात्र संशयः ॥ ३ ॥\nगुरुत्वं स्थानमसकृदनुभूय महामतिः ॥\nजीवन्विष्णुत्वमासाद्य कर्म संगात्प्रमुच्यते ॥ ४ ॥\nकर्माणि नित्यजातानि नित्यनैमित्तिकानि च ॥\nइच्छया नैव सेव्यानि दुःखतापविवृद्धये ॥ ५ ॥\nकर्मणामीशितारं च विष्णुं विद्धि महेश्वरि ॥\nतस्मिन्संत्यज्य सर्वाणि संसारान्मुच्यतेऽखिलात् ॥ ६ ॥\nएतदेव परं ज्ञानमेतदेव परं तपः ॥\nएतदेव परं श्रेयो यत्कृष्णे कर्मणोऽर्पणम् ॥ ७ ॥\nअयं हि निर्मलो योगो निर्गुणः स उदाहृतः ॥\nतद्विष्णोः कर्म जनितं शुभत्व प्रतिपादनम् ॥ ८ ॥\nतावद्भ्रमंति संसारे पितरः पिंडतत्पराः ॥\nयावत्कुले भक्तियुतः स्तो नैव प्रजायते  ९ ॥\nतावद्द्विजानि गर्जंति तावद्गर्जति पातकम् ॥\nतावत्तीर्थान्यनेकानि यावद्भक्तिं न विंदति ॥ ६.२६३.१० ॥\nस एव ज्ञानवाँल्लोके योगिनां प्रथमो हि सः ॥\nमहाक्रतूनामाहर्ता हरिभक्तियुतो हि सः ॥ ११ ॥\nनिमिषं निर्नयन्मेषं योगः समभिजायते ॥\nवाणीजये योगिनस्तु गोमेधश्च प्रकीर्तितः ॥ ॥ १२ ॥\nमनसो विजये नित्यमश्वमेधफलं लभेत् ॥\nकल्पनाविजयान्नित्यं यज्ञं सौत्रामणिं लभेत् ॥ १३ ॥\nदेहस्योत्सर्जनान्नित्यं नरयज्ञः प्रकीर्तितः ॥\nपंचेंद्रियपशून्हत्वाऽनग्नौ शीर्षे च कुण्डले ॥ १४ ॥\nगुरूपदेशविधिना ब्रह्मभूतत्वमश्नुते ॥\nस योगी नियताहारोदण्डत्रितयधारकः ॥ १५ ॥\nत्रिदंडी स तु विज्ञेयो ज्ञाते देवे निरंजने ॥\nमनोदण्डः कर्मदण्डो वाग्दंडो यस्य योगिनः ॥ १६ ॥\nस योगी ब्रह्मरूपेण जीवन्नेव समाप्यते ॥\nअज्ञानी बाध्यते नित्यं कर्मभिर्बंधनात्मकैः ॥१७ ॥\nकुर्वन्नेव हि कर्माणि ज्ञानी मुक्तिं प्रयाति हि ॥\nयदा हि गुरुभिः स्थानं ब्रह्मणः प्रतिपाद्यते ॥ १८ ॥\nतदैष मुक्तिमाप्नोति देहस्तिष्ठति केवलम् ॥\nयावद्ब्रह्मफलावाप्त्यै प्रयाति पुरुषोत्तमः ॥ १९ ॥\nतावत्कर्ममयी वृत्तिर्ब्रह्म वृक्षांतराभवेत् ॥\nअवांतराणि पर्वाणि ज्ञेयानि मुनिभिः सदा ॥ ६.२६३.२० ॥\nमोक्षमार्गो द्विजैश्चैव श्रुतिस्मृतिसमुच्चयात् ॥\nमोक्षोऽयं नगराकारश्चतुर्द्वार समाकुलः ॥ २१ ॥\nद्वारपालास्तत्र नित्यं चत्वारस्तु शमादयः ॥\nत एव प्रथमं सेव्या मनुजैर्माक्षदायकाः ॥ २२ ॥\nशमश्च सद्विचारश्च संतोषः साधुसंगमः ॥\nएते वै हस्तगा यस्य तस्य सिद्धिर्न दूरतः ॥ २३ ॥\nयोगसिद्धिर्विष्णुभक्त्या सद्धर्माचरणेन च ॥\nप्राप्यते मनुजैर्देवि ह्येतज्ज्ञानमलं विदुः ॥ २४ ॥\nज्ञानार्थं च भ्रमन्मर्त्यो विद्यास्थानेषु सर्वशः ॥\nसद्यो ज्ञानं सद्गुरुतो दीपार्चिरिव निर्मला ॥ २५ ॥\nमुहूर्तमात्रमपि यो लयं चिंत यति ध्रुवम् ॥\nतस्य पापसहस्राणि विलयं यांति तत्क्षणात् ॥ २६ ॥\nरागद्वेषौ परित्यज्य क्रोधलोभविवर्जितः ॥\nसर्वत्र समदर्शी च विष्णुभक्तस्य दर्शनम् ॥ २७ ॥\nसर्वेषामपि जीवानां दया यस्य हृदि स्थिरा ॥\nशौचाचारसमायुक्तो योगी दुःखं न विंदति ॥ २८ १।\nमायाधिपटलैर्हीनो मिथ्या वस्तुविरागवान् ॥\nकुसंसर्गविहीनश्च योगसिद्धेश्च लक्षणम् ॥ २९ ॥\nममतावह्निसंयोगो नराणां तापदायकः ॥\nउत्पन्नः शमनं तस्य योगिनां शांतिचारणम् ॥ ६.२६३.३० ॥\nइन्द्रियाणामथोद्धृत्य मनसैव निषेधयेत् ॥\nयथा लोहेन लोहं च घर्षितं तीक्ष्णतां व्रजेत् ॥ ३१ ॥\nबुद्धिर्हि द्विविधा देहे देया ग्राह्या विशुद्धिदा ॥\nसंसारविषया त्याज्या परब्रह्मणि सा शुभा ॥ ३२ ॥\nअहंकारो यथा देवि पापपुण्यप्रदायकः ॥\nज्ञाते तत्त्वे शुभफले कृतः संधाय नान्यथा ॥ ३३ ॥\nश्यामलं च उपस्थं च रूपातीतान्नराः शिवम् ॥\nहृदिस्थं सिरशिस्थं च द्वयं बद्धविमुक्तये ॥ ॥ ३४ ॥\nएतदक्षरमव्यकममृतं सकलं तव ॥\nरूपरूपविष्णुरूपरूपमूर्तिनिवेदितम् ॥ ३६ ॥\nएवं ज्ञात्वा विमुच्येत योगी संसारबन्धनात् ॥\nगुरूपदेशाद्गृहस्थो लभते नान्यथा क्वचित् ॥३६॥\nयदा गुरुः प्रसन्नात्मा तस्य विश्वं प्रसीदति ॥\nगुरुश्च तोषितो येन संतुष्टाः पितृदेवताः ॥ ३७ ॥\nगुरूपदेशः प्रतिमा सद्विचारः समे मनः ॥\nक्रिया च ज्ञानसहिता मोक्षसिद्धेर्हि लक्षणम् [। ३८ ॥\nक्रियापतिर्विष्णुरेव स्वयमेव हि निष्क्रि यः ॥\nस च प्राणविरूपाय द्वादशाक्षरवीजकः ॥३९॥\nद्वादशाक्षरकं चक्रं सर्वपापनिबर्हणम् ॥\nदुष्टानां दमनं चैव परब्रह्मप्रदायकम् ॥ ६.२६३.४० ॥\nएतदेव परं ब्रह्म द्वादशाक्षररूपधृक् ॥\nमया प्रकाशितं देवि स्कन्दे हि विमलं तव ॥४१॥\nएतत्सारं योगिनां ध्यानरूपं भक्तिग्राह्यं श्रद्धया चिन्तयेच्च ॥\nचातुर्मास्ये जन्मकोट्यां च जातं पापं दग्ध्वा मुक्तिदः कैटभारिः ॥ ४२ ॥\n॥ब्रह्मोवाच ॥ ॥\nएतस्मिन्नगरे तत्र क्षीरसागरमध्यतः ॥\nउज्जहार विमानाग्रे तेजोभाराभिपीडितः ॥ ४३ ॥\nउरो बाहुकृतिं कुर्वन्सान्निध्यं समुपागतः ॥\nमहामत्स्योऽज्ञातपूर्वः सन्निधानेऽनहंकृतिः ॥ ४४ ॥\nहुंकारगर्भे मत्स्यं च दृष्ट्वा तं स महेश्वरः ॥\nतेजसा स्तंभयामास वाक्यमेतदुवाच ह ॥ ४५ ॥\nकस्त्वं मत्स्योदरस्थश्च देवो यक्षोऽथ मानुषः ॥\nकथं जीवसि देहांतर्गतो मम वद प्रभो ॥ ४६ ॥\n॥ मत्स्य उवाच ॥ ॥\nअहं मत्स्योदरे क्षिप्तः समुद्रे क्षीरसंभवे ॥\nमात्रा तु पितृवाक्येन नायं मम कुलान्वितः ॥४७॥\nकुलक्षयभयात्तेन जातं स्वकुलनाशनम् ॥\nगंडांतयोगजनितो बालो न गृहकर्मकृत् ॥ ४८ ॥\nइति मात्रा दुःखितया निरस्तः शृणु वंशजः ॥\nझषेणापि गृहीतोऽस्मि कालो मेऽत्र महानभूत् ॥ ४९ ॥\nतव वाक्यामृतैरेभिर्ज्ञानयोगो महानभूत् ॥\nतेन त्वं सकलो ज्ञातो मया मूर्तोऽथ मूर्त्तगः। ॥६.२६३.५०॥।\nअनुज्ञां मम देवेश देहि निष्क्रमणाय च ॥\nयथाऽहं पितृपो ब्रह्मन्भवान्याश्चापि लक्ष्यते ॥ ५१ ॥\n॥ हर उवाच ॥ ॥ विप्रोऽसि सुतरूपोऽसि पूज्योस्यासि बभाषतः ॥\nबहिर्निष्क्रम वेगेन स्तंभितोऽसि महाझषः ॥ ५२ ॥\nततोऽसौ शिरसा जात उत्क्लेशान्मत्स्ययोजितः ॥\nततो हि विकृतं वक्त्रं क्षणाद्बहिरुपागतः ॥ ५३ ॥\nरूपवान्प्रतिमायुक्तो मत्स्यगंधेन संयुतः ॥\nसोमकांतिसमस्तत्र ह्यभवद्दिव्यगंधभाक् ॥ ८५४ ॥\nउमापि प्रणतं चामुं सुतं स्वोत्संगभाजनम् ॥\nचकार तस्य नामापि हरः परमहर्षितः ॥ ८९५ ॥\nयस्मान्मत्स्योदराज्जातो योगिनां प्रवरो ह्ययम् ॥\nतस्मात्तु मत्स्य नाथेति लोके ख्यातो भविष्यति ॥ ५६ ॥\nअच्छेद्यः स्यान्नरतनुर्ज्ञानयोगस्य पारगः ॥\nनिर्मत्सरोऽपि निर्द्वंद्वो निराशो ब्रह्मसेवकः ॥ ५७ ॥\nजीवन्मुक्तश्च भविता भुवनानि चतुर्दश ॥\nइत्युक्तश्च महेशानं प्रणमंश्च पुनःपुनः ॥\nमहेश्वरेण सहितो मंदराचलमाययौ ॥ ५८ ॥\n॥ ब्रह्मोवाच ॥ ॥\nकृत्वा प्रदक्षिणं देवीं स्कन्दमालिंग्य सोऽगमत् ॥ ५९ ॥\nततः सा पार्वती हृष्टा प्राप्य ज्ञानमनुत्तमम् ॥\nएवं सा परमां सिद्धिं प्रणवस्यप्रभा जनम् ॥ ६.२६३.६० ॥\nसा प्राप्य जगतां माता द्वादशाक्षरजांबुना ॥\nइमां मत्स्येन्द्रनाथस्य चोत्पत्तिं यः शृणोति च ॥ ६१ ॥\nचातुर्मास्ये विशेषेण सोऽश्वमेधफलं लभेत्॥६२॥\nइति श्रीस्कांदे महापुराण एकाशीतिसाह्स्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये मत्स्येन्द्रनाथोत्पत्तिकथनं नाम त्रिषष्ट्युत्तरद्विशततमोऽध्यायः॥२६३॥"
  }
]
[
  {
    "text": "॥ सूत उवाच ॥ ॥\nअथ यावच्च ताः शप्ता मातरो द्विजसत्तमाः ॥\nसावित्र्या तास्तु गंधर्व्यः प्राप्ताः सा यत्र तिष्ठति ॥ १ ॥\nततः प्रणम्य ता ऊचुः सर्वा दीनतरं वचः ॥\nवयं समागता देवि सर्वास्तव मखे यतः॥ २ ॥\nयज्ञभागं लभिष्याम औदुंबर्याः प्रसादतः ॥\nन चास्माभिः परिज्ञाता सावित्री चात्र तिष्ठति ॥ ३ ॥\nदौर्भाग्यदोषसंपन्ना नागरीभिः समावृता ॥\nअस्माकं सुखमार्गोऽयं नृत्यगीतसमुद्भवः ॥ ४ ॥\nतत्कुर्वाणास्ततो रात्रौ शप्ता गांधर्वसत्तमे ॥\nस्त्रीणां दुःखेन दुःखार्ता जायंते सर्वयोषितः ॥५॥\nयूयमानंदिताः सर्वाः सपत्न्या मम चोत्सवे ॥\nतां प्रणम्य प्रपूज्याद्य नाहं संभाषितापि च ॥ ६ ॥\nविशेषान्नृत्यगीतं च प्रारब्धं मम चाग्रतः॥\nतस्माद्व्योमगति र्नैव भवतीनां भविष्यति ॥ ७ ॥\nअस्मिन्स्थाने सदा दीनास्तथाऽऽश्रयविवर्जिताः ॥\nसंतिष्ठध्वं न वः पूजां करिष्यंति च मानवाः ॥ ८ ॥\nदीनानामसमर्थानां यात्राकृत्येषु सर्वदा ॥\nतस्यास्तद्वचनं देवि नान्यथा संभविष्यति ॥ ९ ॥\nऔदुम्बर्याः पूजनाय गत्वा तस्यै निवेद्यताम् ॥\nसा हि व्यपनयेद्दुःखं ध्रुवं सा हि प्रकामदा ॥ ६.१८९.१० ॥\nतेनाऽत्र सहसा प्राप्ता यावन्नष्टमनोरथाः ॥ ११ ॥\nतस्मात्कुरुष्व कल्याणि यथास्माकं गतिर्भवेत् ॥\nमाहात्म्यं तव वर्द्धेत त्रैलोक्येऽपि चराचरे ॥ १२ ॥\n॥ औदुम्बर्युवाच ॥ ॥\nका शक्तिर्विद्यतेऽस्माकं कृतं सावित्रिसंभवम् ॥\nअन्यथा कर्तुमेवाद्य सर्वैरपि सुरासुरैः ॥ १३ ॥\nतथापि शक्तितो देव्यो यतिष्यामि हिताय वः ॥\nअष्टषष्टिषु गोत्रेषु भवत्यः संनियोजिताः ॥ १४ ॥\nपितामहेन तुष्टेन तत्र पूजामवाप्स्यथ ॥\nयूयं रात्रौ च संज्ञाभिर्हास्यपूर्वाभिरेव च ॥१५॥\nअद्यप्रभृति यस्यात्र नागरस्य तु मंदिरे ॥\nवृद्धिः संपत्स्यते काचिद्वि शेषान्मंडपोद्भवा ॥ १६ ॥\nतथा या योषितः काश्चित्पुरद्वारं समेत्य च ॥\nअदृष्टहास्यमाध्याय क्षपिष्यंति बलिं ततः ॥ १७ ॥\nतेन वो भविता तृप्तिर्देवानां च यथा मखैः ॥\nयाः पुनर्न करिष्यंति पूजामेतां मयोदिताम् ॥ १८ ॥\nयुष्माकं नगरे तासां सुपुत्रो नाशमाप्स्यति ॥\nयुष्माकमपमाने न सदा रोगी भविष्यति ॥ १९ ॥\nतस्मात्तिष्ठध्वमत्रैव रक्षार्थं नगरस्य च ॥\nशापव्याजेन युष्माकं वरोऽयं समुपस्थितः ॥ ६.१८९.२० ॥\nएतस्मिन्नंतरे प्राप्तो देवशर्मा द्विजोत्तमाः ॥\nगंधर्वः पर्वतो जातः स्वपत्न्या सहितस्तदा ॥ २१ ॥\nयदा चौदुम्बरी शप्ता नारदेन सुरर्षिणा ॥\nमानुषी भव क्रुद्धेन तदा संप्रार्थितस्तया॥२२॥\nमदर्थं मानुषो भूत्वा तता त्वं चानया सह॥\nसृज मां मानुषीं चेव येन गच्छामि नो भुवि॥२३॥\nविण्मूत्रसंयुते गर्भे सर्वदोषसमन्विते॥\nततः सा कृपया तस्याः सत्पत्न्या देवशर्मणः॥२४॥\nअवतीर्णा धरापृष्ठे वानप्रस्थाश्रमे ततः॥\nएवं सा पञ्चमी रात्रिस्तस्य यज्ञस्य सत्तमाः॥२५॥\nउत्सवेन मनोज्ञेन चौदुम्बर्या व्यतिक्रमात्॥\nप्रत्यूषे च ततो जाते यदा तेन विसर्जिता॥२६॥\nऔदुम्बरी तदा प्राह पर्वतं जनकं निजम्॥\nकल्येऽत्रावभृथो भावी विधियज्ञसमुद्भवः॥२७॥\nसर्वतीर्थमयस्तस्मिन्स्नानं न स्यात्ततः परम्॥\nयास्यामः स्वगृहान्भूयः सर्वैर्देवैः समन्विताः॥२८॥\nअनेनैव विमानेन त्रयो वापि यथासुखम्॥\nममापि च वरो जातो यः शापान्नारदोद्भवात्॥\nयज्ञभागो मया प्राप्तो देवानामपि दुर्लभः॥\nपौर्णमासीदिने प्राप्ते विशेषात्स्त्रीजनैः कृतः॥६.१८९.३०॥\nइति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य औदुंबर्युत्पत्तिपूर्वकतत्प्राग्जन्मवृत्तांतवर्णनंनामैकोननवत्युत्तरशततमोऽध्यायः॥१८९॥"
  }
]
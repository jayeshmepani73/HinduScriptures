[
  {
    "text": "।। नंदिकेश्वर उवाच ।। ।।\nविस्तरात्कथयाम्यद्य प्रायश्चित्तं महांहसाम् ।।\nसर्वेषामवधत्स्व त्वमवलंब्यास्तिकीं धियम् ।। १ ।।\nब्रह्महा प्राप्य शोणाद्रिं निमग्नः खड्गतीर्थके ।।\nजपन्पंचाक्षरं मंत्रं भस्मरुद्राक्षधारकः ।। २ ।।\nकृतोपवासः संपूज्य प्रयतः परमेश्वरम् ।।\nब्राह्मणान्भोजयेद्वर्षं भिक्षाशी नियतेंद्रियः ।। ३ ।।\nविशेषपूजाशुश्रूषां कुर्याद्देवस्य भक्तितः ।।\nब्रह्महत्या विनिर्मुक्तो ब्रह्मलोके महीयते ।। ४ ।।\nसुरापोऽप्यरुणक्षेत्रे वर्षमेकं वसन्प्रति ।।\nप्राग्वत्कृतसमाचारः संपूज्यैवं महेश्वरम् ।। ५ ।।\nक्षीरेण स्नापयेद्देवं शतरुद्रीयमुच्चरन् ।।\nसुरापानोद्भवेनाशु पापेन परिमुच्यते ।। ६ ।।\nसुवर्णस्तेयकृच्छोणक्षेत्रे बिल्वदलैर्हरम् ।।\nअभ्यर्च्य भोजयेद्विप्रान्पापान्मुच्येत दुष्करात् ।। ७ ।।\nगुरुदाररतिर्गत्वा कृत्तिकास्वरुणाचलम् ।।\nयथापूर्वं व्रती भूत्वा सहस्रेण प्रदीपकैः ।। ८ ।।\nमासत्रयं समाराध्य श्रीशोणाचलशंकरम् ।।\nप्रदद्याद्भूषितां कन्यां ब्राह्मणाय सुधीमते ।। ९ ।।\nषडक्षरं जपेन्नित्यं तेन मुच्येत पाप्मना ।।\nशिवलोके च निवसेदासंसारं न संशयः ।। 1.3.2.6.१० ।।\nपरदारापहर्त्ता च क्षेत्रेस्मिन्नियतेंद्रियः ।।\nमासमेकं नवैः पुष्पैरभ्यर्च्यारुणशंकरम् ।। ११ ।।\nमाहेश्वराय वितरेद्धनं शक्त्यानुगुण्यतः ।।\nतत्क्षणेन विनिर्मुक्तस्तस्मात्पापाद्भविष्यति ।। १२ ।।\nगरदोऽप्यरुणक्षेत्रे व्रती भूत्वा यथापुरा ।।\nक्षीरोपहारं देवाय दत्त्वा दोषेण मुच्यते ।। ।। १३ ।।\nपिशुनोऽप्यरुणक्षेत्रे व्रती वेदरतो नरः ।।\nअध्यापयेद्द्विजान्मुख्यांस्ततो निष्कल्मषो भवेत् ।। १४ ।।\nअग्निदोऽप्यरुणक्षेत्रे त्रीन्मासान्पूर्ववद्व्रती ।।\nदद्याच्छैवाय निर्माय्य गृहं तत्पापशांतये ।। १५ ।।\nधर्मनिंदाकरः शोणक्षेत्रे वर्षं व्रती वसन् ।।\nसत्रादिकं प्रकुर्वीत यथाशक्त्यघशांतये ।। १६ ।।\nपितृद्रोह्यरुणक्षेत्रे तिष्ठन्मासमतंद्रितः ।।\nगिरीशाय द्विजेभ्योपि प्रदद्याद्गाः सहस्रशः ।। १७ ।।\nग्रहोपरागकालेषु भोजयित्वा द्विजान्बहून्।।\nविमुंचेद्वृषभं नीलं विमुच्येत ततोंऽहसः ।। १८ ।।\nस्त्रीघ्नश्चापि शिशुघ्नोऽपि शोणक्षेत्रमुपेयिवान् ।।\nव्यतीपाते तिलान्दद्याद्द्विजभ्यो दुरितच्छिदे ।। १९ ।।\nप्रच्छन्नपापकृच्छोणक्षेत्रेऽस्मिन्नियतेंद्रियः ।।\nगुप्तदानानि कुर्वीत भवेद्वै गतकल्मषः ।। 1.3.2.6.२० ।।\nमृषाभाष्यरुणक्षेत्रे षण्मासान्निवसन्व्रती ।।\nशोणाचलेश्वरस्तोत्रपाठेन स्यादकल्मषः ।। २१ ।।\nकूपादिभेदकृच्छोणक्षेत्रमासाद्य भक्तितः ।।\nतटाकान्खानयेत्तत्र ध्रुवं निर्वृजिनो भवेत् ।। २२ ।।\nक्षेत्रापहारी देवाय क्षेत्रं दद्यान्महाफलम् ।।\nआरामकंटकोप्यस्मै दद्यादुद्यानमुत्तमम् ।। २३ ।।\nगृहापहारी कुर्वीत देवस्यायतनं नवम् ।।\nअंहसा तेन निर्मुक्तः शिवसायुज्यमाप्नुयात् ।। २४ ।।\nपरद्रोही वसञ्छोणक्षेत्रे माहेश्वरान्धनैः ।।\nप्रीणयित्वा पराँल्लोकान्निःसंशयमवाप्नुयात् ।। २५ ।।\nपश्वादिमांसभुक्छोणक्षेत्रे पक्षत्रयं व्रती ।।\nप्रीणयेदरुणेशानं सोपहारैर्मनोहरैः ।। २६ ।।\nत्रिःशोणाचलनाथेति निनदन्ननघो भवेत्।।\nनिवसन्नरुणक्षेत्रे पूजयेदरुणेश्वरम् ।।२७।।\nअरुणेश्वरमंत्रं च जपेन्मोक्षेच्छुरादरात्।।\nयद्यस्याभिहितं तेन पद्भ्यामेव प्रदक्षिणाम्।।२८।।\nकुर्वतारुणशैलस्य तत्प्राप्यं शुभमंजसा ।।\nश्रुतेषु स्खलितेष्वत्याहिते दुःस्वप्नदर्शने ।। २९ ।।\nप्रीत्युत्कर्षेऽपि च बुधैरुच्चार्योऽरुणशंकरः ।।\nअपि वर्णाश्रमभ्रष्टः शिवद्रोहरतोऽपि वा ।। 1.3.2.6.३० ।।\nत्रीण्यहान्यरुणक्षेत्रे वसन्मुच्येत पातकैः ।।\nपार्थिवः शिवलोकोऽयं मूर्त्तमेतत्त्रयीशिरः ।।३१ ।।\nएष दक्षिणकैलासो योसावरुणपर्वतः ।।\nअन्येषु सिद्धक्षेत्रेषु तपोभिः सिद्धयो नृणाम् ।। ३२ ।।\nअस्मिन्स्मरणमात्रेण तारतम्यं विचिंत्यताम् ।।\nयद्गंगायां प्रयागे यत्काश्यां वै पुष्करेषु यत् ।। ३३ ।।\nकर्म सेतौ च यत्पुंसां शोणक्षेत्रे ततोऽधिकम् ।।\nअग्निष्टोमं वाजपेयं वैराजं सर्वतोमुखम् ।। ।। ३४ ।।\nराजसूयाश्वमेधौ च कुर्याच्छोणाचले बुधः ।।\nएकाहं वारुणक्षेत्रे नरो यत्स्यादुपोषितः ।। ३५ ।।\nतस्य चांद्रायणशतं भवेत्सांतपनायुतम् ।।\nषोडशापि महादानान्यरुणक्षेत्रसंनिधौ ।। ३६ ।।\nअनुष्ठितानि कल्पोक्तं कुर्वंति द्विगुणं फलम् ।। ३७ ।।\nइति नंदिकेश्वरमुखेन शुश्रुवान्मुनिनंदनोथ निरयप्रतिक्रियाम्।।\nअभिनंद्य तं वद दिनर्तुवत्सरप्रमुखार्हणक्रममिति व्यजिज्ञपत् ।। ३८ ।। ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पापापनोदकप्रायश्चित्तवर्णनंनाम षष्ठोऽध्यायः ।। ६ ।। ।। छ ।। ।। ।।"
  }
]
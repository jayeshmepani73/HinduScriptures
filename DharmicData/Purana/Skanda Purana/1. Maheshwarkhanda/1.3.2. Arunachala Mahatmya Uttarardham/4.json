[
  {
    "text": "।। नंदिकेश्वर उवाच ।। ।।\nमुने मनःपरीक्षार्थं तथा त्वं भाषितो मया ।।\nतव चेन्नाभिधास्यामि कस्य वान्यस्य कथ्यते ।। १ ।।\nत्वादृगन्योस्ति किं लोके शिवधर्मपरायणः ।।\nयेन स्वल्पायुषाप्येवं नित्येनाभावि भक्तितः ।। २ ।।\nकस्यान्यस्य कृते देवः स्वस्यैवाज्ञाकरं यमम् ।।\nक्रुद्धो नियंत्रयामास चरणांगुष्ठपीडितम् ।। ३ ।।\nत्वमेव शांकरान्धर्मान्सर्वान्विद्धि रहस्यतः ।।\nयोग्रेऽसि कालवद्भ्रांतः परिपक्वोसि चेतसा ।। ४ ।।\nत्वयैवान्येन केनाहमेवं शुश्रूषितश्चिरम् ।।\nत्वयीव कस्मिन्नन्यस्मिन्ममापि प्रीतिरीदृशी ।। ५ ।।\nउपदेक्ष्यामि ते क्षेत्रं गुप्तं तद्धर्मशासनैः ।।\nभक्त्यावधारणीयं यद्भक्तिकैवल्यकांक्षिभिः ।। ६ ।।\nआदरादनुयुंजानं शिष्यं यो देशिकः स्वयम् ।।\nउपदेशेन संतुष्टं न करोति स किं गुरुः ।। ७ ।।\nसमाहितमना भूत्वा विश्वासं कुरु शाश्वतम् ।।\nमयोपदिश्यमानेऽस्मिन्रहस्ये पारमेश्वरे ।। ८ ।।\nस्मर स्मरांतकं देवं वंदस्वाध्याय शांकरीम् ।।\nउपांशूच्चारयोंकारं श्रेयस्ते महदागतम् ।। ९ ।।\nअस्ति दक्षिणदिग्भागे द्राविडेषु तपोधन ।।\nअरुणाख्यं महाक्षेत्रं तरुणेंदुशिखामणेः ।। 1.3.2.4.१० ।।\nयोजनत्रयविस्तीणमुपास्यं शिवयोगिभिः ।।\nतद्भूमेर्हृदयं विद्धि शिवस्य हृदयंगमम् ।। ११ ।।\nतत्र देवः स्वयं शम्भुः पर्वताकारतां गतः ।।\nअरुणाचलसंज्ञावानस्ति लोकहितावहः ।। १२ ।।\nआवासः सर्वसिद्धानां महर्षीणां सुपर्वणाम् ।।\nविद्याधराणां यक्षाणां गंधर्वाप्सरसामपि ।। १३ ।।\nसुमेरोरपि कैलासादप्यसौ मन्दरादपि ।।\nमाननीयो महर्षीणां यः स्वयं परमेश्वरः ।। १४ ।।\nस्पृहयंति यदीयेभ्यो जंतुभ्योपि दिवौकसः ।।\nअयत्नलभ्यमुक्तिभ्यो दिवावासप्रवंचिताः ।। १५ ।।\nन कल्पवृक्षाः सदृशा यत्रत्यानां महीरुहाम् ।।\nपत्रपुष्पफलैर्नित्यं येर्चयंति गिरौ हरम् ।। १६ ।।\nहिंसैकरुचयो व्याधा अपि रूपानुसारतः ।।\nअनंता यत्र देवस्य प्रादक्षिण्यफलास्पदम्।। १७ ।।\nयदुद्देशचरा मेघाः शिखराण्यभिबंधकाः ।।\nगंगावतो हिमवतोऽप्यधिकं स्वं विजानते ।। १८ ।।\nकलारावाः खगा यत्र क्वणंते कीचका अपि ।।\nयक्षकिंनरगन्धर्वैलभ्यते दुर्लभं पदम् ।। १९ ।।\nस्मरन्तो यत्र खद्योताः कृष्णपक्षे निशागमे ।।\nआरार्तिकप्रदातॄणां देवस्याश्नुवते पदम् ।।1.3.2.4.२०।।\nनिष्प्रत्यूहकृताश्लेषा नित्यं यत्तटिनीरुहाः ।।\nसौभीग्यगर्वतो देवीमपर्णामवमन्वते ।।२१।।\nयस्योत्तुंगस्य शृंगाग्रसंगमा अपि तारकाः ।।\nआत्मनो लब्धसामान्याश्चन्द्रेण बहु मन्वते ।। २२ ।।\nमृगाः सर्वेपि सततं चरंतो यत्र सानुषु ।।\nपाणिप्रणयिनं शम्भोरेणमप्यवजानते ।। २३ ।।\nयस्य पादांतिकचरैः प्रायेण शबरैरपि ।।\nनिकुम्भकुम्भसादृश्यमयत्नादुपलभ्यते ।। २४ ।।\nकिं बहूक्त्याभ्यसूयंते द्वैमातुरकुमारयोः ।।\nयदंगरूढास्तरवस्तिर्यंचः शबरा अपि ।। २५ ।।\nसिंहव्याघ्रद्विपा यस्मिन्काले त्यक्तकलेवराः ।।\nवासप्रदत्वान्मान्यंते ध्रुवं शोणाद्रिशम्भुना ।। २६ ।।\nअस्य भास्करनामाद्रिः पूर्वस्यां दिशि दृश्यते ।।\nयत्र स्थितः सदा वज्री सेवते शोणपर्वतम् ।।२७।।\nप्रतीच्यां दिशि दंडाद्रिरिति कश्चिन्महीधरः ।।\nप्राचेतसस्तदगगः सेवतेऽरुणपर्वतम् ।। २८ ।।\nदक्षिणस्यां च शोणाद्रेरद्रिरस्त्यमराचलः ।।\nकालः शोणाद्रिसेवार्थमध्यास्ते तदधित्यकाम् ।।२९।।\nउत्तरेऽस्मिन्हरिद्भागे सिद्धाध्यासितकन्दरः ।।\nविराजते त्रिशूलाद्रिः श्रीदेन परिपालितः ।। 1.3.2.4.३० ।।\nतत्पर्यंतप्रभूतानामन्येषामपि भूभृताम् ।।\nतटकेष्वपरे चैव दिक्पालाः पर्युपासते ।। ३१ ।।\nधारिता येन सततं सर्वेपि धरणीरुहाः ।।\nआराधनादप्यधिकमधिगच्छंति वैभवम् ।। ३२ ।।\nयस्मिन्गिरीशे संदृष्टे मेनातुहिनभूभृतोः ।।\nसमानसंबंधतया प्रमोदो वर्द्धतेतराम् ।। ३३ ।।\nतरुपल्लवलक्षेण लक्ष्यमाणजटाधरः ।।\nस्थावरोयं स्वयं शम्भुरिहेश इव जंगमः ।। ३४ ।।\nज्योतिष्मत्तोयशृंगस्य द्विपार्श्वस्थेन्दुभास्करः ।।\nव्यनक्ति स्वस्य लोकेभ्यस्तेजस्त्रितयनेत्रताम् ।। ३५ ।।\nवर्षासु शिखराधस्तादभिनीलबलाहकः ।।\nविराजते यः कण्ठेन कालकूटमिवोद्वहन् ।। ३६ ।।\nसहस्रपादः साहस्रशीर्षो यः पर्वतेश्वरः ।।\nउक्तो न केवलं श्रुत्या साक्षादप्युपलक्ष्यते ।। ३७ ।।\nशिरोलीनामरसरित्स्रोताः प्रागिति नाद्भुतम् ।।\nगिरीशोऽद्यापि यः शृंगलीनानेकसरिद्गणः ।। ३८ ।।\nआसादितापकटकः शारदैर्यः पयोधरैः ।।\nविडंबयति गोश्रेष्ठमारूढवृषपुंगवम् ।। ३९ ।।\nयत्र शृङ्गाग्रसंलग्रसंलग्ननीललोहितः ।।\nस्थाणुत्वं स्थावरत्वेन गहनत्वेन भीमताम् ।। 1.3.2.4.४० ।।\nसुदुर्गमत्वादुग्रत्वमपि धत्ते न नामतः ।।\nक्षुद्राः सरीसृपा यत्र कटकेषु कृतास्पदाः ।। ४१ ।।\nतक्षकानंतसर्पाद्यैः स्पर्धन्ते भुजगेश्वरैः ।।\nअष्टाभिर्योऽभितः कोणैराविभूर्तो विभूतिभिः ।। ४२ ।।\nसुस्पष्टं विशिनष्टीव स्वकीयामष्टमूर्तिताम् ।।\nयेर्ण्याशक्तितरंगिण्यो इडापिंगलयोः स्वयम् ।। ४३ ।।\nशिवस्य शृङ्गतो मध्ये सुषुम्ना कमलापगा ।।\nज्योतिःस्तंभस्वरूपस्य मूलाग्रे यस्य वीक्षतुम् ।। ४४ ।।\nकोलहंसाकृती नालं ब्रह्मविष्णू बभूवतुः ।।\nताभ्यां च प्रार्थितः शम्भुस्तस्मिन्सांनिध्यवानभूत् ।। ४५ ।।\nअरुणाचलनाथाख्यं प्रपन्नः प्रमदैः समम् ।।\nगौतमस्तत्र योगींद्रः सहस्रं परिवत्सरान् ।। ४६ ।।\nतप्त्वा तपांसि तीव्राणि साक्षाच्चक्रे सदाशिवम् ।।\nप्रालेयशैलकन्यापि तत्र कृत्वा तपः पुरा ।। ४७ ।।\nअलब्ध वामदेहार्द्धं मन्मथारेः प्रसेदुषः ।।\nगौर्या प्रतिष्ठितं तत्र प्रवालाद्रीश्वराभिधम् ।। ४८ ।।\nलिंगं भोगप्रदं पुंसां कैवल्याय प्रकल्पते ।।\nतत्र गौरीनिदेशेन दुर्गा महिषमर्दिनी ।। ४९ ।।\nसाक्षाद्भूय सतां दत्ते मन्त्रसिद्धिमविघ्नतः ।।\nखड्गतीर्थमिति ख्यातं तत्र गौर्याश्रमे नवम् ।। 1.3.2.4.५० ।।\nसकृन्निमज्जनान्नॄणां पंचपातकनाशनम् ।।\nदुर्गया चार्चितं लिंगं पापनाशननामकम् ।। ५१ ।।\nसकृत्प्रणाममात्रेण सर्वपापप्रणाशनम् ।।\nतत्र वज्रांगदो राजा वित्तसारो व्यतिक्रमात् ।। ५२ ।।\nपुनस्तद्भक्तिमाहात्म्याच्छिवसायुज्यमाप्तवान् ।।\nतस्य प्रदक्षिणेनैव कांतिशालिकलाधरौ ।। ५३ ।।\nविद्याधरेश्वरौ मुक्तौ दुर्वासःशापबन्धनात् ।।\nनास्ति शोणाद्रितः क्षेत्रं नास्ति पंचाक्षरान्मनुः ।। ५४ ।।\nनास्ति माहेश्वराद्धर्मो नास्ति देवो महेश्वरात् ।।\nनास्ति ज्ञानं शिवज्ञानान्नास्ति श्रीरुद्रतः श्रुतिः ।।५५ ।।\nनास्ति शैवाग्रणीर्विष्णोर्नास्ति रक्षा विभूतितः ।।\nनास्ति भक्तेः सदाचारो नास्ति रक्षाकराद्गुरुः ।। ५६ ।।\nनास्ति रुद्राक्षतो भूषा नास्ति शास्त्रं शिवागमात् ।।\nनास्ति बिल्वदलात्पत्रं नास्ति पुष्पं सुवर्णकात्।।५७।।\nनास्ति वैराग्यतः सौख्यं नास्ति मुक्तेः परं पदम् ।।\nनारुणाद्रेः समो मेरुर्न कैलासो न मंदरः ।। ५८ ।।\nते निवासा गिरिव्याप्ताः सोऽयं तु गिरिशः स्वयम् ।। ५९ ।।\nइति वदति शिलादनंदने मुदितमनाः स मृकण्डुनंदनः ।।\nपुनरपि बहुशः प्रणम्य तं चकितमना भवतो व्यजिज्ञपत् ।। ।। 1.3.2.4.६० ।।\nकिं किं नृणां कर्म भवाय जायते कथं नु तत्तन्नरकाय श्रूयते ।।\nतेषां च तेषां च कथं प्रतिक्रिया कथं नु तत्तन्मम कथ्यतामिति ।। ६१ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उतरार्धेऽरुणाचलस्थानमाहात्म्यवर्णनंनाम चतुर्थोऽध्यायः ।। ४ ।। ।। छ ।।"
  }
]
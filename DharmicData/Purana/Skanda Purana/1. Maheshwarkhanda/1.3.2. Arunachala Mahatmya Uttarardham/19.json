[
  {
    "text": "।। नंदिकेश्वर उवाच ।। ।।\nतावत्कुतश्चिदाकर्ण्य तत्रस्थां महिषासुरः ।।\nअवज्ञातसुरारातिर्विध्वंसितपुरंदरः ।। १ ।।\nसर्वलोकजयी सिद्धविद्याधरभयावहः ।।\nदुर्निग्रहो वरादासीच्छस्त्रास्त्रैरखिलैरपि ।। २ ।।\nतीक्ष्णानामपि शापानामप्यगोचरतां गतः ।।\nदर्पद्भिर्दानवैदैत्यैः कौणपैश्च निषेवितः ।। ३ ।।\nदूषको मुनिपत्नीनां धर्ममार्गोपघातकः ।।\nबलात्पुलोम्नो नमुचेर्वृत्रादपि बलाधिकः ।। ४ ।।\nहिरण्यकशिपोर्वश्यो हिरण्याक्ष इवापरः ।।\nतां विलोभयितुं कांचित्प्राहिणोत्किल दूतिकाम्।। ५ ।।\nततः सा तापसीवेषधारिणी गिरिजां प्रति ।।\nसखीसमक्ष एवेदमुवाचानुचितं वचः ।। ६ ।।\nअरारु भीषणे भीरो निवसस्यत्र किं वने ।।\nविहर्तुमुचिता रम्येष्ववरोधनवेश्मसु ।। ७ ।।\nकिमर्थं वाद्य चित्तं ते यौवने भोगनिःस्पृहम् ।।\nनिवेशितं तपसि च दैवतैरपि दुष्करे ।। ८ ।।\nहंसतूलमयीं शय्यां मुक्तामयवितानिकाम् ।।\nहित्वा किमिति मृद्वंगि सुप्यते परुषाश्मसु ।। ९ ।।\nतपोजडो मृडो दिष्ट्या प्रागेवास्ति त्वयोज्झितः ।।\nतवानुरूपो नैवान्यो विद्यते दिविषत्सु च ।। 1.3.2.19.१० ।।\nकिं तु त्रैलोक्यनाथोऽस्ति महिषो दानवेश्वरः ।।\nयदि द्रक्ष्यसि तं सुभ्र त्यक्ष्यस्येव क्षणात्तपः ।। ११ ।।\nकिं निह्नवेन नन्वेष श्रुत्वा सर्वं चिरात्प्रभुः ।।\nस प्राहिणोदुपानेतुं दूतिकां मां स्मरातुरः ।। १२ ।।\nइत्यत्यंतविरुद्धं तां ब्रुवाणामसमंजसम् ।।\nदेव्याश्चित्तस्थितिं ज्ञात्वा विजया निरकासयत् ।। १३ ।।\nसा चातिरोषेण कृतप्रतिज्ञा दैत्यरूपिका ।।\nगत्वा विदितवृत्तांतमकरोन्महिषासुरम् ।। १४ ।।\nसोऽपि तत्सर्वमाकर्ण्य रुषातीवारुणेक्षणः ।।\nदेवीं जिघृक्षुरभ्यागाद्वृतो दैतेयकोटिभिः ।। ।। १५ ।।\nस्यन्दनैर्द्विरदैरश्वैः पत्तिभिश्च समंततः ।।\nभुवमाच्छादयामास ध्वजैश्च गगनांतरम् ।। १६ ।।\nक्ष्वेलितैर्वाद्यघोषैश्च नभः स्फुटदिवाभवत् ।।\nपादाघातैश्च दैत्यानां विदद्रे वसुधातलम् ।। १७ ।।\nकरालो दुर्द्धरस्तस्य विचष्णुर्विकरालकः ।।\nबाष्कलो दुर्मुखश्चंडः प्रचंडश्चामरासुरः ।। १८ ।।\nमहाहनुर्महामौलिरुग्रास्यो विकटेक्षणः ।।\nज्वालास्यो दहनश्चेमे सेनान्योपि प्रतस्थिरे ।। १९ ।।\nकोलाहलमिमं श्रुत्वा देवी नियमविघ्नतः ।।\nशंकिता दैत्यसंहृत्यै दुर्गामादिशति स्म सा ।। 1.3.2.19.२० ।।\nसारुणाद्रिरहोद्रोण्यामधिरूढा मृगाधिपम् ।।\nदीप्तायुधधरैर्दोर्भिः कालिकेव महीं गता ।। २१ ।।\nघनाघनरवोदग्रं सिंहनादमचीकरत् ।।\nस्फुरद्दंतच्छदोपांतं वल्गदंगुलिपल्लवा ।। २२ ।।\nस्वांगेभ्यो योगिनीचक्रं मातरोऽप्यसृजन्रुषा ।।\nदेव्याः प्रियाय दैतेयसंहारार्हाः सहस्रशः ।। २३ ।।\nकाश्चित्तत्रारुणच्छाया दंडिन्यो हंसवाहनाः ।।\nमुखैश्चतुर्भिराजग्मुः कोपप्रस्फुरिताधरैः ।। ।। २४ ।।\nनिर्ययुः काश्चन क्रुद्धा ज्वलत्त्रिशिखपाणयः ।।\nनिस्वनद्भूषणाः पंसल्ललाटा वृषवाहनाः ।। २५ ।।\nनिर्जग्मुरपराः सेनासहिताः शिखिवाहनैः ।।\nशक्तिदंडाभयकराः शतशः षड्भिराननैः ।। २६ ।।\nनिश्चक्रमुः परास्तार्क्ष्यमधिरुह्याधिकक्रुधा ।।\nशंखचक्रधराः सूर्यचंद्रमोभ्यां दिवो यथा ।। ।। २७ ।।\nप्रतिष्ठंते तथा व्याघ्रवाहाः कुवलयत्विषः ।।\nपोत्रैः सद्घर्घरारावैर्बिभ्रत्यो मुसलं हलम् ।। २८ ।।\nरोषारुणसहस्राक्ष्यो वलक्षद्विपवाहनाः ।।\nप्रतस्थिरे शातकोटिशतकोटिधराः पराः ।। २९ ।।\nअश्वारूढा समापेतुरेकाः सौदामिनीनिभाः ।।\nखड्गखेटकधारिण्यः कोपेन कपिलाननाः ।। ।। 1.3.2.19.३० ।।\nताश्च कोटिचतुःषष्टिमसुरानाश्रमाद्बहिः ।।\nअरुन्धन्प्रसभं ध्वांतराशीनिव रवेस्त्विषः ।। ३१ ।।\nततश्च योगिनीचक्रदानवानीकयोर्मिथः ।।\nप्रावर्त्तत रणं घोरं मुष्टामुष्टि कचाकचि ।। ३२ ।।\nसायकैर्योगिनीमुक्तैर्दलिता दैत्यमौलयः ।।\nआच्छादयन्महीपृष्ठं स्थलजानीव सर्वतः ।। ३३ ।।\nप्रसस्रू रक्तसरितो लगत्कैशिकशैवलाः ।।\nलुठद्विपाठपाठीनाः स्मरैर्देवीमुखांबुजैः ।। ३४ ।।\nवेतण्डतुण्डान्यारुह्य सौधानिव पिशाचिकाः ।।\nप्रचण्ड तांडवाः पीतरक्तमद्याश्चकाशिरे ।। ३५ ।।\nकपालैर्दैत्यवीराणामघासुरसृगासवान् ।।\nक्रीडड्डमरुकाकारैर्डामरैर्योगिनीगणाः ।। ३६ ।।\nपरिजह्रुस्तथांत्राणि कंकौघाः पाशशंकया ।।\nक्षुधिता अपि मांसानि सशल्यान्यजहुः शिवाः ।। ३७ ।।\nसिद्धविद्याधरोन्मुक्तमंदारप्रसवासवैः ।।\nइयाय शांतिं भूरेणुः संग्रामे क्षोभसम्भवः ।। ३८ ।।\nविरेजुर्योगिनीमुक्तैर्देहलग्नैर्द्विषां हयाः ।।\nअमर्षातिशयोत्क्षिप्तैः शल्यैः शल्यमृगा इव ।। ३९ ।।\nदंडैः केचित्परे शूलैर्निशितैः केऽपि शक्तिभिः ।।\nचक्रैरन्ये हलैरेके कतिचिच्छतकोटिभिः ।। 1.3.2.19.४० ।।\nयोगिनीनां परे खड्गैर्दलिता दानवेश्वराः ।।\nनिःशेषतामुपाजग्मुर्विना सेनाधिपान्निजान्।। ४१ ।।\nब्राह्मी स्वयमुपागम्य विहितायोधनावधीत् ।।\nकरालं विकरालेन दण्डेन ज्वलिता चिरात् ।। ४२ ।।\nमाहेश्वरी त्रिशूलेन सुचिरं कृतसंगरा ।।\nचकर्त दुर्द्धरस्याशु मूर्द्धानमतिरोषणा ।। ४३ ।।\nशक्त्या लुलाव कौमारी चिक्षुरासुरमस्तकम् ।।\nचक्रेण चालुनान्मौलिं विकरालस्य वैष्णवी ।। ४४ ।।\nबाष्कलस्याशु वाराही मुसलेनालुनाच्छिरः ।।\nदुर्मुखं चाशु वज्रेण व्यधादैंद्री गतायुषम् ।। ४५ ।।\nख्यातं यस्याश्च नामेदं तयोरेव निदूषनात् ।।\nचामुण्डा चण्डमुण्डौ च मण्डलाग्रेण चिच्छिदे ।। ४६ ।।\nप्रचण्डचामरौ वीरौ महामौलिं महाहनुम् ।।\nउग्रास्यविकटाक्षौ च ज्वालास्यदहनावपि ।। ४७ ।।\nअनुजग्मुः क्रुधा यान्तं युद्धाय महिषासुरम् ।।\nकालनेमिप्रभृतयो विप्रचित्तिमिवासुराः ।। ४८ ।।\nशिरस्त्रवंतो रथिनः सुनिषंगा धनुर्धराः ।।\nउद्भूतकटकाः प्रापुर्युद्धभूमिं चलद्ध्वजाः ।। ४९ ।।\nसमंतात्पूरितदिशः सिंहनादैर्भयंकरैः ।।\nपृषत्कवर्षिणो मातृमंडलान्यभिदुद्रुवुः ।। 1.3.2.19.५० ।।\nताश्च तैर्बलिभिः कृत्वा संग्रामं निस्सहत्वतः ।।\nदुर्गां प्रपेदिरे देवीं शरणं सिंहवाहनाम् ।। ५१ ।।\nउक्त्वा मायालुलायस्य दुर्जयत्वं दुरात्मनः ।।\nदेवी तां तुष्टुवुर्दुर्गामेवं सप्तापि मातरः ।। ५२ ।।\nयोगनिद्रेति रूपेण विष्णोर्नयनपद्मयोः ।।\nत्वया निलीयते देवि मधुकार्येव लीलया ।। ५३ ।।\nअमूमुहस्तं न तथा मातश्च मधुकैटभौ ।।\nकथं जघान तौ विष्णुस्तयोरेवाभ्यनुज्ञया ।। ५४ ।।\nत्वं कौशिकी न चेज्जाता मृत्युः शुंभनिशंभयोः ।।\nकथं तु लोकपालानामैश्वर्यं देवि एष्यति ।। ५५ ।।\nविंध्यवासिनि विंध्येन किमवंध्यं कृतं तपः ।।\nयत्र मैत्री किरातीभिरपि लभ्या त्वया समम् ।। ५६ ।।\nकापिशायनमापीतं धनदोपायनीकृतम् ।।\nत्वयांब नीतं दैत्यानां रसैर्नियतमानवैः ।। ५७ ।।\nब्रह्मणः सृष्टिशक्तिस्त्वं स्थितिशक्तिर्मधुद्विषः ।।\nअंब संहारशक्तिश्च रुद्रस्यापि प्रगल्भसे ।। ५८ ।।\nयशोदानंदजाता त्वमेकानंशेति नामतः ।।\nकंसाद्यसुरसंहारे हरेः साह्यं करिष्यसि ।। ५९ ।।\nत्वं विद्या त्वं महामाया त्वं लक्ष्मीस्त्वं सरस्वती ।।\nत्वं देवी पार्वतीशापि दुर्गे किं वा न जायसे ।। 1.3.2.19.६० ।।\n।। नन्दिकेश्वर उवाच ।। ।।\nस्तोत्रेणानेन मातृभ्यो दुर्गा दत्ताभया स्वयम् ।।\nमहिषासुरयुद्धाय संतुष्टा निर्ययौ तदा ।। ६१ ।।\nप्रचंडमंडलाग्रेण भिंडिपालेन चामरम् ।।\nमहामौलिं क्षुरिकया कर्परेण महाहनुम् ।। ६२ ।।\nउग्रवक्त्रं कुठारेण शक्त्या विकटचक्षुषम् ।।\nज्वालामुखं मुद्गरेण दहनं मुसलेन च ।। ६३ ।।\nनिहत्य महिषस्याग्रे सरोषं युध्यती स्वयम् ।।\nसिंहनादं महाघोरं चक्रेण मुदिताशया ।। ६४ ।।\nअथात्यमर्षितो दुर्गां विशिखैर्महिषासुरः ।।\nविव्याध फालफलके स्तनयोर्गडयोरपि ।। ६५ ।।\nततो दुर्गाथ संरंभात्प्रजहारासुरेश्वरम् ।।\nबाह्वोर्वक्षसि वक्त्रे च क्षुरप्रैः प्रज्वलत्फलैः ।।६६।।\nततो दैत्यस्त्रिभिर्दुर्गां जघान विशिखैर्मुखे ।।\nपंचभिः पंचभिर्बाह्वोर्द्वाभ्यां द्वाभ्यां च नेत्रयोः ।। ६७ ।।\nएकेन सारथिं रथ्यानष्टभिः कार्मुकं त्रिभिः।।\nचतुर्भिश्च ध्वजं तस्य दुर्गा चिच्छेद सायकैः ।। ६८ ।।\nपदातिरथ दैत्येंद्रः शतघ्नीं ज्वलदाकृतिम् ।।\nकालदंडप्रतीकाशां दुर्गां प्रति विमुक्तवान् ।। ६९।।\nहाहाकुर्वस्तु देवेषु विद्राणे मातृमंडले ।।\nतामापतंतीमादाय दुर्गा जग्राह लीलया ।।1.3.2.19.७० ।।\nकृपाणमंकुशं पाशं भुशुंडीं करवालिकाम् ।।\nशंकुं शक्तिं गदां चक्रं तोमरं फलकं सृणिम् ।। ७१ ।।\nपरश्वधं भिंडिपालं पट्टिशं लगुडं च सः ।।\nदुर्गां प्रति विचिक्षेप क्षयांभोद इवाशनिम् ।। ७२ ।।\nआपतंत्येव शस्त्राणि क्षिप्तान्यादाय वैरिणाम्।।\nबभंज पाणिभिः स्वैरं करिणीवेक्षुकांडकम्।।७३।।\nदुर्गोपवाह्यः सिंहोऽपि लांगूलाग्रेण मुद्रितम् ।।\nदंष्ट्रया दारयामास प्रहरन्नखपंकजैः ।। ७४ ।।\nक्षणं सिंहः क्षणं क्रोडः क्षणं व्याघ्रः क्षणं गजः ।।\nक्षणं च महिषो भूत्वा दैत्यो दुर्गामयोधयत् ।। ७५ ।।\nमहिषोऽथ विषाणाभ्यां तीक्ष्णाभ्यामत्यमर्षितः ।।\nताडयामास सिंहं च देवीमपि मुहुर्मुहुः ।। ७६ ।।\nक्षणं गगनमध्यस्थः क्षणं प्राप्तो महीतले ।।\nक्षणं दिक्षु भ्रमन्प्राप्तः क्षणं चादृश्यतां गतः ।।७७।।\nप्रार्थिता मातृचक्रेण दुर्गा महिषदानवम् ।।\nअमोघेन त्रिशूलेन दारयामास सस्मिता ।। ७८ ।।\nमुक्तघर्घरनिर्घोषो यावत्पतति दानवः ।।\nतावदस्य हठेनांघ्रिं स्कंधपीठे न्यवेशयत् ।। ७९ ।।\nकंठपीडनतो यातजीवितस्यामरद्रुहः ।।\nछिन्नमूर्द्धानमादाय पाणिनाथ ननर्त्त सा ।। 1.3.2.19.८० ।।\nइति दुर्गया समिति कासरासुरे दलिते समस्तभुवनैककंटके ।।\nननृतुः सुराः प्रजहृषुर्महर्षयो ववृषुश्च दिव्यकुमुमानि वारिदाः ।। ८१ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्यउत्तरार्धे देव्यास्तपश्चर्यायां दुर्गाकृतमहिषासुरवधवर्णननामैकोनविंशोऽध्यायः ।। १९ ।। ।। छ ।।"
  }
]
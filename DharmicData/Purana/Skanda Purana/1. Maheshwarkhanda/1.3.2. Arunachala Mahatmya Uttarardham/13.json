[
  {
    "text": "।।नंदिकेश्वर उवाच ।। ।।\nकेतकीबर्हमप्येनं विहस्य पुनरब्रवीत् ।।\n।। केतक्युवाच ।। ।।\nअपि मूढ न किंचित्त्वं वेत्सि कस्त्वं कुतो न तत् ।। १ ।।\nईदृश्यः परितो लग्ना यस्मिन्ब्रह्मांडकोटयः ।।\nतस्य प्रमाणमेतावदिति को वेदितुं क्षमः ।।२।।\nचतुर्युगायुतैर्यातं ततो निपततो मम।।\nइदानीमपि नाप्रोति तन्मध्यं किल भूतलम् ।।३।।\nइति ब्रुवाणमेनं च नमस्कृत्य सरोजभूः।।\nहित्वा निजमहंकारमभाषत कृतांजलिः।।४।।\nब्रह्मोवाच।।\nमहात्मन्सत्यमेवास्मि मूढोऽहं केतकच्छद।।\nब्रह्मणा हि मया स्पर्द्धा विष्णुना सह निर्मिता।। ५।।\nद्वाभ्यामपीदमावाभ्यां विस्मृतं शिववैभवम्।।\nयन्नौ महानभूद्गर्वस्सर्गसंत्राणमात्रतः।। ६।।\nह्रेपणी संकथा तावदास्तामद्याप्यहं यतः ।।\nस्पर्द्धया न विमुक्तोऽस्मि बद्धया गरुडध्वजे ।। ७ ।।\nसख्यं साप्तपदीनं हि कथ्यते तद्भवान्मयि ।। ८ ।।\nअसंस्तुतधियं हित्वा कर्तुमर्हस्यनुग्रहम् ।।\nअहं विष्णुश्च मोहांधौ तेजःस्तंभस्य वीक्षणात् ।। ९ ।।\nहंसकोलाकृती दध्वो मिथः साम्यं व्यपोहितुम् ।।\nमूलं दिदृक्षुः स दशां कीदृशीं यातवानिति ।। 1.3.2.13.१० ।।\nन जाने मम चास्याग्रं दिदृक्षोरीदृक्षी दशा ।।\nगतमुड्डीयमानस्य मे सहस्रेण हायनेः ।। ।। ११ ।।\nजातश्रमोऽस्मि नितरां वियुज्य इव चासुभिः ।।\nदिष्ट्याद्य भद्र लब्धस्त्वं मयाऽऽलंबोवसीदताम्।। १२ ।।\nतन्मे कुरुष्व मित्रस्य सफलां याचनामिमाम् ।।\nसखाहं सहसंजल्पादस्मि दासोनुषंजनात् ।। १३ ।।\nतत्त्वया करणीयैवं प्रार्थनैषा कृतांजलिः ।।\nयदि पश्यति मूलं  स जितोऽहममुना तदा ।। १४ ।।\nयद्वा न पश्यति तदाप्यस्मि साम्यमुपेयिवान् ।।\nइदं द्वयमपि प्रायो ममातिह्रेपणं सखे ।। १५ ।।\nत्वयैव परिहार्यत्वमिदानीं समुपागतम् ।।\nअनृतामभिभाष त्वमुचितां च सुहृत्कृते ।। १६ ।।\nगिरमेकामिमामग्रे चक्रपाणेरुदीरय ।।\nएष हंसाकृतिर्ब्रह्मा तेजःस्तंभस्वरूपिणः ।। १७ ।।\nअत्युच्चं दृष्टवानग्रमत्र साक्ष्ये स्थितोऽस्म्यहम् ।।\nतेनापि तेजःस्तम्भत्वमेयुषा चन्द्रमौलिना ।। १८ ।।\nसंभावितोयं सुतरां पित्रेव हि पितामहः ।।\nअतोऽयमेवाभ्यधिको भवतो विष्टरश्रवाः ।। १९ ।।\nइत्युक्त्वा मम साहाय्यं सुमहत्क्रियतां त्वया ।। 1.3.2.13.२० ।।\n।। नंदिकेश्वर उवाच ।। ।।\nएवं भूयः प्रार्थितोऽयं विधात्रा दाक्षिण्यार्द्रः केतकीबर्हकोपि ।।\nतेजःस्तंभाभ्यर्णभाजे तथैव प्राहाशेषं विष्णवे ब्रह्मवाक्यम् ।। २१ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मणाऽसत्यसाक्ष्यार्थं केतकच्छदप्राथनावर्णनंनाम त्रयोदशोऽध्यायः ।। १३ ।। ।। छ ।।"
  }
]
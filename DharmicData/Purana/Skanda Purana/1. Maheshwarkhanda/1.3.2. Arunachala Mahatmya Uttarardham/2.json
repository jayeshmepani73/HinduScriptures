[
  {
    "text": "नंदिकेश्वर उवाच ।। ।।\nस्थानं त्वया मुने पृष्टमस्ति माहेश्वराग्रणि।।\nचराचराणां सर्वेषां भूतानामपि शर्मणे ।। १ ।।\nप्रकल्पितं हि देवेन तत्तत्कर्मानुगुण्यतः ।।\nशरीरभाजां जननं तासुतास्वपि योनिषु ।। २ ।।\nत्वया शुश्रुषितं तेषां हिताय महते ह्यलम् ।।\nअन्यथा संसृतेर्हानिः कल्पकोटिशतैर्नहि ।। ३ ।।\nस्वल्पैर्हि कर्मभिर्ज्ञानैरपि प्राप्ता पुनःपुनः ।।\nघटीयंत्रनयाज्जन्ममरणे नैव शाम्यतः ।। ४ ।।\nकथं नु विरतो देही गर्भमोकसमागमात् ।।\nविश्रांतये प्रकल्पेत विशुद्धज्ञानतो विना ।। ५ ।।\nप्रदेशाः कथिताः पूर्वं प्रसंगवशतो मया ।।\nऋषिभेदादिकं तेषु निवासः कृत्तिवाससः ।। ६ ।।\nकेचित्तीरेषु गंगायाः केचित्सारस्वते तटे ।।\nकालिंदीतीरयोरन्ये कतिचिच्छोणरोधसि ।।७।।\nअपरे नर्मदातीरे परे गोदावरीतटे ।।\nकतिचिद्गोमतीतीरेष्वन्ये हैमवतीतटे ।।८।।\nसमुद्रपार्श्वेष्वितरं द्वीपेष्वन्ये सरस्वताम् ।।\nमुखेषु केचित्सिंधूनां संभेदेष्वपि केचन ।।९।।\nकृष्णवेणीतटे केचित्तुंगभद्रांतिके परे ।।\nउपवेण्यां कतिपये परे शक्त्यापगांतिके ।। 1.3.2.2.१० ।।\nकावेरीतीर इतरे केचिद्वेगवतीतटे ।।\nअन्ये तु ताम्रपर्ण्याश्च कतिचिन्मुरलातटे ।। ११ ।।\nकेचिदैरावतीतीरे त्वितरे यातुकांक्षिके ।। १२ ।।\nकन्यातटेषु कतिचित्कतिचित्कुमारीतीरे परे च तमसावरुणांतिकेन्ये ।।\nमंदाकिनीसविधयोरितरे परेऽपि शिप्रातटे परिसरेषु परे सरय्वाः ।। १३ ।।\nविपाशाभ्याश इतरे शतद्रुतितटे परे ।।\nचर्मण्वत्युपकंठेऽन्ये केचिद्भीमरथीतटे ।। १४ ।।\nकेचिद्बिंदुसरोभ्यर्णे परे पंपासरस्तटे ।।\nअभ्यर्णकेपि भैरव्याः कतिचित्कौशिकीतटे।। १५ ।।\nअपरे मालिनीतीरे परे गंधवतीतटे ।।\nकतिचिन्मानसोपांते केचिदच्छोदरोधसि ।। १६ ।।\nइंद्रद्युम्नसरस्यन्य एके तु मणिकर्णिके ।।\nपरे तु वरदातीरे ताप्यां कतिचनापरे ।।\nपातालगंगासविधे शरावत्यंतिके परे ।। १७ ।।\nलोहित्याकूलयोः केचित्कतिचित्कालमातटे ।।\nवितस्तोपांतिके त्वन्ये चंद्रभागांतिके परे ।। १८ ।।\nसुरलोपांतिके केचित्पयोष्णीतीरयोः परे ।।\nकेचिन्मधुमतीतीरे केचनानु पिनाकिनीम् ।। १९ ।।\nउक्तं वाराणसीक्षेत्रं क्रोशपंचकपावनम् ।।\nदेवस्तत्राविमुक्ताख्यो विशालाक्ष्या समर्चितः ।। 1.3.2.2.२० ।।\nकपालमोचनं यत्र यत्रास्ते कालभैरवः ।।\nमृतानां यत्र रुद्रत्वं काशीं विद्धि हि तां मुने ।। २१ ।।\nगयाप्रयागावपि ते कथितौ सर्वसिद्धिदौ ।।\nयत्र पिंडप्रदानेन तुष्यंति पितरः किल ।। २२ ।।\nआकर्णितं च केदारं यस्मिन्महिषरूपधृक् ।।\nदेवोपि च हतो देव्या सर्वश्रेयस्करो नृणाम् ।। २३ ।।\nसर्वसिद्धिकरं पुंसां क्षेत्रं बदरिकाश्रमम् ।।\nयत्रास्ते त्र्यंबको देव्या नरनारायणार्चितः ।। २४ ।।\nश्रुतं हि नैमिषं क्षेत्रं त्वया यत्र महेश्वरः ।।\nदेवदेवाभिधः पुण्यो देवी सारंगधारिणी ।। २५ ।।\nअमरेशमिति स्थानं प्रोक्तं सर्वार्थसाधकम् ।।\nॐकारनामा तत्रेशश्चंडिकाख्या महेश्वरी ।। २६ ।।\nपुष्कराख्यं महास्थानं श्रुतं ते कथितं मया ।।\nयत्र देवो रुजोगंधिः पुरुहूता महेश्वरी ।। २७ ।।\nआषाढीनाम ते स्थानं पावनं कथितं मया ।।\nआषाढेशो हरस्तत्र रतीशा परमेश्वरी ।। २८ ।।\nदंडिमुंडी समाख्यं च स्थानं ते कथितं मया ।।\nयत्र मुंडी महादेवो दंडिका परमेश्वरी ।।२९।।\nलाकुलंनाम ते स्थानं संशुद्धं कथितं मया ।।\nलाकुलीशो हरो यस्मिन्ननंगा सर्वमंगला ।। 1.3.2.2.३० ।।\nभारभूतिरिति स्थानं भवतोऽभिहितं मया ।।\nयत्र भाराभिधः शंभुर्भूत्याख्या भूधरात्मजा ।। ३१ ।।\nअरालकेश्वरं नाम स्थानं ते कथितं मया ।।\nयत्र सूक्ष्माभिधः शूली सूक्ष्माख्या शैलनंदिनी ।। ३२ ।।\nगयानाम महाक्षेत्रं तव प्रस्तावितं मया ।।\nमंगलाख्या शिवा यत्र शंकरः प्रपितामहः ।। ३३ ।।\nकुरुक्षेत्रमिति स्थानं भवते विनिवेदितम् ।।\nयत्र स्थाणुप्रिया देवी देवः स्थाणुसमाह्वयः ।। ३४ ।।\nउक्तं कनखलंनाम मया ते स्थानमुत्तमम् ।।\nउग्रो यत्र पुरारातिरुग्रा गिरिवरात्मजा ।। ३५ ।।\nतालकाख्यं महाक्षेत्रं मार्कंडेय मयोदितम् ।।\nदेवी स्वायंभुवी यत्र स्वयंभूः परमेश्वरः ।। ३६ ।।\nअट्टहासमिति प्रोक्तं महास्थानं मया तव ।।\nयत्रार्कः पूजयित्वेशमासीत्पूर्णमनोरथः ।। ।। ३७ ।।\nकृत्तिवासाभिधं क्षेत्रमुक्तं ते वेदवित्तम ।।\nयः कैलासादपि श्लाघ्यो निवासः कृत्तिवाससः ।। ३८ ।।\nभ्रमरांबिकया देव्या महेशो मल्लिकार्जुनः ।।\nश्रीशैले सृष्टिसिद्धयर्थं पूजितः परमेष्ठिना ।। ३९ ।।\nसुवर्णमुखरीतीरे कालहस्तीति शंकरः ।।\nव्यासेनाराधितो भृंगमुखरालकयांबया ।। 1.3.2.2.४० ।।\nकांच्यामेकाम्रमूलस्थः कामाक्ष्या कामशासनः ।।\nतपस्यंत्याभिसंश्लिष्टो वलयेनांकितोऽभवत् ।। ४१ ।।\nअस्ति व्याघ्रपुरंनाम तिल्लिकाननमध्यगम् ।।\nयत्र नृत्यंतमीशानं पर्युपास्ते पतंजलिः ।। ४२ ।।\nश्वेतारण्यमिति स्थानमुक्तं तव मया पुरा ।।\nभग्नमैरावतो दंतं भेजे यत्र शिवार्चनात् ।। ४३ ।।\nसेतुबंधमिति स्थानमवोचं तत्र राघवः ।।\nरामनाथाख्यया देवमंहोघ्नं प्रत्यतिष्ठिपत् ।। ४४ ।।\nगतप्रत्याह्वय स्थानं विद्यते वृषभध्वजः ।।\nयत्र जंबूतरोर्मूले जगद्रक्षार्थमाश्रितः ।। ४५ ।।\nमणिमुक्तानदीमन्वक्क्षेत्रे वृद्धाचलाह्वये ।।\nनित्यं सन्निहितो देव इत्याकर्णित एव ते ।। ४६ ।।\nश्रीमन्मध्यार्जुनंनाम श्रुतं स्थानमनुत्तमम् ।।\nयस्मिन्वरप्रदो नित्यं गौरीसहचरो हरः ।। ४७ ।।\nआस्थितं सोमनाथेन सोमतीर्थं त्वया श्रुतम् ।।\nयत्र त्यक्तवतां देहं न भूयो भवबंधनम् ।।४८।।\nआकर्णितं हि भवता क्षेत्रं सिद्धवटाह्वयम् ।।\nयत्र सिद्धाः समर्चंति ज्योतिर्लिंगमनुत्तमम् ।। ४९ ।।\nअश्रावि खलु ते क्षेत्रं कमलालयसंज्ञकम् ।।\nवल्मीकेशार्चनाल्लेभे यत्र श्रीर्जीविता हरेः ।। 1.3.2.2.५० ।।\nश्रुतवानसि कंकाद्रिं यत्र संनिहितो हरः ।।\nइदानीमप्युपासाते मोक्षाय ब्रह्मकेशवौ ।।५१।।\nश्रीमद्द्रोणपुरं वेत्सि यस्मिन्कलियुगक्षये ।।\nनौकामारूढवानब्धौ क्षुभिते पार्वतीपतिः ।। ५२ ।।\nश्रुतं ब्रह्मपुरंनाम क्षेत्रं यत्रेंद्रजित्पुरा ।।\nआर्यपुष्करिणीतीरे स्थापयामास धूर्जटिम् ।। ५३ ।।\nश्रीकोटिकाख्यं ज्ञानाभिक्षेत्रं यत्रेंदुशेखरः ।।\nसमाराधयतां पुंसां पापकोटीर्व्यपोहति ।। ५४ ।।\nआकर्णितं च गोकर्णं शिवं यत्संनिधानतः ।।\nआरिराधयिषुः स्वर्गं जामदग्न्यो न कांक्षति ।। ५५ ।।\nत्रिपुरांतकमुक्तं ते क्षेत्रं यत्र त्रियंबकः ।।\nनिराकरोति निरयाद्भयं दृष्टवतां नृणाम् ।। ५६ ।।\nउक्तं कालांजनं क्षेत्रं यद्वासी कालकंधरः ।।\nनिर्वापयति भक्तानां घोरसंसारसंज्वरम् ।। ५७ ।।\nप्रियालवणमाख्यातं क्षेत्रं यत्रांबिकापतिः ।।\nपयोर्थिने पयःसिंधुं विततारोपमन्यवे ।। ५८ ।।\nक्षेत्रं प्रभासमुक्तं ते यत्र खंडेंदुशेखरः ।।\nपूजितः शौरिसीरिभ्यां दत्तवानक्षयं फलम् ।। ५९ ।।\nवेदारण्यं विजानीषे यस्मिन्प्रमथनायकः।।\nअभ्यर्थितोऽभून्मोक्षार्थं दक्षेण प्राक्कृतागसा ।। 1.3.2.2.६० ।।\nहेमकूटं त्वमश्रौषीः स्थानं विषमचक्षुषः ।।\nपुंसां तपस्यतां यत्र पुनर्जननतो न भीः ।। ६१ ।।\nक्षेत्रं वेणुवनंनाम विद्यते पापनाशनम् ।।\nयत्र वंशलतागर्भाज्जातो मुक्तामणिः शिवा ।। ६२ ।।\nजालंधरमिति स्थानमंधकारेस्त्वया श्रुतम् ।।\nलेभे गणपतां तत्र तपस्याभिर्जलंधरः ।। ६३ ।।\nज्वालामुखमिति स्थानमज्ञासीः कथितं मया ।।\nयत्र ज्वालामुखी देवी कालरुद्रमपूजयत् ।। ६४ ।।\nअस्ति भद्रवटोनाम क्षेत्रमुक्तं श्रुतं त्वया ।।\nत्र्यंबकं यत्र हेरंबः संपदे पर्यपूजयत् ।। ६५ ।।\nन्यग्रोधारण्यमुक्तं ते यत्रोग्रो निर्ममे किल ।।\nउच्चंडतांडवं काल्या साकं संघर्षमेयिवान् ।। ६६ ।।\nगंधमादनसंज्ञं तत्क्षेत्रमाकर्णितं त्वया ।।\nआंजनेयेन रचितं यत्र मृत्युंजयार्चनम् ।। ६७ ।।\nगोपर्वतमिति स्थानं शंभोः प्रख्यापितं मया ।।\nयत्र पाणिनिना लेभे वैयाकरणिकाग्र्यता ।। ६८ ।।\nवीरकोष्ठमिति क्षेत्रस्थानं नन्ववधारितम् ।।\nयत्र प्रचेतसा लेभे तपसा कविमुख्यता ।। ६९ ।।\nमहातीर्थमिति प्रोक्तं जानीषे यत्र शंभुना ।।\nअध्यापितास्सुपर्वाणः सर्वेऽपि द्रुहिणादयः ।। 1.3.2.2.७० ।।\nमयूरपुरमुक्तं ते क्षेत्रं माहेश्वरं मया ।।\nलेभे यत्र व्रतस्थेन ह्रादिनी वज्रपाणिना ।। ७१ ।।\nश्रीसुंदरमिति क्षेत्रमुक्तं वेगवती तटे ।।\nकलावपि युगे यस्मिन्देवदेवेन दीप्यते ।। ७२ ।।\nकुंभकोणमिति स्थानं शंभोर्वेत्सि हि यत्र सा ।।\nगंगापि माघे सान्निध्यं कुरुते स्वाघशांतये ।। ७३ ।।\nअनुगोदावरीतीरं त्र्यंबकंनाम ते श्रुतम् ।।\nशक्तिं यत्र गुहो लेभे तारकासुरघातिनीम् ।। ७४ ।।\nश्रीपाटलं व्याघ्रपुरमाख्यातं वेदवित्तम ।।\nत्रिशंकुना जातिशुद्ध्यै यत्र गंगाधरोर्चितः ।। ७५ ।।\nक्षेत्रं कदंबपुर्य्याख्यं भवता चावधारितम् ।।\nत्वत्कृते यत्र शूलेन कृतांतं शम्भुरक्षिणोत् ।। ।। ७६ ।।\nअविनाशाख्यमुक्तं ते क्षेत्रं यत्र वृषध्वजः ।।\nसान्निध्यं पडिकण्ठाय विततार प्रसेदिवान् ।। ७७ ।।\nरक्तैकाननमाख्यातं मया क्षेत्रं तवानघ ।।\nमित्रावरुणयोर्यत्र रुद्रोऽजनि वरप्रदः ।। ७८ ।।\nश्रीहाटकेश्वरं क्षेत्रं पातालस्थं त्वया श्रुतम् ।।\nयत्र वैरोचनिर्देवं स्वपदप्राप्तयेर्चति ।। ७९ ।।\nवेत्सि शंभोः प्रियावासं कैलासं नित्यसेवकः ।।\nयत्र यक्षेश्वरस्त्र्यक्षमयर्चयति भक्तितः ।। 1.3.2.2.८० ।।\nस्थानानि खंडपरशोरित्युक्तानि मया पुरा ।।\nत्वयाप्यवधृतान्येव किं भूयः श्रोतुमिच्छसि ।। ८१ ।।\nइत्यूचिवानेष शिलादनंदनो मुनेर्मृकण्डोस्तनयं मुनीश्वरम् ।।\nभक्त्या नमंतं पदयोः करेण पस्पर्श मौलौ करुणारसार्द्रः ।। ८२ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे महीमण्डलस्थविविधशिवक्षेत्रवर्णनंनाम द्वितीयोऽध्यायः ।। २ ।।"
  }
]
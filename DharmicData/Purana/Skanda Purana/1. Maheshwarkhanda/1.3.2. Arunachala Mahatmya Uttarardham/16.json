[
  {
    "text": "।। ब्रह्मोवाच ।। ।।\nदेवदेव तवैश्वर्यं केन शक्येत वेदितुम् ।।\nविना भायैक्यसुलभं भवदीयमनुग्रहम् ।। १ ।।\nअकर्तृकाणि वाक्यानि ऐश्वर्यं ते निरत्ययम् ।।\nन स्तोतुं शक्यते किं तु नमस्कुर्वंति दूरतः ।। २ ।।\nको विष्णुः कोऽहमेते वा दिक्पाला वासवादयः ।।\nत्वमेव देव कर्त्तासि जगत्सृजनरक्षयोः ।। ३ ।।\nपतिस्त्वं पार्वतीनाथ पशवो वयमप्यमी ।।\nबद्धं पाशेन मोक्तुं वा त्वमेवास्मान्प्रगल्भसे ।। ४ ।।\nषड्विंशत्तत्त्वरूपस्त्वमभितश्चाभिवर्त्तसे ।।\nकोविदः को विनिर्णेतुं तव याथात्म्यमीश्वरः ।।५।।\nकिरातः किल देवस्त्वं सारमेयैः किलागमैः ।।\nषड्वर्गहिंस्रान्संहर्तुं करोष्याखेटकौतुकम् ।।६।।\nदेव दक्षाध्वरे पूर्वं वरिभद्रस्त्वदाज्ञया ।।\nकांकां शिक्षामकार्षीन्न इति कापि विडम्बना ।। ७ ।।\nतव कालाग्निरूपस्य सर्वब्रह्मांडदाहिनः ।।\nपोषणात्पुष्पचापस्य प्रायो जिह्वेति शेमुषी ।। ८ ।।\nकृतापराधः शूलेन त्वया दीर्णो जलंधरः ।।\nअन्तकोंधकदैत्यश्च प्रतिवीरश्च कोऽस्ति ते ।।९।।\nअधारयिष्यत्कण्ठेन कालकूटं न चेद्भवान् ।।\nकथं च धारयिष्यामो वयं सर्वेऽपि जीवितम् ।। 1.3.2.16.१० ।।\nदेवदारुवने पूर्वं मुनीन्केवलकर्मठान् ।।\nप्रक्षोभ्य धूर्तवेषस्त्वं दययान्वग्रहीस्तथा ।। ११ ।।\nअंघ्रिणाक्रांतवान्नो चेदत्युग्रां त्वमपस्मृतिम् ।।\nतयाक्रांतमिदं कृत्स्नमंधकारायते जगत् ।। १२ ।।\nअर्धनारीश्वरं रूपं त्वया चेन्न प्रकाशितम् ।।\nप्रभवामि कथं स्रष्टुं जगदेतच्चराचरम् ।। १३ ।।\nभवता स्तंभितः शम्भो संरंभाज्जंभजिद्भुजः।।\nकियंतं हंत कालं ते जयस्तंभ इव स्थितः।।१४।।\nभिक्षोः कपालमापूर्य रुधिरेणात्मनो हरिः।।\nशूलेनोत्क्षिप्य मुमुहे ह्येतत्त्वमवधारय।। १५।।\nन चेदशिक्षयः सर्वशस्त्रास्त्राण्यनुकंपया ।।\nनिर्वापयेत्कथं वैरं क्रुद्धोपि जमदग्निभूः ।। १६ ।।\nनृहरिं शरभाकारः समहार्षीन्न चेद्भवान् ।।\nस एव संहरेद्विश्वं हिरण्यकशिपोरपि ।। १७ ।।\nत्वमाचकृक्षः कल्पाब्धौ कैवर्त्तो मत्स्यकच्छपौ ।।\nहरिं बद्ध्वाहिराट्सूत्रैर्नृसिंहमथ सूकरम् ।। १८ ।।\nएकोने पद्मसाहस्रे स्वनेत्रेण कृतार्चनम् ।।\nशूलिन्सुदर्शनं दत्त्वा दैत्यद्विषमतूतुपः ।। १९ ।।\n।। नंदिकेश्वर उवाच ।। ।।\nस्तुत्यैवमस्य विष्णोश्च प्रार्थनेन प्रसेदिवान् ।।\nधूर्जटिः सृष्टिकर्तृत्वं पुनरस्याभ्यमन्यत ।। 1.3.2.16.२० ।।\nसमँज्यासु द्विजानां च पूजनं चानुशिष्टवान् ।।\nउभावप्यब्रवीदेतौ वात्सल्याच्चद्रशेखरः।। २१ ।।\n।। श्रीशिव उवाच ।। ।।\nवत्सौ युवां न ज्ञात्वैवं भूयो भवतमुद्धतौ ।।\nगुरुं स्मरतो मामेव जाग्रतं सृष्टिरक्षयोः ।। २२ ।।\nइह प्रदेशे युवयोर्यन्मयानुग्रहः कृतः ।।\nपुण्यक्षेत्रमिदं पुंसां ततो मोक्षाय कल्पताम् ।। २३ ।।\nयोजनत्रयमात्रेऽस्मिन्क्षेत्रे निवसतां नृणाम् ।।\nदीक्षादिकं विनाप्यस्तु मत्सायुज्यं ममाज्ञया ।। २४ ।।\nयद्वा तिरश्चामप्यत्र स्थावराणां च देहिनाम् ।।\nअबुद्धिपूर्विका बुद्धिरपवर्गस्य जायताम् ।। २५ ।।\nनृणां च दर्शनाद्दूरे कैवल्यं स्मरणेन वा ।।\nअस्तु वेदांतविज्ञानं न साध्यं निष्प्रयासतः ।। २६ ।।\nशुभाय तैजसी मूर्तिः स्थावरा मम शाश्वती ।।\nअरुणाद्रिरिति ख्याता नित्यमेवात्र वर्त्तताम् ।। २७ ।।\nयुगात्ययेपि नैनं तु मज्जयेयुर्महाब्धयः ।।\nन चालयेयुर्मरुतो न दहेयुश्च वह्नयः ।। २८ ।।\nज्योतिर्मयमिदं लिंगं ज्योतिःष्वपि न जातुचित्।।\nक्रमंता निर्गमागत्या खेचराणि समंततः।। २९।।\nयस्यानुग्रहमिच्छामि जंतो्तस्यात्र संभवः।।\nदेहांते कल्पतां मुक्त्यै विनौपनिषदीर्गिरः।। 1.3.2.16.३०।।\nएष दूरात्प्रणामेन निकर्षाच्च प्रदक्षिणात्।।\nअपि पापात्मनां पुंसामस्तु निश्रेयसप्रदः ।। ३१ ।।\nअत्रैव नियतं वासाः संभवंति महात्मनाम् ।।\nतस्मात्स्थलमिदं हित्वा न गंतव्यं कदाचन ।। ३२ ।।\nशोणाचलमनादृत्य क्वचित्स्थित्वापि मुक्तये ।।\nतस्माद्युवां विधिहरी वसतं चात्र नित्यशः ।। ३३ ।।\n।। नंदिकेश्वर उवाच ।। ।।\nइत्युक्तवंतं कामारिं प्रणम्य विधिमाधवौ ।।\nतौ व्यज्ञापयतां देवं दूरीभवदहंक्रियौ ।। ३४ ।।\n।। विधिमाधवावूचतुः ।। ।।\nएवमेतज्जगदाधार जगदाधारतां गतः ।।\nआस्तां गिरिरसौ किं तु तेजो ह्यस्य सुदुस्सहम् ।। ३५ ।।\nअतोयमुत्तमो रुद्र तेजः सामान्यशैलवत् ।।\nतिष्ठत्वभेद्यमहिमा निश्रेयसमहाखनिः ।। ३६ ।।\nविवृणोति निजं ज्योतिर्विश्वस्यास्य समृद्धये ।।\nप्रत्यब्दं कार्त्तिके मासि कृत्तिकासु दिनात्यये ।। ३७ ।।\nशर्मदोपि नृणां देव शोणाद्रिस्तव शासनात् ।।\nमहत्त्वादर्चितुं शक्यो न स्याद्भक्तस्य कस्यचित्।।३८।।\nएतस्योपत्यकायां तदद्यारभ्यास्मदर्थनात्।।\nदेवेन सन्निधातव्यमवन्यां लिंगरूपिणा।।३९।।\nतच्चारुणगिरीशानमावामाराधयावहे।।\nअभिषेकानुलेपाद्यैरुपचारैर्यथाविधि ।।1.3.2.16.४०।।\nसंत्यत्र केशराश्चूता नागपुंनागकेसराः।।\nआरग्वधाः कुरबका मालूराः पाटला अपि ।। ४१ ।।\nअत्रैव सन्निधातव्यं देवदेव दयानिधे ।।\nयतस्त्वद्भक्तिदार्ढ्यं नौ भवतात्त्वदुपासनात्।।४२।।\nनान्यथा चित्तशुद्धिर्न्नौ देवेऽप्येवं प्रसेदुषि ।।\nअनाद्यविद्यावृतये यो भविष्यति नित्यशः ।। ४३ ।।\nशोणाद्रेः पूर्वदिग्भागे स एष भृशमुन्नतः ।।\nस एवालं निवासाय देवस्य हृदयंगमः ।।।।४४।।\nसांगवेदा धर्मशास्त्रं पुराणानि शिवागमाः ।।\nकृत्वा च सकलाः प्रोक्ता भवतैव भवावयोः ।।४५।।\nनिश्रेयसाय भक्तानां त्वयैव गुरुरूपिणा।।\nअष्टाविंशतिराख्याता आगमाः शैवसंज्ञिताः ।। ४६ ।।\nतेषु कस्य प्रकारेण कुर्वाणौ त्वदुपासनाम् ।।\nकदाप्यज्ञानजामार्तिं नाधिगच्छाव शंकर ।। ४७ ।।\n।। नंदिकेश्वर उवाच ।। ।।\nइति तौ धातृगोविंदौ पादपद्मावलंबिनौ ।।\nजगाद करुणामूर्त्तिर्जगतीभृत्सुतापतिः ।। ४८ ।।\n।। श्रीमहादेव उवाच ।। ।।\nयुक्तमुक्तमिदं भद्रौ मयाप्येवं मनीषितम् ।।\nकामिकोक्तेन मार्गेण मामर्चयितुमर्हथः ।। ४९ ।।\nमोहतो विस्मृता मन्ये भवद्भ्यां शैवसंहिता ।।\nअधुना मत्प्रसादेन पुनरुद्भासतां हृदि ।। 1.3.2.16.५० ।।\n।। नन्दीश उवाच ।। ।।\nइत्युक्त्वा श्रीशवागीशौ गिरिशोऽन्तरधादथ ।।\nतदा प्रादुरभूत्तत्र लिंगं किमपि मंगलम् ।। ५१ ।।\nतच्चावलोक्य साश्चर्य्यौ मुकुन्दकमलासनौ ।।\nमुहुः प्रणम्य सानंदं प्रार्च्य तुष्टुवतुश्चिरम् ।। ५२ ।।\nतावकारयतां शोणगिरिनाथस्य चालयम् ।।\nनानाशिल्पाद्भुतं विश्वकर्मणा प्रचयेन च ।। ५३ ।।\nखानयामासतुस्तत्र सरः किमपि पावनम् ।।\nअभिषेकाय देवस्य सर्वतीर्थमयं नवम् ।। ५४ ।।\nअरुणाख्यं पुरं चारात्कल्पयामासतुश्चिरम् ।।\nसिद्ध्यै नोत्कंठते लब्ध्वा कैलासायापि धूर्जटिः ।।५५।।\nतस्यां ब्रह्मर्षयो देवा गंधर्वा दिव्ययोषितः ।।\nसिद्धविद्याधरा यक्षाः पौरत्वं समुपाययुः ।। ५६ ।।\nतीर्थानि धार्य कूपत्वं गंगाद्याः सरितस्तथा ।।\nनंदनादीनि च वनान्यभवन्निष्कुटत्वतः ।।५७।।\nगोलोको गोगोष्ठतया नैगमत्वं किलागमाः ।।\nशैलाश्च गोपुरादित्वं स्मृतयो विधितां ययुः ।।५८।।\nभूताः प्रेताः पिशाचाश्च वेतालाः कटपूतनाः ।।\nप्रपन्ना मानुषं देहं तस्यां किल पृथग्जनाः ।। ५९ ।।\nदेवोपि धूर्जटिस्तस्यां कौतुकी सिद्धरूपधृक् ।।\nयोगित्वं समुपास्थाय मात्राकौपीनमुण्डधृक् ।।1.3.2.16.६०।।\nन केनचिदविज्ञातः सदा सर्वत्र दीप्यति ।।\nतौ च केशवलोकेशौ जटिलौ भस्मगुण्ठितौ ।।६१।।\nदांतौ शोणाद्रिनाथं तमर्चयामासतुश्चिरम् ।।\nतत्रत्यानां च सर्वेषां वर्णानामानुगुण्यतः ।। ६२ ।।\nदीक्षादिकानि चक्राते स्वयमाचार्यतां गतौ ।।\nक्रमेण हृतनिर्माल्यौ सर्वागमरहोविदौ ।। ६३ ।।\nप्रातः स्नात्वा समाहृत्य पुष्पपत्रादिकं फलम् ।।\nमंत्रं चारुणनाथस्य तत एव रहः श्रुतम् ।। ६४ ।।\nजंजल्पाकौ जजपतुः सर्वमंत्राधिकं सदा ।।\nधूपप्रदीपनैवेद्यैर्गीतवादित्रनर्तनैः ।। ६५ ।।\nप्रदक्षिणानमस्कारैर्मुद्राबंधैर्नवैर्नवैः ।।\nआसनेन च मूर्त्त्या च मूलेन च यथाविधि ।। ६६ ।।\nपंचब्रह्मषडंगाद्यैरर्चयामासतुः शिवम् ।।\nएवं वर्षसहस्राणि षोडशारुणशंकरम् ।। ६७ ।।\nवेधोविष्णू समाराध्य शिवज्ञानमवापतुः ।। ६८ ।।\nइतीदमश्रावि मया रहस्यं पितुः शिलादस्य मुखात्पुरा यत् ।।\nनिवेदितं चाद्य तदेव तुभ्यं किमन्यदाकर्णयितुं मनीषा ।। ६९ ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मविष्णुकृतारुणाचलेश मंदिरवर्णनंनाम षोडशोऽध्यायः ।। १६ ।। ।। छ ।।"
  }
]
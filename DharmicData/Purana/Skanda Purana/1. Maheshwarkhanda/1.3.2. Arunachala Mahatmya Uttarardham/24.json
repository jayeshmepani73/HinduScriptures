[
  {
    "text": "।। मार्कंडेय उवाच ।। ।।\nभगवन्भवमाहात्म्यरत्नाकरसुधाकरम् ।।\nनंदीश चित्रं चारित्रं श्रुतं विद्याभृतोर्द्वयोः ।। १ ।।\nकदा वज्रांगदः सिद्धः कथं देवमपूजयत् ।।\nकथं चान्वग्रहीत्प्रह्वं देवस्तमरुणेश्वरः ।। २ ।।\n।। नंदिकेश्वर उवाच ।। ।।\nनिवर्त्तनेच्छां हित्वाथ नृपो निजपुरं प्रति ।।\nतस्यैव पादपर्यंते स्वस्य वासमरोचयत् ।। ३ ।।\nअथास्य महती सेना वाहमार्गानुसारिणी ।।\nप्राप्ता शतांगमातंगतुरंगभटसंकुला ।। ४ ।।\nसमदृश्यत भूपालस्तादृशो धैर्यसागरः ।।\nपुरोधोमंत्रिसामंतसेनापतिसुहृत्तमैः ।। ५ ।।\nततस्तामागतां सेनामवनीपतिरादृतः ।।\nअरुणाद्रेश्च सीमाया बहिरेव न्यवेशयत् ।। ६ ।।\nस्वकीयमखिलं कोशं देशानपि महाफलान् ।।\nशोणाद्रिनाथपूजायै कल्पयामास भक्तिमान् ।। ७ ।।\nगौतमस्याश्रमाभ्याशे स्वयं कृततपोवनः ।।\nपुरोधोक्तः ससचिवः शिवार्चनरतोऽभवत् ।। ८ ।।\nरत्नांगदाख्यं तनयं स्थापयित्वा निजे पदे ।।\nतत्प्रेषितैरपर्याप्तैः शोणेशं पर्यतर्पयत् ।। ९ ।।\nपरितः शोणशैलस्य परिपूर्णजलाशयान् ।।\nअग्रहारान्बहुफलान्ब्राह्मणेभ्योऽतिसृष्टवान् ।। 1.3.2.24.१० ।।\nतेजसारुणनाथस्य ज्वलनस्तंभरूपिणः ।।\nधन्वप्रायेऽपि देशेऽस्मिन्दीर्घिकाः शतशो व्यधात् ।। ११ ।।\nसौंदर्यशालिनीरात्मपरिवारवरांगनाः ।।\nसेवार्थं शोणनाथस्य दत्तवान्दीर्घदर्शनः ।। १२ ।।\nअथागतेनागस्त्येन लोपामुद्रासखेन सः ।।\nअभ्यनंद्यत शोणाद्रिनाथपूजापरायणः ।। १३ ।।\nप्रत्यहं नवतीर्थाख्ये सरसि स्नानमाचरन् ।।\nपापनाशप्रवालेशौ प्रयतः पर्यपूजयत् ।। १४ ।।\nमहिषासुरसंहारकारिणी मानवेश्वरः ।।\nनित्यमाराधयामास दुर्गां दुर्ग्गार्तिहारिणीम् ।। ।। १५ ।।\nप्रतिक्षणं ब्रह्मविष्णुपूज्यस्य लिंगरूपिणः ।।\nआदिदेवस्य विविधाः सपर्याः पर्यकल्पयत् ।। १६ ।।\nप्रत्युषस्युत्थितः स्नातः पादाभ्यामेव पार्थिवः ।।\nजपन्पंचाक्षरीमंत्रमकार्षीत्त्रिः प्रदक्षिणाम् ।। १७ ।।\nपौर्णमास्यां स कार्त्तिक्यां पार्वतीवल्लभप्रियम् ।।\nमहादीपोत्सवं चक्रे महितं भुवनत्रये ।। १८ ।।\nसुगंधसारकह्लारकर्पूरजलपूरितः ।।\nसहस्रैः स्वर्णकुंभानामभ्यषिंचत्त्रियंत्रकम् ।। १९ ।।\nप्रतिमासध्वजारोहपूर्वं तीर्थोत्सवादिकम् ।।\nत्रैलोक्याभ्यर्हितं चक्रे  रथारोहं महोत्सवम्।। 1.3.2.24.२०।।\nअंगं प्रदक्षिणं चास्य विदधे विशदाशयः।।\nयोजनत्रितयायामव्यापिनः शोणभूभृतः।।२१।।\nअरुणाचलनाथेति करुणामृतसागरः।।\nअरुणांवासनाथेति तुष्टाव च मुहुर्मुहुः।।२२।।\nसंलिप्य विविधैर्द्रव्यैर्नित्यं पंचामृतादिभिः।।\nआचर्च यद्गंधसारपंकैः कर्पूरपांडुरैः ।। २३ ।।\nअपूजयत कल्हारैः स्रवन्मृगमदद्रवैः ।। प्रा\nतरारभ्य शोणाद्रिनायकं गणरूपिणम् ।। २४ ।।\nइति वर्षत्रयं तस्य वशिनो वरिवस्यया ।।\nअरुणाद्रीश्वरस्तुष्टः प्रत्यक्षत्वमगाहत ।।२५।।\nनीहाराचलसंकाशमारूढो वृषपुंगवम्।।\nअन्वगासीनया देव्या कृतगाढोपगूहनः।। २६।।\nब्रह्मर्षिभिर्वसिष्ठाद्यैर्नारदाद्यैर्महर्षिभिः।।\nगणैर्निकुंभकुंभाद्यैः क्रियमाणजयस्तुतिः ।। २७।।\nकरुणासिंधुकल्लोलैः कमलावासवेश्मभिः ।।\nकटाक्षपातैर्जगतां कालुष्यमिव वारयन् ।। २८ ।।\nदृष्ट्वा च देवदेवं तमष्टांगं न्यस्य भूतले ।।\nप्रणनाम परं हृष्टो वज्रांगदमहीपतिः ।। २९ ।।\nव्यज्ञापयच्च भूपालो मौलीकृतशतांजलिः ।।\nक्षालयन्निव दंतांशुजालैस्तत्पादपंकजे ।। 1.3.2.24.३० ।।\n।। वज्रांगद उवाच ।। ।।\nदेवेश यदहं मोहाद्बहुपातकसंचयम् ।।\nअचारिषं स एकोऽयं क्षम्यतां मे व्यतिक्रमः ।। ३१ ।।\nइतिवादिनमत्यंतं दीनमेव दयानिधिः ।।\nजगाद जगतीनाथो देवः शोणाचलेश्वरः ।। ३२ ।।\n।। श्रीमहेश्वर उवाच ।। ।।\nमा भैषीर्वत्स भद्रं ते संत्यष्टौ मम मूर्त्तयः ।।\nताः सर्वाः सर्वजंतूनामत्यर्थं परिकल्पिताः ।। ३३ ।।\nपुरा पुरंदरस्त्वं हि कैलासशिखरे स्थितम् ।।\nगर्वितो मामवामंस्थाः स्तंभितश्च तदा मया ।। ३४ ।।\nक्षणं गलितगर्वस्त्वं स्तंभना व्रीडितस्तदा ।।\nअयाचिष्ठाः शिवज्ञानमखिलैश्वर्यकारणम् ।। ३५ ।।\nआदिष्टस्त्वं मया वज्रिन्नवतीर्यावनिं भवान्।।\nराजा वज्रांगदो भूत्वा लप्स्यसे मत्कृपामिति।। ३६।।\nजातं ततः प्रभावेण क्षेत्रमेतन्मदास्पदम्।।\nशिक्षितोतीव मुग्धस्त्वं भक्तोसि च परं मयि ।। ३७ ।।\nअधुनातिसपर्याभिस्त्वत्कृताभिरहर्निशम् ।।\nपरितुष्टोस्म्यहं राजन्नतस्त्वां बोधयाम्यहम् ।। ३८ ।।\nखं वायुरनलो वारि भूः सूर्य  शशिनौ पुमान् ।।\nइति मन्मूर्त्तिभिर्विश्वं भासते सचराचरम् ।। ३९ ।।\nकालो हि कालयाम्यर्थान्सत्त्वानध्वन एव च ।।\nतत्त्वातीतः शिवश्चाहं न मत्तोस्तीह किंचन ।। 1.3.2.24.४० ।।\nअपर्यंतचिदानंदसिंधोर्मे केचिदूर्मयः ।।\nवेधोमुकुन्दरुद्रेंद्रमुखानाहुरुदित्वराः ।। ४१ ।।\nवाणीलक्ष्मीक्षमाश्रद्धाप्रज्ञास्वाहास्वधादयः ।।\nअसंख्येयमहाशक्तेर्मम विसृष्टिशक्तयः ।। ४२ ।।\nइयं मम महाशक्तिर्गौरी माया जगत्प्रसूः ।।\nअनयाच्छाद्यते विश्वं शश्वद्विस्तार्यतेऽपि च ।। ४३ ।।\nशक्त्यानयान्वितः सर्गरक्षासंहृतिविभ्रमः ।।\nविचित्रमेतत्पश्यामि जगच्चित्रं निजेच्छया ।।४४।।\nअपवाहितमोहस्त्वं महिमा मे विचारय ।।\nआत्मानमविभिन्नं मे तरंगमिव वारिधेः ।। ४५ ।।\nततो मद्रूपशालिन्या आधिपत्यं क्षितेर्गतः ।।\nमत्प्रसादेन राजेंद्र भुंक्ष्व भोगान्यथासुखम् ।। ४६ ।।\nपुनः पुरंदरत्वेन भुक्तदिव्यसुखश्चिरम्।।\nमदेकरूपतां राजन्निश्चयात्त्वमवाप्स्यसि ।। ४७ ।।\nनंदिकेश्वर उवाच ।। ।।\nइत्युक्त्वांतर्हिते देवे राजा वज्रांगदः कृती ।।\nशोणेशं पूजयन्नेव सर्वान्भोगानवाप्तवान् ।। ४८ ।।\nइत्थं ते कथितं साधो शिवभक्तविजृंभणम् ।।\nप्रदक्षिणाफलं चैव शोणशैलस्य शाश्वतम् ।। ४९ ।।\nकिं वाचां विस्तरेणात्र शोणशैलप्रदक्षिणा ।।\nमहतामश्वमेधानां शतादपि विशिष्यते ।। 1.3.2.24.५० ।।\nविषुवायनसंक्राति व्यतीपातादिपर्वसु ।।\nप्रदक्षिणाच्छोणगिरेरसंख्येयं फलं लभेत् ।। ५१ ।।\nन क्षेत्रमरुणादस्ति नास्ति देवोऽरुणेश्वरात् ।।\nनापि प्रदक्षिणादन्यद्विपद्यतेऽभ्यधिकं तपः ।। ५२ ।।\nइति कथयति नंदिकेश्वरेस्मिन्पुलकितसर्ववपुर्मृकण्डुपुत्रः ।।\nमुहुरधिगतहर्षवाष्पवृष्टिर्महति निमग्न इवाभवत्सुधाब्धौ ।। ५३ ।। ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे वज्रांगदसद्गतिवर्णनंनाम चतुर्विंशतितमोऽध्यायः ।। २४ ।।"
  }
]
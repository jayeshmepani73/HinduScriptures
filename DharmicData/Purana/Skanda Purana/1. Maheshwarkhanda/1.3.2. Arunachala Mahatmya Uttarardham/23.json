[
  {
    "text": "।। कलाधर उवाच ।। ।।\nकांबोजेषु हयो भूत्वा कांतिशाली सुहृन्मम ।।\nअयासीदौपवाह्यत्वं भवतो राजपुंगव ।। १ ।।\nअहं च गंधमृगतां गतः स्वांगप्रसूतिना ।।\nसुगंधिना मदेनास्य संचारं चाचरं गिरेः ।। २ ।।\nधर्मात्मन्मृगयाव्याजादागतेन त्वयाधुना ।।\nआवां शोणाद्रिनाथस्य प्रापितौ हि प्रदक्षिणाम् ।। ३ ।।\nवाहारोहणदोषेण तवासीदीदृशी दशा ।।\nपादप्रचारपुण्येन प्राप्तं नौ प्राक्तनं पदम्।। ४ ।।\nराजेंद्र तव संबंधादस्मात्तिर्यक्त्वबंधनात् ।।\nमुक्तावावां स्वकं धाम प्राप्तौ स्वस्त्यस्तु ते सदा।। ५ ।।\nइत्युदीर्य निजं धाम यियासंतं कलाधरम् ।।\nकांतिशालिनं च राजा जगाद रचितांजलिः ।। ६ ।।\nएवं युवां शोणशैलशंकरस्य प्रभावतः ।।\nशापार्णवं समुत्तीर्णौ कथं मे पुनरुच्छ्रयः ।।७।।\nभ्राम्यतीव मम स्वांतमाधाय तदवेक्षणम् ।।\nनिर्यांतीव मम प्राणास्तत्र दैवं बलोत्तरम् ।। ८।।\nकलाधरकांतिशालिनावूचतुः ।। ।।\nअवधारय निस्तारं कथयाव तवास्यदम् ।।\nसमाहितेन मनसा निर्धूतनिखिलाधिना ।। ९ ।।\nजगत्सर्गस्थितिध्वंसविधानानुग्रहेश्वरे ।।\nअरुणाद्रीश्वरे चित्तं निधेहि करुणानिधौ ।।1.3.2.23.१०।।\nप्रत्यक्षितं त्वयेदानीमस्य देवस्य वैभवम् ।।\nतिरश्चोरावयोरेतदीदृशत्वं वितन्वतः ।। ११ ।।\nकुरु प्रदक्षिणां पादचारी मृगमदादृतैः ।।\nकल्हारैः पूजयेशानं देवं मृगमदप्रियम् ।। १२ ।।\nयावती तव संपत्तिस्तावतीमखिलां विभो ।।\nप्राकारगोपुरागारनवीकाराय कल्पय ।। १३ ।।\nअचिरादेव सिद्धिस्ते भविष्यति गरीयसी ।।\nमनुमांधातृनाभागभगीरथवदाधिका ।। १४ ।।\n।। नंदिकेश्वर उवाच ।। ।।\nइत्थं निशम्य च तयोर्निजमेव धाम विद्याभृतोः सपदि संश्रुतयोर्नरेन्द्रः ।।\nनिःसंशयेन मनसा निरतस्तदानीं भक्तिं बबंध भगवत्यरुणाद्रिनाथे ।।१५।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे कलाधरकांतिशालिवृत्तांतवर्णनंनाम त्रयोविंशतितमोऽध्यायः ।।२३।। ।।"
  }
]
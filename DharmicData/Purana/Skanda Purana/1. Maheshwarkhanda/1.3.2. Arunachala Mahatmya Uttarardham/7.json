[
  {
    "text": "।। नंदिकेश्वर उवाच ।। ।।\nरक्तोत्पलैरर्कवारे यः शोणाद्रीशमर्चयेत् ।।\nअवश्यं तस्य सिध्यंति सार्वभौममहर्द्धयः ।। १ ।।\nसौम्यवारेऽरुणाद्रीशं कस्तूरीकरवीरकैः ।।\nयः पूजयति तस्य स्यात्सत्यलोके सुखासिका ।। २ ।।\nगुरुवारे सितांभोजैः शोणेशं वरिवस्यतः ।।\nजनलोके चिरं वासः सिद्धैः सह भविष्यति ।। ३ ।।\nचंपकैर्मल्लिकाभिश्च शुक्रवारे समर्चयेत् ।।\nतपोलोकं प्रपद्येत ब्रह्मर्षिभिरभिष्टुतः ।। ४ ।।\nसौरिवारे च जातीभिस्समाराध्यारुणेश्वरम् ।।\nन जातु यमलोकानां पापीयानपि कल्पते ।। ५ ।।\nप्रथमायां तिथौ देवस्योपहारं समर्पयेत् ।।\nयः पायसेन स भवेद्धनधान्यसमृद्धिमान्।। ६ ।।\nद्वितीयस्यां तिथौ भक्त्या यो दध्यन्नं निवेदयेत् ।।\nस भवेद्भाग्यवाञ्छ्रेष्ठः सोमपाश्च भवेद्ध्रुवम् ।। ७ ।।\nतृतीयायां च योऽपूपैः शोणेशं परितर्पयेत् ।।\nतस्या व्याहतमारोग्यमाशरीरं भविष्यति ।। ८ ।।\nचतुर्थ्यामरुणेशाय पूर्णकुम्भोत्करादिकम् ।।\nनिवेदयति यस्तस्य भवेत्पूर्णमनोरथः ।। ९ ।।\nमुद्गौदनं च पंचम्यामुपहारं प्रकल्पयेत ।।\nशोणेश्वराय भक्त्या यः स स्यादक्षय्यवैभवः ।। 1.3.2.7.१० ।।\nषष्ठ्यां गुडौदनं दद्यादरुणाचलशम्भवे ।।\nभक्त्या यस्तस्य सन्तानो न कदाचित्प्रहीयते ।। ११ ।।\nतिलौदनं यस्सप्तम्यां शोणेशाय समर्पयेत् ।।\nस दीनोऽप्यधमर्णत्वमयत्नेन व्यपोहति ।। १२ ।।\nअष्टम्यां राजशाल्यन्नं यो दद्याच्छोणशम्भवे ।।\nतस्य सेवां विनापि स्याद्राजलोको वशीकृतः ।। १३ ।।\nगोधूमान्नं नवम्यां च शोणाद्रीशाय योऽर्पयेत् ।।\nराजयक्ष्मादयस्तस्य न भविष्यंति जातु च ।। १४ ।।\nदशम्यां शोणनाथाय यः करंभं निवेदयेत् ।।\nस भवेत्सर्वलोकानां सदैव प्रीतिभाजनम् ।। १५ ।।\nपृथुकैरुपहारान्य एकादश्यां प्रकल्पयेत् ।।\nअरुणाचलनाथस्य स भवेदकुतोभयः ।। १६ ।।\nद्वादश्यां शोणनाथाय सूपौदननिवेदनम् ।।\nयः करोति भवेत्तस्य निर्विघातो मनोरथः ।। १७ ।।\nयः सक्तूनरुणेशाय त्रयोदश्यां समर्पयेत् ।।\nतस्या व्याकुलचित्त्वमश्रांतमपि जायते ।। १८ ।।\nअर्पयेच्छोणनाथाय फलानि विविधानि यः ।।\nचतुर्दश्यां स मूढोऽपि सिद्धसारस्वतो भवेत् ।। १९ ।।\nयः पौर्णमास्यां शोणाद्रिनाथाय विनिवेदयेत् ।।\nपनसस्य फलं तस्य चक्षूरोगो न जायते ।। 1.3.2.7.२० ।।\nकुह्वां च संगमे भक्त्या कंदमूलादि योऽर्पयेत् ।।\nशोणाचलेश्वरायास्य तुष्यंति पितरः किल ।। २१ ।।\nअश्विन्यामरुणेशाय दद्याद्वासांसि भक्तिमान् ।।\nभरण्यामरुणेशाय दद्यादाभरणान्यपि ।। २२ ।।\nकृत्तिकासु प्रदीपांश्च रोहिण्यां रौप्यमर्पयेत् ।।\nमृगशीर्षे मलयजमार्द्रायां हरिचंदनम् ।। २३ ।।\nपुनर्वसौ मृगमदं पुष्ये कर्पूरमर्पयेत् ।।\nकाश्मीरोद्भवमाश्लेषे मघायां तुहिनोदकम् ।। २४ ।।\nतांबूलं पूर्वफाल्गुन्यां धूपमुत्तरफाल्गुने ।।\nकालागुरूंश्च हस्तर्क्षे चित्रायां यक्षकर्दमम् ।। २५ ।।\nस्वात्यां सुवासिनीवृंदं विशाखायां प्रकीर्णकम् ।।\nमैत्रे मुक्तातपत्रं च ज्येष्ठायां धैनुकान्यपि ।। २६ ।।\nमूले मुक्तासरान्पूर्वाषाढे मुकुटमर्पयेत् ।।\nरत्नानि चोत्तराषाढे श्रवणे भद्रपीठिकाम् ।। २७ ।।\nअष्टापदं धनिष्ठायां वासः शतभिषज्यपि ।।\nपूर्वाभाद्रपदे भोगानुत्तरायां तुरंगमान् ।। २८ ।।\nरेवत्यां च रथं हैमं प्रदद्याच्छोणशंभवे ।।\nदद्यात्कृत्वा महापूजां तत एवार्पयेन्नरः ।। २९ ।।\nपूज्यो राशिषु  मेषादिष्वरुणेथो विशेषतः ।।\nसिंदुवारैः कुरबकैः ककुभैः पाटलैः क्रमात् ।। 1.3.2.7.३० ।।\nकुटजैर्नीपकुसुमैर्जीवंतीमल्लिकादिभिः ।।\nसरोरुहैर्दमनकैर्नद्यावर्तसरोरुहैः ।। ३१ ।।\nपंचामृतेन स्नपयन्नुभयोरुपरागयोः ।।\nपंचाक्षरेण कुर्वीत शोणनाथस्य भक्तितः ।। ३२ ।।\nस्नपनं पञ्चगव्येन द्वयोरयनयोरपि ।।\nषडक्षरेण कुर्वीत गव्येन स्नपनक्रियाम् ।। ३३ ।।\nप्रणवेनैव कुर्वीत क्षीरेण स्नपनक्रियाम् ।।\nअरुणाचलनाथस्य भक्त्या विषुवयोर्द्वयोः ।।।। ३४ ।।\nप्राह्णे स्याद्रुद्रतुलसी मध्याह्ने कृतमालकम् ।।\nअपराह्णे मल्लिका च शोणाद्रीशस्य शस्यते ।।३५।।\nअद्धोदये च स्नपयेत्सहस्रकलशोदकैः ।।\nशतरुद्रीयमुच्चार्य श्रीशोणाचलशंभवे ।। ३६ ।।\nशिवरात्रौ विशेषेण त्रिशिखैर्बिल्वपत्रकैः ।।\nकमलैः कर्णिकारैश्च जागरूको यतेंद्रियः ।। ३७ ।।\nगीतवादित्रनृत्यैश्च दिव्यागमविधानतः ।।\nपूजयेदपवर्गार्थं शोणशैले महेश्वरम् ।। ३८ ।।\nमासि पौषे च देवस्य कुर्यादाग्नेयमुत्सवम् ।।\nनवान्नैरुपदंशाद्यैर्व्याहृतीरुच्चरन्बुधः ।। ३९ ।।\nवैशाखे च विशाखायां शिवतंत्रानुसारतः।।\nशोणाचलेश्वरस्यास्य कुर्याद्दमनकोत्सवम् ।। 1.3.2.7.४० ।।\nप्राबोधिक मार्गशीर्षे प्रातर्निर्माय सामभिः ।।\nमहापूजां प्रकुर्वीत शोणशैलस्य भक्तिमान् ।। ४१ ।।\nशनिप्रदोषेष्वार्द्रासु व्यतीपातेषु पर्वसु ।।\nसोमार्कवारयोश्चार्चेच्छोणाद्रीशं यथागमम ।। ४२ ।।\nदीक्षोपनयनोद्वाहपुत्रजन्मादिकेष्वपि ।।\nविशेषपूजां कुर्वीत शोणनाथस्य भक्तिमान् ।। ४३ ।।\nअपि स्वजन्मनक्षत्रे संपत्स्वापत्सु भीतिषु ।।\nप्रवेशनिर्गमनयोश्चार्चनीयोऽरुणेश्वरः ।। ४४ ।।\nव्रतिचक्रागमे पादबंधने नववैभवे ।।\nअरुणेशार्चनं कुर्यादभियानेषु च द्विषाम्।। ४५।।\nस्मरेदतिदवीयांश्चेत्पश्येत्पर्यंतगो यदि ।।\nस्थितश्चेदरुणक्षेत्रे त्रिकालं पूजयेच्छिवम् ।। ४६ ।।\nकिमन्यद्वद वत्सेति उद्धृत्य भुजमुच्यते ।।\nअरुणक्षेत्रतो नान्यदलं स्वर्गापवर्गयोः ।। ४७ ।।\nस्मरणेन मनःश्रोत्रे श्रवणाद्दर्शनादृशौः ।।\nजिह्वां च कीर्त्तनाच्छोणक्षेत्रं सद्यः पुनात्यलम्।। ४८ ।।\nअरुणेस्मिन्महाक्षेत्रे देहिभिर्लब्धजन्मभिः ।।\nजीवद्भिर्लभ्यते भोगो मोक्षश्चोन्मुक्तजीवितैः ।। ४९ ।।\nअन्यत्र मुक्तदेहानामप्यत्र श्राद्धकर्मणा ।।\nअपि पापात्मनां पुंसामपवर्गो भविष्यति ।। 1.3.2.7.५० ।।\nअयोध्यां मथुरां मायां काशीं कांचीमवंतिकाम् ।।\nद्वारकां चारुणक्षेत्रमतिशेते न संशयः ।। ५१ ।।\nइत्युक्तवंतं च शिलादपुत्रं मृकण्डुसूनुः पुनरप्युवाच ।।\nमाहात्म्यमेतन्महनीयकीर्ते भूयोपि पृच्छामि वदस्व मह्यम् ।। ५२ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे काम्यकर्मवर्णनं नाम सप्तमोऽध्यायः।। ७ ।। ।।"
  }
]
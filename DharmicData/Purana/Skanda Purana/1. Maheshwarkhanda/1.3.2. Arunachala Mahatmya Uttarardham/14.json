[
  {
    "text": "।। नंदिकेश्वर उवाच ।। ।।\nसोऽपि ब्रह्माणमुद्वीक्ष्य तावता द्विगुणं स्मयन् ।।\nनाग्रं दृष्टमनेनेति निश्चिकाय विवेकवान् ।। १ ।।\nअनुग्रहीतुं मां मुग्धं हंतुं चास्य विधेर्मदम्।।\nदेवदेवः स एवालं भूतभर्तेत्यमन्यत ।। २ ।।\nमूलसंदर्शनाशक्त्या तेजःस्तंम्भस्य मे मदः ।।\nव्यपेत एव मन्येऽद्य यद्भक्तिस्त्र्यंबकेऽजनि ।। ३ ।।\nस्तूयते वीतगर्वत्वात्स इदानीं महेश्वरः ।।\nयस्य दक्षिणवामाभ्यामंगाभ्यां नौ समुद्भवौ ।। ४ ।।\nअद्याप्यवीतगर्वत्वाल्लब्ध्वासौ कूटसाक्षिणम् ।।\nहिरण्यगर्भो मामेवमतिसंधातुमिच्छति ।। ।। ५ ।।\nतदद्य सकलस्यापि दुःखस्यापनये क्षमः ।।\nस एव शरणत्वेन प्राप्तव्यः शंकरो मया ।। ६ ।।\nतथा कृतापराधस्य कृतघ्नस्य गुरुद्रुहः ।।\nतमृते रक्षिता कोऽन्यस्तमेव स्तौमि शंकरम् ।। ७ ।।\n।। विष्णुरुवाच ।। ।।\nजय पृध्वीमयाकार जय चापोमयाकृते ।।\nजय प्रभाकराकार जयामृतकराकृते ।। ८ ।।\nजय वैश्वानराकार जय गन्धवहाकृते ।।\nजय होतृमयाकार जयाकाशमयाकृते ।। ९ ।।\nरक्ष मां त्रिगुणातीत रक्ष मां कालविग्रह ।।\nरक्ष मामक्षयैश्वर्य रक्ष मां करुणाकर ।। 1.3.2.14.१० ।।\nस्रष्टा त्वं सर्वजगतां रक्षिता सर्वदेहिनाम् ।।\nहर्ता च सर्वभूतानां त्वां विनैवास्ति कोऽपरः ।। ११ ।।\nअणूनामप्यणीयांस्त्वं महांस्त्वं महतामपि ।।\nअन्तर्बहिस्त्वमेवैतज्जगदाक्रम्य वर्तसे ।। १२ ।।\nनिगमास्तव निश्वासा विश्वं ते शिल्पवैभवम् ।।\nस त्वं त्वदीय एवासि ज्ञानमात्मा तव प्रभो ।। १३ ।।\nअमरा दानवा दैत्याः सिद्धा विद्याधरा नराः ।।\nप्राणिनः पक्षिणः शैलाः शिखिनोऽपि त्वमेव हि ।। १४ ।।\nस्वर्गस्त्वमपवर्गस्त्वं त्वमोंकारस्त्वमध्वरः ।।\nत्वं योगस्त्वं परा संवित्किं त्वं न भवसीश्वर ।। १५ ।।\nत्वमादिर्मध्यमंतश्च तस्थुषां जग्मुषामपि ।।\nकालस्वरूपतां प्राप्य कलयस्यखिलं जगत् ।। १६ ।।\nपरेशः परतः शास्ता सर्वानुग्राहकः शिवः ।।\nस एष मे कथंकारं साक्षाद्भवति धूर्जटिः ।। १७ ।।\nयं दृष्ट्वा शरणं प्राप्तो निःश्रेयसमवाप्नुयात् ।।\nअथ वा स्तौमि तद्धाम जातमात्रं यथामिति ।। १८ ।।\nतच्छ्रुत्वैष कृपां कुर्यादवश्यं सर्वतः श्रुतिः ।।\nइति निश्चित्य वैकुंठः स्तोतुं समुपचक्रमे ।। १९ ।।\nतमेव तैजसं स्तंभं प्रणम्य परमेश्वरम् ।।\nआदिमध्यांतरहितं मत्वा तं जगदीश्वरम् ।।\nहठात्तेन विरंचेन वार्यमाणोपि सस्मितम् ।। 1.3.2.14.२० ।।\n।। श्रीविष्णुरुवाच ।। ।।\nजय देव महादेव वामदेव वृषध्वज ।।\nकालांतक क्रतुध्वंसिन्नीलकंठेंदुशेखर ।। २१ ।।\nजय शंभो शिवेशान शर्व त्र्यंबक धूर्जटे ।।\nस्मरवैरिन्पुराराते स्थाणो भव महेश्वर ।। २२ ।।\nजयेश खंडपरशो शूलिन्पशुपते हर ।।\nसर्वज्ञ भर्ग भूतेश कपालिन्नीललोहित ।। २३ ।।\nजय रुद्र मखाराते पिनाकिन्प्रमथाधिप ।।\nगंगाधर व्योमकेश गिरीश परमेश्वर ।। २४ ।।\nजय भीम मृगव्याध कृत्तिवासः कृपानिधे ।।\nकृशानुरेतः कैलासे नित्यमेव हि वर्तसे ।। २५ ।।\nत्वदाज्ञया मरुद्राति फणी वहति भूभरम् ।।\nदीप्यतः सूर्यशशिनौ ब्रह्मांडं प्लवतेंऽबुधौ ।। २६ ।।\nज्योतींषि संचरंते खे सर्वं त्वच्छासनात्प्रभो ।।\nअहं ब्रह्मा च जगतां सर्गसंत्राणयोरलम् ।। २७ ।।\nविधाय कल्पसे पुष्ट्यै सूते सस्यानि मेदिनी ।।\nनाक्रामंत्यव्ययः सीमां यच्च त्वन्महिरेव सः ।। २८ ।।\nअणिमादिमहासिद्धिनिःसाधारणवैभवः ।।\nकथं त्वाममरैरन्यैरुपेक्षे समभिष्टुतम् ।। २९ ।।\nविशुक्त्वे विस्मरामस्त्वां स्मरामः संकटेपि च ।।\nन रोषो जातु भक्तेषु प्रसादः सर्वदैव ते ।। 1.3.2.14.३० ।।\nयदा विधित्सेर्भक्तिं त्वं यदा च प्रावृणोषि ताम् ।।\nमोहबोधौ तदा पुंसां कल्पेते बंधमोक्षयोः ।। ३१ ।।\nइति स्तुतस्सांजलिबद्धपाणिना पतिः पशूनामथ चक्रपाणिना ।।\nकृतापहासे च सरोजसंभवे मदोद्धते प्रादुरभूद्दयानिधिः ।। ३२।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शंकरप्रादुर्भाववर्णनंनाम चतुर्दशोऽध्यायः ।। १४ ।। ।। छ ।।"
  }
]
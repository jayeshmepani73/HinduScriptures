[
  {
    "text": "।। नंदिकेश्वर उवाच ।। ।।\nअरुणाचलमाहात्म्यं विस्तरात्परिपृच्छता ।।\nमार्कंडेय त्वया मन्ये मयि न्यस्तो महान्भरः ।। १ ।।\nस्थाने कुतूहलाक्षिप्तं मनस्तव महामते ।।\nयः शोणाद्रीशचरितं न वेत्ति स नरः पशुः ।। २ ।।\nकथं वा शक्यते वक्तुं जानानरपि कार्त्स्न्यतः  ।।\nशोणाचलजुषः शंभोर्माहात्म्यं महितोदयम् ।।३।।\nकथं वा श्रुतमप्येतदाश्चर्यरसभावितैः ।।\nअशेषमवधार्येत प्रज्ञावत्प्रवरैरपि ।।४।।\nइदानीं स्मर चित्रं तु चरित्रं स्मरवैरिणः ।।\nपरामृतानुभूत्येव सत्यं नृत्यति मे मनः ।। ५ ।।\nअद्भुतं शिवचारित्रमास्कंदितमनोहरम् ।।\nमम वर्णयितुं कार्त्स्न्यान्नैव शक्नोति शेमुषी ।। ६ ।।\nतथाप्येष प्रवक्ष्येऽहमंशांशेन यथामति ।।\nपुण्यं शोणाद्रिनाथस्य माहात्म्यं श्रूयतां मुने ।। ७ ।।\nपुरादिदेवकल्पादौ निर्विकल्पो महेश्वरः ।।\nस्वेच्छया सकलं विश्वं पुनरप्युदभावयत् ।। ८ ।।\nउद्भावितं च तद्विश्वं स्रष्टुं पातुं च सर्वदा ।।\nअन्विच्छन्नादिदेवोऽसौ ब्रह्मविष्णू विनिर्ममे ।। ९ ।।\nअसृजद्दक्षिणांगेन त्र्यंबकः परमेष्ठिनम् ।।\nविष्टरश्रवसं देवो वामांगेन च सृष्टवान् ।। 1.3.2.8.१० ।।\nब्रह्माणं रजसा विष्णुं सत्त्वेन समयूयुजत् ।।\nनियुक्तौ देवदेवेन तौ विरंच्यच्युतावुभौ ।। ११ ।।\nईशाते सर्वजगतां सृष्टिरक्षाविधानयोः ।।\nमनसैव मरीच्यादीन्ससर्ज ब्राह्मणान्दश ।। १२ ।।\nदक्षं च दक्षिणांगुष्ठात्सृष्ट्यै प्रावर्तयद्विधिः ।।\nमुखेन ब्राह्मणान्दोर्भ्यां क्षत्रियानूरुतो विशः ।। १३ ।।\nशूद्रांश्च पद्भ्यां निरमात्स्वयं च कमलासनः ।।\nमरीचितनयाज्जज्ञुः कश्यपादसुरास्सुराः ।। १४ ।।\nमरुतः फणिनो गृध्रा गंधर्वासरसोऽपि च ।।\nमनुश्च यस्य संतानो मानवोऽयं प्रवर्त्तते ।। १५ ।।\nनानाज्ञातित्वमापाद्य नानाकर्मप्रवर्तकाः ।।\nअत्रेश्च समभूदार्षं क्षात्रं च द्विविधं कुलम् ।। १६ ।।\nपुलस्त्यपुलहाभ्यां च जज्ञिरे यक्षराक्षसाः ।।\nउतथ्यगीष्पतिमुखा जज्ञिरेंऽगिरिसो मुनेः ।। १७ ।।\nभृगोरग्निः समुदभूच्च्यवनाद्यास्तथर्षयः ।।\nवसिष्ठप्रमुखेभ्यश्च संबभूबुर्महर्षयः ।।\nयत्पुत्रपौत्रैर्भुवनमिदमापूर्यतेऽखिलम् ।। १८ ।।\nएवं ब्रह्माऽऽत्मजैः स्वीयैरिदमापूरयज्जगत् ।।\nकालेन वैभवेनापि विसस्मार महेश्वरम् ।। १९ ।।\nअच्युतोऽपि भृगोः पुत्रीमुद्वाह्य कमलालयाम् ।।\nमत्स्यादिरूपो जगति भवन्नास्मरदीश्वरम् ।। 1.3.2.8.२० ।।\nसृष्टिस्थितिभ्यां द्रुहिणाब्जनाभौ स्वाधीनतां नूनमुपागताभ्याम् ।।\nअतीव गर्वं दधतुर्न कस्य मदोऽधिकारेण भवेन्नरस्य ।। २१ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखंडेऽरुणाचलमाहात्म्य उत्तरार्धे सृष्टिवणर्नंनामाष्टमोऽध्यायः ।। ८ ।। छ ।।"
  }
]
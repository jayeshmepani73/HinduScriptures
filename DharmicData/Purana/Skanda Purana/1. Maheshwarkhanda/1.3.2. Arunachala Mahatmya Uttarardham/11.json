[
  {
    "text": "।। नंदिकेश्वर उवाच ।। ।।\nअथ हंसाकृतिं व्योमपदवीलंघनक्षमाम् ।।\nभेजे विरंचिस्तस्याग्रं द्रक्ष्यामीति कृतोद्यमः ।। १ ।।\nजग्राह विष्णुर्वाराहं विग्रहं दृढविग्रहः ।।\nविश्वंभराविनिर्भेद क्रीडासुलभवैभवम् ।। २ ।।\nमूलं तस्य परिज्ञाय प्रत्यावर्तितुमुत्सुकः ।।\nकृत्रिमस्तब्धरोमैष दंष्ट्राभ्यामभिनन्महीम्।। ३।।\nविदारयन्स पोत्रेण भूतधात्रीमवाङ्मुखः ।।\nमहावराहो ददृशे तेजस्तंभं नमन्निव ।। ४ ।।\nक्रीडाक्रोडकठोरेण कंठघोषेण पूरयन् ।।\nपातालं बहुलोत्साहः प्रवेष्टुमुपचक्रमे ।। ५ ।।\nविवेश यत्रयत्रासौ तत्रतत्र तथास्थितम् ।।\nअवैक्षिष्टानलस्तंभं तमेव कुहनाकिटिः ।। ६।।\nविदारितान्महीरंधात्प्रत्यदृश्यंत भोगिनः ।।\nप्ररोहा इव शेषाद्यास्तेजःस्तंभस्य केचन ।। ७।।\nप्रत्यदृश्यत हेमाद्रेर्मूल कन्द इव स्थितः ।।\nआधारतां गतो दृष्टो ह्यच्युतेनादिकच्छपः ।। ८ ।।\nआराद्वसुन्धरागुल्फे धुरंधरतया स्थिताः ।।\nदिक्सिंधुराश्च दृश्यंते मदमंथरबंधुराः ।। ९ ।।\nमधुद्विषा च स महान्मंडूकोऽपि विलोकितः ।।\nअखंडमंडलं भूमेर्यस्य पृष्ठे प्रतिष्ठितम् ।। 1.3.2.11.१० ।।\nआधारशक्तिमपि तामभ्यपश्यदधोक्षजः ।।\nयदनुग्रहतः शेषकूर्माद्या अपि धूर्वहाः ।। ११ ।।\nअतलं वितलं चैष सुतलं नितलं तथा ।।\nतलातलं च प्रतलं महातलमिति क्रमात् ।।।। १२ ।।\nददर्श सप्त पातालानपि वारिजलोचनः ।।\nतत्रत्यान्विविधाकारान्सर्वानपि सविस्मयः ।। १३ ।।\nअत्यगाद्भोगवत्याख्यां पुरीं वैरोचनीमपि ।।\nजगाहेन्यांश्च दैत्यानामावासानतिगह्वरान् ।। १४ ।।\nइदं दृष्टमिदं दृष्टमित्युपारूढकौतुकः ।।\nमूलं मुग्धाशयस्तस्य विचिनोति स्म माधवः ।। १५ ।।\nअधस्तादपि गाढेन पयोधेस्तेन पोत्रिणा ।।\nतथैव तेजःस्तंभः स निर्विकारमवैक्ष्यत।। १६।।\nदलिता केवलं पृष्वी पाथोराशिर्विलोलितः।।\nनैवालोक्यत तन्मूलं कोलरूपेन विष्णुना ।। १७ ।।\nइत्थं वर्षसहस्राणि भ्रांत्या संभ्रांतमानसः ।।\nनालं बभूव तन्मूलं लीलाक्रोडो विलोकितुम्।। १८ ।।\nअवरुग्णखुरः क्षुण्णदंष्ट्रो विध्वस्तविग्रहः ।।\nभग्नपोत्रः स भूदारो जगाहे बहलं श्रमम् ।। १९ ।।\nश्रांत्या निश्वसतस्तस्य तादृग्दर्पो विशृंखलः ।।\nननाश तत्क्षणात्साकं तन्मूलावेक्षणेच्छया ।। 1.3.2.11.२० ।।\nअनिर्व्यूढप्रतिज्ञोऽपि प्रत्यावर्तितुमुत्सकः ।।\nन चक्षमे सरोजाक्षश्चलितुं च पदात्पदम् ।। २१ ।।\nश्रमांधचक्षुषस्तस्य पातालांतरवर्त्तिनः ।।\nतत्तेज एव पंथानं पुनरप्युदभावयत् ।। २२ ।।\nकथंकथंचिदुत्तीर्णो ऽप्यकूपारादपारतः ।।\nस्वेदांभःसागरस्रावे मग्नोऽभूच्छद्मशूकरः ।। २३ ।।\nरज्ज्वेव तेजःस्तंभस्य प्रभया सानुबद्धया ।।\nलब्ध्वाचलं वनं कष्टं न्यवर्त्तिष्ट जनार्दनः ।। २४ ।।\nनावैक्षि यन्मया मूलममुष्य महसां निधेः ।।\nततः स्रष्ट्रापि नो दृष्टः शिरोभागः कथंचन ।। २५ ।।\nअमुष्य महसां राशेः प्रागभूद्यत्र संभवः ।।\nततो निवृत्त्य यास्यामि शरणं शिवमीश्वरम् ।।२६।।\nस हि विश्वाधिको देवश्चिरं मोहांधचक्षुषा ।।\nयद्विस्मृतो मया तस्माद्दुर्विपाकोऽजनीदृशः ।। २७ ।।\nएवं विनिर्धार्य विमुक्तदर्पो निवृत्तवानाशु सरोरुहाक्षः ।।\nतमेव देशं प्रबभूव यत्र स्तंभः स तेजोमयतां दधानः ।। २८ ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे विष्णुना लिंगाधोभागशोधनवर्णनंनामैकादशोऽध्यायः ।।।। ११ ।। ।। छ ।।"
  }
]
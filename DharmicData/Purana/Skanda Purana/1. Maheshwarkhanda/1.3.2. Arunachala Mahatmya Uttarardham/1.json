[
  {
    "text": "।। श्रीगणेशाय नमः ।।\nअथारुणाचलमाहात्म्योत्तरार्धम्\n।। व्यास उवाच ।।\nवसंतो नैमिषारण्ये मुनयः सूतमब्रुवन् ।।\n।। मुनय ऊचुः ।। ।।\nस्थानानामुत्तमं शैवं यत्स्थलं तद्वदस्व नः ।। १ ।।\nसूत उवाच ।। ।।\nयूयं शृणुत यत्पूर्वं नंदीश्वरमुखाच्छ्रुतम्।।\nमार्कण्डेयेन तद्वक्ष्ये मुनयः शृणुतादरात्।।२।।\n।।मार्कंडेय उवाच ।।\nनंदीश्वर त्वया प्रोक्तो महिमा माध्यमेश्वरः।।\nमयाप्यवधृतः सर्वो भक्तिश्रद्धार्द्रचेतसा ।।३।।\nतथापि वद मे भूयो देवदेव दयानिधे।।\nअहं यत्परिपृच्छामि भवंतं विहितादरः ।।४।।\nत्वयाप्यविदितं किंचिन्नास्त्यत्र भुवनत्रये ।।\nसर्वागमपुराणेषु बाह्येष्वाभ्यंतरेषु च ।।५।।\nस्वर्गापवर्गयोः पुंसां भूमिरेव विशिष्यते ।।\nसर्वकर्माणि निर्मातुं तत्तत्फलपरायणैः ।।६।।\nफलं च त्रिविधं पुंसां त्वयैव कथितं पुरा ।।\nभूमौ सुखं स्वर्गभोगः कैवल्यमिति भेदतः ।। ७ ।।\nपुण्यक्षयेण क्षीयेत प्रायः प्राथमिकं द्वयम्।।\nक्षीयते न तृतीयं तु कर्मणामेव नाश्रयात् ।। ८ ।।\nतत्सिद्धिस्तु त्वया प्रोक्ता विशुद्धज्ञानगोचरा ।।\nसर्वेषां दुर्लभं शुद्धज्ञानं देहभृतां पुनः ।।९।।\nतज्ज्ञानं कुत्र वा क्षेत्रे शास्त्रादिपठनं विना ।।\nशिवपूजनमात्रेण सिद्ध्येत्सर्वशरीरिणाम् ।। 1.3.2.1.१० ।।\nज्ञानयोगक्रियाचर्यास्वशेषाणां शरीरिणाम् ।।\nअपि शैवागमोक्तासु न बुद्धिः संप्रवर्त्तते ।। ११ ।।\nयस्य स्थानस्य माहात्म्यादल्पैरपि शरीरिणः ।।\nलप्स्यते नियमैः शुद्धज्ञानं तन्मम कथ्यताम् ।। १२ ।।\nभस्मरुद्राक्षवहनादीश्वरस्मरणात्सकृत् ।।\nयत्र मुग्धैरपि श्रेयो लभ्यं तत्स्थानमुच्यताम् ।। १३ ।।\nअबुद्धिपूर्वकेणापि यत्र वासेन देहिनाम् ।।\nअविघ्नं सेत्स्यते श्रेयः स्थानं तन्मेऽनुगृह्यताम् ।। १४ ।।\nजातानां वर्णसांकर्य्ये तैरश्ची योनिमीयुषाम् ।।\nस्थावराणामपि श्रेयो यत्र तत्क्षेत्रमुच्यताम् ।।१५।।\nइतीरयित्वा स मृकंडुनंदनः समं मुनींद्रैरपरैर्महात्मभिः।।\nपपात तस्यांघ्रिसरोरुहद्वये शिलादसूनोरखिलागमाब्धेः ।। १६ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे स्थानमाहात्म्यप्रस्ताववर्णनंनाम प्रथमोऽध्यायः ।।।१।।"
  }
]
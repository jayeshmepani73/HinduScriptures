[
  {
    "text": "।। नंदिकेश्वर उवाच ।। ।।\nगार्हस्थ्यं बिभ्रती भर्तुरेकाम्रतलवासिनः ।।\nपक्वान्नपानैस्सा तत्र पर्य्यतर्पयत प्रजाः ।। १ ।।\nजातु संध्यानुसंधानमुकुलीकृतलोचनम् ।।\nबद्धांजलिपुटं देवमद्राक्षीदद्रिनंदिनी ।। २ ।।\nध्यायते नूनमधुना कापि सौभाग्यशालिनी ।।\nक्रियते यन्मयि प्रेम तन्मन्ये वचनं महत् ।। ३ ।।\nकथं विज्ञायते पुंसां कुटिला मानसी स्थितिः ।।\nमिथ्योपचाराद्दक्षेण वंचितास्म्यमुना भृशम् ।। ४ ।।\nमयि दाक्षिण्यमेवास्य मन्ये मनसि चेद्रहः ।।\nजनः सौभाग्यवान्यस्माद्भवति स्नेहभाजनम् ।। ५ ।।\nअद्यप्रभृति ते दासस्तपोभिः क्रीत इत्यपि ।।\nमुग्धेंदुशेखरेणास्मि विप्रलब्धा स्मरारिणा ।। ६ ।।\nअसमानानुरागेषु नारीणां मूढचेतसाम् ।।\nसौभाग्यगर्वो लोकेषु परिहासाय केवलम् ।। ७ ।।\nइति प्रणयरोषेण देव्याः कलुषचेतसः ।।\nहव्यवाहातपालीढमिवाननमलक्ष्यत ।। ८ ।।\nवाष्पवारिप्लवे तस्या आताम्रे च विलोचने ।।\nनीलोत्पले जलापूर्णे इव भूम्ना विरेजतुः ।। ९ ।।\nयत्तस्याधीनतिलकं भ्रुवोर्युगमभज्यत ।।\nद्वेधाकृतमिवादर्शि मन्मथस्य शरासनम्।। 1.3.2.18.१० ।।\nअंतर्मन्युभरेणास्याः कंपते स्माधरच्छदः ।।\nमुहुः प्रवालस्थायीव रक्ताशोकस्य पल्लवः ।।११।।\nअतीव रज्यमाने तत्पार्वत्या गंडमंडलम् ।।\nशाणावघर्षमाणिक्यदर्पणप्रतिमं बभौ ।। १२ ।।\nअंतर्वेपधुतौ तस्याश्चकंपाते पयोधरौ ।।\nपद्मकोशाविवांतःस्थ चंचरीकप्रचालितौ ।। १३ ।।\nअचिंतयच्च संभूय सौभाग्याभावतो ननु ।।\nममायमन्यस्त्रीचिंतां कुरुते चंद्रभूषणः ।। १४ ।।\nतदैषा क्वापि यास्यामि किमत्रास्त्येकया मम ।।\nतपस्यते च सौभाग्यमर्जनीयं मयाधुना ।। १५ ।।\nनिमीलिताक्षिण्येवास्य गंतव्यं निभृतं मया ।।\nन चेन्मां वारयत्येष कंठादुपरि भाषितैः ।। १६ ।।\nवत्सौ तु वर्धयत्येव गंगेयमतिवत्सला ।।\nदेवस्तु न स्मरत्येव मामन्यस्त्रीपरायणः ।। १७ ।।\nइति निश्चित्य देवस्य पार्श्वादाशु निवृत्त्य सा ।।\nअनिर्दिश्य दिशं कांचिद्यातुं व्यग्रा प्रचक्रमे ।। १८ ।।\nचलावती माल्यवती मालिनी विजया जया ।।\nवारिता अपि संरंभात्स्वामिनीमन्वयुः स्वयम् ।। १९ ।।\nतत्र सापि गिरीन्पुण्यान्वनानि नगराणि च ।।\nसरांसि सरितश्चैषा विचचार समंततः ।। 1.3.2.18.२० ।।\nभ्रमंती सह्यपादेषु द्राविडाख्ये सुनीवृति ।।\nतीर्त्वा शक्त्यापगां देवी विजयां समभाषत ।। २१ ।।\nदृश्योऽयं नातिदूरेण पुरस्तात्सकलारुणः ।।\nशृंगैस्संलक्ष्यतेऽष्टाभिर्नूनं माहात्म्यवान्गिरिः ।। २२ ।।\nउपत्यकासु चैतस्य दृश्यंते तापसाश्रमाः ।।\nअतीव पावनाः शांताः पुण्यारण्यमनोहराः ।। २३ ।।\nगत्वा निरूपयामस्तानिमान्पुण्याश्रमान्वयम् ।।\nप्रसीदतितरां चेत एषां संदर्शनेन मे ।। २४ ।।\nएवमाह्रादयत्यालि क्रमेण गिरिनंदिनी ।।\nतस्याद्रेर्जग्मुषी पार्श्वमपश्यत्कंचिदाश्रमम् ।। २५ ।।\nलूतास्तंतून्नयंत्यत्र कुम्भीराः शैवलान्यपि ।।\nशिशून्पुष्णंति नीवारैः सफरान्भूरिमायवः ।। २६ ।।\nहरंत्यवकरान्वालैश्चमराः स्फीतरोमभिः ।।\nसमीकुर्वंति चोद्भूतैर्विषाणैर्यत्र सैरिभाः ।। २७ ।।\nवानराः फलपुष्पाणि मधुपत्राणि भल्लुकाः ।।\nक्रोडाः स्नानीयमृत्स्नां च यत्रर्षिभ्यो नयंत्यहो ।। २८ ।।\nकाकोलूकैः शुकश्येनैर्मृगव्याघ्रैर्हरिद्विपैः ।।\nकलापिसर्पैर्यत्रासुमार्जारैः सौहृदं श्रितम् ।। २९ ।।\nहूयमानपुराडाशद्रव्यसौरभ्यहारिणी ।।\nयत्र द्रुमांतरालेभ्यो धूम्या निर्याति पावनी ।। 1.3.2.18.३० ।।\nपठंति शतरुद्रीयं यत्र वायसवैरिणः ।।\nगृणंति काकाः स्तोत्राणि साम गायंति सारिकाः ।। ३१ ।।\nशाकशालिषु शार्दूलाश्चरंति च तथैव गाः ।।\nसिंचंति पुष्करांभोभिः कुंभिनी यत्र पादपान् ।। ।। ३२ ।।\nक्वचिच्च शोभने देशे पुण्ये पुण्यमनोहरे ।।\nददर्श सा तपस्यन्तं यं कंचिद्दृषिसत्तमम् ।। ३३ ।।\nअधस्तात्सप्तपर्णस्य चित्रव्याघ्रत्वगासने ।।\nबद्धवीरासनं सम्यक्पावने कुशविष्टरे ।। ३४ ।।\nशालिशूकारुणाभाभिर्जटाभिर्भस्मपांडुरम् ।।\nअचंचलाभिर्विद्युद्भिरिव शारदवारिदम् ।। ३५ ।।\nनासाग्रनिश्चलदृशं समप्रस्फुरिताधरम् ।।\nआवर्त्तयन्तं रुद्राक्षमालिकामग्रपाणिना ।। ३६ ।।\nप्रत्यग्रनिर्णेजनतो ह्यंत्यश्यानदशांचले ।।\nवसानं वल्कलयुगे संध्याभ्रे भूभृतां यथा ।। ३७ ।।\nषड्वर्गहिंस्रबंधाय स्थापितां वागुरामिव ।।\nउपवीतत्रयीमारादुरोगर्तस्य बिभ्रतम् ।।\nकृतोचितोपचारा सा तमप्राक्षीत्तपोधनम् ।। ३८ ।।\n।। पार्वत्युवाच ।। ।।\nकस्त्वं कोऽयं गिरिवरो यत्र त्वं कुरुषे तपः ।। ३९ ।।\nस चाहारुणशैलोऽयं पुण्यक्षेत्रेषु पूजितः।।\nगौतमोऽहं मुनिर्मुक्त्यै तपसाराधये शिवम् ।। 1.3.2.18.४० ।।\nइत्युक्त्वा विजयादीनां मुखेनैनामुमां विदन् ।।\nप्रणम्य भक्त्या बहुशो नीतवानुटजं निजम् ।। ४१ ।।\nकन्दमूलफलाद्यैश्च कृतातिथ्यामिमां मुनिः ।।\nजगन्मंगलमूलाय तपसे चान्वमन्यत ।। ४२ ।।\nज्योतिःस्तम्भस्य संभूतिमारभ्यानुक्रमेण सः ।।\nजगाद चास्यै शोणाद्रेर्महिमानमशेषतः ।। ४३ ।।\nशोणाद्रेः पूर्वदिग्भागे स्थलीश्वरमिति स्थलम् ।।\nयत्र संनिहितः शंभुर्ज्योतिर्लिंगात्मतां गतः ।। ४४ ।।\nवैकुण्ठपरमेष्ठ्यादि गीर्वाण निबिडीकृते ।।\nन तत्र मे तपः कर्तुमव्याक्षेपेण शक्यते ।। ४५ ।।\nअयं शोणगिरेः पादः प्रवालाचलनामवान्।।\nपुण्यारण्योपरुद्धत्वाद्रहस्यत्वं विगाहते ।। ४६ ।।\nतत एवाहमत्रैव प्रतिष्ठाप्य त्रिलोचनम् ।।\nआराधये यथाशक्ति तपोभिः कल्पितात्मभिः ।। ४७ ।।\nममाश्रमसमीपेऽस्मिन्पुण्यक्षेत्रमिदं महत् ।।\nक्रियतामाश्रमो देव्या कर्त्तव्यं हि तपश्चिरम् ।। ४८ ।।\nमुनेरेवमनुज्ञानात्कृताश्रमपरिग्रहा ।।\nउदयुंक्त तपः कर्त्तुं सुमहत्पर्वतात्मजा ।। ४९ ।।\nआश्रमं रक्षितुं सत्यवतीं काननवासिनीम् ।।\nशुभगां धुंधुमारिं च प्रागाद्याशास्वतिष्ठिपत् ।। 1.3.2.18.५० ।।\nतपोवनस्य सर्वस्य रक्षार्थं सा समादिशत् ।।\nदुर्गामनर्गलस्फूर्तिमाज्ञानिर्वाहणक्षमाम् ।। ।। ५१ ।।\nअनंतरं सा धम्मिल्लं मंदारप्रसवोचितम् ।।\nजटाभरत्वं तपसे गमयामास पार्वती ।। ५२ ।।\nहंसचिह्नदशं हित्वा दुकूलं मिहकालघु ।।\nपरुषं सुकुमारांगी परिधत्तेस्म वल्कलम् ।। ५३ ।।\nअपि प्रसूनावचयनिस्सहांगुलिपल्लवा ।।\nअलावीदतितीक्ष्णाग्राण्यविकारं कुशानि सा ।। ५४ ।।\nवज्रसूचिनिर्भरांगैरवच्छिन्नानि कंटकैः ।।\nशिरीषमृद्वी शांडिल्यपल्लवान्युच्चिकाय या ।। ५५ ।।\nपावन्यां कमलानद्यां प्रातर्विहितमज्जना ।।\nअर्चयामास रक्ताब्जैर्यथाविधि विभाकरम् ।। ५६ ।।\nदर्भाक्षततिलोन्मिश्रैर्गौरी श्रीनदिवारिभिः ।।\nदेवी निर्वर्तयामास देवर्षिपितृतर्पणम् ।। ५७ ।।\nवालुकामंडले सूर्यमावाह्याभ्यर्च्य पंकजैः ।।\nकृतप्रदक्षिणा गौरी प्रणनाम सहस्रशः ।। ५८ ।।\nस्वयमेव प्रतिष्ठाप्य लिंगं किमपि शंकरम् ।।\nआगमोक्तेन विधिना पूजयामास पार्वती ।। ५९ ।।\nआसनेन च मूर्त्या च मूलेनांगैश्च सा रविम् ।।\nदंडिपिंगलमुख्यांश्च शक्तीर्दीप्तादिका अपि ।। 1.3.2.18.६० ।।\nतत्तद्दिक्षु च सोमादीन्ग्रहान्धेन्वादिमुद्रया ।।\nतेजश्चंडे चार्चयित्वा निर्माल्यं च न्यवेदयत् ।। ६१ ।।\nअर्घेणातीव शुद्धेन संप्रोक्ष्य च समंततः ।।\nद्वारवास्तु समभ्यर्च्य न्यासानपि चकार सा ।। ६२ ।।\nभूतशुद्धिं विधायान्वगंतर्यागं चकार सा ।।\nहृदि पद्मासने चार्च्य ज्ञानधर्मादिकान्क्रमात् ।। ।। ६३ ।।\nशक्तीर्दलेषु वामादीर्दलाग्रे सूर्यवेधसौ ।।\nकेसराग्रे सोमविष्णू कर्णिकाग्रेऽग्निधूर्जटी ।। ६४ ।।\nतदूर्ध्वे शक्तिचक्रं च विन्यस्तब्रह्मपंचका ।।\nअंगैर्दत्त्वा च पाद्यादीनुपचर्याभिषिच्य सा ।। ६५ ।।\nप्रादाच्चंदनपुष्पादि धूपदीपप्रदायिनी ।।\nभूयोपि पंचब्रह्माणि षडंगान्यप्यपूजयत् ।। ६६ ।।\nतत्तद्दिक्षु च शक्रादीन्वज्रादींश्च विधानतः ।।\nकृत्वा सर्वोपचारांश्च वितताराष्टपुष्पिकाम् ।। ६७ ।।\nपंचवक्त्राणि चाभ्यर्च्य कृतचंडेश्वरार्चना ।।\nप्रदक्षिणा प्रणामाद्यैर्नित्यं शिवमपूजयत् ।। ६८ ।।\nशिवागमोक्तविधिना द्रव्यैः सौभाग्यदायिभिः ।।\nसा जुहाव च पूजांते प्रणीते जातवेदसि ।। ६९ ।।\nपरिकल्पितोपचारा च कंदमूलफलादिकैः ।।\nस्वयं कृतोपचारेयमतिथीनभ्यपूजयत् ।। 1.3.2.18.७० ।।\nअंगुष्ठाग्रेण तिष्ठंती ग्रीष्ये पंचाग्निमध्यतः ।।\nह्रदे च शिशिरे चंद्रपीयूषाप्यायिताऽभवत् ।। ७१ ।।\nवर्षरात्रीषु धाराभिः सह वारिधरा पुनः ।।\nसौदामिनीव ददृशे तमसि स्तिमिता कृतिः ।। ७२ ।।\nपाणिपादेन पद्मानि मुखेन च कलानिधिम् ।।\nप्रदर्शयत्यनायासान्निन्ये सा हैमनीर्निशाः ।। ७३ ।।\nनीवारबीजदानेन सा मृगानप्यपोषयत् ।।\nअज्ञातहिंसाभिभवानाश्रमोपांतवर्तिनः ।। ७४ ।।\nकृतालवालसलिलैः सुवालाकलशाहृतैः ।।\nवात्सल्याद्वर्द्धयामास पूर्णानाश्रमपादपान्।। ७५ ।।\nप्रदक्षिणां कृतवती शोणशैलं गिरींद्रजा ।।\nसा मनोरथसंसिद्ध्यै नित्यं सह सखीजनैः ।। ७६ ।।\nपंचाक्षरी जजापैषा शिवस्तोत्राण्युदैरयत्।।\nदध्यौ च देवं मनसा शोणपर्वतरूपिणम् ।। ७७ ।।\nअनुदिनमरुणाचलेश्वरं सा प्रणतवती विहितप्रदक्षिणाद्यैः ।।\nशिवनिगमविधानवेदिनी सा व्यरचयदद्रिसुता चिरं तपस्याम् ।। ७८ ।।\nइति श्रीस्कांदे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरपरिचरणवर्णनंनामाऽष्टादशोऽध्यायः ।। १८ ।। ।। छ ।।"
  }
]
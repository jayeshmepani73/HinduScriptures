[
  {
    "text": "।। ।। मार्कण्डेय उवाच ।। ।।\nआज्ञापय विभो मह्यं यथा शंभुः सनातनः ।।\nअनुजग्राह मोहांधो वैकुण्ठपरमेष्ठिनौ ।। १ ।।\n।। नंदिकेश्वर उवाच ।। ।।\nशृणुष्व सर्वं वक्ष्यामि विस्तरेण यथातथम् ।।\nयदेव देवो विदधे दयया भक्तवत्सलः ।। २ ।।\nअथोदस्थात्तयोर्मध्ये तथा विवदमानयोः ।।\nज्योतिःस्तंभत्वमभ्येत्य रोदोरंध्रनिरोधकः ।। ३ ।।\nमहता जृंभमाणेन तस्य ब्रह्मांडभेदिनः ।।\nअन्तरिक्षमतिश्यामं समुत्क्षिप्तमिवाभवत ।। ४ ।।\nविष्वग्विवर्णता तस्य ज्योतिर्लिंगस्य तेजसा ।।\nदिशो विरेजिरे सद्यो दूरविस्तारिता इव ।। ५ ।।\nतीव्रैस्तस्य महाज्वालैः शोषिता इव सागराः ।।\nविमुक्तवीचिसंक्षोभाः स्वामेव प्रकृतिं ययुः ।। ६ ।।\nव्यद्योतंत दिवि प्राग्वद्वहास्तारागणैः सह ।।\nतेजःस्तंभात्समुद्भिन्नाः स्फुलिंगा इव केचन ।।७।।\nतेजसा तस्य शोणेन गैरिकेणेव रंजिताः ।।\nभौमरविश्रियं सर्वेऽप्यवहन्नवनीभृतः ।।८।।\nसमुद्रास्तत्प्रतिच्छायानिर्भराश्लिष्ट यादसः ।।\nपद्मरागशिलाखण्डे घटिता इव रेजिरे ।। ९ ।।\nप्रवालगुच्छैः प्रत्यग्रैर्लंबिता इव पादपाः ।।\nनद्यश्च निर्भरोत्फुल्लकह्लारा इव रेजिरे।। 1.3.2.10.१० ।।\nमही कुंकुमलिप्तेव दिशः सिंदूरिता इव ।।\nसर्वारुणमिव व्योम समगत्प्रत्यदृश्यत ।। ११ ।।\nब्रह्मांडकर्परमभूत्तन्महः पूरितांतरम् ।।\nशोणितेनेव संपूर्णं कपालं कृत्तिवाससः ।। १२ ।।\nएवं प्रवर्द्धमानेन तेजःस्तम्भेन तेन च ।।\nअरुणाकारतां भेजे विश्वं स्थावरजंगमम् ।। १३ ।।\nतेजोलिंगं तदाश्चर्यं दृष्ट्वा त्यक्तमिथः क्रुधौ ।।\nअचिंतयेतामेकैकं चतुर्मुखचतुर्भुजौ ।। १४ ।।\nकिमेष वसुधां भित्त्वा शेषादीनां फणाभृताम् ।।\nफणामाणिक्यमहसां राशिरुन्मुखतां गतः ।। १५ ।।\nकिं वा कल्पांतसुलभप्रादुर्भावाः प्रभाकराः ।।\nद्वादशापि नभोभूम्योर्मध्ये युगपदुत्थिताः ।। १६ ।।\nआहोस्विन्मेघ संघर्षाद्वितता व्योममध्यतः।।\nअन्योन्यं मिलिताः क्षिप्रा निपतंत्यवनीतले ।। १७ ।।\nप्रतिघ्नन्नेष तेजोभिरक्ष्णोः शक्तिमनुक्षणम् ।।\nस्वनिर्विशेषिताशेषभूतजालः प्रवर्द्धते ।। १८ ।।\nएष उद्दीप्यमानोऽपि संतापाय न कल्पते ।।\nनेदीयांस्यपि भूतानि न निर्दहति वह्निवत् ।। १९ ।।\nएतस्य कांतिसंक्रांत्या जगदेव न केवलम् ।।\nमदीयमपि शोणत्वमनुप्राप्तमहो वपुः ।। 1.3.2.10.२० ।।\nकस्मादेष समुत्पन्नः किं मूलः किमुपाधिकः ।।\nकुतस्त्यः किमुपादानः कया भक्त्या प्रकाशते ।। २१ ।।\nकियानवधिरेतस्य विष्वक्तिर्यगधोर्ध्वतः ।।\nअवगाढश्च पातालं कियन्मात्रमसाविति ।। २२ ।।\nतदेतदखिलं ज्ञातुं मनः पर्युत्सुकं मुहुः ।।\nइच्छत्युत्पतितुं व्योम प्रवेष्टुं च रसातलम् ।। २३ ।।\nइति चिंताभराक्रांतौ तेजःस्तंभावलोकनात् ।।\nउभावप्यवकुलितौ वैकुण्ठपरमेष्ठिनौ ।। २४ ।।\nअभाषत च गोविंदः सुतरामेव गर्वितम् ।।\nहिरण्यगर्भमालोक्य स्मयमानमुखांबुजः ।। २५ ।।\n।। विष्णुरुवाच ।। ।।\nअयमेवावयोर्ब्रह्मन्नन्योन्योत्कर्षकांक्षिणोः ।।\nसत्यमेव परीक्षायै निकषः समुपस्थितः ।। २६ ।।\nअमुष्य तेजसां राशेरपरिच्छेद्यसंपदः ।।\nआद्यंतौ ज्ञातुमेकेन न शक्यं ध्रुवमावयोः ।। २७ ।।\nयः पश्येन्मूलमग्रं वा तेजसोस्य स्वयंभुवः ।।\nस एव नावभ्यधिको जगतां नाथकोऽपि सः ।। २८ ।।\n।। नंदिकेश्वर उवाच ।। ।।\nइत्युभावपि विनिश्चिताशयौ मूलमग्रमपि तस्य वीक्षितुम् ।।\nतेजसोतिमहतो बभूवतुः स्पर्धया विरचितोद्यमौ मिथः ।। २९ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मविष्ण्वोर्मध्ये तेजोमयलिंगप्रादुर्भाववर्णनंनाम दशमोऽध्यायः ।। १० ।।"
  }
]
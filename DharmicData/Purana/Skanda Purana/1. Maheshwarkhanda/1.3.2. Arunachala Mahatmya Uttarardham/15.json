[
  {
    "text": "।। नंदिकेश्वर उवाच ।। ।।\nतेजःस्तंभं विनिर्भिद्य संध्याभ्रमिव चंद्रमाः ।।\nकैलासकूटधवलं वृषेन्द्रमधितस्थिवान् ।। १ ।।\nजटाजूटवता बालचंद्रचूडेन मौलिना ।।\nकपालमालिकां वैधीं स्रजं चारग्वधी दधत् ।। २ ।।\nनागकुंडलिभिः फालफलकोद्भासिलोचनैः ।।\nपंचभिर्वदनैर्दीप्तैः क्ष्वेडकल्माषकंधरैः ।। ३ ।।\nशूलं कपालं डमरुं सारंगं परशुं धनुः ।।\nखट्वांगममलं खड्गं दोर्भिर्नागं च धारयन् ।। ४ ।।\nश्वसितोद्धूलिताकारो गजचर्मोत्तरीयवान् ।।\nसर्वालंकारसंपन्नः सर्वदेवैरभिष्टुतः ।। ५ ।।\nपरिधानीकृतव्याघ्रचर्मा ताभ्यामदर्शि सः ।।\nरूपं दृष्ट्वा स आनंदं ननर्त्त नलिनेक्षणः ।। ६ ।।\nन किंचिदपि जानानो मुमोह च सरोजभूः ।। ७ ।।\nदृशाभिनंद्य माधवं प्रसन्नया महेश्वरः ।।\nअथोदतिष्ठिपच्च तं सहुंक्रियश्चतुर्मुखम् ।। ८ ।।\nजगाद चाधिकारितामदाद्युवां समुद्धतौ ।।\nन लज्जितव्यमत्र वामयं क्रमोऽधिकारिणाम् ।। ९ ।।\nपरीक्ष्य वैभवं मम प्रबोधवानभूद्धरिः ।।\nअयं न जातुपद्मभूश्छलन्मनो दुरात्मवान्।। 1.3.2.15.१० ।।\nअशासि पंचवक्त्रता यदोपहासितो ह्यहम् ।।\nपुनःस्वपुत्रिकारतिर्मयैष शिक्षितोऽभवत् ।। ११ ।।\nतृतीय एष मंतुरप्यहो कथं नु सह्यते ।।\nतदस्य तु प्रतिष्ठया क्वचिन्न भूयतां विधेः ।। १२ ।।\nअयं च केतकच्छदो यदाप कूटसाक्षिताम् ।।\nअतः परं न जातु तन्ममैतु मूर्ध्नि संस्थितिम् ।। १३ ।।\nशप्त्वैवमेतौ गिरिशः प्रीत्या विष्णुमभाषत ।। ।। १४ ।।\n।। श्रीमहेश्वर उवाच ।। ।।\nवत्स मा भैः प्रसन्नोऽस्मि भवते भक्तिशालिने ।।\nननु त्वमंगान्मे जातस्सात्त्विकोऽसि विशेषतः ।।\nमाहेश्वराग्रगण्योऽसि जगत्यां हि यथा पुरा ।। १५ ।।\nन तवातः परं जातु भक्तिहानिर्भवेन्मयि ।।\nप्रतिक्षणं वर्द्धमाना कल्पते च विमुक्तये ।। ।। १६ ।।\nइत्यनुग्रहकृतं त्रिलोचनं भक्तिभाजि निरहंक्रिये हरौ ।।\nभीतिमानवनतः स्वयं विधिः स्तोतुमारभत क्लृप्तवंदनः ।। १७ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये उत्तरार्धे ब्रह्मकृतशिवस्तुत्युद्यमवर्णनंनाम पञ्चदशोऽध्यायः ।। १५ ।। ।। छ ।।"
  }
]
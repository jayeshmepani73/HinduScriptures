[
  {
    "text": "।। नंदिकेश्वर उवाच ।। ।।\nततस्तेजोमयं स्तंभमनुसृत्य पितामहः ।।\nउत्पपातोन्मुखो वेगान्निरालंबे नभस्तले ।।१।।\nद्रुतमुत्पततस्तस्य पक्षावेगेन वारिताः ।।\nव्यशीर्यत समुद्वर्ताः प्रणुन्ना इव वायुभिः।।२।।\nस वेगादुत्पतन्दूरं नाक्ष्णोर्विषयतामगात् ।।\nकेवलं दीर्घदीर्घैव रेखा व्योम्नि व्यभाव्यत।।३।।\nमायामरालो ददृशे तेजःस्तंभस्यपार्श्वतः।।\nसंध्यापयोधराभ्यर्णचारीव रजनीकरः।।४।।\nप्रागत्यगादुत्पततां ततोऽध्वानं पयोमुचाम्।।\nविमानपदवीं पश्चात्तारावर्तं ततः परम् ।।५।।\nतेजसां यानि धामानि ह्यत्युच्चान्यूर्ध्वचारिणाम् ।।\nअतिचक्राम वेगेन तान्यसौ कुहनाखगः ।। ।। ६ ।।\nमरुतो मनसो वापि जवः सूक्ष्मतराकृतेः ।।\nसोऽभूदधःकृतस्तेन हंसेन गमनादिना ।। ७ ।।\nयथायथा चोत्पपात सुदूरं श्रमितच्छदः ।।\nतथातथा च ददृशे तेजःस्तंभः समुन्नतः ।। ८ ।।\nअतीत्य मरुतां स्कंधान्सप्त संप्राप्तविस्मयः ।।\nबिभेदांडकटाहं च ज्वलंतं तमुदैक्षत ।। ९ ।।\nकथं वाऽदृष्टमूलस्य स्थातव्यं पुरतो हरेः ।।\nअविमोचयतः शौरेरसमासमशीर्षताम् ।। 1.3.2.12.१० ।।\nअनिर्व्यूढप्रतिज्ञस्य दीर्घैः किं वा ममासुभिः ।।\nतदत्रौपयिकं किं स्यात्कार्यं का मा गतिर्मम ।।११।।\nअतिसंधित्सतो विष्णुं कस्सहायो भविष्यति ।।\nआर्जवं नैव निर्जेतुं प्रतिवादिनमक्षमः ।। १२ ।।\nछद्मना वा तिरस्कुर्यान्माना हि महतां धनम् ।।\nइति संचितयत्येव विरिंचौ व्याकुलात्मनि ।। १३ ।।\nआकाशे ददृशे नातिदूरे किमपि निर्मलम् ।।\nऐंदवी किमियं रेखा तस्याः कथमिहागमः ।। १४ ।।\nयद्वा मृणालं तत्सिंधौ वियत्यस्यां कुतस्तु सः ।।\nइति तस्मिन्ससंदेहे नेदीयस्तं तदागतम् ।। १५ ।।\nअबोधि केतकीबर्हमिति राजीवजन्मना ।।\nतत्पर्युषितमप्युद्यत्सौरभं वस्तुशक्तितः ।। १६ ।।\nहिरण्यगर्भो विमलमगृह्णात्केतकच्छदम् ।।\nगृहीतमात्रं तेनैतत्सचैतन्यं किलाब्रवीत् ।। १७ ।।\n।। केतक उवाच ।। ।।\nभो गृह्णासि किमर्थं त्वं मुंच मां विश्रमोद्यतम् ।।\nवर्षाणां शतसाहस्रमुत्पत्यैवं विहायसा ।। १८ ।।\n।। नंदीश उवाच ।। ।।\nतथा समेधमानं तं दृष्ट्वा श्रममखिद्यत ।।\nअचिंतयत्पद्मसूतिरत्यंतं विहताशयः ।। १९ ।।\nअनिर्व्यूढप्रतिज्ञावान्नीचतामपि संश्रितः ।।\nआक्रांतरोदोविवरः क्व राशिस्तेजसामसौ ।। 1.3.2.12.२० ।।\nअहमेतत्परीक्षायां क्व परिच्छिन्न पौरुषः ।।\nभज्येते इव मे पक्षौ दृशा चांधायते इव ।।\nप्रध्वंसंत इवांगानि पतामीवाहमप्यधः ।। २१ ।।\nकिं वान्यद्बहुनोक्तेन सह निश्वासवायुभिः ।।\nमम प्राणाश्च नियतं निर्गच्छंतीव सांप्रतम् ।। २२ ।।\nअहंकारमदग्रंथिरयं त्रुटतु चित्ततः ।।\nमुकुंदेन सह स्पर्धा सा च शीघ्ं प्रणश्यतु ।। २३ ।।\nयदेष रोदःकुहरपरिणाहाधिकोद्यमः ।।\nऔन्नत्यमयतेऽद्यापि तेजस्तंभो यथा पुरा ।। २४ ।।\nतदस्य तेजसां राशेर्नाहं नारायणोऽथवा ।।\nकारणं दूरतश्चान्ये महेंद्रप्रमुखाः सुराः ।। २५ ।।\nइतो नोत्पतितुं शक्तिरस्ति मे तन्निवर्त्तये ।।\nइति निश्चित्य मनसा विधाता जातविस्मयः ।। २६ ।।\nप्रत्यभाषत तं कस्त्वं कुतो वा प्राप्तवानिति ।।\nस च प्रत्यब्रवीदेनं वेधसं केतकच्छदः ।। २७ ।।\nकेतकच्छद एवासं सचैतन्यः शिवाज्ञया ।।\nतेजस्तंभात्मनः शंभोरस्य मूर्ध्नि चिरं स्थितः ।। २८ ।।\nभूलोक इच्छया वस्तुं ततः संप्राप्तवानहम् ।।२९।।\nइत्थं श्रुत्वा केतकीबर्हवाचं लब्ध्वाश्वासं तं किलांभोजभूतिः ।।\nब्रूहि त्वं मे तत्कियत्यंतरे वा तेजःस्तंभस्याग्रमित्यावभाषे ।। 1.3.2.12.३० ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मणा लिंगोपरिभागशोधनवर्णनंनाम द्वादशोऽध्यायः ।। १२।।"
  }
]
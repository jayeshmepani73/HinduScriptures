[
  {
    "text": "।। नंदिकेश्वर उवाच ।। ।।\nतदा ब्रह्मा सरस्वत्या महाविष्णुश्च पद्मया ।।\nशक्रः पुलोमसुतया परे दिक्पालका अपि ।। १ ।।\nगंधर्वाप्सरसां संघा वसवोऽपि सुरा अपि ।।\nत्रयस्त्रिंशत्कोटिगणाः परे मुनि गणा अपि ।। २ ।।\nएकादशमहारुद्रा आदित्या द्वादशापि च ।।\nभैरवाश्च पिशाचाश्च वेतालाः कटपूतनाः ।। ३ ।।\nयक्षरक्षोरगा भूता ये चान्ये शिवकिंकराः ।।\nसंतोषभाजः सर्वेऽपि विकटाकारवेष्टिताः ।। ४ ।।\nपरिवार्य महेशानं समाजग्मुः सहस्रशः ।।\nतद्वीराशंसनं दृष्ट्वा योगिनीदानवैः कृतम् ।। ५ ।।\nअतीव विस्मयं भेजुः सर्वे कल्पांतभीषणम् ।।\nकृतसांनिध्यमालोक्य देवमानंदयंत्युमा ।। ६ ।।\nचिररात्रप्ररूढां च तद्वियोगव्यथां जहौ ।।\nरोमांचिता स्विन्नमुखी वेपमाना घनस्तनी ।। ७ ।।\nपादांगुलीषु नयने विनिवेशयति स्म सा ।।\nवृषभादवरुह्याथ गृहीत्वैनां करे शिवः ।।\nस्मितशरीरकंठश्रीप्रणयेनैवमब्रवीत् ।। ८ ।।\n।। शिव उवाच ।। ।।\nव्याकुलीक्रियते देवि किमेवं कारणं विना ।। ९ ।।\nसर्वैराराधनीयेति मयापि घटितोंजलिः ।।\nकिं न वेत्स्यावयोरैक्यं ज्योत्स्नाचंद्रमसोरिव ।। 1.3.2.21.१० ।।\nअनादिसिद्धं देवेशि तवेदं मौग्ध्यमीदृशम् ।।\nक्वेदं शिरीषमृद्वंगि शरीरं ते गिरीन्द्रजे ।। ११ ।।\nतपः समाधयश्चेति क्व कर्कशजनोचिताः ।\nनारायणोहं लक्ष्मीस्त्वं ब्रह्मास्मि त्वं सरस्वती ।। १२ ।।\nवारुणी त्वं फणींद्रोहं रोहिणी त्वमहं शशी ।।\nस्वाहा त्वं हव्यवाहोऽहं सूर्योऽहं त्वं सुवर्चला ।।१३।।\nजाह्नवी त्वं समुद्रोऽहं मेरुरस्मि त्वमुर्वरा ।।\nपुलोमजा त्वं शक्रोहं त्वं रतिश्चित्तभूरहम् ।। १४ ।।\nबुद्धिस्त्वं राजराजोहं त्वं शमाऽहं समीरण ।।\nपाथोधिपोऽहं वीचिस्त्वं प्रकृतिस्त्वं पुमानहम् ।। १५ ।।\nविद्या त्वं वेदितव्योऽहं वाक्त्वमर्थोपि पार्वती ।।\nईश्वरोऽहं मदंशासि त्वयैवाज्ञास्वरूपया ।। १६।।\nसृष्टि स्थित्युपसंहारविधानानुग्रहेश्वरे ।।\nन भेदोऽतस्त्वया कार्यः पृथग्जनवदावयोः ।। १७ ।।\nचित्प्रकाशात्मनोर्देवि स्वेच्छाधृतशरीरया ।।\nव्याकुलीकुरुषे शश्वद्वृथैवेर्ष्यायसे हि माम् ।। १८ ।।\nदृष्टाप्रतिक्रिया तस्य क्रियते याधुना मया।।\nइत्युक्त्वेशो निषण्णस्तां पार्श्वदेशे न्यवेशयत् ।। १९ ।।\nगौरीं स्वकीय एवांगे गूहमानामिव ह्रिया ।।\nअंगद्वयं तयोरैक्यमगात्प्रेम्णा च लीनयोः ।। 1.3.2.21.२० ।।\nअर्थद्वयमिवाह्नाय संनिकर्षोपलंभतः ।।\nअर्धे कर्पूरधवलमर्धे सिंधूरपाटलम् ।। २१ ।।\nतद्विचित्रमभूदंगं शिवयोरेकतां गतम् ।।\nअर्धे कुंतलदामार्धहारमध्ये तु कुंचिका ।।२२ ।।\nअंगादर्धेंदुचूडस्य वपुरर्धेन्दुकूलितम् ।।\nएकनूपुरताटंकपरिहार्यमनोहरम् ।। २३ ।।\nएकपिंगलसध्रीचो गात्रमेकस्तनं बभौ ।।\nदेव्यै दत्त्वा च धामार्थं वामदेवो जगाद ताम् ।। २४ ।।\nअवकाशो रुषो देवि मा भूरतः परं तव ।।\nस्तन्यार्थिनं गुहं हित्वा यातासि तपसे यतः ।। २५ ।।\nतदपीतस्तनीनाम्ना निवसात्र ममांतिके ।।\nत्वामपीतस्तनीं देवीं शोणाद्रीशं च मामपि ।। २६ ।।\nजनाः सर्वे समाराध्य रमंतां भोगमोक्षयोः ।।\nइयं त्वदंशजा देवी दुर्गा महिषसूदिनी ।। २७ ।।\nअत्रैव सन्निधत्तां तु मंत्रसिद्धिप्रदा नृणाम् ।।\nखड्गतीर्थमिदं पुण्यं सकृदेव निमज्जनात् ।। २८ ।।\nसर्वरोगहरं पुंसामस्तु सर्वाघनाशनम्।।\nप्रवालगिरिनाथश्च देवोऽयं पापनाशनः।।२९।।\nभक्तिश्रद्धावतां नॄणां भूयास्तां भूतये भृशम्।।\nअयं च गौतमो देवि त्वदनुग्रहभाजनम्।। ।।1.3.2.21.३०।।\nतपोनुरूपं भजतां लोकेष्वाचंद्रतारकम् ।।\nइमाश्च मातरः सप्त सप्तलोकैकमातरः ।।३१।।\nअद्यप्रभृति कुर्वंतु सान्निध्यं जगतां श्रियै ।।\nशास्तारो भैरवाः क्षेत्रपालका बटुका अपि ।। ३२ ।।\nअरुणक्षेत्र एवात्र नित्यं कुर्वंतु संनिधिम् ।।\nअत्राहमरुणक्षेत्रे निवसाम्यरुणाह्वयः ।। ३३ ।।\nत्वयाप्यरुणया देव्या स्थातव्यं करुणार्द्रया ।।\nईप्सिनामरुणादेवौ सान्निध्यं कुरुतो यतः ।। ३४ ।।\nतदस्मिन्नरुणक्षेत्रे सुलभाः सर्वसिद्धयः।। ३५ ।।\nइदं कृतं पर्वतराजपुत्र्या प्रसादनं शोणगिरीश्वरस्य ।।\nशृणोति यः स द्विषतो विधूय स्वर्गापवर्गौ सुलभावुपेयात् ।। ३६ ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवकृतपार्वतीप्रशंसावर्णनंनामैकविंशतितमोऽध्यायः ।। २१ ।।"
  }
]
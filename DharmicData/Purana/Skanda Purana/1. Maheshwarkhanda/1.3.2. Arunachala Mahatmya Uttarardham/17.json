[
  {
    "text": "।। सूत उवाच ।। ।।\nइति श्रुत्वास्य वचनं मार्कंडेयोऽभ्यभाषत ।।\n।। मार्कंडेय उवाच ।। ।।\nश्रुतमेव मया देव श्रोतव्यं भवतो मुखात् ।। १ ।।\nतथापि कौतुकेनाहमाक्रांतो मुनयोऽप्यमी ।।\nगौर्या कथं तपस्तप्तं महादेव्यात्र कथ्यताम् ।। २ ।।\n।। नंदिकेश्वर उवाच ।। ।।\nकथयामि तदप्येतद्यथाऽधिगतमात्मना ।।\nशृणु त्वमवधानेन मार्कंडेय महामते ।। ३ ।।\nननु जानासि तत्पूर्वं यथा दाक्षायणी शिवः ।।\nउपयेमे सतीं नाम सतीनामधिदेवताम् ।। ४ ।।\nयथा च सा क्रुधा भर्तुर्द्रुहि दक्षप्रजापतौ ।।\nयोगादहासीदात्मीयं वपुरित्यपि ते श्रुतम् ।। ५ ।।\nतदा हराज्ञानिघ्नेन वीरभद्रेण यत्कृतम् ।।\nअध्वरध्वंसनं दक्षस्यापि ते विदितं महत् ।। ६ ।।\nअश्रौषीस्तस्य दक्षस्य गणैः शीर्षासखंडनम् ।।\nब्रह्माच्युतेंद्रमुख्यानां देवानामपि शिक्षणम् ।। ७ ।।\nदंतघातं रवेः पाणिपाटनं जातवेदसः ।।\nअदितिप्रभृतीनां च दिव्यस्त्रीणां पराभवम्।। ।। ८ ।।\nसा च देवी पुनर्जन्म लेभे हिमवतो गृहे ।।\nउमेति पार्वतीत्याख्यां द्वितीयां विभ्रती पुनः ।। ९ ।।\nदेवः स्थाणुवने तां च परिचर्यापरं रहः ।।\nअरुरोचयिषुः काममधाक्षीत्कालवह्निना ।। 1.3.2.17.१० ।।\nजितेंद्रियं च तं देवं क्वापि यातं गणैः सह ।।\nतपोभिस्तोषयामास गौरी शिखरवासिनी ।। ११ ।।\nउपयम्याथ तां देवो वृत्तांतैश्चित्तखंडिभिः ।।\nरमयामास चैकांते मोदस्वेति विलासिनीम् ।। १२ ।।\nवैधव्यखिन्नया रत्या प्रार्थिता शैलनंदिनी ।।\nकामपीठे तपस्यंती कामं प्रत्युददीपयत् ।। १३ ।।\nपुनश्च मेनया मात्रा पित्रा च हिमभूभृता ।।\nआनीता भवनं भर्त्रा साकं चिरमरंस्त सा ।। १४ ।।\nतदा शुंभनिशुंभाख्यौ लेभाते वेधसो वरम् ।।\nदेवदानवमर्त्येषु मास्तु नौ पुरुषान्मृतिः ।। १५ ।।\nइति तद्वचनं श्रुत्वा जातत्रासैः सुपर्वभिः ।।\nअभ्यर्थितोऽवदद्देवो रहश्चक्रधरादिभिः ।। १६ ।।\nमाभैष्ट भद्र कालेन तथा प्रतिविधीयते ।।\nयथा निषूदितौ स्यातां तादृशौ दानवाविति ।। १७ ।।\nदत्ताभयान्मुकुंदादीन्विसृज्यांधकसूदनः ।।\nअंतःपुरगतो रेमे देव्या सह यथा पुरा ।। १८ ।।\nकदाचिन्मर्मलक्ष्येण प्रीत्या कालीति निंदिता ।।\nतस्य प्रीत्यै कालिका च त्वचमेवाजहान्निजाम् ।। १९ ।।\nयत्रोत्क्षिप्तवती चर्म स्वेच्छया परमेश्वरी ।।\nमहाकाशीप्रपाताख्यं तदभूत्क्षेत्रमुत्तमम् ।। 1.3.2.17.२० ।।\nसा च त्वक्कौशिकी नाम्ना काली विंध्याद्रिवासिनी ।।\nतपस्यंती वृषस्यंतौ तो जघान महासुरौ ।। २१ ।।\nदेवी च गौरी शिखरे तस्मिन्नेव मनोहरे ।।\nतपोभिर्लब्धगौरीत्वाद्भर्त्तारं समतोषयत् ।। २२ ।।\nक्रमेण दौर्हृदवती भूत्वा प्रासूत पार्वती ।।\nगजाननं च हेरंबं सेनान्यं च षडाननम् ।। २३ ।।\nतौ चागमविदः प्राहुर्नारायणचतुर्मुखौ ।।\nपूर्वापराधशुद्ध्यर्थं देवीगर्भसमुद्भवौ ।। २४ ।।\nवर्धमानौ च तौ बालौ पित्रोरालोकमानयोः ।।\nमग्नयोरिव वर्षाब्धौ प्रेमग्रंथिरभूद्दृढा ।। २५ ।।\nजातु वीणानिनादेन कदाचिच्चित्रलेखनैः ।।\nविजह्रतुश्शिवौ स्वैरमेकदा मंडनैर्मिथः ।। २६ ।।\nजातु विद्यागमालापैः कदाचिच्चित्रवस्तुभिः ।।\nएकदा लोकवृत्तांतैर्दंपतिभ्यां विनोदितम् ।। २७ ।।\nपुष्पावचयनैर्जातु कदाचिद्वारिखेलनैः ।।\nअदीव्यतां च रागार्द्रौ दोलाकेलिभिरेकदा ।। २८ ।।\nमैनाकेनार्चितौ जातु मेनया जातु पूजितौ ।।\nजात्वर्हितौ हिमवता दंपती तौ विनोदितौ ।।२९।।\nजातु द्यूतविनोदेन गतिगोष्ठ्या कदाचन ।।\nएकदा दानलीलाभिः शिवौ चिक्रीडतुश्चिरम् ।। 1.3.2.17.३० ।।\nद्यूतनिर्जितमाच्छिद्य पत्युरुत्संगतां गतम् ।।\nवलयीकृतमेणांकं ताटंकीकृतवत्युमा ।। ३१ ।।\nइति तौ पितरौ चराचराणां निवसंतौ कनकाचलादिकेषु ।।\nरुचिरेषु पदेषु कामभोगानतिहृद्यान्सुचिरं किलान्वभूताम् ।। ३२ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवपार्वतीविहारवर्णनंनाम सप्तदशोऽध्यायः ।। १७ ।।"
  }
]
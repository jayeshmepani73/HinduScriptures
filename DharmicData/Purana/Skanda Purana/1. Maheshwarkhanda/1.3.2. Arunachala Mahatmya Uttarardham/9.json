[
  {
    "text": "।। नंदिकेश्वर उवाच ।। ।।\nअहमेव प्रभुरिति प्ररूढाधिकगर्वयोः ।।\nविरंच्यप्युतयोरासीद्विवादो मोहसंभवः ।। १ ।।\nरजोविकाराभ्यधिको बाह्ये नील इवोत्थितः ।।\nविश्वसृष्टिकरो विष्णुं विरंच्योऽब्रूत गर्वतः ।। २ ।।\n।। ब्रह्मोवाच ।। ।।\nकथं त्वमधिकश्चासि विष्णो जनयितुर्मम ।।\nपितामहस्य लोकानां किमेवमतिमोहितः ।। ३ ।।\nत्वत्त एवोदितौ दैत्यौ निहत्य मधुकैटभौ ।।\nदैत्यारिरिति मुग्ध त्वं गर्वं वहसि केशव ।। ४ ।।\nत्वामेव सृजतो नित्यं बहुधा मम वेधसः ।।\nअद्याप्यायासजां पीडां न परित्यजतः करौ ।। ५ ।।\nमम श्रमांभसोद्भूते महांभोधौ निमज्जतः ।।\nनैयग्रोधं न चोत्पन्नं कुतस्तेऽस्त्ववलंबनम्।। ६ ।।\nमदुपज्ञे महांभोधौ स्रवते कोऽपि पन्नगः ।।\nतदाश्रयस्त्वमूर्ध्वं ते पद्मं तच्चासनं मम ।। ७ ।।\nकुतस्तमोमये ब्रूहि त्वयि सत्त्वगुणोदयः।।\nस वेत्सि किं त्वं प्रकृतिं निद्राजडिमनिर्भरः ।। ८ ।।\nजलाशये प्रस्वपता दैत्यभीत्या जनार्दन ।।\nकथं त्वया रक्षितासौ मदधीना जगत्त्रयी ।। ।। ९ ।।\nचतुर्भ्यो मम वक्त्रेभ्यो वेदाः समुदयं गताः ।।\nचैतन्यरूपिणी शक्तिः कलत्रं मे सरस्वती ।। 1.3.2.9.१० ।।\nमया हि सृज्यते विश्वमिदं स्थावरजंगमम् ।।\nरक्ष्यते च तदिन्द्राद्यैर्मामकैःपुत्रपौत्रकैः।।११।।\nततः कथय वैकुंठ मन्नियोज्येषु कश्चन ।।\nजगतामीश्वरान्मत्तः कथं नामातिरिच्यसे ।।१२।।\n।। ।। नंदिकेश्वर उवाच ।। ।।\nइत्थं सरोषसंरंभे विधौ पौरुषभाषिणि ।।\nनारायणोऽपि सासूयं स्मित्वैवं समभाषत ।। १३ ।।\n।। विष्णुरुवाच ।। ।।\nविरंचे मुंच संरंभं वृथा खलु विकत्थसे ।।\nनाभीसरोजसंजातो मम त्वमवधारय ।। १४ ।।\nयोगनिद्रां मयोन्मुच्य पुरा ह मधुकैटभौ ।।\nन चेद्यन्मथितौ ताभ्यां तथैव स्याः प्रणाशितः ।। १५ ।।\nसोमकप्रमुखान्दैत्यान्हंतुमात्मेच्छया मम ।।\nधृतमत्स्यादिरूपस्य को वान्यः सृष्टिकारणम् ।। १६ ।।\nन किंचिदपि पश्यंति रजसारूढदृष्टयः ।।\nरजोमयेन भवता किं निरूपयितुं क्षमम् ।। १७ ।।\nअविनाभाविनी शक्तिर्ननु मे पद्मवासिनी ।।\nयस्याः कटाक्षमात्रेण जगवितयमेधते ।। १८ ।।\nभूतान्यमूनि कालोऽयमात्मनोप्यहमेव हि ।।\nमया विरहितं कि वा त्रिषु लोकेषु विद्यते ।। १९ ।।\nप्र आदित्या वसवो रुद्रा दिक्पाला मनवोऽप्यहम् ।।\nभूर्भुवःस्वस्त्रयीमेनां मदधीनां विचिंतय ।। 1.3.2.9.२० ।।\nममैव विनियोगेन सृष्टिशक्तिः स्वयं स्थिता ।।\nतन्मे त्रैलोक्यनाथस्यकि त्वंज्येष्ठः समोऽथवा ।। २१ ।।\n।। नंदिकेश्वर उवाच ।। ।।\nएवं मोहांधमनसोरन्योन्यं प्रतिगर्जतोः ।।\nययावनल्पसमयःसवर्तसदृशस्तयो. ।। २२ ।।\nउदयास्तमयौ स्यातां न तदा चंद्रसूर्ययोः ।।\nनक्षत्राणि च ताराश्च ग्रहाश्च क्षीणतां ययुः ।। २३ ।।\nनाववुर्मरुतो वा न जज्वलुर्जातवेदसः ।।\nनांतरिक्षं न च क्षोणी न दिशोऽपि चकाशिरे ।। २४ ।।\nसमुद्राश्चुक्षुभुस्सर्वे पर्वताश्च चकंपिरे ।।\nऔषध्यः शोषमासेदुरवसेदुश्च जंतवः ।। २५ ।।\nपक्षमासर्तुवर्षादिकालस्य नियमो गतः ।।\nअहोरात्रव्यवस्थापि प्रणाश समुपाययौ ।। २६ ।।\nइन्द्रादयो लोकपाला मरीच्याद्या महर्षयः ।।\nसर्वेप्यकाले संप्राप्तं कल्पांतं मेनिरे तदा ।। २७ ।।\nएवं जाते महाक्षोभे भूताक्रन्दप्रचोदितः ।।\nभूतनाथो जगज्जातमविद्यायामबुध्यत ।। २८ ।।\nव्यचिंतयच्च विश्वात्मा विश्वसंरक्षणोद्यतः ।।\nअवाह्यया दृशाऽपश्यदनयोमोहकारणम् ।। २९ ।।\nस्वामिनं सकलैश्वर्यदातारं मां मदोद्धतौ ।।\nविस्मृत्य स्वं स्वमेवैतावमंसेतां जगत्प्रभू ।। 1.3.2.9.३० ।।\nअहो मोहस्य माहात्म्यं वदिमौ द्रुहिणाच्युतौ ।।\nजानानावपि मां सम्यगभूतामेवमुद्धतौ ।। ३१ ।।\nअज्ञानतिमिरोद्भूति दूषिताशयलोचनः ।।\nजनः प्राप्तं स्तुतमपि प्रायो वस्तु न पश्यति ।। ३२ ।।\nकृतापराधावप्येतौ निमग्नौ मोहसागरे ।।\nमया नोपेक्षणीयौ हि लोकानां हितकाम्यया ।। ३३ ।।\nइति निश्चित्य मनसा माया वैवश्यमेतयोः ।।\nदेवो दयामहांभोधिर्व्यपोहयितुमैहत ।। ३४ ।।\nअहोऽनुकम्पा तरुणेंदुमौलेः स्वभावसिद्धा भुवनत्रयेऽस्मिन् ।।\nअसौ प्रमोहांबुधिमध्यतोभूदाविर्निरस्तावपि धातृविष्णू ।। ३५ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवविष्णुविवादवर्णनंनाम नवमोऽध्यायः ।। ९ ।।"
  }
]
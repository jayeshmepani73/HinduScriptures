[
  {
    "text": "।। मार्कंडेय उवाच ।। ।।\nभगवन्वंचनेनालं त्वदेकप्रवणे मयि ।।\nकिं मादृशोऽस्ति ते शिष्यस्त्वत्कृपैवात्र साक्षिणी ।। १ ।।\nस्थानेषु प्राक्त्वदुक्तेषु फलानि च पृथक्पृथक् ।।\nयत्र सर्वफलप्राप्तिः स्थानं तद्वद मे विभो ।। २ ।।\nचराचराणां भूतानां जानतामप्यजानताम् ।।\nयस्य स्मरणमात्रेण मुक्तिस्तद्वद देशिक ।। ३ ।।\nपश्यैतेन मयैकेन भगवान्नानुराध्यसे ।।\nसर्वैरप्येतदर्थं हि मुनिभिः परिवार्यसे ।। ४ ।।\nपुलहेन पुलस्त्येन वशिष्ठेन मरीचिना ।।\nअगस्त्येन दधीचेन नक्रुणा भृगुणात्रिणा ।। ५ ।।\nजाबालिना जैमिनिना धौम्येन जमदग्निना ।।\nउपयाजेन याजेन भरतेनार्वरीवता ।। ६ ।।\nपिप्पलादेन कण्ठेन कुमुदेनोपमन्युना ।।\nकुमुदाक्षेण कुत्सेन वत्सेन वरतंतुना ।। ७ ।।\nविभांडकेन व्यासेन कण्वरीषेण कंडुना ।।\nमांडव्येन मतंगेन कुक्षिणा मांडकर्णिना ।। ८ ।।\nचंडकौशिकशांडिल्यशाकटायनकौशिकैः ।।\nशातातपमधुच्छन्दोगर्गसौभरिरोमशैः ।। ९ ।।\nआपस्तंबपृथुस्तंबभार्गवोदंकपर्वतैः ।।\nभारद्वाजेन दाल्भ्येन दांतेन श्वेतकेतुना ।। 1.3.2.3.१० ।।\nकौंडिन्यपुण्डरीकाभ्यां रैभ्येण तृणबिन्दुना ।।\nवाल्मीकिना नारदेन वह्निना दृढमन्युना ।। ११ ।।\nबोधायनसुबोधाभ्यां हारीतेन मृकण्डुना ।।\nदुर्वाससातितीक्ष्णेन जालपादेन शक्तिना ।। १२ ।।\nकांक्वार्येण नदन्तेन देवदत्तेन न्यंकुना ।।\nसुश्रुता चाग्निवेश्येन गालवेन मरुत्वता ।। १३ ।।\nलोकाक्षिणा विश्रवसा सैंधवेन सुमंतुना ।।\nशिशुपायनमौद्गल्यपथ्यचावनमातुरैः ।। १४ ।।\nऋष्यशृङ्गैकपात्क्रौंचदृढगोमुखदेवलैः ।।\nअंगिरोवामदेवौर्वपतंजलिकपिंजलैः ।। १५ ।।\nसनत्कुमारसनकसनंदनसनातनैः ।।\nहिरण्यनाभसत्याख्यवाताशनसुहोतृभिः ।। १६ ।।\nमैत्रेयपुष्पजित्सत्यतपःशालीष्यशैशिरैः ।।\nनिदाघोतथ्यसंवर्त्तशौल्कायनिपराशरैः ।। १७ ।।\nवैशंपायनकौशल्यशारद्वतकपिध्वजैः ।।\nकुशस्वार्चिककैवल्ययाज्ञवल्क्याश्वलायनैः ।। १८ ।।\nकृष्णातपोत्तमानंतकरुणामलकप्रियैः ।।\nचरकेण पवित्रेण कपिलेन कणाशिना ।। १९ ।।\nनरनारायणाभ्यां च दिव्यैश्चान्यैर्महर्षिभिः ।।\nमत्प्रश्नोत्तरशुश्रूषातत्परैः प्रत्यवेक्ष्यसे ।। 1.3.2.3.२० ।।\nमाहेश्वराग्रगण्यस्त्वं समस्तागमपारगः ।।\nव्याप्तश्च सर्वलोकेषु यस्मात्तदनुसाधि नः ।। २१ ।।\nत्वन्मुखादेव भगवन्वयमेते सुशिक्षिताः ।।\nपूर्वमेव त्वया देव किं वान्यदुपपद्यते ।। २२ ।।\nदिव्यागमपुराणानि द्रष्टव्यः परमेश्वरः ।।\nकात्यायनी वा स्कन्दो वा भगवान्वाथ वा भवान् ।। २३ ।।\nत्वयि यद्यस्ति नो भक्तिर्दया चास्मासु ते यदि ।।\nरहस्यमिदमुद्घाट्य प्रसादं कर्तुमर्हसि ।। २४ ।।\nइत्थं मृकण्डुतनयेन स नंदिकेशो विज्ञापितः सविनयं स्मयमानवक्त्रम् ।।\nतं प्राह चोन्नततरं शिवभक्तिमस्तु प्राग्भक्तितोषितशिवाप्तशरीरसिद्धिम् ।। २५ ।।\n।। इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धेऽरुणाचलाख्यरहस्यस्थानप्रश्नवर्णनंनाम तृतीयोऽध्यायः ।। ३ ।। ।। ।। छ ।।"
  }
]
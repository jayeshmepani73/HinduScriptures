[
  {
    "text": "।। मार्कंडेय उवाच ।। ।।\nस्वामिन्नित्यशिवानन्द भगवन्नंदिकेश्वर ।।\nआह्लादितोऽस्मि शोणेशमाहात्म्यसुधया त्वया ।। १ ।।\nकथं वज्रांगदः पांड्यराजः शोणव्यतिक्रमम् ।।\nचक्रे कथं तद्भक्त्यैव प्राप्तवान्संपदं पुनः ।। २ ।।\nकथं विद्याधराधीशौ कांतिशालिकलाधरौ ।।\nदुर्वासःशापनिर्विद्धाववितौ शोणशंभुना ।। ३ ।।\n।। नंदिकेश्वर उवाच ।। ।।\nदीर्घायुष्यत्वसाफल्यं लब्धवांस्त्वं मृकण्डुज ।।\nयदियं स्थेयसी भक्तिर्भवतो भूतनायके ।। ४ ।।\nवक्ष्ये वज्रांगदोदंतं वृत्तं विद्याभृतोरपि ।।\nयतोऽभून्महितो लोके शोणाद्रीश्वरवैभवः ।। ५ ।।\nआसीद्वज्रांगदोनाम पुरा पांड्येषु पार्थिवः ।।\nआस्ते यस्य भुजस्तम्भे वसुधा सालभंजिका ।। ६ ।।\nधार्मिको न्यायविज्ज्ञाता गंभीरो दक्षिणम् क्षमः ।।\nशांतो विनयवान्धीमानेकदारव्रतः कृती ।। ७ ।।\nशिवपूजार्चनरतः श्रीमाञ्छीलवतां वरः ।।\nपृथ्वीमासेतुकेदाराच्छशास जितशात्रवः ।। ८ ।।\nकदाचिन्मृगयाव्याजात्स चरन्सुतुरंगमः ।।\nअरुणाचलपर्यंतं कांतारं समगाहत ।। ९ ।।\nस तत्र बहलामोदं कंचित्कस्तूरिकामृगम् ।।\nदृष्ट्वा तमन्वक्तुरगं प्रावर्तयत कौतुकात् ।। 1.3.2.22.१० ।।\nस मृगोऽनुद्रुतस्तेन अभितः शोणपर्वतम् ।।\nप्रादक्षिण्यात्परीयाय पपात च मनोजवः ।। ११ ।।\nततः स भग्नसारोपि राजा जातश्रमश्चरन् ।।\nपपात वाहाद्विच्छायः क्षीणपुण्य इव द्युतः ।। १२ ।।\nअज्ञातकारणेनैवं मातंगेनेव पीडितः ।।\nनाज्ञासीत्क्षणमात्मानं राजा ग्रहगृहीतवत् ।। १३ ।।\nअचिंतयच्च कोयं मे निर्हेतुः सत्त्वविप्लवः ।।\nक्व गतः स ह्यकस्मान्मे उपवाह्यस्तुरंगमः ।। १४ ।।\nइति चिंताकुले तस्मिंस्तज्ज्ञानेप्यपटीयसि ।।\nतडित्तटजटालेव सहसा द्यौरदृश्यत ।। १५ ।।\nनिरीक्षमाण एवास्मिन्हित्वा तिर्यक्कलेवरम् ।।\nतूर्णं तुरंगसारंगौ खेचरत्वमुपागतौ ।। १६ ।।\nकिरीटिनौ कुण्डलिनौ हारकेयूरधारिणौ ।।\nक्षौमांतरीयोत्तरीयौ स्रग्विणौ च विरेजतुः ।। १७ ।।\nअवोचतां च नृपतिमाश्चर्याकृष्टमानसम् ।।\nहरंताविव दन्तांशुजालैस्त्वस्यार्त्तिजं तमः ।। १८ ।।\nराजन्नलं विषादेन शोणाद्रीशप्रभावतः ।।\nएतां जानीहि संजातां नवां नौ चेदृशी दशाम्।। १९ ।।\nतदोवाच तयोः किंचिदाश्वस्तइव पार्थिवः ।।\nकृतांजलिरभाषिष्ट तावुभौ विनयान्वितः ।।1.3.2.22.२०।।\nकौ युवां निर्मितो याभ्यामभिषंगो ममेदृशः ।।\nभद्रौ भणतमार्त्तानां त्राणं हि महतां गुणः ।। २१ ।।\nइति तेन कृते प्रश्ने तमुवाच कलाधरः ।।\nराजानं जनिताश्चर्यं निर्दिष्टः कांतिशालिना ।। २२ ।।\nअवेहि राजन्नावां हि पुराविद्याधरेश्वरौ ।।\nपरस्परातिसौहार्दौ वसंतमदनाविव ।। २३ ।।\nएकदा तु सुवर्णाद्रेः पार्श्वे दुर्वाससो मुनेः ।।\nतपोवनमगच्छाव मनसोऽपि दुरासदम् ।।२४।।\nक्रोशेद्धां तपसस्तस्य शिवाराधनसाधनीम् ।।\nपुष्पोज्ज्वलामपश्याव पुण्यामारामवाटिकाम् ।।२५।।\nविनीतावप्यसंजातौ तत्त्वोचितसुधीगणौ ।।\nप्राविशाव तदुद्यानं प्रसूनावचयोत्सुकौ ।। २६ ।।\nस्थलस्य तस्य सौहार्दात्कांतिशाल्यतिगर्वितः ।।\nसंचचार मुहुः पादन्यासैराघट्टयन्महीम् ।। २७ ।।\nअहं तु तत्र पुष्पाणां गंधातिशयमोहितः ।।\nविकस्वरेषु पुष्पेषु न्यस्तहस्तो दुराशयः ।। २८ ।।\nततः शांडिल्यमूलस्थो व्याघ्रचर्मासने स्थितः ।।\nदुर्वासास्तपसां राशिर्ज्वलन्निव हुताशनः ।।२९ ।।\nअमर्षोत्कर्षनीरंध्रस्पंदमानाधरच्छदः ।।\nकराल भृकुटीबंधसारालितविशालभूः ।। 1.3.2.22.३० ।।\nसरोषोऽभूत्तेजसाढ्यो घर्मदंतुरविग्रहः ।।\nदहन्निव दृशा पश्यन्नभर्त्सयत नौ मुनिः ।। ३१ ।।\nआः पापौ प्रच्युताचारौ कौ युवामतिगर्वितौ ।।\nज्वलतः कोपवह्नेर्मे शलभत्वमुपागतौ ।। ३२ ।।\nतपोवनमिदं मत्कं पावनं भूतभावनम् ।।\nपादैर्न स्पृशतः क्वापि सूर्याचंद्रमसावपि ।।३३।।\nपुरवैरिसपर्यायाः पर्यायकमिदं वनम् ।।\nन स्पंदतेऽत्र वातोपि न लिप्यंतेऽत्र षटपदाः ।। ३४ ।।\nतदेतत्पादसंचारैर्दूषयन्नेष पातकी।।\nहयो भवतु भूलोके परवाह्यत्वपीडितः ।। ३५ ।।\nअपरोप्ययमत्युग्रे पतत्वचलकंदरे।\nप्रसूनगंधलोभाद्यो गंधसारंगतां गतः ।।३६।।\nइति तेनोग्ररोषेण शापवज्रे निपातिते ।।\nतत्क्षणाद्विगलद्गर्वावावां तं शरणं गतौ ।। ३७ ।।\nअभिधाय च तं देवमाहितांघ्रिपरिग्रहैः ।।\nअमोघ एष त्वच्छापस्तदस्यांतो निवेद्यताम् ।। ३८ ।।\nअथातिदीनमनसावावामालोक्य पार्थिव ।।\nसानुग्रहोऽभून्मुनिराट् कारुण्यादतिशीतलः ।। ३९ ।।\nअभाषत च मैवं भो भवतोः क्वापि दुर्धियोः ।।\nशापस्य भविता शांतिररुणाद्रेः प्रदक्षिणात् ।। 1.3.2.22.४० ।।\nपुरा खलु पुरारातिरध्यतिष्ठच्छुभां सभाम् ।।\nपर्युपास्यत दिक्पालैरिंद्रोपेंद्रयमादिभिः ।। ४१ ।।\nतदा च देवदेवाय नंदनारण्यदेवता ।।\nउपायनीकृतवती फलं किमपि पाटलम् ।। ४२ ।।\nबाल्यात्कुतूहलाक्रान्तौ गजाननषडाननौ ।।\nपितरं तदयाचेतां लोभनीयतरं फलम् ।। ४३ ।।\nअथ ताववदद्देवस्तनयौ फलतर्षितौ ।।\nगोपयित्वा फलं पाणिसंपुटेन कुमारकौ ।। ४४ ।।\nइमां समस्तां पृथिवीं लोकालोकेन वेष्टिताम् ।।\nयो वां प्रदक्षिणीकर्तुमीष्टे तस्मै ददाम्यहम् ।। ४५ ।।\nइत्युक्ते पार्वतीशेन स्मयमानमुखेंदुना ।।\nस्कंदः प्रदक्षिणीकर्तुं मेदिनीमुपचक्रमे ।। ४६ ।।\nलंबोदरस्तु देवस्य शोणशैलाकृतेः पितुः ।।\nप्रदक्षिणं ततः कृत्वा पुरस्तादेव तत्क्षणात् ।। ४७ ।।\nतद्दृष्ट्वा तस्य चातुर्यं हेरंबाय त्रियंवकः ।।\nफलं वितीर्णवानस्मै प्रणयाघ्रातमस्तकः ।। ४८ ।।\nअद्यप्रभृति सर्वेषां फलानामधिनायकः ।।\nभवेत्यस्मै वरं दत्त्वा ह्येकदंताय शंकरः ।। ४९ ।।\nबभाषे च सभास्तारान्सर्वानपि सुरासुरान् ।।\nप्रसरद्दशनज्योत्स्नाकर्बुरीकृतमंदिरः ।।1.3.2.22.५० ।।\nस्थावरोयं ममाकारः शोणाद्रिर्योऽस्य भक्तितः ।।\nप्रदक्षिणां वितनुते स मे सारूप्यभाग्भवेत् ।। ५१ ।।\nगिरेः प्रदक्षिणेनास्य यस्य धत्तः पदे रुजम् ।।\nस सम्राट्सकलोत्कृष्टं लभते शाश्वतं पदम् ।। ५२ ।।\nइति शासनतः शंभोः शोणशैलप्रदक्षिणम् ।।\nविधाय सर्वगीर्वाणा लेभिरे स्वं स्वमीप्सितम् ।। ५३ ।।\nयुवामपि मदोद्भूतमालिन्यौ शिक्षितौ मया ।।\nप्रदक्षिणेन शोणाद्रेः शापांतो वां भविष्यति ।। ५४ ।।\nतिरश्चोरपि वां सिध्येदरुणाद्रेः प्रदक्षिणा ।।\nवज्रांगदस्य पांड्यस्य नृपतेरनुबंधतः ।। ५५ ।।\nइत्यमर्षणमहर्षिमहाब्धेः शापहालहल शोषितगात्रौ ।।\nपातितौ बहुलपातकभारात्क्षिप्रमश्वमृगजातिषु जातौ ।। ५६ ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ऽरुणाचलप्रदक्षिणामाहात्म्ये वज्रांगद वृत्तांतवर्णनं नाम द्वाविंशतितमोऽध्यायः ।। २२ ।। ।। ।।"
  }
]
[
  {
    "text": "।। मार्कंडेय उवाच ।। ।।\nअहो महिषदैत्यस्य दुराचारत्वमीदृशम् ।।\nअहो दुरितहारिण्या दुर्गायाश्च पराक्रमः ।। १ ।।\nएवं तया भद्रकाल्या निहते महिषासुरे ।।\nकिं चकार गिरींद्रस्य नंदिनी तपसि स्थिता।। २ ।।\n।। नंदिकेश्वर उवाच ।। ।।\nअनंतरं सा हस्तेन दधती दैत्यमस्तकम् ।।\nननाम गौरीमन्येन पाणिना खङ्गधारिणा ।। ३ ।।\nअथ हर्षेण नृत्यंतीं तामालोक्य दयार्द्रया ।।\nदृष्ट्या देवी जगादैनां दंतांशुद्योतितांबरा ।। ४ ।।\nत्वयातिदुष्करं कर्म निर्मितं विंध्यवासिनि ।।\nजातं तव प्रभावेन निष्प्रत्यूहं  च मे तपः ।। ५ ।।\nअथैतन्माहिषं शीर्षमपवित्र भयंकरम् ।।\nजगत्पवित्रचारित्रे त्यक्तुमर्हसि हस्ततः ।। ६ ।।\nइति गौर्योदिता दुर्गा जुगुप्साकुलमानसा ।।\nमूर्ध्नस्तस्य निपाताय व्यधुनोद्बहुशः करम् ।। ७ ।।\nतीर्थमुत्पाद्यतां देवि नवं पापविनाशनम् ।।\nतस्मिन्निमज्जनाद्दुर्गे प्रायश्चित्तं भविष्यति ।। ८ ।।\nइतीरिता गौतमेन दुर्गा दुरितशंकिनी ।।\nपाटयामास खङ्गेन शिलापट्टं पटीयसा ।। ९ ।।\nपातालावधि निर्भिन्नात्पाषाणतलतस्ततः ।।\nउदजृंभत्तरंगांभः सच्चित्तमिव निर्मलम् ।। 1.3.2.20.१० ।।\nममज्ज सापि गंभीरे तस्मिन्नंभसि पावने ।।\nनमः शोणाद्रिनाथायेत्युक्त्वा मंत्रमनुत्तमम् ।। ११ ।।\nतावन्महिषकंठस्थं लिंगं तद्गलितं तले ।।\nतटे प्रतिष्ठितं जातं पापनाशनसंज्ञया ।। १२ ।।\nउन्ममज्ज ततो दुर्गा तीर्थांभोधूतकल्मषा ।।\nनिपपाताथ तत्पाणेर्महिषासुरमस्तकम् ।। १३ ।।\nकृतप्रदक्षिणा नत्वा पापनाशनमीश्वरम् ।।\nपुरस्तादस्ति सा गौर्या गौतमेनाभिनंदिता।।१४।।\nएवं प्रत्यक्षनिरतपापां तां वीक्ष्य पार्वती।।\nजगाद दीर्घतपसं जगतीधरनंदिनी।।१५।।\nमहिषासुरसंहारेंऽजसा स्वनुमतिः कृता ।।\nविंध्यवासिनीयमहो दुष्टमाहिषविग्रहम् ।। १६ ।।\nगृहीत्वा भक्षयामास तस्य लिंगमिदं शिवम् ।।\nप्रायश्चित्तं ततो ब्रूहि ममापि मुनिसत्तम ।।१७ ।।\n।। गौतम उवाच ।। ।।\nदेवि सर्वजगत्सर्गस्थितिसंहारकारिणि ।।\nत्वद्ध्यानमेव जगतां सर्वपातकनाशनम् ।। ।। १८ ।।\nअथापि लौकिकं वृत्तमवलंब्य त्वयेरितम् ।।\nस्वकृतापि हि मर्यादा न महद्भिर्विलंघ्यते ।। १९ ।।\nअन्तःकरणकालुष्यक्षालिनी काचन क्रिया ।।\nकथ्यतेऽद्य मया मातरवधानं विधीयताम् ।। 1.3.2.20.२० ।।\nअरुणाद्रिरयं साक्षादनलाद्रिस्तिरोहितः ।।\nज्वलतिज्योतिषा स्वेन कृत्तिकापूर्णिमा निशि ।। २१ ।।\nतत्सपर्यातपश्चर्या कार्या कात्यायनि त्वया ।।\nतज्ज्योतिर्दर्शनात्सर्वमभीष्टं तव सिध्यति ।। २२ ।।\nइत्युक्ता गौतमेनांबा तदाप्रभृति दारुणा ।।\nइयं च शिवभक्ता हि शिवपूजारता तदा ।। २३ ।।\nतपश्चचार पंचानामग्नीनां मध्यमाश्रिता ।।\nचतुर्णां शिखिनां मध्ये स्थिता सूर्यनिविष्टदृक् ।। २४ ।।\nरेजे हैमी शलाकेव द्योतमाना गिरींद्रजा ।।\nअथाकृष्टेवपार्वत्याः प्रेमपाशैर्निरायतैः ।। २५ ।।\nसा कार्त्तिकी पौर्णमासी समापेदे शुभा तिथिः ।।\nततस्तस्य दिनस्यांते शृंगे शोणमहीभृतः ।। २६ ।।\nअदर्शि किमपि ज्योतिरनुपाधिकवैभवम् ।।\nतदर्थोपगतैर्ब्रह्ममधुभिद्वासवादिभिः ।। २७ ।।\nउपास्यमानमभितो देवैर्दिव्यर्षिसंगतैः ।।\nतदनिंधनमस्नेहमदशावर्तिसंभवम् ।। २८ ।।\nमहाप्रदीपमालोक्य विस्मयं प्राप पार्वती ।।\nकृतप्रदक्षिणा साथ प्रणमंती पदेपदे ।।\nअरुणाद्रीश्वरं नाथं तुष्टा तुष्टाव शैलजा ।। २९ ।।\nनमस्ते मेरुचापाय कैलासाचलवासिने ।।\nनीहारशैलजामात्रे शोणक्ष्माधररूपिणे ।। 1.3.2.20.३० ।।\nवरुणादिसुरार्च्याय तरुणादित्यवर्चसे ।।\nअरुणाचलनाथाय करुणामूर्त्तये नमः ।। ।। ३१ ।।\nजय जह्नुसुताचन्द्र लेखालंकृतशेखर ।।\nसौंदर्यमोहिताशेषमुनिपत्नीजनाशय ।। ३२ ।।\nजय शैलसुतासंगसंभृतानंगवैभव ।।\nमाया नारायणाभोगक्रीडाम्रेडनपंडित ।। ३३ ।।\nजय संध्यासमोपेतसंभृतानंदतांडव ।।\nजय गीर्वाणगंधर्वसिद्धविद्याधरार्चित ।। ३४ ।।\nजय हेरंबजनक जय षण्मुखवत्सल ।।\nजय हैमवतीप्रार्थ्य जय पार्थिवदुर्लभ ।। ३५ ।।\nइति स्तुत्वा मुहुस्तस्मिञ्ज्योतिषि न्यस्तलोचनाम् ।।\nदृष्ट्वा देवीं दयाव्याजाद्विलिल्ये वृषभध्वजः ।। ३६ ।।\nलयित्वा निजमास्थाय रूपमुत्कटसुन्दरम् ।।\nआस्थाय वृषभं दिव्यममूं दृष्ट्वा शिवां शुभाम् ।। ३७ ।।\nमानातिरेकादपहाय सर्वमैश्वर्यमेवं तपसि प्रवृत्ताम् ।।\nमुग्धां पुनः सांत्वयितुं गिरीशः प्रचक्रमे पर्वतराजपुत्रीम् ।। ३८ ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरस्तुतिवर्णनंनाम विंशतितमोऽध्यायः ।।२०।।छ।। ।।"
  }
]
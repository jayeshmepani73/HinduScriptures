[
  {
    "text": "।। नंदिकेश्वर उवाच ।। ।।\nशुद्धसत्त्वगुणोपेतो लोकेऽस्मिन्दुर्लभः पुमान् ।।\nरजस्तमोगुणोपेता भवंति सुलभा नराः ।। १ ।।\nसात्त्विकः पुण्यशीलत्वान्निःश्रेयसमवाप्नुयात् ।।\nवैचित्र्यात्कर्मणामेषामनुभोगाय वेधसा ।। २ ।।\nवैचित्र्याण्येव सृष्टानि नरकाण्यत्र तत्र च ।।\nमहारौरवभाग्भूत्वा खरः श्वा शूकरोऽपि वा ।। ३ ।।\nचंडालो वा भवेत्प्रेत्य पुरुषो ब्रह्महत्यया ।।\nचिरं रौरवसंरुद्धः कृमिकीटपतंगताम् ।।।। ४ ।।\nप्राप्नुयात्कर्मकर्तृत्वं सुरापानेन च द्विजः ।।\nब्रह्मस्वहरणाद्ब्रह्मराक्षसत्वमवाप्नुयात् ।। ५ ।।\nयद्यत्तु चोरयेत्तत्तच्छून्यं स्यादन्यजन्मनि ।।\nअसिपत्रवने पीडामवाप्य सुचिरं पुनः ।। ६ ।।\nनपुंसकत्वं संगच्छेत्पुरुषो गुरुतल्पगः ।।\nतप्तैः कालायसैर्दंडैः पीडितो यमकिंकरैः ।। ७ ।।\nनरके कालसूत्राख्ये निवसेत्परदारगः ।।\nअग्निदो निवसेद्घोरे सुघोरे गरदायकः ।। ८ ।।\nमहाघोरे च पिशुनोऽवीच्यां धर्मविनिंदकः ।।\nवसेत्कराले मित्रध्रुग्भीमे हिंसैकतत्परः ।। ९ ।।\nसंहारे छन्नपापिष्ठो मृषावादी भयानके ।।\nअसिघोरे वसेद्वापि कूपक्षेत्रनरादिहृत् ।। 1.3.2.5.१० ।।\nवज्रे परद्रोहरतो मांसाशी तरले द्विज ।।\nतीक्ष्णे मातृपितृद्रोही तापने जपदूषकः ।। ११ ।।\nअश्वघ्नोपि निरुच्छ्वासे वसेद्गोघ्नश्च दारुणे ।।\nभ्रूणहा निवसेच्चंडे स्त्रीहत्याकृत्कुकूलके ।। १२ ।।\nदेवस्वहारी दहने घोरघोरे परस्वहृत् ।।\nकृतांतदूता नरके सर्वानेव हि पापिनः ।। १३ ।।\nबध्नंति पाशैर्निघ्नंति दंडैर्विध्यंति शंकुभिः ।।\nतीक्ष्णायश्चंचवः कंकाः क्रूरदंष्ट्रा महोरगाः ।। १४ ।।\nकालेयकाश्च व्याघ्राश्च हिंस्राश्चान्ये दशंत्यमून् ।।\nशकलीकुर्वते शस्त्रैर्दहंतिदेहमेव च ।। १५ ।।\nखनंति गहने श्वभ्रे कशाभिस्ताडयंति च ।।\nतैलद्रोण्यां विपच्यंते तुद्यंते सूक्ष्मसूचिभिः ।। १६ ।।\nबाह्यन्ते दुर्वहान्भारान्यमदूतैर्हि पापिनः ।।\nब्रह्महा क्षयरोगी स्यत्सुरापः श्यावदंतकः ।। १७ ।।\nस्वर्णापहारी कुनखी दुश्चर्मा गुरुतल्पगः ।।\nअपस्मारी गुरुद्रोही चंडालो वेददूषकः ।। १८ ।।\nकूटसाक्षी चाक्षिरोगी मंदाग्निश्चाग्रभोजनः ।।\nविद्यापहारी मूकः स्यादंधः पुस्तकचोरकः ।। १९ ।।\nपरदाररतः पंगु बधिरः परनिंदकः ।।\nविड्वराहो निराचारो जिह्वारोगी च तस्करः ।। 1.3.2.5.२० ।।\nअभ्यागतातिथित्यागी कपोलकंटको भवेत् ।।\nपर्वसु स्त्रीरतो मेही पूत्यास्योऽभक्ष्यभक्षकः ।। २१ ।।\nमर्यादाभेदको दासस्तटाकारामहृत्खरः ।।\nप्रतिश्रुताप्रदाता स्यादल्पायुः श्वा विकत्थनः ।। २२ ।।\nविष्णुद्रोही च सरठः शिवद्रोही च मूषकः ।।\nएवं पापफलं ज्ञात्वा प्रायश्चित्तं समाचरेत् ।। २३ ।।\nतच्चास्मिन्नरुणक्षेत्रे कर्तव्यः सम्यगास्तिकैः ।। २४ ।।\nइति निशम्य स दुष्कृतकारिणां बहुविधां नरकेषु नृणां व्यथाम् ।।\nचरणयोः पतितश्च तदा पुनःपुनरयाचत तच्छमनक्रियाम्।। २५ ।।\nइति श्रीस्कांदे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे कर्मविपाकवर्णनं नाम पंचमोध्यायः ।। ५ ।। ।। छ ।।"
  }
]
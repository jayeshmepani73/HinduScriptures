[
  {
    "text": "।। श्रीगणेशाय नमः।। ।।\nअथ श्रीमदरुणाचलमाहात्म्यपूर्वार्धः प्रारभ्यते।। ।।\nललाटे त्रैपुंड्री निटिलकृतकस्तूरितिलकः स्फुरन्मालाधारः स्फुरितकटिकौपीनवसनः ।।\nदधानो दुस्तारं शिरसि फणिराजं शशिकलां प्रदीपः सर्वेषामरुणगिरियोगीविजयते ।।१।।\n।। व्यास उवाच ।। ।।\nअथाहुर्मुनयः सूतं नैमिषारण्यवासिनः ।।\nअरुणाचलमाहात्म्यं त्वत्तः शुश्रूषवो वयम् ।। २ ।।\nतन्माहात्म्यं वदेत्युक्तः सूतः प्रोवाच तान्मुनीन् ।।\n।। श्रीसूत उवाच ।। ।।\nएतदर्थं चतुर्वक्त्रं पप्रच्छ सनकः पुरा ।। ३ ।।\nशृणुतावहिता यूयं तद्वो वक्ष्यामि सांप्रतम् ।।\nयदाकर्णयतां भक्त्या नराणां पापनाशनम् ।। ४ ।।\nसत्यलोके स्थितं पूर्वं ब्रह्माणं कमलासनम् ।।\nसनकः परिपप्रच्छ प्रणतः प्रांजलिः स्थितः ।। ५ ।।\n।। सनक उवाच ।। ।।\nभुवनाधार देवेश वेदवेद्य चतुर्मुख ।।\nआसीदशेषविज्ञानं प्रसादाद्भवतो मम ।। ६ ।।\nभवद्भक्तिविभूत्या मे शोधिते चित्तदर्पणे ।।\nबिंबते सकलं ज्ञानं सकृदेवोपदेशतः ।। ७ ।।\nसारार्थं  वेदवेदानां शिवज्ञानमनाकुलम् ।।\nलब्धवानहमत्यंतं कटाक्षैस्ते जगद्गुरोः ।। ८ ।।\nलिंगानि भुवि शैवानि दिव्यानि च कृपानिधे ।।\nमानुषाणि च सैद्धानि भौतानि सुरनायक ।। ९ ।।\nनामस्मरणमात्रेण यत्पातकविनाशनम् ।।\nशिवसारूप्यदं नित्यं मह्यं वद दयानिधे ।। ११ ।।\nअनादिजगदाधारं यत्तेजः शैवमव्ययम् ।।\nयच्च दृष्ट्वा कृतार्थः स्यात्तन्मह्यमुपदिश्यताम् ।। १२ ।।\nइति भक्तिमतस्तस्य कौतूहलसमन्वितम् ।।\nवाक्यमाकर्ण्य भगवान्प्रससाद तपोनिधिः ।। ।। १३ ।।\nदध्यौ च सुचिरं शंभुं पंकजासनसंस्थितः ।।\nअंतरंगसुखांभोधिमग्नचेताश्चतुर्मुखः ।। १४ ।।\nदृष्ट्वा यदा पुरा दृष्टं तेजःस्तंभमयं शिवम् ।।\nउत्तीर्णसकलाधारं न किंचित्प्रत्यबुध्यत ।। १५ ।।\nपुनराज्ञां शिवाल्लब्धामनुपालयितुं प्रभुः ।।\nनिर्वर्त्त्य हृदयं योगात्सस्मार सुतमानतम् ।। १६ ।।\nशिवदर्शनसंजातपुलकांकितविग्रहः ।।\nआनंदवाष्पवन्नेत्रः सगद्गदमभाषत ।। १७ ।।\n।। ब्रह्मोवाच ।। ।।\nअतः संस्मारितः पुत्र भवताऽहं पुरातनम् ।।\nशिवयोगमनुध्यायन्नस्मार्षं तव चादरात् ।।१८।।\nशिवभक्तिः परा जाता तपोभिर्बहुभिस्तव ।।\nतया मदीयं हृदयं व्यावर्त्तितमिव क्षणात् ।। १९ ।।\nपावयंति जगत्सर्वं चरितैस्ते निराकुले ।।\nयेषां सदाशिवे भक्तिर्वर्द्धते सार्वकालिकी ।। 1.3.1.1.२० ।।\nसंभाषणं सहावासः क्रीडा चैव विमिश्रणम् ।।\nदर्शनं शिवभक्तानां स्मरणं चाघनाशनम्।। २१ ।।\nश्रूयतामद्भुतं शैवमाविर्भूतं यथा पुरा ।।\nअव्याजकरुणापूर्णमरुणाद्र्यभिधं महः ।। २२ ।।\nअहं नारायणश्चोभौ जातौ विश्वाधिकोदयात् ।।\nबहु स्यामिति संकल्पं वितन्वानात्सदाशिवात् ।। २३ ।।\nस्वभावेन समुद्भूतौ विवदंतौ परस्परम् ।।\nन च श्रांतौ नियुध्यंतौ साहंकारौ कदाचन ।।२४।।\nपरस्परं रणोत्साहमावयोरतिभीषणम् ।।\nआलोक्य करुणामूर्तिरचिंतयदथेश्वरः ।। २५ ।।\nकिमर्थमनयोर्युद्धं जायते लोकनाशनम् ।।\nमया सृष्टमहं पातेति विवादमधितस्थुषोः ।। २६ ।।\nसमयेऽस्मिन्स्वयं लक्ष्यो मुग्धयोरनयोर्भृशम् ।।\nयदि युद्धं न रोत्स्यामि तदा स्याद्भुवनक्षयः ।। २७ ।।\nवेदेषु मम माहात्म्यं विश्वाधिकतया श्रुतम् ।।\nन जानाते इमौ मुग्धौ क्रोधतो गलितस्मृती ।। २८ ।।\nसर्वोपि जंतुरात्मानमधिकं मन्यते भृशम् ।।\nअमतान्यसमाधिक्यस्त्वधः पतति दुर्मतिः ।। २९ ।।\nयद्यहं क्वापि भुवने दास्यामि मितिमात्मनः ।।\nतदा तद्रूपविज्ञानात्स आत्मा सोपि मामियात् ।। 1.3.1.1.३० ।।\nइति निश्चित्य मनसा स्वयमेव सदाशिवः ।।\nआवयोर्युध्यतोर्मध्ये वह्निस्तंभः समुद्यतः ।। ३१ ।।\nअतीत्य सकलाँल्लोकान्सर्वतोऽग्निरिव ज्वलन् ।। ३२ ।।\nअनाद्यंततया चाथ दृगार्तौ संव्यतिष्ठताम् ।।\nतेजःस्तंभं ज्वलंतं तमालोक्य शिथिलाशयौ ।। ३३ ।।\nआवयोः पुरतो जाता वाणी चाप्यशरीरिणी ।।\nकिमर्थं बालकौ युद्धं कल्प्यते मूढमानसौ ।। ३४ ।।\nयुवयोर्बलवैषम्यं शिव एव विवेक्ष्यते ।।\nतेजःस्तभमयं  रूपमिदं शंभोर्व्यवस्थितम् ।। ३५ ।।\nआद्यंतयोर्यदि युवामीक्षिषाथां बलाधिकौ ।।\nइति तां गिरमाकर्ण्य नियुद्धाद्विरतौ तदा ।। ३६ ।।\nअहं विष्णुश्च गतिमान्विचेतुं तद्व्यवस्थितौ ।।\nअग्निस्तंभमयं रूपं शंभोराद्यंतवर्जितम् ।। ३७ ।।\nआलोकितुं व्यवसितावावामाद्यंतभागतः ।।\nबिंबितं व्योमगं चंद्रं यथा बालौ जिघृक्षतः ।।३८।।\nतथैवावां समुद्युक्तौ परिच्छेत्तुं च तन्महः।।\nअथ विष्णुर्महोत्साहात्क्रोडोऽभूत्सुमहावपुः ।। ३९ ।।\nतन्मूलविचयाऽयाच्च भूमिगर्भं व्यदारयत् ।।\nअहं च हंसतां प्राप्तो महावेगं समुत्पतन् ।। 1.3.1.1.४० ।।\nदिदृक्षुस्तच्छिरोभागं वियदूर्ध्वमगाहिषम् ।।\nअधोधोदारयन्क्षोणिमशेषामपि माधवः ।। ४१ ।।\nआविर्भूतमिवाधस्तादग्निस्तंभमवैक्षत ।।\nअनेककोटिवर्षाणि विचिन्वन्नपि तेजसः ।। ४२ ।।\nअपश्यन्नादिमक्षय्यमार्तरूपः स विह्वलः ।।\nविशीर्णदंष्ट्रबलयो विगलत्संधिबंधनः ।। ४३ ।।\nश्रमातुरस्तृषाक्रांतो नो यातुमशकद्धरिः ।।\nवाराहं रूपमतुलं संधारयितुमक्षमः ।। ४४ ।।\nविहंतुमपि विश्रांतो विषसाद रमापतिः ।।\nअचिंतयदमेयात्मा परिश्रांतशरीरवान् ।। ४५ ।।\nगलितश्रीः क्रियाश्रांतः शरण्यं शिवमाश्रयन् ।।\nधिङ्ममेदं महन्मौग्ध्यमहंकारसमुद्भवम् ४८।।।\nयेनाहमात्मनो नाथमात्मानं नावबुद्धवान् ।।\nअयं हि सर्ववेदानां देवानां जगतामपि ।। ४७ ।।\nमूलभूतः शिवः साक्षान्मूलमस्य कथं भवेत् ।।\nअस्मादेव समुद्भूतोऽस्म्यहमाद्यंतवर्जितात् ।। ४८ ।।\nयन्मयान्वेष्टुमारब्धं शिवं पशुवपुर्धृता ।।\nअव्याजकरुणाबन्धोः पितुः शंभोः प्रसादतः ।। ४९ ।\nपुनरेवेदृशी लब्धा मतिर्मे स्वात्मबोधिना ।।\nस्वयमेव महादेवः शंभुर्यं पातुमिच्छति ।। 1.3.1.1.५० ।।\nतस्य सद्यो भवेज्ज्ञानमनहंकारमात्मजम् ।।\nन शक्नोमि पुनः कर्तुं पूजामस्य जगद्गुरोः ।। ५१ ।।\nनिवेदयामि चात्मानं शरणं यामि शंकरम् ।।\nइति दध्यौ शिवं विष्णुः स्तुत्यामर्पितचेतनः ।।। ।। ५२ ।।\nसत्प्रसादाद्भूतपतेः पुनरेवोद्धुतः क्षितौ ।।\nअहं च गगनेऽभ्राम्यमनेकानपि वत्सरान् ।। ५३ ।।\nआघूर्णमाननयनः श्लथपक्षः श्रमं गतः ।।।\nउपर्युपरि चापश्यं ज्वलनं पुरतः स्थितम् ।। ५४ ।।\nतेजःस्तम्भं स्थूललिंगाभं शैवं तेजः सुरार्चितम् ।।\nआहुः स्म केचिदालोक्य सिद्धास्तेजोंशसंभवाः ।। ५५ ।।\nनित्यां शंभोः परां कोटिं दिदृक्षुं मां कृतोद्यमम् ।।\nअहोऽयं सत्यमुग्धत्वमद्यापि च चिकीर्षति  ।। ५६ ।।\nआसन्नदेहपातोऽपि नाहंकारोऽस्य वै गतः ।।\nविशीर्यमाणपक्षोऽयं श्रांत्वा विभ्रांतलोचनः ।। ५७ ।।\nअपारतेजसि व्यर्थो विमोहोऽयं भविष्यति ।।\nएवं व्याकुलचित्तोऽयं क्रोडरूपी जनार्दनः ।। ५८ ।।\nव्यावर्त्तितः शिवेनैव निर्व्याजकरुणाजुषा ।।\nईदृशां ब्रह्ममुख्यानां सुराणां कोटिसंभवः ।। ५९ ।।\nयत्तेजःपरमाणुभ्यस्तस्य पारं दिदृक्षते ।।\nस्वात्मनो यो गतो ध्यात्वा समये भगवाञ्छिवः ।। 1.3.1.1.६० ।।\nयदि बुद्धिं ददात्यस्मै तस्य नश्येदहंक्रिया ।।\nइत्येवं वदतां तेषां सिद्धानां सदयं वचः ।। ६१ ।।\nआकर्ण्य शीर्णाहंकारो ह्यहमात्मन्यचिंतयम् ।।\nन वेदराशिविज्ञानात्तपस्तीर्थनिषेवणात् ।। ६२ ।।\nसंजायते शिवज्ञानमस्यैवानुग्रहादृते ।।\nशीर्णेऽपि पक्षयुगले सीदत्यंगे ह्यचंचले ।। ६३ ।।\nपुनरुत्सहते चेतः स्वाहंकारस्य संग्रहे ।।\nधिङ्मामहं क्रियाक्रांतमनात्मबलवेदिनम् ।। ६४ ।।\nशिवार्पितमनस्केभ्यः सिद्धेभ्यः सततं नमः ।।\nयेषां संसर्गलब्धेन तपसा शोधिताशयः ।। ६५ ।।\nशिवमेनं विजानामि स्वात्महेतुं पुरःस्थितम् ।।\nयत्प्रसादोपलब्धेन विभवेन समन्विताः ।। ६६ ।।\nदेवाः सर्वे भविष्यंति सततं शमितारयः ।।\nयस्य वेदा न जानंति परमार्थं महागमैः ।। ६७ ।।\nतमेव शरणं यामि शंभुं विश्वविलक्षणम् ।।\nअवादिषमथाभाष्यं विष्णुं कमललोचनम् ।। ६८ ।।\nलब्धदेहः शिवं भक्त्या संश्रितश्चन्द्रशेखरम् ।।\nअहो किमिदमाश्चर्यमागतं शौर्यशालिनाम् ।। ६९ ।।\nशंभुना यत्समुद्भूतमहंकारमुपाश्रितौ ।।\nआवां परस्परं युद्धमाकर्ण्य विपुलं महत् ।। 1.3.1.1.७० ।।\nस एव शंकरः सर्वमहंकारमथावयोः ।।\nअपाहरदमेयात्मा स्वमाहात्म्यप्रकाशनात् ।। ७१ ।।\nइममीश्वरमानतं सुरैरनलस्तम्भमयं सदाशिवम् ।।\nअभिपूजयितुं प्रवर्तते स भवेद्वै भवसागरस्य नौः ।। ७२ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे ब्रह्मसनकसंवादे लिंगप्रादुर्भाववर्णनंनाम प्रथमोऽध्यायः ।। १ ।।"
  }
]
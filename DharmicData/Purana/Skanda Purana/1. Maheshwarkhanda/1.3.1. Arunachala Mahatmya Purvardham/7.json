[
  {
    "text": "।। पार्वत्युवाच ।। ।।\nकथमग्निमयं लिंगमभिगम्यमभूद्भुवि ।।\nप्राणिनामपि सर्वेषामुपशांतिं कथं गतः ।। १ ।।\nतीर्थानामुद्भवः पुण्यात्कथं चारुणपर्वतात् ।।\nउपसंहृतसर्वांगः कथं वा वद मेऽचलः ।।२।।\n।। गौतम उवाच।। ।।\nकृते त्वग्निमयः शैलस्त्रेतायां मणिपर्वतः ।।\nद्वापरं हाटकगिरिः कलौ मरकताचलः ।। ३ ।।\nबहुयोजनपर्यंतं कृते वह्निमये स्थिते ।।\nबहिः प्रदक्षिणं चक्रुः प्रशाम्यति महर्षयः ।।४।।\nशनैः शांतोरुणाद्रीशः श्रीमानभ्यर्थितः सुरैः ।।\nलोकगुप्त्यर्थमत्यर्थमुपशांतोऽरुणाचलः ।।५।।\nअथ गौरी मुनिं प्राह कथं शांतोऽरुणाचलः ।।\nकथं वा प्रार्थयामासुर्देवेशं त्रिदशा इमम्।।६।।\nइति तस्या वचः श्रुत्वा गौतमस्त्वभ्यभाषत ।।\nप्रशस्य भक्तिमतुलां तस्यास्तत्त्वार्थवेदिनीम् ।।७ ।।\n।। गौतम उवाच ।। ।।\nअग्निरूपं पुरा शैलमासादयितुमक्षमाः ।।\nपुरा सुराः स्तुतिं चक्रुरभ्यर्च्य क्रतुसंभवैः ।। ८ ।।\nभगवन्नरुणाद्रीश सर्वलोकहितावह ।।\nअग्निरूपोऽपि संशांतः प्रकाशस्य महीतले ।। ९ ।।\nअसौ यस्ताम्रो अरुण उत बभ्रुः सुमंगलः ।।\nइति त्वां सकला वेदाः स्तुवंति शिवविग्रहम् ।। 1.3.1.7.१० ।।\nनमस्ताम्रायारुणाय शिवाय परमात्मने ।।\nवेदवेद्य स्वरूपाय सोमाय सुखरूपिणे ।। ११ ।।\nत्वद्रूपमखिलं देव जगदेतच्चराचरम् ।।\nनिधानमिव ते रूपं देवानामिदमीक्ष्यते ।।१२।।\nवर्षतां च पयोदानां निर्झराणां च भूयसाम् ।।\nसलिलोपायसंहारो युक्तस्ते युगसंक्षये ।।१३।।\nअग्नेरापः समुद्भूतास्त्वत्तो हि परमात्मनः ।।\nविश्वसृष्टिं वितन्वति विचित्रगुण वैभवात् ।। १४ ।।\nशीतो भव महादेव शोणाचल कृपानिधे ।।\nसर्वेषामपि जीवानामभिगम्यो भव प्रभो ।। १५ ।।\nइति स्तुतः सुरैः सर्वेरानतैर्भक्तवत्सलः ।।\nसद्यः शीतलतां गच्छन्नभिम्योऽभवत्प्रभुः ।। १६ ।।\nप्रावर्त्तत पुनर्नद्यो निर्झराश्च बहूदकाः ।।\nवर्षतामपि मेघानां न जग्राह जलं बहु ।। ।। १७ ।।\nतथापि तरुणार्कोद्यत्कालाग्निशतकोटिभिः ।।\nसमानदीप्तिरभजज्जीवानामभिगम्यताम् ।।१८।।\nविसृज्य विश्वसलिलं नदीश्च रसविक्षरैः ।।\nसंपूर्यः सकलैर्देवः सर्वदा संप्रकाशते ।। १९ ।।\nतीर्थानि तानि तान्यासन्परितः प्रार्थनावशात् ।।\nदिक्पालानां सुराणां च महर्षीणां महात्मनाम् ।।।। 1.3.1.7.२० ।।\n।। ब्रह्मोवाच ।। ।।\nइति तस्य वचः श्रुत्वा गौरी कुतुकसंयुता ।।\nतीर्थानामुद्भवं सर्व श्रोतुं समुपचक्रमे ।। २१ ।।\n।। पार्वत्युवाच ।। ।।\nकानि तीर्थानि जातानि शोणाद्रेर्लोकगुप्तये ।।\nभगवन्ब्रूहि सकलं तीर्थानामुद्भवं मम ।। २२ ।\nइति तस्या वचः शृण्वन्गिरीशात्संश्रुतं पुरा ।।\nतीर्थानामुद्भवं सर्वं व्याख्यातुमुपचक्रमे ।। २३ ।।\n।। गौतम उवाच ।। ।।\nऐन्द्रं नाम महातीर्थमिंद्रभागे समुत्थितम् ।।\nतत्र स्नात्वा पुरा शक्रो ब्रह्महत्यां व्यपोहयत् ।। २४ ।।\nब्रह्मतीर्थं पुनर्दिव्यं वह्निःकोणे समुत्थितम् ।।\nपरस्त्रीसंगमात्पापं वह्निः स्नात्वात्र चात्यजत् ।। २५ ।।\nयाम्यं नाम महातीर्थं यमभागे विजृंभते ।।\nअत्र स्नात्वा यमोऽत्याक्षीद्भयं ब्रह्मास्त्रसंभवम् ।। २६ ।।\nनैर्ऋतं तु महातीर्थं नैर्ऋत्यां दिशि शोभते ।।\nभूतवेतालविजयं तत्र स्नात्वर्षयो गताः ।। २७ ।।\nपश्चिमे वारुणं तीर्थं दिग्भागे च प्रकाशते ।।\nशल्यकोशं पुरा लेभे स्नात्वात्र वरुणो निजम् ।। २८ ।।\nवायवे वायवीयं च तीर्थमत्र प्रकाशते ।।\nतत्र स्नात्वा ययौ वायुर्जगत्प्राणत्ववैभवम् ।। २९ ।।\nउत्तरे चात्र दिग्भागे सोमतीर्थमिति स्मृतम् ।।\nतत्र स्नात्वा पुरा सोमो यक्ष्मरोगादमुंचत ।। 1.3.1.7.३० ।।\nऐशाने चात्र दिग्भागे विष्णुतीर्थमिति स्मृतम् ।।\nतत्र स्नात्वा पुरा विष्णुः श्रिया च सह संगतः ।। ३१ ।।\nमार्कण्डेयः पुरा देवि प्रार्थयामास शंकरम् ।।\nसदाशिव महादेव देवदेव जगत्पते ।। ३२ ।।\nबहूनामिह तीर्थानामेकत्र स्यात्समागमः ।।\nकेनोपायेन भगवन्कृपया वद शंकर ।। ३३ ।।\nइति तस्य वचः श्रुत्वा देवदेव उमापतिः ।।\nउपायं दर्शयामास मुनये प्रीतमानसः।। ३४ ।।\n।। महेश्वर उवाच ।। ।।\nसदोपहारवेलायां सर्वतीर्थसमुच्चयः ।।\nसन्निधिं मम संप्राप्तः सेवते गूढरूपतः ।। ३५ ।।\nनान्यदन्वेषणीयं ते तीर्थमत्र महामुने ।।\nममोपहारवेलायां दृश्यते तीर्थसंचयः ।। ३६ ।।\nतस्माद्भक्तियुतैर्नित्यं सर्वतीर्थसमागमः ।।\nमुनिभिश्च सुरैः सर्वैर्नैवेद्यांते विलोक्यताम् ।। ३७ ।।\nइति देवि पुरा देवो मार्कडेयाय शंकरः ।।\nउपादिशदमेयात्मा तीर्थसंदर्शनक्रमम् ।। ३८ ।।\n।। गौतम उवाच ।। ।।\nसर्वाण्यपि च पुण्यानि तीर्थानि शिवसन्निधौ ।।\nसदोपहारवेलायां दृश्यानि किल मानवैः ।। ३९ ।।\nव्रतं तीर्थं तपो वेदा यज्ञाश्च नियमादयः ।।\nयोगाश्च शोणशैलेशदर्शनाद्दृष्टसंचराः ।। 1.3.1.7.४० ।।\nनिशम्य वाक्यं मुनिपुंगवस्य प्रसेदुषी पर्वतराजपुत्री ।।\nअवोचदत्यद्भुतमेतदत्र त्वयोपदिष्टं भुवि तीर्थजालम् ।। ४१ ।।\nअहं कृतार्था तपतां वरिष्ठ त्वत्संगमात्संप्रति तीर्थजालम् ।।\nप्राप्ता नमस्तेऽस्तु तपोविशेष शिवोपि मेऽत्रादिशदेव कर्तुम् ।। ४२ ।।\nकथं गिरीशः पुनरत्र देवः स्फुरन्महावह्निवपुर्धरोऽपि ।।\nप्रशांतरूपः परमेश्वरोऽयमभ्यर्चनीयो भुवि मर्त्यवर्गैः ।। ४३ ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे ऽरुणाचलमाहात्म्ये पूर्वार्धेऽरुणाचलस्थविविधतीर्थवर्णनंनाम सप्तमोऽध्यायः ।। ७ ।।"
  }
]
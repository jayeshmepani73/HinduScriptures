[
  {
    "text": "।। गौतम उवाच ।। ।।\nशृणु देवि पुरावृत्तं कैलासे मेरुधन्विना ।।\nआदिष्टस्तीर्थयात्रार्थमहं लिंगानि वीक्षितुम् ।। १ ।।\nरुद्रक्षेत्रे च केदारे तथा बदरिकाश्रमे ।।\nकाश्यां पुण्येषु देशेषु तथा श्रीपर्वते शिवे ।। २ ।।\nकांचीमुख्यासु पुण्यासु पुरीष्वप्यगमं तदा ।।\nऋषिभिर्विबुधैः सार्थैर्गणैर्योगिभिरुत्तमैः ।। ३ ।।\nस्थापितानि च लिंगानि स्वयंभूनि च दृष्टवान् ।।\nतत्रतत्र महाभागे तीर्थानि शिवसन्निधौ ।। ४ ।।\nसेवमानः सशिष्योऽहं पर्यटन्पृथिवीमिमाम् ।।\nएवं तीर्थानि सर्वाणि गाहमानो व्रतान्वितः ।। ५ ।।\nतपांसि यज्ञकर्माणि कुर्वन्भूमिं समाचरन्।।\nशिवस्मरणसंयुक्तः शिवलिंगानि सन्नमन् ।। ६ ।।\nसर्वाणि भुवि पुण्यानि देशमेतमुपाश्रयम् ।।\nअत्र देवं महादेवमविकेशं त्रियंबकम् ।। ७ ।।\nअरुणाद्रिरितिख्यातं पर्वतं लिंगमैक्षिषि ।।\nअत्र सिद्धा महात्मानो मुनयश्च दृढव्रताः ।। ८ ।।\nकंदमूलफलाहारा दृष्टाः शोणाद्रि सेवकाः ।।\nअस्तौषमादिमं लिंगमरुणाद्रिमयं महत् ।।९।।\nआद्येन ब्रह्मणा पूर्वमर्चितं दिव्यचक्षुषा ।।\nअसौ यस्ताम्रो अरुण उत बभ्रुः सुमंगलः ।। ।। 1.3.1.8.१० ।।\nइति वेदा स्तुवंति त्वामरुणाद्रीश संततम्।।\nनमस्ताम्राय चारुणाय शिवाय परमात्मने ।। ११ ।।\nसर्ववेदस्वरूपाय नित्यायामृतमूर्त्तये ।।\nकालाय करुणार्द्राय दृष्टिपेयामृताब्धये ।।१२।।\nभक्तवात्सल्यपूर्णाय पुण्याय पुरभेदिने ।।\nदर्शनं तव देवेश सर्वधर्मफलप्रदम् ।।१३।।\nभुवि लब्धवता भूयो नान्यत्कार्यं तपः क्वचित् ।।\nभवता कर्मभूरेषा वर्ततेद्य निरोधिता ।। १४ ।।\nप्रार्थयते स्वयं वासान्देवाश्चात्र त्वदाश्रये ।।\nकालसंग्रहसंजातं फलं लब्धं मयाधुना ।। १५ ।।\nअन्यत्कृतं तपः सर्वं त्वद्दर्शनफलं मम ।।\nईदृशं तव देवेश रूपमत्यद्भुतोदयम् ।। १६ ।।\nएकमद्रिमयं लिंगं न क्वचिद्दृष्टवान्भुवि ।।\nसूर्येंद्वग्निसुसंयुक्त कोणत्रयमनोहरम् ।। १७ ।।\nत्रिमूर्तिरूप देवेश दृश्यते ते वपुर्महत् ।।\nशक्तित्रयस्वरूपेण कालत्रयविधानकम् ।। १८ ।।\nत्रिवेदात्मं त्रिकोणांगं लिंगं ते दृष्टमद्भुतम् ।।\nत्रैलोक्यरक्षणार्थाय विततं रूपमास्थितः ।। १९ ।।\nदृश्यते वसुधाभागे शोणाद्रिरिति विश्रुतः ।।\nअजानतां च मर्त्यानां समालोकनमात्रतः ।। 1.3.1.8.२० ।।\nवितरत्यखिलान्भोगान्व्याजकरुणानिधिः ।।\nअर्चया रहितं लिंगमन्यं शून्यमुदाहृतम् ।। २१ ।।\nइदं तु पूजितं देवैः सदा सर्ववरप्रदम् ।।\nप्रसीद करुणापूर्ण शोणाचल महेश्वर ।। २२ ।।\nत्रायस्व भवभीतं मां प्रपन्नं भक्तवत्सल ।।\nद्रष्टव्यं द्रष्टमेतत्ते रूपमत्यद्भुतं महत् ।। २३ ।।\nकृतार्थय कृपासिंधो शरण्य शरणागतम् ।।\nइति संस्तूयमानो मे देवः शोणाचलेश्वरः ।। २४ ।।\nअदर्शयत्परं रूपं दिव्यमेहीत्युवाच माम् ।।\nप्रीतोऽस्मि भवतः स्तोत्रैर्भक्त्या च परया भृशम् ।। २५ ।।\nअत्रैव भवतो वासो नित्यमस्तु ममांतिके ।।\nसंपूजय च मां नित्यं भुवि भोगैः सनातनैः ।। २६ ।।\nतपसा तप सर्वेषां महत्त्वमिह दर्शय ।।\nपूर्वं कैलासशिखरे वसंतं त्वां तपोन्वितम् ।। २७ ।।\nआदिशं पृथिवीभागं शोणाद्रौ पूजयेति माम् ।।\nसप्तर्षिपूजिता पूजा दिवि मे संप्रकाशते ।। २८ ।।\nतथा नित्यार्चनायुक्त प्रकाशय धरातले ।।\nसर्वेषामेव जंतूनां हिताय त्वं तपोऽधिकः ।। २९ ।।\nभुवि मां पूजयार्चाभिरागमोक्ताभिरादरात् ।।\nदिव्या मम महापूजा दृश्या हि दिवि दैवतैः ।। 1.3.1.8.३० ।।\nप्रकाशनीया भवता पार्थिवी वसुधातले ।।\nमाहात्म्यं पूर्वमेवोक्तं यथाहमरुणाचलः ।। ३१ ।।\nस्थितो वसुंधराभागे मया प्रीतं तु ते भृशम् ।।\nये वा संपूजयंति स्म पूर्वं मां सुकृताधिकाः ।। ३२ ।।\nतेभ्यस्त्वमधिको भूमौ प्रकाशस्व शिवार्चनम् ।।\nइत्यादिष्टो हि देवेशं प्रणम्य भवभक्तिमान् ।। ३३ ।।\nअन्वपृच्छं दयापूर्णमरुणाद्रीशमानमन् ।।\nअनासाद्यमिदं रूपमग्निरूपं महेश्वरम् ।। ३४ ।।\nकथमद्यार्चयाम्येनं मर्त्यलोकोचितार्चनैः ।।\nआदेशमिममन्वर्थं कथं वा कल्पयाम्यहम् ।। ३५ ।।\nउपायमादिश श्रीमन्नभिगम्यो यथा भवान् ।।\nइति विज्ञापितो देवः श्रीमाञ्छोणाचलेश्वरः ।। ३६ ।।\nअन्वग्रहीदशेषात्मा प्रणतं मां दयानिधिः ।।\nअहं तु सूक्ष्मलिंगानि प्रकाशिष्ये महीतले ।।।। ३७ ।।\nआगमोक्तक्रियाभेदैः पूजां मे प्रतिपादय ।।\nपंचावरणसंयुक्तं लिंगं मे सूक्ष्ममद्भुतम् ।। ३८ ।।\nअरुणाद्रीश्वराभिख्यं संपूजय तपोबलैः ।।\nइत्यादिश्य महादेवः स्वयंभु विमलं महत् ।। ३९ ।।\nरूपं मे दर्शयामास सूक्ष्मलिंगात्मना शिवः ।।\nआलोक्य विमलं लिंगं सूक्ष्मं तत्स्वयमुच्छ्रितम्।। 1.3.1.8.४० ।।\nअशेषाऽऽवरणोपेतं कृतार्थहृदयोऽभवम् ।।\nपुनर्व्यज्ञापयं देवं शम्भुमाश्रितवत्सलम् ।। ४१ ।।\nआगमोक्तप्रकाराणामनिरीक्ष्यत्वमागतम् ।।\nकथं तु तव रूपाणां नामभेदान्वियोजितान् ।। ४२ ।।\nजानीयां करुणामूर्ते स्वयमीश्वर मत्प्रभो ।।\nपूजकास्तव के वा स्युर्मंदिरं वात्र कीदृशम् ।। ४३ ।।\nकथं स्तोत्रं कथं पूजा के वात्र परिचारकाः ।।\nस्थानरक्षा कथं वा स्यात्के वात्मपरिरक्षकाः ।। ४४ ।।\nकथं वा मानुषी पूजा नित्या संवर्धते तव ।।\nआगता बहवो देवाः श्रद्धेयं मनुजैः कथम् ।। ४५ ।।\nप्रसीद परमेशान स्वयमाज्ञापयाखिलम् ।।\nएवं विज्ञापितो देवः शोणाद्रीशः स्वयं प्रभुः ।। ४६ ।।\nआज्ञापयत्तदा देवो विश्वकर्माणमागतम् ।।\nसृज त्वं नगरं दिव्यमरुणाख्यं गुणाधिकम् ।। ४७ ।।\nमंदिरं मम दिव्यं च महामणिगणोज्ज्वलम् ।।\nतौर्यत्रिकं सपर्यांगं तन्मे सर्वं प्रकल्पय ।। ४८ ।।\nआबभाषे शिवः श्रीमान्नामभेदार्चनक्रमम् ।।\nव्रतं च करुणामूर्त्तिररुणाद्रीश्वरः शिवः ।। ४९ ।।\nशृणु तन्मे च ये सृष्टा पूजार्थं परिचारकाः ।।\nशृणु गौतम सर्वं मे मानुषं पूजनक्रमम् ।। 1.3.1.8.५० ।।\nय एष सर्वलोकानां क्षेमाय प्रथते भुवि ।।\nइदं तेजोमयं लिंगमतुलं दृश्यते महत् ।।५१।।\nअरुणाद्रीश्वराभिख्यं पूज्यतां सततं त्वया ।।\nशक्तिर्ममोत्तरे भागे पूज्या नित्योदया मुदा ।। ।। ५२ ।।\nदधती स्थानमाहात्म्यमपीतकुचनामिका ।।\nअरुणाचलराजोयमविभागः प्रियान्वितः ।। ५३ ।।\nउत्सवार्थो महादेवः पूज्यो भोगसुतावृतः ।।\nबोधदो भक्तलोकस्य दत्ताभयकरः शिवः ।। ५४ ।।\nसारंगं परशुं विभ्रत्प्रसन्नवदनः सदा ।।\nउमास्कन्देश्वरः शम्भुर्दिव्यरत्नविभूषणः ।। ।। ५५ ।।\nआभया भासयँल्लोकानविकुण्ठश्रियान्वितः ।।\nशक्तेरुत्सवभद्रे च संपूज्या सुंदरेश्वरी ।। ५६ ।।\nसर्वभूषणसंयुक्ता शृङ्गाररसवर्द्धनी ।।\nबालो गणपतिः पूज्यः पुरस्ताद्भूतिनन्दनः ।। ५७ ।।\nमदंतिकमलंकुर्वन्भक्ष्यैर्भोज्यैर्बहूदयैः ।।\nमत्पार्श्वमविमुंचंती शोणरेखांचितेक्षणा ।। ५८ ।।\nउत्सवार्था परा शक्तिरंतिकस्थैव पूज्यताम् ।।\nमुखरांघ्रिपतिः श्रीमान्नृत्यंस्तांडवपण्डितः ।। ५९ ।।\nउत्सवार्थं समभ्यर्च्यश्चक्षुरग्रेऽमृतेश्वरः ।।\nशक्तिश्चान्या महाभागा संपूज्या भूविनायका ।। 1.3.1.8.६० ।।\nद्वारे नन्दी महाकालः पुरस्तात्सूर्यसंनिभः ।।\nभक्तानां मम सर्वेषां पूजनं चापि कल्प्यताम् ।। ६१ ।।\nदक्षिणे मातरः पूज्या विघ्नशास्तृसमन्विताः ।।\nसंपूज्यो नैर्ऋते कोणे विघ्ननाशो विनायकाः ।। ६२ ।।\nस्कन्दः शक्तिधरश्चैवैशानकोणे समर्च्यताम् ।।\nलिंगानि च मनोज्ञानि पूजनीयान्यनन्तरम् ।। ६३ ।।\nमंदिरं मम संपूज्य दक्षिणामूर्ति दक्षिणम् ।।\nपश्चिमे विष्णुरूपांकमग्निरूपान्वितं तथा ।। ६४ ।।\nउत्तरे ब्रह्मरूपांकं पूर्वे सारंगभूयुतम् ।।\nसर्वदेवगुणोपेतं सर्वशक्तिसमन्वितम् ।।।। ६५ ।।\nअपीतकुचनाथायाः सर्वशक्तिसमन्वितम् ।।\nमंदिरं गुरु संपूज्य दिक्पालकवधूवृतम् ।। ६६ ।।\nमंदिरस्यावनार्थाय देवीर्वैभवनायकाः ।। ।। ६७ ।।\nक्षेत्रपालं तु संपूज्य सर्वावरणसंयुतम् ।।\nपुत्रस्य त्राणमायाता पूज्यारुणगिरीश्वरी ।। ६८ ।।\nकाली बहुविधाश्चान्या देवता विधिपालकाः ।।\nउत्सवा विविधाः कल्प्याः प्रतिमासमहोदयाः ।। ६९ ।।\nसृजस्व कन्यका दिव्याः शिवदेवार्हणे रताः ।।\nनृत्तगीतकलाभिज्ञा रूपसौभाग्यसंयुताः ।। ।। 1.3.1.8.७० ।।\nचारुविभ्रमसंयुक्ताः कामदा नित्यपावनाः ।।\nशिष्यानादिश वेदज्ञान्सदाचारसमुज्ज्वलान् ।। ७१ ।।\nदिव्योपचारसंसिद्ध्यै सुभगाञ्छुद्धचेतसः ।।\nदीक्षितान्विमलाञ्छुद्धाञ्छैवागमविशारदान् ।। ७२ ।।\nशैवाचारप्रसिद्ध्यर्थमादिशाभ्यर्चने मम ।।\nमार्द्दलाञ्छांखिकान्वैणांस्तालिकान्वेणुवादकान् ।। ७३ ।।\nशौल्बिकान्सृज सद्विद्यांश्चतुर्विद्याविशारदान् ।।\nक्षत्रियान्विविधान्वैश्याञ्छूद्रांश्च शिवसंमतान् ।। ७४ ।।\nचत्वारश्च मठाः कल्प्याश्चतुर्दिक्तीर्थवासिनाम् ।।\nमुनीनां शिवभक्तानां निराशानां निवासतः ।। ७५।।\nतेषु स्थिता मुनींद्रा मे रक्षंतु शिवपूजनम् ।।\nभिक्षमाणाः पुनः शैवा भक्ताः पाशुपता अपि ।। ७६ ।।\nपालयंतु सदान्ये च युक्ताः कापालिका अपि ।।\nसर्वेषां जायमानानां जातानां संभविष्यताम् ।। ७७ ।।\nअव्याहताज्ञमारक्ष्यमिदं स्थानं महीभृताम् ।।\nबकुलश्च महानत्र दृश्यते दिव्यभूरुहः ।। ७८ ।।\nअत्र भक्ता वितन्वन्तु शिवकार्यविनिश्चयम् ।।\nअत्र मे दीयते द्रव्यमप्रेक्षितपराप्तये ।। ७९ ।।\nयत्तदक्षय्यफलदमारक्ष्यं शिवसेवकैः ।।\nभक्तैर्विज्ञापितं चार्थं श्रोष्यामि पुरतः स्थितैः ।। 1.3.1.8.८० ।।\nसर्वं संपादयिष्यामि तेषां चित्तानुकूलकम् ।।\nअपराधसहस्राणि क्षंस्ये मां स्वर्चतामहम् ।। ८१ ।।\nआगमोक्ता च पूजेयं मानुषी निर्मिता यतः ।।\nग्रहीष्ये तामहं सर्वामर्चां सर्वागमोदिताम् ।। ८२ ।।\nसंकल्पितं भवेत्कर्म प्रीतिकृन्मम सेवकैः ।।\nआगमार्थानशेषांस्त्वमालोक्य समयोचितान् ।। ८३ ।।\nविधायाभ्यर्चनाभेदाँल्लोकरक्षाकृते मुने ।।\nकर्तव्या महती पूजा पौर्णमास्यां तु सादरम् ।। ८४ ।।\nसत्राणि विविधान्यत्र कर्तव्यानि सहस्रशः ।।\nविविधानि च दानानि शक्त्या चैवास्य सन्निधौ ।। ८५ ।।\nअव्युच्छिन्नप्रदीपस्य दातारो मम सन्निधौ ।।\nतेजोमयमिदं रूपं मम यांति न संशयः।। ।। ८६ ।।\nजलजं तरुजं पुष्पं कक्षजं च लतोद्भवम् ।।\nददते ये च भक्त्या मे ते भविष्यंति भूभृतः ।। ८७ ।।\nतेषां पुरोगतः साक्षादहं जेष्यामि विद्विषः ।।\nयस्य यस्य तु देशस्य यो यो राजा तपोधिकः ।। ८८ ।।\nतत्तत्समर्द्धितं रम्यं संभवं ददतेऽत्र मे ।।\nमत्संनिधिमुपागत्य दुरात्मानोऽपि भूमिपाः ।। ८९ ।।\nशिवभक्ता भृशं पूर्णा भविष्यंति न संशयः ।। 1.3.1.8.९० ।।\nइति शंभुमुखोत्थितं वचः समुपश्रुत्य विधूतकल्मषः ।।\nअहमानतवान्व्यजिज्ञपं कुतुकाच्छोणगिरीश्वरं शिवम् ।। ९१ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणेश्वराराधनामाहात्म्यवर्णनंनामाष्टमोऽध्यायः ।। ८ ।।"
  }
]
[
  {
    "text": "।। ब्रह्मोवाच ।। ।।\nअथाहमुच्चरन्वेदानशेषैर्वदनैः शिवम् ।।\nअस्तौषं भक्तिसंपूर्णं कृत्वा मानसमर्चनम् ।। १ ।।\nनमः शिवाय महते सर्वलोकैकहेतवे ।।\nयेन प्रकाश्यते सर्वं ध्रियते सततं नमः ।। २ ।।\nविश्वव्याप्तमिदं तेजः प्रकाशयति संततम् ।।\nनेक्षंते त्वद्दयाहीना जात्यंधा भास्करं यथा ।। ३ ।।\nभूलिंगममलं ह्येतद्दृश्यमध्यात्मचक्षुषा ।।\nअंतस्स्थं वा बहिस्स्थं वा त्वद्भक्तैरनुभूयते ।। ४ ।।\nअपरिच्छेद्यमाकारमंतरात्मनि योगिनः ।।\nतदेतत्तव देवेश ज्वलितं दर्पणो यथा ।। ५ ।।\nअथवा शांकरी शक्तिः सत्याऽणोरप्यणीयसी ।।\nमत्तो नान्यतरः कश्चिद्यन्मय्यपि विलीयते ।। ६ ।।\nअणुस्ते करुणापात्रं महत्त्वं ध्रुवमश्नुते ।।\nनाधिकोऽस्ति परस्त्वत्तो न मत्तोऽपि तदाश्रयात् ।। ७ ।।\nत्वय्यर्पितं मनस्त्वतो न वियोगमपेक्षते ।।\nवाचः कथं प्रवृत्तिः स्यात्तव वैभवकीर्त्तने ।। ६ ।।\nस्वयमीश महादेव प्रसीद भुवनाधिक ।।\nआदिश प्रयतं भक्तमपेक्षितनियुक्तिषु ।। ९ ।।\nइदं विज्ञाप्य विनयान्नमस्कृत्वा पुनःपुनः ।।\nप्रांजलिर्देवदेवेशं न्यषीदं सविधे विभो ।।1.3.1.2.१०।।\nअथ विष्णुर्नवांभोदगंभीरध्वनिरभ्यधात् ।।\nवाचः कृतार्थन्भूयः शुक्लाः शंकरकीर्त्तनैः ।। ११ ।।\nजय त्रिभुवनाधीश जय गंगाधर प्रभो ।।\nजय नाथ विरूपाक्ष जय चंद्रार्द्धशेखर ।। १२ ।।\nअव्याजममितं शंभो कारुण्यं तव वर्द्धते ।।\nयेन निर्धूतमखिलं भक्तेषु ज्ञानमाहितम् ।। १३ ।।\nपालनं सर्वविद्यानां प्रापणं भूतिसंचयैः ।।\nपुराणं च सपुत्राणां पितुरेव प्रवर्धनम् ।। ।। १४ ।।\nशतानामपि मूर्तीनामेकामपि नवैः स्तवैः ।।\nस्तोतुं न शक्नुमेशान समवायस्तु कि पुनः ।। १५ ।।\nत्वमेव त्वामलं वेत्तुं यदि वा त्वत्प्रसादतः ।।\nभ्रमरः कीटमाकृष्य स्वात्मानं किं न चानयेत् ।। १६ ।।\nदेवास्त्वदंशसंभूतिप्रभवो न भवन्ति किम् ।।\nअप्यायस्याग्निकीलस्य दाहे शक्तिर्न किं भवेत् ।। १७ ।।\nदेशकालक्रियायोगाद्यथाग्नेर्भेदसम्भवः ।।\nतथा विषयभेदेन त्वमेकोऽपि विभिद्यसे ।। १८ ।।\nअनुग्रहपरो देव मूर्तिं दर्शय शंकर ।।\nआवयोरखिलाधार नयनानंददायिनीम् ।। १९ ।।\nएवं प्रणमतोर्देवः श्रद्धाभक्तिसमन्वितम् ।।\nप्रससाद परं शंभुः स्तुवतोरावयोर्द्वयोः ।। 1.3.1.2.२० ।।\nतेजःस्तंभात्पुनस्तस्माद्देवश्चन्द्रार्द्धशेखरः ।।\nआविर्बभूव पुरुषः कपिलः कालकन्धरः ।। २१ ।।\nपरशुं बालहरिणं करैरभयविश्रमौ ।।\nदधानः पुरुषोऽवादीत्पुत्रावावामिति प्रभुः।। २२ ।।\nपरितुष्टोऽस्मि युवयोर्भक्त्या युक्तात्मनोर्मयि।।\nभवतं सर्वलोकानां सृष्टिरक्षाधिपौ युवाम् ।। २३ ।।\nयुवयोरिष्टसिद्ध्यर्थमाविर्भूतोऽस्म्यहं यतः ।।\nवरं वृणुतमन्यं च वरदोऽहमुपागतः ।। २४ ।।\nइति देवस्य वचनात्सप्रीतौ च कृतांजली ।।\nविज्ञापयामासिवतौ स्वं स्वमर्थं पृथक्पृथक् ।। २५ ।।\nअहं मन्त्रैः शिशुप्रायजगत्त्रयविधायकः ।।\nसंस्तुवन्वैदिकैर्मंत्रैरीशानमपराजितम् ।। ।। २६ ।।\nनमस्येहमिदं रूपं शश्वद्वरदमीश्वरम् ।।\nतेजोमयं महादेवं योगिध्येयं निरंजनम् ।। २७ ।।\nआपूर्यमाणं भवता तेजसा गगनांतरम् ।।\nपरिपृच्छ्यः सुरावासः क्षणाद्देव भविष्यति ।। २८ ।।\nसिद्धचारणगन्धर्वा देवाश्च परमर्षयः ।।\nनावसन्दिवि संचारं लभेरंस्तेजसा तव ।। २९ ।।\nपृथ्वी च सकला चैव तप्यमाना तवौजसा ।।\nचराचरसमुत्पत्तिक्षमा नैव भविप्यति ।। 1.3.1.2.३० ।।\nउपसंहृत्य तेजः स्वमरुणाचलसंज्ञया ।।\nभव स्थावरलिंगं त्वं लोकानुग्रहकारणात् ।। ३१ ।।\nज्योतिर्मयमिदं रूपमरुणाचलसंज्ञितम् ।।\nये नमन्ति नरा भक्त्या ते भवन्त्यमराधिकाः ।। ३२ ।।\nसेवंतां सकला लोकाः सिद्धाश्च परमर्षयः ।।\nगणाश्च विविधा भूमौ मानुषं भावमास्थिताः ।। ३३ ।।\nदिव्याराम समुद्भूतकल्पकाद्याः सुरद्रुमाः ।।\nसेविनस्त्वां प्ररोहंतु भरिता विविधैः फलैः ।। ३४ ।।\nदिव्यौषधिगणास्सर्वे सिंहाद्या मृगजातयः ।।\nप्रशांताः परिवर्त्तंता पापकल्मषनाशनम् ।। ३५ ।।\nअयनद्वयभिन्नेन गमनेनापि संयुतः ।।\nन लंघयिष्यति रविः शृंगं लिंगतनोस्तव ।। ३६ ।।\nदिव्य दुंदुभिशंखानां घोषैः पुष्पौघवृष्टिभिः ।।\nसेवितो भव देव त्वमप्सरोनृत्यगीतिभिः ।। ३७ ।।\nअमरत्वं च सिद्धत्वं रससिद्धीश्च निर्वृतिम् ।।\nलभंतां मानुषा नित्यं त्वत्संनिधिमुपागताः ।। ३८ ।।\nईशत्वं च वशित्वं च सौभाग्यं कालवंचनम् ।।\nत्वामाश्रित्य नरास्सर्वे लभंतामरुणाचल ।। ३९ ।।\nसर्वावयवदानेन सर्वव्याधिविनाशनात् ।।\nसर्वाभीष्टप्रदानेन दृश्यो भव महीतले ।।1.3.1.2.४०।।\nतथेति वरदं देवमरुणाद्रिपतिं शिवम्।।\nप्रणम्य कमलानाथः प्रार्थयन्निदमब्रवीत् ।। ४१ ।।\nप्रसीद करुणापूर्ण शोणशैलेश्वर प्रभो ।।\nमहेश सर्वलोकानां हिताय प्रकटोदय ।। ४२ ।।\nयदाहं त्वामुपाश्रित्य जगद्रक्षणदक्षिणः ।।\nश्रीपतित्वमनुप्राप्तस्तदा भक्ता भवंतु ते ।। ४३ ।।\nनाल्पपुण्यैरुपास्येत त्वद्रूपं महदद्भुतम् ।।\nमया च ब्रह्मणा चैवमदृष्टपदशेखरः ।। ४४ ।।\nप्रदक्षिणानमस्कारैर्नृत्यगीतैश्च पूजनैः ।।\nत्वामर्चयंति ये मर्त्याः कृतार्थास्ते गतांहसः ।। ४५ ।।\nउपवासैर्व्रतैः सत्रैरुपहारैस्तथार्चनैः ।।\nत्वामर्चयंति मनुजाः सार्वभौमा भवंतु ते ।। ४६ ।।\nआरामं मंडपं चापि कूपं विधिविशोधनम् ।।\nकुर्वतामरुणाद्रीश संनिधाने पुनर्भव ।। ४७ ।।\nअंगप्रदक्षिणं कुर्वन्नष्टैश्वर्यसमन्वितः ।।\nअशेषपातकैः सद्यो विमुक्तो निर्मलाशयः ।। ४८ ।।\nआवामप्यविमुंचंतौ सदा त्वत्पादपंकजम् ।।\nध्यातव्यं मनुजैः सर्वैस्तव संनिधिमागतैः ।। ४९ ।।\nतथास्त्विति वरं दत्त्वा विष्णवे चंद्रशेखरः ।।\nभरुणाचलरूपेण प्राप्तः स्थावरलिंगताम् ।। 1.3.1.2.५० ।।\nतैजसं लिंगमेतद्धि सर्वलोकैककारणम् ।।\nअरुणाद्रिरिति ख्यातं दृश्यते वसुधातले ।। ५१ ।।\nयुगांतसमये क्षुब्धैश्चतुर्भिरपि सागरैः ।।\nअपि निर्मग्नलोकांतैरस्पृष्टांतिकभूतलम् ।। ५२ ।।\nगजप्रमाणैः पृषतैः पूरयंतो जगत्त्रयम् ।।\nपुष्कराद्या महामेघा विश्रांता यस्य सानुनि ।। ५३ ।।\nप्रवृत्ते भूतसंहारे प्रकृतौ प्रतिसंचरे ।।\nभविष्यत्सर्वबीजानि निषेदुर्यत्र निश्चयम् ।। ५४ ।।\nमया चाहूयमानेभ्यः प्रलयानंतरं पुनः ।।\nयत्पादसेविविप्रेभ्यो वेदाध्ययनसंग्रहः ।। ५५ ।।\nसर्वासामपि विद्यानां कलानां शास्त्रसंपदाम् ।।\nआगमानां च वेदानां यत्र सत्यव्यवस्थितिः ।। ५६ ।।\nयद्गुहागह्वरांतस्स्था मुनयः शंसितव्रताः ।।\nजटिनः संप्रकाशंते कोटिसूर्याग्नितेजसः ।। ५७ ।।\nपंचब्रह्ममयैर्मंत्रैः पंचाक्षरवपुर्धरैः ।।\nअकारपीठिकारूढो नादात्मा यः सदाशिवः ।। ५८ ।।\nअष्टभिश्च सदा लिंगैरष्टदिक्पालपूजितः ।।\nअष्टमूर्त्तितया योऽयमष्टसिद्धिप्रदायकः ।। ५९ ।।\nयत्र सिद्धास्तथा लोकान्स्वान्स्वान्मुक्त्वा सुरेश्वराः।।\nअपेक्षंते स्थिता मुक्तिं विहाय कनकाचलम् ।।1.3.1.2.६०।।\nएवं वसुंधरापुण्यपरिपाकसमुच्चयः ।।\nअरुणाद्रिरिति ख्यातो भक्तभक्तिवरप्रदः ।।६१।।\nकैलासान्मेरुशिखरादागतैर्देवसंचयैः ।।\nपूज्यते शोणशैलात्मा शंभुः सर्ववरप्रदः ।।६२।।\nइति कमलजवक्त्रपद्मजां तं मुदितमनाः सनको निशम्य भक्त्या ।।\nविरचितविनयः प्रणम्य पुत्रः पितरमपृच्छदशेषवेदसारम् ।। ६३ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे ब्रह्मविष्णुस्तुतिपूर्वकं शंकरस्य स्थावरलिंगमाहात्म्यवर्णनंनाम द्वितीयोऽध्यायः ।। २ ।।"
  }
]
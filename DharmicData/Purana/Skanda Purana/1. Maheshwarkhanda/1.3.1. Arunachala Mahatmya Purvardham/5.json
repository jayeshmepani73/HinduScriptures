[
  {
    "text": "।। ब्रह्मोवाच ।। ।।\nअरण्याद्गौतमं शांतमुटजद्वार आगतम् ।।\nप्रत्याधातुं प्रववृते शिवभक्तिर्जगन्मयी ।।१।।\nआलुलोके समायातं गौतमं शिष्यसेवितम् ।।\nलंबमानशिरःश्मश्रुसम्पूर्णमुखमण्डलम् ।।२।।\nजटाभिरतिताम्राभिस्तीर्थस्नानविशुद्धिभिः ।।\nन्यस्तरुद्राक्षमणिभिर्ज्वालाभिरिव पावकम् ।।।। ३ ।।\nभस्मत्रिपुण्ड्रकोपेतविशालनिटिलोज्वलम् ।।\nशुक्लयज्ञोपवीतेन पूर्णं रुद्राक्षदामभिः ।। ४ ।।\nदधानं वल्कले रक्ते तपः कृशितविग्रहम् ।।\nजपंतं वैदिकान्मंत्रान्रुद्रप्रीतिकरान्बहून् ।। ५ ।।\nशम्भुनावसितोदात्तसारूप्यमिव भाषितम् ।।\nतेजोनिधिं दयापूर्णं प्रत्यक्षमिव भास्करम् ।। ६ ।।\nआलोक्य तं महात्मानं वृद्धं शंभुपदाश्रयम् ।।\nकृतांजलिपुटा गौरी प्रणन्तुमुपचक्रमे ।। ७ ।।\nकृतांजलिं मुनिर्वीक्ष्य समस्तजगदम्बिकाम् ।।\nकिमेतदिति साश्चर्यं वारयन्प्रणनाम सः ।। ८ ।।\nस्वागतं गौरि सुभगे लोकमातर्दयानिधे ।।\nव्याजेन भक्तसंरक्षां कर्तुमत्रागतास्यहो ।। ९ ।।\nअहो मान्ये मान्यमर्थं विज्ञायैव पुरा वयम् ।।\nपृथग्भावमिवालंब्य शिष्यादिभिः समागताः ।। 1.3.1.5.१० ।।\nयद्देवि ते न चेत्किंचिन्मायाविलसितन्निजम् ।।\nततः प्रपंचसंसिद्धिः कथमेव भविष्यति ।। ११ ।।\nतिष्ठत्वशेषं मे वक्तुं मायाविलसितं तव ।।\nन शक्यते यन्निर्णेतुं त्वदीयैश्च कदाचन ।। ।। १२ ।।\nआस्यतां पावने शुद्धं आसने कुशनिर्मिते ।।\nगृह्यतां पाद्यमर्घं च दत्तं च विधिवन्मया ।। १३ ।।\nइति शिष्यैः समानीते दर्भांके परमासने।।\nआसीनामंबिकां वृद्धो मुनिरानर्च भक्तिमान् ।।१४।।\nनिवेद्य सकलां पूजां भक्तिभावसमन्वितः ।।\nगौर्या समभ्यनुज्ञातः स्वयमप्यासने स्थितः।।१५।।\nउवाच दशनज्योत्स्नापरिधौतदिशामुखः ।।\nपुलकांचितसर्वांगः सानंदाश्रु सगद्गदम् ।। १६ ।।\nअहो देवस्य माहात्म्यं शम्भोरमिततेजसः ।।\nसद्भक्त रक्षणाय त्वामादिशद्भक्तवत्सलः ।। १७ ।।\nअसिद्धमन्यल्लब्धव्यं किं वान्यत्तव विद्यते ।।\nअम्बैतद्भक्तिमाहात्म्यं संदर्शयितुमीश्वरः ।। १८ ।।\nकैलासशैलवृत्तांतः कंपातटतपःस्थितः ।।\nअरुणाद्रिसमादेशः सर्वं ज्ञातमिदं मया ।। १९ ।।\nआगतासि महाभागे भक्ताश्रममिमं स्वयम् ।।\nस्नेहेन करुणामूर्ते कर्त्तव्यमुपदिश्यताम् ।। 1.3.1.5.२० ।।\nइति तस्य वचः श्रुत्वा महर्षेः सर्ववेदिनः ।।\nअंबिका प्राह कुतुकात्स्तुवन्ती तं महामुनिम् ।। २१ ।।\nमहावैभवमेतत्ते देवदेवः स्वयं शिवः ।।\nमध्ये तपस्विनां त्वं तु द्रष्टव्य इति चादिशत् ।। २२ ।।\nआगमानां शिवोक्तानां वेदानामपि पारगः ।।\nतपसा शंभुभक्तानां त्वमेव शिवसंमतः ।। २३ ।।\nअरुणाचल नाम्नाहं तिष्ठामीत्यब्रवीच्छिवः ।।।\nअस्याचलस्य माहात्म्यं श्रोतव्यं च भवन्मुखात् ।। २४ ।।\nप्राप्तास्म्यहं तपः कर्तुमरुणाचलसन्निधौ ।।\nभवतां दर्शनादेव स्वयमीशः प्रसीदति ।। २५ ।।\nशिवभक्तेन संभाषा शिवसंकीर्त्तनश्रवः ।।\nशिवलिंगार्चनं लोके वपुर्ग्रहफलोदयः ।। २६ ।।\nतस्मान्ममैतन्माहात्म्यं श्रोतव्यं भवतो मुखात् ।।\nसुव्यक्तमुपदेशेन ज्ञानतोऽसि पिता मम ।। २७ ।।\nइति तस्या वचः श्रुत्वा गौतमस्तपसां निधिः ।।\nआचख्यौ गिरिशं ध्यायन्नरुणाचलवैभवम् ।। २८ ।।\nअज्ञातमिव यत्किंचित्पृच्छ्यते च पुनस्त्वया ।।\nअवैमि सर्वविद्यानां माया शैवी त्वमेव सा ।। २९ ।।\nअथवा भक्तवक्त्रेण शिववैभवसंश्रवः ।।\nशिक्षणं शांभवं तेषां तव तुष्टेश्च कारणम् ।। 1.3.1.5.३० ।।\nपठितानां च वेदानां यदावृत्तफलावहम् ।।\nवदतां शृण्वतां लोके शिवसंकीर्त्तनं तथा ।। ३१ ।।\nसफलान्यद्य सर्वाणि तपांसि चरितानि मे ।।\nयदहं शंभुनादिष्टं माहात्म्यं कीर्त्तये श्रुतम् ।। ३२ ।।\nशिवाशिवप्रसादेन माहात्म्यमिदमद्भुतम् ।। ३३ ।।\nअरुणाचलमाहात्म्यं दुरितक्षयकारणम् ।।\nश्रूयतामनवद्यांगि पुरावृत्तमिदं महत् ।। ३४ ।।\nअरुणाद्रिमयं लिंगमाविर्भूतं यथा पुरा ।।\nन शक्यते पुनर्वक्तुमशेषं वक्त्रकोटिभिः ।। ३५ ।।\nअरुणाचलमाहात्म्यं ब्रह्मणामपि कोटिभिः।।\nब्रह्मणा विष्णुना पूर्वं सोमभास्करवह्निभिः ।। ३६ ।।\nइन्द्रादिभिश्च दिक्पालैः पूजितश्चाष्टसिद्धये ।।\nसिद्धचारणगंधर्व यक्षविद्याधरोरगैः ।। ३७ ।।\nखगैश्च मुनिभिर्दिव्यैः सिद्धयोगिभिरर्चितः ।।\nतत्तत्पापनिवृत्त्यर्थं तत्तदीप्सितसिद्धये ।। ३८ ।।\nआराधितोऽयं भगवानरुणाद्रिपतिः शिवः ।।\nदृष्टो हरति पापानि सेवितो वांछितप्रदः ।। ३९ ।।\nकीर्तितोपि जनैर्दूरैः शोणाद्रिरिति मुक्तिदः ।।\nतेजःस्तंभमयं रूपमरुणाद्रिरिति श्रुतम् ।। 1.3.1.5.४० ।।\nध्यायन्तो योगिनश्चित्ते शिवसायुज्यमाप्नुयुः ।।\nदत्तं हुतं च यत्किंचिज्जप्तं चान्यत्तपः कृतम् ।। ४१ ।।\nअक्षय्यं भवति प्राप्तमरुणाचलसंनिधौ ।।\nपुरा ब्रह्मा च विष्णुश्च शिवतेजोंशसंभवौ ।।४२।।\nसाहंकारौ युयुधतुः परस्परजिगीषया ।।\nतथा तयोर्गर्वशांत्यै योगिध्येयः सदाशिवः ।। ४३।।\nअग्नितेजोमयं रूपमादिमध्यांतवर्जितम् ।।\nसंप्राप्य तस्थौ तन्मध्ये दिशो दश विभासयन् ।। ४४ ।।\nतेजःस्तंभस्य तस्याथ द्रष्टुमाद्यंतभागयोः ।।\nहंसक्रोडतनू कृत्वा जग्मतुर्द्यां रसातलम् ।। ४५ ।।\nतौ विषण्णमुखौ दृष्ट्वा भगवान्करुणानिधिः ।।\nआविर्बभूव च तयोर्वरं प्रादादभीप्सितम् ।।४६।।\nतत्प्रार्थितश्च देवेशो यातः स्थावरलिंगताम् ।।\nअरुणाद्रिरिति ख्यातः प्रशांतः संप्रकाशते ।।४७।।\nदिव्यदुन्दुभिनिर्घोषैरप्सरोगीतनर्त्तनैः।।\nपूज्यते तैजसं लिंगं पुष्पवृष्टिशतैः सदा ।। ४८ ।।\nब्रह्मणामप्यतीतानां पुरा षण्णवतेः प्रभुः ।।\nविष्णुनाभिसमुद्भूतो ब्रह्मा लोकान्ससर्ज हि ।। ४९ ।।\nस कदाचित्तपोविघ्नं कर्तुकामेन योगिनाम् ।।\nइंद्रेण प्रार्थितो ब्रह्मा ससर्ज ललितां स्त्रियम् ।। 1.3.1.5.५० ।।\nलावण्यगुणसंपूर्णामालोक्य कमलेक्षणाम् ।।\nमुमोह कंदर्पशरैः स विद्धहृदयो विधिः ।। ५१ ।।\nस्प्रष्टुकामं तमालोक्य ब्रह्माणं कमलासनम् ।।\nनत्वा प्रदक्षिणव्याजाद्गंतुमैच्छद्वराप्सराः ।। ५२ ।।\nअस्यां प्रदक्षिणां भक्त्या कुर्वाणायां प्रजापतेः ।।\nचतसृभ्योऽपि दिग्भ्योऽस्य मुखान्युदभवन्क्षणात् ।। ५३ ।।\nसा बाला पक्षिणी भूत्वा गगनं समगाहत ।।\nपुनश्च खगरूपेण समायांतं समीक्ष्य सा ।। ५४ ।।\nशरणं याचमाना सा शोणाद्रिमिममाश्रयत् ।।\nब्रह्मणा विष्णुना च त्वमदृष्टपदशेखरः ।। ५५ ।।\nरक्ष मामरुणाद्रीश शरण्य शरणागताम् ।।\nइति तस्यां भयार्त्तायां क्रोशंत्यामरुणाचलात् ।। ५६ ।।\nउदभूत्स्थावराल्लिंगाद्व्याधः कश्चिद्धनुर्द्धरः ।।\nसंधाय सायकं चापे समेघगगनद्युतिः ।। ५७ ।।\nनिषादे पुरतो दृष्टे मोहस्तस्य ननाश हि ।।\nततः प्रसन्नहृदयोतिनम्रः कमलोद्भवः।। ५८ ।।\nनमश्चक्रे शरण्याय शोणाद्रिपतये तदा ।।\nसर्वपापक्षयकृते नमस्तुभ्यं पिनाकिने ।। ५९ ।।\nअरुणाचलरूपाय भक्ववश्याय शंभवे ।।\nअजानतां स्वभक्तानामकर्मविनिवर्त्तने ।। 1.3.1.5.६० ।।\nत्वदन्यः कः प्रभुः कर्तुमशक्यं चापि देहिनाम् ।।\nउपसंहर मे देहं तेजसा पापनिश्चयम् ।। ६१ ।।\nअन्यं वा सृज विश्वात्मन्ब्रह्माणं लोकसृष्टये ।।\nअथ तस्य वचः श्रुत्वा शिवो दीनस्य वेधसः ।। ६२ ।।\nउवाच करुणामूर्तिर्भूत्वा चंद्रार्द्धशेखरः ।।\nदत्तः कालस्तव मया पुरैव न निवर्त्यते ।। ६३ ।।\nकं वा रागादयो दोषा न बाधेरन्प्रभुस्थितम् ।।\nतस्माद्दूरस्थितोऽप्येतदरुणाचलसंज्ञितम्।।६४।।\nभजस्व तैजसं लिंगं सर्वदोषनिवृत्तये ।।\nवाचिकं मानसं पापं कायिकं वा च यद्भवेत् ।।६५।।\nविनश्यति क्षणात्सर्वमरुणाचलदर्शनात् ।।\nप्रदक्षिणा नमस्कारैः स्मरणैरर्चनैः स्तवैः ।।६६।।\nअरुणाद्रिरयं नृणां सर्वकल्मषनाशनः ।।\nकैलासे मेरुशृंगे वा स्वस्थानेषु कलाद्रिषु ।।६७।।\nसंदृश्यः कश्चिदेवाहमरुणाद्रिरयं स्वयम् ।।\nयच्छृंगदर्शनान्नॄणां चक्षुर्लाभेन केवलम् ।। ६८ ।।\nभवेत्सर्वाघनाशश्च लाभश्च ज्ञानचक्षुषः ।।\nमदंशसंभवो ब्रह्मा स्वनाम्ना ब्रह्मपुष्करे ।। ६९ ।।\nअत्र स्नातः पुरा ब्रह्मन्मोहोऽगाज्जगतीपतेः ।।\nस्नात्वा त्वं ब्रह्मतीर्थे मां समभ्यर्च्य कृतांजलिः ।। 1.3.1.5.७० ।।\nमौनी प्रदक्षिणं कृत्वा विश्वात्मन्भव विज्वरः ।।७१।।\nइति वचनमुदीर्य विश्वनाथं स्थितमरुणाचलरूपतो महेशम् ।।\nअथ सरसि निमज्य पद्मजन्मा दुरितहरं समपूजयत्क्रमेण।।७२।।\nइममरुणगिरीशमेष वेधा यमनियमादिविशुद्धचित्तयोगः ।।\nस्फुटतरमभिपूज्य सोपचारं गतदुरितोऽथ जगाम चाधिपत्यम् ।।७३।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे ब्रह्मपुष्करमाहात्म्यवर्णनंनाम पञ्चमोऽध्यायः।।५।। ।।"
  }
]
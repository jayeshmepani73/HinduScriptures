[
  {
    "text": "।। ब्रह्मोवाच ।। ।।\nअथ गौरी पुरारातिं प्रणम्य जगदंबिका ।।\nअयाचत्तादृशा शंभुमविनाभावमात्मनः ।। १ ।।\nइदं विज्ञापयामास लोकानुग्रहकारणात् ।।\nकृपया परया पूर्णा गौरी संवादसुंदरी ।। २।।\nन त्याज्यमेतत्ते रूपमत्र दृष्टिमनोहरम् ।।\nअहं त्वया न च त्याज्या सापराधापि सर्वदा ।।\nमनोहरमिदं रूपमेतत्ते लोकमंगलम् ।। ३ ।।\nआलोक्यतां सदा सर्वैर्दिव्यगन्धसमन्वितम् ।।\nभुजंगगरलब्रह्मकपालशिवभस्मभिः ।। ४ ।।\nभीषणैरलमीशान जय वेषपरिग्रहैः ।।\nसुकुमारो भवेर्दिव्यमाल्यगंधांबरादिभिः ।।।। ५ ।।\nभूषितो रत्नभूषाभिर्विहरस्व महेश्वर ।।\nआगता नित्यमीशान देवगन्धर्वकन्यकाः ।। ६ ।।\nसेवंतामत्र देवेशं नृत्यवादित्रगीतिभिः ।।\nगणाश्च मानुषा भूत्वा सेवंतां त्वामहर्निशम् ।। ७ ।।\nत्वत्प्रसादादयं देव सुगंधिः पुष्टिवर्द्धनः ।।\nआवयोः संगमो दृष्टो भूयात्सर्वार्थदायकः ।। ८ ।।\nगृहीतमत्र देवेश सर्वमंत्रात्मकं वपुः ।।\nचरितं तव कैंकर्यमस्तु भक्तिः सदा तव ।। ९ ।।\nज्ञानाज्ञानकृतं नित्यमपराधसहस्रकम् ।।\nक्षम्यतां तव भक्तानामनन्यशरणेक्षणात् ।। 1.3.1.13.१० ।।\nइति देव्या वचः श्रुत्वा शम्भुः शोणाचलेश्वरः ।।\nतमेव वरदः प्रादाद्वरं सर्वमभीप्सितम् ।। ११ ।।\nआभाष्य गौरीं कुतुकाद्रंतुकामः स्वयं शिवः ।।\nधारय त्वं मृगमदं मनोज्ञमिदमूचिवान् ।। १२ ।।\n।। महादेव उवाच ।। ।।\nपुलकाख्यो महान्दैत्यो मृगरूपी तपोधिकम् ।।\nकृत्वा प्राप वरं मत्तः सौगन्ध्यं परमाद्भुतम् ।। १३ ।।\nलब्ध्वा वरं स्वगन्धेनामोहयत्सुरयोषितः ।।\nतथैवाधर्मसंप्राप्तो बबाधे सकलं जगत् ।। १४ ।।\nदेवैरभ्यर्थितः सोहमाहूयासुरनायकम् ।।\nविमुंच लोकरक्षार्थमासुरं देहमित्यशाम् ।। १५ ।।\n।। पुलक उवाच ।। ।।\nत्यक्ष्यामि देवदेवेश देहमेतं त्वदाज्ञया ।।\nप्रणम्य भक्तिमनसा मामप्यर्चेदमूचिवान् ।। १६ ।।\nमदंगसंभवं दिव्यं सौरभं विश्वमोहनम् ।।\nधार्यतां देव देवेश सदा सादरचेतसा ।। १७ ।।\nपुलकस्वेदजातो हि सदा प्रख्यायतां तव ।।\nअयं मृगमदो लोके शृङ्गाररसवर्द्धनः ।। १८ ।।\nत्वत्प्रियः कांतिसौभाग्यरूपलावण्यदायकः ।।\nविसृजामि निजं देहं देवदेव जगत्पते ।। १९ ।।\nसदा बहुमतो देव्या दिव्यसौरभलुब्धया ।।\nमदंशसंभवा ये स्युर्मत्तपोलब्धसौरभाः ।। 1.3.1.13.२० ।।\nलीयंतां तव देवेश मूर्तावालेपनच्छलात् ।।\nतथेति मय्युक्तवति स दैत्यः पुलकाभिधः ।। २१ ।।\nविससर्ज निजं देहं मयिसन्यस्तजीवितः ।।\nततस्तदंगसंभूतं मदं बहुलसौरभम् ।। २२ ।।\nअधारयमहं प्रेम्णा शतशृंगारवर्द्धनम् ।।\nतपसा देवदेवेशि तप्तं तव वपुः कृशम् ।। २३ ।।\nमदंगं च वियोगात्त इदं निर्वापयाधुना ।।\nइति प्रशस्य बहुधा पुलकस्नेहमद्भुतम् ।। २४ ।।\nआलिलिंप महादेवः पार्वतीं प्रेममंदिराम् ।।\nअपृच्छच्च हसन्देवः पार्वतीं ललनाकृतिम् ।। २५ ।।\nकिमेतदिति हस्तोत्थं दृष्ट्वा तं जगदंबिका ।।\nअब्रवीदरुणाद्रीशमानम्य जगदंबिका ।। ।। २६ ।।\nआगतिं तस्य पुष्पस्य सदा स्वकरवर्तिनः ।। २७ ।।\n।। देव्युवाच ।। ।।\nअहं कैलासशिखराद्देवदेव त्वदाज्ञया ।।\nतपः कर्तुमनुप्राप्ता कांचीं कनकतोरणाम् ।। २८ ।।\nअवाप्य मानसोद्भूतं कह्लारमिदमुत्तमम् ।।\nआराधयं महादेवमम्लानगुरुसौरभम् ।। २९ ।।\nयदक्षयमविश्रांतमर्चनायोजितं मया ।।\nअविच्छिन्नमहादीप्तिः कामधेनुघृताप्लुतः ।। 1.3.1.13.३० ।।\nअवेक्षणीयो भूपालैरनुपाल्यश्च सर्वदा ।।\nधर्मलक्षणमाधेयं लोकरक्षार्थमादरात् ।। ३१ ।।\nसर्वाभीप्सितसिद्ध्यर्थं मत्प्रीतिकरणाय च ।।\nमया संस्थापिता धर्मा द्वात्रिंशल्लोकगुप्तये ।। ३२ ।।\nरक्षणीया प्रयत्नेन तत्संनिधिमुपागतैः ।।\nसर्वालंकारसंयुक्तं सर्वभोगकृतोत्सवम् ।।\nआलोक्यतामिदं रूपं कन्यायां मम कांतिमत् ।। ३३ ।।\n।। ब्रह्मोवाच ।। ।।\nइति देव्या वचः श्रुत्वा शम्भुः शोणाचलेश्वरः ।। ३४ ।।\nतथेति वरदः प्रादाद्वरं सर्वमभीप्सितम् ।।\nएष शोणाचलः श्रीमान्दृश्यते लोकपूजितः ।। ।। ३५ ।।\nसर्वदा वरदागौर्या सर्वभोगैश्च संवृतः ।।\nय एतच्छांभवं रूपमरुणाद्रितया स्थितम् ।। ३६ ।।\nसंपश्यंति नमस्यंति कृतार्थाः सर्व एव ते ।।\nअरुणाचलमाहात्म्यमेतच्छ्रण्वंति ये भुवि ।। ३७ ।।\nभवंति सततं तेषां समग्राः सर्वसंपदः ।।\nश्रीमत्त्वं वाक्पतित्वं च रूपमव्याहतं बलम् ।। ३८ ।।\nलभंते पापनाशं च माहात्म्यस्यास्य धारणात् ।।\nसर्वतीर्थाभिषवणं सर्वयज्ञक्रियाफलम् ।। ३९ ।।\nसदाशिवप्रसादं च दत्ते शोणाद्रिदर्शनम् ।। 1.3.1.13.४० ।।\nइति कैलासशिखरात्प्राप्ता देवी शिवाज्ञया ।।\nशापमोक्षगतवती शोणाचलनिरीक्षणात् ।। ४१ ।।\nस्थानेष्वन्येषु देवस्य विद्यमानेषु च क्षितौ ।।\nदिवि चात्यंतपुण्येषु शंभुरत्र प्रसेदिवान् ।। ४२ ।।\nअयं सदाशिवः साक्षादरुणाचलरूपतः ।।\nदृश्यते परमं तेजः सर्गस्थित्यंतकारणम्।। ४३ ।।\nएतत्तु तैजसं लिगं सर्वदेवनमस्कृतम् ।।\nदृश्यते कर्मभूरेषा तेन धर्माधिका मता ।। ४४ ।।\nअरुणाचलनाथस्य तेजसा धूतकल्मषाः ।।\nभक्तिमंतो नरा लोके सुखमाप्स्यंति सर्वतः ।। ४५ ।।\nप्रदक्षिणैर्नमस्कारैस्तपोभिर्नियमैरपि ।।\nयेऽर्चयंत्यरुणाद्रीशं तेषां शंभुर्वशंगतः ।। ४६ ।।\nन तथा तपसा योगैर्दानैः प्रीणाति शंकरः ।।\nयथा सकृदपि प्राप्तादरुणाचलदर्शनात् ।। ४७ ।।\nस्वयंभुवः सदा वेदाः सेतिहासा दिवि स्थिताः ।।\nपरितो गिरिरूपास्ते स्तुवंत्यरुणपर्वतम् ।। ४८ ।।\nएतस्य वैभवं सर्वं न मया न च शार्ङ्गिणा ।।\nवचसा शक्यते वक्तुं वर्षकोटिशतैरपि ।। ४९ ।।\nदेवाश्च हरिमुख्यास्ते कल्पकाद्याः सुरद्रुमाः ।।\nप्रच्छन्नरूपाः सेवंते सर्वदैवारुणाचलम् ।। 1.3.1.13.५० ।।\nन तस्य कलिदोषः स्यान्नाधिव्याधिविजृंभणा ।।\nयत्र संपूज्यते लिंगमरुणाचलसंज्ञितम् ।। ५१ ।।\nइत्येतत्कथितं सर्वं तव शंभुपदाश्रयम् ।।\nचरितं ह्यरुणस्यास्य कल्पपुण्यदुरासदम् ।। ५२ ।।\n।। सूत उवाच ।। ।।\nइति विधिमुखनिःसृतामुदारामरुणगिरीशकथासुधापगां हि ।।\nश्रुतिपुटयुगलात्पिबन्मनोज्ञां सनकमुनिस्तपसां फलं स लेभे ।। ५३ ।।"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे शिवेनारुणाचलस्य सर्वश्रैष्ठ्यवरप्रदानवर्णनंनाम त्रयोदशोऽध्यायः ।। १३ ।।।छ।।\nअरुणाचलमाहात्म्यस्य पूर्वार्द्धं संपूर्णम् ।। ।।\nइत्यरुणाचलमाहात्म्यपूर्वार्धं समाप्तम् ।। ( ३।१) ।।"
  }
]
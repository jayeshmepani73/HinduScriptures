[
  {
    "text": "।। ब्रह्मोवाच ।। ।।\nस तु सिंहस्थितां गौरीं ज्वलंती विविधायुधाम् ।।\nशैलवर्षेण महता कुपितः समपूरयत् ।। १ ।।\nशरवर्षेण महता तन्निवार्य विदूरतः ।।\nबिभेद निशितैः शस्त्रैरशेषं तस्य विग्रहम् ।। २ ।।\nभिद्यमानोऽपि दैत्येंद्रः शैलसारप्रदुर्धरः ।।\nविषादं नागमत्किंचिद्ववृधे युद्धदुर्मदः ।। ३ ।।\nभिद्यमानः स खड्गेन चक्रैरसिभिर्ऋष्टिभिः ।।\nशूलेन चायुधैश्चान्यैरंतर्धानमगाहत ।।।। ४ ।।\nततः सिंहाकृतिर्भीमः प्रचंडनिनदाननः ।।\nतीक्ष्णदंष्ट्रः शितनखः परिबभ्राम केसरी ।। ५ ।।\nदेवीसिंहश्चपेटेन ताडयामास पाणिना ।।\nदैत्यसिंहस्य च नखैस्तस्य वक्षो व्यदारयत् ।। ६ ।।\nअथ व्याघ्रतया प्राप्तः स्फुटव्यात्ताननो महान् ।।\nतं हंतुं च बलाद्देवी वेगेन करमक्षिपत् ।। ७ ।।\nदीर्घाभिर्न्नीलरेखाभिः पूर्णः पिंगलविग्रहः ।।\nयानावलिभिराकीर्णः स्वर्णाद्रिरिव संचरन् ।। ८ ।।\nमृगैरिव परित्रातुं मुच्यमानोऽग्रतो बली ।।\nज्वलंतमिव रोषाग्निं जिह्वाहेतिभिरावहन्।।९।।\nआगच्छंतं रयाद्देवी भल्लेन शशिवर्चसा ।।\nप्रतिविव्याध तं व्याघ्रं पुरत्रयमिवेश्वरः ।।1.3.1.11.१०।।\nस बाणस्तन्मुखे मग्नस्तद्रक्तेन समुक्षितः ।।\nजगाहे गगनं भित्त्वा देहमस्य विनिर्गतः ।। ११ ।।\nस दैत्यो वारणो भूत्वा देवीमाश्वभ्युपागमत् ।।\nबलिभिः पशुभिर्भिन्नैस्तस्याः प्रीतिमिवावहन् ।। १२ ।।\nतं गजेंद्रं समायांतं मदक्लिन्नमहीतलम् ।।\nदेवीसिंहस्तदा दृष्ट्वा ननर्द च जघान च ।। १३ ।।\nअथ खड्गधरो वीरश्चर्मपाणिः समुद्गतः ।।\nवक्त्रं दधानो बभ्राम दंष्ट्राभ्रुकुटिभीषणम् ।। १४ ।।\nदेवी च विलसत्खड्गचक्रचक्रलसत्करा ।।\nयुयोध तेन वीरेण भग्नशीर्षाभ्यपद्यत ।। १५ ।।\nभूयः स माहिषं रूपमास्थायासुरमायया ।।\nदेव्या योद्धुं प्रववृते यथापूर्वमनाकुलम् ।। १६ ।।\nअथ देवैमुनींद्रैश्च चोदितो गौतमो मुनिः ।।\nप्रबोधयितुमारेभे स्तुतिभिर्जगदंबिकाम् ।। १७ ।।\nत्वयि सर्वस्य जगतः प्राणशक्तिः परा मता ।।\nओजःशक्तिर्ज्ञानशक्तिर्बलशक्तिश्च गम्यते ।। १८।।\nकिमेतदद्य मोहाय युद्धमारभ्यते त्वया ।।\nउपसंह्रियतामेष दैत्यो भुवनगुप्तये ।। १९ ।।\nभिन्नानामस्य देहानामुपसंहरणात्तव ।।\nवलयश्चोपदिश्यन्ते निगमोक्ता वरप्रदाः ।।1.3.1.11.२०।।\nअन्यथा तृणकल्पस्य शत्रोरस्य निबर्हणे ।।\nकालाग्निवर्चसो देवि किमर्थं संभ्रमस्त्वियान् ।। २१ ।।\nस्वशक्तिमवसंस्तभ्य समाकर्षयतां रिपोः ।।\nप्राणशक्तिं त्रिशूलेन गुणत्रयवपुर्धृता ।। २२ ।।\nइति स्म बोधितातेन पुरा भगवती तदा ।।\nमहिषासुरमाक्रम्य त्रिशूलेनाभ्यधारयत्।। २३ ।।\nअनेकगिरिसंकाशं देव्या विग्रहमात्मनः।।\nअशक्तस्तं  धारयितुं ससाद महिषासुरः ।।२४।।\nनिष्पिष्टो विलुठन्क्रोशन्नाक्रांतश्च परिस्फुरन् ।।\nनिर्गंतुमुद्गतशिरा न शशाकासुराधिपः ।।२५।।\nत्रिशूलमुखभिन्नांगरक्तधारासमुद्धतः ।।\nसमुद्र इव संजातः संध्यारुणकलेवरः ।। ।। २६ ।।\nअथ खड्गेन तीक्ष्णेन कर्तयित्वा च तच्छिरः ।।\nननर्त्त तस्य शिरसि तिष्ठन्ती महिषार्दिनी ।। २७ ।।\nदुर्गां सिद्धाश्च गन्धर्वाः प्रशशंसुर्महर्षयः ।।\nपुष्पवृष्टिश्च महती देवैर्मुक्ता समंततः ।।\nप्रणतः प्रांजलिर्देवीं तुष्टाव विबुधाधिपः ।। २८ ।।\n।। इन्द्र उवाच ।। ।।\nनमस्ते जगतां मात्रे भूतानां बीजसंविदे ।। २९ ।।\nभक्तिः श्रद्धा च भजतां शक्तिश्चासि त्वमंबिके ।।\nकारणं परमा कीर्तिः शातिर्दांतिः कला क्षमा ।। 1.3.1.11.३० ।।\nएकैव विश्वरूपा त्वं नामभेदेर्निगद्यसे ।।\nतेषुतेषु पदेष्वस्मांस्तपोऽनुगुणसिद्धिषु ।। ३१ ।।\nनियुज्य शत्रुं निर्भिद्य शिवा ज्ञेया प्रकाशसे ।।\nहतोयं महिषो दुष्टो विनिकृत्तश्च शांभवि ।। ३२ ।।\nछिन्नमेतस्य तु शिरः सजीवमिव लक्ष्यते ।।\nरक्तनेत्रं तीक्ष्णशृगं ज्वलज्जिह्वं चलं शिरः ।। ३३ ।।\nआक्रम्य तव तिष्ठन्त्या रूपमेव सदास्तु नः ।।\nचक्रशृंगधनुर्बाणखङ्गचर्मवराभयैः ।। ३४ ।।\nशूलघण्टांकुशकशाकपालकुलिशादिभिः ।।\nअशेषदेवतामूर्तिरशेषैदेंवतायुधैः ।। ३५ ।।\nआपूरिता त्वमेवांब सर्वशत्रून्निहंसि नः ।।\nआयुधानां सहस्राणि तन्मयास्ते विभूतयः ।। ३६ ।।\nत्वज्जितारातयः सर्वे विविधायुधवाहनाः ।।\nरथनागहयैर्युक्ताः ससैन्या अपि भूभृतः ।। ३७ ।।\nक्षणेन दग्धवीर्याः स्युस्त्वत्प्रसादविवर्जिताः ।।\nअपदोऽप्यल्पवीर्योऽपि त्वत्पादांबुजसेवकः ।। ३८ ।।\nत्रिलोकनाथतां प्राप्तः प्रथते कीर्तिमण्डितः ।।\nतद्रूपमिदमत्युग्रं ध्यायतामर्चतां सदा ।। ३९ ।।\nन शत्रुभ्यो भयं किंचिद्भवेद्विजयशालिनाम् ।।\nईदृशं सर्वलोकेषु रूपं ते देववंदितम् ।। 1.3.1.11.४० ।।\nपूज्यतामिष्टसिद्ध्यर्थं देवैर्भृत्यैश्च सर्वदा ।।\nमातरश्च त्वया सृष्टाः सर्वाभीष्टफलप्रदाः ।। ४१ ।।\nसगणाः प्रतिपूज्यंतां सर्वस्थानेषु सर्वदा ।।\nअयं च निहतो दैत्यस्त्वत्पादकृतलांछनः ।। ४२ ।।\nतव भक्तैः सदा पूज्यस्त्वत्प्रमादात्त्वदग्रतः ।।\nइत्थं सुरेन्द्रप्रणुता सर्वर्षिसुरसेविता ।। ४३ ।।\nतथेति वरदा देवी ससर्ज च दिवं प्रति ।।\nस्वयमप्यात्मनस्तत्र तद्रूपं विविधायुधम् ।।।। ४४ ।।\nसंस्थाप्य मातृभिः सार्धं स्थानरक्षणमातनोत् ।।\nसंगृह्य विमलं रूपं सखीजनसमावृता ।। ४५ ।।\nमहिषस्य शिरोऽपश्यद्विकृतं खङ्गधारया ।।\nकथयन्ती पुनस्तस्य चित्रं लोकविभूषणम् ।। ४६ ।।\nसखीभिः सह सा बाला कण्ठं तस्य व्यलोकयत् ।।\nअपश्यच्च तदा लिगं कर्त्तुं तस्य च पूजनम् ।। ४७ ।।\nआदत्त सहसा गौरी लिगं तस्य गले स्थितम् ।।\nआलोकयच्च सुचिरं रक्तधारापरिप्लुतम् ।। ४८ ।।\nआसज्जत पुनर्लिंगमस्याः पाणितलं गतम् ।।\nविमोचयितुमुद्युक्ता नाशक्नोल्लग्नमंजसा ।। ४९ ।।\nअचिंतयच्च सा देवी किमेतदिति विस्मयात् ।।\nविषादेन च संयुक्ता महर्षीणां पुरः स्थिता ।। 1.3.1.11.५० ।।\nआहतः शिवभक्तोऽयमिति शोकं समाविशत् ।।\nअगर्हत भृशं मौढ्यमात्मनः स्त्रीस्वभावजम् ।। ५१ ।।\nअविचार समारब्धं शिवभक्तनिबर्हणम् ।।\nउपतापपरीतांगी गौतमं मुनिसत्तमम् ।। ५२ ।।\nउपगम्याब्रवीद्बाला साहसं कृतमात्मना ।।\nभगवन्सर्वधर्मज्ञ गौतमार्य मुनीश्वर ।। ५३ ।।\nमान्यया धर्मरूपेण कोऽप्यधर्मः प्रकल्पितः ।।\nदेवानां रक्षणं कर्तुमभयं दातुमुद्यता ।। ५४ ।।\nअज्ञानान्महिषं दैत्यं शिवभक्तिममर्दयम् ।।\nरजसाक्रान्तबुद्धीनां न भवेद्धर्मसंग्रहः ।। ५५ ।।\nगुरुप्रसादसुलभः स्फुरद्विघ्नशताकुलः ।।\nसुदुर्धर्षा निराचारदुर्दमाः शिवसंश्रयाः ।। ५६ ।।\nविशेषतो लिंगधराः शिवस्तान्बहु मन्यते ।।\nपुरा पुरत्रयावासा दैतेया लिंगधारका ।। ५७ ।।\nअजिताः शंभुना पूर्वं मुक्तलिंगा निषूदिताः ।।\nअस्य कंठस्थितं लिंगं मम पाणिं न मुंचति ।। ५८ ।।\nकथं पापं निरस्यामि शिवभक्तवधाश्रितम् ।।\nअस्य कंठस्थितं लिंगं धारयंती तपोन्विता ।। ५९ ।।\nतीर्थयात्रां करिष्यामि यावच्छंभुः प्रसीदति ।।\nपुनः कैलासमुख्येषु शंभुस्थानेषु भूरिषु ।। 1.3.1.11.६० ।।\nतीर्थेषु रचितस्नाना लप्स्ये पापविशोधनम् ।।\nइति तस्याः परिश्रांतिं दुर्धर्मपरिशंकया ।। ६१ ।।\nआकर्ण्य शिवधर्मज्ञो भयार्त्तां तामवोचत ।।\nमा भैषीर्गिरिजे मोहाच्छिवभक्तो हतस्त्विति ।। ६२ ।।\nधर्मसूक्ष्मार्थवेत्तारौ दुर्लभा गिरिकन्यके ।।\nसदा शिवस्य वदनैः सद्योजातादि संश्रितैः ।। ६३ ।।\nआगमाः पंचभिः प्रोक्ता अष्टाविंशतिकोटयः ।।\nनिर्णयाः शिवभक्तानां शिवमार्गस्य शोभनाः ।। ।। ६४ ।।\nतेषुतेषु मुनींद्रैश्च नत्वैव प्रतिपद्यते ।।\nकालो मुखं च कंकालं शैवं पाशुपतं तथा ।। ६५ ।।\nमहाव्रतं पंच चैताः शिवमार्गप्रवृत्तयः ।।\nभेदाश्च बहवस्तेषामन्योन्यस्य शिवे रताः ।। ६६ ।।\nसाध्य एको हि बलवान्सर्वैस्तैरनिशं शिवः ।।\nसर्व एव सदा पूज्याः स्वधर्मपरिनिष्ठितैः ।। ६७ ।।\nअमत्सरैः शिवे भक्तैः शिवाज्ञापरिपालकैः ।।\nवेदैश्च बहुभिर्यज्ञैर्भक्त्या च परया शिवः ।। ६८ ।।\nआराध्यते महादेवः सर्वदा सर्वदायकः ।।\nजीवहिंसा न कर्त्तव्या विशेषण तपस्विभिः ।। ६९ ।।\nशिवधर्मस्य भेत्तारो निहंतव्यास्तथांजसा ।।\nन वेषजुषि वीक्षेत न लिगं नैव संभवम् ।। 1.3.1.11.७० ।।\nशिवधर्मस्य भेत्तारं हन्यादेवाविचारयन् ।।\nबहुभिः स्फूर्तया बुद्ध्या धर्मविद्भिर्निरूपिते ।। ७१ ।।\nशिवधर्मस्य विलये सद्यः शक्तिः प्रवर्तते ।।\nअस्य कर्म पुनर्दिष्टं लिंगमैश्वर्यचर्चितम् ।। ७२ ।।\nन जेतुं शक्यते देवि तेनासौ सर्वदैवतैः ।।\nयदयं निहतो देवि त्वया शंकरमान्यया।। ७३ ।।\nआक्रांतः शापदोषेण महर्षीणां शिवाश्रयात् ।।\nअथ ते कुपितास्तस्य वैषम्यादवमानतः ।। ७४ ।।\nशेपुर्महिषवद्दुष्टो महिषोऽयं भवत्विति ।।\nततस्तद्वचनात्सद्यो महिषोऽभूत्क्षणात्तथा ।। ७५ ।।\nप्रणम्य तोषयामास ययाचे शापमोचनम् ।।\nदत्त्वा प्रकामरूपत्वं ददुरस्मै प्रसादिताः ।। ७६ ।।\nमहिषत्वेपि संहारं स्वयं देव्या शिवाज्ञया ।।\nविषादो न च कर्त्तव्यो अंगदर्शनतस्त्वया ।। ७७ ।।\nसिद्धानां शिवरूपाणामवज्ञा कं न बाधते ।।\nमहिषत्वे समुत्पन्ने दोषेण समुपस्थिते ।। ७८ ।।\nसिद्धप्रसादाल्लब्धोऽयं शापनाशस्त्वया कृतः ।।\nसर्वे लोकाश्च संत्राता दुष्टोयं परिरक्षितः ।। ७९ ।।\nशापदोषसमुत्पन्ने महिषत्वे विमोचिते ।।\nत्वया च गिरिशप्रीत्यै तपः कुर्वाणयाद्रिजे ।। 1.3.1.11.८० ।।\nद्रष्टव्यं तैजसं लिंगमरुणाचलसंज्ञितम् ।।\nपूर्वजन्मनि भक्तोऽयमरुणाद्रिपतेः स्फुटम् ।। ८१ ।।\nमहिषत्वे मदाक्रांतः परं लिंगेन संगतः ।।\nभक्त्या लिंगधरं हंतुं कः समर्थो जगत्त्रये ।। ८२ ।।\nदृष्टाः पुरत्रये पूर्वं रुद्रेण पूजितास्त्रयः ।।\nत्वत्खड्गपरिकृत्तेन कंठेनास्य वरानने ।।८३।।\nदीक्षादिरहितं लिंगं दत्तं हंतीति चोदितम् ।।\nकृतं हि महिषेणापि भक्तितो लिंगधारणम् ।। ८४ ।।\nकदाचित्क्षपणोक्तानां विभाषात्प्रत्ययं गतः।।\nपूर्वजन्मतपोयोगात्स्मरणो लिंगधारणात् ।।८५।।\nत्वत्पादपद्मसंस्पर्शादयं मुक्तो न संशयः।।\nमदुक्तनिष्कृतीनां तु पातकानां च नाशनम् ।।८६।।\nदर्शनं शैलवर्यस्य प्रायश्चित्तं परं मतम् ।।\nसंस्थाप्य विविधाञ्छैवाञ्छिवसिद्धांतवेदिनः ।।८७।।\nआवाह्य सर्वतीर्थानि सर्वदोषनिवृत्तये।।\nसरः किमपि संपाद्य स्नात्वा तत्र वरानने।।८८।।\nअघमर्षणसंयुक्ता सलिंगा स्नानमाचर ।।\nत्रिसंध्यं चैव मासांते देवयागमहोत्सवे ।। ८९ ।।\nआराधयोपचारैस्त्वमरुणाद्रिमयं शिवम् ।। 1.3.1.11.९० ।।\nएवं तस्य मुनेर्निशम्य वचनं शैवार्थसंभावितं प्रीता देवनमस्कृता गिरिसुता देवी जगद्रक्षिका ।।\nशैवं धर्ममिमं विधातुमुचितं शोणाचलस्याग्रतस्तीर्थागाहनबुद्धिमाशु विदधे कर्तुं त्वघक्षालनम् ।। ९१ ।।"
  },
  {
    "text": "इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे महिषासुरवधोत्तरं देवीपाणौ महिषासुरशिरःसंलग्रतावृत्तांतवर्णनंनामैकादशोऽध्यायः ।। ११ ।।"
  }
]
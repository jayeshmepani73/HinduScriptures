[
  {
    "text": "सनक उवाच ।। ।।\nभगवन्नरुणाद्रीश माहात्म्यमिदमद्भुतम् ।।\nश्रुतं शिवप्रसादेन दयया ते जगद्गुरोः ।। १ ।।\nआश्चर्यमेतन्माहात्म्यं सर्वपापविनाशनम् ।।\nआराधयन्पुनः के वा वरदं शोणपर्वतम् ।। २ ।।\nअनादिरंतरहितः शिवः शोणचलाकृतिः ।।\nयुवयोस्तपसा देव वरदानाय संस्थितः ।। ।।३।।\nसकृत्संकीर्तिते नाम्नि शोणाद्रिरिति मुक्तिदे ।।\nसन्निधिः सर्वकामानां जायते चाघनाशनम् ।।४।।\nशिवशब्दामृतास्वादः शिवार्चनकथाक्रमः।।\nइति तद्वचनं श्रुत्वा देवदेवः पितामहः ।। ५ ।।\nउवाच करुणामूर्तिररुणाद्रीशमानमन् ।।\n।। ब्रह्मोवाच ।। ।।\nश्रूयतां वत्स पार्वत्याश्चरितं यत्पुरातनम् ।। ६ ।।\nअरुणाद्रीशमाश्रित्य यथा सा निर्वृताभवत् ।।\nआससाद महादेवः कदाचित्पार्वतीपतिः ।। ७ ।।\nरत्नसिंहासनं दिव्यं रत्नतोरणसंयुतम् ।।\nरत्नपुष्पफलोपेत कल्पद्रुममनोहरम् ।। ८ ।।\nपरार्ध्य दृषदास्तीर्णं बद्धमुक्तावितानकम् ।।\nविमुक्तपुष्पप्रकरदिव्यधूपोरुसौरभम् ।। ९ ।।\nप्रलंबमालिकाजालनिनदद्भृंगसंकुलम् ।।\nदिव्यतूर्यघनारावप्रनृत्यद्गुहवाहनम् ।। 1.3.1.3.१० ।।\nपार्वतीसिंहसंचारपरित्रस्तमहागजम् ।।\nअप्सरोभिः प्रनर्त्ताभिर्गायंतीभिश्च केवलम् ।। ११ ।।\nआसेवितपुरोरंगं दिक्पालकनिषेवितम् ।।\nऋग्यजुःसामजैर्मंत्रैः स्तुवद्भिर्मुनिपुंगवैः ।। १२ ।।\nब्रह्मर्षिभिस्तथा देवैः सिद्धै राजर्षिभिवृतम् ।।\nगणैश्च विविधाकारैर्भस्मालंकृतविग्रहैः ।। १३ ।।\nरुद्राक्षधारसुभगैरापूर्णं शिवतत्परैः ।।\nवीणावेणुमृदंगादितौर्यत्रिकजनिस्वनैः ।।।१४ ।।\nघंटाटंकारसुभगैर्वेदध्वनिविमिश्रितैः ।।\nमनोहरं महादिव्यमासनं पार्वतीसखः ।। १५ ।।\nअलंचकार भगवन्भक्तानुग्रहकाम्यया ।।\nआस्थाय विमलं रूपं सर्वतेजोमयं शिवम् ।। १६ ।।\nअंबिकासहितः श्रीमान्विजहार दयानिधिः ।।\nसंगीतेन कथाभेदैर्द्यूतक्रीडाविकल्पनैः ।। १७ ।।\nगणानां विकटैर्नृत्यै रमयामास पार्वतीम् ।।\nविसृज्य सकलान्देवानृषींश्चापि सभासदः ।। १८ ।।\nवरान्प्रदाय विविधान्भक्तलोकाय वाञ्छितान् ।।\nआगमेषु विचित्रेषु सर्वर्तुकुसुमेषु च ।। १९ ।।\nविजहारोमया सार्द्धं रत्नप्रासादपंक्तिषु ।।\nवापिकासु मनोज्ञासु रत्नसोपानपंक्तिषु ।। 1.3.1.3.२० ।।\nकेलिपर्वतशृंगेषु हेमरंभावनांतरे ।।\nगंगातरंगशीतेन फुल्लपंकजगंधिना ।। २१ ।।\nवातेन मंदगतिना विहारविहतश्रमः ।।\nस्वकामतः स्वयं देवः प्रेयसीमभ्यनन्दयत् ।। २२ ।।\nरतिरूपां शिवां देवीं सर्वसौभाग्यसुन्दरीम् ।।\nकदाचिद्रहसि प्रीता निजाज्ञावशवर्त्तिनम् ।। २३ ।।\nरमणं जानती मुग्धा पश्चादभ्येत्य सादरम् ।।\nकराभ्यां कमलाभाभ्यां त्रिणेत्राणि जगद्गुरोः ।। २४ ।।\nपिदधे लीलया शंभोः किमेतदिति कौतुकात् ।।\nचन्द्रादित्याग्निरूपेण पिहितेष्वक्षिषु क्रमात् ।। २५ ।।\nअन्धकारोऽभवत्तत्र चिरकालं भयंकरः ।।\nनिमिषार्द्धेन देवस्य जग्मुर्वत्सरकोटयः ।। २६ ।।\nदेवीलीलासमुत्थेन तमसाभूज्जगत्क्षयः ।।\nतमसा पूरितं विश्वमपारेण समन्ततः ।।२७।।\nशून्यं ज्योतिः प्रचारेण विनाशं प्रत्यपद्यत ।।\nन व्यजृंभत विबुधा न च वेदाश्चकाशिरे ।।२८।।\nनापि जीवाः समभवन्नव्यक्तं केवलं स्थितम् ।।\nजगतामपि सर्वेषामकाले वीक्ष्य संक्षयम् ।।२९।।\nतपसा लब्धस्फूर्तीनां विचारः समपद्यत ।।\nकिमेतत्तमसो जन्म भुवनक्षयकारणम् ।। 1.3.1.3.३० ।।\nभगवानपि सर्वात्मा न नूनं कालमाक्षिपत् ।।\nदेवी विनोदरूपेण पिधत्ते पुरजिद्दृशः ।। ३१ ।।\nतेनेदमखिलं जातं निस्तेजो भुवनत्रयम् ।।\nअकालतमसा व्याप्ते सकले भुवनत्रये ।। ३२ ।।\nका गतिर्लब्धराज्यानां तपसो देवजन्मनाम् ।।\nन यज्ञाः संप्रवर्तंते न पूज्यन्ते सुरा भुवि ।। ३३ ।।\nइति निश्चित्य मनसा वीक्ष्य ते ज्ञानचक्षुषा ।।\nनित्यास्ते सूरयो भक्त्या शंभुमागम्य तुष्टुवुः ।। ३४ ।।\nनमः सर्वजगत्कर्त्रे शिवाय परमात्मने ।।\nमायया शक्तिरूपेण पृथग्भावमुपेयुषे ।। ३५ ।।\nअविनाभाविनी शक्तिराद्यैका शिवरूपिणी ।।\nलीलया जगदुत्पत्तिरक्षासंहृतिकारिणी ।। ३६ ।।\nअर्धांगी सा तव देव शिवशक्त्यात्मकं वपुः ।।\nएक एव महादेवो न परे त्वद्विना विभो ।। ३७ ।।\nलीलया तव लोकोयमकाले प्रलयं गतः ।।\nकरुणा तव निर्व्याजा वर्द्धतां लोकवर्द्धनी ।। ३८ ।।\nभवतो निमिषार्द्धेन तेजसामुपसंहृतेः ।।\nगतान्यनेकवर्षाणि जगतां नाशहेतवे ।। ३९ ।।\nततः प्रसीद करुणामूर्त्ते काल सदाशिव ।।\nविरम प्रणयारब्धादमुष्माल्लोकसंक्षयात् ।। 1.3.1.3.४० ।।\nइति तेषां वचः श्रुत्वा भक्तानां सिद्धिशालिनाम् ।।\nविसृजाक्षोणि गौरीति करुणामूर्त्तिरब्रवीत् ।। ४१ ।।\nविससर्ज च सा देवी पिधानं हरचक्षुषाम् ।।\nसोमसूर्याग्निरूपाणां प्रकाशमभवज्जगत् ।। ४२ ।।\nकियान्कालो गतश्चेति पृष्टैः सिद्धैश्च वै नतैः ।।\nउक्तं त्वन्निमिषार्द्धेन जग्मुर्वत्सरकोटयः ।। ४३ ।।\nअथ देवः कृपामूर्त्तिरालोक्य विहसन्प्रियाम् ।।\nअब्रवीत्परमोदारः परं धर्मार्थसंग्रहम् ।। ४४ ।।\nअविचार्य कृतं मुग्धे भुवनक्षयकारणात् ।।\nअयुक्तमिह पश्यामि जगन्मातुस्तवैव हि ।। ४५ ।।\nअहमप्यखिलाँल्लोकान्संहरिष्यामि संक्षये ।।\nप्राप्ते काले त्वया मौग्ध्यादकाले प्रलयं गताः ।। ४६ ।।\nकेयं वा त्वादृशी कुर्यादीदृशं सद्विगर्हितम् ।।\nकर्म नर्मण्यपि सदा कृपामूर्तिर्न बाधते ।। ४७ ।।\nइति शम्भोर्वचः श्रुत्वा धर्मलोपभयाकुला ।।\nकिं करिष्यामि तच्छांत्या इत्यपृच्छत्स्म तं प्रिया ।। ४८ ।।\nअथ देवः प्रसन्नात्मा व्याजहार दयानिधिः ।।\nदेव्यास्तेनानुतापेन भक्त्या च तोषितः शिवः ।। ४९ ।।\nमन्मूर्तेस्तव केयं वा प्रायश्चित्तिरिहोच्यते ।।\nअथापि धर्ममार्गोयं त्वयैव परिपाल्यते ।। 1.3.1.3.५० ।।\nश्रुतिस्मृतिक्रियाकल्पा विद्याश्च विबुधादयः ।।\nत्वद्रूपमेतदखिलं महदर्थोस्मि तन्मयः ।। ५१ ।।\nमान्ययाभिन्नया देव्या भाव्यं लोकसिसृक्षया ।। ।। ५२ ।।\nतस्माल्लोकानुरूपं ते प्रायश्चित्तं विधीयते ।।\nषड्विधो गदितो धर्मः श्रुतिस्मृतिविचारतः ।। ५३ ।।\nस्वामिना नानुपाल्येत यदि त्याज्योऽनुजीविभिः ।।\nन त्वां विहाय शक्नोमि क्षणमप्यासितुं क्वचित् ।। ५४ ।।\nअहमेव तपः सर्वं करिष्याम्यात्मनि स्थितः ।।\nपृध्वी च सकला भूयात्तपसा सफला तव ।। ५५ ।।\nत्वत्पादपद्मसंस्पर्शात्त्वत्तपोदर्शनादपि ।।\nनिरस्यंति स्वसान्निध्याद्दुष्टजातमुपद्रवम् ।। ५६ ।।\nकर्मभूमेस्त्वमाधिक्यहेतवे पुण्यमाचर ।।\nत्वत्तपश्चरणं लोके वीक्ष्य सर्वोपि संततम् ।। ५७ ।।\nधर्मे दृढतरा बुद्धिं निबध्नीयान्न संशयः ।।\nकृतार्थयिष्यति महीं दया ते धर्मपालनैः ।। ५८ ।।\nत्वमेवैतत्सकलं प्रोक्ता वेदैर्देवि सनातनैः ।।\nअस्ति कांचीपुरी ख्याता सर्वभूतिसमन्विता ।। ५९ ।।\nया दिवं देवसंपूर्णा प्रत्यक्षयति भूतले ।।\nयत्र कृतं तपः किंचिदनंतफलमुच्यते ।। 1.3.1.3.६० ।।\nदेवाश्च मुनयः सर्वे वासं वांछंति संततम् ।।\nतत्र कंपेति विख्याता महापातकनाशिनी ।। ।।६१।।\nयत्र स्थितानां मर्त्यानां कम्पन्ते पापकोटयः ।।\nतत्र चूतद्रुमश्चैको राजते नित्यपल्लवः ।।६२।।\nसंपूर्णशीतलच्छायः प्रसूनफलपल्लवैः ।।\nतत्र जप्तं हुतं दत्तमनन्तफलदं भवेत् ।। ६३ ।।\nगणाश्च विविधाकारा डाकिन्यो योगिनीगणाः ।।\nपरितस्त्वां निषेवंतां विष्णुमुख्यास्तथा पराः ।।६४।।\nअहं च निष्कलो भूत्वा तव मानसपंकजे ।।\nसन्निधास्यामि मा भूस्त्वं देवि मद्विरहाकुला ।। ६५ ।।\nइत्युक्ता देवदेवेन देवी कंपांतिकं ययौ ।।\nतपः कर्तुं सखीयुक्ता विस्मयाक्रान्तलोचना ।।६६ ।।\nकंपां च विमलां सिन्धुं मुनिसमघनिषेविताम् ।।\nआलोक्य कोमलदलमेकाम्रं दृष्टिवारणम् ।। ६७ ।।\nफलपुष्पसमाकीर्णं कोकिलालापसंकुलम् ।।\nप्रससाद पुनर्देवं सस्मार च महेश्वरम् ।। ६८ ।।\nकामाग्निपरिवीतांगी तपःक्षामेव साऽभवत् ।।\nअभ्यभाषत सा गौरी विजयां पार्श्ववर्त्तिनीम् ।। ६९ ।।\nकामशोकपरीतांगी पुरारिविरहाकुला ।। 1.3.1.3.७० ।।\nइममघहरमागतानिशं स्वयमपि पूजयितुं तपोभिरीशम् ।।\nअयमभिनवपल्लवप्रसूनः स्मरयति मां स्मरबन्धुरेकचूतः ।। ७१ ।।\nकथमिव विरहः शिवस्य सह्यः क्षुभितधियात्र भृशं मनोभवेन ।।\nतदपि च तरुणेंदुचूडपादस्मरणमहौषधमेकमेव दृष्टम् ।। ७२ ।। ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्द्धे पार्वत्याः शिवनेत्रमीलनेन तमसा क्षुब्धलोकपापभयेन कांच्यां कंपास्थितैकाम्रतले तपश्चर्यार्थमागमनंनाम तृतीयोऽध्यायः ।। ३ ।। ।। छ ।।"
  }
]
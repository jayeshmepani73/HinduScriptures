[
  {
    "text": "।। गौतम उवाच ।। ।।\nभगवन्नरुणाद्रीश नामधेयानि ते भृशम् ।।\nविशेषाच्छ्रोतुमिच्छामि स्थानेऽस्मिन्सुरपूजिते ।। १ ।।\n।। महेश्वर उवाच ।। ।।\nनामानि शृणु मे ब्रह्मन्मुख्यानि द्विजसत्तम ।।\nदुर्लभान्यल्पपुण्यानां कामदानि सदा भुवि ।। २ ।।\nशोणाद्रीशोऽरुणाद्रीशो देवाधीशो जनप्रियः ।।\nप्रपन्नरक्षको धीरः शिवसेवकवर्धकः ।। ३ ।।\nअक्षिपेयामृतेशानः स्त्रीपुंभावप्रदायकः ।।\nभक्तविज्ञप्तिसंधाता दीनबंदिविमोचकः ।। ४ ।।\nमुखरांघ्रिपतिः श्रीमान्मृडो मृगमदेश्वरः ।।\nभक्तप्रेक्षणकृत्साक्षी भक्तदोषनिवर्त्तकः ।। ५ ।।\nज्ञानसंबंधनाथश्च श्रीहलाहलसुंदकः ।।\nआहवैश्वर्यदाता च स्मर्तृसर्वाघनाशनः ।। ६ ।।\nव्यत्यस्तनृत्यद्धृजधृक्सकांतिर्नटनेश्वरः ।।\nसामप्रियः कलिध्वंसी वेदमूर्तिर्निरंजनः ।। ७ ।।\nजगन्नाथो महादेवस्त्रिनेत्रस्त्रिपुरांतकः ।।\nभक्तापराधसोढा च योगीशो भोगनायकः ।। ८ ।।\nबालमूर्त्तिः क्षमारूपी धर्मरक्षो वृषध्वजः ।।\nहरो गिरीश्वरो भर्गश्चंद्ररेखावतंसकः ।। ९ ।।\nस्मरांतकोंऽधकरिपुः सिद्धराजो दिगंबरः ।।\nआगमप्रिय ईशानो भस्मरुद्राक्षलांछनः ।। 1.3.1.9.१० ।।\nश्रीपतिः शंकरः स्रष्टा सर्वविद्येश्वरोऽनघः ।।\nगंगाधरः क्रतुध्वंसो विमलो नागभूषणः ।। ११ ।।\nअरुणो बहुरूपश्च विरूपाक्षोऽक्षराकृतिः ।।\nअनादिरंतरहितः शिवकामः स्वयंप्रभुः ।। १२ ।।\nसच्चिदानंदरूपश्च सर्वात्मा जीवधारकः ।।\nस्त्रीसंगवामसुभगो विधिर्विहितसुंदरः ।। १३ ।।\nज्ञानप्रदो मुक्तिदश्च भक्तवांछितदायकः ।।\nआश्चर्यवैभवः कामी निरवद्यो निधिप्रदः ।। १४ ।।\nशूली पशुपतिः शंभुः स्वयंभुर्गिरिशो मृडः ।।\nएतानि मम मुख्यानि नामान्यत्र महामुने ।। १५ ।।\nअन्यानि दिव्यनामानि पुराणोक्तानि संस्मर ।।\nप्रदक्षिणेन मां नित्यं विशेषात्त्वं समर्चय ।। १६ ।।\nप्रदक्षिणप्रियो यस्मादहं शोणाचलाकृतिः ।।\nइत्याज्ञप्तो महादेवमर्चयन्नरुणाचलम् ।।\nअविमुंचन्निहावासं कृतवानहमद्रिजे ।। १७ ।।\n।। गौर्युवाच ।। ।।\nभगवन्सर्वधर्मज्ञ गौतमार्य्य मुनीश्वर ।।\nप्रदक्षिणस्य माहात्म्यं ब्रूहि मे शोणभूभृतः ।। १८ ।।\nकस्मिन्काले कथं कार्यं कैर्वा पूर्वं प्रदक्षिणम् ।।\nकृतं शोणाद्रिनाथस्य प्राप्तमिष्टं परं पदम् ।। १९ ।।\n।। ब्रह्मोवाच ।। ।।\nइति पृष्टो मुनिः प्राह गौतमः शैलकन्यकाम् ।।\nश्रूयतां देवि माहात्म्यमादिशन्मे महेश्वरः ।। 1.3.1.9.२० ।।\n।। महादेव उवाच ।। ।।\nअहं हि शोणशैलात्मा प्रकाशो वसुधातले ।। २१ ।।\nपरितो मां सुराः सर्वे वर्तंते मुनिभिः सह ।। २२ ।।\nयानि कानि च पापानि जन्मांतरकृतानि च ।।\nतानि तानि विनश्यंति प्रदक्षिणपदे पदे ।। २३ ।।\nअश्वमेधसहस्राणि वाजपेयायुतानि च ।।\nसिद्ध्यंति सर्वतीर्थानि प्रदक्षिणपदे पदे ।। २४ ।।\nअपि प्रहीणस्य समस्तलक्षणैः क्रियाविहीनस्य निकृष्टजन्मनः ।।\nप्रदक्षिणीकृत्य शशांकशेखरं प्रयास्यतः कस्य न सिद्धिरग्रतः ।। २५ ।।\nसमस्त तीर्थाभिगमेषु पुण्यं समस्तयज्ञागमधर्मजातम् ।।\nअवाप्यते शोणमहीधरस्य प्रदक्षिणाप्रक्रमणेन सत्यम् ।। २६ ।।\nपदेनैकेन भूलोकं द्वितीयेनांतरिक्षकम् ।।\nतृतीयेन दिवं मर्त्यो जयत्यस्य प्रदक्षिणे ।। २७ ।।\nएकेन मानसं पापं द्वितीयेन तु वाचिकम् ।।\nकायिकं तु तृतीयेन पदेन क्षीयते नृणाम् ।। २८ ।।\nपातकानि च सर्वाणि पदेनैकेन मार्जयेत् ।।\nद्वितीयेन तपः सर्वं प्राप्नोत्यस्य प्रदक्षिणात् ।।२९।।\nपर्णशाला महर्षीणां सिद्धानां च सहस्रशः ।।\nसुराणां च तथाऽऽवासा विद्यंतेत्र सहस्रशः ।। 1.3.1.9.३० ।।\nअत्र सिद्धः पुनर्नित्यं वसाम्यग्रे सुरार्चितः।।\nममांतरे गुहा दिव्या ध्यातव्या भोगसंयुता ।। ३१ ।।\nअग्निस्तंभमयं रूपमरुणादिरिति श्रुतम् ।।\nध्यायँल्लिंगं मम बृहत्मन्दं कुर्यात्प्रदक्षिणम् ।। ३२ ।।\nअष्टमूर्तिमयं लिंगमिदं यैस्तैजसं भृशम् ।।\nध्यात्वा प्रदक्षिणं कुर्वन्पातकानि विनिर्दहेत् ।।३३।।\nन पुनः संभवस्तस्य यः करोति प्रदक्षिणाम् ।।\nशोणाचलाकृतेर्नित्यं नित्यत्वं ध्रुवमश्नुते ।।३४।।\nअस्य पादरजःस्पर्शात्पूयते सकला मही ।।\nपदमेकं तु धत्ते यः शोणाद्रीशप्रदक्षिणे ।। ३५ ।।\nनमस्कुर्वन्प्रतिदिशं ध्यायन्स्तौति कृतांजलिः ।।\nअसंसृष्टकरः कैश्चिन्मंदं कुर्यात्प्रदक्षिणम् ।।३६।।\nआसन्नप्रसवा नारी यथा गच्छेदनाकुलम् ।।\nतथा प्रदक्षिणं कुर्यादशृण्वंश्च पदध्वनिम् ।।३७।।\nस्नातो विशुद्धवेषः सन्भस्मरुद्राक्षभूषितः ।।\nशिवस्मरणसंसृष्टो मंदं दद्यात्पदं बुधः ।।३८।।\nमनूनां चरतामग्रे देवानां च सहस्रशः ।।\nअदृश्यानां च सिद्धानां नान्येषां वायुरूपिणाम् ।।३९।।\nसंघट्टमतिसंमर्दं मार्गरोधं विचिंतयन् ।।\nअनुकूलेन भक्तः सञ्छनैर्दद्यात्पदं बुधः ।।1.3.1.9.४०।।\nअथवा शिवनामानि संकीर्त्य वरगीतिभिः।।\nशिवनृत्यं च रचयन्भक्तैः सार्द्धं परिक्रमेत् ।।४१।।\nमाहात्म्यं मम वा शृण्वन्ननन्यमतिरादरात् ।।\nशनैः प्रदक्षिणं कुर्यादानन्दरसनिर्भरः ।। ४२ ।।\nदानैश्च विविधैः पुण्यैरुपकारैस्तथार्थिनाम् ।।\nयथामति दयापूर्ण आस्तिकः परितो व्रजेत् ।।४३।।\nकृते त्वग्निमयं लिंगं त्रेतायां मणिपर्वतम् ।।\nद्वापरे चिंतयेद्धैमं कलौ मरकताचलम् ।। ४४ ।।\nअथवा स्फाटिकं रूपमरुणं तु स्वयंप्रभम् ।।\nध्यायन्विमुक्तः सकलैः पापैः शिवपुरं व्रजेत् ।। ४५ ।।\nअवाङ्मनसगम्यत्वादप्रमेयतया स्वयम् ।।\nअग्नित्वाच्च परं लिंगमनासाद्याचलाभिधम् ।। ४६ ।।\nध्यात्वा प्रदक्षिणं कर्तुरभिगम्योऽहमंजसा ।।\nतस्य पादरजो नृणामजरामरकारणाम् ।। ४७ ।।\nरूपमेकं तु धत्ते यः शोणाद्रीशप्रदक्षिणे ।।\nवाहनानि सुरौघाणां प्रार्थयंते परस्परम् ।। ४८ ।।\nकुर्वतां चरणं वोढुमरुणाद्रिप्रदक्षिणाम् ।।\nछायाप्रदानं कुर्वंति कल्पकाद्याः सुरद्रुमाः ।। ४९ ।।\nकुर्वतां भुवि मर्त्त्यानामरुणाद्रिप्रदक्षिणाम् ।।\nदेवगन्धर्वकाद्यानां सहस्रेण समावृताः ।। 1.3.1.9.५० ।।\nसेवंते ते गणाकीर्णा विमानशतकोटयः ।।\nमम प्रदक्षिणं भूमौ कुर्वतां पादपांसुभिः।। ५१ ।।\nपाविता महती वीथी दृष्टा शिवपदप्रदा ।।\nअंगप्रदक्षिणं कुर्वन्क्षणात्स्वर्ग्यतनुर्भवेत् ।। ५२ ।।\nप्राप्तो वज्रशरीरत्वं न धृष्येत महीतले ।।\nव्योमयानोत्सुका देवाः सिद्धाश्च परमर्षयः ।। ५३ ।।\nअदृश्याः संचरंत्यत्र पश्यंते मम संनिधिम् ।।\nविनयं मम भक्तिं च प्रदक्षिणपरिक्रमे ।। ५४ ।।\nदृष्ट्वा हर्षसमायुक्ता मर्त्त्येभ्यो ददते वरम् ।।\nअत्र देवास्त्रयस्त्रिंशत्पुरा कृत्वा प्रदक्षिणाम् ।। ५५ ।।\nप्रत्यहं मार्गमासीनाः प्रत्येकं कोटितां गताः ।।\nआदित्याद्या ग्रहाः सर्वे पुरा कृत्वा प्रदक्षिणाम् ।। ५६ ।।\nसंपूर्णजगतीभागे सर्वे ग्रहपतां गताः ।।\nयः करोति नरो भूमौ सूर्यवारे प्रदक्षिणाम् ।। ५७ ।।\nस सूर्यमडलं भित्त्वा मुक्तः शिवपुरं व्रजेत् ।।\nसोमवारे नरः कुर्वन्नरुणाद्रिप्रदक्षिणाम् ।। ५८ ।।\nअजरामरतां प्राप्तो नासौम्यो भवति क्षितौ ।।\nभौमवारे नरः कुर्वन्नरुणाद्रिप्रदक्षिणाम् ।। ५९ ।।\nआनृण्यमखिलं प्राप्य सार्वभौमो भवेद्ध्रुवम् ।।\nबुधवारे नरः कुर्वञ्छोणाद्रीशप्रदक्षिणाम् ।। 1.3.1.9.६० ।।\nसर्वज्ञतामनुप्राप्तः स वाचां पतितामियात् ।।\nगुरुवारे नरः कुर्वन्सर्वदेवनमस्कृतः ।। ६१ ।।\nप्रदक्षिणेन शोणाद्रेः स तु लोकगुरुर्भवेत् ।।\nभृगुवारे नरः कुर्वन्नरुणाद्रिप्रदक्षिणाम् ।। ६२ ।।\nसंप्राप्य महतीं लक्ष्मीं लभते वैष्णवं पदम् ।।\nमन्दवारे नरः कृत्वा शोणाद्रीशप्रदक्षिणाम् ।। ६३ ।।\nविमुक्तो ग्रहपीडाभिः स विश्वविजयी भवेत् ।।\nनक्षत्राणि च सर्वाणि पुरा तद्दैवतैः सह ।। ६४ ।।\nमम प्रदक्षिणां कर्तुः पुण्यानि सहसा व्रजेत् ।।\nतिथयः करणानीह योगाश्च मम संमताः ।। ६५ ।।\nअभीष्टफलदा जाताः कुर्वतां मत्प्रदक्षिणाम् ।।\nमुहूर्ता विविधा होराः सौम्याश्च सततोदयाः ।। ६६ ।।\nमत्प्रदक्षिणकर्तॄणां जायंते सततं शुभाः।।\nप्रच्छिनत्ति प्रकारोऽघं दकारो वांछितप्रदः ।।६७।।\nक्षिकारात्क्षीयते कर्म णकारो मुक्तिदायकः।।\nदुर्बलाः कार्श्यसंयुक्ता आधिव्याधिविजृंभिताः ।। ६८ ।।\nमम प्रदक्षिणं कृत्वा मुच्यंते सर्वदुष्कृतैः ।।\nमम प्रदक्षिणं कर्तुर्भक्त्या पादेन संततम् ।।६९।।\nक्षणेन साध्वां पश्यामि त्रैलोक्यस्य प्रदक्षिणाम् ।।\nलोकेशाश्च दिगीशाश्च ये चान्ये कारणेश्वराः।।1.3.1.9.७०।।\nमम प्रदक्षिणां कृत्वा स्थिरा राज्ये पुराऽभवन् ।।\nअहं च गणसंयुक्तः सर्वदेवर्षिसंयुतः ।।७१।।\nउत्तरायणसंयोगे करोमि स्वप्रदक्षिणाम् ।।\nमद्रूपं तैजसं लिंगमरुणाद्रिरिति श्रुतम् ।।७२।।\nत्रैलोक्यस्य हितार्थाय करिष्यामि प्रदक्षिणाम् ।।\nआगता च परांते च गौरी तप इहाद्भुतम् ।। ७३ ।।\nकर्तुं प्रदक्षिणं कृत्वा मामेष्यत्यनघा पुनः ।।\nकार्तिके मासि नक्षत्रे कृत्तिकाख्ये महातपाः ।। ७४ ।।\nमम प्रदक्षिणां गौरी प्रदोषे रचयिष्यति ।।\nनराणामल्पपुण्यानां दुर्लभं तत्प्रदक्षिणम् ।। ७५ ।।\nज्योतिर्लिगस्य दृष्टस्य देवी प्रार्थनया तथा ।।\nमया समेता देवी सा प्राप्ताऽपीतकुचाभिधा ।। ७६ ।।\nआश्वास्यति सुरान्सर्वानुत्तरायणसंगमे ।।\nदेवगन्धर्वयक्षाणां सिद्धानामपि रक्षसाम् ।। ७७ ।।\nसर्वेषां देवयोनीनां भविता तत्र संगमः ।।\nये तदा मां समागत्य पूजयंति तपोधिकाः ।। ७८ ।।\nसर्वजन्मकृताघौघ प्रायश्चित्तं व्रजंति ते ।।\nदुर्ल्लभं तद्दिनं पुंसामुत्तरायणसंगमे ।। ७९ ।।\nतदा मद्रूपमभ्यर्च्य कृतार्थाः सन्तु मानवाः ।।\nप्रदक्षिणं तु मे दिव्यं कुर्वंति च महीभुजः ।। 1.3.1.9.८० ।।\nतेषां पुरोगतः साक्षादहं जेष्यामि विद्विषः ।।\nराजा यस्य तु देशस्य यो यो राजा तपोधिकः ।। ८१ ।।\nस कारयेद्विप्रमुख्यैः श्रोत्रियैर्मे प्रदक्षिणाम् ।।\nमंडलं मंडलार्द्धं वा संकल्पविधिपूर्वकम् ।। ६२ ।।\nतस्य तस्य स्थिरं राज्यं शत्रूणां च पराहतिम् ।।\nकरिष्यामि मुने नित्यमहमेव पुरःस्थितः ।। ८३ ।।\nन वाहनेन कुर्वीत मम जातु प्रदक्षिणाम् ।।\nधर्मलुब्धमना जानञ्छिवाचारपरिप्लुतिम् ।। ८४ ।।\nधर्मकेतुः पुरा राजा यमलोकादुपागतः ।।\nमम प्रदक्षिणां कर्त्तुं तुरगेणाभ्यरोचयत् ।। ८५ ।।\nक्षणेन तुरगो जातो गणनाथः सुरार्चितः ।।\nप्रतिपेदे पदं शैवं विमुच्य धरणीपतिम् ।। ८६ ।।\nवीक्ष्य तं वाहनं भूयो गणनाथवपुर्द्धरम् ।।\nपादप्रदक्षिणां कृत्वा स्वयं च गणपोऽभवत् ।। ८७ ।।\nतदाप्रभृति शक्राद्याः सुरा विष्णुसमन्विताः ।।\nपादाभ्यामेव कुर्वंति मम सर्वे प्रदक्षिणाम् ।। ८८ ।।\nस्वर्गान्निपातितः कोऽपि सिद्धः काले तपःक्षयात् ।।\nप्रदक्षिणां ततः कृत्वा पुनर्लब्धपदोऽभवत् ।। ८९ ।।\nस्खलितं पादजं रक्तं मम कर्तुः प्रदक्षिणम् ।।\nमार्ज्यते तस्य देवेन्द्र मौलिमंदारकेसरैः ।। 1.3.1.9.९० ।।\nप्रदक्षिणमहावीथी शिलाशकलघट्टितम् ।।\nपदं संधार्यते पुंसां श्रीपयोधरकुंकुमैः ।। ९१ ।।\nमणिपर्वतशृंगेषु कल्पद्रुमवनांतरे ।।\nसंचरंति सदा मर्त्या मम कृत्वा प्रदक्षिणम् ।। ९२ ।।\n।। गौर्युवाच ।। ।।\nउपचारप्रवृत्तानां फलं मे शंस सुव्रत ।।\nयैर्वै जनः कृतार्थः स्याद्यथाशक्ति कृतादरः ।। ९३ ।।\n।। मुनिरुवाच ।। ।।\nउपचारफलं देवि शृणु वक्ष्याम्यहं तव ।।\nयन्मह्यं कृपया पूर्वमुक्तवान्परमेश्वरः ।। ९४ ।।\nलूती तंतुकजालानि संसृज्य क्वचिदेव मे ।।\nजातिस्मरो महीध्रेऽस्मिन्सोंऽशुकैर्मां व्यवेष्टयत् ।। ९५ ।।\nगजः कश्चितृषाक्रांतो विमुच्य च मधु क्वचित् ।।\nवनपल्लवमुत्कीर्य मुक्तोऽभूद्गणनायकः ।। ९६ ।।\nकृमयो विलुठन्तो मे पार्श्वे दुरितवर्जिताः ।।\nसिद्धवेषाः पुनः सर्वे मम लोकं व्रजंति ते ।। ९७ ।।\nअव्युच्छिन्नप्रदीपार्चिः क्षणमप्यादधाति यः ।।\nस्वयंप्रकाशः स भवन्मम सारूप्यमश्नुते ।। ९८ ।।\nहारीतः कोपि संप्राप्तः शाखानीडो ममांतिके ।।\nखद्योतो दीपवन्नक्तं तावन्मुक्तिं समागतः ।। ९९ ।।\nगावः प्रस्रवणैः सिक्ता वत्सस्मरणसंभवैः ।।\nमत्पार्श्वे मुक्तिमापुस्ता मम लोकं समाश्रयन् ।। 1.3.1.9.१०० ।।\nकाकः पक्षजवातेन बलिग्रहणलोलुपः ।।\nमार्जयन्मत्पुरोभागं मुक्तिं प्रापद्यत क्षणात् ।। १०१ ।।\nमूषको मद्गुहाभागं मणिसंघविकर्षणैः ।।\nप्रकाशयन्वितिमिरं मम रूपमपद्यत ।। १०२ ।।\nछायावृक्षत्वमास्थातुं मुनयस्त्रिदशा अपि ।।\nप्रार्थयंत्येव मत्पार्श्वे न पुनःसंभवेच्छया।।१०३।।\nगोपुरं शिखरं शालां मण्डपं वापिकामपि ।।\nकुर्वतां मत्पुरोभागे सिध्यंतीष्टार्थसंपदः ।। १०४ ।।\nसदा मर्त्त्यैरनासाद्यमग्निलिंगमिदं मम ।।\nअनासाद्याचलेशाख्यं पूज्यतां वसुधातले ।।१०५।।\nवीक्षणस्पर्शनध्यानैः स्वभूतं निखिलं जगत् ।।\nपोषयंती परा शक्तिः पूज्याऽपीतकुचाभिधा ।।१०६।।\nसर्वलोकैकजननी संप्राप्ता नित्ययौवनम्।।\nयौवनप्रार्थिभिः सेव्या सदाऽपीतकुचाभिधा ।। १०७।।\nक्षणात्तस्य पुरोभागे वसतां प्राणिनामिह ।।\nपरत्र वात्र दुष्प्राप्यमिष्टवस्तु न विद्यते ।।१०८।।\nअप्रमेयगुणाधारमपेक्षितवरप्रदम् ।।\nअशेषभोगनिलयं शोणाद्रीशं समर्चय ।।१०९।।\nलब्धकामा पुनः शम्भुमाश्रयिष्यसि सुव्रते ।।\nतपश्चरणमप्येतत्तव लोकहितावहम् ।। 1.3.1.9.११० ।।\nन केवलं तव तपः स्ववांछितफलप्रदम् ।।\nतपस्यतामृषीणां च क्षेमायैव भविष्यति।।१११।।\nकारणांतरमाशंक्य तपः कुर्वंति देवताः ।।\nरहस्यं देवतानां तु फलेनैवानुमीयते ।। ११२ ।।\nवयं च सहसंवासास्तव व्रतनिरीक्षणात् ।।\nकृतार्थाः स्याम देवेशि तपसा नः कृतार्थता ।। ११३ ।।\nइति तस्य मुनेर्वाक्यमर्थगर्भं निशम्य सा ।।\nगौरी कौतुकसंयुक्ता प्रशशंस महामुनिम् ।। ११४ ।।\nतपः किमन्यत्कर्तव्यं लब्धं तव तु दर्शनम् ।।\nअरुणाद्रिरयं दृष्टः श्रुतं माहात्म्यमस्य च ।। ११५ ।।\nअहो भूमेस्तु वैचित्र्यं यतो दृष्टा दिवोऽधिका ।।\nयत्रैव तैजसं लिंगं देवतानां वरप्रदः ।। ११६ ।।\nशिवः प्रसादसिद्धो मे दर्शितं स्थानमात्मनः ।।\nअत्रैव शिवमाराध्य वशीकुर्यां जगद्गुरुम् ।। ११७ ।।\nअविनाभूतमैक्यं मे देवेन भवतात्सदा ।।\nत्वया कृतेन साह्येन भवेयं शिवनायिका ।। ११८ ।।\nइति गौतमसंनिधौ तदानीं कृतसंवित्तप आदरेण कर्तुम् ।।\nअभजद्रुचिरां च पर्णशालां मुनिना चानुमता तथेति भक्त्या ।। ११९ ।।\nसुकुमारतनुः सरोरुहाक्षी घनतुंगस्तनकल्पितोत्तरीया ।।\nजटिला हरिनीलरत्नकांतिर्गिरिजा राजति देहवत्तपःश्रीः ।। 1.3.1.9.१२० ।।\nनियमैर्बहुभिस्तपोविशेषैः क्रतुषु प्राप्तविचित्रयोगबंधैः ।।\nनिगमागमदृष्टधर्ममार्गं सकलं सा तु कृतार्थतामनैषीत् ।। १२१ ।।\nतपसा विविधेनतप्यमाना न कदाचित्परिखेदमाप तन्वी ।।\nहरिरत्नमयी च कापि वल्ली नितरां दीप्तिमती बभूव बाला ।। १२२ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणेश्वरप्रदक्षिणामाहात्म्यवर्णनंनाम नवमोऽध्यायः ।। ९ ।।"
  }
]
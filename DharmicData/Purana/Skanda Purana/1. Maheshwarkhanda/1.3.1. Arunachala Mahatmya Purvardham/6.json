[
  {
    "text": "।। गौतम उवाच ।। ।।\nपुरा नारायणः कल्पे शयानः सलिलार्णवे ।।\nशेषपर्यंकशयने कदाचिन्नैव बुध्यत ।। १ ।।\nतमसा पूरितं विश्वमपज्ञातमलक्षणम् ।।\nवीक्ष्य कल्पावसानेऽपि विषेदुर्नित्यसूरयः।।२।।\nअहो कष्टमिदं रूपं तमसा विश्वमोहनम् ।।\nयेन कल्पावसानेपि विष्णुर्नाद्यापि बुध्यते ।।३।।\nज्योतिषः पुरुषं पूर्णमपश्यंतं सुरा अपि ।।\nकथं वा तमसः शांतिं लभेरन्परिभाविनः ।।४।।\nइति निश्चित्य मनसा देवदेवमुमापतिम् ।।\nचिंतयामासुरात्मस्थं तेजोराशिं निरंजनम् ।। ५ ।।\nततः प्रसन्नो भगवांस्तेजोराशिर्महेश्वरः ।।\nविश्वावनाय विज्ञप्तः प्रणतैर्नित्यसूरिभिः ।। ६ ।।\nततस्तेजोमयाच्छंभोः स्फुलिंगांशुसमुद्भवाः ।।\nउदस्तंभंत देवानां त्रयस्त्रिंशच्च कोटयः ।।७।।\nबोधितः सकलैर्देवैः समुत्थाय रमापतिः।।\nप्रभातं वीक्ष्य सकलं मनस्येवमचिन्तयत् ।। ८ ।।\nमया तमसि उद्रेकादकाले शयनं कृतम् ।।\nप्रबोधाय परं ज्योतिः स्वयं दृष्टः सदाशिवः ।। ९ ।।\nजगदुत्पत्तिकृत्यानि स्वयं कर्तुं व्यवस्यति ।।\nकिं मयात्र पुनः कार्यं ब्रह्मणा वा स्वयंभुवा।।। 1.3.1.6.१०।।\nधिङ्मां स्थितमनात्मज्ञं निद्रया हृतचेतसम् ।।\nअथवा सर्वकर्तारं शरणं यामि शंकरम् ।। १ १।।\nसर्वदोषप्रशमनं सर्वाभीष्टफलप्रदम् ।।\nपवित्रमल्पपुण्यानां दुर्लभं शंभुदर्शनम् ।।१२।।\nचिंतयन्नेवमात्मस्थं ज्योतिर्लिंगं सदाशिवम् ।।\nप्रणनाम हरिर्भक्त्या देवमष्टांगतो मुहुः।।१३।।\nविश्वस्रष्टारमीशानं तुष्टाव दुरितच्छिदम् ।।\nअथ तेजोमयः शंभुः शरण्यः शरणागतम् ।। १४।।\nअनुगृह्य कटाक्षैस्तं समुत्तिष्ठेत्यभाषत ।।\nउत्थाय करुणापूर्णं शंभुं चंद्रार्द्धशेखरम् ।।१५।।\nनमस्त्रिभुवनेशाय त्रिमूर्तिगुणधारिणे ।।\nत्रिदेववपुषे तुभ्यं त्रिदृशे त्रिपुरद्रुहे ।। १६ ।।\nत्वमेव जगतामीशो निजांशैर्देवतामयैः ।।\nकार्यकारणरूपेण करोषि स्वेच्छया क्रियाः ।। १७ ।।\nमां नियुज्य जगद्गुप्तौ परिमोह्य च मायया ।।\nन दोषमुत संकल्पं विहातुमपि नेच्छसि ।। १८ ।।\nकिं करोमि जगन्मूर्त्तौ न्यस्तभारोऽस्म्यहं त्वयि ।।\nन दोषमीहसे नूनमकालशयनेन माम् ।। १९ ।।\nहर शम्भो हरेरार्तिमनुतापं समीक्ष्य सः ।।\nआदिदेश हरः श्रीमान्प्रायश्चित्तं हरेरिदम् ।। 1.3.1.6.२० ।।\nअरुणाचलरूपेण तिष्ठामि वसुधातले ।।\nतस्य दर्शनमात्रेण भविता ते तमः क्षयः ।। २१ ।।\nपूर्वस्मै विष्णवे तत्र वरो दत्तो मया पुरा।।\nतदैव तैजसं लिंगमरुणाचल संज्ञितम् ।।\nतेजोमयमिदं रूपं प्रशांतं लोकरक्षणात्।।\nयदग्निमयमव्यक्तमपारगुणवैभवम्।। २३।।\nनदीनां निर्झराणां च मेघमुक्तांभसामपि ।।\nअंतर्ज्योतिर्मयत्वेन लयस्तत्रैव दृश्यते ।। २४ ।।\nअंधानां दृष्टिलाभेन पंगूनां पादसंचरैः ।।\nअपुत्राणां च पुत्राप्त्या मूकानां वाक्प्रवृत्तिभिः ।। २५ ।।\nसर्वसिद्धिप्रदानेन सर्वव्याधिविमोचनैः ।।\nसर्वपापप्रशमनैर्यत्सर्ववरदं स्थितम् ।। २६ ।।\nइत्युक्तांतर्दधे शम्भुर्हरिश्चैवारुणाचलम् ।।\nआगत्य तप आस्थाय शोणाचलमुपास्त च ।। २७ ।।\nतमद्रिं परितो दृष्ट्वा सुरान्काननसंश्रयान् ।।\nऋषीणामाश्रमान्पुण्यान्स्थापयामास वै हरिः ।।\nवेदान्सांगोपनिषदान्समंतान्मूर्तिधारिणः ।। २८ ।।\nससर्ज दिव्यरूपाणां शतमप्सरसां कुलम् ।।\nनृत्यैर्गीतैश्च वादित्रैस्सेवध्वमिति चादिशत् ।। २९ ।।\nस्नात्वा ब्रह्मसरस्यस्मिन्विष्णुः कमललोचनः ।।\nप्रदक्षिणं चकारामुमरुणाद्रिं समर्चितम् ।। 1.3.1.6.३० ।।\nअपापः सर्वलोकानामाधिपत्यं च लब्धवान् ।।\nरमया सहितो नित्यमभिरूपसुरूपया ।। ३१ ।।\nभास्करस्तेजसां राशिरसुरैरपि पीडितः ।।\nब्रह्मोपदेशादानर्च भक्त्यारुणगिरीश्वरम् ।। ३२ ।।\nनिमज्ज्य विमले तीर्थे पावने ब्रह्मनिर्मिते ।।\nप्रदक्षिणं चकारैनमरुणार्द्रि स्वयंप्रभुम् ।। ३३ ।।\nअशेषदैत्यविजयं लब्ध्वा मेरुप्रदक्षिणम् ।।\nलेभे च परमं तेजः परतेजःप्रणाशनम् ।। ३४ ।।\nदक्षशापानलाक्रांतस्सोमः शिववचोबलात् ।।\nअरुणाचलमभ्यर्च्य लब्धरूपोऽभवत्पुनः ।। ३५ ।।\nअग्निर्ब्रह्मर्षिशापेन यक्ष्मरोगप्रपीडितः ।।\nअपूतोऽपि पवित्रोऽभूदरुणाचलसेवया ।। ३६ ।।\nशक्रो वृत्रं बलं पाकं नमुचिं जृंभमुद्धृतम् ।।\nशिवलब्धवरान्दैत्यान्पुरा हत्वा जगत्पतीन् ।। ३७ ।।\nपातकैश्च परिक्षीणस्तथा लोकांतमाश्रितः ।।\nशम्भुं प्रसाद्य तपसा शिवेन परिचोदितः!।। ३८ ।।\nअरुणाद्रिं समभ्यर्च्य विपापोऽभूत्सुराधिपः ।।\nइष्ट्वा च हयमेधेन प्रीणयामास शंकरम् ।। ३९ ।।\nलब्ध्वा चेन्द्रपदं शक्रः शतमप्सरसांकुलम् ।।\nसेवार्थमादिशन्छ्रीमान्दिव्यदुंदभिसेवया ।। 1.3.1.6.४० ।।\nपुष्पमेघान्समादिश्य दिव्याभिः पुष्पवृष्टिभिः ।।\nसमर्चयति शोणाद्रिं दिवि नित्यं च वंदते ।। ४१ ।।\nशेषोऽपि शोणशैलेशं समभ्यर्च्य शिवाज्ञया ।।\nअभजत्कामरूपत्वं महीमण्डलधारकः ।। ४२ ।।\nअन्ये नागाश्च गन्धर्वाः सिद्धाश्चाप्सरसां गणाः ।।\nदिक्पालाश्च तमभ्यर्च्य लेभिरेऽपेक्षितान्वरान् ।। ४३ ।।\nदेवैरशेषैर्दैत्यादीञ्जेतुकामैः समुद्यतैः ।।\nप्रार्थितः सर्वतोऽभीष्टवरदोऽरुणभूधरः ।। ४४ ।।\nत्वष्ट्रा विरचिताकार आदित्यस्तेजसा तपन् ।।\nग्रहनाथस्तु शोणाद्रिं विलंघयितुमुद्यतः ।। ४५ ।।\nरथवाहाः पुनस्तस्य शक्तिहीनाः श्रमं गताः ।।\nसोऽपि श्रिया विहीनश्च जातः गोणाद्रितेजसा ।। ४६ ।।\nनाशक्नोच्च दिवं गन्तुं सर्वगत्यांशुमालिनः ।।\nस तु ब्रह्मोपदेशेन समाराध्यारुणाचलम् ।। ४७ ।।\nप्रीत्या तस्माद्विभोर्लेभे मार्गं व्योम्नो हयाञ्छुभान् ।।\nततः प्रभृति तिग्मांशुः स हि शोणाख्यपर्वतम् ।। ४८ ।।\nन लंघयति किं त्वस्य प्रदक्षिणपरिक्रमैः ।।\nदक्षयागपरिध्वस्ता हीनांगास्त्रिदशाः पुरा ।। ४९ ।।\nअरुणाचलमाराध्य नवान्यंगानि लेभिरे ।।\nपूषा दन्तं शिखी हस्तं भगो नेत्रं त्वखंडितम् ।। 1.3.1.6.५० ।।\nघ्राणं वाणी च लेभे सा शोणाचलनिषेवणात् ।।\nभार्गवः क्षीणनेत्रस्स विष्णुहस्तकुशाग्रतः ।। ५१ ।।\nबलिदत्तावनीदानजलधारानिरोधतः ।।\nस तु शोणाचलं गत्वा तपः कृत्वातिदुष्करम् ।। ५२ ।।\nलेभे नेत्रं च पूतात्मा भास्कराख्ये गिरौ स्थितः ।।\nअरुणाचलनाथस्य सेवया सूर्यसारथिः ।। ५३ ।।\nप्रतर्दनाख्यो नृपतिर्ग्रहीतुं देवकन्यकाम् ।।\nअरुणाद्रिपतेर्गानं कुर्वंतीं सादरोऽभवत् ।। ५४ ।।\nक्षणात्कपिमुखो जातो मंत्रिभिश्चोदितो नृपः ।।\nप्रत्यर्प्य तां पुनश्चान्याः प्रादादरुणभूभृते ।। ५५ ।।\nततश्चारुमुखोजातः प्रसादादरुणेशितुः ।।\nसायुज्यमस्मै सकलं दत्तवान्भक्तिभावतः ।।५६।।\nअरुणाचलनाथस्यसंनिधौ ज्ञानदुर्बलः ।।\nगंधर्वः पुष्पकाख्यस्तु भक्तिहीनो ह्यगात्पुरा ।। ५७ ।।\nततो व्याघ्रमुखं दृष्ट्वा गंधर्वपरिचारकाः ।।\nकिमेतदिति साश्चर्यं पप्रछुस्ते परस्परम् ।। ५८ ।।\nअथ नारद निर्दिष्टमवज्ञाफलमात्मनः ।।\nबुद्ध्वारुणाद्रिं संपूज्य पुनश्च सुमुखोऽभवत् ।। ५९ ।।\nशिवभूमिरियं ख्याता परितो योजनद्वयम् ।।\nमुक्तिस्तत्र प्रमीतानां कदापि विलयो न हि ।। 1.3.1.6.६० ।।\nसप्तर्षयः पुरा भूमौ शापदोषसमन्विताः ।।\nसिषेविरेरुणाद्रिं वै नाथो ज्ञात्वा विनिश्चयम् ।। ६१ ।।\nशापमोक्षं ददौ श्रीमान्सप्तर्षीणां महात्मनाम् ।।\nसप्तर्षिभिः कृतं तीर्थं सर्वपापविनाशनम् ।। ६२ ।।\nशोणाचलस्य निकटे दृश्यते पावनं शुभम् ।।\nपंगुर्मुनिः शोणशैलात्पादौ लब्धुं समागतः ।। ६३ ।।\nअंतर्हितप्रार्थितार्थो दारुहस्तपुटे वहन् ।।\nजानुचंक्रमणव्यग्रः शोणनद्यास्तटं गतः ।। ६४ ।।\nदारुहस्तपुटे तीर्थे निचिक्षेप पिपासतः ।।\nजानुचंक्रमणे तस्मिन्धूर्तस्तोयं पिपासति ।। ६५ ।।\nअथ शोणाचलं प्राप्तः कथं वा दारुहस्तकः ।।\nकिमेतदिति तं पृच्छन्नाधावत्कलितत्परः ।। ६६ ।।\nलब्धपादश्च सहसा जगाम च निजालयम् ।।\nनाद्राक्षीत्पुरुषं तत्र दारुहस्तौ पुरोगमौ ।। ६७ ।।\nस्वयं गृहीत्वा चालोक्य ववंदेऽरुणपर्वतम् ।।\nननंद लब्धचरणो लब्धरूपो महामुनिः ।। ६८ ।।\nविस्मयोत्फुल्लनयनैः शिवभक्तैर्महात्मभिः ।।\nपूजितो लब्धपादः सञ्जगाम च यथागतम् ।। ६९ ।।\nवाली शक्रसुतः श्रीमाञ्छ्रंगादुदयभूभृतः ।।\nअस्ताचलस्य शिखरं प्रतिगन्तुं समुद्यतः ।। 1.3.1.6.७० ।।\nआलुलोकेऽरुणगिरिं मध्ये देवनमस्कृतम् ।।\nऊर्ध्वं गंतुं समुद्युक्तः क्षीणवीर्योऽपतद्भुवि ।। ७१ ।।\nपित्रा शक्रेण संगम्य चोदितः शोणपर्वतम् ।।\nलिंगं तैजसमभ्यर्च्य लब्धवीर्योऽभवत्पुनः ।। ७२ ।।\nनलः पूर्वं समभ्यर्च्य स्वसृष्टा मानवप्रियाः ।।\nपालयामास धर्मात्मा नीतिसारसमन्वितः ।। ७३ ।।\nइलः प्रविश्य सहसा गौरीवनमखंडितम् ।।\nस्त्रीभावं समनुप्राप्तः पप्रच्छ स्वं पुरोधसम् ।। ७४ ।।\nवशिष्ठेन समादिष्टः शोणाद्रिं समपूजयत् ।।\nतपसाराध्य देवेशं पुनः पुंस्त्वमुपागतः ।। ७५ ।।\nसोमोपदेशाद्भक्त्याथ सस्मारारुणपर्वतम् ।।\nईशानुग्रहतो लेभे शापमोक्षं तपोधिकः ।। ७६ ।।\nलेभे च परमं स्थानमप्राप्यममरैरपि ।।\nभरतो मृगशावस्य स्मरणादायुषोऽत्यये ।। ७७ ।।\nन मुक्तिं प्राप योगेन मृगजन्मनि संगतः ।।\nपत्नीविरहजं दुःखं प्राप्तवानमितं हरिः ।। ७८ ।।\nपुनर्भृगूपदेशेन शोणाद्रिमिममर्चयन् ।।\nअवतारेषु सर्वेषु सर्वदुःखान्यपाकरोत् ।। ७९ ।।\nसरस्वती च सावित्री श्रीर्भूमिः सरितस्तथा ।।\nअभ्यर्च्य शोणशैलेशमापदो निरतारिषुः ।। 1.3.1.6.८० ।।\nभास्करः पूर्वदिग्भागे विश्वामित्रस्तु दक्षिणे ।।\nपश्चिमे वरुणो भागे त्रिशूलं चोत्तराश्रयम् ।। ८१ ।।\nयोजनद्वयपर्यंते सीमाः शैलेषु संस्थिताः ।।\nचतस्रो देवतास्त्वेताः सेवंते शोणपर्वतम्।। ८२ ।।\nस्थिताः सीमावसानेषु शोणाद्रीशमवस्थितम् ।।\nनमंति देवाश्चत्वारः शिवं शोणाचलाकृतिम् ।। ८३ ।।\nअस्योत्तरस्मिञ्छिखरे दृश्यते वटभूरुहः ।।\nसिद्धवेषः सदैवास्ते यस्य मूले महेश्वरः ।। ८४ ।।\nयस्य च्छायातिमहती सर्वदा मण्डलाकृतिः ।।\nलक्ष्यते विस्मयोपेतैः सर्वदा देवमानवैः ।। ८५ ।।\nअष्टभिः परितो लिंगैरष्टदिक्पालपूजितैः ।।\nअष्टासु संस्थितैर्दिक्षु शोभते ह्युपसेवितः ।। ८६ ।।\nनृपाणां शम्भुभक्तानां शंकराज्ञानुपालिनाम् ।।\nअत्रैव महदास्थानमादिदेवेन निर्मितम् ।। ८७ ।।\nबकुलश्च महांस्तत्र सदार्थितफलप्रदः ।।\nआगमार्थविदा मूले वामदेवेन सेव्यते ।। ८८ ।।\nअगस्त्यश्च वशिष्ठश्च संपूज्यारुणभूधरम् ।।\nसंस्थाप्य लिंगे विमले तेपाते तादृशं तपः ।।८९।।\nहिरण्यगर्भतनयः पुरा शोणनदः पुमान्।।\nअत्र तीव्रं तपस्तप्त्वा गंगाभिमुखगोऽभवत ।। 1.3.1.6.९० ।।\nअत्र शोणनदी पुण्या प्रवहत्यमलोदका ।।\nवेणा च पुण्यतटिनी परितः सेवतेऽचलम् ।। ९१ ।।\nवायव्याश्च दिशो भागे वायुतीर्थं च शोभते ।।\nतत्र स्नात्वा मरुत्पूर्वं जगत्प्राणत्वमाप्तवान् ।। ९२ ।।\nउत्तरेऽस्य गिरेस्तीर्थं सुवर्णकमलोज्ज्वलम् ।।\nदिव्यसौगंधिकाकीर्णं हंसभृंगमनोहरम् ।। ९३ ।।\nकौबेरं तीर्थमेशान्यामैशान्यं तीर्थमुत्तमम् ।। ९४ ।।\nतस्यैव पश्चिमे भागे विष्णुः कमललोचनः ।।\nस्नात्वा विष्णुत्वमभजत्कमलालालिताकृतिः ।। ९५ ।।\nनवग्रहाः पुरा तत्र स्नात्वा ग्रहपदं गताः ।।\nनवग्रहप्रसादश्च जायते तत्र मज्जताम् ।। ९६ ।।\nदुर्गा विनायक स्कन्दो क्षेत्रपालः सरस्वती ।।\nरक्षंति परितस्तीर्थं ग्राहयमेतदनन्तरम् ।। ९७ ।।\nगंगा च यमुना चैव गोदावरी सरस्वती ।।\nनर्मदासिन्धुकावेर्यः शोणः शोर्णनदी च सा ।। ९८ ।।\nएता गूढा निषेवंते पूर्वाद्याशासु संततम् ।।\nनश्यंत्यः सकलं पापमात्मक्षेत्रसमुद्भवम्।। ९९ ।।\nअन्याश्च सरितो दिव्याः पार्थिव्यश्च शुभोदकाः ।।\nउदजृंभंत सहसा शोणाद्रीशप्रसादतः ।। 1.3.1.6.१०० ।।\nआगस्त्यं दक्षिणे भागे तीर्थं महदुदाहृतम् ।।\nसर्वभाषार्थसंसिद्धिर्जायते तत्र मज्जताम् ।। १०१ ।।\nअत्रागस्त्यः समागत्य स्नात्वा मुनिगणावृतः ।।\nअभ्यर्चयति शोणाद्रिं मासि भाद्रपदे सदा ।। १०२ ।।\nवाशिष्ठमुत्तरे भागे तीर्थं दिव्यं शुभोदयम् ।।\nसर्ववेदार्थसंसिद्धिर्जायते तत्र मज्जनात् ।। १०३ ।।\nअत्र मेरोः समागत्य वशिष्ठो भगवानृषिः ।।\nकरोत्याश्वयुजे मासि शोणाद्रीशनिषेवणम् ।। १०४ ।।\nगंगानाम महत्तीर्थं पूर्वोत्तरदिशि स्थितम् ।।\nतत्र स्नानाद्भवेन्नृणां सर्वपातकनाशनम् ।। १०५ ।।\nगंगाद्याः सरितः सर्वाः कार्त्तिके मासि संगताः ।।\nअत्रारुणाद्रिनाथस्य सेवां कुर्वंति सादरम् ।। १०६ ।।\nब्राह्म्यं नाम महातीर्थमरुणाद्रीशसन्निधौ ।।\nतस्योपसंगमात्सद्यो ब्रह्महत्यादि नश्यति ।। १०७ ।।\nमार्गे मासि समागत्य ब्रह्मलोकात्पितामहः ।।\nस्नात्वा तत्प्रत्यहं देवमर्चयत्यरुणाचलम् ।।।। १०८ ।।\nपौषे मासि समागत्य स्नात्वा तीर्थे निजैः सुरैः ।।\nमहेन्द्रः शोणशैलेशमभ्यर्चयति शंकरम् ।। १०९ ।।\nशैवंनाम महातीर्थं संनिधौ तत्र वर्तते ।।\nरुद्रो ब्रह्मकपालेन सह तत्र न्यमज्जत ।। 1.3.1.6.११० ।।\nअत्र शम्भुर्गणैः सार्द्धं माघे मासि प्रसीदति ।।\nप्रायश्चित्तानि सर्वाणि नॄणां सफलयन्भुवि ।। १११ ।।\nआग्नेयमग्निदिग्भागे तीर्थं सौभाग्यदायकम् ।।\nअग्निरत्र पुरा स्नात्वा स्वाहया संगतः सुखी ।। ११२ ।।\nअनंगोपि स्मरः स्नात्वा फाल्गुने मासि संगतः ।।\nअभ्यर्च्य शोणशैलेशमभूत्सर्वसुखाधिपः ।। ११३ ।।\nदिशि दक्षिणपूर्वस्यां वैष्णवं तीर्थमद्भुतम् ।।\nब्रह्मर्षयः सदा तत्र वसंति कृतकौतुकाः ।। ११४ ।।\nचैत्रे मासि समागत्य विष्णुस्तत्र रमापतिः ।।\nस्नात्वाभ्यर्च्यारुणाद्रीशमभवल्लोकनायकः ।। ११५ ।।\nसौरंनाम महातीर्थं कौबेरदिशि जृंभितम् ।।\nसर्वरोगोपशांतिश्च जायते तत्र मज्जनात् ।। ।। ११६ ।।\nवैशाखे मासि दिनकृत्स्नात्वात्रेशं निषेवते ।।\nवालखिल्यैः समं श्रीमान्वेदैश्च सह संगतः ।। ११७ ।।\nआश्विनं पावनं तीर्थमीशब्रह्मोत्तरे स्थितम् ।।\nआप्लुतौ भिपजौ दस्रौ पूतावत्र निमज्जनात् ।। ११८ ।।\nअत्राश्विनौ समागत्य स्नात्वाभ्यर्च्य च शंकरम् ।।\nदक्षिणे शोण शैलस्य निकटे वर्त्तते शुभम् ।। ११९ ।।\nकामदं मोक्षदं चैव तीर्थं पांडवसंज्ञितम् ।।\nपुरा हि पांडवास्तत्र मजनात्क्षितिनायकाः ।। 1.3.1.6.१२० ।।\nअत्र धात्री समागत्य सर्वौषधिफलान्विता ।।\nज्येष्ठे मासि समं देवैरार्चयच्चारुणाचलम् ।। १२१ ।।\nआषाढे मासि संत्यक्ता विश्वेदेवा महाबलाः ।।\nअभ्यर्च्य शोणशैलेशमागच्छन्मखराध्यताम् ।। १२२ ।।\nवैश्वदेवं महातीर्थं सोमसूर्योत्तराश्रयम् ।।\nविश्वाधिपत्यमतुलं लभ्यते तत्र मज्जनात् ।। ।। १२३ ।।\nपरितो लक्ष्यते तीर्थं पूर्वस्यां दिशि शोभने ।।\nअत्र लक्ष्मीः पुरा स्नात्वा लेभे पुरुषमुत्तमम् ।। १२४ ।।\nउत्तरस्यां दिशि पुरा पुण्या स्कंदनदी स्थिता ।।\nअत्र स्नात्वा पुरा स्कंदः संप्राप्तो विपुलं बलम् ।। १२५ ।।\nपश्चिमस्यां दिशि ख्याता परा कुंभनदी शुभा ।।\nअगस्त्यः कुंभकः कुंभस्तत्र नित्यं व्यवस्थितः ।। १२६ ।।\nगंगा च मूलभागस्था यमुना गगने स्थिता ।।\nसोमोद्भवा शिरोभागे सेवंते शोणपर्वतम् ।। १२७।।\nबहून्यपि च तीर्थानि संभूतानि समंततः ।।\nतेषां भेदान्पुरा वेत्तुं मार्कण्डेयस्तु नाशकत् ।। १२८ ।।\nतपोभिर्बहुभिस्सोयं शोणाद्रीशमतोषयत् ।।\nप्रार्थयामास च वरं प्रीतात्तस्मान्मुनीश्वरः ।। १२९ ।।\n।। मार्कण्डेय उवाच ।। ।।\nभगवन्नरुणाद्रीश तीर्थभेदाः सहस्रशः ।।\nप्रख्याताश्च प्रकाशंते दुर्बोधास्त्वल्पचेतसाम् ।। 1.3.1.6.१३० ।।\nकथमेकत्र सांनिध्यं लभेरन्भुवि मानवाः ।।\nअपर्याप्तश्च भवति पृथगेषां निषेवणे ।।१३१।।\nअंतर्निगूढतेजास्त्वं गत्वा यस्सकलैः सुरैः ।।\nआरण्यसे कुरु तथा शोणाद्रिस्पर्शभीरुभिः ।। १३२ ।।\nअहं च शंभुमभ्यर्च्य तपसारुणपर्वतम् ।।\nसर्वलोकोपकारार्थं सूक्ष्म लिंगमपूजयम् ।। १३३ ।।\nविश्वकर्मकृतं दिव्यं विमानं विविधोत्सवम् ।।\nसंकल्प्य सकलान्भोगान्नित्यानजनयत्पुनः ।। १३४ ।।\nधर्मशास्त्राणि विविधान्यवापुर्मुनिपुंगवाः ।।\nशिवकार्याणि सर्वाणि चक्रुभक्तिसमन्विताः ।। १३५ ।।\nमया च शंभुमभ्यर्च्य कृताग्न्याहुतिसंभवाः ।।\nसप्त कन्या वरारोहाः पूजार्थं विनियोजिताः ।। १३६ ।।\nहतशत्रुगणैभूपैर्लब्धराज्यैः पुरा नृपैः ।।\nप्रत्येकं विविधैर्भोगैः शोणशैलाधिपोर्चितः ।। १३७ ।।\nइदमनुभववैभवं विचित्रं दुरितहरं शिवलिंगमद्रिरूपम् ।।\nअमलमनभिगम्यनामधेयं वरमरुणाद्रिनायकं भजस्व ।। १३८ ।।\nअवनतजनरक्षणोचितस्य स्मरणनिराकृतविश्वकल्मषस्य ।।\nभजनममितपुण्यराशियोगादरुणगिरेः कृतिनः परं लभस्व ।। १३९ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणाचलस्थविविधतीर्थमाहात्म्यवर्णनंनाम षष्ठोऽध्यायः ।। ६ ।।"
  }
]
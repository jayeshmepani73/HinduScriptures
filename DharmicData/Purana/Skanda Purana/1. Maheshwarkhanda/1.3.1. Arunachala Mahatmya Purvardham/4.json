[
  {
    "text": "।। ब्रह्मोवाच ।। ।।\nअथाभ्यधत्त विजया प्रणम्य जगदम्बिकाम् ।।\nसांत्वयन्ती स्तुतिशतैरुपायैः शिवदर्शनैः ।। १ ।।\nदेवि त्वमविनाभूता सदा देवेन शंभुना ।।\nप्राणेश्वरी त्वमेकासि शक्तिस्तस्य परात्मनः ।। २ ।।\nतथा मायां त्वमात्मीयां संदर्शयितुमीहसे ।।\nपृथग्भावमिवेशानः प्रकाशयति न स्वयम् ।। ३ ।।\nआदेशं प्रतिगृह्यैव समुपेतासि पार्वति ।।\nअलंघनीया सेवाज्ञा शांभवी सर्वदा त्वया ।।४ ।।\nविधातव्यं तपः प्राप्तं स्थानेस्मिच्छिवकल्पिते ।।\nनिवृत्त्य निखिलान्कामाच्छंमुमाश्रितया त्वया ।। ५ ।।\nअन्यथापि जगद्रक्षा त्वदधीना जगन्मयि ।।\nधर्मसंरक्षणं भूयः शिवेन सहितं तव ।। ६ ।।\nनिष्कलं शिवमत्यंतं ध्यायंत्यात्मन्यवस्थितम् ।।\nवियोगदुःखं कञ्चित्त्वं न स्मरिष्यसि पार्वति ।। ७ ।।\nभक्तानां तव मुख्यानां तवैवाचारसंग्रहः ।।\nउपदेशितया लोके प्रथतां धर्मवत्सले ।। ८ ।।\nइति तस्या वचः श्रुत्वा गौरी सुस्थिरमानसा ।।\nतपः कर्त्तुं समारेभे कंपा नद्यास्तटे शुभे ।। ९ ।।\nविमुच्य विविधा भूषा रुद्राक्षगणभूषिता ।।\nविसृज्य दिव्यं वसनं पर्यधाद्वल्कले शुभे ।। 1.3.1.4.१० ।।\nअलकैः सहसा शिल्पमनयच्च कपर्दृताम् ।।\nअलिंपत तनूं सर्वां भस्मना मुक्तकुंकुमा ।। ११ ।।\nमृगेषु कृतसंतोषा शिलोंछीकृतवृत्तिषु ।।\nजजाप नियमोपेता शिवपंचाक्षरं परम् ।। १२ ।।\nकृत्वा त्रिषवणं स्नानं कम्पा पयसि निर्मले ।।\nकृत्वा च सैकतं लिंगं पूजयामास सादरम् ।। १३ ।।\nवृक्षप्ररोपणैर्दानैरशेषातिथिपूजनैः ।।\nश्रांतिं हरंती जीवानां देवी धर्ममपालयत् ।। १४ ।।\nग्रीष्मे पंचाग्निमध्यस्था वर्षासु स्थंडिलेशया ।।\nहेमन्ते जलमध्यस्था शिशिरे चाकरोत्तपः ।। १५ ।।\nपुण्यात्मनां महर्षीणां दर्शनार्थमुपेयुषाम् ।।\nविस्मयं जनयामास पूजयामास सादरम् ।। १६ ।।\nकदाचित्स्वयमुच्चित्य वनांतात्पल्लवान्वितम् ।।\nपुष्पोत्करं विशेषेण शोधितुं समुपाविशत् ।। १७ ।।\nकृत्वा च सैकतं लिंगं कंपारोधसि पावने ।।\nसंपूजयितुमारेभे न्यासावाहनपूर्वकम् ।। १८ ।।\nसूर्यमभ्यर्च्य विधिवद्रक्तैः पुष्पैश्च चंदनैः ।।\nपंचावरणसंयुक्तं क्रमादानर्च शंकरम् ।। १९ ।।\nधूपैर्दीपश्च नैवेद्यैर्भक्तिभावसमन्वितैः ।।\nअपरोक्षितमीशानमालुलोके पुरोहितम् ।। 1.3.1.4.२० ।।\nअथ देवः शिवः साक्षात्संशोधयितुमंबिकाम् ।।\nकंपानद्याः प्रवाहेण महता पर्यवेष्टयत् ।। २१ ।।\nअतिवृद्धं प्रवाहं तं कम्पायाः समुपस्थितम् ।।\nआलोक्य नियमासीनामाहुः सख्यस्तदांबिकाम् ।।२२।।\nउत्तिष्ठ देवि बहुलः प्रवाहोऽयं विजृंभते ।।\nदिशां मुखानि संपूर्य तरसा प्लावयिष्यति ।। २३ ।।\nइति तद्वचनं श्रुत्वा ध्यायंती मीलितेक्षणा ।।\nउन्मील्य वेगमतुलं नद्यास्तं समवैक्षत ।। २४ ।।\nअचिंतयच्च सा देवी पूजाविघ्नसमाकुला ।।\nकिं करोमि न शक्नोमि हातुमारब्धमर्चनम् ।। २५ ।।\nश्रेयः प्राप्तुमविघ्नेन प्रायः पुण्यात्मनां भुवि ।।\nघटते धर्मसंयोगो मनोरथफलप्रदः ।। २६ ।।\nसैकतं लिंगमतुलप्रवाहाल्लयमेष्यति ।।\nलिंगनाशे विमोक्तव्यः सद्भक्तैः प्राणसंग्रहः ।। २७ ।।\nप्रवाहोऽयं समायाति शिवमायाविनिर्मितः ।।\nविशोधयितुमात्मानं भक्तियुक्तं निजे पदे ।। २८ ।।\nआलिंग्य सुदृढं दोर्भ्यामेतल्लिंगमनाकुलम् ।।\nअहं वत्स्यामि याताशु सख्यो यूयं विदूरतः ।। २९ ।।\nइत्युक्ता सैकतं लिगं गाढमालिंग्य सांबिका ।।\nन मुमोच प्रवाहेन वेष्ट्यमानापि वेगतः ।। 1.3.1.4.३० ।।\nस्तनचूचुकनिर्मग्नमुद्रादर्शितलांछनम् ।।\nमहालिंगं स्वसंयुक्तं प्रणनाम तदादरात् ।। ३१ ।।\nनिमीलितेक्षणा ध्याननिष्ठैकहृदया स्थिता ।।\nपुलकांचितसर्वांगी सा स्मरंती सदाशिवम् ।। ३२ ।।\nकंपस्वेदपरित्राणलज्जाप्रणयकेलिदात् ।।\nक्षणमप्यचला लिंगान्न वियोगमपेक्षते ।। ३३ ।।\nअथ तामब्रवीत्कापि दैवी वागशरीरिणी ।।\nविमुंच बालिके लिंगं प्रवाहोऽयं गतो महान् ।।३४।।\nत्वयार्चितमिदं लिंगं सैकतं स्थिरवैभवम् ।।\nभविष्यति महाभागे वरदं सुरपूजितम् ।। ३५ ।।\nतपश्चर्यां तवालोक्य रचितं धर्मपालनम् ।।\nलिंगं चैतन्नमस्कृत्य कृतार्थाः संतु मानवाः ।। ३६ ।।\nअहं हि तैजसं रूपमास्थाय वसुधातले ।।\nवसामि चात्र सिद्ध्यर्थमरुणाचलसंज्ञया ।। ३७ ।।\nरुणद्धि सर्वलोकेभ्यः परुषं पापसंचयम् ।।\nरुणो न विद्यते यस्मिन्दृष्टे तेनारुणाचलः ।। ३८ ।।\nऋषयः सिद्धगंधर्वा महात्मानश्च योगिनः ।।\nमुक्त्वा कैलासशिखरं मेरुं चैनमुपासते ।। ३९ ।।\nमदंश जातयोः पूर्वं युध्यतोर्ब्रह्मकृष्णयोः ।।\nअहं मोहमपाकर्त्तुं तेजोरूपो व्यवस्थितः ।। 1.3.1.4.४० ।।\nब्रह्मणा हंसरूपेण विष्णुना क्रोडरूपिणा ।।\nअदृष्टशेखरपदः प्रणतो भक्तियोगतः ।। ४१ ।।\nततः प्रसन्नः प्रत्यक्षस्तस्यां वरमभीप्सितम् ।।\nप्रादां जगत्त्रयस्यास्य संरक्षायां तु कौशलम् ।। ४२ ।।\nप्रार्थितश्च पुनस्ताभ्यामरुणाचलसंज्ञया ।।\nअनैषि तैजसं रूपमहं स्थावरलिंगताम् ।। ४३ ।।\nगत्वा पृच्छ महाभागं मद्भक्तिं गौतमं मुनिम् ।।\nअरुणाचलमाहात्म्यं श्रुत्वा तत्र तपश्चर ।। ४४ ।।\nतत्र ते दर्शयिष्यामि तैजसं रूपमात्मनः ।।\nसर्वपापनिवृत्त्यर्थं सर्वलोकहिताय च ।। ४५ ।।\nइति वाचं समाकर्ण्य निष्कलात्कथितां शिवात् ।।\nतथेति सहसा देवी गंतुं समुपचक्रमे ।। ४६ ।।\nअथ देवानृषीन्सर्वान्पश्चात्सेवार्थमागतान् ।।\nअवादीदंबिकालोक्य स्नेहपूर्णेन चक्षुषा ।। ४७ ।।\nतिष्ठतात्रैव वै देवा मुनयश्च दृढव्रताः ।।\nनियमांश्चाधितिष्ठंतः कंपारोधसि पावने ।। ४८ ।।\nसर्वपापक्षयकरं सर्वसौभाग्यवर्द्धनम् ।।\nपूज्यतां सैकतं लिंगं कुचकंकणलांछनम् ।। ४९ ।।\nअहं च निष्कलं रूपमास्थायैतद्दिवानिशम् ।।\nआराधयामि मंत्रेण शोणेश्वरं वरप्रदम् ।। 1.3.1.4.५० ।।\nमत्तपश्चरणाल्लोके मद्धर्मपरिपालनात् ।।\nमल्लिंगदर्शनाच्चैव सिध्यंत्विष्टविभूतयः ।। ।। ५१ ।।\nसर्वकामप्रदानेन कामाक्षीमिति कामतः ।।\nमां प्रणम्यात्र मद्भक्ता लभंतां वांछितं वरम् ।। ५२ ।।\nअहं हि देवदेवस्य शंभोरव्याहतो जनः ।।\nआदेशं पालयिष्यामि गत्वारुणमहीधरम् ।। ५३ ।।\nतत्र गत्वा तपस्तीव्रं कृत्वा शंभुं प्रसाद्य च ।।\nमां तु लब्धवरां यूयं पश्चाद्रक्ष्यथ संगताः ।। ५४ ।।\nइति सर्वान्विसृज्याशु सद्भक्तान्पादसेविनः ।।\nअरुणाद्रिं गता बाला तपसे शंकराज्ञया ।। ५५ ।।\nनित्याभिसेविताऽकारि सखीभिरभियोगतः ।।\nआससादारुणाद्रीशं दिव्यदुंदुभिनादितम् ।। ५६ ।।\nअंतस्तेजोमयं शांतमरुणाचलनायकम् ।।\nअप्सरोनृत्यगीतैश्च पूजितं पुष्पवृष्टिभिः ।। ५७ ।।\nप्रणम्य स्थावरं लिंगं कौतूहलसमन्विता ।।\nसिद्धानां योगिनां सार्थमृषीणां चान्ववैक्षत ।। ५८ ।।\nअत्रिर्भृगुर्भरद्वाजः कश्यपश्चांगिरास्तथा ।।\nकुत्सश्च गौतमश्चान्ये सिद्धविद्याधरामराः ।। ५९ ।।\nतपः कुर्वंति सततमपेक्षितवराप्तये ।।\nगंगाद्याः सरितश्चान्याः परितः पर्युपासते ।। 1.3.1.4.६० ।।\nदिव्यलिंगमिदं पूज्यमरुणाद्रिरिति स्मृतम् ।।\nवंदस्वेति सुरैः प्रोक्ता प्रणनाम पुनःपुनः ।। ६१ ।।\nअभ्यर्थिता पुनः सर्वैरातिथ्यार्थे महर्षिभिः ।।\nशिवाज्ञया गौतमो मे द्रष्टव्य इति सावदत् ।। ६२ ।।\nअयमत्रर्षिभिर्भक्तैर्निर्दिष्टं तमथाभ्यगात् ।।\nस मुनिः शिवभक्तानां प्रथमस्तपसां निधिः ।। ६३ ।।\nवनांतरं गतेः प्रातः समित्कुशफलाहृतेः ।।\nअतिथीनाश्रमं प्राप्तानर्चथेति दृढव्रतान् ।। ६४ ।।\nशिष्यानादिश्य धर्मात्मा गतश्च विपिनांतरम् ।।\nअथ सा गौतमं द्रष्टुमागता पर्णशालिकाम् ।।६५।।\nक्व गतो मुनिरित्युक्तैरित आयास्यति क्षणात् ।।\nशिष्यैरभ्यर्थितेत्युक्त्वा फलमूलैस्सुगंधिभिः ।। ६६ ।।\nअभ्युत्थानेनासनेन पाद्येनार्घेण सूनृतैः ।।\nवचनैः फलमृलेन सार्चिता शिष्यसंपदा ।। ६७ ।।\nक्षणं क्षमस्वसूनुस्तामन्ये जग्मुस्तदन्तिकम् ।।\nदेव्यां प्रविष्टमात्रायां महर्षेराश्रमो महान् ।। ६८ ।।\nअभवत्कल्पबहुलो मणिप्रासादसंकुलः ।।\nवनांतरादुपावृत्त्य समित्कुशफलाहरः ।। ६९ ।।\nअपश्यत्स्वाश्रमं दूरे विमानशतशोभितम् ।।\nकिमेतदिति साश्चर्यं चिंतयन्मुनिपुंगवः ।। 1.3.1.4.७० ।।\nगौर्याः समागमं सर्वमपश्यज्ज्ञानचक्षुषा ।।\nशीघ्रं निवर्तमानोऽसौ द्रष्टुं तां लोकमातरम् ।। ७१ ।।\nशिष्यैः शीघ्रचरैर्वृत्तमावेदितमथाशृणोत् ।। ७२ ।।\nअथ महर्षिरुपागतकौतुको निजतपःफलमेव तदागमम् ।।\nशिवदयाकलितं परिचिन्तयन्नभजदाश्रममाश्रितवत्सलः ।। ७३ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे पार्वत्याः कंपाया अरुणाचले गौतमाश्रमागमनंनाम चतुर्थोऽध्यायः।। ४ ।। ।।"
  }
]
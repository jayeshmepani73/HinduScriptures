[
  {
    "text": "।। ब्रह्मोवाच ।। ।।\nअथ देवा महीं हित्वा महिषासुरपीडिताः ।।\nनत्वा गौरीं तपस्यंतीं जग्मुः शरणमाकुलाः ।। १ ।।\nअथ तानभयं देहि देवीति भयविह्वलान् ।।\nअमरान्वीक्ष्य सा देवी किं कार्यमिति चाभ्यधात् ।। २ ।।\nततो विज्ञापयामासुर्दैत्येंद्राद्भयमात्मनाम् ।।\nदेव्यै बद्धांजलिपुटा देवा इंद्रपुरोगमाः ।। ३ ।।\n।। देवा ऊचुः ।। ।।\nअप्सरोभिः परिवृतः सुखं क्रीडति नंदने ।।\nऐरावतमुखान्सर्वान्दिङ्नागान्निजमंदिरे ।। ४ ।।\nआवसयन्विनोदार्थमंगनाभिः सहागतान् ।।\nउच्चैःश्रवःपुरोगानामुपभोगं करोत्यसौ ।। ५ ।।\nमंदुरास्वस्य रम्यासु दृश्यंते लक्षकोटयः ।।\nहुताशवाहनं मेषं पुत्रारोहार्थमीप्सति ।। ६ ।।\nयाम्यं महिषमानीय शकटे सोऽभ्यवाहयत् ।।\nसिद्धीराकृष्य सकला गृहकर्मणि चादिशत् ।। ७ ।।\nअप्सरःसंघमखिलमात्मसेवार्थमानयत् ।।\nअन्यत्किमपि यद्वस्तु रत्नभूतं जगत्त्रये ।। ८ ।।\nअनाहृतं पुनर्हर्तुं न विश्राम्यति कोपवान् ।।\nवयं च सेवका भूत्वा नित्यं भीतिसमन्विताः ।। ९ ।।\nपूजयंतश्च तस्याज्ञां नान्यां वीक्षामहे गतिम् ।।\nशरणागतसंत्राणं तपःफलमुदाहृतम् ।। 1.3.1.10.१० ।।\nदुर्जयोऽयं वरो दैत्यः सर्वेषां बलिनामपि ।।\nसुराणामपि दैत्यानां शिवाल्लब्धवरोदयः ।। ११ ।।\nअस्य शृंगाहतः सिंधुर्व्यावर्जितमिति ब्रुवन् ।।\nरत्नोपहारदानेन नित्यं तत्प्रीतिमिच्छति ।। १२ ।।\nपर्वतांश्च समुत्क्षिप्य शृंगाग्रेण महोद्धतः ।।\nक्रीडति क्षोदिताशेषधातुधूलिविलेपनैः ।। १३ ।।\nन शक्यमतुलं तस्य बलमन्यदुरासदम् ।।\nस्वयमेव विजानीहि हत्वा ते निजतेजसा ।। १४ ।।\nशंभुशक्तिः परा सेयं स्त्रीरूपेणात्र दृश्यते ।।\nत्वयैवायं निहंतव्यः शिवाल्लब्धवरो ह्ययम् ।। १५ ।।\nन जानीमो वयं देवि किंचिच्छंभुविचेष्टितम् ।।\nकेवलं पालनीयाः स्म जगन्मात्रा सदा त्वया ।। १६ ।।\nइति तेषां भयार्तानामाकर्ण्य वचनं शुभम् ।।\nव्याजहार प्रसन्नात्मा देवी दत्त्वाभयं तदा ।। १७ ।।\nशरणागतसंत्राणं तपसि स्थितया मया।।\nकर्त्तव्यममराः कालात्क्षीणः शत्रुर्भविष्यति ।।१८।।\nउपायेन समाकृष्य हनिष्यामि महासुरम् ।।\nनिरागसस्तु हननमद्य मे न हि युज्यते ।।१९।।\nधर्मगे धर्मभेत्तारः शलभत्वं व्रजंति हि ।।\nदेवास्तद्वचनं श्रुत्वा प्रणम्य गिरिकन्यकाम् ।।1.3.1.10.२०।।\nजग्मुर्यथागतं सर्वे निर्भया हृष्टचेतसः ।।२१।।\nगतेषु तेषु देवेषु गौरी कमललोचना ।।\nबभूव मोहिनी शक्तिः कांतियुक्ता ततोदरी ।।२२ ।।\nसा देवी दिक्षु शैलेषु चतुर्ष्वरुणभूभृतः ।।\nरक्षार्थं स्थापितवती चतुरो बटुकान्वरान् ।। २३ ।।\nयदा कैलासशिखरादागता शैलकन्यका ।।\nअन्वगच्छन्सेवमानाश्चतस्रो मातरस्तदा ।। २४ ।।\nदुन्दुभिः सत्यवत्याख्या तथा चानवमी परा ।।\nसुन्दरीति चतस्रस्तामन्वयुः परिचारिकाः ।। २५ ।।\nविमुञ्चतातिथिं श्रांतं क्षुत्पिपासा समन्वितम् ।।\nअरुणाद्रिमिमं द्रष्टुं नान्यमित्यब्रवीच्च तान् ।। २६ ।।\nसीमाशलस्थितान्वीरांस्तानादिश्य बलाधिकान् ।।\nतपश्चचाराद्रिकन्या गौतमाश्रमसन्निधौ ।। २७ ।।\nतस्यां  तपत्यां तन्वंग्यां न तापः कश्चिदप्यभूत् ।।\nववर्ष काले जलदः सफलाश्चाभवन्द्रुमाः ।। २८ ।।\nविरोधीनि च सत्त्वानि मुमुचुः पूर्वमत्सरम् ।।\nआश्रमः सर्वजन्तूनां शरण्योऽभूद्भयापहः ।। २९ ।।\nयोजनद्वयपर्यंतं सीमाशैलेषु संस्थितैः ।।\nचतुभिर्वटकैः शूरै रक्षितश्चारुणाचलः ।। 1.3.1.10.३० ।।\nनोदभूत्कश्चन त्रासो न च दृष्टो भयोदयः ।।\nन व्याधिपीडनं चासीत्तत्र नारिविजृंभणम् ।। ३१ ।।\nकृतार्था मुनयः सर्वे प्रशंसंतो नगात्मजाम् ।।\nशिवलोकपदं केचित्प्रत्यशंसंस्तथाश्रमम् ।। ३२ ।।\nसा च गौरी तपो घोरं कुर्वती च दिवानिशम् ।।\nन तृप्तिमाययौ बाला शिवसंतोषकारकम् ।। ३३ ।।\nमहिषश्च महावीर्यो मृगयां कर्तुमुद्यतः ।।\nचचार काननं सर्वं विदूरे शोणभूभृतः ।। ३४ ।।\nदैत्यसैन्यसमायुक्तो मृगयूथान्यनेकशः ।।\nवनेषु निघ्नस्तरसा विचचाराशु भक्षयन् ।। ३५ ।।\nधन्विभिर्बलिभिर्वीरैर्मृगाः केचिदनुद्रुताः ।।\nभयार्त्ताः परिधावंतः प्राविशंस्तं तथाश्रमम् ।। ३६ ।।\nअनुव्रजन्तो दितिजा मृगांस्तान्हंतुमुद्यताः ।।\nवारिता बटुकैर्वीरैर्मा यातात्रेति सत्वरैः ।। ३७ ।।\nकिमत्रेति तदा पृष्टा बटुका दुष्टदानवैः ।।\nतपस्यति वरारोहा कन्यात्रेत्याहुरंजसा ।। ३८ ।।\nन केनचित्प्रवेष्टव्यं बलिना मुनिसेवितम् ।।\nतपःस्थानमिदं देव्याः शरणागतरक्षकम् ।। ३९ ।।\nइति तेषां वचः श्रुत्वा बलिनो दुष्टदानवाः ।।\nतथेति विनिवृत्त्याशु कर्त्तव्यं समचिंतयन् ।। 1.3.1.10.४० ।।\nमायया पक्षिरूपास्ते प्रविश्याश्रममादरात् ।।\nआरामवृक्षशाखासु निषेदुः खादिहेक्षितुम् ।। ४१ ।।\nसा पुनर्ल्लसितारण्ये सर्वर्तुकुसुमान्विते ।।\nतपस्यन्ती तदा दृष्टा माया दैत्यस्य सैनिकैः ।। ४२ ।।\nरूपलावण्यते तस्या निश्चयं तपसि स्थितम् ।।\nवीक्ष्य ते विस्मयोपेता गत्वा तस्मै न्यवेदयन् ।।४३।।\nस स्मरार्तो वृद्धरूपः प्रविवेशाश्रमं तदा ।।\nपूजितोऽस्याः सखीभिश्च गतश्रांतिरिव स्थितः ।। ४४ ।।\nवृद्धोऽपृच्छत्किमर्थं तु तपोऽस्या इति तास्तथा ।।\nबाला कांतप्रसादार्थं चिरमत्र तपस्यति ।। ४५ ।।\nपरं स बलवान्कांतो न कदापि प्रसीदति ।।\nकार्यं विवाहसमये मनोरथं यथोचितम् ।। ४६ ।।\nअपूर्वप्रभुणा तेन नवोपकरणं महत् ।।\nसद्योजातकुलालेन सद्यः सृष्टैर्विपाचितैः ।। ४७ ।।\nभाजनरपि साद्यस्कैर्न्यस्तः पक्वैश्च शालिभिः ।।\nतादृशैः साधनैः सर्वैस्तादृशैर्द्रव्यसंचयैः ।। ४८ ।।\nअपूर्वदृष्टविभवैः कार्यं स्यादुपकारणम् ।।\nसिद्धे तथोपकरणेऽस्याः सद्योऽस्तु स्वयंवरः ।। ४९ ।।\nइति तासां वचः श्रुत्वा विहसन्महिषोऽभ्यधात् ।।\nतपःफलमहं प्राप्तः सत्यमस्या इति स्थितम् ।।\nमदीया सकलां भूतिं शृणु बाले तपस्विनि ।। 1.3.1.10.५० ।।\nमहिषोऽहं महावीरो दैत्येन्द्रः सुरवंदितः ।।\nजगत्त्रयमिदं सर्वं मयैव परिगृह्यते ।। ५१ ।।\nअनन्यवीरसद्भावो मय्येव भुजशुष्मणा ।।\nकामरूपोस्म्यहं बाले सर्वभोगप्रदायकः ।। ५२ ।।\nभज मां तव भर्त्तारं प्राणिनां तपसः फलम् ।।\nसर्वं संपादयिष्यामि कल्पवृक्षैः समाहृतैः ।। ५३ ।।\nसृजामि तपसा चाहं विश्वकर्माणमादितः ।।\nकामधेनुसहस्राणि सृजामि तपसा क्षणात् ।। ५४ ।।\nनवभिर्निधिभिः प्राप्तैः पार्श्वस्थैर्नित्यदा मम ।।\nअपेक्षितार्थसंसिद्धिः सहसैवोपपाद्यते ।। ५५ ।।\nइति तस्य वचः श्रुत्वा स्मृतदेवाभवत्क्रमात् ।।\nविसृज्य मौनं शनकैर्विहसंती तमब्रवीत् ।। ५६ ।।\nअहं बलवतो भार्या भविष्यामि तपश्चिरम् ।।\nकरोमि यद्यसि बली बलं दर्शय मे निजम् ।।५७।।\nविरच स्त्रीस्वभावं स्वं श्रुत्वा तद्वाक्यमुत्थितम् ।।\nहते कोयमिति क्रोधान्ननर्द महिषासुरः ।।५८ ।।\nजिघृक्षतं समायांतं वीक्ष्य तं महिषासुरम् ।।\nअभूद्दुरासदा दुर्गा कन्या सा ज्वलनाकृतिः ।। ५९ ।।\nमहामायां समालोक्य ज्वलंती पुरतः स्थिताम् ।।\nस्वयं स महिषाकारो ववृधे मेरुसन्निभः ।।1.3.1.10.६० ।।\nकुलभूधरशृंगाणि शृंगाभ्यां मुहुराक्षिपन् ।।\nआजुहाव निजां सेनामापूरितदिगंतराम् ।। ६१ ।।\nअथ ब्रह्ममुखा देवाः प्रणम्य विविधायुधैः ।।\nपूजयामासुरात्मीयैर्दुर्गां कालाग्निरूपिणीम् ।। ६२ ।।\nपंचहेतीर्हरिः प्रादाद्दश चापि सदाशिवः ।।\nब्रह्मा चतस्रश्च तदा तस्यै मायातिरोहिताः ।। ६३ ।।\nदिक्पालाश्च सुराश्चान्ये पर्वताश्च पयोधयः ।।\nस्वीयैराभरणैः शस्त्रैरधृष्यास्तामपूजयन् ।। ६४ ।।\nमाया सा बहुभिर्हस्तैर्ज्वलदायुधसंचयैः ।।\nआबद्धकवचा तूर्णं दुर्गाभूत्सिंहवाहना ।। ६५ ।।\nआपूरितदिशाभोगा तेजस्तत्सोढुमक्षमः ।।\nदुर्गाया घोरमालोक्य महिषस्तु पलायितः ।। ६६ ।।\nअथ तेजो निजं घोरं प्रज्वलत्सोढुमक्षमम् ।।\nपलायमानमालोक्य महिषं सा व्यचिंतयत् ।। ६७ ।।\nउपायेन निहंतव्यो दुष्टोऽयं महिषासुरः ।।\nमदपूर्वं निवृत्यंते मृगा मृगयुभिर्वने ।। ६८ ।।\nदूतोक्तिभिः समाकृष्य मृद्वीभिर्मर्मवृत्तिभिः ।।\nकोपमस्य समुद्भाव्य करिष्येभिमुखं क्षणात् ।। ६९ ।।\nअधर्मवृत्तियुक्तानां धर्मवाक्यपरिश्रवात् ।।\nकोपः समुद्भवेत्सद्यः स्वजीवक्षयकारणम् ।। 1.3.1.10.७० ।।\nअथवा धर्मबुद्धिस्सन्यदि शांतो भविष्यति ।।\nतदा हितोपदेशेन धर्मलोपो न संभवेत् ।। ७१ ।।\nतपस्यद्भिः सदा कार्यः कोपत्यागः फलान्वितः ।।\nधर्महानिर्न सोढव्या तत्कोपो हि तपः परम् ।। ७२ ।।\nइति संचिंत्य सा गौरी नाम्ना सुरगुरुं मुनिम् ।।\nसंकल्प्य वानरमुखं प्राहिणोदसुरं प्रति ।। ७३ ।।\nगच्छ त्वं मायया युक्तो महर्षे वानरानन ।।\nमहिषं बोधयित्वा च वचनं शीघ्रमाव्रज ।। ७४ ।।\nमैव त्वमरुणाद्रीशमुपपीडय दुर्मते ।।\nअत्र दुर्मनसां वीर्यमदृश्यं भवति क्षणात् ।। ७५ ।।\nन कलेरुपतापोऽत्र नासुरैरपि पीडनम् ।।\nन साहसं च शुभदं शिवभक्तिमतामपि ।। ७६ ।।\nपूर्वजन्मकृतैः पुण्यैर्लब्धवीर्यमहोदयः ।।\nमा त्वं शोणाचलेशाग्नौ शलभत्वं भजासुर ।। ७७ ।।\nशिवेन दत्ता विभवास्तव पूर्वतपोबलात् ।।\nदह्येरन्यत्र तरसा दाववह्नौ यथा द्रुमाः ।। ७८ ।।\nअत्र धर्मात्मनां वासः शिवभक्तिमतां सदा ।।\nपरपीडाप्रसक्तानां भवेद्रोगशतावृतः ।। ७९ ।।\nऐश्वर्य्यमतुलं प्राप्तो बलमन्यद्दुरासदम् ।।\nकिमर्थं स्वल्पबुद्धिः सन्स्वदोषैर्नाशमेष्यसि ।। 1.3.1.10.८० ।।\nमया कन्या पुनर्दृष्टा विशेषादबला मता ।।\nअंतर्गतोरुणाद्रीश एतस्मात्सा विशिष्यते ।। ८१ ।।\nअथवा युक्तिभेदैस्त्वं शास्त्रैर्वा शिवसंमतैः ।।\nअनिग्राह्यमनोवृत्तिरात्मसैन्यं समानय ।। ८२ ।।\nयेन लोकान्समस्तांस्त्वं बाधसे बलगर्वितः ।।\nतत्सैन्यं तव वृद्धं च क्षणाद्धक्ष्यामि तेजसा ।।८३।।\nआनीय सकलं सैन्यमग्रे स्थापय सायुधम् ।।\nसद्यस्त्वात्मबलैः सृष्टेः संहरिष्यामि तत्क्षणात् ।।८४।।\nमच्छस्त्र परिकृत्तस्य ससैन्यस्य तवायुषः ।।\nमुक्तिरत्रैव भविता को जानाति शिवेहितम् ।। ८५ ।।\nवार्यमाणोऽपि पूर्वेण कर्मणा प्रेरितो जनः ।।\nअवशः कर्म कुरुते भुंक्ते च सदृशं फलम् ।। ८६ ।।\nत्वयापि करुणावाक्यं वक्तव्यं किल भूरिभिः ।।\nअकार्यविनिवृत्त्यर्थं नित्यधर्मानुपालने ।। ८७ ।।\nइति गौर्या समादिष्टा वाचं कपिमुखो मुनिः ।।\nदूतः सन्सर्वमाचष्ट महिषस्याग्रतः स्थितः ।। ८८ ।।\nसोऽपि सर्वं समाकर्ण्य क्रोधवेगसमाकुलः ।।\nतं भक्षयितुमारेभे सोपि मायाबलाद्ययौ ।।८९।।\nअथ सैन्यं निजं सर्वं समाहूय दुराशयः ।।\nसन्नद्धं सायुधं योद्धुमादिशल्लोकभीषणम् ।।1.3.1.10.९०।।\nयुगांतसमयोद्वेलचतुरर्णवसंनिभम् ।।\nसैन्यानां सैन्यमतुलं शोणाद्रिं पर्यवेष्टयत् ।। ९१ ।।\nअथ गौरी समालोक्य दैत्यानां सैन्यमद्भुतम्।।\nससर्ज तैजसाञ्शूरान्घोरान्भूतगणान्बहून् ।।९२।।\nएकपादाक्षिचरणा लंबकर्णपयोधराः ।।\nपाणिपादशिरःकुक्षिवक्त्राः केचिद्विनिर्गताः ।। ९३ ।।\nअहं ग्रसामि सकलमपर्याप्तमिदं मम ।।\nअहमेव हनिष्यामि दैत्यसैन्यमशेषतः ।।९४।।\nकिं त्वयात्र पुनः कार्यं वीक्ष्य त्वं तिष्ठ केवलम् ।।\nअहमेवात्र योत्स्यामीत्यभाषंत परस्परम्।। ।।९५।।\nतेषां कथयतां शंखं गणानां योगिनीगणैः ।।\nअधमत्सा भगवती हंतुं तद्दैत्यमंडलम् ।।९६।।\nआलोक्य तां तथारूपामापतंस्तस्य सैनिकाः ।।\nदर्शयंतः स्ववीर्याणि स्वामिनोग्रे धृतायुधाः ।। ९७ ।।\nववृषुः शस्त्रवर्षाणि दैत्याः प्रतिदिगन्तरम् ।।\nबाणैः कार्मुकनिर्मुक्तैस्तानि सा तु न्यवारयत् ।। ।। ९८ ।।\nरथानां वारणेंद्राणां हयानां लक्षकोटिभिः ।।\nयुयुधुर्भूतवेताला देव्या सृष्टास्तु दुर्जयाः ।। ९९ ।।\nमातरो विविधाकारा डाकिन्यो योगिनीगणाः ।।\nसृष्टाश्च तेजसा भूयः पिशाचाः प्रेतराक्षसाः ।। 1.3.1.10.१०० ।।\nदेव्या सृष्टेन सैन्येन दुर्जयेन महासुराः ।।\nभक्षिताश्चूर्णिता भिन्ना दारिता निहताः क्षणात् ।। १०१ ।।\nदेवी च सायुधा दृष्टा ज्वलंती निहतासुरैः ।।\nनृत्यद्भूतगणैर्भुक्तै रक्तैर्मांसैश्च तोषितैः ।। १०२ ।।\nयदा कैलासशिखरात्प्राप्ता कर्त्तुं तपो भुवम् ।।\nतदा समागताः काश्चिन्मातृका देहगुप्तये ।। १०३ ।।\nदुंदुभिः सत्यवत्याख्या तथा चान्तवती परा ।।\nसुंदरीति चतस्रस्ता अन्वयुः परिचारिकाः ।। १०४ ।।\nदेव्या सृष्टा च चामुंडा दंष्ट्रावलयभीपणा ।।\nदैत्यकृत्तिवसा मांसरक्ततृप्ता चचार सा ।। १०५ ।।\nअसुरं कंचिदाक्रम्य नटनं सा चकार ह ।। १०६ ।।\nअथ तां समवेक्ष्य दुर्मदो हि ज्वलयामास च कोपवह्निना सः ।।\nअतितीव्रविवृत्तभीष्मनेत्रश्रुतिशृंगाग्रविभिन्नमेघजालः ।। ।। १०७ ।।\nज्वलदग्निशिखाभदीर्घजिह्वापरिलीढोन्नतशैलशृंगभागः ।।\nअवनिं दलयन्खुराभिघातैरसकृत्पांसुभिरास्वनन्दिगंतान् ।।१०८।।\nअतिघर्घर दीर्घघोरनादस्फुटदंडभ्रममोहितामरो यः ।।\nधृतवालधिदंडताड्यमानप्रतिशीर्णामितशस्त्रवर्षसंघः ।।१०९।।\nमृतये व्यगमद्बलित्रयाढ्यां मृगराजस्थितिभासुरां भवानीम्।।1.3.1.10.११०।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे देव्यास्तपश्चर्यायां महिषासुरेण सह युद्धवर्णनंनाम दशमोऽध्यायः ।।१०।।छ।।"
  }
]
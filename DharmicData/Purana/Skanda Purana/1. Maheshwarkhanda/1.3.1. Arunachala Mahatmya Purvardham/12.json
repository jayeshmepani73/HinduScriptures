[
  {
    "text": "।। ब्रह्मोवाच ।। ।।\nइति संभाषमाणे तु महर्षौ मुनि सेविते ।।\nविजहौ गिरिजा शंकां शिवभक्तवधाश्रिताम् ।। १ ।।\nअथांतरिक्षादुदभूद्वाणी कर्णमनोहरा ।।\nमा गमः शैलकन्ये त्वं पापनिप्कृतिकारणात् ।। २ ।।\nगंगा च यमुना सिंधुर्गोदापि च सरस्वती ।।\nनर्मदा सा च कावेरी शोणः शोणनदी च सा ।। ३ ।।\nअत्रैव नव तीर्थानि संभवंतु शिलातले ।।\nत्वत्खड्गदारिते देवि कुरु तत्राघमर्षणम् ।। ४ ।।\nअस्मिन्नाश्वियुजे मासि ज्येष्ठानक्षत्र आगते ।।\nनिमज्य खड्गतीर्थे त्वं सलिंगा मासमावस ।। ५ ।।\nनिवर्त्य सावनं मासमत्र दिक्पालसंमितम् ।।\nततः पाणिस्थितं लिंगं लब्ध्वा पापविशोधनम् ।। ६ ।।\nप्रतिष्ठापय तीर्थाग्रे लोकानुग्रहकारणात् ।।\nउत्तीर्य तीर्थवर्येऽस्मिन्स्नात्वा लिंगेऽर्चिते शिवे ।। ७ ।।\nतापत्रयोपशांतिश्च त्रैलोक्यस्य न संशयः ।।\nसर्वपापहरं लिंगं स्थावरं तीर्थसन्निधौ ।। ८ ।।\nस्थापय स्थिरया भक्त्या सदालोकहिताय च ।।\nनक्षत्रे वैश्वदैवत्ये देवक्याः संगमाचर ।। ९ ।।\nमहोत्सवसमायुक्तं यावद्दशदिनावधि ।।\nकृत्वा चावभृथं पुण्यनक्षत्रे वह्निदैवते ।। 1.3.1.12.१० ।।\nसायमभ्यर्च्य विधिवच्छोणाचलवपुर्मम ।।\nततस्ते दर्शयिष्यामि तैजसं रूपमात्मनः ।। ११ ।।\nएतत्कृतं ते लोकानां रक्षायै संभविष्यति ।।\nइति तद्वचनं श्रुत्वा महर्षिवचनं च सा ।। १२ ।।\nउभयं कर्तुमारेभे तपसा शैलकन्यका ।।\nखङ्गेन दारयामास शिलातलमनाकुला ।। १३ ।।\nउदजृंभत तीर्थानां नवकं तत्र तत्क्षणात् ।।\nतस्य कण्ठस्थितं लिगं ध्यायन्ती पर्वतात्मजा ।। १४ ।।\nतीर्थे ममज्ज तस्मिन्सा मुनीनामभ्यनुज्ञया ।।\nतीर्थानां नवकं तत्र संजातं स्फटिकप्रभम् ।। १५ ।।\nअंतर्वसतितः कांत्या मेचकीकृतमंजसा ।।\nवसंत्यां शैलकन्यायां तीर्थे त्रिंशद्दिनं त्वथ ।। १६ ।।\nशम्भोर्विरहसंतप्तं मनश्चंचलतां ययौ ।।\nतत्र श्रिया सरोजानि चक्षुषोत्पलकाननम् ।। १७ ।।\nमंदस्मितेन कुमुदं ससर्ज सलिलस्य सा ।।\nदेव्यास्तेनोदवासेन लोकास्तु निरुपद्रवाः ।। १८ ।।\nकृतार्थास्सहसा जातास्तत्तत्कालफलान्विताः ।।\nमासांते सा समुत्तीर्य कृत्वा देव्युत्सवं तथा ।। १९ ।।\nकार्तिके मासि नक्षत्रे कृत्तिकाख्ये निशोदये ।।\nपूजयित्वा तपःसिद्धैरुपचारैर्बहूदयैः ।। 1.3.1.12.२० ।।\nअरुणाद्रिमयं लिंगं तुष्टाव जगदंबिका ।।\nनमस्ते विश्वरूपाय शोणाचलवपुर्भृते ।। २१ ।।\nतेजोमयाद्रिलिंगाय सर्वपाततकनाशिने ।।\nब्रह्मणा विष्णुना च त्वं दुष्परिच्छेद्यवैभवः ।। २२ ।।\nअग्निरूपोऽपि सञ्छांतो लोकानुग्रहक्लृप्तये ।।\nशक्त्या च तत्त्वसंघातकरः कालानलाकृतिः ।। २३ ।।\nअद्रिश्रेष्ठारुणाद्रीश रूपलावण्यवारिधे ।।\nविचित्ररूपमेतत्ते वेदवेद्यसुरार्चितम् ।। २४ ।।\nतेजसां देव सर्वेषां बीजभूतं निगद्यसे ।।\nदिव्यं हि परमं तेजस्तव देव महेश्वर ।। २५ ।।\nयत्पुरा ब्रह्मणा दृष्टं विष्णुना च विचिन्वता ।।\nअद्य पूतास्मि देवेश तव संदर्शनादहम् ।।।। २६ ।।\nतेजो दर्शय मे दिव्यं सर्वदोषहरं परम् ।।\nप्रार्थयंत्यां तदा देव्यामरुणाद्रिमयः शिवः ।। २७ ।।\nआविर्बभूव तेजोभिरापूर्य भुवनांतरम् ।।\nकोटिसूर्योदयप्रख्यं तुल्यं पूर्णेंदुकोटिभिः ।। २८ ।।\nकालाग्निकोटिसंकाशं तेजः परमदृश्यत ।।\nप्रणम्य परया भक्त्या मुनिभिः सार्धमंबिका ।।।। २९ ।।\nविस्मयाक्रांतहृदया ननंद नलिनेक्षणा ।।\nअथ तेजोनिधेस्तस्मादरुणाद्रिः समुत्थितः ।। 1.3.1.12.३० ।।\nहिरण्मयोऽब्रवीद्वाचं पुरुषः कलकन्धरः ।।\nप्रसन्नोऽस्मि तपोभिस्ते स्थानेषु मम कल्पितैः ।। ३१ ।।\nतेजोमयमिदं रूपमीक्षितं च त्वयाधुना ।।\nकारणैर्बहुभिर्लोकान्रक्षेथास्त्वं जगन्मयि ।। ३२ ।।\nतपांसि कुरुषे भूमौ किमन्यत्प्रार्थितं तव ।।\nमल्लोचनत्विषा तेद्य तमोराशिः समुत्थितः ।। ३३ ।।\nअशेषो हि प्रशांतोऽभूत्तेजसोऽस्य निरीक्षणात् ।।\nअयं तु महिषो दुष्टो मद्भक्तिं लिंगपूजकः ।। ३४ ।।\nजग्राह सहसा ह्येतत्तस्य लिंगं गले स्थितम् ।।\nअनेन भक्षितं तच्च नास्तिकस्योपदेशतः ।। ३५ ।।\nअकरोन्मय्यविश्वासं लिंगरूपे गले स्थिते ।।\nक्रमेण सोपि संप्राप्तो मुनिजन्म मनोहरम् ।। ३६ ।।\nमामेवाभ्यर्चयन्ध्यायन्गणनाथत्वमावसन् ।।\nपूर्वजन्मनि भक्तोऽयं महिषोपि त्वया हतः ।। ३७ ।।\nचिरं मल्लिंगधृग्यस्मात्सिद्धिरस्यापि देव्यतः ।।\nशिवलिंगेष्वविश्वासः शिवभक्तावमाननम् ।। ३८ ।।\nन कर्त्तव्यं सदा भक्तैस्तस्माद्वै मुक्तिकांक्षिभिः ।।\nदीक्षया रहितं लिगं येन संधार्यते बलात् ।। ।। ३९ ।।\nन तादृशं फलं दत्ते वज्रवत्तं निहंति च ।।\nन दोषस्तत्र किंचित्ते शोणाचलनिरीक्षणात् ।। 1.3.1.12.४० ।।\nसफला नयनावाप्तिः सर्वदोषविनाशनात् ।।\nत्वत्पुत्रस्तन्यदानेन धात्र्योपकृतमात्मजे ।। ४१ ।।\nत्वामपीतकुचां चक्रे वत्सलां भक्तरक्षिणीम् ।।\nनक्षत्रे कृत्तिकाख्येऽत्र तव सन्निधिलोभतः।। ४२ ।।\nप्रायश्चित्ताभिधानेन भवापीतकुचाभिधा ।।\nपूजाशेषं समाधाय भक्तानुग्रहहेतवे ।। ४३ ।।\nभज मां करुणामूर्तिरपीतकुचनायिका ।।\nइति देवस्य वचनमाकर्ण्यात्यंतशीतलम् ।। ४४ ।।\nप्रणम्य प्रार्थितवती प्रोवाच च तमंबिका ।।\nदेवदेव प्रसादेन त्वयानुग्रहशालिना ।। ४५ ।।\nएतत्ते दर्शितं तेजो दृष्टं देवैश्च मानवैः ।।\nप्रत्यक्षं कृत्तिकामासि मद्व्रतांतमहोत्सवे ।। ४६ ।।\nनक्षत्रे कृत्तिकाख्येऽस्मिंस्तेजस्ते दृश्यतां परम् ।।\nतद्वीक्षितमिदं तेजः परमं प्रतिवत्सरम् ।। ४७ ।।\nदृष्ट्वा समस्तैर्दुरितैर्मुच्यतां सर्वजंतवः ।।\nतथेति देवदेवेन प्रोचेऽथांतर्दधे गिरौ ।। ४८ ।।\nप्रदक्षिणं चकारैनं सखीभिः सा ततोंऽबिका ।।\nघनश्यामलया कांत्या परितो जृंभमाणया ।। ४९ ।।\nअरुणाद्रिमयं लिंगं चक्रे मरकतप्रभम् ।।\nमंदं चरन्ती जाताभिः प्रभाभिः पादपद्मयोः ।। 1.3.1.12.५० ।।\nतस्तार परितो भूमिं पद्मपत्रैः सपल्लवैः ।।\nप्रफुल्लकनकांभोजनीलोत्पलदलोत्करैः ।। ५१ ।।\nअर्चयन्तीव शोणाद्रिमभितो दृष्टिकांतिभिः ।।\nइन्द्रादिलोकपालानामंगनाभिर्निषेविता ।। ५२ ।।\nप्रसादिता मातृगणैर्गंधदानविभूषणैः ।।\nछत्रचामरभृंगारतालवृन्तफलाचिकाः ।। ५३ ।।\nवहन्तीभिः सुरस्त्रीभिर्वृता मुनिवधूयुता ।।\nप्रदक्षिणं चकारैनमरुणाद्रिं स्वयंप्रभम् ।।।। ५४ ।।\nकांक्षन्ती शिवसायुज्यं विवाहाग्निमिवाद्रिजा ।।\nतस्यां प्रदक्षिणं भक्त्या कुर्वाणायां पदेपदे ।। ५५ ।।\nप्रेषिता शंभुना देवाः परिवव्रुः सुरेश्वराः ।।\nसरस्वतीसमं धात्रा विष्णुना च समं रमा ।। ५६ ।।\nसर्वदिक्पालकांताभिः समेता शैलबालिका ।।\nनिरुन्धतीव देवेन्द्रं सलिलैर्वरदानतः ।। ५७ ।।\nअद्रिनाथस्वरूपस्य शीतत्वमिव कुर्वती ।।\nतपस्ययाऽविनाभावाद्देवस्येव कृतस्मृतिः ।। ५८ ।।\nदुष्करस्योदवासस्य बोधयन्तीव साधुताम् ।।\nऋषीणां देवमानानामुपदेष्टुमिव क्रमात् ।। ५९ ।।\nक्रीडामिव पुराभ्यस्तां तपसापि च संगता ।।\nआत्मानं विरहोत्तप्तामात्मस्थं तादृश शिवम् ।। 1.3.1.12.६० ।।\nसंचिंत्य चोभयोः कर्तुं शीतलत्वं जले स्थिता ।।\nतीर्थानामिव सर्वेषामुद्भूतानां शिलातले ।। ६१ ।।\nआधिक्यमथ लोकस्य वक्तुकामा स्वयं स्थिता ।।\nदुरितघ्नं च पंचाग्निमर्थावासं सुदुष्करम् ।। ६२ ।।\nअधिगम्य तपस्तस्य शांतिं कर्तुमिव स्थिता ।।\nमहिषासुरकंठोत्थरक्तधारापरिप्लुतम् ।। ६३ ।।\nक्षालयंतीव लिंगं तदमलैस्तीर्थवारिभिः ।।\nअरुणाख्यं पुरं रम्यं निर्मितं विश्वकर्मणा ।। ६४ ।।\nअपीतकुचनाथेशशोणाद्रीश्वरतुष्टये ।।\nशृंगेषु यस्य सौधेषु वसन्त्यो वारयोषितः ।। ६५ ।।\nअधःकृताभ्रतडितो जिगीषंतीव चामरीः ।।\nयत्तुंगसौधशृंगाग्रे गायंतीर्वारयोषितः ।। ६६ ।।\nसिद्धचारणगंधर्वविद्याधरविराजितम् ।।\nअष्टापदरथाक्रांतमष्टवीथिविराजितम् ।। ६७ ।।\nअष्टापदपथाकारमष्टदिक्पालपूजितम् ।।\nअष्टसिद्धियुतैः सिद्धैरष्टमूर्तिपदाश्रयैः ।। ६८ ।।\nअष्टांगभक्तियुक्तैस्तैर्युक्तमष्टांगबुद्धिभिः ।।\nचातुर्वर्ण्यगुणोपेतमुपवर्णं परिष्कृतम् ।। ६९ ।।\nलसत्सुवर्णदुवर्णशालामालासमास्थितम् ।।\nशंखदुंदुभिनिस्साणमृदंगमुरजादिभिः ।। 1.3.1.12.७० ।।\nवीणावेणुमुखैस्तालैः सालापैरुपरंजितम् ।।\nब्रह्मघोषनिनादेन महर्षीणां शिवात्मनाम् ।। ७१ ।।\nसेवितव्यं दिने दिव्यसमदर्शवृषध्वजम् ।।\nनवरत्नप्रभाजालैर्नवग्रहसमोदयैः ।।७२।।\nनिशादिवसयोरेवं दर्शयन्निव सर्वदा ।।\nविष्णुः स्थितश्च तं प्रीत्या सिषेवे पुरतो विभुम् ।। ७३ ।।\nशक्रः सुरगणैः सार्धं सहस्राक्षः समाययौ ।।\nपपात दिव्यगंधाढ्या पुष्पवृष्टिः समंततः ।। ७४ ।।\nव्योमगंगाजलोत्संगशीतलो मरुदाववौ ।।\nअतीव सौरभामोदवासिताखिलदिङ्मुखः ।। ७५ ।।\nकनकांकितशृंगाग्रपरिधूतवनावलिः ।।\nदर्पसंभ्रमसंनद्धो ननाद वृषभो मुहुः ।। ७६ ।।\nवसंतप्रमुखाः सर्वे सहर्षमृतवः पुरः ।।\nअसेवंत प्रियकरैः पुष्पैः स्वयमथोचितैः ।। ७७ ।।\nगणैश्च विविधाकाराः सिद्धाश्च परमर्षयः ।।\nसुराश्च कुतुकोपेताः समागच्छन्दिदृक्षवः ।। ७८ ।।\nकुंकुमक्षोदसंमिश्रकर्पूररजसान्वितः ।।\nचर्यामुष्टिमहासारः समकीर्यत सर्वतः ।। ७९ ।।\nअथ मृदंगकमर्दलझल्लरीपटहदुंदुभितालसमन्वितैः ।।\nजलजकीचककाहलनिस्वनैः सुरकृतैर्भुवन समपूरयन् ।। 1.3.1.12.८० ।।\nसुरवधूजननृत्तनिरंतरोल्लुलिततुंबरुगायनगीतिभिः ।।\nअभिवृतो मुनिदेवगणान्वितो वृषगतः समदर्शि वृषध्वजः ।। ८१ ।।\nसरसमेत्य शिवः करुणानिधिर्नतमुखीमपि तामपलज्जया ।।\nललितमंकमनंगरिपुः शिवां धृतिमहानधिरोप्य जहर्ष सः ।। ८२ ।।\nललितया निजया प्रिययान्वितः सुरमुनींद्रसमाजसमावृतः ।।\nललितमप्सरसां मुहुरादरान्नटनमैक्षत गीतिसमन्वितम् ।। ८३ ।।\nअथ शिवः सुरराजसमर्पिताञ्छुभपटीरमुखानिलसौरभान् ।।\nहिमगिरिप्रहितांश्च समग्रहीन्मृगमदैः सह गंधसमुच्चयान् ।। ८४ ।।\nसमनुलेपितहारसुमंडितावभिगतौ सिततां समलंकृतौ ।।\nस्वयमपीतकुचाकुचकुड्मलावरणरंभणचञ्चलसत्करौ ।। ८५ ।।\nकठिनतुंगघनस्तनकोरकस्थगितमंगलगंधमनोहराम् ।।\nगिरिसुतामधिगम्य शिवः स्वयं विरहतापमशेषमपाकरोत् ।। ८६ ।।\nअथ विनोदशतैरुपलक्षितां निजवियोगजताप कृशान्विताम् ।।\nअरुणशैलपतिः स्वयमद्रिजां वरमभीप्सितमर्थय चेत्यशात् ।। ८७ ।।\nसकुतुकं प्रणिपत्य नगात्मजा पुररिपुं भुवनत्रयगुप्तये ।।\nइममयाचत शोणगिरीश्वरं वरमुदारमनुग्रहसंमुदम् ।। ८८ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहश्वरखण्डेऽरुणाचलमाहात्म्ये पूर्वार्धे देव्याः शिवसमागमवर्णनंनाम द्वादशोऽध्यायः ।। १२ ।।"
  }
]
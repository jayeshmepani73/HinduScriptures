[
  {
    "text": "।। सूत उवाच ।। ।।\nसोऽथ प्राग्ज्योतिषाद्बाह्ये महोपवनसंस्थितम् ।।\nसहस्रभूमिकं गेहमपश्यत हिरण्मयम् ।। १ ।।\nवेणुवीणामृदंगानां निःस्वनैः परिपूरितम् ।।\nदशसाहस्रसंख्याभिश्चेटीभिः परिपूरितम् ।। २ ।।\nआयाद्भिः प्रतियाद्भिश्च भगदत्तस्य किंकरैः ।।\nकिमिच्छन्तीति भगिनी पृच्छकैरभिपूरितम् ।। ३ ।।\nतदासाद्य स हैडंबिर्मेरोः शिखरवद्ग्रहम् ।।\nद्वारि स्थितां संददर्श कर्णप्रावरणां सखीम् ।। ४ ।।\nतामाह ललितं वीरो भद्रे सा क्व मुरोः सुता ।।\nकामुको द्रष्टुमिच्छामि दूरदेशागतोऽतिथिः ।। ५ ।।\n।। कर्णप्रावरणोवाच ।। ।।\nकिं तवास्ति महाबाहो तया मौर्व्या प्रयोजनम् ।।\nकोटिशो निहताः पूर्वं तया कामुक कामुकाः ।। ६ ।।\nतव रूपमहं दृष्ट्वा घटहासं सदोत्कचम् ।।\nप्रणम्य पादयोर्वीर स्थिता ते वचनंकरी ।। ७ ।।\nतन्मया सह मोदस्व भुंक्ष्व भोगांश्च कामुक ।।\nदास्याम्यनुचराणां ते त्रयाणां च प्रियात्रयम् ।। ८ ।।\n।। घटोत्कच उवाच ।। ।।\nकल्याणि किंवदंती ते प्रमुक्ता स्वोचिता शुभे ।।\nपुनर्नैतद्वचस्तुभ्यं विशते मम चेतसि ।। ९ ।।\nवामः कामो यतो भद्रे यस्मिन्नुपनिबद्ध्यते ।।\nस चात्र नैव बध्नाति तद्वयं कि प्रकुर्महे ।। 1.2.60.१० ।।\nअद्य ते स्वामिनी दृष्टा जिता वा क्रीडते मया ।।\nतया वा विजितो यास्ये पूर्वेषां कामिनां गतिम् ।। ११ ।।\nकर्णप्रावरणे तस्माच्छीघ्रमेव निवेद्यताम् ।।\nयथा दर्शनमात्रेण पूजयंत्यतिथिं खलु ।। १२ ।।\nइति भैमेर्वचः श्रुत्वा प्रस्खलंती निशाचरी ।।\nप्रासादशिखरस्थां तां मौर्वीमेवं वचोवदत् ।। १३ ।।\nदेवि कोऽपि युवा श्रीमांस्त्रैलोक्येष्वमितप्रभः ।।\nकामातिथिस्तव द्वारि वर्तते दिश तत्परम् ।। १४ ।।\n।। कामकटंकटोवाच ।। ।।\nमुच्यतां शीघ्रमेवासौ किमर्थं वा विलंबसे ।।\nकदाचिद्देवसंगत्या समयो मेऽभिपूर्यते ।। १५ ।।\nइत्युक्तवचनाच्चेटी प्राप्यावोचद्घटोत्कचम् ।।\nव्रज शीघ्रं कामुक त्वं तस्या मृत्योश्च सन्निधौ ।। १६ ।।\nइत्युक्तः स प्रहस्यैव तत्रोत्सृज्य स्वकानुगान् ।।\nप्रविवेश गृहं भैमिः सिंहो मेरुगुहामिव ।। १७ ।।\nस पश्यञ्छुकसंघातान्पारावतगणांस्तथा ।।\nसारिकाश्च मदोन्मत्ताश्चेटीस्तां चाप्यपश्यत ।। १८ ।।\nरूपेण वयसः चैव रतेरपि रतिंकरीम् ।।\nआंदोलकसुखासीनां सर्वाभरणभूषिताम् ।। १९ ।।\nतां विद्युतमिवोन्नद्धां दृष्ट्वा भैमिरचिंतयत ।।\nअहो कृष्णेन पित्रा मे निर्दिष्टेयं ममोचिता ।। 1.2.60.२० ।।\nन्याय्यमेतत्कृते पूर्वं नष्टा यत्कामिनां गणाः ।।\nशरीरक्षयपर्याप्तं क्षीयते यदि कामिनाम् ।। २१ ।।\nकामिनीनां कृते येषां क्षीयते गणनात्र का ।।\nएवं बहुविधं कामी चिंतयन्नाह भीमभूः ।। २२ ।।\nनिष्ठुरे वज्रहृदये प्राप्तोऽहमतिथिस्तव ।।\nउचितां तत्सतां पूजां कुरु या ते हृदि स्थिता ।। २३ ।।\nइति हैडंबिवचनं श्रुत्वा कामकटंकटा ।।\nविस्मिताभूत्तस्य रूपात्स्वं निनिंद च बालिशम् ।। २४ ।।\nधिगहं यन्मया पूर्वं समयः स कृतोऽभवत् ।।\nन कृतोऽभूद्यदि पुरा अभविष्यदसौ पतिः ।। २५ ।।\nइति संचिन्तयन्ती सा भैमिं वचनमब्रवीत् ।।\nवृथा त्वमागतो भद्र जीवन्याहि पुनः सुखी ।। २६ ।।\nअथ कामयसे मां त्वं तत्कथां शीघ्रमुच्चर ।।\nकथामाभाष्य यदि मां सन्देहे पातयिष्यसि ।।\nततोऽहं वशगा जाता हतो वा स्वप्स्यसे मया ।। २७ ।।\n।। सूत उवाच ।। ।।\nइत्युक्तवचनामेतां नेत्रोपांतेन वीक्ष्य सः।।२८।।\nस्मृत्वा चराचरगुरुं कृष्णमारब्धवान्कथाम् ।।\nकस्यांचिदभवत्पत्न्यां युवा कोऽप्यजितेद्रियः ।।२९।।\nतस्य चैका सुता जज्ञे भार्या तस्य मृताऽभवत् ।।\nततो बालकिकां पुत्रीं ररक्ष च पुपोष च ।। 1.2.60.३० ।।\nसा यदाभूद्यौवनगा व्यंजितावयवा शुभा ।।\nप्रोल्लसत्कुचमध्यांगी प्रोल्लसन्मुखपंकजा ।। ३१ ।।\nतदास्य कामलुलितमालानं प्रजहौ मनः ।।\nप्रोवाच तां च तनयां समालिंग्य दुराशयः ।। ३२ ।।\nप्रातिवेश्मकपुत्री त्वं मयानीयात्र पोषिता ।।\nभार्यार्थं सुचिरं कालं तत्कार्यं साधय प्रिये ।। ३३ ।।\nइत्युक्ता सा च मेने च तत्तथैव वचस्तदा ।।\nपतित्वेन च भेजे तं भार्यात्वेन स तां तथा ।। ३४ ।।\nततस्तस्यां सुता जज्ञे तस्मान्मदनरासभात् ।।\nवद सा तस्य भवति किं दौहित्री सुताऽथवा ।।\nएनं प्रश्नं मम ब्रूहि शीघ्रं चेच्छक्तिरस्ति ते ।। ३५ ।।\n।। सूत उवाच ।। ।।\nइति प्रश्नं सा च श्रुत्वा चिंतयद्बहुधा हृदि ।। ३६ ।।\nन च पश्यति निर्द्धारं प्रश्नस्यास्य कथंचन ।।\nततः प्रश्नेन विजिता स्वां शक्तिं समुपाददे ।। ३७ ।।\nअताडयद्रुक्मरज्जुं कराभ्यां दोलकस्य च ।।\nततो रक्षांसि निष्पेतुः कोटिशो भीषणान्यति ।। ३८ ।।\nसिंहव्याघ्रवराहाश्च महिषाश्चित्रका मृगाः ।।\nसमीक्ष्य तानसंख्येयान्खादितुं धावतो रुषा ।। ३९ ।।\nअवादयन्नखौ भैमिः कनिष्ठांगुष्ठजौ हसन् ।।\nततो विनिःसृतास्तत्र द्विगुणा राक्षसादयः ।। 1.2.60.४० ।।\nतैर्मौर्वीनिर्मिताः सर्वे क्षणादेव स्म भक्षिताः ।।\nविजितायां स्वशक्तौ च बलशक्तिमथाददे ।। ४१ ।।\nउत्थाय सहसा दोलात्खड्गमादातुमैच्छत ।।\nउत्तिष्ठंतीं च तां भैमिरनुसृत्य जवादिव ।। ४२ ।।\nकेशेष्वादाय सव्येन पाणिनाऽपातयद्भुवि ।।\nततः कंठे सव्यपादं दत्त्वादाय च कर्तिकाम् ।।४३।।\nदक्षिणेन करेणास्याश्छेत्तुमैच्छत नासिकाम्।।\nविस्फुरंती ततो मौर्वी मंदमाह घटोत्कचम् ।।४४।।\nप्रश्नेन शक्त्या च बलेन नाथ त्रिधा त्वयाहं विजिता नमस्ते ।।\nतन्मुंच मां कर्मकरी तवास्मि समादिश त्वं प्रकरोमि तच्च ।। ४५ ।।\n।। घटोत्कच उवाच ।। ।।\nयद्येवं तर्हि मुक्तासि भूयो दर्शय यद्बलम् ।।\nएवमुक्त्वा मुमोचैनां मुक्ता चाह प्रणम्य सा ।। ४६ ।।\nजानामि त्वां महाबाहो वीरं शक्तिमतां वरम् ।।\nसर्वराक्षसभर्तारं त्रैलोक्येऽमितविक्रमम् ।। ४७ ।।\nगुह्यकाधिपतिस्त्वं हि कालनाभ इति स्मृतः ।।\nषष्टिकोटिपतिर्जातो यक्षरक्षाकृते भुवि ।। ४८ ।।\nइति मां प्राह कामाख्या सर्वं तत्संस्मराम्यहम् ।।\nइदं गेहं सानुगं मे दत्तं मयात्मना तव ।। ४९ ।।\nसमादिश प्राणनाथ कमादेशं करोमि ते ।।\n।। घटोत्कच उवाच ।। ।।\nप्रच्छन्नस्तस्य घटते न विवाहः कथंचन ।। 1.2.60.५० ।।\nमोर्वि यस्य हि वर्तंते पितरौ बांधवास्तथा ।।\nतन्मां शीघ्रं वह शुभे शक्रप्रस्थाय संप्रति ।। ५१ ।।\nअयं कुलक्रमोऽस्माकं यद्भार्या पतिमुद्वहेत् ।।\nतत्रानुज्ञां समासाद्य परिणेष्यामि त्वामहम् ।। ५२ ।।\nभगदत्तमथो नाथं ततो मौर्वी न्यवेदयत् ।।\nसमादाय बहुद्रव्यं विससर्जाथ भ्रातरम् ।। ५३ ।।\nततः पृष्ठिं समारोप्य घटोत्कचमनिंदिता ।।\nनानाद्रव्यपरीवारा शक्रप्रस्थं समाव्रजत् ।। ५४ ।।\nततोऽसौ वासुदेवेन पांडवैश्चाभिनंदितः ।।\nशुभे लग्ने पाणिमस्या जगृहे भीमनंदनः ।। ५५ ।।\nकुरूणां राक्षसानां च प्रोक्तोत्तमविधानतः ।।\nउद्वाह्य तां तद्धनैश्च तर्पयामास पांडवान् ।। ५६ ।।\nकुंती च द्रौपदी चोभे मुमुदाते नितांततः ।।\nमंगलान्यस्य चक्राते मौर्व्याश्च धन तर्पिते ।। ५७ ।।\nततो विवाहे निर्वृत्ते प्रतिपूज्य घटोत्कचम् ।।\nभार्यया सहितं राजा स्वराज्याय समादिशत् ।। ५८ ।।\nमौर्व्याऽऽज्ञां शिरसा गृह्य हैडंबिर्भार्ययान्वितः ।।\nशुभं हिडम्बस्य वने स्वराज्यं समुपाव्रजत् ।।५९।।\nततो राक्षसयोषाभिर्वीरकांस्यैः प्रवर्धितः।।\nमहोत्सवेन महता स्वराज्ये प्रमुमोद सः ।।1.2.60.६०।।\nततो वनेषु चित्रेषु निम्नगापुलिनेषु च ।।\nरेमे सह तया भैमिर्मंदोदर्येव रावणः ।। ६१ ।।\nएवं विक्रीडतस्तस्य गर्भो जज्ञे महाद्युतेः।।\nहेडंबै राक्षसव्याघ्राद्बालसूर्यसमप्रभः ।। ६२ ।।\nस जातमात्रो ववृधे क्षणाद्यौवनगोऽभवत् ।।\nनीलमेघचयप्रख्यो घटास्यो दीर्घलोचनः ।। ६३ ।।\nऊर्ध्वकेशश्चोर्ध्वरोमा पितरौ प्रणतोऽब्रवीत् ।।\nप्रणमामि युवां चोभौ जातस्य पितरौ गुरू ।। ६४ ।।\nभवतोर्हि प्रियं कृत्वा अनृणः स्यां सदा ह्यहम् ।।\nभवद्भ्यां दत्तमिच्छामि अभिधानं यथात्मनः।।६५।।\nअतः परं तु यच्छ्रेयं कर्तव्यं प्रोन्नतिप्रदम्।।\nततो भेमिस्तमालिंग्य पुत्रं वचनमब्रवीत् ।।६६।।\nबर्बराकारकेशत्वाद्बर्बरीकाभिधो भवान् ।।\nभविष्यति महाबाहो कुलस्यानन्दवर्धनः ।। ६७ ।।\nश्रेयश्च ते यत्परमं दृढं च तत्कीर्त्यते बहुधा विप्र मुख्यैः ।।\nप्रक्ष्यावहे तद्यदुवंशनाथं गत्वा पुरीं द्वारकां वासुदेवम् ।। ६८ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे बर्बरीकोत्पत्तिवर्णनंनाम षष्टितमोऽध्यायः ।। ६० ।।"
  }
]
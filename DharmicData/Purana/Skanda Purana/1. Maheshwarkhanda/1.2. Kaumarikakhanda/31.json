[
  {
    "text": "<b>॥नारद उवाच॥\n</b>\nते चैनं योज्य चाशीर्भिरयाचंत वरं गुहम्॥\nएष एव वरोऽस्माकं यत्पापं तारकं जहि॥ ३१.१ ॥"
  },
  {
    "text": "एवमस्त्विति तानुक्त्वा योगोयोग इति ब्रुवन्॥\nतारकारिमहातेजा मयूरं चाध्यरोहत॥ ३१.२ ॥"
  },
  {
    "text": "शक्तिहस्तो विनद्याथ गुहो देवांस्तदाब्रवीत्॥\nयद्यद्य तारकं पापं नाहं हन्मि सुरोत्तमाः॥ ३१.३ ॥"
  },
  {
    "text": "गोब्राह्मणावमन्तॄणां ततो यामि गतिं स्फुटम्॥\nएवं तेन प्रतिज्ञाते शब्दोऽतिसुमहानभूत्॥ ३१.४ ॥"
  },
  {
    "text": "योगोयोग इति प्राहुराज्ञया शरजन्मनः॥\nअरजो वाससी रक्ते वसानः पार्वतीसुतः॥ ३१.५ ॥"
  },
  {
    "text": "अथाग्रे सर्वदेवानां स्थितो वीरो ययौ मुदा॥\nतस्य केतुरलं भाति चरणायुधशोभितः॥ ३१.६ ॥"
  },
  {
    "text": "चरणाभ्यां चरणाभ्यां गिरीञ्छक्तो यो विदारयितुं रणे॥\nया चेष्टा सर्वभूतानां प्रभा शांतिर्बलं यथा॥ ३१.७ ॥"
  },
  {
    "text": "तन्मया गुहशक्तिः सा भृशं हस्ते व्यरोचत॥\nयद्दार्ढ्यं सर्वलोकेषु तन्मयं कवचं तथा॥ ३१.८ ॥"
  },
  {
    "text": "योत्स्यमानस्य वीरस्य देहेप्रादुरभूत्स्वयम्॥\nधर्मः सत्यमसंमोहस्तेजः कांतत्वमक्षतिः॥ ३१.९ ॥"
  },
  {
    "text": "बलमोजः कृपा चव बद्धा करयुगं तथा॥\nआदेशकारीण्यग्रेऽस्य स्वयं तस्थुर्महात्मनः॥ ३१.१० ॥"
  },
  {
    "text": "तमग्रे चापि गच्छंतं पृष्ठतोनुययौ हरः॥\nरथेनादित्यवर्णेन पार्वत्या सहितः प्रभुः॥ ३१.११ ॥"
  },
  {
    "text": "निर्मितेन हरेणैव स्वयमीशेन लीलया॥\nसहस्रं तस्य सिंहानां तस्मिन्युक्तं रथोत्तमे॥ ३१.१२ ॥"
  },
  {
    "text": "अभीषून्पुरुषव्याघ्र ब्रह्मा च जगृहे स्वयम्॥\nते पिबंत इवाकाशं त्रासयंतश्चराचरम्॥ ३१.१३ ॥"
  },
  {
    "text": "सिंहा रथस्य गच्छंतो नदंतश्चारुकेसराः॥\nतस्मिन्रथे पशुपतिः स्थितो भात्युमया सह॥ ३१.१४ ॥"
  },
  {
    "text": "विद्युता मेडितः सूर्यः सेंद्रचापघनो यथा॥\nअग्रतस्तस्य भगवान्धनेशो गुह्यकैः सह॥ ३१.१५ ॥"
  },
  {
    "text": "आस्थाय रुचिरं याति पुष्पकं नरवाहनः॥\nऐरावणं समास्ताय शक्रश्चापि सुरैः सह॥ ३१.१६ ॥"
  },
  {
    "text": "पृष्ठतोनुययौ यांतं वरदं वृषभध्वजम्॥\nतस्य दक्षिणतो देवा मरुतश्चित्रयोधिनः॥ ३१.१७ ॥"
  },
  {
    "text": "गच्छंति वसुभिः सार्धं रुद्रैश्च सह संगताः॥\nयमश्च मृत्युना सार्धं सर्वतः परिवारितः॥ ३१.१८ ॥"
  },
  {
    "text": "घोरैर्व्याधिशतैश्चापि सव्यतो याति कोपितः॥\nयमस्य पृष्ठतश्चापि घोरस्त्रिशिखरः सितः॥ ३१.१९ ॥"
  },
  {
    "text": "विजयोनाम रुद्रस्य याति शूलः स्वयं कृतः॥\nतमुग्रपाशो भगवन्वरुणः सलिलेश्वरः॥ ३१.२० ॥"
  },
  {
    "text": "परिवार्य शतैयाति यादोभिर्विविधैर्वृतः॥\nपृष्ठतो विजयस्यापि याति रुद्रस्य पट्टिशः॥ ३१.२१ ॥"
  },
  {
    "text": "गदामुशलशक्त्याद्यैर्वरप्रहरणैर्वृतः॥\nपट्टिशं चान्वगात्पार्थ अस्त्रं पाशुपतं महत्॥ ३१.२२ ॥"
  },
  {
    "text": "बहुशीर्षं महाघोरमेकपादं बहूदरम्॥\nकमंडलुश्चास्य पश्चान्महर्षिगणसेवितः॥ ३१.२३ ॥"
  },
  {
    "text": "तस्य दक्षिणतो भाति दण्डो गच्छञ्छ्रिया वृतः॥\nभृग्वंगिरोभिः सहितो देवैरप्य भिपूजितः॥ ३१.२४ ॥"
  },
  {
    "text": "राक्षसाश्चान्यदेवाश्च गन्धर्वा भुजगास्तथा॥\nनद्यो नदाः समुद्राश्च मुनयोऽप्सरसां गणाः॥ ३१.२५ ॥"
  },
  {
    "text": "नक्षत्राणि ग्रहाश्चैव जंगमं स्थावरं तथा॥\nमातरश्च महादेवमनुजग्मुः क्षुधान्विताः॥ ३१.२६ ॥"
  },
  {
    "text": "सर्वेषां पृष्ठतश्चासीत्तार्क्ष्यस्थो बुद्धिमान्हरिः॥\nपालयन्पृतनां सर्वां स्वपरीवारसंवृतः॥ ३१.२७ ॥"
  },
  {
    "text": "एवं सैन्यसमोपेत उत्तरं तटमागतः॥\nताम्रप्राकारमाश्रित्य तस्थौ त्र्यंबकनंदनः॥ ३१.२८ ॥"
  },
  {
    "text": "स तारकपुरस्यापि पश्यनृद्धि मनुत्तमाम्॥\nविसिष्मिये महासेनः प्रशशंस तपोऽस्य च॥ ३१.२९ ॥"
  },
  {
    "text": "स्थितः पश्यन्स शुशुभे मयूरस्थो गुहस्तदा॥\nछत्रेण ध्रियमाणेन स्वयं सोमसमस्त्विषा॥ ३१.३० ॥"
  },
  {
    "text": "वीज्यमानश्चामराभ्यां वाय्वग्रिभ्यां महाद्युतिः॥\nमातृभिश्च सुरैर्दत्तैः स्वैर्गणैरपि संवृतः॥ ३१.३१ ॥"
  },
  {
    "text": "ततः प्रणम्य तं शक्रो देव मध्ये वचोऽब्रवीत्॥\nपश्यपश्य महासेन दैत्यानां बलशालिनाम्॥ ३१.३२ ॥"
  },
  {
    "text": "ये त्वां कालं न जानंति मर्त्या गृहरता इव॥\nएतेषां च गृहे दूतो यस्त्वां शंसतु तारकम्॥ ३१.३३ ॥"
  },
  {
    "text": "वीराणामुचितं त्वेतत्कीर्तिदं च महाजने॥\nअनुज्ञया ततः स्कन्दभक्तं शक्रो धनंजय॥ ३१.३४ ॥"
  },
  {
    "text": "मामादिश्यासुरेन्द्राय प्राहिणोद्दौत्ययोग्यकम्॥\nअहं स्वयं गन्तुकामः शक्रेणापि च प्रेषितः॥ ३१.३५ ॥"
  },
  {
    "text": "प्रासादे स्त्रीसहस्राणां प्रावोचं मध्यतोऽप्यहम्॥\nअसुराधमदुर्बुद्धे शक्रस्त्वामाह तच्छृणु॥ ३१.३६ ॥"
  },
  {
    "text": "यज्जगद्दलनादाप्तं किल्बिषं दानव त्वया॥\nतस्याहं नाशकस्तेऽद्य पुरुषश्चेद्भविष्यसि॥ ३१.३७ ॥"
  },
  {
    "text": "शीघ्रं निःसर पापिष्ठ निःसरिष्यसि चेन्न हि॥\nक्षणात्तव पुरं क्षेप्स्ये पावित्र्यायैव सागरे॥ ३१.३८ ॥"
  },
  {
    "text": "इति श्रुत्वा रूक्षवाचं क्रुद्धः स्त्रीगणसंवृतः॥\nमुष्टिमुद्यम्यमाऽधावद्भीतश्चाहं पलायितः॥ ३१.३९ ॥"
  },
  {
    "text": "व्याकुलस्तत्र वृत्तांतं कुमाराय न्यवेदयम्॥\nमयि चाप्यागते दैत्यश्चिंतयामास चेतसि॥ ३१.४० ॥"
  },
  {
    "text": "नालब्ध संश्रयः शक्रो वक्तुमेतदिहार्हति॥\nनिमित्तानि च घोराणि संत्रासं जनयंति मे॥ ३१.४१ ॥"
  },
  {
    "text": "एवं विचिंत्य चोत्थाय गवाक्षं सोध्यरोहत॥\nसहस्रभौमिकावासश्रृङ्गवातायनस्थितः॥ ३१.४२ ॥"
  },
  {
    "text": "अपश्यद्देवसैन्यं स दिवं भूमिं च संवृतम्॥\nरतैर्गजैर्हयैश्चापि नादिताश्च दिशो दश॥ ३१.४३ ॥\nविमानैश्चाद्भुताकारैः किंनरोद्गीतनादितैः॥\nदुन्दुभिभिर्गोविषाणैस्तालैः शंखैश्च नादितैः॥ ३१.४४ ॥"
  },
  {
    "text": "अक्षोभ्यामिव तां सेनां दृष्ट्वा सोऽचिंतयत्तदा॥\nएते मया जिताः पूर्वं कस्माद्भूयः समागताः॥ ३१.४५ ॥"
  },
  {
    "text": "इति चिंतापरो दैत्यः शुश्राव कटुकाक्षरम्॥\nदेवबंदिभिरुद्वुष्टं घोरं हृदयदारणम्॥ ३१.४६ ॥"
  },
  {
    "text": "जयातु लशक्तिदीधितिपिंजररुचारुणमंडलभुजोद्भासितदेवसैन्य पुरवनकुमुदकाननविकासनेंदो कुमारनाथ जय दितिकुलमहोदधिवडवानल मधुररवमयूररवासुरमुकुटकूटकुट्टितचरणनखांकुर महासेन तारकवंशशुष्कतृमदावानल योगीश्वरयॉ योगिजनहृदयगगनविततचिंतासंतानसंतमसनोदनखरकिरणकल्पनखनिकरविराजितचरणकमल स्कन्द जय बाल सप्तवासर भुवनावलिशोकसंदहन॥ ३१.४७ ॥"
  },
  {
    "text": "नमो नमस्तेस्तु मनोरमाय नमोस्तु ते साधुभयापहाय॥\nनमोस्तु ते बालकृताचलाय नमोनमो नाशय देवशत्रून्॥ ३१.४८ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये कुमारस्य तारकासुनरनगरं प्रति गमनवर्णनंनामैकत्रिंशोऽध्यायः॥ ३१ ॥ छ ॥"
  }
]
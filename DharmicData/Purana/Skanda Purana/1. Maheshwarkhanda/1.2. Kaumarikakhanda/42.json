[
  {
    "text": "॥नारद उवाच॥\nततो मया स्थापिते च स्थाने कालांतरेण ह॥\nचिंतितं हृदये भूयो द्विजानुग्रहकाम्यया॥ ४२.१ ॥\nवासुदेवविहीनं हि तीर्थमेतन्न रोचते॥\nअसूर्यं हि जगद्यद्वत्स हि भूषण भूषणम्॥ ४२.२ ॥\nयत्र नैव हरिः स्वामी तीर्थे गेहेऽथ मानसे॥\nशास्त्रे वा तदसत्सर्वं हांसं तीर्थं न वायसम्॥ ४२.३ ॥\nतस्मात्प्रसाद्य वरदं तीर्थेऽस्मिन्पुरुषोत्तमम्॥\nआनेष्ये कलया साक्षाद्विश्वनुग्रहकाम्यया॥ ४२.४ ॥\nइति संचिंत्य कौरव्य ततोऽहं चात्र संस्थितः॥\nज्ञानयोगेन योगींद्रं शतं वर्षाण्यतोषयम्॥ ४२.५ ॥\nअष्टाक्षरं जपन्मंत्रं संनिगृह्येंद्रियाणि च॥\nवासुदेवमयो भूत्वा सर्वभूतकृपापरः॥ ४२.६ ॥\nएवं मयाराध्यमानो गरुडं हरिरास्थितः॥\nगणकोटिपरिवृतः प्रत्यक्षः समजायत॥ ४२.७ ॥\nतमहं प्रांजलिर्भूत्वा दत्त्वार्घ्यं विधिवद्धरेः॥\nप्रत्यवोचं प्रमम्याथ प्रबद्धकरसं पुटः॥ ४२.८ ॥\nश्वेतद्वीपे पुरा दृष्टं मया रूपं तव प्रभो॥\nअजं सनातनं विष्णो नरनारायणात्मकम्॥ ४२.९ ॥\nतद्रूपस्य कलामेकां स्थापयात्र जनार्दन॥\nयदि तुष्टोऽसि मे विष्णो तदिदं क्रियतां त्वया॥ ४२.१० ॥\nएवं मया प्रार्थितोऽथ प्रोवाच गरुडध्वजः॥\nएवमस्तु ब्रह्मपुत्र यत्त्वयाभीप्सितं हृदि ॥ ४२.११ ॥\nतत्तथा भविता सर्वमप्यत्रस्थं सदैव हि॥\nएवमुक्त्वा गते विष्णौ निवेश्य स्वकलां प्रभो॥ ४२.१२ ॥\nमया संस्थापितो विष्णुर्लोकानुग्रहकाम्यया॥\nयस्मात्स्वयं श्वेतद्वीपनिवास्यत्र हरिः स्थितः॥ ४२.१३ ॥\nवृद्धो विश्वस्य विश्वाख्यो वासुदेवस्ततः स्मृतः॥\nकार्तिके शुक्लपक्षे या भवत्ये कादशी शुभा॥ ४२.१४ ॥\nस्नानं कृत्वा विधानेन तोयप्रस्रवणादिषु॥\nयोर्चयेदच्युतं भक्त्या पंचोपचारपूजया॥ ४२.१५ ॥\nउपोष्य जागरं कुर्याद्गीतवाद्यं हरेः पुरः॥\nकथां वा वैष्णवीं कुर्याद्दंभक्रोधविवर्जितः॥ ४२.१६ ॥\nदानं दद्याद्यथाशक्त्या नियतो हृष्टमानसः॥\nअनेकभवसंभूतात्कल्मषादखिलादपि॥ ४२.१७ ॥\nमुच्यतेऽसौ न संदेहो यद्यपि ब्रह्मघातकः॥\nगारुडेन विमानेन वैकुंठं पदमाप्नुयात्॥ ४२.१८ ॥\nकुलानां तारयेत्पार्थ शतमेकोत्तरं नरः॥\nश्रद्धायुक्तं मुदा युक्तं सोत्साहं सस्पृहं तथा॥ ४२.१९ ॥\nअहंकारविहीनं च स्नानं धूपानुपनम्॥\nपुष्पनैवेद्यसंयुक्तमर्घदानसमन्वितम्॥ ४२.२० ॥\nयामेयामे महाभक्त्या कृतारार्तिकसंयुतम्॥\nचामराह्लादसंयुक्तं भेरीनादपुरस्कृतम्॥ ४२.२१ ॥\nपुराणश्रुतिसंपन्नं भक्तिनृत्यसमन्वितम्॥\nविनिद्रंक्षृत्तृषास्वादस्पृहाहीनं च भारत॥ ४२.२२ ॥\nतत्पादसौरभघ्राणसंयुतं विष्णुवल्लभम्॥\nसगीतं सार्चनकरं तत्क्षेत्रगमनान्वितम्॥ ४२.२३ ॥\nपायुरोधेन संयुक्तं ब्रह्मचर्यसमन्वितम्॥\nस्तुतिपाठेन संयुक्तं पादोदकविभूषितम्॥ ४२.२४ ॥\nसत्यान्वितं सत्ययोगसंयुतं पुण्यवार्तया॥\nपंचविंशतिभिर्युक्तं गुणैर्यो जागरं नरः॥\nएकादश्यां प्रकुर्वीत पुनर्न जायते भुवि॥ ४२.२५ ॥\nअत्र तीर्थवरे पूर्वमैतरेय इति द्विजः॥\nसिद्धिं प्राप्तो महाभागो वासुदेवप्रसादतः॥ ४२.२६ ॥\n<b>॥अर्जुन उवाच॥\n</b>\nऐतरेयः कस्य पुत्रो निवासः क्वास्य वा मुने॥\nकथं सिद्धिमागाद्धीमान्वासुदेवप्रसादतः॥ ४२.२७ ॥\n<b>॥नारद उवाच॥\n</b>\nअस्मिन्नेव मम स्थाने हारीतस्यान्वयेऽभवत्॥ ४२.२८ ॥\nमांडूकिरिति विप्राग्र्यो वेदवेदांगपारगः॥ ४२.२९ ॥\nतस्यासी दितरा नाम भार्या साध्वीगुणैर्युता॥\nतस्यामुत्पद्यत सुतस्त्वैतरेय इति स्मृतः॥ ४२.३० ॥\nस च बाल्यात्प्रभृत्येव प्राग्जन्मन्यनुशिक्षितम्॥\nजजापमंत्रं त्वनिशं द्वादशाक्षरसंज्ञितम्॥ ४२.३१ ॥\nन श्रृणोति न वक्त्येव मनसापि च किंचन॥\nएवंप्रभावः सोऽभूच्च बाल्ये विप्रसुतस्तदा॥ ४२.३२ ॥\nततो मूकोऽयमित्येव नानोपायैः प्रबोधितः॥\nपित्रा यदा न कुरुते व्यवहाराय मानसम्॥ ४२.३३ ॥\nततो निश्चित्य मनसा जडोयमिति भारत॥\nअन्यां विवाहयामास दारान्पुत्रांस्तथादधे॥ ४२.३४ ॥\nपिंगानाम च सा भार्या तस्याः पुत्राश्च जज्ञिरे॥\nचत्वारः कर्मकुशला वेदवेदांगवादिनः॥ ४२.३५ ॥\nयज्ञेषु शांतिहोमेषु द्विजैः सर्वत्र पूजिताः॥\nऐतरेयोपि नित्यं च त्रिकालं हरिकंदिरे॥ ४२.३६ ॥\nजजाप परमं जाप्यं नान्यत्र कुरुते श्रमम्॥\nततो माता निरीक्ष्यैव सपत्नीतनयांस्तथा॥ ४२.३७ ॥\nदार्यमाणेन मनसा तनयं वाक्यमब्रवीत्॥\nक्लेशायैव च जातोऽसि धिग्मे जन्म च जीवितम्॥ ४२.३८ ॥\nनार्यास्तस्या नृलोकेऽत्र वरैवाजननिः स्फुटम्॥\nविमानिता या भर्त्रास्यान्न पुत्रः स्याद्गुणैर्युतः॥ ४२.३९ ॥\nपिंगेयं कृतपुण्या वै यस्याः पुत्रा महागुणाः॥\nवेदवेदांगतत्त्वज्ञाः सर्वत्राभ्यर्चिता गुणैः॥ ४२.४० ॥\nतदहं पुत्र दुर्भाग्या महीसागरसंगमे॥\nनिमज्जीष्ये वरं मृत्युर्जीविते किं फलं मम॥\nत्वमप्येवं महामौनी नन्द भक्तो हरेश्चिरम्॥ ४२.४१ ॥\n<b>॥नारद उवाच॥\n</b>\nइति मातुर्वचः श्रुत्वा प्रहसन्नैतरेयकः॥ ४२.४२ ॥\nध्यात्वा मुहुर्तं धर्मज्ञो मातरं प्रणतोऽब्रवीत्॥\nमातर्मिथ्याभिभूतासि अज्ञाने ज्ञानवत्यसि॥ ४२.४३ ॥\nअशोच्ये शोचसि शुभे शोच्ये नैवाऽपि शोचसि॥\nदेहस्यास्य कृते मिथ्यासंसारे किं विमुह्यसि॥ ४२.४४ ॥\nमूर्खाचरितमेतद्धि मन्मातुरुचितं न हि॥\nअन्यत्संसारसारं च सारमन्यच्च मोहिताः॥ ४२.४५ ॥\nप्रपश्यंति यथा रात्रौ खद्योतं दीपवत्स्थितम्॥\nयदिदं मन्यसे सारं श्रृणु तस्याप्यसारताम्॥ ४२.४६ ॥\nएवंविधं हि मानुऽयमा गर्भादिति कष्टदम्\nअस्थिपट्टतुलास्तम्भे स्नायुबन्धेन यंत्रिते॥ ४२.४७ ॥\nरक्तमांसमदालिप्ते विण्मूत्रद्रव्यभाजने॥\nकेशरोमतृणच्छन्ने सुवर्णत्वक्सुधूतके॥ ४२.४८ ॥\nवदनैकमहाद्वारे षड्गवाक्षवितभूषिते॥\nओष्ठद्वयकाटे च तथा दंतार्गलान्विते॥ ४२.४९ ॥\nनाडीस्वेदप्रवाहे च कालवक्त्रानलस्थिते॥\nएवंविधे गृहे गेही जीवो नामास्ति शोभने॥ ४२.५० ॥\nगुणत्रयमयी भार्या प्रकृतिस्तस्य तत्र च॥\nबोधाहंकारकामाश्च क्रोधलोभादयोऽपि च ॥ ४२.५१ ॥\nअपत्यान्यस्य हा कष्टमेवं मूढः प्रवर्तते॥\nतस्य योयो यथा मोहस्तथा तं श्रृणु तत्त्वतः॥ ४२.५२ ॥\nस्रोतांसि यस्य सततं प्रस्रवंति गिरेरिव॥\nकफमूत्रादिकान्यस्य कृते देहस्य मुह्यति॥ ४२.५३ ॥\nसर्वाशुचिनिधानस्य शरीरस्य न विद्यते॥\nशुचिरेकप्रदेशोऽपि विण्मूत्रस्य दृतेरिव॥ ४२.५४ ॥\nस्पृष्ट्वा स्वदेहस्रोतांसि मृत्तोयैः शोध्यते करः॥\nतथाप्यशुचिभांडस्य न विरज्यति किं नरः॥ ४२.५५ ॥\nकायः सुगन्धतोयाद्यैर्यत्नेनापि सुसंस्कृतः॥\nन जहाति स्वकं भावं श्वपुच्छमिव नामितम्॥ ४२.५६ ॥\nस्वदेहाशुचिगंधेन न विरज्यति यो नरः॥\nविरागे कारणं तस्य किमन्यदु पदिश्यते॥ ४२.५७ ॥\nगन्धलेपापनोदार्थं शौचं देहस्य कीर्तितम्॥\nद्वयस्यापगमात्पश्चाद्भावशुद्ध्या विशुध्यति॥ ४२.५८ ॥\nगंगातोयेन सर्वेण मृद्भारैः पर्वतोपमैः॥\nआ मृत्योराचरञ्छौचं भावदुष्टो न शुध्यति॥ ४२.५९ ॥\nतीर्थस्नानैस्तपोभिर्वा दुष्टात्मा नैव शुध्यति॥\nस्वेदितः क्षालितस्तीर्थे किं शुद्धिमधिगच्छति॥ ४२.६० ॥\nअंतर्भावप्रदुष्टस्य विशतोऽपि हुताशनम्॥\nन स्वर्गो नापपर्गश्च देहनिर्दहनं परम्॥ ४२.६१ ॥\nभावशुद्धिः परं शौचं प्रमाणं सर्वकर्मसु॥\nअन्यथालिंग्यते कांता भावेन दुहिताऽन्यथा॥ ४२.६२ ॥\nअन्यथैव स्तनं पुत्रश्चिंतयत्यन्यथा पतिः॥\nचित्तं विशोधयेत्तस्मात्किमन्यैर्बाह्यशोधनैः॥ ४२.६३ ॥\nभावतः संविशुद्धात्मा स्वर्गं मोक्षं च विंदति॥\nज्ञानामलांभसा पुंसः सद्वैराग्यमृदा पुनः॥ ४२.६४ ॥\nअविद्यारागविण्मूत्रलेपगंधविशोधनम्॥\nएवमेतच्छरीरं हि निसर्गादशुचि विदुः॥ ४२.६५ ॥\nत्वङ्मात्रसारनिःसारं कदलीसारसंनिभम्॥\nज्ञात्वैवं दोषवद्देहं यः प्राज्ञः शिथिलीभवेत्॥ ४२.६६ ॥\nस निष्क्रामति संसारे दृढग्राही स तिष्ठति॥\nएवमेतन्महाकष्टं जन्म दुःखं प्रकीर्तितम्॥ ४२.६७ ॥\nपुंसामज्ञातदोषेण नानाकर्मवशेन च॥\nयथा गिरिवराक्रांतः कश्चिद्दुःखेन तिष्ठति॥ ४२.६८ ॥\nयथा जरायुणा देही दुःखं तिष्ठति वेष्टितः॥\nपतितः सागरे यद्वद्दृःखमास्ते समाकुलः॥ ४२.६९ ॥\nगर्भोदकेन सिक्तांगस्तथाऽऽस्ते व्याकुलः पुमान्॥\nलोहकुम्भे यथान्यस्त पच्यते कश्चिदग्निना॥ ४२.७० ॥\nगर्भकुम्भे तथा क्षिप्तः पच्यते जठराग्निना॥\nसूचीभिरग्निवर्णाभिर्विभिन्नस्य निरन्तरम्॥ ४२.७१ ॥\nयद्दुःखं जायते तस्य तद्गर्भेऽष्टगुणं भवेत्॥\nइत्येतद्गर्भदुःखं हि प्राणिनां परिकीर्तितम्॥ ४२.७२ ॥\nचरस्थिराणां सर्वेषामात्मगर्भानुरूपतः॥\nतत्रस्थस्य च सर्वेषां जन्मनां स्मरणं भवेत्॥ ४२.७३ ॥\nमृतश्चाहं पुनर्जातो जातश्चाहं पुनर्मृतः॥\nनानायोनिसहस्राणि मया दृष्टान्वनेकधा॥ ४२.७४ ॥\nअधुना जातमात्रोऽहं प्राप्तसंस्कार एव च॥\nततः श्रेयः करिष्यामि येन गर्भो न संभवेत्॥ ४२.७५ ॥\nअध्येष्यामि हरेर्ज्ञानं संसारविनिवर्तनम्॥\nएवं संचिंतयन्नास्ते मोक्षोपायं विचिन्तयन्॥ ४२.७६ ॥\nगभात्कोटिगुणं दुःखं जायमानस्य जायते॥\nगर्भवासे स्मृतिर्यासीत्सा जातस्य प्रणश्यति॥ ४२.७७ ॥\nस्पृष्टमात्रस्य बाह्येन वायुना मूढता भवेत्॥\nसंमूढस्य स्मृतिभ्रंशः शीघ्रं संजायते पुनः॥ ४२.७८ ॥\nस्मृतिभ्रंशात्ततस्तस्य पूर्वकर्मवशेन च॥\nरतिः संजायते तूर्णं जंतोस्तत्रैव जन्मनि॥ ४२.७९ ॥\nरक्तो मूढश्च लोकोयमकार्ये संप्रवर्तते॥\nतत्रात्मानं न जानाति न परं न च दैवतम्॥ ४२.८० ॥\nन श्रृणोति परं श्रेयः सति चक्षुषि नेक्षते॥\nसमे पथि समैर्गच्छन्स्खलतीव पदेपदे॥ ४२.८१ ॥\nसत्यां बुद्धौ न जानाति बोध्यमानो बुधैरपि॥\nसंसारे क्लिश्यते तेन रागमोहवशानुगः॥ ४२.८२ ॥\nगर्भस्मृतेरभावेन शास्त्रमुक्तं महर्षिभिः॥\nतद्दृःखकथनार्थाय स्वर्गमोक्षप्रसाधकम्॥ ४२.८३ ॥\nये शास्त्रज्ञाने सत्यस्मिन्सर्वकर्मार्थसाधके॥\nन कुर्वंत्यात्मनः श्रेयस्तदत्र परमद्भुतम्॥ ४२.८४ ॥\nअव्यक्तेन्द्रियवृत्तित्वाद्बाल्ये दुःखं महत्पुनः॥\nइच्छन्नपि न शक्नोति वक्तुं कर्तुं च किञ्चन॥ ४२.८५ ॥\nदंतोत्थाने महद्दुःखं मौलेन व्याधिना तथा॥\nबालरोगैश्च विविधैः पीडा बालग्रहैरपि॥ ४२.८६ ॥\nतृड्बुभुक्षापरीतांगः क्वचित्तिष्ठति रारटन्॥\nविण्मूत्रभक्षणाद्यं च मोहाद्बालः समाचरेत्॥ ४२.८७ ॥\nकौमारे कर्णवेधेन मातापित्रोर्विताडनैः॥\nअक्षराध्ययनाद्यैश्च दुःखं स्याद्गुरुशासनात्॥ ४२.८८ ॥\nप्रमत्तेंद्रियवृत्तैश्च कामरागप्रपीडनात्॥\nरागोद्वृत्तस्य सततं कुतः सौख्यं हि यौवने॥ ४२.८९ ॥\nईर्ष्यया सुमहद्दुःखं मोहाद्रक्तस्य जायते॥\nमत्तस्य कुपितस्यैव रागो दोषाय केवलम्॥ ४२.९० ॥\nन रात्रौ विंदते निद्रा कामाग्निपरिखेदितः॥\nदिवापि हि कुतः सौख्यमर्थोपार्जनचिंतया॥ ४२.९१ ॥\nनारीषु त्वनुभूतासु सर्वदोषाश्रयासु च॥\nविण्मुत्रोत्सर्गसदृशं सौख्यं मैथुनजं स्मृतम्॥ ४२.९२ ॥\nसन्मानमपमानेन वियोगेनेष्टसंगमः॥\nयौवनं जरया ग्रस्तं क्व सौख्यमनुपद्रवम्॥ ४२.९३ ॥\nवलीपलितकायेन शिथिलीकृतविग्रहः॥\nसर्वक्रियास्वशक्तश्च जरयाजर्ज्जरीकृतः॥ ४२.९४ ॥\nस्त्रीपुंसोर्यौवनं रूपं यदन्योन्याश्रयं पुरा॥\nतदेवं जरया ग्रस्तमुभयोरपि न प्रियम्॥ ४२.९५ ॥\nजराभिभूतःपुरुषः पत्नीपुत्रादिबांधवैः॥\nअशक्तत्वाद्दुराचारैर्भृत्यैश्च परिभूयते॥ ४२.९६ ॥\nधर्ममर्थं च कामं च मोक्षं च नातुरो यतः॥\nशक्तः साधयितुं तस्माद्युवा धर्मं समाचरेत्॥ ४२.९७ ॥\nवातपित्तकफादीनां वैषम्यं व्याधिरुच्यते॥\nवातादीनां समूहश्च देहोऽयं परिकीर्तितः॥ ४२.९८ ॥\nतस्माद्व्याधिमयं ज्ञेयं शरीरमिदमात्मनः॥\nरोगैर्नानाविधैर्यांति देहे दुःखान्यनेकशः॥ ४२.९९ ॥\nतानि न स्वात्मवेद्यानि किमन्यत्कथयाम्यहम्॥\nएकोत्तरं मृत्युशतमस्मिन्देहे प्रतिष्ठितम्॥ ४२.१०० ॥\nतत्रैकः कालसंयुक्तः शेषास्त्वागंतवः स्मृताः॥\nये त्विहागंतवः प्रोक्तास्ते प्रशाम्यन्ति भेषजैः॥ ४२.१०१ ॥\nजपहोमप्रदानैश्च कालमृत्युर्न शाम्यति॥\nविविधा व्याधयः शस्ताः सर्पाद्याः प्राणिनस्तथा॥ ४२.१०२ ॥\nविषाणि चाभिचाराश्च मृत्योर्द्वाराणि देहिनाम्॥\nपीडितं सर्परोगाद्यैरपि धन्वंतरिः स्वयम्॥ ४२.१०३ ॥\nस्वस्थीकर्तुं न शक्नोति कालप्राप्तं हि देहिनम्॥\nनैषधं न तपो मंत्रा न मित्राणि न बांधवाः॥ ४२.१०४ ॥\nशक्नुवंति परित्रातुं नरं कालेन पीडितम्॥\nरसायनतपोजप्यैर्योगसिद्धैर्महात्मभिः॥ ४२.१०५ ॥\nकालमृत्युरपि प्राज्ञैर्नीयते नापि संयुतैः॥\nनास्ति मृत्युसमं दुःखं नास्ति मृत्युसमं भयम्॥ ४२.१०६ ॥\nनास्ति मृत्युसमस्रासः सर्वेषामपि देहिनाम्॥\nसद्भार्यापुत्रमित्राणि राज्यैश्वर्यसुखानि च॥ ४२.१०७ ॥\nआबद्धानि स्नेहपाशैर्मृत्युः सर्वाणि कृंतति॥\nकिं न पश्यसि मातस्त्वं सहस्रस्यापि मध्यतः॥ ४२.१०८ ॥\nजनाः शतायुषः पंचभवंति न भवन्ति वा॥\nअशीतिका विपद्यन्ते केचित्सप्ततिका नराः॥ ४२.१०९ ॥\nपरमायुः स्थिता षष्टिस्तदप्यस्ति न निष्ठितम्॥\nतस्य यावद्भवेदायुर्देहिनः पूर्वकर्म भिः॥ ४२.११० ॥\nतस्यार्धमायुषो रात्रिर्हरते मृत्युरूपिणी॥\nबालभावेन मोहेन वार्धके जरया तथा॥ ४२.१११ ॥\nवर्षाणां विंशतिर्याति धर्मकामार्थवर्जितः॥\nआगन्तुकैर्भवैः पुंसां व्याधिशोकैरनेकधा॥ ४२.११२ ॥\nह्रियतेर्द्धं हि तत्रापि यच्छेषं तद्धि जीवितम्॥\nजीवितांतेच मरणं महाघोरमवाप्नुयात्॥ ४२.११३ ॥\nजायते योनिकोटीषु मृतः कर्मवशात्पुनः॥\nदेहभेदेन यः पुंसां वियोगः कर्मसंख्यया॥ ४२.११४ ॥\nमरणं तद्विनिर्द्दिष्टं न नाशः परमार्थतः॥\nमहातमःप्रविष्टस्य च्छिद्यमानेषु मर्मसु॥ ४२.११५ ॥\nयद्दुःखं मरणं जंतोर्न तस्येहोपमा क्वचित्॥\nहा तात मातर्हा कांते क्रंदत्येवं सुदुःखितः॥ ४२.११६ ॥\nमण्डूक इव सर्पेण गीर्यते मृत्युना जनः॥\nबांधवैः संपरित्यक्तः प्रियैश्च परिवारितः॥ ४२.११७ ॥\nनिःश्वसन्दीर्घमुष्णं च मुकेन परिशुष्यता॥\nचतुरंतेषु खट्वायाः परिवर्तन्मुहुर्मुहुः॥ ४२.११८ ॥\nसंमूढः क्षिपतेत्यर्थं हस्तपादावितस्ततः॥\nखट्वातो वांछते भूमिं भूमेः खट्वां पुनर्महीम्॥ ४२.११९ ॥\nविवस्त्रो मुक्तलज्जश्च विष्ठानुलेपितः॥\nयाचमानश्च सलिलं शुष्ककण्ठोष्ठतालुकः॥ ४२.१२० ॥\nचिंतयानः स्ववित्तानि कस्यैतानि मृते मयि॥\nपंचावटान्खनमानः कालपाशेन कर्षितः॥ ४२.१२१ ॥\nम्रियते पश्यतामेव गले घुर्घुररावकृत्॥\nजीवस्तृणजलूकेव देहाद्देहं विशेत्क्रमात्॥ ४२.१२२ ॥\nसंप्राप्योत्तरमंशेन देहं त्यजति पूर्वकम्॥\nमरणात्प्रार्थना दुःखमधिकं हि विवेकिनः॥ ४२.१२३ ॥\nक्षणिकं मरणे दुःखमनंतं प्रार्थनाकृतम्॥\nज्ञातं मयैतदधुना मृतो भवति यद्गुरुः॥ ४२.१२४ ॥\nन परः प्रार्थयेद्भूयस्तृष्णा लाघवकारणम्॥\nआदौ दुःखं तथा मध्ये ह्यन्त्ये दुःखं च दारुणम्॥ ४२.१२५ ॥\nनिसर्गात्सर्वभूतानामिति दुःखपरंपरा॥\nक्षुधा च सर्वरोगाणां व्याधिः श्रेष्ठतमः स्मृतः॥ ४२.१२६ ॥\nस चान्नौषधिलेपेन क्षणमात्रं प्रशाम्यति॥\nक्षुद्ध्याधेर्वेदना तीव्रा निःशेषबलकृन्तनी॥ ४२.१२७ ॥\nतयाभिभूतो म्रियते यथान्यैर्व्याधिभिर्न्नरः॥\nराज्ञोऽभिमानमात्रं हि ममैव विद्यते गृहे॥ ४२.१२८ ॥\nसर्वमाभरणं भारं सर्वमालेपनं मम॥\nसर्वं प्रलापितं गीतं नित्यमुन्मत्तचेष्टितम्॥ ४२.१२९ ॥\nइत्येवं राज्यसंभोगैः कुतः सौख्यं विचारतः॥\nनृपाणां व्यग्रचित्तानामन्योन्यविजिगीषया॥ ४२.१३० ॥\nप्रायेण श्रीमदालेपान्नहुषाद्या महानृपाः॥\nस्वर्गं प्राप्यापि पतिताः कः श्रियो विंदते सुखम्॥ ४२.१३१ ॥\nउपर्युपरि देवानामन्योन्यातिशये स्थितम्॥\nनरैः पुण्यफलं स्वर्गे मूलच्छेदेन भुज्यते॥ ४२.१३२ ॥\nन चान्यत्क्रियते कर्म सोऽत्र दोषः सुदारुणः॥\nछिन्नमूलतरुर्यद्वदवशः पतते क्षितौ॥ ४२.१३३ ॥\nपुण्यमूलक्षये तद्वत्पातयंति दिवौकसः॥\nइति स्वर्गेपि देवानां नास्ति सौख्यं विचारतः॥ ४२.१३४ ॥\nतथा नारकिणां दुःखं प्रसिद्धं किं च वर्ण्यते॥\nस्थावरेष्वपिदुःखानि दावाग्निहिमशोषणम्॥ ४२.१३५ ॥\nकुठारैश्ठेदनं तीव्रं वल्कलानां च तक्षणम्॥\nपर्णशखाफलानां च पातनं चंडवायुना॥ ४२.१३६ ॥\nअपमर्दश्च सततं गजैर्वन्यैश्च देहिभिः॥\nतृड्‌बुभुक्षा च सर्पाणां क्रोधो दुःखं च दारुणम्॥ ४२.१३७ ॥\nदुष्टानां घातनं लोके पाशेन च निबन्धनम्॥\nएवं सरीसृपाणां च दुःखं मातर्मुहुर्मुहुः॥ ४२.१३८ ॥\nअकस्माज्जन्ममरणं कीटादीनां तथाविधम्॥\nवर्षाशीतातपैर्दुःखं सुकष्टं मृगपक्षिणाम्॥ ४२.१३९ ॥\nक्षुत्तृट्‌क्लेशेन महता संत्रस्ताश्च सदा मृगाः॥\nपशुनागनिकायानां श्रृणु दुःखानि यानि च॥ ४२.१४० ॥\nक्षुत्तृट्‌छीतादिदमनं वधबन्धनताडनम्॥\nनासाप्रवेधनं त्रासः प्रतोदांकुशताडनम्॥ ४२.१४१ ॥\nवेणुकुन्तादिनिगडमुद्गरांऽकुशताडनम्॥\nभारोद्वहनसंक्लेशं शिक्षायुद्धादिपीडनम्॥ ४२.१४२ ॥\nआत्मयूथवियोगश्च वने च नयनादिकम्॥\nदुर्भिक्षं दुर्भगत्वं च मूर्खत्वं च दरिद्रता॥ ४२.१४३ ॥\nअधरोत्तरभावश्च मरणं राष्ट्रविभ्रमः॥\nअन्योन्याभिभवाद्दुःखमन्योन्यातिशयात्पुनः॥ ४२.१४४ ॥\nअनित्यता प्रभावाणामुच्छ्रयाणां च पातनम्॥\nइत्येवमादिभिर्दुःखैर्यस्माद्व्याप्तं चराचरम्॥ ४२.१४५ ॥\nनिरयादिमनुष्यांतं तस्मात्सर्वं त्यजेद्बुधः॥\nस्कन्धात्सकन्धं नयेद्भारं विश्रामं मन्यतेन्यथा॥ ४२.१४६ ॥\nतद्वत्सर्वमिदं लोके दुःखं दुःखेन शाम्यति॥\nएवमेतज्जगत्सर्वमन्योन्यातिशयोच्छ्रितम्॥ ४२.१४७ ॥\nदुःखैराकुलितं ज्ञात्वा निर्वेदं परमाप्नुयात्॥\nनिर्वेदाच्च विरागः स्याद्विरागाज्ज्ञानसंभवः॥ ४२.१४८ ॥\nज्ञानेन तं परं ज्ञात्वा विष्णुं मुक्तिमवाप्नुयात्॥\nनाहमेतादृशे लोके रमेयं जननि क्वचित्॥ ४२.१४९ ॥\nराजहंसो यथा शुद्धः काकामेध्यप्रदर्शकः॥\nश्रृणु मातर्यत्र संस्थो रमेयं निरुपद्रवः॥ ४२.१५० ॥\nअविद्यायनमत्युग्रं नानाकर्मातिशाखिनम्॥\nसंकल्पदंशमकरं शोकहर्षहिमातपम्॥ ४२.१५१ ॥\nमोहांधकारतिमिरं लोभव्यालसरीसृपम्॥\nविषयानन्यथाध्वानं कामक्रोधविमोक्षकम्॥ ४२.१५२ ॥\nतदतीत्य महादुर्गं प्रविष्टोऽस्मि महद्वनम्॥\nन तत्प्रविश्य शोचंति न प्रदुष्यंति तद्विदः॥ ४२.१५३ ॥\nन च बिभ्यति केषांचिन्नास्य बिभ्यति केचन॥ ४२.१५४ ॥\nतस्मिन्वने सप्तमहाद्रुमास्तु सप्तैव नद्यश्च फलानि सप्त॥\nसप्ताश्रमाः सप्त समाधयश्च दीक्षाश्च सप्तैतदरण्यरूपम्॥ ४२.१५५ ॥\nपंचवर्णानि दिव्यानि चतुर्वर्णानि कानिचित्॥\nत्रिद्विवर्णैकवर्णानि पुष्पाणि च फलानि च॥ ४२.१५६ ॥\nसृजंतः पादपास्तत्र व्याप्य तिष्ठन्ति तद्वनम्॥ ४२.१५७ ॥\nसप्त स्त्रियस्तत्र वसंति सत्यस्त्ववाङ्मुख्यो भानुमतो भवंति॥\nऊर्ध्वं रसानाददते प्रजाभ्यः सर्वाश्च तास्तत्त्वतः कोपि वदे॥ ४२.१५८ ॥\nसप्तैव गिरयश्चात्र धृतं यैर्भुवनत्रयम्॥\nनद्यश्च सरितः सप्त ब्रह्मवारिवहाः सदा॥ ४२.१५९ ॥\nतेजश्चाभयदानत्वमद्रोहः कौशलं तथा॥\nअचापल्यमथाक्रोधः प्रियवादश्च सप्तमः॥ ४२.१६० ॥\nइत्येते गिरयो ज्ञेयास्तस्मिन्विद्यावने स्थिताः॥\nदृढनिश्चयस्तथा भासा समता निग्रहो गुणः॥ ४२.१६१ ॥\nनिर्ममत्वं तपश्चात्र सन्तोषः सप्तमो ह्रदः॥\nभगवद्गुणविज्ञानाद्भक्तिः स्यात्प्रथमा नदी॥ ४२.१६२ ॥\nपुष्पादिपूजा द्वितीया तृतीया च प्रदक्षिणा॥\nचतुर्थी स्तुतिवाग्रूपा पञ्चमी ईश्वरार्पणा॥ ४२.१६३ ॥\nषष्ठी ब्रह्मैकता प्रोक्ता सप्तमी सिद्धिरेव च॥\nसप्त नद्योऽत्र कथिता ब्रह्मणा परमेष्ठिना॥ ४२.१६४ ॥\nब्रह्मा धर्मो यमश्चाग्निरिंद्रो वरुण एव च॥ ४२.१६५ ॥\nधनदश्च ध्रुवादीनां सप्तकानर्चयंत्यमी॥\nनदीनां संगमस्तत्र वैकुंठसमुपह्वरे॥ ४२.१६६ ॥\nआत्मतृप्ता यतो यांति शांता दांताः परात्परम्॥\nकेचिद्द्रुमाः स्त्रियः केचित्केचित्तत्त्वविदोऽपरे॥ ४२.१६७ ॥\nसरितः केचिदाहुः स्म सप्तैव ज्ञानवित्तमाः॥\nअनपेतव्रतकामोऽत्र ब्रह्मचर्यं चरामि च॥ ४२.१६८ ॥\nब्रह्मैव समिधस्तत्र ब्रह्माग्निर्ब्रह्म संस्तरः॥\nआपो ब्रह्म गुरुब्रह्म ब्रह्मचर्यमिदं मम॥ ४२.१६९ ॥\nएतदेवेदृशं सूक्ष्मं ब्रह्मचर्यं विदुर्बुधाः॥\nगुरुं च श्रृणु मे मातर्यो मे विद्याप्रदोऽभवत्॥ ४२.१७० ॥\nएकः शास्ता न द्वितीयोऽस्ति शास्ता हृद्येव तिष्ठन्पुरुषं प्रशास्ति॥\nतेनाभियुक्तः प्रणवादिवोदकं यता नियुक्तोस्मि तथाचरामि॥ ४२.१७१ ॥\nएको गुरुर्नास्ति तथा द्वितीयो हृदि स्थितस्तमहं नृ ब्रवीमि॥\nयं चावमान्यैव गुरुं मुकुन्दं पराभूता दानवाः सर्व एव॥ ४२.१७२ ॥\nएको बंधुर्नास्ति ततो द्वितीयो हृदी स्थितं तमहमनुब्रवीमि॥\nतेनानुशिष्टा बांधवा बंधुमंतः सप्तर्षयः सप्त दिवि प्रभांति॥ ४२.१७३ ॥\nब्रह्मचर्यं च संसेव्यं गार्हस्थ्य श्रृणु यादृशम्॥\nपत्नी प्रकृतिरूपा मे तच्चित्तो नास्मि कर्हिचित्॥ ४२.१७४ ॥\nमच्चित्ता सा सदा मातर्मम सर्वार्थसाधनी॥\nघ्राणं जिह्वा च चक्षुश्च त्वक्च श्रोत्रं च पंचमम्॥ ४२.१७५ ॥\nमनो बुद्धिश्च सप्तैते दीप्यंते पावका मम॥\nगंधो रसश्च रूपं च शब्दः स्पर्शश्च पंचमम्॥ ४२.१७६ ॥\nमंतव्यमथ बोद्धव्यं सप्तैताः समिधो मम॥\nहुतं नारायणध्यानाद्भुंक्ते नारायणः स्वयम्॥ ४२.१७७ ॥\nएवंविधेन यज्ञेन यजाम्यस्मि तमीश्वरम्॥\nअकामयानस्य च सर्वकामो भवेदद्विषाणस्य च सर्वदोषः॥ ४२.१७८ ॥\nन मे स्वभावेषु भवंति लेपास्तोयस्य बिंदोरिव पुष्करेषु॥\nनित्यस्य मे नैव भवंत्यनित्या निरीक्षमाणस्य बहुस्यभावात्॥ ४२.१७९ ॥\nन सज्जते कर्मसु भोगजालं दिवीव सूर्यस्य मयूखजालम्॥ ४२.१८० ॥\nएवंविधेन पुत्रेण मा मातर्दुःखिनी भव॥\nतत्पदं त्वा च नेष्यामि न यत्क्रतुशतैरपि॥ ४२.१८१ ॥\nइति पुत्रवचः श्रुत्वा विस्मिता इतराभवत्॥\nचिंतयामास यद्येवं विद्वान्मम सुतो दृढम्॥ ४२.१८२ ॥\nलोकेषु ख्यातिमायाति ततो मे स्याद्यशः परम्॥\nइत्यादि चिंतयंत्यां च रजन्यां भगवान्हरिः॥ ४२.१८३ ॥\nप्रहृष्टस्तस्य तैर्वाक्यैर्विस्मितः प्रादुरास च॥\nमूर्तेः स्वयं विनिष्क्रम्य शंखचक्रगदाधराः॥ ४२.१८४ ॥\nजगदुद्भासयन्भासा सूर्यकोटिसमप्रभः॥\nततो निष्पत्य धरणीं हृष्टरोमाश्रुद्गदः॥ ४२.१८५ ॥\nमूर्ध्नि बद्धांजलिं धीमानैतरेयोऽथ तुष्टुवे॥ ४२.१८६ ॥\nनमस्तुभ्यं भगवते वासुदेवाय धीमहि॥\nप्रद्युम्नायानिरुद्धाय नमः संकर्षणाय च॥ ४२.१८७ ॥\nनमो विज्ञानमात्राय परमानंदमूर्तये॥\nआत्मारामाय शांताय निवृत्तद्वैतदृष्टये॥ ४२.१८८ ॥\nआत्मानंदानुरुद्धाय सम्यक्तयक्तोर्मये नमः॥\nहृषीकेशाय महते नमस्तेऽनंतशक्तये॥ ४२.१८९ ॥\nवचस्युपरते प्राप्यो य एको मनसा सह॥\nअनामरूपचिन्मात्रः सोऽव्यान्नः सदसत्परः॥ ४२.१९० ॥\nयस्मिन्निदं यतश्चेदं तिष्ठत्यपैति जायते॥\nमृन्मयेष्विव मृज्जातिस्तस्मै ते ब्रह्मणे नमः॥ ४२.१९१ ॥\nयं न स्पृशंति न विदुर्मनोबुद्धींद्रियासवः॥\nअंतर्बहिश्च विततं व्योमवत्प्रणतोऽस्म्यहम्॥ ४२.१९२ ॥\nदेहेंद्रियप्राणमनोधियोऽमी यदंशब्द्धाः प्रचरंति कर्मसु॥\nनैवान्यदालोहमिव प्रतप्तं स्थानेषु तद्दृष्टपदेन एते॥ ४२.१९३ ॥\nचतुर्भिश्च त्रिभिर्द्वाभ्यामेकधा प्रणमामि तम्॥\nपूर्वापरापरयुगे शास्तारं परमीश्वरम्॥ ४२.१९४ ॥\nहित्वा गतीर्मोक्षकामा यं भजंति दशात्मकम्॥\nतं परं सत्यममलं त्वां वयं पर्युपास्महे॥ ४२.१९५ ॥\nॐनमो भगवते महापुरुषाय महानुभावाय विभूतिपतये सकलसात्वतपरिवृढनिकरकरकमलोत्पलकुड्मलोपलालितचरणारविंदयुगल परमपरमेष्ठिन्नमस्ते॥ ४२.१९६ ॥\nतवाग्निरास्यं वसुधांघ्रियुग्मं नभः शिरश्चंद्ररवी च नेत्रे॥\nसमस्तलोका जठरं भुजाश्च दिशश्चतस्रो भगवन्नमस्ते॥ ४२.१९७ ॥\nजन्मानि तावंति न संति देव निष्पीड्य सर्वाणि च सर्वकालम्॥\nभूतानि यावंति मयात्र भीमे पीतानि संसारमहासमुद्रे॥ ४२.१९८ ॥\nसंपच्छिलानां हिमवन्महेंद्रकैलासमेर्वादिषु नैव तादृक्॥\nदेहाननेकाननुगृह्णतो मे प्राप्तास्ति संपन्महती तथेश॥ ४२.१९९ ॥\nन संतिते देव भुवि प्रदेशा न येषु जातोऽस्मि तथा विनष्टः॥\nभूत्वा मया येषु न जंतवश्च संभक्षितो वा न च भूतसंघैः॥ ४२.२०० ॥\nशोकाभिभूतस्य ममाश्रु देव यावत्प्रमाणं पतितं भवेषु॥\nतावत्प्रमाणं न जलं पयोदा मुंचंति दिव्यैरपि वर्षलक्षैः॥ ४२.२०१ ॥\nमन्ये धरित्रीपरमाणुसंख्यामुपैति पित्रोर्गणना न मह्यम्॥\nमित्राव्यमित्राण्यनुजीव्यबंधून्संख्यातुमीशोऽस्मिन देवदेव॥ ४२.२०२ ॥\nत्वय्यर्पितं नाथ पुनः पुनर्मे मनः समाक्षिप्य सुदुर्द्धरारि॥\nकामो वशं क्रधमुखैः सहायैः करोति किं तद्भगवन्करोमि॥ ४२.२०३ ॥\nसोऽहं भृशार्तः करुणाकरस्त्वं संसारगर्ते पतितस्य विष्णो॥\nमहात्मनां संश्रयमभ्युपेतो नैवावसीदत्यपि दुर्गतोऽपि॥ ४२.२०४ ॥\nपरायणं रोगवतो हि वैद्यो महाब्धिमग्नस्य च नौर्नरस्य॥\nबालस्य मातापितरौ सुघोरसंसारखिन्नस्य हरे त्वमेव॥ ४२.२०५ ॥\nप्रसीद सर्वेश्वर सर्वभूत सर्वस्य हेतो परमार्थसार॥\nमामुद्धरास्मादुरुदुःखसंघात्संसारगर्तात्स्वपरिग्रहेण॥ ४२.२०६ ॥\nक्षृत्तृट्‌त्रिधातुभिरिमं मुहुरर्द्यमानं शीतोष्ण वातसलिलैरितरेतराच्च॥\nकामाग्निनाच्युत रुषा च सुदुर्भरेण संपश्यतो मम उरुक्रम सीदतो हि॥ ४२.२०७ ॥\nभवंतु भद्राणि समस्तदोषाः प्रयांतु नाशं जगतोऽखिलस्य॥\nमयाद्य भक्त्या परमेश्वरे प्रभौ स्तुते जगद्धातरि वासुदेवे॥ ४२.२०८ ॥\nये भूतले ये दिवि चांतरिक्षे रसातले प्राणिगणाश्च केचित्॥\nभवंतु ते सिद्धियुजो मयाद्य स्तुते जगद्धातरि वासुदेवे॥ ४२.२०९ ॥\nअज्ञानिनो ज्ञानविदो भवंतु प्रशान्तिभाजः सततोग्रचित्ताः॥\nमया च विश्वंभरणे ह्यनंते स्तुते जगद्धातरि वासुदेवे॥ ४२.२१० ॥\nश्रृण्वंति ये मे स्तुवतस्तथान्ये पश्यंति ये मामिदमीरयंतम्॥\nदेवासुराद्या मनुजास्तिरश्चो भवंतु तेऽप्यच्युतयोगभाजः॥ ४२.२११ ॥\nये चापि मूका विकलेंद्रियत्वात्पठंति नो नैव विलोकयंति॥\nपश्वादयः कीटपिपीलिकाद्या भवंतु तेऽप्यच्युतयोगभाजः॥ ४२.२१२ ॥\nनश्यंतु दुःखानि जगत्यपेतु लोभादिको दोषगणः प्रजाभ्यः॥\nयथात्मनि भ्रातरि चात्मजे वा तथा नरस्यास्तु जनेपि भावः॥ ४२.२१३ ॥\nसंसारवैद्यैऽखिलदोषहानिविचक्षणे निर्वृतिहेतुभूते॥\nसंसारबंधाः शिथिलीभवंतु हृदि स्थिते सर्वजनस्य विष्णौ॥ ४२.२१४ ॥\nपापं प्रणाशं मम च प्रयातु यन्मानसं यच्च करोमि वाचा॥\nशरीरमप्याचरितं च यन्मे स्मृते जगद्धातरि वासुदेवे॥ ४२.२१५ ॥\nयथा हि वा वासुदेवेति प्रोक्ते संकीर्त्तने विष्णुभक्तस्य वापि॥\nस्मृते हरौ वापि प्रयाति पापं सत्येन मे नश्यतां तेन पापम्॥ ४२.२१६ ॥\nमूढोऽयमल्पमतिरल्पविचेष्टितोऽयं क्लिष्टं मनोऽपि विषयैर्मयि न प्रसंगि॥\nइत्थं कृपां कुरु मयि प्रणतेऽखिलेश त्वां स्तोतुमंबुजभवोऽपि हि देव नेशः॥ ४२.२१७॥\nस त्वं प्रसीद भगवन्कुरु मय्यनाथे विष्णो कृपां परमकारुणिकः किल त्वम्॥\nसंसारसागरनिमग्नमनंत दीनमुद्धर्तुमर्हसि हरे पुरुषोत्तमोसि॥ ४२.२१८ ॥\nइत्थं स्तुतः स भगवानैतरेयेण भारत॥\nवासुदेवो विशालात्मा सानंदमिदमाह तम्॥ ४२.२१९ ॥\nवत्सैतरेय तुष्टोस्मि भक्त्यानेन स्तवेन ते॥\nवरं वृणुष्व मत्तस्त्वं दुर्लभं यदभीप्सितम्॥ ४२.२२० ॥\n<b>॥ऐतरेय उवाच॥\n</b>\nएष एव वरो नाथमम नित्यमभीप्सितः॥\nमज्जतो घोरसंसारे कर्णधारो हरे भव॥ ४२.२२१ ॥\n<b>॥श्रीभगवानुवाच॥\n</b>\nमुक्त एवासि संसाराद्यस्य ते भक्तिरीदृशी॥\nग्रहैर्महाग्रहैर्बद्धो नैव ते द्वित्रयोदशी॥ ४२.२२२ ॥\nयश्च स्तोत्रेण सततं गुप्तक्षेत्रसमीहितम्॥\nस्तोष्यते वासुदेवं मां स पापक्षयमाप्स्यति॥ ४२.२२३ ॥\nयस्मादेतेन स्तोत्रेण पापं नाशमवाप्स्यति॥\nअघनाशनमित्येव तस्मात्ख्यातिमवाप्स्यति॥ ४२.२२४ ॥\nएकादश्यामुपोष्यैव ममाग्रे यः पठिष्यति॥\nस्तवमेनं स पूतात्मा मम लोकमवाप्स्यति॥ ४२.२२५ ॥\nसर्वेषामेव क्षेत्राणां गुप्तक्षेत्रं प्रियं यथा॥\nतथा सर्वस्तवानां च स्तवोयं सुप्रियोमम॥ ४२.२२६ ॥\nयानि चोद्दिश्य भूतानि जप्यतेऽसौ महात्मभिः॥\nतानि शांतिं भगं प्रज्ञां प्राप्स्यंति कृपया मम॥ ४२.२२७ ॥\nत्वं च वत्स श्रौतधर्मान्सम्यगाचर श्रद्धया॥\nन तैर्बंधं मयि न्यस्तैराप्स्यस्यनभिसंधितैः॥ ४२.२२८ ॥\nयज यज्ञैरवाप्यैव दारान्नन्दय मातरम्॥\nमयि ध्यानेन तीव्रेण मामवाप्स्यस्यसंशयम्॥ ४२.२२९ ॥\nबुद्धिर्मनोथ भूतानि बुद्धिकर्मेन्द्रियाणि च॥\nत्रयोदशग्रहैर्ये स्युस्त्रयोदश महाग्रहाः॥ ४२.२३० ॥\nबोद्धव्यमथ मंतव्यमहंता शब्द एव च॥\nस्पर्शो रसो रूपगन्धौ वचनादानमेव च॥ ४२.२३१ ॥\nविहृत्युत्सर्ग आनंदस्त्रयोदश महाग्रहाः॥\nएतान्महाग्रहन्पुत्र शुद्धाञ्छुद्धैः स्वकैर्ग्रहैः॥ ४२.२३२ ॥\nगृहाण ध्यानयोगेन ममैवं मोक्षमाप्स्यसि॥\nएवं त्वं कर्मभिर्वीर नैष्कर्म्यं समवाप्स्यसि॥ ४२.२३३ ॥\nशुल्बंरसेन संविद्धं दक्षो हेम यथाश्नुते॥\nवर्णाश्रमाचारवता मयि संन्यस्तकर्मणा॥ ४२.२३४ ॥\nमदनुध्यानयुक्तेन मोक्षो नास्तीह दुर्लभः॥\nतस्मादेवं वर्तमानो नन्द व्रतपरायणः॥ ४२.२३५ ॥\nउद्धृत्य सप्तपुरुषाल्लँयं मयि गमिष्यसि॥\nसांप्रतं प्रतिभास्यंति वेदश्चापठिता अपि॥ ४२.२३६ ॥\nततस्त्वं कोटितीर्थे च यज्ञे वै हरिमेधसः॥\nयाहि तत्र भविष्यं ते सर्वं मातुरभीप्सितम्॥ ४२.२३७ ॥\nइत्युक्त्वा भगवान्विष्णुर्मूर्तिमध्ये विवेश ह॥\nविलोक्य मानो निमिषं मात्रा चैव सुतेन च॥ ४२.२३८ ॥\nततो मूर्ति नमस्कृत्य वासुदेवस्य विस्मितः॥\nऐतरेयः स्वजननीं मुदितो वाक्यमब्रवीत्॥ ४२.२३९ ॥\nपुराहमभवं शूद्रो भीतः संसारदोषतः॥\nपरिनिष्ठागतं धर्मं ब्राह्मणं शरणं गतः॥ ४२.२४० ॥\nस कृपालुर्मम प्राह मन्त्रं वै द्वादशाक्षरम्॥\nसदेमं जपचेत्युक्त्वा तमहं जप्तवान्सदा॥ ४२.२४१ ॥\nतेन जाप्यप्रभावेन ममोत्पत्तिस्तवोदरात्॥\nजातस्मृतिर्विष्णुभक्तिः स्थितिरत्र च सर्वदा॥ ४२.२४२ ॥\nइदानीं च प्रयाम्येष यज्ञं तं हरिमेधसः॥\nत्वद्रूपं विष्णुप्रीत्यर्थं प्रणम्य त्वां प्रसादये॥ ४२.२४३ ॥\nततो महीनगरकाख्ये कोटितीर्थतलस्थितम्॥\nयजन्तं संवृतं विप्रैः कोटिशस्तमुपागमत्॥ ४२.२४४ ॥\nगेहाय मातरं प्रोच्य स यज्ञे प्रोक्तवान्द्विजः॥\nनमस्तस्मै भगवते विष्णवेऽकुण्ठमेधसे॥ ४२.२४५ ॥\nयन्मायामोहितधियो भ्रमामः कर्मसागरे॥\nइति श्लोकं महार्थं ते हरिमेधमुखा द्विजाः॥ ४२.२४६ ॥\nआकर्ण्यासनपूजाद्यैः पूजयामासुरंग तम्॥\nततो वेदार्थनैपुण्यैस्तेन ते तोषिता द्विजाः॥ ४२.२४७ ॥\nप्रददुर्दक्षिणां सर्वां हरिमेधाः सुतामपि॥\nद्रव्यं कन्यां च संगृह्य स्वगृहं समुपागमत्॥ ४२.२४८ ॥\nवन्दयित्वा स्वजननीं पुत्रानुत्पाद्य चामलान्॥\nइष्ट्वा यज्ञैरैतरेयो द्वादशीव्रततत्परः॥ ४२.२४९ ॥\nवासुदेवानुध्यानेन मोक्षं पश्चादुपागतः॥\nएवंविधो वासुदेवः स्वयमत्रास्ति भारत॥ ४२.२५० ॥\nयोर्ययेत्पूजयेत्स्तौति सर्वं तस्याक्षयं विदुः॥\nशिवधर्मेषु यत्प्रोक्तं फलं पूर्वं मया तव॥ ४२.२५१ ॥\nतादृशं लभते मर्त्यो वासुदेवप्रसादतः॥ ४२.२५२ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे श्रीवृद्धवासुदेवमाहात्म्यवर्णन ऐतरेयब्राह्मणचरित्रवर्णनंनाम द्विचत्वारिंशोऽध्यायः॥ ४२ ॥ छ ॥"
  }
]
[
  {
    "text": "<b>॥नारद उवाच॥\n</b>\nतं दृष्ट्वा दानवाः सर्वे क्रुद्धाः स्वैःस्वैर्बलैर्वृताः॥\nसरघा इव माक्षिकं रुरुधुः सर्वतस्ततः॥ २०.१ ॥"
  },
  {
    "text": "पर्वताभे गजे भीमे मदस्राविणि दुर्दमे॥\nसितचित्रपताके तु प्रभिन्नकरटामुखे॥ २०.२ ॥"
  },
  {
    "text": "स्वर्णवर्णांचिते यद्वन्नगे दावाग्निसंवृते॥\nआरुह्यजौ निमिर्दैत्यो हरिं प्रत्युद्ययौ बली॥ २०.३ ॥"
  },
  {
    "text": "तस्यासन्दानवा रौद्रा गजस्य परिरक्षिणः॥\nसप्तविंशतिकोट्यश्च किरीटकवचोज्जवलाः॥ २०.४ ॥"
  },
  {
    "text": "अश्वमारुह्य शैलाभं हरिमाद्रवत्॥\nपंचयोजनप्रग्रीवमुष्ट्रमास्थाय जंभकः॥ २०.५ ॥"
  },
  {
    "text": "शुम्भो मेषं समारुह्याव्रजद्द्वादशयोजनम्॥\nअपरे दानवेन्द्राश्च यत्ता नानास्त्रापाणयः॥ २०.६ ॥"
  },
  {
    "text": "आजग्मुः समरे क्रुद्धा विष्णुमक्लिष्टकारिणम्॥\nपरघेण निमिर्दैत्यो मथनो मुद्गरेण च॥ २०.७ ॥"
  },
  {
    "text": "शुम्भः शूलेन तीक्ष्णेन प्रासेन ग्रसनस्तथा॥\nचक्रेण क्रथनः क्रुद्धो जंभः शक्त्या महारणे॥ २०.८ ॥"
  },
  {
    "text": "जघ्नुर्नारायणं शेषा विशिखैर्मर्मभेदिभिः॥\nतान्यस्त्राणि प्रयुक्तानि विविशुः पुरुषोत्तमम्॥ २०.९ ॥"
  },
  {
    "text": "उपदेशा गुरोर्यद्वत्सच्छिष्यं बहुधेरिताः॥\nततः क्रुद्धो हरिर्गृह्य धनुर्बाणांश्च पुष्कलान्॥ २०.१० ॥"
  },
  {
    "text": "ममर्द दैत्यसेनां तद्धर्ममर्थवचो यथा॥\nनिमिं विव्याध विंशत्या वाणैरनलवर्चसैः॥ २०.११ ॥"
  },
  {
    "text": "मथनं दशभिश्चैव शुम्भं पंचभिरेव च॥\nशतेन महिषं क्रुद्धो विव्याधोरसि माधवः॥ २०.१२ ॥"
  },
  {
    "text": "जंभं द्वादशभिस्तीक्ष्णैः सर्वांश्चैकैक शोऽष्टभिः॥\nतस्य तल्लाघवं दृष्ट्वा दानवाः क्रोधमूर्छिताः॥ २०.१३ ॥"
  },
  {
    "text": "चक्रुर्गाढतरं यत्नमावृण्वाना हरिं शरैः॥\nचिच्छेदाथ धनुर्ज्यां च निमिर्भल्लेन दानवः॥ २०.१४ ॥"
  },
  {
    "text": "हस्ताच्चापं च संरंभाच्चिच्छेद महिषासुरः॥\nषीडयामासा गरुडं जंभो बाणायुतैस्त्रिभिः॥ २०.१५ ॥\nभुजावस्य च विव्याध शंभो बाणायुतेन वै॥\nततो विस्मितचित्तस्तु गदां जग्राह माधवः॥ २०.१६ ॥"
  },
  {
    "text": "तां प्राहिणोत्स वेगेन मथनाय महाहवे॥\nतामाप्राप्तां निमिर्बाणैर्मुशलाभैः सहस्रशः॥ २०.१७ ॥"
  },
  {
    "text": "आहत्य पातयामास विनदन्कालमेघवत्॥\nततोंऽतरिक्षे हाहेति भूतानां जज्ञिरे कथाः॥ २०.१८ ॥"
  },
  {
    "text": "नैतदस्ति बलं व्यक्तं यत्राशीर्यत सा गदा॥\nतां हरिः पतितां दृष्ट्वा अस्थाने प्रार्थनामिव॥ २०.१९ ॥"
  },
  {
    "text": "जग्राह मुद्गरं घोरं दिव्यरत्नपरिष्कृतम्॥\nतं मुमोचातिवेगेन निमिमुद्दिश्य दानवम्॥ २०.२० ॥"
  },
  {
    "text": "तमायांतं वियत्येव त्रयो दैत्या ह्यवारयन्॥\nगदया दंभदैत्यस्तु ग्रसनः पट्टिशेन तु॥ २०.२१ ॥"
  },
  {
    "text": "शक्त्या च महिषो दैत्यो विनदंतो महाररवम्॥\nनिराकृतं तमालोक्य दुर्जनैः सुजनं यथा॥ २०.२२ ॥"
  },
  {
    "text": "जग्राह शक्तिमुग्रोग्रां शतघंटामहास्वनाम्॥\nजंभाय तां समुद्दिश्य प्राहिणोद्भीषणेरणे॥ २०.२३ ॥"
  },
  {
    "text": "तामायान्तीमथालोक्य जंभोऽन्यस्य रथात्त्वरात्॥\nआप्लुत्य लीलया गृह्णन्कामिनीं कामुको यथा॥ २०.२४ ॥"
  },
  {
    "text": "तयैव गरुडं मूर्ध्नि जघ्ने स प्रहसन्बली॥\nततो भूयो रथं प्राप्य घनुर्गृह्यभ्ययोजयत्॥ २०.२५ ॥"
  },
  {
    "text": "विचेताश्चाभवद्युद्धे गरुडः शक्तिपीडितः॥\nततः प्रहस्य तं विष्णुः साधुसाध्विति भारत॥ २०.२६ ॥"
  },
  {
    "text": "करस्पर्शेन कृतवान्विमोहं विनतात्मजम्॥\nसमाश्वास्य च तं वाग्भिः शक्तिं दृष्ट्वा च निष्फलाम्॥ २०.२७ ॥"
  },
  {
    "text": "कुभार्यस्य यथा पुंसः सर्वंस्याच्चिंतितं वृथा॥\nदृठसारमहामौर्वीमन्यां संयोजयत्ततः॥ २०.२८ ॥"
  },
  {
    "text": "कृत्वा च तलनिर्घोषं रौद्रमस्त्रं मुमोच सः॥\nततोऽस्त्रतेजसा सर्वमाकाशं नैव दृश्यते॥ २०.२९ ॥"
  },
  {
    "text": "भूमिर्दिशश्च विदिशो बामजालमया बुभुः॥\nदृष्ट्वा तदस्त्रमाहात्म्यं सेनानीर्ग्रसनोऽसुरः॥ २०.३० ॥"
  },
  {
    "text": "ब्राह्ममस्त्रं चकाराशु सर्वास्त्रविनिवारणम्॥\nतेन तत्प्रशमं यातं रौद्रास्त्रं लोकभीषणम्॥ २०.३१ ॥"
  },
  {
    "text": "अस्त्रे प्रतिहते तस्मिन्विष्णुर्दानवसूदनः॥\nकालदंडास्त्रमकरोत्सर्वलोकभयंकरम्॥ २०.३२ ॥"
  },
  {
    "text": "संधीयमानेस्त्रे तस्मिन्मारुतः परुषो ववौ॥\nचकंपे च मही देवी भिन्नाश्चांबुधयोऽभवन्॥ २०.३३ ॥"
  },
  {
    "text": "तदस्त्रमुग्रं दृष्ट्वा तु दानवा युद्धदुर्मदाः॥\nचक्रुरस्त्राणि दिव्यानि नानारूपाणि संयुगे॥ २०.३४ ॥"
  },
  {
    "text": "नारायणांस्त्रं ग्रसनस्तु चक्रे त्वाष्ट्रं निमिश्चास्त्रवरं मुमोच॥\nऐषीकमस्त्रं च चकार जंभो युद्धस्य दण्डास्त्र निवारणाय॥ २०.३५ ॥"
  },
  {
    "text": "यावच्च संधानवशं प्रयांति नारायणादीनि निवारणाय॥\nतावत्क्षणेनैव जघान कोटींदैत्येश्वराणां किल कालदंडः॥ २०.३६ ॥"
  },
  {
    "text": "अनंतरं शांतभयं तदस्त्रं दैत्यास्त्रयोगेन च कालदण्डम्॥\nशांतं तदालोक्य हरिः स्वमस्त्रं कोपेन कालानलतुल्यमूर्तिः॥ २०.३७ ॥"
  },
  {
    "text": "जग्राह चक्रं तपना युतप्रभमुग्रारमात्मानमिव द्वितीयम्॥\nचिक्षेप सेनापतये ज्वलंतं चतुर्भूजः संयति संप्रगृह्य॥ २०.३८ ॥"
  },
  {
    "text": "तदाव्रजच्चक्रमथो विलोक्य सर्वात्मना दैत्यवराः स्ववीर्यात्॥\nनाशक्नुन्वारयितुं प्रचंडं दैवं यथा पूर्वमिवोपपन्नम्॥ २०.३९ ॥"
  },
  {
    "text": "तदप्रतर्क्यं नवहेतितुल्यं चक्रं पपात ग्रसनस्य कण्ठे॥\nतद्रक्तधारा रुणघोरनाभि जगाम भूयोपि करं मुरारेः॥ २०.४० ॥"
  },
  {
    "text": "चक्राहतः संयति दानवश्च पपात भूमौ प्रममार चापि॥\nदैत्याश्च शेषा भृशशौकमापुः क्रोधं च केचित्पिपिषुर्भुजांश्च॥ २०.४१ ॥"
  },
  {
    "text": "ततो विनिहते दैत्ये ग्रसने बलनायके॥\nनिर्मर्यादमयुध्यंत हरिणा सह दानवाः॥ २०.४२ ॥"
  },
  {
    "text": "पट्टिशैर्मुशलैः प्रासैग्नि दाभिः कणपैरपि॥\nतीक्ष्णाननैश्च नाराचैश्चक्रैः शक्तिभिरेव च॥ २०.४३ ॥"
  },
  {
    "text": "तदस्त्रजालं तैर्मुक्तं लब्धलक्षो जनार्दनः॥\nएकैकं शतधा चक्रे बाणैरग्नि शिखोपमैः॥ २०.४४ ॥"
  },
  {
    "text": "जघान तेषां संक्रुद्धः कोटिकोटिं जनार्दनः॥\nततस्ते सहसा भूत्वा न्यपतन्केशवोपरि॥ २०.४५ ॥"
  },
  {
    "text": "गरुडं जगृहुः केचित्पादयोः शतशोऽसुराः॥\nललंबिरे च पक्षाभ्यां मुखे चान्ये ललंबिरे॥ २०.४६ ॥"
  },
  {
    "text": "केशवस्यापि धनुषि भुजयोः शीर्ष एव च॥\nललंबिरे महादैत्या निनदंतो मुहुर्मुहुः॥ २०.४७ ॥"
  },
  {
    "text": "तदद्भुतं महद्दृष्ट्वा सिद्धचारणवार्तिकाः॥\nहाहेति मुमुचुर्नादसंबरे चास्तुवन्हरिम्॥ २०.४८ ॥"
  },
  {
    "text": "ततो हरिर्विनिर्धूय पातयामास तान्भुवि॥\nयथा प्रबुद्धः पुरुषो दोषान्संसारसंभवान्॥ २०.४९ ॥"
  },
  {
    "text": "विकोशं च ततः नंदकं खड्गमुत्तमम्॥\nचर्म चाप्यमलं विष्णुः पदातिस्तानधावत॥ २०.५० ॥"
  },
  {
    "text": "ततो मुहूर्तमात्रेण पद्मानि दश केशवः॥\nचकर्त्त मार्गे बहुभिर्विचरन्दैत्यसत्तमान्॥ २०.५१ ॥"
  },
  {
    "text": "ततो निमिप्रभृतयो विनद्यासुरसत्तमाः॥\nअधावंत महेष्वासाः केशवं पादचारिणम्॥ २०.५२ ॥"
  },
  {
    "text": "गरुत्मांश्चाभ्ययात्तूर्णमारुरोह च तं हरिः॥\nउवाच च गरुत्मंतं तस्मिंश्च तुमुले रणे॥ २०.५३ ॥\nअश्रांतो यदि तार्क्ष्यासि मथनं प्रति तद्व्रज॥\nश्रांतश्चेच्च मुहूर्तं त्वं रणादपसृतो भव॥ २०.५४ ॥\n<b>॥तार्क्ष्य उवाच॥\n</b>\nन मे श्रमोऽस्ति लोकेश किंचित्संस्मरतश्च मे॥\nयन्मे सुतान्वाहनत्वे कल्पयामास तारकः॥ २०.५५ ॥"
  },
  {
    "text": "इति ब्रवन्रणे दैत्यं मथनं प्रति सोऽगमत्॥\nदैत्यस्तवभिमुखं दृष्ट्वा शंखचक्रगदाधरम्॥ २०.५६ ॥"
  },
  {
    "text": "जघान भिंडिपालेन शितधारेण वक्षसि॥\nतं प्रहारमचिंत्यैव विष्णुस्तस्मिन्महाहवे॥ २०.५७ ॥"
  },
  {
    "text": "जघान पंचभिर्बाणैर्गिरींद्रस्यापि भेदकैः॥\nआकर्णकृष्टैर्दशभिः पुनर्विद्धः स्तनांतरे॥ २०.५८ ॥"
  },
  {
    "text": "विचेतनो मुहूर्तात्स संस्तभ्य मथनः पुनः॥\nगृहीत्वा परिघं मूर्ध्नि जनार्दनमताडयत्॥ २०.५९ ॥"
  },
  {
    "text": "विष्णुस्तेन प्रहारेण किंचिदाघूर्णितोऽभवत्॥\nततः कोपविवृत्ताक्षो गदां जग्राह माधवः॥ २०.६० ॥"
  },
  {
    "text": "तया संताडयामास मथनं हृदये दृढम्॥\nस पपात तथा भूमौ चूर्णितांगो ममार च॥ २०.६१ ॥"
  },
  {
    "text": "तस्मिन्निपतिते भूमौ मथने मथिते भृशम्॥\nअवसादं युयुर्दैत्याः सर्वे ते युद्धमण्डले॥ २०.६२ ॥"
  },
  {
    "text": "ततस्तेषु विषण्णेषु दानवेष्वतिमानिषु॥\nचुकोप रक्तनयनो महिषो दानवेश्वरः॥ २०.६३ ॥"
  },
  {
    "text": "प्रत्युद्ययौ हरिं रौद्रः स्वबाहुबलमाश्रितः॥\nरीक्ष्णधारेण शूलेन महिषो हरिमर्दयन्॥ २०.६४ ॥"
  },
  {
    "text": "शक्त्या च गरुडं वीरो हृदयेऽभ्यहनद्दृढम्॥\nततो विवृत्य वदनं महामलगुहानिभम्॥ २०.६५ ॥"
  },
  {
    "text": "ग्रस्तुमैच्छद्रणे दैत्यः सगरुत्मंतमच्युतम्॥\nअथाच्‌युतोऽपि विज्ञाय दानवस्य चिकीर्षितम्॥ २०.६६ ॥"
  },
  {
    "text": "वदनं पूरयामास दिव्यैस्त्रैर्महाबलः॥\nस तैर्बाणैरभिहतो महिषोऽचलसंनिभः॥ २०.६७ ॥"
  },
  {
    "text": "परिवर्तितकायार्धः पपाताथ ममार च॥\nमहिषं पतितं दृष्ट्वा जीवयित्वा पुनर्हरिः॥ २०.६८ ॥"
  },
  {
    "text": "महिषं प्राह मत्तस्त्वं वधं नार्हसि दानव॥\nयोषिद्वध्यः पुरोक्तस्त्वं साक्षात्कमलयोनिना॥ २०.६९ ॥"
  },
  {
    "text": "उत्तिष्ठ गच्छ मन्मुक्तो द्रुतमस्मान्महारणात्॥\nइत्युक्तो हरिणा तस्माद्देशादपगतोऽसुरः॥ २०.७० ॥"
  },
  {
    "text": "तस्मिन्पराङ्मुखे दैत्ये महिषे शुंभदानवः॥\nसंदष्टौष्ठपुटाटोपो भृकुटीकुटिलाननः॥ २०.७१ ॥"
  },
  {
    "text": "निर्मध्य पाणिना पाणिं धनुरादाय भैरवम्॥\nसज्जीकृत्य महाघोरान्मुमोच शतशः शरान्॥ २०.७२ ॥"
  },
  {
    "text": "स चित्रयोधी दृढमुष्टिपातस्ततश्व विष्णुं च दैत्यः॥\nबाणैर्ज्वलद्वह्निशिखानिकाशैः क्षिप्तैरसंख्यैः प्रतिघाहीनैः॥ २०.७३ ॥"
  },
  {
    "text": "विष्णुश्च दैत्येंद्रशरार्दितो भृशं भुशुंडिमादाय कृतांततुल्याम्॥\nतया मुखं चास्य पिपेष संख्ये शुंभस्य जत्रुं च धराधराभम्॥ २०.७४ ॥"
  },
  {
    "text": "ततस्त्रिभिः शंभुभुजं द्विषष्ट्या सूतस्य शीर्षं दशक्षिश्च केतुम्॥\nविष्णुर्विकृष्टैः श्रवणावसानं दैत्यस्य बाणैर्ज्वलनार्कवर्णैः॥ २०.७५ ॥"
  },
  {
    "text": "स तैश्च विद्धो व्यथितो बभूव दैत्येश्वरो विस्रुतशोणिताक्तः॥\nततोऽस्य किंचिच्चलितस्य धैर्यादुवाच शंखांबुजसार्ङ्गपाणिः॥ २०.७६ ॥"
  },
  {
    "text": "योषित्सुवध्योऽसि रणं विभुंच शुंभाऽशुभ स्वल्पतरैरहोभिः॥\nमत्तोर्हसि त्वं न वृथैव मूढ ततोऽपयातः स च शंभदानवः॥ २०.७७ ॥"
  },
  {
    "text": "जम्भोऽथ तद्विष्णुमुखान्निशम्य जगर्ज चोच्चैः कृतसिंहनादः॥\nप्रोवाच वाक्यं च सलीलमाजौ महाट्टहासेन जगद्विकंप्य॥ २०.७८ ॥"
  },
  {
    "text": "किमेभिस्ते जलावास दैत्यैर्हीनपराक्रमैः॥\nमामासादय युद्धेऽस्मिन्यदि ते पौरुषं क्वचित्॥ २०.७९ ॥"
  },
  {
    "text": "यत्ते पूर्वं हता दैत्या हिरण्याक्षमुखाः किल॥\nजंभस्तदाभवन्नैव पश्य मामद्य संस्थितम्॥ २०.८० ॥"
  },
  {
    "text": "पश्य तालप्रती काशौ भुजावेतौ हरे मम॥\nवक्षो वा वज्रकठिनं मयि प्रहर तत्सुखम्॥ २०.८१ ॥"
  },
  {
    "text": "इत्युक्तः केशवस्तेन सृक्किणी संलिहन्रुषा॥\nमुमोच परिघंघोरं विरीणामपि दारणम्॥ २०.८२ ॥"
  },
  {
    "text": "ततस्तस्याप्यनुपदं कालायसमयं दृढम्॥\nमुमोच मुद्गरं विष्णुर्द्वितीयं पर्वतं यथा॥ २०.८३ ॥"
  },
  {
    "text": "तदायुधद्वयं दृष्ट्वा जंभो न्यस्य रथे धनुः॥\nआप्लुत्य परिघं गृह्य गरुडं तेन जघ्निवान्॥ २०.८४ ॥"
  },
  {
    "text": "द्वितीयं मुद्गरं चानु गृहीत्वा विनदन्रणे॥\nसर्वप्राणेन गोविंदं तेन मूर्ध्नि जघान सः॥ २०.८५ ॥"
  },
  {
    "text": "ताभ्यां चातिप्रहाराभ्यामुभौ गरुडकेशवौ॥\nमोहाविष्टौ विचेतस्कौ मृतकल्पाविवासताम्॥ २०.८६ ॥"
  },
  {
    "text": "तदद्भुतं महद्दृष्ट्वा जगर्जुर्दैत्यसत्तमाः॥\nनैतान्हर्षमदोद्धूतानिदं सेहे जगत्तदा॥ २०.८७ ॥"
  },
  {
    "text": "सिंहनादैस्तलोन्नाहैर्धनुर्नादैश्च बाणजैः॥\nजंभं ते हर्षयामासुर्वासांस्यादुधुवुश्च ते॥ २०.८८ ॥"
  },
  {
    "text": "शंखांश्च पूरयामासुश्चिक्षिपुर्देवता भृशम्॥ २०.८९ ॥"
  },
  {
    "text": "संज्ञामवाप्याथ महारणे हरिः सवैनतेयः परिरभ्य जंभम्॥\nपराङ्मुखः संयुगादप्रधृष्यात्पलायनं वेगपरश्चकार॥ २०.९० ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे दैत्यैः सह विष्णोर्युद्धवर्णनंनाम विंशोऽध्यायः॥ २० ॥ छ ॥"
  }
]
[
  {
    "text": "<b>॥वरांग्युवाच॥\n</b>\nनाशितास्म्यपविद्धास्मि त्रासिता पीडितास्मि च॥\nरौद्रोण देवनाथेन नष्टनाथेन भूरिशः॥ १५.१ ॥"
  },
  {
    "text": "दुःखपारमपश्यंती प्राणांस्त्यक्तुं व्यवस्थिता॥\nपुत्रं मे घोरदुःखस्य तारकं देहि चेत्कृपा॥ १५.२ ॥"
  },
  {
    "text": "एवमुक्तस्तु दैत्येंद्रो दुःखितोऽचिंतयद्धृदि॥\nआसुरेष्वपि भावेषु स्पृहा यद्यपि नास्ति मे॥ १५.३ ॥"
  },
  {
    "text": "तथापि मन्ये शास्त्रैभ्यस्त्वनुकंप्या प्रियेति यत्॥\nसर्वाश्रमानुपादाय स्वाश्रमेण कलत्रवान्॥ १५.४ ॥"
  },
  {
    "text": "व्यसनार्णवमत्येति जलयानैरिवार्णवम्॥\nयामाश्रित्येंद्रियारातीन्दुर्जयानितराश्रयैः॥ १५.५ ॥"
  },
  {
    "text": "गेहिनो हेलया जिग्युर्दस्यून्दूर्ग पतिर्यथा॥\nन केऽपि प्रभवस्तां चाप्यनुकर्तुं गृहेश्वरीम्॥ १५.६ ॥"
  },
  {
    "text": "अथायुषा वा कार्त्स्न्येन धर्मे दित्सुर्यथैव च॥\nयस्यां भवति चात्मैव ततो जाया निगद्यते॥ १५.७ ॥"
  },
  {
    "text": "भर्तव्या एव यस्माच्च तस्माद्भार्येति सा स्मृता॥\nसा एव गृहमुक्तं च गृहीणी सा ततः स्मृता॥ १५.८ ॥"
  },
  {
    "text": "संसारकल्मषात्त्रात्री कलत्रमिति सा ततः॥\nएवंविधां प्रियां को वै नानुकंपितुमर्हति॥ १५.९ ॥"
  },
  {
    "text": "त्रीणि ज्योतींषि पुरुष इति वै देवलोऽब्रवीत्॥\nभार्या कर्म च विद्या च संसाध्यं यत्नतस्त्रयम्॥ १५.१० ॥"
  },
  {
    "text": "तदेनां पीडितां चेद्यः पतिर्भूत्वा न पालये॥\nततो यास्ये शास्त्रवादान्नरकांतं न संशयः॥ १५.११ ॥"
  },
  {
    "text": "अह मप्येनमिंद्रं वै शक्तो जेतुं यथाऽनृणाम्॥\nपुनः कामं करिष्येऽस्या दास्ये पुत्रऊं महाबलम्॥ १५.१२ ॥"
  },
  {
    "text": "इति संचिंत्य वज्रांगः कोपव्याकुललोचनः॥\nप्रतिकर्तुं महेंद्राय तपो भूयो व्यवस्यत॥ १५.१३ ॥"
  },
  {
    "text": "ज्ञात्वा तु तस्य संकल्पं ब्रह्मा क्रूरतरं पुनः॥\nआजगाम त्वरायुक्तो यत्राऽसौ दितिनंदनः॥ १५.१४ ॥"
  },
  {
    "text": "उवाचैनं स भगवान्प्रभुर्मधुरया गिरा॥ १५.१५ ॥"
  },
  {
    "text": "<b>॥ब्रह्मोवाच॥\n</b>\nकिमर्थं भूय एव त्वं नियमं क्रूरमिच्छसि॥\nआहाराभिमुखो दैत्य तन्मे ब्रूहि महाव्रतः॥ १५.१६ ॥"
  },
  {
    "text": "यावदब्दसहस्रेण निराहारेण वै फलम्॥\nत्यजता प्राप्तमाहारं लब्धं ते क्षणमात्रतः॥ १५.१७ ॥"
  },
  {
    "text": "त्यागो ह्यप्राप्तकामानां न तथा च गुरुः स्मृतः॥\nयथा प्राप्तं परित्यज्य कामं कमललोचन॥\nश्रुत्वैतद्ब्रह्मणो वाक्यं दैत्यः प्रांजलिरब्रवीत्॥ १५.१८ ॥"
  },
  {
    "text": "<b>॥दैत्य उवाच॥\n</b>\nपत्न्यर्थेऽहं करिष्यामि तपो घोरं पितामह॥\nपुत्रार्थमुद्यतश्चाहं यः स्याद्गीर्वाणदर्पहा॥ १५.१९ ॥"
  },
  {
    "text": "एतच्छ्रुत्वा वचो देवः पद्मगर्भोद्भवस्तदा॥\nउवाच दैत्यराजानं प्रसन्नश्चतुराननः॥ १५.२० ॥"
  },
  {
    "text": "<b>॥ब्रह्मोवाच॥\n</b>\nअलं ते तपसा वत्स मा क्लेशे विस्तरे विश॥\nपुत्रस्ते तारकोनाम भविष्यति महाबलः॥ १५.२१ ॥"
  },
  {
    "text": "देवसीमंतिनीकाम्यधम्मिल्लकविमोक्षणः॥\nइत्युक्तो दैत्यराजस्तु प्रणम्य प्रपितामहम्॥ १५.२२ ॥"
  },
  {
    "text": "विसृज्य गत्वा महिषीं नंदया मास तां मुदा॥\nतौ दंपती कृतार्थौ च जग्मतुश्चाश्रमं तदा॥ १५.२३ ॥"
  },
  {
    "text": "आहितं च ततो गर्भं वरांगी वरवर्णिनी॥\nपूर्णं वर्षसहस्रं तु दधारोदर एव हि॥ १५.२४ ॥"
  },
  {
    "text": "ततो वर्षसहस्रांते वरांगी समसूयत॥\nजायमाने तु दैत्येंद्रे तस्मिँल्लोकभयंकरे॥ १५.२५ ॥"
  },
  {
    "text": "चचाल सकला पृथ्वी प्रोद्धूताश्च महार्णवा॥\nचेलुर्धराधराश्चापि ववुर्वाता विभीषणाः॥ १५.२६ ॥"
  },
  {
    "text": "जेपुर्जप्यं मुनिवरा व्याधविद्धा मृगा इव॥\nजहुः कांतिं च सूर्याद्या नीहाराश्छांदयन्दिशः॥ १५.२७ ॥"
  },
  {
    "text": "जाते महासुरे तस्मिन्सर्व एव महासुराः॥\nआजग्मुर्हर्षितास्तत्र तथा चासुरयोषितः॥ १५.२८ ॥"
  },
  {
    "text": "जगुर्हर्षसमाविष्टा ननृतुश्चासुरांगनाः॥\nततो महोत्सवे जाते दानवानां पृथासुत॥ १५.२९ ॥"
  },
  {
    "text": "विषण्णमनसो देवाः समहेंद्रास्तदाभवन्॥\nजातामात्रस्तु दैत्येंद्रस्तारकश्चंडविक्रमः॥ १५.३० ॥"
  },
  {
    "text": "अभिषिक्तोऽसुरो दैत्यैः कुरंगमहिषादिभिः॥\nसर्वासुरमहाराज्ये युतः सर्वैर्महासुरैः॥ १५.३१ ॥"
  },
  {
    "text": "स तु प्राप्तमहाराज्यस्तारकः पांडुसत्तम॥\nउवाच दानवश्रेष्ठान्युक्तियुक्तमिदं वचः॥ १५.३२ ॥"
  },
  {
    "text": "श्रृणुध्वमसुराः सर्वे वाक्यं मम महाबलाः॥\nश्रुत्वा वः स्थेयसी बुद्धिः क्रियतां वचने मम॥ १५.३३ ॥"
  },
  {
    "text": "अस्माकं जातिधर्मेण विरूढं वैरमक्षयम्॥\nकरिष्याम्यहं तद्वैरं तेषां च विजयाय च॥ १५.३४ ॥"
  },
  {
    "text": "किं तु तत्तपसा साध्यं मन्येहं सुरसंगमम्॥\nतस्मादादौ करिष्यामि तपो घोरं दनोः सुताः॥ १५.३५ ॥"
  },
  {
    "text": "ततः सुरान्विजेष्यामो भोक्ष्यामोऽथ जगत्त्रयम्॥\nयुक्तोपायोऽहि पुरुषः स्थिरश्रीरेव जायते॥ १५.३६ ॥"
  },
  {
    "text": "अयुक्तश्चपलः प्राप्तामपि रक्षितुमक्षमः॥\nतच्छ्रुत्वा दानवाः सर्वे वाक्यं तस्यासुरस्य तु॥ १५.३७ ॥"
  },
  {
    "text": "साधुसाध्वित्यथोचुस्ते वचनं तस्य विस्मिताः॥\nसोऽगच्छत्पारियात्रस्य गिरेः कंदरमुत्तमम्॥ १५.३८ ॥"
  },
  {
    "text": "सर्वर्तुकुसुमाकीर्णनानौषधिविदिपितम्॥\nनानाधातुरसस्राविचित्रनानागृहाश्रयम्॥ १५.३९ ॥"
  },
  {
    "text": "अनेकाकारबहुलं पृथक्पक्षिकुलाकुलम्॥\nनानाप्रस्रवणोपेतं नानाविधजलाशयम्॥ १५.४० ॥"
  },
  {
    "text": "प्राप्य तत्कंदरं दैत्यश्चकार विपुलं तपः॥\nवहन्पाशुपतीं दीक्षां पंच मंत्राञ्जजाप सः॥ १५.४१ ॥"
  },
  {
    "text": "निराहारः पंचतपा वर्षायुतमभूत्किल॥\nततः स्वदेहादुत्कृत्त्य कर्षंकर्षं दिनेदिने॥ १५.४२ ॥"
  },
  {
    "text": "मांसस्याग्नौ जुहावैव ततो निर्मांसतां गतः॥\nततो निर्मांसदेहः स तपोराशिरजायत॥ १५.४३ ॥"
  },
  {
    "text": "जज्वलुः सर्वभूतानि तेजसा तस्य सर्वतः॥\nउद्विग्नाश्च सुराः सर्वे तपसा तस्य भीषिताः॥ १५.४४ ॥"
  },
  {
    "text": "एतस्मिन्नंतरे ब्रह्मा परमं तोषमागतः॥\nतारकस्य वरं दातुं जगाम शिखरं गिरेः॥ १५.४५ ॥"
  },
  {
    "text": "प्राप्य तं शैलराजानं हंसस्यंदनमास्थितः॥\nउवाच तारकं देवो गिरा मधुरया तदा॥ १५.४६ ॥"
  },
  {
    "text": "<b>॥ब्रह्मोवाच॥\n</b>\nउत्तिष्ठ पुत्र तपसो नास्त्यसाध्यं तवाधुना॥\nवरं वृणीष्वाभिमतं यत्ते मनसि वर्तते॥ १५.४७ ॥"
  },
  {
    "text": "इत्युक्तस्तारको दैत्यः प्रांजलिः प्राह तं विभुम्॥ १५.४८ ॥"
  },
  {
    "text": "<b>॥तारक उवाच॥\n</b>\nवयं प्रभो जातिधर्माः कृतवैराः सहमरैः॥\nतैश्च निःशेषिता दैत्याः कृताः क्रूरैनृशं सवत्॥ १५.४९ ॥"
  },
  {
    "text": "तेषामहं समुद्धर्ता भवेयमिति मे मतिः॥\nअवध्यः सर्वभूतानामस्त्राणां च महौजसाम्॥ १५.५० ॥"
  },
  {
    "text": "स्यामहं चामरैश्चैष वरो मम हृदिस्थितः॥\nएतन्मे देहि देवेश नान्यं वै रोचये वरम्॥ १५.५१ ॥"
  },
  {
    "text": "तमुवाच ततो दैत्यं विरंचोऽमरनायकः॥\nन युज्यते विना मृत्युं देहिनो देहधारणम्॥\nजातस्य हि ध्रुवो मृत्युः सत्यमेतच्छ्रुतीरितम्॥ १५.५२ ॥"
  },
  {
    "text": "इति संचिंत्य वरय वरं यस्मान्न शंकसे॥\nततः संचिंत्य दैत्येंद्रः शिशुतः सप्तवासरात्॥ १५.५३ ॥"
  },
  {
    "text": "<b>॥तारक उवाच॥\n</b>\nवासराणां च सप्तानां वर्जयित्वा तु बालकम्॥\nदेवानामप्यवध्योऽहं भूयासं तेन याचितः॥ १५.५४ ॥"
  },
  {
    "text": "वव्रे महासुरो मृत्युं ब्रह्माणं मानमोहितः॥\nब्रह्मा प्रोचे ततस्तं च तथेति हरवाक्यतः॥ १५.५५ ॥"
  },
  {
    "text": "जगाम त्रिदिवं देवो दैत्योऽपि स्वकमालयम्॥\nउत्तीर्णं तपसस्तं च दैत्यं दैत्येश्वरास्तदा॥ १५.५६ ॥"
  },
  {
    "text": "परिवव्रुः फलाकीर्णं वृक्षं शकुनयो यथा॥\nतस्मिन्महति राज्यस्थे तारके दितिनंदने॥ १५.५७ ॥"
  },
  {
    "text": "ब्रह्मणाभिहि तस्थाने महार्णवतटोत्तरे॥\nतरवो जज्ञिरे पार्थ तत्र सर्वर्तवः शुभाः॥ १५.५८ ॥"
  },
  {
    "text": "कांतिर्द्युतिर्धृतिर्मेधा श्रीरखंडा च दानवम्॥\nपरिवव्रुर्गुणा कीर्णं निश्छिद्राः सर्व एव हि॥ १५.५९ ॥"
  },
  {
    "text": "कालागरुविलिप्तांगं महामुकुटमंडितम्॥\nरुचिरांगदसन्नद्धं महासिंहासने स्थितम्॥ १५.६० ॥"
  },
  {
    "text": "नृत्यंत्यप्सरसः श्रेष्ठा गन्धर्वा गाययंति च॥\nचन्द्रार्कौ दीपमार्गेषु व्यजनेषु च मारुतः॥\nग्रहा अग्रेसरास्तस्य जीवादेशप्रभाषिणः॥ १५.६१ ॥"
  },
  {
    "text": "एवं स्वकाद्बाहुबलात्स दैत्यः संप्राप्य राज्यं परिमोदमानः॥\nकदाचिदाभाष्य जगाद मंत्रिणः प्रोद्धृत्तसर्वांगबलेन दर्पितः॥ १५.६२ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकखण्डे कुमारेशमाहात्मये तारकासुरोत्पत्तिवर्णनंनाम पंचदशोऽध्यायः॥ १५ ॥ छ ॥"
  }
]
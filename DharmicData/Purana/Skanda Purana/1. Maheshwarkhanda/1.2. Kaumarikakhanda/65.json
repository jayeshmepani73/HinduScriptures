[
  {
    "text": "।। सूत उवाच ।। ।।\nउषित्वा सप्तरात्राणि तीर्थेस्मिन्भ्रातृभिः सह ।।\nयुधिष्ठिरो महातेजा गमनायोपचक्रमे ।। १ ।।\nप्रभाते विमले स्नात्वा देवीर्लिंगान्यथार्च्य च ।।\nकृत्वा प्रदक्षिणं क्षेत्रं देवीस्तोत्रं जजाप सः ।।\nप्रयाणकालेषु सदा जप्यं कृष्णेन कीर्तितम् ।। २ ।।\n।। युधिष्ठिर उवाच ।। ।।\nदेवि पूज्ये महाशक्ते कृष्णस्य भगिनि प्रिये ।।\nनत्वा त्वां शरणं यामि मनोवाक्कायकर्मभिः ।। ३ ।।\nसंकर्षणाभयदाने कृष्णच्छविसमप्रभे ।।\nएकानंशे महादेवि पुत्रवत्त्राहि मां शिव ।। ४ ।।\nत्वया ततमिदं विश्वं जगदव्यक्तरूपया ।।\nइति मत्वा त्वां गतोऽस्मि शरणं त्राहि मां शुभे ।। ५ ।।\nकार्यारम्भेषु सर्वेषु सानुगेन मया तव ।।\nस्व आत्मा कल्पितो भद्रे ज्ञात्वैतदनुकंप्यताम ।। ६ ।।\n।। सूत उवाच ।। ।।\nइति ब्रुवाणं राजानं शिरोबद्धाजलिं तदा ।।\nवायुपुत्रः प्रहस्यैव सासूयमिदमब्रवीत् ।। ७ ।।\nये त्वां राजन्वदंत्येवं सर्वज्ञोऽयं युधिष्ठिरः ।।\nवृथैव वचनं तेषां यतस्त्वं वेत्सि नाण्वपि ।। ८ ।।\nको हि प्रज्ञावतां मुख्यः सर्वशास्त्रविदांवरः ।।\nस्त्रीणां शरणमापद्येदृजुर्बुद्धिर्यथा भवान् ।। ९ ।।\nयतस्त्वमेव वेत्सीदं सर्वशास्त्रेषु कीर्त्यते ।।\nजडेयं प्रकृतिर्मूढा यया संमोह्यते जगत् ।। 1.2.65.१० ।।\nसचेतनं च पुरुषं प्रकृतिं च विचेतनाम् ।।\nप्राहुर्बुधा नराध्यक्ष पुंसश्चप्रकृतिः प्रिया ।। ११ ।।\nतत्स्वयं पुरुषो भूत्वा युधिष्ठिर वृथामते ।।\nप्रकृतिं नौषि नत्वा तां हासो मेऽतीव जायते ।। १२ ।।\nआरोहयेच्छिरो नैव क्वचिद्धित्वा उपानहौ ।।\nयथा स मूढो भवति देवीभक्तिरतस्तथा ।। १३ ।।\nयदि ते बन्दिवत्पार्थ तिष्ठेद्वाण्यनिवारिता ।।\nतत्किमर्थं महादेवं न स्तौषि त्रिपुरान्तकम् ।। १४ ।।\nअलक्ष्यमिति वा मत्वा महेशानं महामते ।।\nततः किमर्थ दाशार्हं न स्तौषि पुरुषोत्तमम् ।। १५ ।।\nयस्य प्रसादादस्माभिः प्राप्ता द्रुपदनंदिनी ।।\nइन्द्रप्रस्थे तथा राज्यं राजसूयस्त्वया कृतः ।। १६ ।।\nविजयेन धनुर्लब्धं जरासन्धो मया हतः ।।\nप्रत्याहर्तुं तथेच्छामः कौरवेभ्यः स्वकां श्रियम् ।। १७ ।।\nयस्य प्रसादात्तं मुक्त्वा कृष्णं हा स्तौषि यज्जयी ।।\nअथ स्वयं कौरवाणामुत्पन्नं कुलसत्तमे ।। १८ ।।\nजानन्नात्मानमल्पत्वाद्बुद्धेर्न स्तौषि यादवम् ।।\nतत्किमर्थं महावीर्यं न स्तौष्यर्जुनमुत्तमम् ।। १९ ।।\nयेन विद्धं पुरा लक्ष्यं येन कर्णादयो जिताः ।।\nयेन तत्खांडवं दग्धं यज्ञे येन नृपा जिताः ।। 1.2.65.२० ।।\nश्रूयते येन विक्रम्य महेशानोऽपि निर्जितः ।।\nस्वर्लोकसंस्थितस्यास्य शरणं याहि स्तौषि च ।। २१ ।।\nअथवा तेन शक्रेण राज्यं मे नार्पितं कुतः ।।\nइति मत्वा वृथैव त्वं न स्तौषि भ्रातरं मम ।। २२ ।।\nततो मां वा कथं वीरं न स्तौषि त्वं युधिष्ठिर ।।\nयेन त्वं रक्षितः पूर्वं लाक्षागेहाग्निमध्यतः ।। २३ ।।\nवृक्षेणाहत्य मद्रेशो नदीं शुष्कां प्रसारितः ।।\nराजराजस्तथा येन जरासंधो निपातितः ।। २४ ।।\nपूर्वा दिङ्निर्जिता येन येन पूर्वं बको हतः ।।\nहिडम्बश्च महावीरः किर्मीरश्चाधुना वने ।।२५।।\nकालेकाले च रक्षामि त्वामेवाहं सदानुगः ।।\nन तां पश्यामि रक्षंतीं नत्वा यां स्तौषि भारत।।२६।।\nअथ क्षुधाबलं ज्ञात्वा मामौदरिकसत्तमम्।।\nक्रूरं साहसिकं चैव न स्तौषि क्षमिणां वरः।।२७।।\nततः सुसंयतो भूत्वा प्रणवं समुदीरयन्।।\nकथं न यासि मार्गे त्वं वृथालापो हि दोषभाक्।।२८।।\nप्रेताः पिशाचा रक्षांसि वृथालापरतं नरम् ।।\nआविशंति तदाविष्टो वक्ताबद्धं पुनः पुनः ।।२९।।\nवृथालापी यदश्नाति यत्करोति शुभं क्वचित् ।।\nप्रेतादितृप्तये सर्वमिति शास्त्रविनिश्चयः ।।1.2.65.३०।।\nनायं तस्यास्ति वै लोकः कुत एव परो भवेत् ।।\nतस्माद्विजानता यत्नात्त्याज्यमेव वृथा वचः ।। ३१ ।।\nएवं संस्मारितोऽपि त्वं यदि भूयः प्रवर्तसे ।।\nभूताविष्टश्चिकित्स्यो नो विविधैरौषधैर्भवान् ।। ३२ ।।\n।। सूत उवाच ।। ।।\nइति प्रवर्णितां श्रुत्वा भीमसेनेन भारतीम् ।।\nपटीमिव प्रविततां विहस्याह युधिष्ठिरः ।। ३३ ।।\nनूनं त्वमल्पविज्ञानो वेदाधीतास्त्वया वृथा ।।\nमातरं सर्वभूतानामंबिकां यन्न मन्यसे ।। ३४ ।।\nस्त्रीपक्ष इति मत्वा तामवजानासि भोः कथम् ।।\nस्त्री सती न प्रणम्या किं त्वया कुन्ती वृकोदर ।। ३५ ।।\nयदि न स्यान्महामाया ब्रह्मविष्णुशिवार्चिता ।।\nतव देहोद्भवः पार्थ कथं स्यात्तत्त्वतो वद ।। ३६ ।।\nईश्वरः परमात्मा तां त्यक्तुं शक्तः कथं न हि ।।\nपुनर्भेजे यतो देवीं तेन मन्ये महोर्जिताम् ।। ३७ ।।\nवासुदेवोऽपि नित्यं तां स्तौति शक्तिं परात्पराम् ।।\nअहं यदि चिकित्स्यः स्यां चिकित्स्यः सोऽपि किं भवान् ।। ३८ ।।\nनैवं भूयः प्रवक्तव्यं मौर्ख्यात्प्रति महेश्वरीम् ।।\nभूमौ निपत्य शरणं याहि चेत्सुखमिच्छसि ।। ३९ ।।\n।। भीम उवाच ।। ।।\nसर्वोपायैर्बोधयंति चाटा हस्तगतं नरम् ।।\nइदमेवौषधं तत्र तैः सार्धं जल्पनं न हि ।। 1.2.65.४० ।।\nमुण्डे मुण्डे मतिर्भिन्ना सत्यमेतन्नृप स्फुटम् ।।\nस्वाभीष्टं कुरुते सर्वः कुर्मोऽभीष्टं वयं तथा ।। ४१ ।।\nनागायुतसमप्राणो वायुपुत्रो वृकोदरः ।।\nन स्त्रियं शरणं गच्छेद्वाङ्मात्रेण कथंचन ।। ४२ ।।\nइत्युक्त्वा वचनं भीमो ह्यनुवव्राज तं नृपम् ।।\nराजापि सानुगो यातो न साध्विति मुहुर्ब्रुवन् ।। ४३ ।।\nततः क्षणेन विकलस्त्वितश्चेतश्च प्रस्खलत् ।।\nउवाच वचनं भीमः सुसंभ्रांतो नृपं प्रति ।। ४४ ।।\nधर्मराज महाबुद्धे पश्य मां नृपसत्तम ।।\nचक्षुर्भ्यां नैव पश्यामि वैकल्यं किमिदं मम ।। ४५ ।।\n।। राजोवाच ।।\nभीमभीम ध्रुवं देवी कुपिता ते महेश्वरी ।।\nतेन नष्टे चक्षुषी ते महासाहसवल्लभ ।। ४६ ।।\nतत्सांप्रतमभिप्रैहि शरणं परमेश्वरीम् ।।\nपुनः प्रसन्ना ते दद्यात्कदाचिन्नयने पुनः ।। ४७ ।।\n।। भीम उवाच ।। ।।\nअहमप्यंग जानामि समो देव्या न कश्चन ।।\nप्रभावप्रत्ययार्थं हि सदा निन्दामि तां पुनः ।। ४८ ।।\nतस्मात्प्रभावं दृष्ट्वैवं निपत्य वसुधातले ।।\nमनोवाग्बुद्धिभिर्नत्वा शरणं स्तौमि मातरम् ।। ४९ ।।\n।। सूत उवाच ।। ।।\nइत्युक्त्वा भ्रातरं ज्येष्ठं साष्टांगं प्रणिपत्य च ।।\nगत्वैव देव्याः शरणं भीमस्तुष्टाव मातरम् ।। 1.2.65.५० ।।\n।। भीम उवाच ।। ।।\nसर्वभूतांबिके देवि ब्रह्मांडशतपूरके ।।\nबालिशं बालकं स्वीयं त्राहित्राहि नमोऽस्तु ते ।। ५१ ।।\nत्वं ब्राह्मी ब्रह्मणः शक्तिर्वैष्णवी त्वं च शांभवी ।।\nत्रिमूर्तिः शक्तिरूपा त्वं रक्षरक्ष नमोऽस्तु ते ।। ५२ ।।\nत्वमैन्द्री च त्वमाग्नेयी त्वं याम्या त्वं च नैर्ऋती ।।\nत्वं वारुणी त्वं वायव्या त्वं कौबेरी नमोऽस्तु ते ।।५३ ।।\nऐशानि देवि वाराहि नारसिंहि जयप्रदे ।।\nकौमारि कुलकल्याणि कृपेश्वरि नमोऽस्तु ते ।। ५४ ।।\nत्वं सूर्ये त्वं तथा सोमे त्वं भौमे त्वं बुधे गुरौ ।।\nत्वं शुक्रे त्वं स्थिता राहौ त्वं केतुषु नमोऽस्तु ते ।। ५५ ।।\nवससि ध्रुवचक्रे त्वं मुनिचक्रे च ते स्थितिः ।।\nभचक्रेषु खचक्रेषु भूचक्रे च नमोऽस्तु ते ।। ५६ ।।\nसप्तद्वीपेषु त्वं देवि समुद्रेषु च सप्तसु ।।\nसप्तस्वपि च पातालेष्ववसंस्थे नमोऽस्तु ते ।। ५७ ।।\nत्वं देवि चावतारेषु विष्णोः साहाय्यकारिणी ।।\nविष्णुनाभ्यर्थ्यसे तस्मात्त्राहि मातर्नमोऽस्तु ते ।। ५८ ।।\nचतुर्भुजे चतुर्वक्त्रे फलदे चत्वरप्रिये ।।\nचराचरस्तुते देवि चरणौ प्रणमामि ते ।। ५९ ।।\nमहाघोरे कालरात्रि घंटालि विकटोज्वले ।।\nसततं सप्तमीपूज्ये नेत्रदे शरणं भव ।। 1.2.65.६० ।।\nमेरुवासिनि पिंगाक्षि नेत्रत्राणैककारिणि ।।\nहुंहुंकारध्वस्तदैत्ये शरण्ये शरणं भव ।। ६१ ।।\nमहानादे महावीर्ये महा मोहविनाशिनि ।।\nमहाबन्धापहे देवि देहि नेत्रत्रयं मम ।। ६२ ।।\nसर्वमंगलमंगल्या यदि त्वं सत्यतोंबिके ।।\nततो मे मंगलं देहि नेत्रदानान्नमोस्तु ते ।। ६३ ।।\nयदि सर्वकृपालुभ्यः सत्यतस्त्वं कृपावती ।।\nततः कृपां कुरु मयि देहि नेत्रे नमोऽस्तु ते ।। ६४ ।।\nपापोयमिति यद्देवि प्रकुप्यसि वृथैव तत् ।।\nत्वं मां मोहयसि त्वेवं न ते तत्किं नमोऽस्तु ते ।। ६५ ।।\nस्वयमुत्पाद्य यो रेणुं वेष्टितस्तेन कुप्यति ।।\nतथा कुप्यसि मे मातरनाथस्यास्य दर्शय ।। ६६ ।।\nइति स्तुता पांडवेन देवी कृष्णच्छविच्छविः ।।\nरामा रामाभिवदना प्रत्यक्षा समजायत ।। ६७ ।।\nविद्युत्कोटिसमाभास मुकुटेनातिशोभिता ।।\nसूर्यबिंबप्रभाभ्यां च कुण्डलाभ्यां विभूषिता ।। ६८ ।।\nप्रवाहेनेव हारेण सुरनद्या विराजिता ।।\nकल्पद्रुमप्रसूनैश्च पूर्णावतंसमंडिता। ।। ६९ ।।\nदन्तेन्दुकांतिविध्वस्तभक्तमोहमहाभया ।।\nखड्गचर्मशूलपात्रचतुर्भुजविराजिता ।। 1.2.65.७० ।।\nवाससा तडिदाभेन मेघलेखेव वेष्टिता ।।\nमालया सुममालिन्या भ्राजिता सालिमालया ।। ७१ ।।\nसतां शरणदाभ्यां च पद्भ्यां नूपुरराजिता ।।\nजयेति पुष्पवर्षैश्च शक्राद्यैरभिपूजिता।। ७२ ।।\nगणैर्देवीभिराकीर्णा शतपद्मैर्महामलैः ।।\nतां तादृशीं व्योम्नि दृष्ट्वा मातरं व्योमवाहिनीम् ।। ७३ ।।\nभूमौ निपत्य राजेंद्रो नमोनम इति स्थितः ।।\nभीमोपि मातरं दृष्ट्वा यथा बालोऽभिधावति ।। ७४ ।।\nतथा सम्मुखमाधावज्जय मातरिति ब्रुवन् ।।\nदर्शनेनैव देव्याश्च शुभनेत्रत्रयस्तदा ।। ७5 ।।\nप्रणिपत्य नमस्तुभ्यं नमस्तुभ्यं मुहुर्जगौ ।।\nप्रसीद देवि पद्माक्षि पुनर्मातः प्रसीद मे ।। ७६ ।।\nपुनः प्रसीद पापस्य क्षमाथीले प्रसीद मे ।। ७७ ।।\nएवं स्तुता भगवती स्वयमुत्थाय पार्थिवम् ।।\nभीमं चोत्संगमारोप्य कृपयेदं वचोऽब्रवीत् ।। ७८ ।।\n।। श्रीदेव्युवाच ।। ।।\nयत्त्वयाभिहितं स्तोत्रं तेन तुष्टा तवोपरि ।।\nअतो नेत्रत्रयं दत्तं द्वे बाह्ये चांतरं परम् ।। ७९ ।।\nनाहं कोपं यत्र तत्र दर्शयामि वृकोदर ।।\nत्वं तु प्रमाणपुरुषस्त्वत्तः क्रोधमदर्शयम् ।। 1.2.65.८० ।।\nनैतत्प्रियं च कृष्णस्य भ्रातुर्मे क्रोधमाचरम् ।।\nभवन्तो वासुदेवस्य यत्र प्राणा बहिश्चराः ।। ८१ ।।\nत्वं च निन्दसि मां नित्यं तच्च जाने वृकोदर ।।\nमत्प्रभावपरिज्ञानहेतवे कीदृशस्त्विति ।। ८३ ।।\nतदेवं नैव भूयस्ते प्रकर्तव्यं कथंचन ।।\nअक्षिक्षेपो हि पूज्यानामावहत्यधिकं रुजम् ।। ८४ ।।\nतदिदानीं सर्वमेवं क्षन्तव्यं च परस्परम् ।।\nयच्च ब्रवीमि त्वां वीर तन्निशामय भारत ।। ८५ ।।\nयदा यदा हि धर्मस्य ग्लानिराविर्भवेद्धरिः ।।\nतदातदावतीर्याहं विष्णोरस्य सहायिनी ।। ८६ ।।\nइदानीं च हरिर्जातो वसुदेवसुतो भुवि ।।\nअहं च गोपनन्दस्य एकानंशाभिधा सुता ।। ८७ ।।\nतद्यथा भगवान्कृष्णो मम भ्राताभिपूजितः ।।\nभवन्तोऽपि तथा मह्यं भ्रातरः पांडवा सदा ।। ८८ ।।\nये भीमभगिनीत्येवं मां स्तोष्यंति नरोत्तमाः ।।\nआबाधा नाशयिष्यामि तेषां हर्षसमन्विता ।। ८९ ।।\nत्वं च भ्रातुर्जयं वीर प्रदास्यसि महारणे ।।\nभुजयोस्ते वसिष्यामि धार्तराष्ट्रनिपातने ।। 1.2.65.९० ।।\nकृत्वा राज्यं च वर्षाणि षट्त्रिंशत्तदनन्तरम् ।।\nमहाप्रस्थानधर्मेण पृथिवीं परिचरिष्यथ ।। ९१ ।।\nअस्मिन्नेव ततो देशे लोहोनाम महासुरः ।।\nभवतां न्यस्तशस्त्राणां वधार्थं प्रक्रमिष्यति ।। ९२ ।।\nततस्तं सर्वभूतानामवध्यं भवतां कृते ।।\nअन्धं कृत्वा पातयिष्ये ततो यूयं प्रयास्यथ ।। ९३ ।।\nनिस्तीर्य च हिमं सर्वं निमग्नाः बालुकार्णवे ।।\nस्वर्गं यास्यति राजैकः सशरीरो गमिष्यति ।। ९४ ।।\nअन्धो यत्र कृतो लोहो लोहाणाभिधया पुरम् ।।\nभविष्यति च तत्रैव स्थास्येऽहं कलया सदा ।।९५।।\nततः कलियुगे प्राप्ते केलो नाम भविष्यति ।।\nमम भक्तस्तस्य नाम्ना भाव्या केलेश्वरीत्यहम् ।। ९६ ।।\nवैलाकश्चापरो भक्तो भविष्यति ममोत्तमः ।।\nतस्याराधनतः ख्यातिं प्रयास्यामि कलौ युगे ।। ९७ ।।\nलोहाणासंस्थितां चैव येर्चयिष्यंति मां जनाः ।।\nश्रद्धया सितसप्तम्यां तैश्च सर्वत्र पूजिता ।। ९८ ।।\nअंधानां च प्रदास्यामि भावीनि नयनान्यहम् ।।\nतस्मिन्दिने तर्पिताहं भक्तिभावेन पांडव ।। ९९ ।।\nपादांगुष्ठेन च भवांस्तत्र कुंडं विधास्यति ।।\nसर्वतीर्थस्नान तुल्यं तत्र स्नानं च तद्दिने ।। 1.2.65.१०० ।।\nमत्स्यानां नेत्रनेत्रस्थतेजस्तन्मात्रमुत्तमम् ।।\nउद्धृत्य योजयिष्यामि प्रत्यक्षं तद्भविष्यति ।। १०१ ।।\nएवं मम महास्थानं कलौ ख्यातं भविष्यति ।। १०२ ।।\nलोहाणाख्यं महाबाहो नाम केलेश्वरीति च ।।\nदुर्गमाख्यं ततो हत्वा अस्मिन्क्षेत्रे च भारत।।१०३।।।\nदुर्गा नाम भविष्यामि महीसागरपूर्वतः ।।\nधर्मारण्ये वसिष्यामि भवतां त्राणकारणात् ।। १०४ ।।\nधर्मारण्ये स्थितां चैव येऽर्चयिष्यंति मानवाः ।।\nआश्विने मासि चैत्रे वा नवम्यां शुक्लपक्षके ।। १०५ ।।\nस्नात्वा महीसागरे च तेषां दास्यामि वांछितम् ।।\nविधिना येऽर्चयिष्यंति मां च श्रद्धास मन्विताः ।। १०६ ।।\nपुत्रपौत्रान्प्रदास्यामि स्वर्गं मोक्षं न संशयः ।।\nप्रवेशे च कलेः काले भवतां वंशसंभवः ।।\nवत्सराजः पांडवानां तोषयिष्यति यत्नतः ।। १०७ ।।\nयस्य नाम्ना ततः ख्याता भविष्यामि कलौ युगे ।।\nवत्सेश्वरीति वत्सस्य राज्ञः सर्वार्थदायिनी ।।१०८।।\nमत्प्रसादात्स राजा वै भवनोत्तापकारिणीम् ।।\nअट्टालयांनाम तदा राक्षसीं निहनिष्यति ।। १०९ ।।\nतस्याश्चापि वधस्थानमट्टालजमिति स्थितम् ।।\nभविष्यति पुरं तत्र मां च संस्थापयिष्यति ।। 1.2.65.११० ।।\nअट्टालयाजग्रामे मामर्चयिष्यंति ये जनाः ।।\nवत्सेश्वरीं सिताष्टम्यामाश्विने तैः सदार्चिता ।। १११ ।।\nवत्सेश्वरीं च ये देवीं पूजयिष्यंति मानवाः ।।\nतेषां सर्वफलावाप्तिर्भविष्यति न संशयः ।। ११२ ।।\nइत्थमट्टालये वासो लोहाणे च भविष्यति ।।\nधर्मारण्ये महाक्षेत्रे महीसागरसंनिधौ ।। ११३ ।।\nमम लोकहितार्थाय लोहस्य च निशम्यताम् ।।\nअधीकृतो मया लोहो बह्वीस्तप्तां तपः समाः ।। ।। ११४ ।।\nवृत्रासुर इवाजेयो लोकानुत्सादयिष्यति ।।\nतं च विश्वपतिर्धीमानवतीर्य बुधो हरिः ।। ११५ ।।\nयत्र हंता तत्र ग्रामं लोहाटीति भविष्यति ।।\nगयोनाम महादैत्यो भवतां विघ्नकृत्तदा ।।११६।।\nप्रस्थाने लोहवद्भावी करिष्ये तं नपुंसकम् ।।\nगयत्राडेति मां तत्र पूजयिष्यंति मानवाः ।। ।। ११७ ।।\nग्रामं चापि गयत्राडं तत्र ख्यातं भविष्यति ।।\nगयत्राडे गयत्राडां येऽर्चयिष्यंति मानवाः ।। ११८ ।।\nमाघाष्टम्यां न शिष्यंति तस्य सर्वेऽप्युपद्रवाः ।।\nये च मां कोपयिष्यंति पांडवाराधितां सदा ।। ११९ ।।\nतेषां पुंस्त्वं हरिष्यामि महारौद्राधितिष्ठति ।।\nपरिवारश्च मे चात्र षण्ढः सर्वो भविष्यति ।। 1.2.65.१२० ।।\nतस्मिन्कलियुगे घोरे रौद्रे रुद्रेऽतिनिर्घृणे ।।\nएवं तृतीयं तन्मह्यं स्थानमत्र भविष्यति ।। १२१ ।।\nभवत्सु च स्वर्गतेषु गयोऽपि सुमहत्तपः ।।\nतप्त्वा प्राप्य पुनः पुंस्त्वं लोकान्संपीडयिष्यति ।। १२२ ।।\nगयातीर्थं गतं तं च गयाध्वंसनकाम्यया ।।\nबुध एव जगत्स्वामी तत्र तं सूदयिष्यति ।। १२३ ।।\nइत्थं श्रीमान्पीतवासा अवतीर्य बुधः प्रभुः ।।\nबहूनि कृत्वा कर्माणि स्वस्थानं प्रतिपत्स्यते ।। १२४ ।।\nइति संक्षेपतः प्रोक्तं भविष्यं पांडवा मया ।।\nभवतां चित्तनिर्वृत्यै श्रूयतां भूय एव च ।। १२५ ।।\nइदं तीर्थवरं मह्यं संसेव्यं सर्वदा प्रियम् ।।\nकृतं यदत्रागमनं तेन प्रीतिः परा मम ।। १२६ ।।\nभीमस्य चापि पौत्रेण दृढं संतोषिताऽस्मि च ।।\nदेव्यः सर्वाश्च मद्रूपं नैतज्ज्ञेयम तोऽन्यथा ।। १२७ ।।\nव्रजध्वं चापि तीर्थानि यानि वो न कृतानि च ।।\nआबाधास्वस्मि सर्वासु स्मरणीया स्वसेव च ।। १२८ ।।\nआपृच्छे चापि वः सर्वान्यूयं कृष्णसमा मम ।। १२९ ।।\n।। सूत उवाच ।। ।।\nइति देव्या वचः श्रुत्वा विस्मयोत्फुल्ललोचनाः ।।\nपुनःपुनः प्रणम्यैनां नापश्यन्दीपवद्गताम् ।। 1.2.65.१३० ।।\nततस्ते बर्बरीकं च संस्थाप्यात्रैव निष्ठितम् ।।\nआगच्छ योगे चोक्त्वेदं चक्रुस्तीर्थानि मुख्यशः ।। १३१ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बर्बरीकोपाख्याने केलेश्वरी वत्सेश्वरीदुर्गादेवीगयत्राडामाहात्म्यवर्णनंनाम पञ्चषष्टितमोऽध्यायः ।। ६५ ।।"
  }
]
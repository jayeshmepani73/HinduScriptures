[
  {
    "text": "एवं तत्र स्थिते तीरे देव्याराधनतत्परे ।।\nसप्तलिंगार्चनरते भीमनन्दननन्दने ।। १ ।।\nततः कालेन केनापि पांडवा द्यूतनिर्जिताः ।।\nतत्राजग्मुश्च क्रमतस्तीर्थस्नानकृते भुवम् ।। २ ।।\nप्रागेव चंडिकां देवीं क्षेत्रादीशानतः स्थिताम् ।।\nआसेदुर्मार्गखिन्नास्ते द्रौपदीपंचमास्तदा ।। ३ ।।\nतत्रैव चोपविष्टोऽभूत्तदानीं चंडिकागणः ।।\nबर्बरीकश्च तान्वीरान्समायातानपश्यत ।। ४ ।।\nपरं नासौ वेद पाण्डून्पाण्डवास्तं च नो विदुः ।।\nआजन्म यस्मान्नैवाभूत्पाण्डूनां चास्य संगमः ।। ५ ।।\nततः प्रविश्य वै तस्मिन्देवीमासाद्य पांडवाः ।।\nपिंडकाद्यं तत्र मुक्त्वा तृषा प्रैक्षि जलं तदा।।६।।\nततो भीमः कुण्डमध्यं जलं पातुं विवेश ह ।।\nप्रविशंतं च तं प्राह युधिष्ठिर इदं वचः ।।७।।\nउद्धृत्य भीम तोयं त्वं पादौ प्रक्षाल्य भो बहिः ।।\nततः पिबाऽन्यथा दोषो महांस्त्वामुपपत्स्यते ।। ८ ।।\nएतद्राज्ञो वचो भीमस्तृषा व्याकुललोचनः ।।\nअश्रुत्वैव विवेशासौ कुण्डमध्ये जलेच्छया ।। ९ ।।\nस च दृष्ट्वा जलं पातुं तत्रैव कृतनिश्चयः ।।\nमुखं हस्तौ च चरणौ क्षालयामास शुद्धये ।। 1.2.64.१० ।।\nयतः पीतं जलं पुंसामप्रक्षाल्य च यद्भवेत् ।।\nप्रेताः पिशाचास्तद्रूपं संक्रम्य प्रपिबंति तत् ।। ११ ।।\nएवं प्रक्षालयाने च पादौ तत्र वृकोदरे ।।\nउपरिस्थस्तदा प्राह सत्यं सुहृदयो वचः ।। १२ ।।\nदुर्मते भोः किमेतत्त्वं कुरुषे पापनिश्चयः ।।\nदेवीकुण्डे क्षालयसि मुखं पादौ करौ च यत् ।। १३ ।।\nयतो देवी सदानेन जलेन स्नाप्यते मया ।।\nदत्र प्रक्षिपंस्तोयं मलपापान्न बिभ्यसि ।। १४ ।।\nमलाक्ततोयं यन्नाम अस्पृश्यं तन्नरैरपि ।।\nकुतो देवैश्च तत्पापं स्पृश्यते तत्त्वतो वद ।। १५ ।।\nशीघ्रं च त्वं निःसरास्मात्कुण्डाद्भूत्वा बहिः पिब ।।\nयद्येवं पाप मूढोऽसि तीर्थेषु भ्रमसे कुतः ।। १६ ।।\n।। भीम उवाच ।। ।।\nकिमेतद्भाषसे क्रूर परुषं राक्षसाधम ।।\nयतस्तोयानि जंतूनामुपभो गार्थमेव हि ।। १७ ।।\nतीर्थेषु कार्यं स्नानं चेत्युक्तं मुनिवरैरपि ।।\nअंगप्रक्षालनं स्नानमुक्तं मां निंदसे कुतः ।। १८ ।।\nयदि न क्रियते पानमंगप्रक्षालनं तथा ।।\nतत्किमर्थं पूर्तधर्माः क्रियन्ते धर्मशालिभिः ।। १९ ।।\n।। सुहृदय उवाच ।। ।।\nस्नातव्यं तीर्थमुख्येषु सत्यमेतन्न संशयः ।।\nचरेषु किं तु संविश्य स्थावरेषु बहिः स्थितः ।। 1.2.64.२० ।।\nस्थावरेष्वपि संविश्य तन्न स्नानं विधीयते ।।\nन यत्र देवस्नानार्थं भक्तैः संगृह्यते जलम् ।।२१।।\nयच्च हस्तशतादूर्ध्वं सरस्तत्र विधीयते ।।\nसंवेशेऽपि क्रमश्चायं पादौ प्रक्षाल्य यद्बहिः ।। २२ ।।\nततः स्नानं प्रकर्तव्यमन्यथा दोष उच्यते ।।\nकिं न श्रुतस्त्वया प्रोक्तः श्लोकः पद्मभुवा पुरा ।। २३ ।।\nमलं मूत्रं पुरीषं च श्लेष्म निष्ठीनाश्रु च ।।\nगंडूषाश्चैव मुञ्चति ये ते ब्रह्महणैः समाः ।। २४ ।।\nतस्मान्निःसर शीघ्रं त्वं यद्येवमजितेन्द्रियः ।।\nतत्किमर्थं दुराचार तीर्थेष्वटसि बालिश ।। २५ ।।\nयस्य हस्तौ च पादौ च मनश्चैव सुसंयतम्।।\nनिर्विकाराः क्रियाः सर्वाः स हि तीर्थफलं लभेत् ।। २६ ।।\n।। भीम उवाच ।। ।।\nअधर्मो वापि धर्मोऽस्तु निर्गंतुं नैव शक्नुयाम् ।।\nक्षुधा तृषा मया नित्यं वारितुं नैव शक्यते ।। २७ ।।\n।। सुहृदय उवाच ।। ।।\nजीवितार्थे भवान्कस्मात्पापं प्रकुरुते वद ।।\nकिं न श्रुतस्त्वया श्लोकः शिबिना यः समीरितः ।। २८ ।।\nमुहूर्तमपि जीवेत नरः शुक्लेन कर्मणा ।।\nन कल्पमपि जीवेत लोकद्वयविरोधिना ।। २९ ।।\n।। भीम उवाच ।। ।।\nकाकारवेण ते मह्यं कर्णौ बधिरतां गतौ ।।\nपास्याम्येव जलं चात्र कामं विलप शुष्य वा ।। 1.2.64.३० ।।\n।। सुहृदय उवाच ।। ।।\nक्षत्रियाणां कुले जातस्त्वहं धर्माभिरक्षिणाम् ।।\nतस्मात्ते पातकं कर्तुं न दास्यामि कथंचन ।। ३१ ।।\nतद्वराकाथ शीघ्रं त्वमस्मात्कुंडाद्विनिःसर ।।३२।।\nइष्टकाशकलैः शीघ्रं चूर्णयिष्येऽन्यथा शिरः ।।\nइत्युक्त्वा चेष्टकां गृह्य मुमोच शिरसः प्रति ।। ३३ ।।\nभीमश्च वंचयित्वा तामुत्प्लुत्य बहिराव्रजत् ।।\nभर्त्सयंतौ ततश्चोभावन्योन्यं भीमविक्रमौ ।। ३४ ।।\nयुयुधाते प्रलंबाभ्यां बाहुभ्यां युद्धपारगौ ।।\nव्यूढोरस्कौ दीर्घभुजौ नियुद्धकुशलावुभौ ।। ३५ ।।\nमुष्टिभिः पार्ष्णिघातैश्च जानुभिश्चाभिजघ्नतुः ।।\nततो मुहूर्तात्कौरव्यः पर्यहीयत पांडवः ।। ३६ ।।\nहीयमानस्ततो भीम उद्यतोऽभूत्पुनः पुनः ।।\nअहीयत ततोऽप्यंग ववृधे बर्बरीककः ।। ३७ ।।\nततो भीमं समुत्पाट्य बर्बरीको बलादिव ।।\nनिष्पिपेष ततः क्रुद्धस्तदद्भुतमिवाभवत् ।। ३८ ।।\nमूर्छितं चैवमादाय विस्फुरन्तं पुनःपुनः ।।\nसागराय प्रचलितः क्षेप्तुं तत्र महांभसि ।। ३९ ।।\nददृशुः पांडवा नैतद्देव्या नयनयंत्रिताः ।। 1.2.64.४० ।।\nतथा गृहीते कुरुवीरमुख्ये वीरेण तेनाद्भुतविक्रमेण ।।\nआश्चर्यमासीद्दिवि देवतानां देवीभिराकाशतले निरीक्ष्य तम् ।। ४१ ।।\nसागरस्य ततस्तीरे बर्बरीकं गतं तदा ।।\nनिरीक्ष्य भगवान्रुद्रो वियत्स्थः समभाषत ।। ४२ ।।\nभोभो राक्षसशार्दूल बर्बरीक महाबल ।।\nमुंचैनं भरतश्रेष्ठं भीमं तव पितामहम् ।। ४३ ।।\nअयं हि तीर्थयात्रायां विचरन्भ्रातृभिर्युतः ।।\nकृष्णया चाप्यदस्तीर्थं स्नातुमेवाभ्युपाययौ ।। ४४ ।।\nसम्मानं सर्वथा तस्मादर्हः कौरवनंदनः ।।\nअपापो वा सपापो वा पूज्य एव पितामहः ।। ४५ ।।\n।। सूत उवाच ।। ।।\nइति रुद्रवचः श्रुत्वा सहसा तं विमुच्य सः ।।\nन्यपतत्पादयोर्हा धिक्कष्टं कष्टं च प्राह सः ।। ४६ ।।\nक्षम्यतां क्षम्यतां चेति पुनः पुनरवोचत ।।\nशिरश्च ताडयन्स्वीयं रुरोद च मुहुर्मुहुः ।। ४७ ।।\nतं तथा परिशोचंतं मुह्यमानं मुहुर्मुहुः ।।\nभीमसेनः समालिंग्य आघ्राय च वचोऽब्रवीत् ।। ४८ ।।\nवयं त्वां नैव जानीमस्त्वं चास्माञ्जन्मकालतः ।।\nअत्र वासश्च ते पुत्र भैमेः कृष्णाच्च संश्रुतः ।। ४९ ।।\nपरं नो विस्मृतं सर्वं नानादुःखैः प्रमुह्यताम् ।।\nदुःखितानां यतः सर्वा स्मृतिर्लुप्ता भवेत्स्फुटम् ।। 1.2.64.५० ।।\nतदस्माकमिदं दुःखं सर्वकालविधानतः ।।\nमा शोचस्त्वं च तनय न ते दोषोऽस्ति चाण्वपि ।। ५१ ।।\nयतः सर्वः क्षत्रियस्य दंड्यो विपथिसंस्थि तः ।।\nआत्मापिदंड्यः साधूनां प्रवृत्तः कुपथाद्यदि ।। ५२ ।।\nपितृमातृसुहृद्भ्रातृपुत्रादीनां किमुच्यते ।।\nअतीव मम हर्षोऽयं धन्योहं पूर्वजाश्च मे ।। ।। ५३ ।।\nयस्य त्वीदृशकः पौत्रो धर्मज्ञो धर्मपालकः ।।\nवरार्हस्त्वं प्रशंसार्हो भवान्येषां सतां तथा ।। ५४ ।।\nतस्माच्छोकं विहायेमं स्वस्थो भवि तुमर्हसि ।। ५५ ।।\nबर्बरीक उवाच ।। ।।\nपापं मां ताततात त्वं ब्रह्मघ्नादपि कुत्सितम् ।।\nअप्रशस्यं नार्हसीह द्रष्टुं स्प्रष्टुमपि प्रभो ।। ५६ ।।\nसर्वेषामेव पापानां निष्कृतिः प्रोच्यते बुधैः ।।\nपित्रोरभक्तस्य पुनर्निष्कृतिर्नैव विद्यते ।। ५७ ।।\nतद्येन देहेन मया ताततातोऽभिपीडितः ।।\nतत्त्वमेव समुत्स्रक्ष्ये महीसागरसंगमे ।। ५८ ।।\nमैवं भवेयमन्येषु अपि जन्मसु पातकी ।।\nन मामस्मादभिप्रायादर्हः कोऽपि निवर्तितुम् ।। ५९ ।।\nयतोंऽशेन विलुप्येत प्रायश्चित्तान्निवारकः ।।\nएवमुक्त्वा समुत्प्लुत्य ययौ चैवार्णवं बली ।। 1.2.64.६० ।।\nसमुद्रोऽपि चकंपे च कथमेनं निहन्म्यहम् ।।\nततः सिद्धांबिकायाश्च देव्यस्तत्र चतुर्दश ।। ६१ ।।\nसमालिंग्य च संस्थाप्य रुद्रेण सहिता जगुः ।।\nअज्ञातविहिते पापे नास्ति वीरेंद्र कल्मषम् ।। ६२ ।।\nशास्त्रेषूक्तमिदं वाक्यं नान्यथा कर्तुमर्हसि ।।\nअमुं च पृष्ठलग्नं त्वं पश्य भोः स्वं पितामहम् ।। ६३ ।।\nपुत्रपुत्रेति भाषंतमनु त्वा मरणोन्मुखम् ।।\nअधुना चेत्स्वकं देहं वीर त्वं परित्यक्ष्यसि ।। ६४ ।।\nततस्त्यक्ष्यति भीमोऽपि पातकं तन्महत्तव ।।\nएवं ज्ञात्वा धारय त्वं स्वशरीरं महामते ।। ६५ ।।\nअथ चेत्त्यक्तुकामस्त्वं तत्रापि वचनं शृणु ।।\nस्वल्पेनैव च कालेन कृष्णाद्देवकिनंदनात् ।। ६६ ।।\nदेहपातस्तव प्रोक्तस्तं प्रतीक्ष यदीच्छ सि ।।\nयतो विष्णुकराद्वत्स देहपातो विशिष्यते ।। ६७ ।।\nतस्मात्प्रतीक्ष तं कालमस्माकं प्रार्थितेन च ।।\nएवमुक्तो निववृते बर्बरीकोऽपि दुर्मनाः ।। ६८ ।।\nरुद्रं देवीश्च चामुंडां सोपालंभं वचोऽब्रवीत् ।।\nत्वमेव देवि जानासि रक्ष्यते शार्ङ्गधन्विना ।। ६९ ।।\nपांडवा भूमिलाभार्थे तत्ते कस्मादुपेक्षितम् ।।\nत्वया च समुपागत्य रक्षितोऽयं वृकोदरः ।। 1.2.64.७० ।।\n।। देव्युवाच ।। ।।\nअहं च रक्षयिष्यामि स्वभक्तं कृष्णमृत्युतः ।।\nयस्माच्च चंडिकाकृत्ये कृतोऽनेन महारणः ।।\nतस्माच्चंडिलनाम्नायं विश्वपूज्यो भविष्यति ।। ७१ ।।\nएवमुक्त्वा गताः  सर्वे देवा देव्यस्त्वदृश्यताम् ।।\nभीमोऽपि तं समादाय पांडुभ्यः सर्वमूचिवान् ।। ७२ ।।\nविस्मिताः पांडवास्तं च पूजयित्वा पुनः पुनः ।।\nयथोक्तविधिना चक्रुस्तीर्थस्नानमतंद्रिताः ।। ७३ ।।\nभीमोपि यत्र रुद्रेण मोक्षितस्तत्र सुप्रभम् ।।\nलिंगं संस्थापयामास भीमेश्वरमिति श्रुतम् ।। ७४ ।।\nज्येष्ठमासे कृष्णपक्षे चतुर्दश्यामुपोषितः ।।\nरात्रौ संपूज्य भीमेशं जन्मपापाद्विमुच्यते ।। ७५ ।।\nयथैव लिंगानि सुपूजितानि सप्तात्र मुख्यानि महाफलानि ।।\nभीमेश्वरं लिंगमिदं तथैव समस्तपापापहरं सुपूज्यम् ।। ७६ ।। ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे भीमेश्वरमाहात्म्यवर्णनंनाम चतुःषष्टितमोऽध्यायः ।। ६४ ।।"
  }
]
[
  {
    "text": "<b>॥नारद उवाच॥\n</b>\nकुमारेण स्थापितोऽत्र कुमारेशस्ततः सुराः॥\nप्रणम्य गुहमूचुश्च प्रबद्धकरसंपुटाः॥ ३५.१ ॥"
  },
  {
    "text": "किंचिद्विज्ञापयष्यामो वयं त्वां श्रृणु तत्त्वतः॥\nपूर्वप्रसिद्ध आचारः प्रोच्यते जयिनामयम्॥ ३५.२ ॥"
  },
  {
    "text": "जयंति ये रणे शत्रूंस्तैः कार्यः स्तंभचिह्नकः॥\nतस्मात्तव जयोद्द्योतनिमित्तं स्तंममुत्तमम्॥ ३५.३ ॥"
  },
  {
    "text": "नक्षिपाम वयं यावत्त्मनुज्ञातुमर्हसि॥\nविश्वकर्मकृतं यच्च तृतीयं लिंगमुत्तमम्॥ ३५.४ ॥"
  },
  {
    "text": "तस्य स्तंभाग्रतसतं च संस्थापय शिवात्मज॥\nएवमुक्ते सुरैः स्कन्दस्ततेत्याह महामनाः॥ ३५.५ ॥"
  },
  {
    "text": "ततो हृष्टाः सुरगणाः शक्राद्याः स्तंभमुत्तमम्॥\nजांबूनदमयं शुभ्रं रणभूमौ विनिक्षिपुः॥ ३५.६ ॥"
  },
  {
    "text": "परितः स्थंडिलं दिक्षु सर्वरत्नमयं तु ते॥\nतत्र हृष्टाश्चाप्सरसो ननृतुर्दशधा शुभाः॥ ३५.७ ॥"
  },
  {
    "text": "मातरो मंगलान्यस्य जगुः स्कन्दस्य नंदिताः॥\nइंद्राद्या ननृतुस्तत्र स्वयं विष्णुश्च वादकः॥ ३५.८ ॥"
  },
  {
    "text": "पेतुः खात्पुष्पवर्षाणि देववाद्यानि सस्वनुः॥\nएवं स्तंभं समारोप्य जयाख्यं विश्वनंदकः॥ ३५.९ ॥"
  },
  {
    "text": "स्तम्भेश्वरस्ततो देवः स्थापितस्त्र्यक्षसूनुना॥\nविरिंचिप्रमुखैर्देवैर्जातानन्दैः समं तदा॥ ३५.१० ॥"
  },
  {
    "text": "हरिहरादित्युक्तैस्तैः सेन्द्रैर्मुनिगणैरपि॥\nतस्यैव पश्चिमे भागे शक्त्यग्रेण महात्मना॥ ३५.११ ॥"
  },
  {
    "text": "गुहेन निर्मितः कूपो गंगा तत्र तलोद्भवा॥\nमाघस्य च चतुर्दश्यां कृष्णायां पितृतर्पणम्॥ ३५.१२ ॥"
  },
  {
    "text": "कूपे स्नानं नरः कृत्वा भक्त्या यः पांडुनंदन॥\nगयाश्राद्धेन यत्पुण्यं तत्फलं लभते स्फुटम्॥ ३५.१३ ॥"
  },
  {
    "text": "स्तंभेश्वरं ततो देवं गन्धपुष्पैः प्रपूजयेत्॥\nवाजपेयफलं प्राप्य मोदते रुद्रसद्मानि॥ ३५.१४ ॥"
  },
  {
    "text": "पौर्णमास्याममावास्यां महीसागरसंगमे॥\nश्राद्धं कृत्वा च योऽभ्यर्च्चेंत्स्तंभेश्वरमकल्मषः॥ ३५.१५ ॥"
  },
  {
    "text": "पितरस्तस्य तृप्यंति तृप्ता यच्छंति चाशिषः॥\nस भित्त्वा सर्वपापानि रुद्रलोके महीयते॥ ३५.१६ ॥"
  },
  {
    "text": "इत्याह भगवान्रुद्रः स्कन्दस्य प्रीतये पुरा॥\nएवमेव चतुर्थं च स्थापितं लिंगमुत्तमम्॥ ३५.१७ ॥"
  },
  {
    "text": "प्रणेमुर्देवताः सर्वे साधुसाध्विति ते जगुः॥ ३५.१८ ॥"
  },
  {
    "text": "इति स्कांदेमहापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे स्तंभेश्वरमाहात्म्यवर्णन नाम पंचत्रिंशोऽध्यायः॥ ३५ ॥ छ ॥"
  }
]
[
  {
    "text": "<b>॥नारद उवाच॥\n</b>\nनाडीजंघबकेनोक्तां वाचमाकर्ण्यभूपतिः॥\nमार्कंडेयेन संयुक्तो बभूवातीव दुःखितः॥ ८.१ ॥\nतं निशम्य मुनिर्भूपं दुःखितं साश्रुलोचनम्॥\nसमानव्यसनः प्राह तदर्थं स पुनर्बकम्॥ ८.२ ॥\nविधायाशां महाभाग त्वदंतिकमुपागतौ॥\nआवां चिरायुर्ज्ञातांशाविन्द्रद्युम्नमिति द्विज॥ ८.३ ॥\nनिष्पन्नं नास्य तत्कार्यं प्राणानेष मुमुक्षति॥\nवह्निप्रवेशेन परं वैराग्यं समुपागतः॥ ८.४ ॥\nतन्मामुपागतोऽहं च त्वां सिद्धं नास्य वांछितम्॥\nतदेनमनुयास्यामि मरणेन त्वया शपे॥ ८.५ ॥\nआशां कृत्वाभ्युपायातं निराशं नेक्षितुं क्षमाः॥\nभवंति साधवस्तस्माज्जीवितान्मरणं वरम्॥ ८.६ ॥\nप्रार्थितं चामुना हृत्स्थं मया चास्मै प्रतिश्रुतम्॥\nत्वां मित्रं तत्परिज्ञाने धृत्वा हृदि चिरायुषम्॥ ८.७ ॥\nअसंपादयतो नार्थं प्रतिज्ञातं ममायुषा॥\nकलुषेणार्थिना माशापूरकेण सखेधुना॥ ८.८ ॥\nप्रतिश्रुतं कृतं श्लाघ्या दासतांत्यजपक्वणे॥\nहरिश्चंद्रस्येव नृणां न श्लाघ्या सत्यसंधता॥ ८.९ ॥\nमित्रस्नेहस्य पर्यायस्तच्च साप्तपदं स्मृतम्॥\nस्नेहः स कीदृशो मित्रे दुःखितो यो न दृश्यते॥ ८.१० ॥\nतदवश्यमहं साकमधुना वह्निसाधनम्॥\nकरिष्ये कीर्तिवपुषः कृते सत्यमिदं सखे॥ ८.११ ॥\nअनुजानीहि मामेतद्दर्शनं तव पश्चिमम्॥\nत्वया सह महाभाग नाडीजंघ द्विजोत्तम॥ ८.१२ ॥\n<b>॥नारद उवाच॥\n</b>\nवज्रवद्दुःसहां वाचं मार्कंडेयसमीरिताम्॥\nशुश्रुवान्स क्षणं ध्यात्वा प्रतीतः प्राह तावुभौ॥ ८.१३ ॥\n<b>॥नाडीजंघ उवाच॥\n</b>\nयद्येवं तदिदं मित्रं विशंतं ज्वलनेऽधुना॥\nनिवारय मुनिश्रेष्ठ मत्तोऽस्ति चिरजीवितः॥ ८.१४ ॥\nप्राकारकर्णनामासावुलूकः शिवपर्वते॥\nस ज्ञास्यति महीपालमिंद्रद्युम्नं न संशयः॥ ८.१५ ॥\nतस्मादहं त्वया सार्धममुना च शिवालयम्॥\nव्रजामि तं शिखरिणं मित्रकार्यप्रसिद्धये॥ ८.१६ ॥\nइत्येव मुक्त्वा ते जग्मुस्त्रयोऽपि द्विजपुंगवाः॥\nकैलासं ददृशुस्तत्र तमुलूकं स्वनीडगम्॥ ८.१७ ॥\nकृतसंविदसौ तेन बकः स्वागतपूजया॥\nपृष्टश्च तावुभौ प्राह तत्सर्वमभिवांछितम्॥ ८.१८ ॥\nचिरायुरसि जानीषे यदीन्द्रद्युम्नभूपतिम्॥\nतद्ब्रूहि तेन ज्ञानेन कार्यं जीवामहे वयम्॥ ८.१९ ॥\nइति पृष्टः स विमना मित्रकार्यप्रसाधनात्॥\nकौशिकः प्राह जानामि नेन्द्रद्युम्नमहं नृपम्॥ ८.२० ॥\nअष्टाविंशत्प्रमाणा मे कल्पा जातस्य भूतले॥\nन दृष्टो न श्रुतो वासाविंद्रद्युम्नो नृपः क्षितौ॥ ८.२१ ॥\nतच्छ्रुत्वा विस्मितो भूपस्तस्यायुरतिमात्रतः॥\nदुःखितोऽपि तदा हेतुं पप्रच्छासौ तदायुषः॥ ८.२२ ॥\nएवमायुर्यदि तव कथं प्राप्तं ब्रवीहि तत्॥\nउलूकत्वं कथमिदं जुगुप्सितमतीव च॥ ८.२३ ॥\n<b>॥प्राकारकर्ण उवाच॥\n</b>\nश्रृणु भद्र यथा दीर्घमायुर्मेशिवपूजनात्॥\nजुगुप्सितमुलूकत्वं शापेन च महामुनेः॥ ८.२४ ॥\nवसिष्ठकुलसंभूतः पुराहमभवं द्विजः॥\nघंट इत्यभिविख्यातो वाराणस्यां शिवेरतः॥ ८.२५ ॥\nधर्मश्रवणनिष्ठस्य साधूनां संसदि स्वयम्॥\nश्रुत्वास्मि पूजयामीशं बिल्वपत्रैरखंडितैः॥ ८.२६ ॥\nन मालती न मंदारः शतपत्रं न मल्लिका॥\nतथा प्रियाणि श्रीवृक्षो यथा मदनविद्विषः॥ ८.२७ ॥\nअखंडबिल्वपत्रेण एकेन शिवमूर्धनि॥\nनिहितेन नरैः पुण्यं प्राप्यते लक्षपुष्पजम्॥ ८.२८ ॥\nअखंडितैर्बिल्वपत्रैः श्रद्धया स्वयमाहृतैः॥\nलिंगप्रपूजनं कृत्वा वर्षलक्षं वसेद्दिवि॥ ८.२९ ॥\nसच्छास्त्रेभ्य इति श्रुत्वा पूजयाम्यहमीश्वरम्॥\nत्रिकालं श्रद्धया पत्रैः श्रीवृक्षस्य त्रिभिस्त्रिभिः॥ ८.३० ॥\nततो वर्षशतस्यांते तुतोष शशिशेखरः॥\nप्रत्यक्षीभूय मामाह मेघगंभीरया गिरा॥ ८.३१ ॥\n<b>॥ईश्वर उवाच॥\n</b>\nतुष्टोस्मि तव विप्रेंद्राखंडबिल्वदलार्चनात्॥\nवृणीष्वाभिमतं यत्ते दास्यम्यपि च दुर्लभम्॥ ८.३२ ॥\nअखंडबिल्वपत्रेण महातुष्टिः प्रजायते॥\nएकनापि यथान्येषां तथा न मम कोटिभिः॥ ८.३३ ॥\nइत्युक्तोऽहं भगवता शंभुना स्वमनः स्थितम्॥\nवृणोमि स्म वरं देव कुरु मामजरामरम्॥ ८.३४ ॥\nअथ लीलाविलासो मां तथेत्युक्त्वाऽविचारितम्॥\nययावदर्शनं प्रीतिमहं च महतीं गतः॥ ८.३५ ॥\nकृतकृत्यं तदात्मानमज्ञासिपमहं क्षितौ॥\nएतस्मिन्नेव काले तु भृगुवंश्योऽभवद्द्विजः॥ ८.३६ ॥\nअवदातत्रिजन्मासवक्षविच्चाक्षरार्थवित्॥\nसुदर्शनेति प्रथिता प्रिया तस्याभवत्सती॥ ८.३७ ॥\nअतीव मुदिता पत्युर्मुखं प्रेक्ष्यास्य दर्शनात्॥\nतनया देवलस्यैपा रूपेणाप्रतिमा भुवि॥ ८.३८ ॥\nतस्यां तस्मादभूत्कन्या निर्विशेषा निजारणेः॥\nनिवृत्तबालभावाभूत्कुमारी यौवनोन्मुखी॥ ८.३९ ॥\nनालं बभूव तां दातुं तनयां गुणशालिनीम्॥\nकस्यापि जनकः सा च वयःसंधौ मयेक्षिता॥ ८.४० ॥\nप्रविश्द्यौवनाभोगभावैरतिमनोहरा॥\nनिर्वास्यमानैरपरैस्तिलतंदुलिताकृतिः॥ ८.४१ ॥\nक्रीडमाना वयस्याभिर्लावण्यप्रतिमेव सा॥\nव्यचिंतयमहं विप्र तां निरीक्ष्य सुमध्यमाम्॥ ८.४२ ॥\nअनन्याकृतिमन्योऽसौ विधिर्येनेति निर्मिता॥\nततः सात्त्विकभावानां तत्क्षणादस्मि गोचरम्॥ ८.४३ ॥\nप्रापितो लीलयाहत्य बाणैः कुसुमधन्विना॥\nततो मया स्खलद्वालं पृष्टा कस्येति तत्सखी॥ ८.४४ ॥\nप्राहेति भृगुवंश्यस्य कन्येयं द्विजजन्मनः॥\nअनूढाद्यापि केनापि समायातात्र खेलितुम्॥ ८.४५ ॥\nततः कुसुमबाणेन शरव्रातैर्भृशं हतः॥\nपितरं प्रणतो गत्वा ययाचे तां भृगूद्वहम्॥ ८.४६ ॥\nस च मां सदृशं ज्ञात्वा शीलेन च कुलेन च॥\nअतीव चार्थिनं मह्यं ददौ वाचा पुरः क्रमात्॥ ८.४७ ॥\nततः सा तनया तस्य भार्गवस्या श्रृणोदिति॥\nदत्तास्मि तस्मै विप्राय विरूपायेति जल्पताम्॥ ८.४८ ॥\nरोरूयमाणा जननीमाह पश्य यथा कृतम्॥\nअतीवानुचितं दत्त्वा जनकेन तथा वरे॥ ८.४९ ॥\nविषमालोड्य पास्यामि प्रवेक्ष्यामि हुताशनम्॥\nवरं न तु विरूपस्योद्वोढुर्भार्या कथंचन॥ ८.५० ॥\nततः संबोध्य जननी तां सुतामाह भार्गवम्॥\nन देयास्मै त्वया कन्या विरूपायेति चाग्रहात्॥ ८.५१ ॥\nस वल्लभावचः श्रुत्वा धर्मशास्त्राण्यवेक्ष्य च॥\nदत्तामपि हरेत्पूर्वां श्रेयांश्चेद्वर आव्रजेत्॥ ८.५२ ॥\nअर्वाक्छिलाक्रमणतो निष्ठा स्यात्सप्तमे पदे॥\nइति व्यवस्य प्रददावन्यस्मै तां द्विजः सुताम्॥ ८.५३ ॥\nश्वोभाविनि विवाहे तु तच्च सर्वं मया श्रुतम्॥\nततोतीव विलक्ष्योहं वयस्यानां पुरस्तदा॥ ८.५४ ॥\nनाशकं वदनं भद्र तथा दर्शयितुं निजम्॥\nकामार्तोतीव तां सुप्तामर्वाग्निशि तदाहरम्॥ ८.५५ ॥\nनीत्वा दुर्गतमैकांतेऽकार्षमौद्वाहिकं विधिम्॥\nगांधर्वेण विवाहेन ततोऽकार्षं हृदीप्सितम्॥ ८.५६ ॥\nअनिच्छंतीं तदा बालां बलात्सुरतसेवनम्॥\nअथानुपदमागत्य तत्पिता प्रातरेव माम्॥ ८.५७ ॥\nनिश्वस्य संवृतो विप्रास्तां वीक्ष्योद्वाहितां सुताम्॥\nशशाप कुपितो भद्र मां तदानीं स भार्गवः॥ ८.५८ ॥\n<b>॥भार्गव उवाच॥\n</b>\nनिशाचरस्य धर्मेण यत्त्वयोद्वाहिता सुता॥\nतस्मान्निशाचरः पाप भव त्वमविलंबितम्॥ ८.५९ ॥\nइति शप्तः प्रण्म्यैनं पादोपग्रहपूर्वकम्॥\nहाहेति च ब्रुवन्गाढं साश्रुनेत्रं सगद्गदम्॥ ८.६० ॥\nततोहमब्रवं कस्माददोषं मां भवानिति॥\nशपते भवता दत्ता मम वाचा पुरा सुता॥ ८.६१ ॥\nसोद्वाहिता मया कन्या दानं सकृदिति स्मृतिः॥\nसकृज्जल्पंति राजानः सकृज्जल्पंति पण्डिताः॥ ८.६२ ॥\nसकृत्कन्याः प्रदीयंते त्रीण्येतानि सकृत्सकृत्॥\nकिं च प्रतिश्रुतार्थस्य निर्वाहस्तत्सतां व्रतम्॥ ८.६३ ॥\nभवादृशानां साधूनां साधूनां तस्य त्यागो विगर्हितः॥\nप्रतिश्रुता त्वया लब्धा तदा कालमियं मया॥ ८.६४ ॥\nउद्वोढा चाधुना नाहमुचितः शापभाजनम्॥\nवृथा शपन्ति मह्यं च भवंतस्तद्विचार्यताम्॥ ८.६५ ॥\nयो दत्त्वा कन्यकां वाचा पश्चाद्धरति दुर्मतिः॥\nस याति नरकं चेति धर्मशास्त्रेषु निश्चितम्॥ ८.६६ ॥\nतदाकर्ण्य व्यवस्यासौ तथ्यं मद्वचनं हृदा॥\nपश्चात्तापसमोपेतो मुनिर्मामित्यथाब्रवीत्॥ ८.६७ ॥\nन मे स्यादन्यथा वाणी उलूकस्त्वं भविष्यति॥\nनिशाचरो ह्युलूकोऽपि प्रोच्यते द्विजसत्तम॥ ८.६८ ॥\nयदेंद्रद्युम्नविज्ञाने सहायस्तंव भविष्यसि॥\nतदा त्वं प्रकृतिं विप्र प्राप्स्यसीत्यब्रवीत्स माम्॥ ८.६९ ॥\nतद्वाक्यसमकालं च कौशिकत्वमिदं मम॥\nएतावंति दिनान्यासीदष्टाविंशद्दिनं विधेः॥ ८.७० ॥\nबिल्वीदलौरिति पुरा शशिशेखरस्य संपूजनेन मम दीर्घतरं किलायुः॥\nसंजातमत्र च जुगुप्सितमस्य शापात्कैलासरोधसि निशाचररूपमासीत्॥ ८.७१ ॥\nइति श्रीस्कांदे महापुराण एका शीतिसाहस्र्यां संहितायां माहेश्वरखण्डे कौमारिकाखण्डे महीनदीप्रादुर्भावे बिल्वदलमाहात्म्यवर्णनंनामाष्टमोऽध्यायः॥ ८ ॥ छ ॥"
  }
]
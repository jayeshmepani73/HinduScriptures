[
  {
    "text": "<b>॥नारद उवाच॥\n</b>\nअथ ब्रह्मा महादेवमभिवाद्य कृतांजलिः॥\nउद्वाहः क्रियतां देव इत्युवाच महेश्वरम्॥ २६.१ ॥"
  },
  {
    "text": "तस्य तद्वचनं श्रुत्वा प्राहेदं भगवान्हरः॥\nपराधीना वयं ब्रह्मन्हिमाद्रेस्तव चापि यत्॥ २६.२ ॥"
  },
  {
    "text": "यद्युक्तं क्रियतां तद्धि वयं युष्मद्वशेऽधुना॥\nततो ब्रह्मा स्वयं दिव्यं पुरं रत्नमयं शुभम्॥ २६.३ ॥"
  },
  {
    "text": "उद्वाहार्थं महेशस्य तत्क्षणात्समकल्पयत्॥\nशतयोजनविस्तीर्णं प्रासादशतशोभितम्॥ २६.४ ॥"
  },
  {
    "text": "पुरेतस्मिन्महादेवः स्वयमेव व्यतिष्ठत॥\nततः सप्तमुनीन्देवश्चिंतिताब्यागतान्पुरः॥ २६.५ ॥"
  },
  {
    "text": "प्राहिणोदंबिकायाश्च स्थिरपत्रार्थमीश्वरः॥\nसारुंधतीकास्ते तत्र ह्लादयंतो हिमाचलम्॥ २६.६ ॥"
  },
  {
    "text": "सभार्यामीश्वरगुणैः स्थिरपत्राणि चादधुः॥\nततः संपूजितास्तेन पुनरागम्य तेऽचलात्॥ २६.७ ॥"
  },
  {
    "text": "न्यवेदयंस्र्यंबकाय स च तानभ्यनंदत॥\nउद्वाहार्थं ततो देवो विश्वं सर्वं न्यमंत्रयत्॥ २६.८ ॥"
  },
  {
    "text": "समागतं च तत्सव विना दैत्यैर्दुरात्मभिः॥\nस्थावरं जंगमं यच्च विश्वं विष्णुपुरोगमम्॥ २६.९ ॥"
  },
  {
    "text": "सब्रह्यकं पुरारातेर्महिमानमवर्धयत्॥\nततस्तं विधिराहेदं गन्धमादनपर्वते॥ २६.१० ॥"
  },
  {
    "text": "पुरे स्थितं विवाहस्य देव कालः प्रवर्तते॥\nततस्तस्य जटाजूटे चंद्रखंडं पितामहः॥ २६.११ ॥"
  },
  {
    "text": "बबंध प्रणयोदारविस्फारितविलोचनः॥\nकपर्द्दं शोभनं विष्णुः स्वय चक्रेऽस्य हर्षतः॥ २६.१२ ॥"
  },
  {
    "text": "कपालमालां विपुलां चामुण्डा मूर्ध्न्यबंधत॥\nउवाच चापि गिरिशं पुत्रं जनय शंकर॥ २६.१३ ॥"
  },
  {
    "text": "यो दैत्येंद्रकुलं हत्वा मां रक्तैस्तर्पयिष्यति॥\nसूर्यो ज्वलच्छिखारक्तं भाबासितजगत्त्रयम्॥ २६.१४ ॥"
  },
  {
    "text": "बबंध देवदेवस्यच स्वयमेव प्रमोदतः॥\nशेषवासुकिमुख्याश्च ज्वलंतस्तेजसा शुभाः॥ २६.१५ ॥"
  },
  {
    "text": "आत्मानं भूषणस्थाने स्वयं ते चक्रुरीश्वरे ॥"
  },
  {
    "text": "वायवश्च ततस्तीक्ष्णश्रृंगं हिमगिरिप्रभम्॥ २६.१६ ॥"
  },
  {
    "text": "वृषं विभूषयामासुर्नानारत्नोपपत्तिभिः॥\nशक्रो गजजिनं गृह्य स्वयमग्रे व्यवस्थितः॥ २६.१७ ॥"
  },
  {
    "text": "विना भस्म समाधाय कपाले रजतप्रभम्॥\nमनुजास्थिमयीं मालां प्रेतनाथश्च वन्दनम्॥ २६.१८ ॥"
  },
  {
    "text": "वह्निस्तेजोमयं दिव्यमजिनं प्रददौ स्थितः॥\nएवं विभूषितः सर्वैर्भृत्यैरीशो बभौ भृशम्॥ २६.१९ ॥"
  },
  {
    "text": "ततो हिमाद्रेः पुरुषा वीरकं प्रोचिरे वचः॥\nमा भूत्कालात्ययः शीघ्रं भवस्यैतन्निवेद्यताम्॥ २६.२० ॥"
  },
  {
    "text": "ततो देवं प्रणम्याह वीरकः करसंपुटी॥\nत्वरयंति महेशानं हिमाद्रेः पुरुषास्त्वमी॥ २६.२१ ॥"
  },
  {
    "text": "इति श्रुत्वा वचो देवः शीघ्रमित्येव चाब्रवीत्॥\nसप्त वारिधयस्तस्य चक्रुर्दर्पणदर्शनम्॥ २६.२२ ॥"
  },
  {
    "text": "तत्रैक्षत महादेवः स्वरूपं स जगन्मयम्॥\nततो बद्धांजलिर्धीमान्स्थाणुं प्रोवाच केशवः॥ २६.२३ ॥"
  },
  {
    "text": "देवदेव महादेव त्रिपुरांतक शंकर॥\nशोभसेऽनेन रूपेण जगदानंददायिना॥ २६.२४ ॥"
  },
  {
    "text": "महेश्वर यथा साक्षादपरस्त्वं महेश्वरः॥\nततः स्मयन्महादेवो जयेति भुवने श्रुतः॥ २६.२५ ॥"
  },
  {
    "text": "करमालंब्य विष्णोश्च वृषभं रुरुहेशनैः॥\nततश्च वसवो देवाः शूलं तस्य न्यवेदयन्॥ २६.२६ ॥"
  },
  {
    "text": "धनदो निदिभिर्युक्तः समीपस्थस्ततोऽभवत्॥\nस शूलपाणिर्विश्वात्मा संचचाल ततो हरः॥ २६.२७ ॥"
  },
  {
    "text": "देवदुंदुभिनादैश्च पुष्पासारैश्च गीतकैः॥\nनृत्यद्भिरप्सरोभिश्च जयेति च महास्वनैः॥ २६.२८ ॥"
  },
  {
    "text": "सव्यदक्षिणसंस्थानौ ब्रह्मविष्णूतु जग्मतुः॥\nहंसं च गरुडं चैव समारुह्य महाप्रभौ॥ २६.२९ ॥"
  },
  {
    "text": "अथादितिर्दितिः सा च दनुः कद्रूः सुपर्णजा॥\nपौलोमी सुरसा चैव सिंहिका सुरभिर्मुनिः॥ २६.३० ॥"
  },
  {
    "text": "सिद्धिर्माया क्षमा दुर्गा देवी स्वाहा स्वधा सुधा॥\nसावित्री चैव गायत्री लक्ष्मीः सा दक्षिणा द्युतिः॥ २६.३१ ॥"
  },
  {
    "text": "स्पृहामतिर्धृतिर्बुद्धिर्मंथिर्ऋद्धिः सरस्वती॥\nराका कुहूः सिनीवाली देवी भानुमती तथा॥ २६.३२ ॥"
  },
  {
    "text": "धरणी धारणी वेला राज्ञी चापि च रोहिणी॥\nइत्येताश्चान्यदेवानां मातरः पत्नयस्तथा॥ २६.३३ ॥"
  },
  {
    "text": "उद्वाहं देवदेवस्य जग्मुः सर्वा मुदान्विताः॥\nउरगा गरुडा यक्षा गंधर्वाः किंनरा नराः॥ २६.३४ ॥"
  },
  {
    "text": "सागरा गिरयो मेघा मासाः संवत्सरास्तथा॥\nवेदा मंत्रास्तथा यज्ञाः श्रौता धर्माश्च सर्वशः॥ २६.३५ ॥"
  },
  {
    "text": "हुंकाराः प्रणवाश्चैव इतिहासाः सहस्रशः॥\nकोटिशश्च तथा देवा महेंद्राद्याः सवाहनाः॥ २६.३६ ॥"
  },
  {
    "text": "अनुजग्मुर्महादेवं कोटिशोऽर्बुदशश्च हि॥\nगणाश्च पृष्ठतो जग्मुः शंखवर्णाश्च कोटिशः॥ २६.३७ ॥"
  },
  {
    "text": "दशभिः केकराख्याश्च विद्युतोऽष्टाभिरेव च॥\nचतुःषष्ट्या विशाखाश्च नवभिः पारियात्रिकाः॥ २६.३८ ॥"
  },
  {
    "text": "षड्भिः सर्वांतकः श्रीमांस्तथैव विकृताननः॥\nज्वालाकेशो द्वादशभिः कोटिभिः संवृतो ययौ॥ २६.३९ ॥"
  },
  {
    "text": "सप्तभिः समदः श्रीमान्दुंदुभोष्ठाभिरेव च॥\nपंचभिश्च कपालीशः षड्भिः संह्रादकः शुभः॥ २६.४० ॥"
  },
  {
    "text": "कोटिकोटिभिरेवैकः कुंडकः कुंभकस्तथा॥\nविष्टंभोऽष्टाभिरेवेह गणपः सर्वसत्तमः॥ २६.४१ ॥"
  },
  {
    "text": "पिप्पलश्च सहस्रेण सन्नादश्च तथा बली॥\nआवेशनस्तथाष्टाभिः सप्तभिश्चंद्रतापनः॥ २६.४२ ॥"
  },
  {
    "text": "महाकेशः सहस्रेण नंदिर्द्वादशभिस्तथा॥\nनगः कालः करालश्च महाकालः शतेन च॥ २६.४३ ॥"
  },
  {
    "text": "अग्निकः शतकोट्या वै कोट्याग्निमुख एव च॥\nआदित्यमूर्धा कोट्या च कोट्या चैव धनावहः॥ २६.४४ ॥"
  },
  {
    "text": "सन्नागश्च शतेनैव कुमुदः कोटिभिस्त्रिभिः॥\nअमोघः कोकिलश्चैव कोटिकोट्या सुमंत्रकः॥ २६.४५ ॥"
  },
  {
    "text": "काकपादस्तता षष्ट्या षष्ट्या संतानको गणः॥\nमहाबलश्च नवभिर्मधुपिंगश्च पिंगलः॥ २६.४६ ॥"
  },
  {
    "text": "नीलो नवत्या सप्तत्या चतुर्वक्त्रश्च पूर्वपात्॥\nवीरभद्रश्चश्चतुःषष्ट्या करणो बालकस्तथा॥ २६.४७ ॥"
  },
  {
    "text": "पंचाक्षः शतमन्युश्च मेघमन्युश्च विंशतिः॥\nकाष्ठकोटिश्चतुःषष्ट्या सुकोशो वृषभस्तथा॥ २६.४८ ॥"
  },
  {
    "text": "विश्वरूपस्तालकेतुः पंचाशच्च सिताननः॥\nईशानो वृद्धदेवश्च दीप्तात्मा मृत्युहा तथा॥ २६.४९ ॥"
  },
  {
    "text": "विषादो यमहा चैव गणो भृंगरिटिस्तथा॥\nअशनी हासकश्चैव चतुःषष्ट्या सहस्रपात्॥ २६.५० ॥"
  },
  {
    "text": "एते चान्ये च गणपा असंख्याता महाबलाः॥\nसर्वे सहस्रहस्ताश्च जटामुकुटधारीणः॥ २६.५१ ॥"
  },
  {
    "text": "चंद्रलेखावतंसाश्च नीलकंठास्त्रिलोचनाः॥\nहारकुंडलकेयूरमुकुटाद्यैरलंकृताः॥ २६.५२ ॥"
  },
  {
    "text": "अणिमादिगुणैर्युक्ताः शक्ताः शापप्रसादयोः॥\nसूर्यकोटिप्रतीकाशास्तत्राजग्मुर्गणेश्वराः॥ २६.५३ ॥"
  },
  {
    "text": "पातालांबरभूमिस्थाः सर्वलोकनिवासिनः॥\nतुंबुरुर्नारदो हाहा हूहूश्चैव तु सामगाः॥ २६.५४ ॥"
  },
  {
    "text": "तंत्रीमादाय वाद्यांश्चाऽवादयञ्छंकरोत्सवे॥\nऋषयः कृत्स्नशश्चैव वेदगीतांस्तपोधनाः॥ २६.५५ ॥"
  },
  {
    "text": "पुण्यान्वैवाहिकान्मंत्राञ्जेषुः संहृष्टमानसाः॥\nएवं प्रतस्थेगिरिशो वीज्यमानश्च गंगया॥ २६.५६ ॥"
  },
  {
    "text": "तथा यमुनया चापांपतिना धृतच्छत्रया॥\nस्त्रीभिर्नानाविधालापैलाजाभिश्चानुमोदितः॥ २६.५७ ॥"
  },
  {
    "text": "महोत्सवेन देवेशो गिरिस्थानं विवेश सः॥\nप्रभासत्स्वर्णकलशं तोरणानां शतैर्युतम्॥ २६.५८ ॥"
  },
  {
    "text": "वैडूर्यबद्धभूमिस्थं रत्नजैश्च गृहैर्युतम्॥\nतत्प्रविश्य स्तूयमानो द्वारमभ्याससाद ह॥ २६.५९ ॥"
  },
  {
    "text": "ततो हिमाचलस्तत्र दृश्यते व्याकुलाकुलः॥\nआदिशदात्मभृत्यानां महादेव उपस्थिते॥ २६.६० ॥"
  },
  {
    "text": "ततो ब्रह्माणमचलो गुरुत्वे प्रार्थयत्तदा॥\nकृत्यानां सर्वभारेषु वासुदेवं च बुद्धिमान्॥ २६.६१ ॥"
  },
  {
    "text": "प्रत्याह च विवाहऽस्मिन्कुमारीभ्रातरं विना॥\nभविष्यति कथं विष्णो लाजहोमादिकर्मसु॥ २६.६२ ॥"
  },
  {
    "text": "सुतो हि मम मैनाकः स प्रविष्टोऽर्णवे स्थितः॥\nइति चिंताविषण्णं तं विष्णुराहमहामतिः॥ २६.६३ ॥"
  },
  {
    "text": "अत्र चिंता न कर्तव्या गिरिराज कथंचन॥\nअहं भ्राता जगन्मातुरेतदे वं च नान्यथा॥ २६.६४ ॥"
  },
  {
    "text": "ततः प्रमुदितः शैलः पार्वतीं च स्वलंकृताम्॥\nसखीभिः कोटिसंख्याभिर्वृतां प्रवेशयत्सदः॥ २६.६५ ॥"
  },
  {
    "text": "ततो नीलमयस्तंभं ज्वलत्कांचनकुट्टिमम्॥\nमुक्ताजालपरिष्कारं ज्वलितौ षधिदीपितम्॥ २६.६६ ॥"
  },
  {
    "text": "रत्नासनसहस्राढ्यं शतयोजनविस्तृतम्॥\nविवाहमंडपं शर्वो विवेशानुचरावृतः॥ २६.६७ ॥"
  },
  {
    "text": "ततः शैलः सपत्नीकः पादौ प्रक्षाल्य हर्षितः॥\nभवस्य तेन तोयेन सिषिचे स्वं जगत्तथा॥ २६.६८ ॥"
  },
  {
    "text": "पाद्यमाचमनं दत्त्वा मधुपर्कं च गां तथा॥\nप्रदानस्य प्रयोगं च संचिंतयंति ब्राह्मणाः॥ २६.६९ ॥"
  },
  {
    "text": "दौहित्रीं कव्यवाहानां दद्मि पुत्रीं स्वकामहम्॥\nइत्युक्त्वा तस्थिवाञ्छैलो न जानाति हरस्य सः॥ २६.७० ॥"
  },
  {
    "text": "ततः सर्वानपृच्छत्स कुलं कोऽपि न वेद तत्॥\nततो विष्णुरिदं प्राह पृछ्यंतेऽन्ये किमर्थतः॥ २६.७१ ॥"
  },
  {
    "text": "अज्ञातकुलतां तस्य पृछ्यतामयमेव च॥\nअहिरेव अहेः पादान्वेत्ति नान्यो हिमाचल॥ २६.७२ ॥"
  },
  {
    "text": "स्वगोत्रं यदि न ब्रूते न देया भगिनी मम॥\nततो हासस्तदा जज्ञे सर्वेषां सुमहास्वनः॥ २६.७३ ॥"
  },
  {
    "text": "निवृत्तश्च क्षणाद्भूयः किं वक्ष्यति हरस्त्विति॥\nततो विमृश्य बहुधा किंचिद्भीताननो यता॥ २६.७४ ॥"
  },
  {
    "text": "लज्जाजडः स्मितं चक्रे ततः पार्थ स वै हरः॥\nततो विशिष्टा ब्रुवति शीघ्रं कालोऽतिवर्तते॥ २६.७५ ॥"
  },
  {
    "text": "हरिः प्राह महेशानं बिभ्यदावेद्मयहं तव॥\nमातामहं च पितरं प्रयोगं श्रृणु भूधर॥ २६.७६ ॥"
  },
  {
    "text": "आत्मपुत्राय ते शंभो आत्मदौहित्रकाय ते॥\nइत्युक्ते विष्णुना सर्वे साधुसाध्विति ते जगुः॥ २६.७७ ॥"
  },
  {
    "text": "देवोऽप्युदाहरेद्वुद्धिं सर्वेभ्योऽप्यधिकां वराम्॥\nततः शैलस्तथा चोक्त्वा दत्त्वा देवीं च सोदकम्॥ २६.७८ ॥"
  },
  {
    "text": "आत्मानं चापि देवाय प्रददौ सोदकं नगः॥\nततः सर्वे तुष्टुवुस्तं विवाहं विस्मयान्विताः॥ २६.७९ ॥"
  },
  {
    "text": "दाता महीभृतां नाथो होता देवश्चतुर्मुखः॥\nवरः पशुपतिः साक्षात्कन्या विश्वरणिस्तथा॥ २६.८० ॥"
  },
  {
    "text": "ततः स्तुवत्सु मुनिषु पुष्पवर्षे महत्यपि॥\nनदत्सु देवतूर्येषु करं जग्राह त्र्यम्बकः॥ २६.८१ ॥"
  },
  {
    "text": "देवो देवीं समालोक्य सलज्जां हिमशैलजाम्॥\nन तृप्यति न चाह्लादत्सा च देवां वृषध्वजम्॥ २६.८२ ॥"
  },
  {
    "text": "तत्र ब्रह्मादिमुनयो देवीमद्भुतरूपिणीम्॥\nपश्यंतः शरणं जग्मुर्मनसा परमेश्वरम्॥ २६.८३ ॥"
  },
  {
    "text": "मा मुह्याम पार्वतीं च यथा नारदपर्वतौ॥\nततस्तथैव तच्चक्रे सर्वेषामीप्सितं वचः॥ २६.८४ ॥"
  },
  {
    "text": "ततो देवैश्च मुनिभिः संस्तुतः परमेश्वरः॥\nप्रविवेश शुभां वेदीं मूर्तिमज्ज्वलनाश्रिताम्॥ २६.८५ ॥"
  },
  {
    "text": "वेधाः श्रुतीरितैर्मं त्रैर्मूर्तिमद्भिरुपस्थितैः॥\nमूर्तमग्निं जुहाव त्रिः परिक्रम्य च तं हरः॥ २६.८६ ॥"
  },
  {
    "text": "लाजाहोम उमाभ्राता प्राह तं सस्मितं हरिः॥\nबहवो मिलिताः संति लोकाः संमर्द ईश्वर॥ २६.८७ ॥"
  },
  {
    "text": "सावधानेन रक्ष्याणि भूषणानि त्वया हर॥\nततो हरश्च तं प्राह स्वजने माऽतिगोपय॥ २६.८८ ॥"
  },
  {
    "text": "किंचित्प्रार्थय दास्यामि प्राह विष्णुस्ततो वरम्॥\nत्वयि भक्तिर्दृढा मेऽस्तु स च तद्दुर्लभं ददौ॥ २६.८९ ॥"
  },
  {
    "text": "ददतुः सृष्टिसंरक्षां ब्रह्मणे दक्षिणामुभौ॥\nअग्नये यज्ञभागांश्च प्रीतौ हरजनार्दनौ॥ २६.९० ॥"
  },
  {
    "text": "भृग्वादीनां ततो दत्त्वा श्रुतिरक्षणदक्षिणाम्॥\nततो गीतैश्च नृत्यैश्च भोजनैश्च यथेप्सितैः॥ २६.९१ ॥"
  },
  {
    "text": "महोत्सवैरनेकैश्च विस्मयं समपद्यत॥\nविसृज्य लोकं तं सर्वं किमिच्छादानकैर्भवः॥ २६.९२ ॥"
  },
  {
    "text": "सरस्वत्या च पितरौ देव्याश्चाऽऽश्वास्य दुःखितौ॥\nआमंत्र्य हिमशैलेंद्रं ब्रह्मणं च सकेशवम्॥ २६.९३ ॥"
  },
  {
    "text": "जगाम मंदरगिरिं गिरिणा यानुगोर्चितः॥ २६.९४ ॥"
  },
  {
    "text": "ततो गते भगवति नीललोहिते सहोमया गिरिममलं हि भूधरः॥\nसबांधवो रुदिति हि कस्य नो मनो विसंष्ठँलं जगति हि कन्यकापितुः॥ २६.९५ ॥"
  },
  {
    "text": "इमं विवाहं गिरिराजपुत्र्याः श्रृणोति चाध्येति च यो नरः शुचिः॥\nविशेषतश्चापि विवाहमंगले स मंगलं वृद्धिमवाप्नुते चिरम्॥ २६.९६ ॥"
  },
  {
    "text": "इति श्रीस्कांदे महापुराम एकाशीतिसाहस्र्यां संहितायां प्रथमे माहेश्वरखण्डे कौमारेशमाहात्म्ये हरगौरीविवाहवर्णनंनाम षडिंशोऽध्यायः॥ २६ ॥ छ ॥"
  }
]
[
  {
    "text": "<b>॥ तारक उवाच॥\n</b>\nराज्येन बुद्‌बुदाभेन स्त्रीभिरक्षैश्च पानकैः॥\nमोहितो जन्म लब्ध्वात्र त्यजते पौरुषं नरः॥ १६.१ ॥\nजन्म तस्य वृथा सर्वमाकल्पांतं न संशयः॥ १६.२ ॥\nमातापितृभ्यां न करोति कामान्बन्धूनशोकान्न करोति यो वा॥\nकीर्तिं हि वा नार्जयते न मानं नरः स जातोऽपि मृतोऽत्र लोके॥ १६.३ ॥\nतस्माज्जयायामरपुंगवानां त्रैलोक्यलक्ष्मीहरणाय शीघ्रम्॥\nसंयोज्यतां मे रथमष्टचक्रं बलं च मे दुर्जयदैत्यचक्रम्॥ १६.४ ॥\nध्वजं च मे कांचनपट्टबन्धं छत्रं च मे मौक्तिकजालबद्धम्॥\nअद्याहमासां सुरकामिनीनां धम्मील्लकांश्चाग्रथितान्करिष्ये॥ १६.५ ॥\nयथा पुरा मर्कटको जनन्यास्तस्याश्च सत्येन तु तारकः स्याम्॥ १६.६ ॥\n<b>॥नारद उवाच॥\n</b>\nतारकस्य वचः श्रुत्वा ग्रसनोनाम दानवः॥\nसेनानीर्दैत्यराजस्य तथा चक्रेऽविलंबितम्॥ १६.७ ॥\nआहत्य भेरीं गम्भीरां दैत्यानाहूय सत्वरः॥\nसज्जं चक्रे रथं दैत्यो दैत्यराजस्य धीमतः॥ १६.८ ॥\nगरुडानां सहस्रेण गरुडोपमितत्विषा॥\nते हि पुत्राः सुपर्णस्य संस्थिता मेरुकन्दरे॥ १६.९ ॥\nविजित्य दैत्यराजेन वाहनत्वे प्रकल्पिताः॥\nअष्टाष्टचक्रः सरथश्चतुर्योजनविस्तृतः॥ १६.१० ॥\nनानाक्रीडागृहयुतो गीतवाद्यमनोहरः॥\nगंधर्वनगराकारः संयुक्तः प्रत्यदृस्यत॥ १६.११ ॥\nआजग्मुस्तत्र दैत्याश्च दशा चंडपराक्रमाः॥\nकोटिकोटिपरिवारा अन्ये च बहवो रणे॥ १६.१२ ॥\nतेषामग्रेसरो जम्भः कुजम्भोनंतरस्तथा॥\nमहिषः कुञ्जरो मेषः कालनेमिर्निमिस्तथा॥ १६.१३ ॥\nमथनो जंभकः शुम्भो दैत्येंद्रा दश नायकाः॥\nदैत्येंद्रा गिरिवर्ष्माणः संति चंडपराक्रमाः॥ १६.१४ ॥\nनानाविधप्रहरणा नानाशस्त्रास्त्रपारगाः॥\nतारकस्याभवत्केतुर्बहूरूपो महाभयः॥ १६.१५ ॥\nक्वचिच्च राक्षसो घोरः पिशाचध्वांक्षगृध्रकः॥\nएवं बहुविधाकारः स केतुः प्रत्यदृश्यत॥ १६.१६ ॥\nकेतुना मकरेणापि सेनानीर्ग्रसनो बभौ॥\nपैशाचं यत्र वदनं जंभस्यासीदयस्मयम्॥ १६.१७ ॥\nखरो विधुतलांगूलः कुजम्भस्याभवद्ध्वजे॥\nमहिषस्य च गोमायुः कांतो हैमस्तथां बभौ॥ १६.१८ ॥\nगृध्रो वै कुंजरस्यासीन्मेषस्याभूच्च राक्षसः॥\nकालनेमेर्महाकालो निमेरासीन्महातिमिः॥ १६.१९ ॥\nराक्षसी मथनस्यापि ध्वांक्षोऽभूज्जंभकस्य च॥\nमहावृकश्च शुम्भस्य ध्वजा एवंविधा बभुः॥ १६.२० ॥\nअनेकाकारविन्यासादन्येषां च ध्वजा भवन्॥\nशतेन शीघ्रवेगानां व्याघ्राणां हेममालिनाम्॥ १६.२१ ॥\nग्रसनस्य रथो युक्तो महामेघरवो बभौ॥\nशतेन चापि सिंहानां रथो जंभस्य योजितः॥ १६.२२ ॥\nकुजंभस्य रथो युक्तः पिशाचवदनैः खरैः॥\nतावद्भिर्महिषस्योष्टैर्गजस्य च हयैर्युतः॥ १६.२३ ॥\nमेषस्य द्वीपिभिर्भीमैः कुञ्जरैः कालनेमिनः॥\nपर्वतं वै समारूढो निश्चित्य विधृतं गजैः॥ १६.२४ ॥\nचतुर्दंष्ट्रैर्गंधवद्भिश्चर्भिर्मेघसन्निभैः॥\nशतहस्तायते कृष्णे तुरंगे हेमभूषणे॥ १६.२५ ॥\nसितचामरजालेन शोभिते पुष्पदामनि॥\nमथनोनाम दैत्येन्द्रः पाशहस्तो व्यराजत॥ १६.२६ ॥\nकिंकिणीमालिनं चोष्ट्रमारूढोऽभूच्च जंभकः॥\nकालमुंचं महामेघमारूढः शुम्भदानवः॥ १६.२७ ॥\nअन्ये च दानवा वीरा नानावाहनहेतयः॥\nप्रचण्डचित्रवर्माणः कुण्डलोष्णीषभूषिताः॥ १६.२८ ॥\nनानाविधोत्तरासंगा नानामाल्यविभूषणाः॥\nनानासुगंधगंधाढ्या नानाबंधिशतस्तुताः॥ १६.२९ ॥\nनानावाद्यपरिस्यंदसाग्रेसरमहारथाः॥\nनानाशौर्यकथासक्तास्तस्मिन्सैन्ये महारथाः॥ १६.३० ॥\nतद्बलं दैत्यसिंहस्य भीमरूपं व्यदृश्यत॥\nभूमिरेणुसमालिंगत्तुरंगरथपत्तिकम्॥ १६.३१ ॥\nस च दैत्येश्वरः क्रुद्धः समारूढो महारथम्॥\nदशभिः शुशुबे दैत्यैर्दशबाहुरिवेश्वरः॥\nजगद्धंतुं प्रवृत्तो वा प्रतस्थेऽसौ सुरान्प्रति॥ १६.३२ ॥\nएतस्मिन्नंतरे वायुर्देवदूतः सुरालयम्॥\nदृष्ट्वा तद्दानव बलं जगामेंद्रस्य शंसितुम्॥ १६.३३ ॥\nस गत्वा तु सभां दिव्यां महेंद्रस्य महात्मनः॥\nशशंस मध्ये देवानामिदं कार्यमुपस्थितम्॥ १६.३४ ॥\nतच्छ्रुत्वा देवराजः स निमीलितविलोचनः॥\nबृहस्पतिमुवाचेदं वाक्यं काले महामतिः॥ १६.३५ ॥\n<b>॥इन्द्र उवाच॥\n</b>\nसंप्राप्तोऽतिविमर्दोऽयं देवानां दानवैः सह॥\nकार्यं किमत्र तद्ब्रुहि नीत्युपायोपबृंहितम्॥ १६.३६ ॥\nएतच्छ्रुत्वा च वचनं महेंद्रस्य गिरांपतिः॥\nप्रत्युवाच महाभागो बॉहस्पति रुदारधीः॥ १६.३७ ॥\n<b>॥बृहस्पतिरुवाच॥\n</b>\nसामपूर्वं स्मृता नीतिश्चतुरंगामनीकिनीम्॥\nजिगीषतां सुरश्रेष्ठ स्थितिरेषा सनातनी॥ १६.३८ ॥\nसाम दानं च भेदश्च चतुर्थो दंड एव च॥\nनीतौ क्रमात्प्रयोज्याश्च देशकालविशेषतः॥ १६.३९ ॥\nतत्र साम प्रयोक्तव्यमार्येषु गुणवत्सु च॥\nदानं लुब्धेषु भेदश्च शंकितोष्वितो निश्चयः॥ १६.४० ॥\nदण्डश्चापि प्रयोक्तव्यो नित्यकालं दुरात्मसु॥\nसाम दैत्येषु नैवास्ति निर्गुणत्वाद्दुरात्मसु॥ १६.४१ ॥\nश्रिया तेषां च किं कार्यं समृद्धानां तथापि यत्॥\nजातिधर्मेण चाभेद्या विधातुरपि ते मताः॥ १६.४२ ॥\nएको ह्युपायो दंडोऽत्र भवतां यदि रोचते॥\nदुर्जनः सुजनत्वाय कल्पते न कदाचन॥ १६.४३ ॥\nलालितः पालितो वापि स्वस्वभावं न मुंचति॥\nएवं मे मन्यते बुद्धिर्भवंतो यद्व्यवस्यताम्॥ १६.४४ ॥\nएवमुक्तः सहस्राक्ष एवमेवेत्युवाच ह॥\nकर्तव्यतां च संचिंत्य प्रोवाचामरसंसदि॥ १६.४५ ॥\nबहुमानेन मे वाचं श्रृणुध्वं नाकवासिनः॥ १६.४६ ॥\nभवंतो यज्ञभोक्तारः सतामिष्टाश्च सात्त्विकाः॥\nस्वेस्वे पदे स्थिता नित्यं जगतः पालने रताः॥ १६.४७ ॥\nभवतां च निमित्तेन बाधंते दानवेश्वराः॥\nतेषां समादि नैवास्ति दंड एव विधीयताम्॥ १६.४८ ॥\nक्रियतां समरे बुद्धिः सैन्यं संयोज्यतामिति॥\nआवाद्यंतां च शस्त्राणि पूज्यं तां शस्त्रदेवताः॥ १६.४९ ॥\nइत्युक्ताः समनह्यंत देवानां ये प्रधानतः॥\nवाजिनामयुतेनाजौ हेमपट्टपरिष्कृताः॥ १६.५० ॥\nवाहनानि विमानानि योजयंतु ममामराः॥\nयमं सेनापतिं कृत्वा शीघ्रं निर्यात देवताः॥ १६.५१ ॥\nनानाश्चर्यगुणोपेता दुर्जया देवदानवैः॥\nरथो मातलिना युक्तो महेंद्रस्याप्यदृश्यत॥ १६.५२ ॥\nयमो महिषमास्थाय सेनाग्रे समवर्तत॥\nचंडकिंकिणिवृंदेन सर्वतः परिवारितः॥ १६.५३ ॥\nकल्पकालोज्जवालापूरितांबरगोचरः॥\nहुताश उरणारूढः शक्तिहस्तो व्यवस्थितः॥ १६.५४ ॥\nपवनोंऽकुशपाणिस्तु विस्तारितमहाजवः॥\nमहाऋक्षं समारूढं सेनाग्रे समदृश्यत॥ १६.५५ ॥\nभुजगेन्द्रं समारूढो जलेशो भगवान्स्वयम्॥\nमहापाशधरो वीरः सेनायां समवर्तत॥ १६.५६ ॥\nनरयुक्ते रथे दिव्ये धनाध्यक्षो व्यचीचरत्॥\nमहासिंहरवो युद्धे गदाहस्तो व्यवस्थितः॥ १६.५७ ॥\nराक्षसेशोऽथ निर्ऋती रथे रक्षोमुखैर्हयैः॥\nधन्वी रक्षोगणवृतो महारावो व्यदृश्यत॥ १६.५८ ॥\nचंद्रादित्यावश्विनौ च वसवः साध्यदेवताः॥\nविश्वेदेवाश्च रुद्राश्च सन्नद्धास्तस्थुराहवे॥ १६.५९ ॥\nहेमपीठत्तरासंगाश्चित्रवर्मायुधध्वजाः॥\nगंधर्वाः प्रत्यदृश्यन्त कृत्वा विश्वावसुं मुखे॥ १६.६० ॥\nतथा रक्तोत्तरासंगा निर्मलायोविभूषणाः॥\nगृध्रध्वजा अदृश्यंत राक्षसा रक्तमूर्धजाः॥ १६.६१ ॥\nतथा भीमाशनिकराः कृष्णवस्त्रा महारथाः॥\nयक्षास्तत्र व्यदृश्यंत मणिभद्रादिकोटिशः॥ १६.६२ ॥\nताम्रोलूकध्वजा रौद्रा द्वीपिचर्मांबरास्तथा॥\nपिशाचास्तत्र राजंते महावेगपुरःसराः॥ १६.६३ ॥\nतथैव श्वेतवसनाः सितपट्टपताकिनः॥\nमत्तेभवाहनप्रायाः किंनरास्तस्थुराहवे॥ १६.६४ ॥\nमुक्ताजाल पिरष्कारो हंसो हारसमप्रभः॥\nकेतुर्जलधिनाथस्य सौम्यरूपो व्यराजत॥ १६.६५ ॥\nपंचरागमहारत्नविटंको धनदस्य च॥\nध्वजः समुत्थितो भाति यातुकाम इवांबरम्॥ १६.६६ ॥\nकार्ष्णलोहमयो ध्वांक्षो यमस्याभून्महाध्वजः॥\nराक्षसेशस्य वदनं प्रेतस्य ध्वज आबभौ॥ १६.६७ ॥\nहेमसिंहध्वजौ देवौ चन्द्रार्कवमितद्युति॥\nकुंभेन चित्रवर्णेन केतुराश्विनयोरभूत्॥ १६.६८ ॥\nमातंगो हेमरचितश्चित्ररत्नपरिष्कृतः॥\nध्वजः शतक्रतोरासीत्सितचा मरसंस्थितः॥ १६.६९ ॥\nअन्येषां च ध्वजास्तत्र नानारूपा बभू रणे॥\nसनागयक्षगंधर्वमहोरगनिशाचरा॥ १६.७० ॥\nसेना सा देवराजस्य दुर्जया प्रत्यदृश्यत॥\nकोटयस्तास्त्रयस्त्रिंशन्नानादेवकायिनाम्॥ १६.७१ ॥\nहैमाचलाभे सितकर्णचामरे सुवर्णपद्मामलसुंदरस्रजि॥\nकृताभिरामोज्ज्वलकुंकुमांकुरे कपोललीताविविमुक्तरावे॥ १६.७२ ॥\nश्रितस्तदैरावणनामकुंजरे महाबलश्चित्रविशेषितांबरः॥\nविशालवज्रांगवितानभूषितः प्रकीर्णकेयूरभुजाग्रमंडलः॥ १६.७३ ॥\nसहस्रदृग्बंदिसहस्रसंस्तुतस्त्रिविष्टपेऽशोभत पाकशासनः॥ १६.७४ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारीकाखण्डे तारकासुरदेवेन्द्रयुद्धोपक्रमवर्णनंनाम षोडशोऽध्यायः॥ १६ ॥"
  }
]
[
  {
    "text": "<b>॥नारद उवाच॥\n</b>\nतमालोक्य पलायंतं विध्वस्तध्वजकार्मुकम्॥\nदैत्यांश्च मुदितानिंद्रः कर्तव्यं नाध्यगच्छत॥ २१.१ ॥\nअथायान्निकटं विष्णोः सुरेशस्त्वरयान्वितः॥\nउवाच चैनं मधुरमुत्साहपरिबृंहितम्॥ २१.२ ॥\nकिमेभिः क्रीडसे देव दानवैर्दुष्टमानसैः॥\nदुर्जनैर्लब्धरंध्रस्य पुरुषस्य कुतः क्रियाः॥ २१.३ ॥\nशक्तेनोपेक्षितो नीचो मन्यते बलमात्मनः॥\nतस्मान्न नीचं मतिमानुषेक्षेत कथंचन॥ २१.४ ॥\nअथाग्रेसरसंपत्त्या रथिनो जयमाययुः॥\nकस्ते सखाभवत्पूर्वं हिरण्याक्षवधे विभो॥ २१.५ ॥\nहिरण्यकशिपुर्दैत्यो वीर्यशाली मदोद्धतः॥\nप्राप्य त्वां तृमवन्नष्टस्तत्र कोऽग्रेसरस्तव॥ २१.६ ॥\nपूर्वं प्रतिबला दैत्या मधुकैटभसन्निभाः॥\nनिविष्टास्त्वां तु संप्राप्य शलभा इव पावकम्॥ २१.७ ॥\nयुगेयुगे च दैत्यानां त्वत्तो नाशोऽभवद्धरे॥\nतथैवाद्येह भीतानां त्वं हि विष्णो सुराश्रयः॥ २१.८ ॥\nएवं संनोदितो विष्णुर्व्यवर्धत महाभुजः॥\nबलेन तेजसा ऋद्ध्या सर्वभूताश्रयोऽरिहा॥ २१.९ ॥\nअथोवाच सहस्राक्षं केशवः प्रहसन्निव॥\nएवमेतद्यथा प्राह भवानस्मद्गतं वचः॥ २१.१० ॥\nत्रैलोक्यदानवान्सर्वान्दग्धुं शक्तः क्षणादहम्॥\nदुर्जस्तारकः किं तु मुक्त्वा सप्तदिनं शिशुम्॥ २१.११ ॥\nमहिषश्चैव शुंभश्च उभौ वध्यौ च योषिता॥\nजंभो दुर्वाससा शप्तः शक्रवध्यो भवानिति॥\nतस्मात्त्वं दिव्यवीर्येण जहि जंभं मदोत्कटम्॥ २१.१२ ॥\nअवध्यः सर्वभूतानां त्वामृते स तु दानवः॥ २१.१३ ॥\nमया गुप्तो रणे जंभो जगत्कंटकमुद्धर॥\nतद्वैकुंठवचः श्रुत्वा सहस्राक्षोमरारिहा॥ २१.१४ ॥\nसमादिशत्सुराध्यक्षान्सैन्यस्य रचनां प्रति॥\nततश्चाभ्यर्थितो देवैर्विष्णुः सैन्यमकल्पयत्॥ २१.१५ ॥\nयत्सारं सर्वलोकस्य वीर्यस्य तपसोऽपि च॥\nतदैकादश रुद्रांश्च चकाराग्रेसरान्हरिः॥ २१.१६ ॥\nव्यालीढांगा महादेवा बलिनो नीलकंधराः॥\nचंद्रखंडत्रिपुंड्राश्च पिंगाक्षाः शूलपाणयः॥ २१.१७ ॥\nपिंगोत्तुंगजटाजूटाः सिंहचर्मावसायिनः॥\nभस्मोद्धूलितगात्राश्च भुजमंडलभैरवाः॥ २१.१८ ॥\nकपालीशादयो रुद्रा विद्रावितमहाऽसुराः॥\nकपाली पिंगलो भीमो विरुपाक्षो विलोहितः॥ २१.१९ ॥\nअजकः शासनः शास्ता शंभुश्चंद्रो भवस्तथा॥\nएत एकादशनंतबला रुद्राः प्रभाविनः॥ २१.२० ॥\nअपालयंत त्रिदशान्विगर्जंत इवांबुदाः॥\nहिमाचलाभे महति कांचनांबुरुहस्रहि॥ २१.२१ ॥\nप्रचंचलमहाहेमघंटासंहतिमंडिते॥\nऐरावते चतुर्दंते मत्तमातंग आस्थितः॥ २१.२२ ॥\nमहामदजलस्रावे कामरूपे शतक्रतुः॥\nतस्थौ हिमगिरेः श्रृंगे भानुमानिव दीप्तिमान्॥\nतस्यारक्षत्पदं सव्यं मारुतोऽमितविक्रमः॥ २१.२३ ॥\nजुगोपापरमग्निश्च ज्वालापूरितदिङ्मुखः॥\nपृष्ठरक्षोऽभव द्विष्णुः समरेशः शतक्रतोः॥ २१.२४ ॥\nआदित्या वसवो विश्वे मरुतश्चाश्विनावपि॥\nगंधर्वा राक्षसा यक्षाः सकिंनरमहोरगाः॥ २१.२५ ॥\nकोटिशःकोटिशः गृत्वा वृंदं चिह्नोपलक्षितम्॥\nविश्रावयंतः स्वां कीर्तिं बंदिवृन्दैः पुरः सरैः॥ २१.२६ ॥\nचेलुर्दैत्यवधे दृप्ता नानावर्णायुधध्वजाः॥ २१.२७ ॥\nशतक्रतोरमरनिकायपालिता पताकिनी याननिनादनादिता॥\nसितोन्नतध्वजपटकोटिमंडिता बभूव सा दितिसुतोकवर्धिनी॥ २१.२८ ॥\nआयांतीं तां विलोक्याथ सुरसेनां गजासुरः॥\nगजरूपी महांश्चैव संहारांभोधिविक्रमः॥ २१.२९ ॥\nपरश्वधायुधो दैत्यो दशनौष्ठकसंपुटः॥\nममर्द चरणे देवांश्चिक्षेपान्यान्करेण च॥ २१.३० ॥\nपरान्परशुना जघ्ने दैत्येंद्रो रौद्रविक्रमः॥\nतस्यैवं निघ्नतः क्रुद्धा देवगन्धर्वकिंनराः॥ २१.३१ ॥\nमुमुचुः संहताः सर्वे चित्रशस्त्रास्त्रसंहतिम्॥\nपरश्वधांश्च चक्राणि भिण्डिपालान्समुद्गरान्॥ २१.३२ ॥\nकुन्तान्प्रासाञ्छरांस्तीक्ष्णान्मुद्गरांश्चापि दुःसहान्॥\nतान्सर्वान्सोग्रसद्दैत्यो यूथपः कवलानिव॥ २१.३३ ॥\nकोपस्फुरितदंष्ट्राग्रः करस्फोटेन नादयन्॥\nसुरान्नघ्नंश्चराराजौ दुष्प्रेक्ष्यः सोऽथ दानवः॥ २१.३४ ॥\nयस्मिन्यस्मिन्निपतति सुर वृंदे गजासुरः॥\nतस्मिस्तीस्मिन्महाशब्दो हाहाकारो व्यजायत॥ २१.३५ ॥\nअथ विद्रवमानं तब्लं प्रेक्ष्व समंततः॥\nरुद्राः परस्परं प्रोचुरहंकारोत्थितार्चिषः॥ २१.३६ ॥\nभोभो गृह्णत दैत्येंद्रं भिंदतैनं महाबलाः॥\nकर्षतैनं शितैः शूलैर्भञ्जतैनं हि मर्मसु॥ २१.३७ ॥\nकपाली वाक्यमाकर्ण्य शूलं सितशितंमुखे॥\nसंमार्ज्य वामहस्तेन संरंभाद्विवृतेक्षणः॥ २१.३८ ॥\nप्रोत्फुल्लारुणनीलाब्जसंहतिः सर्वतो दिशः॥\nअथागाद्भुकुटीवक्रो दैत्येंद्राभिमुखो रणे॥ २१.३९ ॥\nदृढेन मुष्टिबन्धेन शूलं विषृभ्य निर्मलः॥\nजघान कुम्भदेशे तु कपाली गजदानवम्॥ २१.४० ॥\nततो दशापि ते रुद्रा निर्मलायोमयै रणे॥\nजघ्नुः शूलैस्तु दैत्येंद्रं शैलवर्ष्माणमाहवे॥ २१.४१ ॥\nसुस्राव शोणितं पश्चात्सर्वस्रोतस्सु तस्य वै॥\nशूलरक्तेन रुद्रस्य शुशुभे गजदानवः॥ २१.४२ ॥\nप्रोत्फुल्लामलनीलाब्जं शरदीवामलं सरः॥\nभस्मशुभ्रतनुच्छायै रुद्र र्हंसैरिवावृतम्॥ २१.४३ ॥\nक्रुद्धं कपालिनं दैत्यः प्रचलत्कर्णपल्लवः॥\nभवं च दन्तैर्बिभिदे नाभिदेशे जगासुरः॥ २१.४४ ॥\nदृष्ट्वानुरक्तं रुद्राभ्यां नवरुद्रास्ततो द्रुतम्॥\nविव्यधुर्विशिखैः शूलैः शरीरममरद्विषः॥ २१.४५ ॥\nततः कपालिनं त्यक्त्वा भवं चासुरपुंगवः॥\nवेगेन कुपितो दैत्यो नव रुद्रानुपाद्रवत्॥\nममर्द चरणाघातैर्दन्तैश्चापि करेण च॥ २१.४६ ॥\nततोऽसौ शूलयुद्धेन श्रममासादितो यदा॥\nतदा कपाली जग्राह करमस्यामरद्विषः॥ २१.४७ ॥\nभ्रामयामास चातीव वेगेन च गजासुरम्॥\nदृष्ट्वाश्रमातुरं दैत्यं किंचिच्च्यावितजीवितम्॥ २१.४८ ॥\nनिरुत्साहं रणे तस्मिन्गतयुद्धोत्सवोऽभवत्॥\nततो भ्रमत एवास्य चर्म उत्कृत्त्य भैरवम्॥ २१.४९ ॥\nस्रवत्सर्वांगर क्तौघं चकारांबरमात्मनः॥\nतुष्टुवुस्तं तदा देवा बहुधा बहुभिः स्तवैः॥ २१.५० ॥\nऊचुश्चैनं चयो हन्यात्स म्रियेत ततस्त्वसौ॥\nदृष्ट्वा कपालिनो रूपं गजचर्मांबरावृतम्॥ २१.५१ ॥\nवित्रेसुर्दुद्रुवुर्जघ्नुर्निपेतुश्च सहस्रशः॥\nएवं विलुलिते तस्मिन्दानवेन्द्रे महाबले॥ २१.५२ ॥\nगजं मत्तमथारुह्य शतदुन्दुभिनादितम्॥\nनिमिरभ्यपतत्तूर्णं सुरसैन्यानि लोडयन्॥ २१.५३ ॥\nयांयां निमिगजो याति दिशं तांतां सवाहनाः॥\nदुद्रुवुश्चुक्रुशुर्देवा भयेनाकंपिता मुहुः॥ २१.५४ ॥\nगन्धेन सुरमातंगा दुद्रुवुस्तस्य हस्तिनः॥\nपलायितेषु सैन्येषु सुराणां पाकशासनः॥ २१.५५ ॥\nतस्थौ दिक्पालकैः सार्धमष्टभिः केशवेन च॥\nसंप्राप्तस्तस्य मातंगो यावच्छक्रगजं प्रति॥ २१.५६ ॥\nतावच्छक्रगजो भीतो मुक्त्वा नादं सुभैरवम्॥\nध्रियमाणोऽपि यत्नेन चकोर इव तिष्ठति॥ २१.५७ ॥\nपलायति गजे तस्मिन्नारूढः पाकशासनः॥\nविपरीतमुखं युद्धं दानवेन्द्रेण सोऽकरोत्॥ २१.५८ ॥\nशतक्र तुस्तु शूलेन निमिं वक्षस्यताडयत्॥\nगदया दंतिनं तस्य गल्लदेशेहनद्भृशम्॥ २१.५९ ॥\nतं प्रहारचिंत्यैव निमिर्निर्भयपौरुषः॥\nऐरावतं कटीदेशे मुद्गरेणाभ्यताडयत्॥ २१.६० ॥\nस हतो मुद्गरेणाथ शक्रकुञ्जर आहवे॥\nजगाम पश्चात्पद्भ्यां च पृथिवीं भूधराकृतिः॥ २१.६१ ॥\nलाघवात्क्षिप्रमुत्थाय ततोऽमरमहागजः॥\nरणादपससर्पाथ भीषितो निमिहस्तिना॥ २१.६२ ॥\nततो वायुर्ववौ रूक्षो बहुशर्करपांशुलः॥\nसम्मुखो निमिमातंगोऽकंपनोऽचलकंपनः॥\nस्रुतरक्तो बभौ शैलो घनधातुह्रदो यता॥ २१.६३ ॥\nधनेशोऽपि गदां गुर्वी तस्य दानवहस्तिनः॥\nमुमोच वेगान्न्यपतत्सा गदा तस्य मूर्धनि॥ २१.६४ ॥\nगजो गदानिपातेन स तेन परिमूर्छितः॥\nदंतैर्भित्वा धरां वेगात्पपाताचलसन्निभः॥ २१.६५ ॥\nपतिते च गजे तस्मिन्सिंहनादो महानभूत्॥\nसर्वतः सुरसैन्यानां गजबृंहितबृंहितः॥ २१.६६ ॥\nहेषारवेण चाश्वानां राणास्फोटैश्च धन्विनाम्॥\nगजं तं निहतं दृष्ट्वा निमिं चापि पराङ्मुखम्॥ २१.६७ ॥\nसुराणां सिंहनादं च सन्नादितदिगंतरम्॥\nजंभो जज्वाल कोपेन संदीप्त इव पावकः॥ २१.६८ ॥\nततः स कोपरक्ताक्षो ध्नुष्यारोप्य सायकम्॥\nतिष्ठेति चाब्रवीत्तारं सारथिं चाप्यनंदयत्॥ २१.६९ ॥\nतमायांतमभिप्रेक्ष्य धनुष्याहितसा यकम्॥\nशतक्रतुरदीनात्मा दृढमादत्त कार्मुकम्॥ २१.७० ॥\nबाणं च तैलधौताग्रमर्धचंद्रमजिह्मगम्॥ २१.७१ ॥\nतेनास्यट सशरं चापं चिच्छेद बलवृत्रहा॥\nअपास्य तद्धनुश्छिन्नं जंभो दानवनंदनः॥ २१.७२ ॥\nअन्यत्कार्मुकादाय वेगवद्भारसाधनम्॥\nशरांश्चाशीविषाकारांस्तैलधौताजिह्मगान्॥ २१.७३ ॥\nशक्रं विव्याध दशभिर्जत्रुदेशे च पत्रिबिः॥\nहृदये च त्रिभिश्चैव द्वाभ्यां च स्कन्धयोर्द्वयोः॥ २१.७४ ॥\nशक्रोपि दानवेन्द्राय बाणजालम भीरयन्॥\nअप्राप्तान्दानवेन्द्रस्तु शराश्छक्रभुजेरितान्॥ २१.७५ ॥\nचिच्छेद शतधाऽऽकाशे शरैरग्निशिखोपमैः॥\nततश्च शरजालेन देवेन्द्रो दानवेश्वरम्॥ २१.७६ ॥\nआच्छादयत यत्नेन वर्षास्विव घनैर्नभः॥\nदैत्योऽपि बाणजालेन विव्याध सायकैः शितैः॥ २१.७७ ॥\nयथा वायुर्घनाटोपं यदवार्यं दिशां मुखे॥\nशक्रोऽथ क्रोधसंरंभान्न विशेषयते यदा॥ २१.७८ ॥\nदानवेन्द्रं तदा चक्रे गंधर्वास्त्रं महाद्भुतम्॥\nततोऽस्य तेजसा व्याप्तमभूद्गनगोचरम्॥ २१.७९ ॥\nगन्धर्वनगरैश्चापि नानाप्राकारतोरणैः॥\nमुंचद्भिरद्भुताकारैरस्त्रवृष्टिं समंततः॥ २१.८० ॥\nतयास्त्रवृष्ट्या दैत्यानां हन्यमाना महाचमूः॥\nजंभं शरणमागच्छत्त्राहित्राहीति भारत॥ २१.८१ ॥\nततो जंभो महावीर्यो विनद्य प्रहसन्मुहुः॥\nस्मरन्साधुसमाचारं दैत्यानामभयं ददौ॥ २१.८२ ॥\nततोऽस्त्रं मौशलंनाम मुमोच सुमहाभयम्॥\nअथोग्रमुसलैः सर्वमभवत्पूरितं जगत्॥ २१.८३ ॥\nतैश्च भग्नानि सर्वाणि गंधर्वनगराणि च॥\nअथोग्रैक प्रहारेण रथमश्वं गजं सुरम्॥ २१.८४ ॥\nचूर्णयामास तत्क्षिप्रं शतशोऽथ सहस्रशः॥\nततः सुराधिपः सक्रस्त्वाष्ट्रमस्त्रमुदैरयत्॥ २१.८५ ॥\nसंध्यमाने ततश्चास्त्रे निश्चेरुः पावकार्चिषः॥\nततो यंत्रमया विद्याः प्रादुरासन्सहस्रशः॥ २१.८६ ॥\nतैर्यंत्रैरभवद्युद्धमंतरिक्षं वितारकम्॥\nतैर्यंत्रैर्मौशलं भग्नं हन्यंते चासुरास्तदा॥ २१.८७ ॥\nशैलास्त्रं मुमुचे जंभो यंत्रसंघातचूर्णनम्॥\nव्यामप्रमाणैरुपलैस्ततो वर्षः प्रवर्तत॥ २१.८८ ॥\nत्वाष्ट्रोण निर्मितान्याशु यानि यंत्राणि भारत॥\nतेनोपल निपातेन गतानि तिलशस्ततः॥ २१.८९ ॥\nततः शिरस्सु देवानां शिलाः पेतुर्महाजवाः॥\nदारयंत्यश्च वसुधां चतुरंगबलं च तत्॥ २१.९० ॥\nततो वज्रास्त्रमकरोत्सस्राक्षः पुरंदरः॥\nशिलामहार्षंव्यशीर्यत समंततः॥ २१.९१ ॥\nततः प्रशांतैः शैलास्त्रैर्जंभो भूधरसन्निभः॥\nऐषीकमस्त्रमकरोच्चूर्णितान्यपराक्रमः॥ २१.९२ ॥\nऐषीकेणागमन्नाशं वज्रास्त्रं गिरिदारणम्॥\nविजृंभत्यथ चैषीके परमास्त्रेऽतिदारुणे॥ २१.९३ ॥\nजज्वलुर्देवसैन्यानि सस्यंदनगजानि च॥\nदह्यमानेष्व नीकेषु तेजसास्त्रस्य सर्वतः॥ २१.९४ ॥\nआग्नेयमस्त्रमकरोद्बलहा पाकशासनः॥\nतेनास्त्रेण च तन्नाशमैषीकमगमत्तदा॥ २१.९५ ॥\nतस्मिन्प्रतिहते चास्त्रे पावकास्त्रं व्यजृंभत॥\nजज्वाल सेना जंभस्य रथः सारथिरेव च॥ २१.९६ ॥\nतः प्रतिहतास्त्रोऽसौ दैत्येंद्रः प्रतिभानवान्॥\nवारुणास्त्रं मुमोचाथशमनं पावकार्चिषाम्॥ २१.९७ ॥\nततो जलधरैर्व्योम स्फुरद्विद्युल्लताकुलैः॥\nगंभीराक्षसमाधारैश्चाभ्यपूर्यत मोदिनी॥ २१.९८ ॥\nकरींद्रकरतुल्याभिर्धाराभिः पूरितं जगत्॥\nशांतमाग्नेयमस्त्रं च विलोक्येंद्रश्चकार ह॥ २१.९९ ॥\nवायव्यमस्त्रमतुलं तेन मेघा ययुः क्षयम्॥\nवायव्यास्त्रबलेनाथ निर्धूते मेघमंडले॥ २१.१०० ॥\nबभूवानाविलं व्योम नीलोत्पलदलप्रभम्॥\nवायुना चातिरूपेण कंपिताश्चैव दानवाः॥ २१.१०१ ॥\nन शेकुस्तत्र ते स्थातुं रणेऽपि बलिनोऽपि ये॥\nजभस्ततोऽभवच्छौलो दशयोजनविस्तृतः॥ २१.१०२ ॥\nमारुतप्रतिघातार्थं दानवानां बलाधिपः॥\nनानाश्चर्यसमायुक्तो नानाद्रुमलतावृतः॥ २१.१०३ ॥\nततः प्रशमिते वायौ दैत्येंद्र पर्वताकृतौ॥\nमहाशनिं वज्रमयीं मुमोचाशु शतक्रतुः॥ २१.१०४ ॥\nतयाशन्या पतितया दैत्यस्याच लरूपिणः॥\nकंदराणि व्यशीर्यंतं समंतान्निर्झराणि च॥ २१.१०५ ॥\nततः सा दानवेंद्रस्य शैलमाया न्यवर्तत॥\nनिवृत्तशैलमायोऽथ दानवेंद्रो मदोत्कटः॥ २१.१०६ ॥\nबभूव कुंजरो भीमो महाशैलमयाकृतिः॥\nममर्द च सुरानीकं दंतैश्चाभ्यहनत्सुरान्॥ २१.१०७ ॥\nबभंज पृष्ठतः कांश्चित्करेणाकृष्य दानवः॥\nततः क्षपयतस्तस्य सुरसैन्यानि वृत्रहा॥ २१.१०८ ॥\nअस्त्रं त्रैलोक्यदुर्धर्षं नारसिंहं मुमोच ह॥\nततः सिंहसस्राणि निश्चेरुर्मंत्रतेजसा॥ २१.१०९ ॥\nहृष्टदंष्ट्राट्टहासानि क्रकचाभनखानि च॥\nतैर्विपाटितगात्रोऽसौ गजमायां व्यपोहयत्॥ २१.११० ॥\nततश्चाशीविषो घोरोऽभवत्फणसमाकुलः॥\nविषनिःश्वासनिर्दग्धसुरसैन्यमहारथः॥ २१.१११ ॥\nततोऽस्त्रं गारुडं चक्रे शक्रः संप्रहरन्रॅणे॥\nततस्तस्माद्गरुत्मंतः सहस्राणि विनिर्ययुः॥ २१.११२ ॥\nतैर्गरुत्मद्भिरासाद्य जंभं भुजगरूपिणम्॥\nकृतस्तु संढशो दैत्यः सास्य माया व्यनश्यत॥ २१.११३ ॥\nमायायाम च प्रनष्टायां ततो जंभो महासुरः॥\nचकार रूपमतुलं चंद्रादित्यपदानुगम्॥ २१.११४ ॥\nविवृत्तनयनो ग्रस्तुमियेष सुरपुंगवान्॥\nततोऽस्य प्रविशद्वक्त्र समहारथकुंजरा॥ २१.११५ ॥\nसुरसेनाऽभवद्भीमं पातालोत्तालतालुकम्॥\nसैन्येषु ग्रस्यमानेषु दानवेन बलीयसा॥ २१.११६ ॥\nशक्रो दीनत्वमापन्नः श्रांतवाहनवाहनः॥\nकर्तव्यतां नाध्यगच्छत्प्रोवाचेदं जनार्दनम्॥ २१.११७ ॥\nकिमनंतरमेवास्ति कर्तव्यं नो विशेषतः॥\nतदादिश घटामोऽस्य दानवस्य युयुत्सतः॥ २१.११८ ॥\nततो हरिरुवाचेदं वज्रायुधमुदारधीः॥\nन सांप्रतं रणं त्याज्यं शत्रुकातरभैरवम्॥ २१.११९ ॥\nमा गच्छ मोहं मा गच्छ क्षिप्रमस्त्रं स्मर प्रभो॥\nनारायणास्त्रं प्रयतः श्रुत्वेति मुमुचे स च॥ २१.१२० ॥\nएतस्मिन्नंतरे दैत्यो विवृतास्योऽग्रसत्क्षणात्॥\nत्रीणित्रीणि च लक्षाणि किंनरोरगरक्षसाम्॥ २१.१२१ ॥\nततो नारायणास्त्रं च निपपातास्य वक्षसि॥\nमहास्त्रभिन्नहृदयः सुस्राव रुधिरं च सः॥ २१.१२२ ॥\nततः स्वतेजसा रूपं तस्य दैत्यस्य नाशितंम्॥\nततश्चां तर्दधे दैत्यः कृत्वा हासं महोत्कटम्॥ २१.१२३ ॥\nगगनस्थः स दैत्येन्द्रः शस्त्राशनिमतींद्रियः॥\nमुमोच सुरसैन्यानां सहारकरणीं पराम्॥ २१.१२४ ॥\nतथा परश्वधांश्चक्रवज्रबाणान्समुद्गरान्॥\nकुंतान्खड्गान्भिंडिपालानयोमुखगुडांस्तथा॥ २१.१२५ ॥\nववर्ष दानवो रोषादवध्यानक्षयानपि॥\nतैरस्त्रैर्दानवोन्मुक्तैर्देवानीकेषु भीषणैः॥ २१.१२६ ॥\nबाहुभिर्धरणी पूर्णा शिरोभिश्च सकुंडलैः॥\nऊरुभिर्गजहस्ताभैः करींद्रैश्चाचलोपमैः॥ २१.१२७ ॥\nभग्नेषा दंडचक्राक्षै रथैभिः सह॥\nदुःसंचाराभवत्पृथ्वी मांसशोणितकर्दमा॥ २१.१२८ ॥\nरुधिरौघह्रदावर्ता गजदेहशिलोच्चया॥\nकबंधनृत्यबहुला महा सुरप्रवाहिनी॥ २१.१२९ ॥\nश्रृगालगृध्रध्वांक्षाणां परमानंदकारिणी॥\nपिशाचजातिभिः कीर्णं पीत्वाऽऽमिषं सशोणितम्॥ २१.१३० ॥\nअसंभ्रमाभिर्भार्याभिः सह नृत्यद्भिरुद्धता॥\nकाचित्पत्नी प्रकुपिता गजकुंभांतमौक्तिकैः॥ २१.१३१ ॥\nपिशाचो यत्र चाश्वानां खुरानेकत्र चाकरोत्॥\nकर्णपूरेषु मोदंते पश्यंत्यन्याः सरोषतः॥ २१.१३२ ॥\nप्रसादयंति बहुधा महाकर्णार्थकोविदाः॥\nकेचिद्वदन्ति भो देवा भो दैत्याः प्रार्थयामहे॥ २१.१३३ ॥\nआकल्पमेवं योद्धव्यमस्माकं तृप्तिहेतवे॥\nकेचिदूचुरयं दैत्यो देवोयमतिमांसलः॥ २१.१३४ ॥\nम्रियते यदि संग्रामे धातुर्दद्भोऽपयाचितम्॥\nकेचिद्युध्यत्सु वीरेषु सृक्किणी संलिहंति च॥ २१.१३५ ॥\nएतेन पयसा विद्मो दुर्जनः सुजनो यथा॥\nकेचिद्रक्तनदीनां च तीरेष्वास्तिक्यबुद्धयः॥ २१.१३६ ॥\nपितॄन्देवांस्तर्पयंति शोणितैश्चामिषैः शुभैः॥\nकेचिदामिषराशिस्था दृष्ट्वान्यस्य करामिषम्॥ २१.१३७ ॥\nदेहिदेहीति वाशांतो धनिनः कृपणा यथा॥\nकेचित्स्वयं प्रतृप्ताश्च दृष्ट्वा वै खादतः परान्॥ २१.१३८ ॥\nसरोषमोष्ठौ निर्भुज्य पश्यंत्येवात्यसूयया॥\nकेचित्स्वमुदरं क्रुद्धा निंदंति ताडयंति च॥ २१.१३९ ॥\nसर्वभक्षमभीप्संतस्तृप्ताः परधनं यथा॥\nकेचिदाहुरद्य एव श्लाघ्या सृष्टिस्तु वेधसः॥ २१.१४० ॥\nसुप्रभातं सुनक्षत्रं पूर्वमासीद्धृथैव तत्॥\nएवं बहुविधालापे पलादानां ततस्ततः॥ २१.१४१ ॥\nअदृश्यः समरे जंभो देवाञ्ठस्त्रैरचूर्णयत्॥\nततः शक्रोधनेशश्च वरुणः पवनोऽनलः॥ २१.१४२ ॥\nयमोऽथ निर्ऋतिश्चापि दिव्यास्त्राणि महाबलाः॥\nआकाशे मुमुचुः सर्वे दानवायाभिसंध्य तु॥ २१.१४३ ॥\nव्यर्थतां जग्मुरस्त्राणि देवानां दानवं प्रति॥\nयथातिक्रूरचित्तानामार्ये कृत्यशतान्यपि॥ २१.१४४ ॥\nगतिं न विविदुश्चापि श्रांता दैत्याश्च देवताः॥\nदैत्यास्त्रभिन्नसर्वांगा गावः शीतार्दिता इव॥ २१.१४५ ॥\nपरस्परं व्यलीयंत हाहाकिंभाविवादिनः॥\nतामवस्थां हरिर्दृष्ट्वा देवाञ्छक्रमुवाच ह॥ २१.१४६ ॥\nअघोरमंत्रं स्मर देवराज अस्त्रं हि यत्पाशुपतप्रभावम्॥\nरुद्रेण तुष्टेन तव प्रदत्तमव्याहतं वीरवराभिघाति॥ २१.१४७ ॥\nएवं स शक्रो हरिबोधितस्तदा प्रणम्य देवं वृषकेतुमीश्वरम्॥\nसमाददे बाणममित्रघातनं संपूजितं दैवरणेऽर्द्धचंद्रम्॥ २१.१४८ ॥\nधनुष्यजय्ये विनियोज्य बुद्धिमान्न्ययोजयत्तत्र अघोरमंत्रम्॥ २१.१४९ ॥\nततो वधायाशु मुमोच तस्य वा आकृष्य कर्णांतमकुंठदीधितिम्॥\nअथासुरः प्रेक्ष्य महास्त्रमापतद्विसृज्य मायां सहसा व्यवस्थितः॥ २१.१५० ॥\nप्रवेपमानेन मुखेन युज्यताचलेन गात्रेण च संभ्रमाकुलः॥\nततस्तु तस्यास्त्रवराभिमंत्रितः शरोर्धचंद्रः प्रसभं महारणे॥ २१.१५१ ॥\nपुरंदरस्येष्वसनप्रमुक्तो मध्यार्कविंवं वपुषा विडंबयन्॥ २१.१५२ ॥\nकिरीटकूटस्फुरकांतिसंकुलं सुगंधिनानाकुसुमाधिवासितम्॥\nप्रकीर्णधूमज्वलनाभमूर्धजं न्यपातयज्जंभिशिरः सकुंडलम्॥ २१.१५३ ॥\nतस्मिन्निंद्रहते जंभे प्रशशंसुः सुरा बहु॥\nवासुदेवोऽपि भगवान्साधु साध्विति चाब्रवीत्॥ २१.१५४ ॥\nततो जंभं हतं दृष्ट्वा दानवेन्द्राः पराङ्‌मुखाः॥\nसर्वे ते भग्नसंकल्पा दुद्रुवुस्तारकं प्रति॥ २१.१५५ ॥\nतांश्च त्रस्तान्समालोक्य श्रुत्वा स चतुरो हतान्॥\nसारथिं प्रेरयामास याहींद्रं लघु संगरे॥ २१.१५६ ॥\nतथेत्युक्त्वा स च प्रायात्तारके रथमास्थिते॥\nसावलेपं च सक्रोधं सगर्वं सपराक्रमम्॥ २१.१५७ ॥\nसाविष्कारं सधिक्कारं प्रयातो दानवेश्वरः॥\nस युक्तं रथमास्थाय सहस्रेण गरुत्मताम्॥ २१.१५८ ॥\nसर्वायुधपरिष्कारं सर्वास्त्रपरिरक्षितम्॥\nत्रैलोक्यऋद्धिसंपन्नं कल्पांतांतकनादितम्॥ २१.१५९ ॥\nसैन्येन महता युक्तो नादयन्विदिशो दिशः॥\nसहस्राक्षश्च तं दृष्ट्वा त्यक्त्वा वाहनदंतिनम्॥ २१.१६० ॥\nरथं मातलिना युक्तं तप्तहेमपरिष्कृतम्॥\nचतुर्योजनविस्तीर्णं सिद्धसंघपरिष्कृतम्॥ २१.१६१ ॥\nगंधर्वकिंनरोद्गीतमप्सरोनृत्यसंकुलम्॥ २१.१६२ ॥\nसर्वायुधमहाबाधं महारत्नसमाचितम्॥\nअध्यतिष्ठत्तं रथं च परिवार्य समंततः॥ २१.१६३ ॥\nदांशिता लोकपालाश्च तसथुः सगरुडध्वजाः॥\nततश्चचाल वसुधा ववौ रूक्षो मरुद्गणैः॥ २१.१६४ ॥\nचेलुश्च सागराः सप्त तथाऽनश्यद्रवेः प्रभा॥\nततो जज्वलुरस्त्राणि ततोऽकंपंत वाहनाः॥ २१.१६५ ॥\nततः समस्तमुद्वृत्तं ततोदृस्यत तारकः॥\nएकतस्तारको दैत्यः सुरसंघास्तथैकतः॥ २१.१६६ ॥\nलोकावसाद मेकत्र लोकोद्धरणमेकतः॥\nचराचराणि भूतानि भयविस्मयवंति च॥ २१.१६७ ॥\nप्रशशंसुः सुराः पार्थ तदा तस्मिन्समागमे॥ २१.१६८ ॥\nअस्त्राणि तेजांसि धनानि योधा यशो बलं वीरपराक्रमाश्च॥\nसत्त्वौजसान्यंग बभूवुरेषां देवासुराणां तपसः परं तु नः॥ २१.१६९ ॥\nअथाभिमुखमायांतं देवा विनतर्पवभिः॥\nबाणैरनलकल्पाग्रार्विव्यधुस्तारकं प्रति॥ २१.१७० ॥\nस तानचिंत्य दैत्येंद्रो देवबाणक्षतान्हृदि॥\nबाणैर्व्योम दिशः पृथ्वीं पूरयामास दानवः॥ २१.१७१ ॥\nनारायणं च सप्तत्या नवत्या च हुताशनम्॥\nदशभिर्मारुतं मूर्ध्नि यमं दशभिरेव च॥ २१.१७२ ॥\nधनदं चैव सप्त्या वरुणं च तथाष्टभिः॥\nविंशत्या निर्ऋतिं दैत्यः पुनश्चाष्टभिरेव च॥ २१.१७३ ॥\nविव्याध पुनरेकैकं दशभिर्मर्मभेदिभिः॥\nतथा च मातलिं दैत्यो विव्याध त्रिभिराशुगैः॥ २१.१७४ ॥\nगरुडं दशभिश्चैव महिषं नवभिस्तथा॥\nपुनर्दैर्त्योऽथ देवानां तिलशो नतपर्वभिः॥ २१.१७५ ॥\nचकार वर्मजालानि चिच्छेद च धनूंषि च॥\nततो विकवचा देवा विधनुष्काः प्रपीडिताः॥ २१.१७६ ॥\nचापान्यन्यानि संगृह्य यावन्मुंचंति सायकान्॥\nतावद्बाणं समाधाय कालानलसमप्रभम्॥ २१.१७७ ॥\nताडयामास शक्रं स हृदि सोपि मुमोचह॥\nततोंऽतरिक्षमालोक्य दृष्ट्वा सूर्यशताकृती॥ २१.१७८ ॥\nतार्क्ष्यविष्णू समाजघ्ने शराभ्यां तावमुह्यताम्॥\nप्रेतनाथस्य वह्नेश्च वरुणस्य शितैः शरैः॥ २१.१७९ ॥\nनिर्ऋतेश्चाकरोत्कार्यं भीतबीतं विमोहयन्॥\nनिरुच्छ्वासं समाहृत्य चक्रे बाणैः समीरणम्॥ २१.१८० ॥\nततः प्राप्य हरिः संज्ञां प्रोत्साह्य च दिशां पतीन्॥\nबाणेन सारथेः कायाच्छिरोऽहार्षीत्सकुण्डलम्॥ २१.१८१ ॥\nधूमकेतोर्ज्वलात्क्रुद्धस्तस्य च्छित्त्वा न्यपातयत्॥\nदैत्यराजकिरीटयं च चिच्छेद वासवस्ततः॥ २१.१८२ ॥\nधनेशश्च धनुः क्रुद्धो बिभेदबहुधा शरैः॥\nवायुश्चक्रे च तिलशो रथं वा क्षोणिकूबरम्॥ २१.१८३ ॥\nनिर्ऋतिस्तिलशो वर्ण चक्रे बाणैस्ततो रणे॥\nकृत्वैतदतुलं कर्मतिष्ठतिष्ठेति चाब्रुवन्॥ २१.१८४ ॥\nलिहंतः सृक्किणीं देवा वासुदेवादयस्तदा॥\nदृष्ट्वा तत्कर्म देवानां तारकोऽतुलविक्रमः॥ २१.१८५ ॥\nमुमोच मुद्गरं भीमं सहस्राक्षाय संगरे॥\nदृष्ट्वा मुद्गरमायांतमनिवार्यं रणाजिरे॥ २१.१८६ ॥\nरथादाप्लुत्य धरणीमगमत्पाकशासनः॥\nमुद्गरोऽपि रथोपस्थे पपात परुषस्वनः॥ २१.१८७ ॥\nस रथं चूर्णयामास न ममार च मातलिः॥\nगृहीत्वा पट्टिशं दैत्यो जधानोरसि केशवम्॥ २१.१८८ ॥\nस्कन्धे गरुत्मतः सोऽपि निषसाद विचेतनः॥\nखड्गेन राक्षसेन्द्रं च भित्त्वा भूमावपातयत्॥ २१.१८९ ॥\nयमं च पातयामास भूमौ दैत्यो मुखे हतम्॥\nवह्निं च भिंडिपालेन चक्रे हत्वा विचेतनम्॥ २१.१९० ॥\nवायुं पदा तदाक्षिप्य पातयामास भूतले॥\nधनेशं तद्धनुष्कोट्या कुट्टयामास कोपनः॥ २१.१९१ ॥\nततो देवनिकायानामेकैकं क्षणमात्रतः॥\nतेषामेव जघानासौ शस्त्रैर्बालान्यथा गुरुः॥ २१.१९२ ॥\nलब्धसंज्ञस्ततो विष्णुश्चक्रं जग्राह दुर्धरम्॥\nरानवेंद्रवसामेदोरुधिरेणाभिरंजितम्॥ २१.१९३ ॥\nमुमोच दानवेंद्रस्य दृढं वक्षसि केशवः॥\nपपात चक्रं दैत्यस्य पतितं भास्करद्युति॥ २१.१९४ ॥\nव्यशीर्यताथ कायेऽस्य नीलोत्पलमिवाश्मनि॥\nततो वज्रं महेन्द्रोऽपि प्रमुमोचार्चितं चिरम्॥ २१.१९५ ॥\nतस्मिञ्जयाशा शक्रस्य दानवेन्द्राय संयुगे॥\nतारकस्य च संप्राप्य शरीरं शौर्यशालिनः॥ २१.१९६ ॥\nविशीर्यत विकीर्णार्चिः शतधा खण्डशो गतम्॥\nततो वायुरदीनात्मा वेगेन महता नदन्॥ २१.१९७ ॥\nज्वलितज्वलनाभासमंकुशं प्रमुमोच ह॥\nविशीर्णं तस्य तच्चांगे दृष्ट्वा वायुर्महारुषा॥ २१.१९८ ॥\nततः शैलेन्द्रमुत्पाट्य पुष्पितद्रुमकंदरम्॥\nचिक्षेप दानवेन्द्राय दशयोजनविस्तृतम्॥ २१.१९९ ॥\nमहीधरं तमायांतं सस्मितं दैत्यपुंगवः॥\nजग्राह वामहस्तेन बालः कन्दुकलीलया॥ २१.२०० ॥\nततस्तेनैव चाहत्य पातयामास चांतकम्॥\nदण्डं ततः समुद्यम्य कृतांतः क्रोधमूर्छितः॥ २१.२०१ ॥\nदैत्येन्द्रमूर्ध्नि चिक्षेप भ्राम्य वेगेन दुर्जयम्॥\nसोऽसुरस्यापतन्मूर्ध्नि दैत्यस्तं जगृहे स्मयन्॥ २१.२०२ ॥\nकल्पांतलोकदहनो ज्वलनो रोषसंज्वलन्॥\nशक्तिं चिक्षेपदुर्धर्षां दानवेन्द्राय संयुगे॥ २१.२०३ ॥\nततः शिरीषमालेव सास्य वक्षस्यराजत॥\nततः खड्गं समाकृष्य कोशादाकाशनिर्मलम्॥ २१.२०४ ॥\nद्युति भासितत्रैलोक्यं लोकपालोऽपि निर्ऋतिः॥\nचिक्षेप दानवेन्द्राय तस्य मूर्ध्नि पपात ह॥ २१.२०५ ॥\nपतितश्चागमत्खड्गः स शीघ्रं शतखण्डताम्॥\nजलेशश्च ततः क्रुद्धो महाभैरवरूपिणम्॥ २१.२०६ ॥\nमुमोच पाशं दैत्येन्द्रभुजबन्धाबिलाषुकः॥\nस दैत्यभुजमासाद्य पाशः सद्यो व्यपद्यत॥ २१.२०७ ॥\nस्फुटितः क्रकचक्रूरदशनालिरहीश्वरः॥\nततोऽश्विनौ सचंद्रार्कौ साध्याश्च वसवश्च ये॥ २१.२०८ ॥\nयक्षराक्षसगनधर्वाः सर्पाश्चास्त्रैः पृथग्विधैः॥\nजघ्नुर्दैत्येश्वरं सर्वे भूयशस्ते महाबलाः॥ २१.२०९ ॥\nन चास्त्राण्यस्यासज्जन्त गात्रे वज्राचलोपमे॥\nततो देवनवप्लुत्य तारको दानवादिपः॥ २१.२१० ॥\nजघान कोटिशः क्रुद्धो मुष्टिपार्ष्णिभिरेव च॥\nतथाविधं तस्य वीर्यमालोक्य भगवान्हरिः॥ २१.२११ ॥\nपलायध्वमहो देवा वदन्नन्तर्हितोऽभवत्॥\nशक्रादयस्ततो देवाः पलायनकृतादराः॥ २१.२१२ ॥\nकालनेमिमुखैर्दैत्येरुपरुद्धा मदोत्कटैः॥\nमुष्टिभिः पादघातैश्च केशष्वाकृष्य तैर्मुदा॥ २१.२१३ ॥\nतारिताः शुष्कसरितं देवमार्गाश्च दंशिताः॥\nबहुधा चाप्यकृष्यंत लोकपाला महासुरैः॥ २१.२१४ ॥\nततो निनादः संजज्ञे दैत्यानां बलशालिनाम्॥\nकम्पयन्पृथिवीं द्यां च पातालानि च भारत॥ २१.२१५ ॥\nजयेति मुदिता दैत्यास्तुष्टुवुस्तारकं तदा॥\nशंखांश्च पूरयामासुः कुन्देन्दुसदृशप्रभान्॥ २१.२१६ ॥\nधनुर्बाणरवांश्चोग्रान्कराघातांश्च चक्रिरे॥\nभृशं हर्षान्विता दैत्या नेदुश्च ननृतुर्मुहुः॥ २१.२१७ ॥\nततो देवान्पुरस्कृत्य पशुपालः पशूनिव॥\nदैत्येन्द्रो रथमास्थाय जगाम सहितोऽसुरैः॥ २१.२१८ ॥\nमहीसागरकूलस्थं तारकः स पुरं बली॥\nयोजनद्वादशायामं ताम्रप्राकारशोभितम्॥ २१.२१९ ॥\nप्रासादर्बहुभिः कीर्णं दिव्याश्चर्योपशोभितम्॥\nयत्र शब्दास्त्रयो नैव जीर्यंते चानिशंपुरे॥ २१.२२० ॥\nगीतघोषश्च व्याघोषो भुज्यंतां विषयास्त्विति॥\nतत्प्रविश्य पुरं राजा जगाम स्वकमालयम्॥ २१.२२१ ॥\nमहोत्सवेन महता पुत्रस्त्रीप्रतिनंदितः॥\nतत्र दिव्यां सभां राजा प्राप्य सिंहासनस्थितः॥ २१.२२२ ॥\nस्तूयमानो दितिसुतैरप्सरोभिर्विनोदितः॥\nदिव्यासनस्थैर्दैत्येंद्रैर्वृतः सिंहैरिव प्रभुः॥ २१.२२३ ॥\nएतस्मिन्नंतरे काचि द्दिव्यस्त्री तत्पुरेऽभवत्॥\nविस्मितस्तैर्वृतो दैत्यैः प्रोवाचेदं स्मयन्निव॥ २१.२२४ ॥\nरूपेणानुपमा पार्थ नानाभरणभूषिता॥\nतां दृष्टवा तारको राजा भृशं वै विस्मितोऽभवत्॥ २१.२२५ ॥\nकासि देवी मम ब्रूहि किं मया रूपसुंदरि॥\nत्वत्समां योषितं नैव दृष्टवंतः पुरा वयम्॥ २१.२२६ ॥\n<b>॥स्त्र्युवाच॥\n</b>\nअहं त्रैलोक्यलक्ष्मीति विद्धि मां दैत्यसत्तम॥\nअर्जिता तपसा चास्मि त्वया वीर्येण वा विभो॥ २१.२२७ ॥\nवीर्यवंतं त्वनलसं तपस्विनमकातरम्॥\nदातारं चापि भोक्तारं युक्त्या सेवामि तं नरम्॥ २१.२२८ ॥\nभीरुं निर्विण्ण्मत्यर्थं साध्वीपीडाकरं नरम्॥\nसर्वातिशंकिनं सद्यस्त्यजामि दितिनंदन॥ २१.२२९ ॥\nमहेंद्रण च माता ते यदा सा व्यपमानिता॥\nतदैव त्यक्तप्रायोऽसाविदानीं तव संवशे॥ २१.२३० ॥\nतारकश्च ततः प्राह परमं चेति तां तदा॥\nसा चाविवेश तं देवी त्रिजगत्पूजिता रमा॥ २१.२३१ ॥\nततो दैत्याधिपं नार्यो दानवानां विभूषिताः॥\nवीरकांस्यमुपादाय वर्धयांचक्रिरे मुदा॥ २१.२३२ ॥\nदेवाश्च द्वारि तिष्ठंति बद्धा दैत्यैर्भृशातुराः॥\nउपहस्यमाना नारीभिर्दैत्यैरन्यैश्च नागरैः॥ २१.२३३ ॥\nएतस्मिन्नंतरे विष्णुर्दैत्यरूपं समास्थितः॥\nउपहासकमध्यस्थो गाथे द्वे प्राह बुद्धिमान्॥ २१.२३४ ॥\nइदमल्पतरंनाम यदमीषां च दृश्यते॥\nमातृक्रोधं स्मरन्राजा किंकिं यन्न करिष्यति॥ २१.२३५ ॥\nबलीयांसं समासाद्य न नमेद्यो न चास्ति सः॥\nमर्कवच्छ्वेतबाकीयैरुपायैः स्थीयतां सुराः॥ २१.२३६ ॥\nउपहासमुखेनामी उपदेशं हरेर्मुखात्॥\nसमाकर्ण्य ततो देवा मर्क्करूपेण संस्थिताः॥ २१.२३७ ॥\nनृत्यंतस्ते च बहुधा दैत्याश्चासुरयोषितः॥\nभृशं च नोदयामासुर्मुदा भोज्यानि ते ददुः॥ २१.२३८ ॥\nविष्णुर्दैत्यप्रतीहारं ततः प्रोवाच बुद्धिमान्॥\nविनोदाय महाराज्ञो मर्कानेतान्प्रकीर्तय॥ २१.२३९ ॥\nप्रतीहारस्ततो हृष्टः सभामध्ये विवेश सः॥\nजानुभ्यां धरणीं गत्वा बद्धा च करसंपुटम्॥ २१.२४० ॥\nउवाचानाविलं वाक्यमल्पाक्षरपरिस्फुटम्॥\nदैत्येंद्र मर्कवृंदानि द्वारि तिष्ठंति ते प्रभो॥ २१.२४१ ॥\nभृशं विनोदकारिणि स्पृहा चेद्द्रष्टुमर्हसि॥\nतन्निशम्याब्रवीद्राजा किं चिरं क्रियते त्वया॥ २१.२४२ ॥\nक्षत्ता चेति वचः श्रुत्वा कालनेमिं तदाब्रवीत्॥\nमर्कानेतान्महाराजो द्रष्टुमिच्छति शीघ्रतः॥ २१.२४३ ॥\nरक्षपाल सहैभिस्त्वं राजानमनुकूलय॥\nकालनेमिरुपादाय मर्कान्यातो नृपं ततः॥ २१.२४४ ॥\nमर्कमध्ये विष्णुमर्को यातस्त्यक्त्वा च दैत्यताम्॥\nततस्तारकदैत्यस्य पुरतो ननृतुर्भृशम्॥ २१.२४५ ॥\nमर्का दैत्यकरोत्तालैर्हर्षनादविनोदितैः॥\nततोऽतिमुदितो राजा तेषां नृत्येन सोऽब्रवीत्॥ २१.२४६ ॥\nअभयं वो मर्कदेवास्तुष्टो यच्छाम्यहं त्विदम्॥\nमद्गृहे स्थीयतामेव न च कार्यं भयं हृदि॥ २१.२४७ ॥\nइति श्रुत्वा विष्णुमर्कः प्रनृत्यन्नि दमब्रवीत्॥\nराजन्विज्ञातुमिच्छामस्तव गेहावधिं वयम्॥ २१.२४८ ॥\nएवमुक्ते प्रहस्याह तारको दैत्यसत्तमः॥\nत्रिभूमिकं हि मे गेहमिदं यद्भुवनत्रयम्॥ २१.२४९ ॥\nहरिमर्कस्ततः प्राह यद्येवं स्वं वचः स्मर॥\nत्रैलोक्ये विचरंत्वेते मर्का राजन्सुनिर्भयाः॥ २१.२५० ॥\nअश्वमेधशतस्यापि सत्यं राजन्विशिष्यते॥\nधर्ममेनं स्मरन्सत्यं वचनं कुरु दैत्यप॥ २१.२५१ ॥\nततः सुविस्मितो दैत्यः प्राहेदं वचनं तदा॥\nमर्कटाहो प्रबुद्धोऽसि सत्यं ब्रूहि च को भवान्॥ २१.२५२ ॥\n<b>॥श्रीभगवानुवाच॥\n</b>\nअहं नारायणोनाम यदि श्रोत्रमुपागतः॥\nदेवानां रक्षणार्थाय मर्करूपमुपाश्रितः॥ २१.२५३ ॥\nतच्चेन्मान्यतमो धर्मस्तव तद्वचनं स्वकम्॥\nपरिपालय ते गेहं विचरंतु सुरास्त्वमी॥ २१.२५४ ॥\nअवलोपश्च राजेंद्र न कर्तव्यस्त्वया हृदी॥\nवीरोऽहमिति संचिन्त्य पश्यता कालजं बलम्॥ २१.२५५ ॥\nपर्यायैर्हन्यमानानामभिहंता न विद्यते॥\nमौढ्यमेतत्तु यद्द्वेष्टा कर्ताहमिति मन्यते॥ २१.२५६ ॥\nऋषींश्च देवांश्च महासुरांश्च त्रैविद्यवृद्धांश्च वने मुनींश्च॥\nकं वापदो नोपनमंति काले कालस्य वीर्यं न तु कर्तुरेतत्॥ २१.२५७ ॥\nन मंत्रबलवीर्येण प्रज्ञया पौरुषेण वा॥\nअलभ्यं लभ्यते काले काले सुप्तोपि विंदति॥ २१.२५८ ॥\nन मातृपितृशुश्रूषा न च दैवतपूजनम्॥\nनान्यो गुणसमाचारः पुरषस्य सुखावहः॥ २१.२५९ ॥\nन विद्या न तपो दानं न मित्राणि न वांधवाः॥\nशक्नुवंति परित्रातुं नरं कालेन पीडितम्॥ २१.२६० ॥\nनागामिगमनार्थं हि प्रतिघातशतैरपि॥\nशक्नुवंति प्रतिव्योढुमृते कालबलं नराः॥ २१.२६१ ॥\nदेहवत्पुण्यकर्माणि जीववत्काल उच्यते॥\nद्वयोः समागमे दैत्य कार्याणां सिद्धिरिष्यते॥ २१.२६२ ॥\nअहो दैत्य त्वद्विशिष्टा दैत्यानां कोटयः पुरा॥\nशाल्मलेस्तूलवत्क्षिप्ताः कालवातेन दुर्दशाः॥ २१.२६३ ॥\nइदं तु लब्ध्वा त्वं स्थानमात्मानं बहु मन्यसे॥\nसर्वभूतभवं देवं ब्रह्माणमिव शाश्वतम्॥ २१.२६४ ॥\nन चेदमचलं स्थानमनंतं चापि कस्यचित्॥\nत्वं तु बालिशया बुद्ध्या ममेदमिति मन्यसे॥ २१.२६५ ॥\nअविश्वास्ये विश्वसिषि मन्यसे चाऽध्रुवं ध्रुवम्॥\nममेदमिति मोहात्त्वं त्रिलोकीश्रियमीप्ससि॥ २१.२६६ ॥\nनेयं तव न चास्माकं न चान्येषां स्थिरा मता॥\nअतिक्रम्य बहून्यांस्त्वयि तावदियं स्थिता॥ २१.२६७ ॥\nकंचित्कालमियं स्थित्वा त्वयि तारक चंचला॥\nपुंश्चलीवातिचपला पुनरन्यं गमिष्यति॥ २१.२६८ ॥\nसरत्नौषदिसंपन्नं ससरित्पर्वताकरम्॥\nतानिदानीं न पश्यामि यैर्भुक्तं भुवनत्रयम्॥ २१.२६९ ॥\nहिरण्यकशिपुर्वीरो हिरण्याक्षश्च दुर्जयः॥\nप्रह्रादो नमुचिर्वीरो विप्रचित्तिर्विरोचनः॥ २१.२७० ॥\nकीर्तिः शूरश्च वीरश्च वातापिरिल्वलस्तथा॥\nअश्वग्रीवः शंबरश्च पुलोमा मधुकैटभौ॥ २१.२७१ ॥\nविश्वजित्प्रमुखाश्चान्ये दानवेंद्रा महाबलाः॥\nकालेन निहताः सर्वे कालो हि बलवत्तरः॥ २१.२७२ ॥\nसर्वैर्वर्षायुतं तप्तं न त्वमेको महातपाः॥\nसर्वे सत्यव्रतपराः सर्वे चासन्बहुश्रुताः॥ २१.२७३ ॥\nसर्वे यथार्हदातारः सर्वे दाक्षायणीसुताः॥\nज्वलंतः प्रजयंतश्च कालेन प्रतिसंहताः॥ २१.२७४ ॥\nमुंचेच्छां कामभोगेषु मुंचेमं श्रीभवं मदम्॥\nएतदैश्वर्यनाशे त्वां शोकः संपीडयिष्यति॥ २१.२७५ ॥\nशोककाले शुचो मात्वं हर्षकाले च मा हृषः॥\nअतीतानागते हि त्वा प्रत्युत्पन्नेन वर्तय॥ २१.२७६ ॥\nइंद्रं चेदागतः कालः सदा युक्त मतंद्रितम्॥\nक्षमस्व न चिराद्दैत्य त्वामप्युपगमिष्यति॥ २१.२७७ ॥\nको हि स्थातुमलं लोके मम क्रुद्धस्य संयुगे॥\nकालस्तु बलवान्प्राप्तस्तेन तिष्ठामि तारक॥ २१.२७८ ॥\nत्वमेव वेत्सि मां दैत्य योहं यादृक्पराक्रमः॥\nकल्पेकल्पे महादैत्याः कोटिशोऽर्बुदशोहताः॥ २१.२७९ ॥\nयेषां त्वं कोटिभागेऽपि परिपूर्णो न तारक॥\nकल्पेकल्पे सृजामीदं ब्रह्मादि सकलं जगत्॥ २१.२८० ॥\nइच्छन्संजीवयाम्येतदनिच्छन्नाशये क्षणात्॥\nन हि त्वां नोत्सहे हंतुं सर्वदैत्यसमायुतम्॥ २१.२८१ ॥\nअंगुल्यग्रेण दैत्येंद्र पुनर्धर्मं नलोपये॥\nयद्यहं प्रवरो भूत्वा धर्मं ब्रह्मवरात्मकम्॥ २१.२८२ ॥\nलोपयामि ततः कं च धर्मोऽयं शरणं व्रजेत्॥\nअहं कर्तेति मा मंस्थाः कर्तायस्तु सदा प्रभुः॥ २१.२८३ ॥\nसोऽयं कालः पचेद्विश्वं वृक्षे फलमिवागतम्॥\nयैरेव कर्मभिः सौख्यं दुःखं तैरेवकर्मभिः॥ २१.२८४ ॥\nप्राप्नोति पुरुषो दैत्य पश्य कालस्य चित्रताम्॥\nसर्वं कालवशादेव बोद्वव्यं धीर्युतेर्नरैः॥ २१.२८५ ॥\nस्वकर्मपरिपाकस्य फलदं वै विदुर्बुधाः॥\nतस्मात्कर्म शुभं कार्यं पुण्यात्पुण्यात्मकं च यत्॥ २१.२८६ ॥\nपुण्येन तत्र सोख्यं स्याद्दृःखं पापेन निश्चितम्॥\nइति संचिंत्य दैत्येंद्र स्वं वचः परिपालय॥\nमदुक्तं वचनं सर्वं यदि मंतुमिहार्हसि॥ २१.२८७ ॥\n<b>॥तारक उवाच॥\n</b>\nमामत्र संस्थितं दृष्ट्वा कालनेमिमुखैर्युतम्॥ २१.२८८ ॥\nकस्येह न व्यथेद्बुर्मृत्योरपि जिवांसतः॥\nसा ते न व्यथते बुद्धिरचला तत्त्वदर्शिनी॥ २१.२८९ ॥\nब्रवीषि यद्यत्त्वं वाक्यं ततथैव न संशयः॥\nको हि विश्वासमर्थेषु शरीरे वा शरीरभृत्॥ २१.२९० ॥\nकर्तुमुत्सहते लोके दृष्ट्वा संप्रस्थितं जगत्॥\nअहमप्येवमेवैनं लोकं जानाम्यशाश्वतम्॥ २१.२९१ ॥\nकालाग्नावाहितं घोरे गुह्ये सततगत्वरे॥\nइदमद्य करिष्यामि श्वःकर्तास्मीतिवादिनः॥ २१.२९२ ॥\nकालो हरति संप्राप्ते नदीवेग इवोन्मुखान्॥\nइदानीं तावदेवासौ मया दृष्टो न विस्मृतः॥ २१.२९३ ॥\nकालेन ह्रियमाणानां प्रलापः श्रूयते नृणाम्॥\nईर्ष्याभिमानलोभेषु कामक्रो धभयेषु च॥ २१.२९४ ॥\nस्पृहामोहातिवादेषु लोकः सक्तो न बुध्यते॥\nगुरुं वाप्यगुरुं वापि कृत्याकृत्यं च केशव॥ २१.२९५ ॥\nजानामि त्वामहं विष्णो सर्वभूतवरं प्रभुम्॥\nकिं कुर्मः स्वस्वभावेन बलिना त्वां न मन्महे॥ २१.२९६ ॥\nकेचिद्भजंति त्वां भक्त्या वैरेण हेलया परे॥\nसर्वेनुकंप्यास्ते तुभ्यमतरात्मासि देहिनाम्॥ २१.२९७ ॥\nपुराणः शाश्वतो धर्मः सर्वप्राणभृतां समः॥\nमामालंब्य मया मुक्ता यांतु सर्वे दिवौकसः॥ २१.२९८ ॥\nपुनर्मर्कस्वरूपेण भ्रांतव्यं भुवनत्रयम्॥\nस्पृहापि यज्ञभागानां न कार्या समयस्त्वयम्॥ २१.२९९ ॥\nएवमुक्ते तारकेण देवा हर्षं प्रपेदिरे॥\nमुच्यते हृतलोमापि मेषो लाभो हि सौनिकात्॥ २१.३०० ॥\n<b>॥श्रीभगवानुवाच॥\n</b>\nदैत्येंद्र भव तत्त्वज्ञो विद्याज्ञानतपोन्वितः॥\nकालं पश्यसि सुव्यक्तं पाणावामलकं यथा॥ २१.३०१ ॥\nकालचारित्रतत्त्वज्ञ शिवभक्त महामते॥\nवज्रांगसुत धन्योऽसि स्पृहणीयोऽसि धीमताम्॥ २१.३०२ ॥\nयावत्ते तपसो वीर्यं तावद्भुंक्ष्वजगत्त्रयम्॥\nएतेन समयेनैते चरिष्यंति सुरा जगत्॥ २१.३०३ ॥\nइत्युक्त्वा मर्कयूथेन वृतो नारायणः प्रभुः॥\nस्थानादस्मादपाक्रम्य मेरुं प्रति ययौ तदा॥ २१.३०४ ॥\nततो मेरुं समागम्य प्रोवाच वचनं हरिः॥\nभवंतो यांतु ब्रह्मणं स धास्यति च वो हितम्॥ २१.३०५ ॥\nअप्रमत्तैः सदा भाव्यं पाल्यश्च समयस्तथा॥\nइत्युक्त्वा भगवान्विष्णुस्तत्रैवांतरधीयत॥ २१.३०६ ॥\nप्रणतः संस्तुतो देवैर्ब्रह्माणं च सुरा ययुः॥ २१.३०७ ॥\nदिव्योत्तमैस्तत्र गतैरभिष्टुतो विदीप्ततेजा भुवनत्रयेऽपि॥\nवज्रांगपुत्रोऽपि मुमोद वीरः शिवप्रसादेन महर्द्धिमाप्य॥ २१.३०८ ॥\nस्वयमिन्द्रो निमिर्वह्निः कालनेमिर्यमोऽपि च॥\nस्तम्भश्च निर्ऋतिस्थाने महिषो वरुणास्तथा॥ २१.३०९ ॥\nमेषो वाताधिकारि च कुजंभो धनदोऽभवत्॥\nअन्येषां चाधिकारांश्च दैत्यानां तारको ददौ॥ २१.३१० ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे देवासुरसंग्रामे तारकविजयवर्णननामैकविंशतितमोऽध्यायः॥ २१ ॥ छ ॥"
  }
]
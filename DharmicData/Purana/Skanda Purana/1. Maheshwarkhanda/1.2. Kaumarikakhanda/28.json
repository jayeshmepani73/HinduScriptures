[
  {
    "text": "<b>॥नारद उवाच॥\n</b>\nव्रजंती गिरिजाऽपश्यत्सखीं मातुर्महाप्रभाम्॥\nकुसुमामोदिनींनाम तस्य शैलस्य देवताम्॥ २८.१ ॥"
  },
  {
    "text": "सापि दृष्ट्वा गिरिसुतां स्नेहविक्लवमानसा॥\nक्वपुनर्गच्छसीत्युच्चैरालिंग्योवाच देवता॥ २८.२ ॥"
  },
  {
    "text": "सा चास्यै सर्वमाचख्यौ शंकरात्कोपकारणम्॥\nपुनश्चोवाच गिरिजा देवतां मातृसंमताम्॥ २८.३ ॥"
  },
  {
    "text": "नित्यं शैलाधिराजस्य देवता त्वमनिंदिते॥\nसर्वं च सन्निधानं च मयि चातीव वत्सला॥ २८.४ ॥"
  },
  {
    "text": "तदहं संप्रवक्ष्यामि यद्विधेयं तवाधुना॥\nअथान्य स्त्रीप्रवेशे तु समीपे तु पिनाकिनः॥ २८.५ ॥"
  },
  {
    "text": "त्वयाख्येयं मम शुबे युक्तं पश्चात्करोम्यहम्॥\nतथेत्युक्ते तया देव्या ययौ देवी गिरिं प्रति॥ २८.६ ॥"
  },
  {
    "text": "रम्ये तत्र महाशृंगे नानाश्चर्योपशोभिते॥\nविभूषणादि सन्यस्य वृक्षवल्कलधारिणी॥ २८.७ ॥"
  },
  {
    "text": "तपस्तेपे गिरिसुता पुत्रेण परिपालिता॥\nग्रीष्मे पंचाग्निसंतप्ता वर्षासु च जलोषिता॥ २८.८ ॥"
  },
  {
    "text": "यथा न काचित्प्रविशेद्योषिदत्र हरांतिके॥\nदृष्ट्वा परां स्त्रियं चात्र वदेथा मम पुत्रक॥ २८.९ ॥"
  },
  {
    "text": "शीघ्रमेव करिष्यामि ततो युक्तमनंतरम्॥\nएवमस्त्विति तां देवीं वीरकः प्राह सांप्रतम्॥ २८.१० ॥"
  },
  {
    "text": "मातुराज्ञा सुतो ह्लाद प्लावितांगो गतज्वरः॥\nजगाम त्र्यक्षं संद्रष्टुं प्रणिपत्य च मातरम्॥ २८.११ ॥"
  },
  {
    "text": "गजवक्त्रं ततः प्राह प्रणम्य समवस्थितम्॥\nसाश्रुकंठं प्रयाचंतं नय मामपि पार्वति॥ २८.१२ ॥"
  },
  {
    "text": "गजवक्त्रं हि त्वां बाल मामिवोपहसिष्यति॥\nतदागच्छ मया सार्धं या गतिर्मे तवापि सा॥ २८.१३ ॥"
  },
  {
    "text": "पराभवाद्धि धूर्तानां मरणं साधु पुत्रक॥\nएवमुक्त्वा समादाय हिमाद्रिं प्रति सा ययौ॥ २८.१४ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये पार्वत्यस्तपोर्थं गमनवर्णनंनामाष्टाविंशोऽध्यायः॥ २८ ॥ छ ॥"
  }
]
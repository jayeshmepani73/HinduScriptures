[
  {
    "text": "<font size=\"4.9\">\n<b>॥नारद उवाच॥\n</b>\nतथा बहूदकस्थाने कथामाकर्णयाद्भुताम्॥\nयस्माद्बहूदकं कुण्डं कामरूपे यदस्ति च॥ ४५.१ ॥"
  },
  {
    "text": "तदस्ति चात्र संक्रांतं तस्मात्प्रोक्तं बहूदकम्॥\nकपिलेनात्र तप्त्वा च वर्षाणि सुबहून्यपि॥ ४५.२ ॥"
  },
  {
    "text": "स्थापितं शोभनं लिंगं कपिलश्वरसंज्ञितम्॥\nतच्च लिगं सदा पार्थ नन्दभद्र इति समृतः॥ ४५.३ ॥"
  },
  {
    "text": "वणिक्संपूजयामास त्रिकालं च कृतादरः॥\nसर्वधर्मविशेषज्ञः साक्षाद्धर्म इवापरः॥ ४५.४ ॥"
  },
  {
    "text": "नाज्ञातं तस्य किंचिच्च यद्धर्मेषु प्रकीर्त्यते॥\nसर्वेषां च सुहृन्नित्यं सर्वेषां च हिते रतः॥ ४५.५ ॥"
  },
  {
    "text": "कर्मणा मनसा वाचा धर्ममेनमुपाश्रितः॥\nन भूतो न भविष्यश्च न स धर्मोऽस्ति किंचन॥ ४५.६ ॥"
  },
  {
    "text": "विदोषो यो हि सर्वत्र निश्चित्यैवं व्यवस्थितः॥\nअस्य धर्मसमुद्रस्य संप्रवृद्धस्य सर्वतः॥ ४५.७ ॥"
  },
  {
    "text": "निर्मथ्य नन्दभद्रेण आहृतं तन्निशामय॥\nवाणिज्यं मन्यते श्रेष्ठं जीवनाय तदा स्थितः॥ ४५.८ ॥"
  },
  {
    "text": "परिच्छिन्नैः काष्ठतृणैः शरणं तेन कारितम्॥\nमद्यवर्जं भेदवर्जं कूटवर्जं समं तथा॥ ४५.९ ॥"
  },
  {
    "text": "सर्वभूतेषु वाणिज्यमल्पलाभेन सोऽचरत्॥\nअमायया परेभ्योऽसौ गृहीत्वैव क्रयाणकम्॥ ४५.१० ॥"
  },
  {
    "text": "अमाययैव भूतेभ्यो विक्रीणात्यस्य सद्व्रतम्॥\nकेचिद्यज्ञं प्रशंसंति नन्दभद्रो न मन्यते॥ ४५.११ ॥"
  },
  {
    "text": "दोषमेनं विनिश्चित्य श्रृणु तं पांडुनन्दन॥\nलुब्धोऽनृती दांभीकश्च स्वप्रशंसापरायणः॥ ४५.१२ ॥"
  },
  {
    "text": "यजन्यज्ञैर्जगद्धंति स्वं चांधतमसं नयेत्॥\nअग्नौ प्रास्ताहुतिः सम्यगादित्यमुपतिष्ठते॥ ४५.१३ ॥"
  },
  {
    "text": "आदित्याज्जायते वृष्टिर्वृष्टेरन्नं ततः प्रजाः॥\nयद्यदा यजमानस्य ऋत्विजो द्रव्यमेव च॥ ४५.१४ ॥"
  },
  {
    "text": "चौरप्रायस्य कलुषाज्जन्म जायेज्जनस्य हि॥\nअदक्षिणे वृथा यज्ञे कृते चाप्यविधानतः॥ ४५.१५ ॥"
  },
  {
    "text": "पशवो लकुटैर्हन्युर्यजमानं मृतं हताः॥\nतस्माच्छुद्धैर्यवद्रव्यैर्यजमानः शुभः स्मृतः॥ ४५.१६ ॥"
  },
  {
    "text": "यज्ञ एवं विचार्यासौ यज्ञसारं समास्थितः॥\nश्रद्धया देवपूजा या नमस्कारः स्तुतिः शुभा॥ ४५.१७ ॥"
  },
  {
    "text": "नैवेद्यं हविषश्चैव यज्ञोऽयं हि विकल्मषः॥\nस एव यज्ञः प्रोक्तो वै येन तुष्यन्ति देवताः॥ ४५.१८ ॥"
  },
  {
    "text": "केचिच्छंसन्ति संन्यासं नन्दभद्रो न मन्यते॥\nयो हि संन्यस्य विषयान्मनसा गृह्यते पुनः॥ ४५.१९ ॥"
  },
  {
    "text": "उभयभ्रष्ट एवासौ भिन्ना भूमिर्विनश्यति॥\nसंन्यासस्य तु यत्सारं तत्तेनावृतमुत्तमम्॥ ४५.२० ॥"
  },
  {
    "text": "कस्यचिन्नैव कर्माणि शपते वा प्रशंसति॥\nनानामार्गस्थिताँल्लोकांश्चन्द्रवल्लीयते क्षितौ॥ ४५.२१ ॥"
  },
  {
    "text": "न द्वेष्टि नो कामयते न विरुद्धोऽनुरुध्यते॥\nसमाश्मकांचनो धीरस्तुल्यनिंदात्मसंस्तुतिः॥ ४५.२२ ॥"
  },
  {
    "text": "अभयः सर्वभूतेभ्यो यथांधबधिराकृतिः॥\nन कर्मणां फलाकांक्षा शिवस्याराधनं हि तत्॥ ४५.२३ ॥"
  },
  {
    "text": "कारणाद्धर्ममन्विच्छन्न लोभं च ततश्चरन्॥ ४५.२४ ॥"
  },
  {
    "text": "विविच्य नंदभद्रस्तत्सारं मोक्षेषु जगृहे॥\nकृषिं केचित्प्रशंसंति नंदभद्रो न मन्यते॥ ४५.२५ ॥"
  },
  {
    "text": "यस्यां छिंदंति वृषणा वृषाणां चैव नासिकाम्॥\nकर्षयंति महाभारान्बध्नंति दमयंति च॥ ४५.२६ ॥"
  },
  {
    "text": "बहुदंशमयान्देशान्नयंति बहुकर्दमान्॥\nवाहसंपीडिता धुर्याः सीदंत्यविधिना परे॥ ४५.२७ ॥"
  },
  {
    "text": "मन्यंते भ्रूणहत्यापि विशिष्टा नास्य कर्मणः॥\nअघ्न्या इति गवां नाम श्रुतौ ताः पीडयेत्कथम्॥ ४५.२८ ॥"
  },
  {
    "text": "भूमिं भूमिशयांश्चैव हंति काष्ठमयोमुखम्॥\nपंचेंद्रियेषु जीवेषु सर्वं वसति दैवतम्॥ ४५.२९ ॥"
  },
  {
    "text": "आदित्यश्चंद्रमा वायुः प्रभूत्यैव च तांस्तु यः॥\nविक्रीणाति सुमूढस्य तस्य का नु विचारणा॥ ४५.३० ॥"
  },
  {
    "text": "अजोऽग्निर्वरुणो मेषः सूर्यश्च पृथिवी विराट्॥\nधेनुर्वत्सश्च सोमो वै विक्रीयैतान्न सिध्यति॥ ४५.३१ ॥"
  },
  {
    "text": "एवंविधसहस्रैश्च युता दोषैः कृषिः सदा॥\nअष्टागवं स्याद्धि हलं त्रिंशद्भागं त्यजेत्कृषेः॥ ४५.३२ ॥"
  },
  {
    "text": "धर्मे दद्यात्पशून्वृद्धान्पुष्यादेषा कृषिः कुतः॥\nसारमेतत्कृषेस्तेन नंदभद्रेण चादृतम्॥ ४५.३३ ॥"
  },
  {
    "text": "विसाधितव्यान्यन्नानि स्वशक्त्या देवपितृषु॥\nमनुष्य द्विजभूतेषु नियुज्याश्नीत सर्वदा॥ ४५.३४ ॥"
  },
  {
    "text": "केचिच्छंसंति चैश्वर्यं नंदभद्रो न मन्यते॥\nमानुषा मानुषानेव दासभावेन भुंजते॥ ४५.३५ ॥"
  },
  {
    "text": "वधबंधनिरोधेन पीडयंति दिवानिशम्॥\nदेहं किमेतद्धातुः स्वं मातुर्वा जनकस्य वा॥ ४५.३६ ॥"
  },
  {
    "text": "मातुः पितुर्वा बलिनः क्रेतुरग्नेः शुनोऽपि वा॥\nइति संचिंत्य व्यहरन्नमरा इव ईश्वराः॥ ४५.३७ ॥"
  },
  {
    "text": "ऐश्वर्यमदपापिष्ठा महामद्यमदादयः॥\nऐश्वर्यमदमत्तो हि ना पतित्वा हि माद्यति॥ ४५.३८ ॥"
  },
  {
    "text": "आत्मवत्सर्वभृत्येषु श्रिया नैव च माद्यति॥ ४५.३९ ॥"
  },
  {
    "text": "आत्मप्रत्ययवान्देही क्वेश्वरश्चेदृशोऽस्ति हि॥\nऐश्वर्यस्यापि सारं स जग्राहैतन्निशामय॥ ४५.४० ॥"
  },
  {
    "text": "स्वशक्त्या सर्व भूतेषु यदसौ न पराङ्मुखः॥\nतीर्थायेके प्रशंसंति नंदभद्रो न मन्यते॥ ४५.४१ ॥"
  },
  {
    "text": "श्रमेण संकरात्तापशीतवातक्षुधा तृषा॥\nक्रोधेन धर्मगेहस्य नापि नाशमवाप्नुयात्॥ ४५.४२ ॥"
  },
  {
    "text": "सौख्येन वा धनस्यापि श्रद्धया स्वल्पगोर्थवान्॥\nसमर्थो हि महत्पुण्यं शक्त आप्तुं क्व वास्ति सः॥ ४५.४३ ॥"
  },
  {
    "text": "सदा शुचिर्देवयाजी तीर्थसारं गृहेगृह॥\nनापः पुनंति पापानि न शैला न महाश्रमाः॥ ४५.४४ ॥"
  },
  {
    "text": "आत्मा पुनाति पापानि यदि पापान्निवर्तते॥\nएवमेव समाचारं प्रादुर्भूतं ततस्ततः॥ ४५.४५ ॥"
  },
  {
    "text": "एकीकृत्य सदा धीमान्नंदभद्रः समास्थितः॥\nतस्यैवं वर्ततः साधोः स्पृहयंत्यपि देवताः॥ ४५.४६ ॥"
  },
  {
    "text": "वासवप्रमुखाः सर्वे विस्मयं च परं ययुः॥\nअत्रैव स्थानके चापि शूद्रोऽभूत्प्रतिवेश्मकः॥ ४५.४७ ॥"
  },
  {
    "text": "स नंदभद्रं धर्मिष्ठं पुनः पुनरसूयत॥\nनास्तिकः स दुराचारः सत्यव्रत इति श्रुतः॥ ४५.४८ ॥"
  },
  {
    "text": "स सदा नंदभद्रस्य विलोकयति चांतरम्॥\nछिद्रं चेदस्य पश्यामि ततो धर्मान्निवर्तये॥ ४५.४९ ॥"
  },
  {
    "text": "स्वभाव एव क्रूराणां नास्तिकानां दुरात्मनाम्॥\nआत्मानं पातयंत्येव पातयंत्यपरं च यत्॥ ४५.५० ॥"
  },
  {
    "text": "ततस्त्वेवं वर्ततोऽस्य नंदभद्रस्य धीमतः॥\nएकोऽभूत्तनयः कष्टाद्वार्धिके सोऽप्यनश्यत॥ ४५.५१ ॥"
  },
  {
    "text": "तच्च दैवकृतं मत्वा न शुशोच महामतिः॥\nदेवो वा मानवो वापि को हि देवाद्विमुच्यते॥ ४५.५२ ॥"
  },
  {
    "text": "ततोऽस्य सुप्रिया भार्या सर्वैः साध्वीगुणैर्युता॥\nगृहधर्मस्य मूर्तिर्या साक्षादिव अरुंधती॥ ४५.५३ ॥"
  },
  {
    "text": "विनाशमागता पार्थ कनकानाम नामतः॥\nततो यतेंद्रियोऽप्येष गृहधर्मविनाशतः॥ ४५.५४ ॥"
  },
  {
    "text": "शुशोच हा कष्टमिति पापोहमिति चासकृत्॥\nतत्तस्य चांतरं दृष्ट्वाऽहृष्यत्यव्रतश्चिरात्॥ ४५.५५ ॥"
  },
  {
    "text": "उपाव्रज्य च हा कष्टं ब्रुवंस्तं नंदभद्रकम्॥\nदधिकर्ण इवासाद्य नंदभद्रमुवाच सः॥ ४५.५६ ॥"
  },
  {
    "text": "हा नंदभद्र यद्येवं तवाप्येवंविधं फलम्॥\nएतेन मन्ये मनसि धर्मोप्येष वृथैव यत्॥ ४५.५७ ॥"
  },
  {
    "text": "इत्यादि बहुधा प्रोच्य तत्तद्वाक्यं ततस्ततः॥\nसत्यव्रतस्ततः प्राह नंदभद्रं कृपान्वितः॥ ४५.५८ ॥"
  },
  {
    "text": "नंदभद्र सदा तुभ्यं वक्तुकामोस्मि किंचन॥\nप्रस्तावस्याप्यभावाच्च नोदितं च मया क्वचित्॥ ४५.५९ ॥"
  },
  {
    "text": "अप्रस्तावं ब्रुवन्वाक्यं बृहस्पतिरपिध्रुवम्॥\nलभते बुद्ध्यवज्ञानमवमानं च हीनवत्॥ ४५.६० ॥"
  },
  {
    "text": "<b>॥नन्दभद्र उवाच॥\n</b>\nब्रूहिब्रूहि न मे किंचित्साधु गोप्यं प्रियं परम्॥\nवचोभिः शुद्धसत्त्वानां न मोक्षोऽप्युपमीयते॥ ४५.६१ ॥"
  },
  {
    "text": "<b>॥सत्यव्रत उवाच॥\n</b>\nनवभिर्नवभिश्चैव विमुक्तं वाग्विदूषणैः॥\nनवभिर्बुद्धिदोषैश्च वाक्यं वक्ष्याम्यदोषवत्॥ ४५.६२ ॥"
  },
  {
    "text": "सौक्ष्म्यं संख्याक्रमश्चापि निर्णयः सप्रयोजनः॥\nपंचैतान्यर्थजातानि यत्र तद्वाक्यमुच्यते॥ ४५.६३ ॥"
  },
  {
    "text": "धर्ममर्थं च कामं च मोक्षं चोद्दिश्य चोच्यते॥\nप्रयोजनमिति प्रोक्तं प्रथमं वाक्यलक्षणम्॥ ४५.६४ ॥"
  },
  {
    "text": "धर्मार्थकाममोक्षेषु प्रतिज्ञाय विशेषतः॥\nइदं तदिति वाक्यांते प्रोच्यते स विनिर्णयः॥ ४५.६५ ॥"
  },
  {
    "text": "इदं पूर्वमिदं पश्चाद्वक्तव्यं यत्क्रमेण हि॥\nक्रमयोगं तमप्याहुर्वाक्यतत्तविदो बुधाः॥ ४५.६६ ॥"
  },
  {
    "text": "दोषाणां च गुणानां च प्रमाणं प्रविभागतः॥\nउभयार्थमपि प्रेक्ष्य सा संख्येत्युपधार्यताम्॥ ४५.६७ ॥"
  },
  {
    "text": "वाक्यज्ञेयेषु भिन्नेषु यत्राभेदः प्रदृश्यते॥\nतत्रातिशयहेतुत्वं तत्सौक्ष्म्यमिति निर्दिशेत्॥ ४५.६८ ॥"
  },
  {
    "text": "इति वाक्यगुणानां च वाग्दोषान्द्विनव श्रृणु॥\nअपेतार्थमभिन्नार्थमपवृत्तं तथाधिकम्॥ ४५.६९ ॥"
  },
  {
    "text": "अश्लक्ष्णं चापि संदिग्धं पदांते गुरु चाक्षरम्॥\nपराङ्मुखमुखं यच्च अनृतं चाप्यसंस्कृतम्॥ ४५.७० ॥"
  },
  {
    "text": "विरुद्धं यत्त्रिवर्गेण न्यूनं कष्टातिशब्दकम्॥\nव्युत्क्रमाभिहृतं यच् सशेषं चाप्यहेतुकम्॥ ४५.७१ ॥"
  },
  {
    "text": "निष्कारणं च वाग्दोषान्बुद्धिजाञ्छृणु त्वं च यान्॥\nकामात्क्रोधाद्भयाच्चैव लोभाद्दैन्यादनार्यकात्॥ ४५.७२ ॥"
  },
  {
    "text": "हीनानुक्रोशतो मानान्न च वक्ष्यामि किंचन॥\nवक्ता श्रोता च वाक्यं च यदा त्वविकलं भवेत्॥ ४५.७३ ॥"
  },
  {
    "text": "सममेति विवक्षायां तदा सोऽर्थः प्रकाशते॥\nवक्तव्ये तु यदा वक्ता श्रोतारमवमन्यते॥ ४५.७४ ॥"
  },
  {
    "text": "श्रोता चाप्यथ वक्तारं तदा वाक्यं न रोहति॥\nअथ यः स्वप्रियं ब्रूयाच्छ्रोतुर्वोत्सृज्ययदृतम्॥ ४५.७५ ॥"
  },
  {
    "text": "विशंका जायते तस्मिन्वाक्यं तदपि दोषवत्॥\nतस्माद्यः स्वप्रियं त्यक्त्वा श्रोतुश्चाप्यथ यत्प्रियम्॥ ४५.७६ ॥"
  },
  {
    "text": "सत्यमेव प्रभाषेत स वक्ता नेतरो भुवि॥\nमिथ्यावादाञ्छास्त्रजालसंभवान्यद्विहाय च॥ ४५.७७ ॥"
  },
  {
    "text": "सत्यमेव व्रतं यस्मात्तस्मात्सत्यव्रतस्त्वहम्॥\nसत्यं ते संप्रवक्ष्यामि मंतुमर्हसि तत्तथा॥ ४५.७८ ॥"
  },
  {
    "text": "यदाप्रभृति भद्र त्वं पाषाणस्यार्चने रतः॥\nतदाप्रभृति किंचिच्च न हि पश्यामि शोभनम्॥ ४५.७९ ॥"
  },
  {
    "text": "एकः सोऽपि सुतो नष्टो भार्या चार्याऽप्यनश्यत॥\nकूटानां कर्मणां साधो फलमेवंविधं भवेत्॥ ४५.८० ॥"
  },
  {
    "text": "क्व देवाः संति मिथ्यैतद्दृश्यंते चेद्भवंत्यपि॥\nसर्वा च कूटविप्राणां द्रव्यायैषा विकल्पना॥ ४५.८१ ॥"
  },
  {
    "text": "पितॄनुद्दिश्य यच्छंति मम हासः प्रजायते॥\nअन्नस्योपद्रवं यच्च मृतो हि किमशिष्यत॥ ४५.८२ ॥"
  },
  {
    "text": "यत्त्विदं बहुधा मूढा वर्णयंति द्विजाधमाः॥\nविश्वनिर्माणमखिलं तथापि श्रृणु सत्यतः॥ ४५.८३ ॥"
  },
  {
    "text": "उत्पत्तिश्चापि भंगश्च विश्वस्यैतद्द्वयं मृषा॥\nएवमेव हि सर्वं च सदिदं वर्तते जगत्॥ ४५.८४ ॥"
  },
  {
    "text": "स्वभावतो विश्वमिदं हि वर्तते स्वभावतः सूर्यमुखा भ्रमंत्यमी॥\nस्वभावतो वायवो वांति नित्यं स्वभावतो वर्षति चांबुदोऽयम्॥ ४५.८५ ॥"
  },
  {
    "text": "स्वभावतो रोहति धान्यजातं स्वभावतो वर्षशीतातपत्वम्॥\nस्वभावतः संस्थिता मेदिनी च स्वभावतः सरितः संस्रवंति॥ ४५.८६ ॥"
  },
  {
    "text": "स्वभावतः पर्वता भांति नित्यं स्वभावतो वारिधिरेष संस्थितः॥\nस्वभावतो गर्भिणी संप्रसूते स्वभावतोऽमी बहवश्च जीवाः॥ ४५.८७ ॥"
  },
  {
    "text": "यथा स्वभावेन भवंति वक्रा ऋतुस्वबावाद्बदरीषु कण्टकाः॥\nतथा स्वभावेन हि सर्वमेतत्प्रकाशते कोऽपि कर्ता न दृश्यः॥ ४५.८८ ॥"
  },
  {
    "text": "तदेवं संस्थिते लोके मूढो मुह्यति मत्तवत्॥\nमानुष्यमपि यद्धूर्ता वदंत्यग्र्यं श्रृणुष्वतत्॥ ४५.८९ ॥"
  },
  {
    "text": "मानुष्यान्न परं कष्टं वैरिणां नो भवेद्धि तत्॥\nशोकस्थानसहस्राणि मनुष्यस्य क्षणेक्षणे॥ ४५.९० ॥"
  },
  {
    "text": "मानुष्यं हि स्मृताकारं सभाग्योऽस्माद्विमुच्यते॥\nपशवः पक्षिणः कीटाः कृमयश्च यथासुखम्॥ ४५.९१ ॥"
  },
  {
    "text": "अबद्धा विहरंत्येते योनिरेषां सुदुर्लभा॥\nनिश्चिंताः स्थावरा ह्येते सौख्यमेषां महद्भुवि॥ ४५.९२ ॥"
  },
  {
    "text": "बहुना किं मनुष्येभ्यः सर्वो धन्योऽन्ययोनिजः॥\nस्वभावमेव जानीहि पुण्यापुण्यादिकल्पना॥ ४५.९३ ॥"
  },
  {
    "text": "यदेके स्थावराः कीटाः पतंगा मानुषादिकाः॥\nतस्मान्मित्या परित्यज्य नंदभद्र यथासुखम्॥\nपिब क्रीडनकैः सार्धं भोगान्सत्यमिदं भुवि॥ ४५.९४ ॥"
  },
  {
    "text": "<b>॥नारद उवाच॥\n</b>\nइत्येतैरमुखैर्वाक्यैरयुक्तैरसमंजसैः॥ ४५.९५ ॥"
  },
  {
    "text": "सत्यव्रतस्य नाकम्पन्नंदभद्रो महामनाः॥\nप्रहसन्निव तं प्राह स्वक्षोभ्यः सागरो यथा॥ ४५.९६ ॥"
  },
  {
    "text": "यद्भवानाह धर्मिष्ठाः सदा दुःखस्य भागिनः॥\nतन्मिथ्या दुःखजालानि पश्यामः पापिनामपि॥ ४५.९७ ॥"
  },
  {
    "text": "वधबंधपरिक्लेशाः पुत्रदारादि पंचता॥\nपापिनामपि दृश्यंते तस्माद्धर्मो गुरुर्मतः॥ ४५.९८ ॥"
  },
  {
    "text": "अयं साधुरहो कष्टं कष्टमस्य महाजनाः॥\nसाधोर्वदंत्येतदपि पापिनां दुर्लभं त्विदम्॥ ४५.९९ ॥"
  },
  {
    "text": "दारादिद्रव्यलोभार्यं विशतः पापिनो गृहे॥\nभवानपि बिभेत्यस्माद्द्वेष्टि कुप्यति तद्वृथा॥ ४५.१०० ॥"
  },
  {
    "text": "यथास्य जगतो ब्रूषे नास्ति हेतुर्महेश्वरः॥\nतद्बालभाषितं तुभ्यं किं राजानं विना प्रजाः॥ ४५.१०१ ॥"
  },
  {
    "text": "यच्च ब्रवीषि पाषाणं मिथ्या लिंगं समर्चसि॥\nतद्भवाँल्लिंगमाहात्म्यं वेत्ति नांधो यथा रविम्॥ ४५.१०२ ॥"
  },
  {
    "text": "ब्रह्मादायः सुरा सर्वे राजानश्च महर्द्धिकाः॥\nमानवा मुनयश्चैव सर्वे लिंगं यजंति च॥ ४५.१०३ ॥"
  },
  {
    "text": "स्वनामकानि चिह्नानि तेषां लिंगानि संति च॥\nएते किं त्वभवत्मूर्खास्त्वं तु सत्यव्रतः सुधीः॥ ४५.१०४ ॥"
  },
  {
    "text": "प्रतिष्ठाप्य पुरा ब्रह्मा पुष्करे नीललोहितम्॥\nप्राप्तवान्परमां सिद्धिं ससर्जेमाः प्रजाः प्रभुः॥ ४५.१०५ ॥"
  },
  {
    "text": "विष्णुनापि निहत्याजौ रावणं पयसांनिधेः॥\nतीरे रामेश्वरं लिंगं स्थापितं चास्ति किं मुधा॥ ४५.१०६ ॥"
  },
  {
    "text": "वृत्रं हत्वा पुरा शक्रो महेंद्रे स्थाप्य शंकरम्॥\nलिंगं विमुक्तपापोऽथ त्रिदिवेद्यापि मोदते॥ ४५.१०७ ॥"
  },
  {
    "text": "स्थापयित्वा शिवं सूर्यो गंगासागरसंगमे॥\nनिरामयोऽभूत्सोमश्च प्रभासे पश्चिमोदधौ॥ ४५.१०८ ॥"
  },
  {
    "text": "काश्यां यमश्च धनदः सह्ये गरुडकश्यपौ॥\nनैमिषे वायुवरुणौ स्थाप्य लिंगं प्रमोदिताः॥ ४५.१०९ ॥"
  },
  {
    "text": "अस्मिन्नेव स्तंभतीर्थे कुमारेणं गुहो विभुः॥\nलिंगं संस्थापयामास सर्वपापहरं न किम्॥ ४५.११० ॥"
  },
  {
    "text": "एवमन्यैः सुरैर्यानि पार्थिवैर्मुनिभिस्तथा॥\nसंस्तापितानि लिंगानि तन्न संख्यातुमुत्सहे॥ ४५.१११ ॥"
  },
  {
    "text": "पृथिवीवासिनः सर्वे ये च स्वर्गनिवासिनः॥\nपातालवासिनस्तृप्ता जायंते लिंगपूजया॥ ४५.११२ ॥"
  },
  {
    "text": "यच्च ब्रवीषि गीर्वाणा न संति सन्ति चेत्कुतः॥\nकुत्रापि नैव दृश्यंते तेन मे विस्मयो महान्॥ ४५.११३ ॥"
  },
  {
    "text": "रंकवत्किं स्म ते देवा याचंतां त्वां कुलत्थवत्॥\nयमिच्छिसि महाप्राज्ञ साधको हि गुरुस्तव॥ ४५.११४ ॥"
  },
  {
    "text": "स्वबावान्नैव सर्वार्थाः संसिद्धा यदि ते मते॥\nभोजनादि कथं सिध्येद्वद कर्तारमंतरा॥ ४५.११५ ॥"
  },
  {
    "text": "बदरीमंतरेणापि दृश्यंते कण्टका न हि॥\nतस्मात्कस्यास्ति निर्माणं यस्य यावत्तथैव तत्॥ ४५.११६ ॥"
  },
  {
    "text": "यच्च ब्रवीषि पश्वाद्याः सुखिनो धन्यकास्त्वमी॥\nत्वदृते नेदमुक्तं च केनापि श्रुतमेव वा॥ ४५.११७ ॥"
  },
  {
    "text": "तामसा विकला ये च कष्टं तेषां च श्लाघ्यताम्॥\nसर्वेंद्रिययुताः श्रेष्ठाः कुतो धन्या न मानुषाः॥ ४५.११८ ॥"
  },
  {
    "text": "सत्यं तव व्रतं मन्ये नरकाय त्वयाऽऽदृतम्॥\nअत्यनर्थे न भीः कार्या कामोयं भविताचिरात्॥ ४५.११९ ॥"
  },
  {
    "text": "आदावाडंबरेणैव ध्रुवतोऽज्ञानमेव मे॥\nइत्थं निःसारता व्यक्तमादावाडंबारात्तु यत्॥ ४५.१२० ॥"
  },
  {
    "text": "मायाविनां हि ब्रुवतां वाक्यं चांडबरावृतम्॥\nकुनाणकमिवोद्दीप्तं परीक्षेयं सदा सताम्॥ ४५.१२१ ॥"
  },
  {
    "text": "आदौ मध्ये तथा चांते येषां वाक्यमदोषवत्॥\nकषदाहैः स्वर्णमिव च्छेदेऽपि स्याच्छुभं शुभम्॥ ४५.१२२ ॥"
  },
  {
    "text": "त्वयान्यथा प्रतिज्ञातमुक्तं चैवान्यथा पुनः॥\nत्वद्दोषो नायमस्माकं तद्वचः श्रृणुमो हि ये॥ ४५.१२३ ॥"
  },
  {
    "text": "नास्तिकानां च सर्पाणां विषस्य च गुणस्त्वयम्॥\nमोहयंति परं यच्च दोषो नैषपरस्य तु॥ ४५.१२४ ॥"
  },
  {
    "text": "आपो वस्त्रं तिलास्तैलं गंधो वा स यथा तथा॥\nपुष्पाणामधिवासेन तथा संसर्गजा गुणाः॥ ४५.१२५ ॥"
  },
  {
    "text": "मोहजालस्य यो योनिर्मूढैरिह समागमः॥\nअहन्यहनि धर्मस्य योनिः साधुसमागमः॥ ४५.१२६ ॥"
  },
  {
    "text": "तस्मात्प्राज्ञैश्च वृद्धैश्च शुद्धभावैस्तपस्विभिः॥\nसद्भिश्च सह संसर्गः कार्यः शमपरायणैः॥ ४५.१२७ ॥"
  },
  {
    "text": "न नीचैर्नाप्यविद्वद्भिर्नानात्मज्ञैर्विशेषतः॥\nयेषां त्रीण्यवदातानि योनिर्विद्या च कर्म च॥ ४५.१२८ ॥"
  },
  {
    "text": "तांश्च सेवेद्विशेषेण शास्त्रं येषां हि विद्यते॥\nअसतां दर्शनस्पर्शसंजल्पासनभोजनैः॥ ४५.१२९ ॥"
  },
  {
    "text": "धर्माचारात्प्रहीयंते न च सिध्यंति मानवाः॥\nबुद्धिश्च हीयते पुंसां नीचैः सह समागमात्॥ ४५.१३० ॥"
  },
  {
    "text": "मध्यैश्च मध्यतां याति श्रेष्ठतां याति चोत्तमैः॥\nइति धर्मं स्मरन्नाहं संगमार्थी पुनस्तव॥\nयन्निन्दसि द्विजानेव यैरपेयोऽर्णवः कृतः॥ ४५.१३१ ॥"
  },
  {
    "text": "वेदाः प्रमाणं स्मृतयः प्रमाणं धर्मार्थयुक्तं वचनं प्रमाणम्॥\nनैतत्त्रयं यस्य भवेत्प्रमाणं कस्तस्य कुर्याद्वचनं प्रमाणम्॥ ४५.१३२ ॥"
  },
  {
    "text": "इतीरयित्वा वचनं महात्मा स नंदभद्रः सहसा तदैव॥\nगृहाद्विनिःसृत्य जगाम पुण्यं बहूदकं भट्टरवेस्तु कुंडम्॥ ४५.१३३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे कपिलेश्वरतीर्थमाहात्म्ये नंदभद्रवणिग्वृत्तान्तवर्णनं नाम पञ्चचत्वारिंशत्तमोऽध्यायः॥ ४५ ॥ छ ॥"
  },
  {
    "text": "</font>"
  }
]
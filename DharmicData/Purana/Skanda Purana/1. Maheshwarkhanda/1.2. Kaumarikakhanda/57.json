[
  {
    "text": "।। नारद उवाच ।। ।।\nततो विप्रा नारदश्च समाराध्य महेश्वरम् ।।\nमहीनगरके पुण्ये स्थापयामास शंकरम् ।। १ ।।\nलोकानां च हितार्थाय केदारं लिंगमुत्तमम् ।।\nअत्रीशादुत्तरे भागे महापातकनाशनम् ।। २ ।।\nअत्रिकुण्डे नरः स्नात्वा श्राद्धं कृत्वा यथाविधि ।।\nअत्रीशं च नमस्कृत्य केदारं यः प्रपश्यति ।।३।।\nमातुः स्तन्यं पुनर्नैव स पिबेन्मुक्तिभाग्भवेत् ।।\nततो रुद्रो नीलकंठं नारदाय महात्मने ।।४।।\nस्वयं दत्त्वा स्वयं तस्थौ महीनगरके शुभे ।।\nकोटितीर्थे नरः स्नात्वा नीलकंठं प्रपश्यति ।। ५ ।।\nजयादित्यं नमस्कृत्य रुद्रलोकमवाप्नुयात् ।।\nजयादित्यं पूजयंति कूपे स्नात्वा नरोत्तमाः ।। ६ ।।\nन तेषां वंशनाशोऽस्ति जयादित्यप्रसादतः ।।\nइदं ते कथितं पार्थ महीनगरकस्य च ।। ७ ।।\nआख्यानं सकलं श्रुत्वा सर्वपापैः प्रमुच्यते ।। ८ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे नीलकंठमाहात्म्यवर्णनंनाम सप्तपञ्चाशत्तमोऽध्यायः ।। ५७ ।।"
  }
]
[
  {
    "text": "<b>॥नारद उवाच॥\n</b>\nबहूदकस्य कुंडस्य तीरस्थं लिंगमुत्तमम्॥\nकपिलेश्वरमभ्यर्च्य नंदभद्रस्ततः सुधी॥ ४६.१ ॥\nप्रणम्य चाग्रतस्तस्थौ प्रबद्धकरसंपुटः॥\nसंसारचरितैः किंचिद्दुःखी गाथां व्यगायत॥ ४६.२ ॥\nस्रष्टारमस्य जगतश्चेत्पश्यामि सदाशिवम्॥\nनानापृच्छाभिरथ तं कुर्यां नाथं विलज्जितम्॥ ४६.३ ॥\nअपूर्यमाणं तव किं जगत्संसृजनं विना॥\nनिरीह बहुधा यत्ते सृष्टं भार्गववज्जगत्॥ ४६.४ ॥\nसचेतनेन शुद्धेन रागादिरहितेन च॥\nअथ कस्मादात्मसदृशं न सृष्टं निर्मितं जडम्॥ ४६.५ ॥\nनिर्वैरेण समेनाथ सुखदुःखभवाभवैः॥\nब्रह्मादिकीटपर्यन्तं किमेव क्लिश्यते जगत्॥ ४६.६ ॥\nकांश्चित्स्वर्गेथ नरके पातयंस्त्वं सदाशिव॥\nकिं फलं समवाप्नोषि किमेवं कुरुषे वद॥ ४६.७ ॥\nइष्टैः पुत्रादिभिर्नाथ वियुक्ता मानवा ह्यमी॥\nक्रंदंति करुणासार किं घृणापि भवेन्न ते॥ ४६.८ ॥\nअतीव नोचितं सर्वमेतदीश्वर सर्वथा॥\nयत्ते भक्ताः समं पापैर्मज्जंते दुःखसागरे॥ ४६.९ ॥\nएवंविधेन संसारचारित्रेण विमोहिताः॥\nस्थानां तरं न यास्यामि भोक्ष्ये पास्यामि नोदकम्॥ ४६.१० ॥\nमरणांतमेव यास्यामि स्थास्ये संचिंतयन्नदः॥\nस एवं विमृशन्नेव नंदभद्रः स्वयं स्थितः॥ ४६.११ ॥\nततश्चतुर्थे दिवसे बहूकतटे शुभे॥\nकश्चिद्बालः सप्तवर्षः पीडापीडित आययौ॥ ४६.१२ ॥\nकृशोतीव गलत्कुष्ठी प्रमुह्यंश्च पदेपेद॥\nनंदभद्रमुवाचेदं कृच्छ्रात्संस्तभ्य बालकः॥ ४६.१३ ॥\nअहो सुरूपसर्वांग कस्माद्दुःखी भवानपि॥\nततोस्य कारणं सर्वं व्याचष्ट नंदभद्रकः॥ ४६.१४ ॥\nश्रुत्वा तत्कारणं सर्वं बालो दीनमना ब्रवीत्॥\nअहो हा कष्टमत्युग्रं बुधानां यदबुद्धिता॥ ४६.१५ ॥\nसंपूर्णेंद्रियगात्रा यन्मर्तुमिच्छंति वै वृथा॥\nमुहूर्ताद्ध्यत्र खट्वांगो मोक्षमार्गमुपागतः॥ ४६.१६ ॥\nतदहो भारतं खंडं सत्यायुषि त्यजेद्धि कः॥\nअहमेव दृढो मन्ये पितृभ्यां यो विवर्जितः॥ ४६.१७ ॥\nअशक्तश्चलितुं वापि मर्तुमिच्छामि नापि च॥\nसर्वे लाभाः सातिमाना इति सत्या बत श्रुतिः॥ ४६.१८ ॥\nसंतोषोऽप्युचितस्तुभ्यं देहं यस्य दृढं त्विदम्॥\nशरीरं नीरुजं चेन्मे भवेदपि कथंचन॥ ४६.१९ ॥\nक्षणेक्षणे च तत्कुर्यां भुज्यते यद्युगेयुगे॥\nइंद्रियाणि वशे यस्य शरीरं च दृढं भवेत्॥ ४६.२० ॥\nसोऽप्यन्यदिच्छते चेच्च कोऽन्यस्तस्मादचेतनः॥\nशोकस्थानसहस्राणि हर्षस्थानशतानि च॥ ४६.२१ ॥\nदिवसे दिवसे मूढमावशंति न पंडितम्॥\nन हि ज्ञानविरुद्धेषु बह्वपायेषु कर्मसु॥ ४६.२२ ॥\nमूलघातिषु सज्जंते बुद्धिमंतो भवद्विधाः॥\nअष्टांगां बुद्धिमाहुर्यां सर्वाश्रेयोविघातिनीम॥ ४६.२३ ॥\nश्रुतिस्मृत्यविरुद्धा सा बुद्धिस्त्वय्यस्ति निर्मला॥\nअथ कृच्छ्रेषु दुर्गेषु व्यापत्सु स्वजनस्य च॥ ४६.२४ ॥\nशारीरमानसैर्दुःखैर्न सीदंति भवद्विधाः॥\nनाप्राप्यमभिवांछंति नष्टं नेच्छंति शोचितुम्॥ ४६.२५ ॥\nआपत्सु च न मुह्यंति नराः पंडितबुद्धयः॥\nमनोदेहसमुत्थाभ्यां दुःखाभ्यामर्पितं जगत्॥ ४६.२६ ॥\nतयोर्व्याससमासाभ्यां शमोपायमिमं श्रृणु॥\nव्याधेरनिष्टसंस्पर्शाच्छ्रमादिष्टविसर्जनात्॥ ४६.२७ ॥\nचतुर्भिः कारणैर्दुःखं शीरीरं मानसं च यत्॥\nमानसं चाप्यप्रियस्य संयोगः प्रियवर्जनम्॥ ४६.२८ ॥\nद्विप्रकारं महाकष्टं द्वयोरेतदुदाहृतम्॥\nमानसेन हि दुःखेन शरीरमुपतप्यते॥ ४६.२९ ॥\nअयःपिंडेन तप्तेन कुंभसंस्थमिवोदकम्॥\nतदाशु प्रति काराच्च सततं च विवर्जनात्॥ ४६.३० ॥\nव्याधेराधेश्च प्रशमः क्रियायोगद्वयेन तु॥\nमानसं शमयेत्तस्माज्ज्ञानेनाग्निमिवांबुना॥ ४६.३१ ॥\nप्रशांते मानसे ह्यस्य शारीरमुपशाम्ति॥\nमनसो दुःखमूलं तु स्नेह इत्युपलभ्यते॥ ४६.३२ ॥\nस्नेहाच्च सज्जनो नित्यं जन्तुर्दुःखमुपैति च॥\nस्नेहमूलानि दुःखानि स्नेहजानि भायानि च॥ ४६.३३ ॥\nशोकहर्षौ तथायासः सर्वं स्नेहात्प्रवर्तते॥ ४६.३४ ॥\nस्नेहात्करणरागश्च प्रजज्ञे वैषयस्तथा॥\nअश्रेयस्कावुभावतौ पूर्वस्तत्र गुरुः स्मृतः॥ ४६.३५ ॥\nत्यागी तस्मान्न दुःखी स्यान्नर्वैरो निरवग्रहः॥\nअत्यागी जन्ममरणे प्राप्नोतीह पुनःपुनः॥ ४६.३६ ॥\nतस्मात्स्नेहं न लिप्सेन मित्रेभ्यो धनसंचयात्॥\nस्वशरीरसमुत्थं च ज्ञानेन विनिर्वतयेत्॥ ४६.३७ ॥\nज्ञानान्वितेषु सिद्धेषु शास्त्रूज्ञेषु कृतात्मसु॥\nन तेषु सज्जते स्नेहः पद्मपत्रेष्विवोदकम्॥ ४६.३८ ॥\nरागाभिभूतः पुरुषः कामेन परिकृष्यते॥\nइच्छा संजायते चास्य ततस्तृष्णा प्रवर्धते॥ ४६.३९ ॥\nतृष्णा हि सर्वपापिष्ठा नित्योद्वेगकरी मता॥\nअधर्मबहुला चैव घोररूपानुबंधिनी॥ ४६.४० ॥\nया दुस्त्यजा दुर्मतिभिर्या न जीर्यतः॥\nयासौ प्राणांतिको रोगस्तां तृष्णां त्यजतः सुखम्॥ ४६.४१ ॥\nअनाद्यंता तु सा तृष्णा ह्यंतर्देहगता नृणाम्॥\nविनाशयति संभूता लोहं लोहमलो यथा॥ ४६.४२ ॥\nयथैवैधः समुत्थेन वह्निना नाशमृच्छति॥\nतथाऽकृतात्मा लोबेन स्वोत्पन्नेन विनश्यति॥ ४६.४३ ॥\nतस्माल्लोभो न कर्तव्यः शरीरे चात्मबंधुषु॥\nप्राप्तेषु व न हृष्येत नाशो वापि न शोचयेत्॥ ४६.४४ ॥\n<b>॥नंदभद्र उवाच॥\n</b>\nअहो बाल न बालस्त्वं मतो मे त्वां नमाम्यहम्॥\nत्वद्वाक्यैरतितृप्तोऽहं त्वां तु प्रक्ष्यामि किंचन॥ ४६.४५ ॥\nकामक्रोधावहंकारमिंद्रियाणि च मानवाः॥\nनिंदंति तत्र मे नित्यं विवक्षेयं प्रजायते॥ ४६.४६ ॥\nअहमेष ममेदं च कार्यमीदृशकस्त्वहम्॥\nइत्यादि चात्मविज्ञानमहंकार इति स्मृतः॥ ४६.४७ ॥\nपरिहार्यः य चेत्तं च विनोन्मत्तः प्रकीर्यते॥\nकामोऽभिलाष इत्युक्तः सं चेत्पुंसा विवर्ज्यते॥ ४६.४८ ॥\nकथं स्वर्गो मुमुक्षा वा साध्यते दृषदा यथा॥\nक्रोधो वा यदि संत्याज्यस्ततः शत्रुक्षयः कथम्॥ ४६.४९ ॥\nबाह्यानामांतराणां वा विना तं तृणवद्विदुः॥\nइंद्रियाणि निगृह्यैव दुष्टानीति निपीडयेत्॥ ४६.५० ॥\nकथं स्याद्धर्मश्रवणं कथं वा जीवनं भवेत्॥\nएतस्मिन्मे मनो विद्धंखिद्यतेऽज्ञानसंकटे॥ ४६.५१ ॥\nतथा कस्मादिदं सृष्टं जडं विश्वं चिदात्मना॥\nएवं यद्बहुधा क्लेशः पीड्यते हा कुतस्त्विदम्॥ ४६.५२ ॥\n<b>॥बाल उवाच॥\n</b>\nसम्यगेतद्यथा पृष्टं यत्र मुह्यंति जंतवः॥\nश्रृण्वेकाग्रमना भूत्वा ज्ञातं द्वैपायनान्मया॥ ४६.५३ ॥\nप्रकृतिः पुरुषश्चैव अनादी श्रृणुमः पुरा॥\nसाधर्म्येणावतिष्ठेते सृष्टेः प्रागजरामरौ॥ ४६.५४ ॥\nततः कालस्वबावाभ्यां प्रेरिता प्रकृतिः पुरा॥\nपुंसः संयोगमैच्छत्सा तदभावात्प्रकुप्यत॥ ४६.५५ ॥\nततस्तमोमयी सा च लीलया देववीक्षिता॥\nराजसी समभूद्दूष्टा सात्त्विकी समजायत॥ ४६.५६ ॥\nएवं त्रिगुणतां याता प्रकृतिर्देवदर्शनात्॥\nतां समास्थाय परमस्त्रिमूर्तिः समजायत॥ ४६.५७ ॥\nतस्याः प्रोच्चारणार्थं च प्रवृत्तः स्वांशतस्ततः॥\nअसूयत महत्तत्त्वं त्रिगुणं तद्विदुर्बुधाः॥ ४६.५८ ॥\nअहंकार स्ततो जातः सत्त्वराजसतामसः॥\nतमो रजस्त्वमापद्य रजः सत्त्‌वगुणं नयेत्॥ ४६.५९ ॥\nशुद्धसत्त्वे ततो मोक्षं प्रवदंति मनीषिणः॥\nतमसो रजसस्त स्मात्संशुद्ध्यर्थं च सर्वशः॥ ४६.६० ॥\nजीवात्मसंज्ञान्स्वीयांशान्व्यभजत्परमेश्वरः॥\nतावंतस्ते च क्षेत्र्ज्ञा देहा यावंत एव हि॥ ४६.६१ ॥\nनिःसरंति यथा लोहात्तप्तल्लिंगात्स्फुलिंगकाः॥\nतन्मात्रभूतसर्गोयमहंकारात्तु तामसात्॥ ४६.६२ ॥\nइंद्रियाणां सात्त्विकाच्च त्रिगुणानि च तान्यपि॥\nएतैः संसिद्धयंत्रेण सच्चिदानन्दवीक्षणात्॥ ४६.६३ ॥\nरजस्तमश्च शोध्यंते सत्त्वेनैव मुमुक्षुभिः॥\nतस्मात्कामं च क्रोधं च इंद्रियाणां प्रवर्तनम्॥ ४६.६४ ॥\nअहंकारं च संसेव्य सात्त्विकीं सिद्धिमश्नुते॥\nराजसास्तामसाश्चैव त्याज्याः कामादयस्त्वमी॥ ४६.६५ ॥\nसात्त्विकाः सर्वदा सेव्याः संसारविजिगीषुभिः॥\nगुणत्रयस्य वक्ष्यामि संक्षेपाल्लक्षणं तव॥ ४६.६६ ॥\nसास्त्राभ्यासस्ततो ज्ञानं शौचमिंद्रियनिग्रहः॥\nधर्मक्रियात्मचिंता च सात्त्विकं गुण लक्षणम्॥ ४६.६७ ॥\nअन्यायेन धनादानं तंद्री नास्तिक्यमेव च॥\nक्रौर्यं च याचकाद्यं च तामसं गुणलक्षणम्॥ ४६.६८ ॥\nतस्माद्बुद्धिमुकैस्त्वतैः सात्त्विकैर्देवतां भजेत्॥\nराजसैर्मानवत्वं च तामसैः स्थाणुयोनिता॥ ४६.६९ ॥\nबुद्ध्याद्यैरेव मुक्तिः स्यादेतैरेव च यातना॥ ४६.७० ॥\nअमीषां चाप्य भावे वै न किंचिदुपपद्यते॥\nकलादो हि कलादीनां सुवर्णं शोधयेद्यथा॥ ४६.७१ ॥\nतथा रजस्तमश्चैव संशोध्ये सात्त्विकैर्गुणैः॥\nअस्मादेव गुणानां च समवायादनादिजात्॥ ४६.७२ ॥\nसुखिनो दुःखिनश्चैव प्राणिनः शास्त्रदर्शिनः॥\nअष्टाविंशतिलक्षैश्च गुणमेकैकमीश्वरः॥ ४६.७३ ॥\nव्यभजच्चतुरा शीतिलक्षास्ता जीवयोनयः॥\nसकाशान्मनसस्तद्वदात्मनः प्रभवंति हि॥ ४६.७४ ॥\nईश्वरांशाश्च ते सर्वे मोहिताः प्राकृतैर्गुणैः॥\nक्लेशानासादयंत्येव यथैवाधिकृता विभोः॥ ४६.७५ ॥\nअन्नानां पयसां चापि जीवानां चाथ श्रेयसे॥\nमानुष्यमाहुस्तत्त्वज्ञाः शिवभावेन भावितम्॥ ४६.७६ ॥\n<b>॥नंदभद्र उवाच॥\n</b>\nएवमेतत्किं तु भूयः प्रक्ष्याम्येतन्महामते॥\nईश्वराः सर्वदातारः पूज्यंते यैश्च देवताः॥ ४६.७७ ॥\nस्वभक्तांस्तान्न दुःखेभ्यः कस्माद्रक्षंति मानवान्॥\nविशेषात्केपि दृश्यंते दुःखमग्नाः सुरान्रताः॥ ४६.७८ ॥\nइति मे मुह्यते बुद्धिस्त्वं वा किं बाल मन्यसे॥ ४६.७९ ॥\n<b>॥बाल उवाच॥\n</b>\nअशुचिश्च शुचिश्चापि देवभक्तो द्विधा स्मृतः॥\nकर्मणा मनसा वाचा तद्रतो भक्त उच्यते॥ ४६.८० ॥\nअशुचिर्देवताश्चैव यदा पूजयते नरः॥\nतदा भूतान्या विशंति स च मुह्यति तत्क्षणात्॥ ४६.८१ ॥\nविमूढश्चाप्टयकार्याणि तानि तानि निषेवते॥\nततो विनश्यति क्षिप्रं नाशुचिः पूजयेत्ततः॥\nशुचिर्वाभ्यर्चयेद्यश्च तस्य चेदशुभं भवेत्॥ ४६.८२ ॥\nतस्य पूर्वकृतं व्यक्तं कर्मणां कोटि मुच्यते॥\nमहेश्वरो ब्रह्महत्याभयाद्यत्र ततस्ततः॥ ४६.८३ ॥\nसस्नौ तीर्थेषु कस्माच्च इतरो मुच्यते कथम्॥\nअम्बरीषसुतां हृत्वा पर्वतान्नारदात्तथा॥ ४६.८४ ॥\nसीतापहारमापेदे रामोऽन्यो मुच्यते कथम्॥\nब्रह्मापि शिरसश्छेदं कामयित्वा सुतामगात्॥ ४६.८५ ॥\nइंद्रचंद्ररविविष्णुप्रमुखाः प्राप्नुयुः कृतम्॥\nतस्मादवश्यं च कृतं भोज्यमेव नरैः सदा॥ ४६.८६ ॥\nमुच्यते कोऽपि स्वकृतान्नैवेति श्रुतिनिर्णयः॥\nकिं तु देवप्रसादेन लभ्यमेकं सुरव्रतैः॥ ४६.८७ ॥\nबहुभिर्जन्मभिर्भोज्यं भुज्येतैकेन जन्मना॥\nतच्च भुक्त्वात तस्त्वर्थो भवेदिति विनिश्चयः॥ ४६.८८ ॥\nये तप्यंते गतैः पापैः शुचयो देवताव्रताः॥\nइह ते पुत्रपौत्रैश्च मोदंतेऽमुत्र चेह च॥ ४६.८९ ॥\nतस्माद्देवाः सदा पूज्याः शुचिभिः श्रद्धयान्वितैः॥\nप्रकृतिः शोधनीया च स्ववर्णोदितकर्मभिः॥ ४६.९० ॥\nस्वनुष्ठितोऽपि धर्मः स्यात्क्लेशायैव विनाशिवम्॥\nदुराचारस्य देवोपि प्राहेति भगवान्हरः॥ ४६.९१ ॥\nभोक्तव्यं स्वकृतं तस्मात्पूजनीयः सदाशिवः॥\nस्वाचारेण परित्याज्यौ रागद्वेषाविदं परम्॥ ४६.९२ ॥\n<b>॥नन्दभद्र उवाच॥\n</b>\nशुद्धप्रज्ञ किमेतच्च पापिनोऽपि नरा यदा॥\nमोदमानाः प्रदृश्यन्ते दारैरपि धनैरपि॥ ४६.९३ ॥\n<b>॥बाल उवाच॥\n</b>\nव्यक्तं तैस्तमसा दत्तं दानं पूर्वेषु जन्मसु॥\nरजसा पूजितः शंभुस्तत्प्राप्तं स्वकृतं च तैः॥ ४६.९४ ॥\nकिं तु यत्तमसा कर्म कृतं तस्य प्रभावतः॥\nधर्माय न रतिर्भूयात्ततस्तेषां विदांवर॥ ४६.९५ ॥\nभुक्त्वा पुण्यफलं याति नरकं संशयः॥\nअस्मिंश्च संशये प्रोक्तं मार्कंडेयेन श्रूयते॥ ४६.९६ ॥\nइहैवैकस्य नामुत्र अमुत्रैकस्य नो इह॥\nइह चामुत्र चैकस्य नामुत्रैकस्य नो इह॥ ४६.९७ ॥\nपूर्वोपात्तं भवेत्पुण्यं भुक्तिर्नैवार्जयन्त्यपि॥\nइह भोगः स वै प्रोक्तो दुर्भगस्याल्पमेधसः॥ ४६.९८ ॥\nपूर्वोपात्तं यस्य नास्ति तपोभिश्चार्जयत्यपि॥\nपरलोके तस्य भोगो धीमतः स क्रियात्स्फुटम्॥ ४६.९९ ॥\nपूर्वोपात्तं यस्य नास्ति पुण्यं चेहापि नार्जयेत्॥\nततश्चोहामुत्र वापि भो धिक्तं च नराधमम्॥ ४६.१०० ॥\nइति ज्ञात्वा महाभागत्यक्त्वा शल्यानि कृत्स्नशः॥\nभज रुद्रं वर्णधर्मं पालयास्मात्परं न हि॥ ४६.१०१ ॥\nयोहि नष्टेष्वभीष्टेषु प्राप्तेष्वपि च शोचति॥\nतृप्येत वा भवेद्बन्धो निश्चितं सोऽन्यजन्मनः॥ ४६.१०२ ॥\n<b>॥नन्दभद्र उवाच॥\n</b>\nनमस्तुभ्यमबालाय बालरूपाय धीमते॥\nको भवांस्तत्त्वतो वेत्तुमिच्छामि त्वां शुचिस्मितम्॥ ४६.१०३ ॥\nबहवोऽपि मया वृद्धा दृष्टाश्चोपासिताः सदा॥\nतेषामीदृशका बुद्धिर्न दृष्टा न श्रुतामया॥ ४६.१०४ ॥\nयेन मे जन्मसंदेहा नाशिता लीलयैव च॥\nतस्मात्सामान्यरूपस्त्वं निश्चितं न मतं मम॥ ४६.१०५ ॥\n<b>॥बाल उवाच॥\n</b>\nमहदेतत्समाख्येयमेकाग्रः श्रृणु तत्त्वतः॥\nइतः सप्ताधिके चापि सप्तमे जन्मनि त्वहम्॥ ४६.१०६ ॥\nवैदिशे नगरे विप्रो नाम्नाऽसं धर्मजालिकः॥\nवेदवेदांगतत्त्वत्रः स्मृतिशास्त्रार्थविद्वरः॥ ४६.१०७ ॥\nव्याख्याता धर्मशास्त्राणां यथा साक्षाद्बृहस्पतिः॥\nकिं त्वहं विविधान्धर्माल्लोंकानां वर्णये भृशम्॥ ४६.१०८ ॥\nस्वयं चातिदुराचारः पापिनामपि पापराट्॥\nमंसाशी मद्यसेवी च परदाररतः सदा॥ ४६.१०९ ॥\nअसत्यभाषी दम्भीच सदा धर्मध्वजी खलः॥\nलोभी दुरात्मा कथको न कर्ता कर्हिचित्क्वचित्॥ ४६.११० ॥\nयस्माज्जालिकवज्जालं लोकेभ्योऽहं क्षिपामि च॥\nतत्त्वज्ञा मां ततः प्राहुर्धर्मजालिक इत्युत॥ ४६.१११ ॥\nसोऽहं तैर्बहुभिश्चीर्णैः पातकैरंत आगते॥\nमृतो गतो यमस्थानं पातितः कूटशाल्मलीम्॥ ४६.११२ ॥\nयमदुतैस्ततः कृष्टः स्मार्यमामः स्वचेष्टितम्॥\nखड्गैश्च कृत्यमानोऽहं जीवामि प्रमियामि च॥ ४६.११३ ॥\nआत्मानं बहुधा निंदञ्छाश्वतीर्न्यवसं समाः॥\nनरके या मतिर्भूयाद्धर्मं प्रति प्रपीडतः॥ ४६.११४ ॥\nसा चेन्मुहूर्तमात्रं स्यादपि धन्यस्ततः पुमान्॥\nनमोनमः कर्मभूम्यै सुकृतं दुष्कृतं च वा॥ ४६.११५ ॥\nयस्यां मुहूर्तमात्रेण युगैरपि न नश्यति॥\nततो विपश्चिज्जनको मोक्षयामास नारकात्॥ ४६.११६ ॥\nतैः सहाहं प्रमुक्तश्च कथंचिदवपीडितः॥\nस्थाणुत्वमनुभूयाथ क्लेशानासाद्य भूरिशः॥ ४६.११७ ॥\nकीटोहमभवं पश्चात्तीरे सारस्वते शुभे॥\nतत्र मार्गे सुखमिव संसुप्तोहं यदृच्छया॥ ४६.११८ ॥\nआगच्छतो रथस्यास्य शब्दमश्रौषमुन्नतम्॥\nतं मेघनिनदं श्रुत्वा भीतोहं सहसा जवात्॥ ४६.११९ ॥\nमार्गमुत्सृज्य दूरेण प्रपलायनमाचरम्॥\nएतस्मिन्नंतरे व्यासस्तत्र प्राप्तो यदृच्छया॥ ४६.१२० ॥\nस मामपश्यत्त्रस्तं च कृपया संयुतो मुनिः॥\nयन्मया सर्वलोकानां नानाधर्माः प्रकीर्तिताः॥ ४६.१२१ ॥\nविप्रजन्मनि तस्यैव प्रभावाद्व्याससंगमः॥\nततः सर्वरुतज्ञो मां प्राहार्च्यः कीटभाषया॥ ४६.१२२ ॥\nकिमेवं नश्यसे कीट कस्मान्मृत्योर्बिभेषि च॥\nअहो समुचिता भीतिर्मनुष्यस्य कुतस्तव॥ ४६.१२३ ॥\nइत्युक्तो मतिमान्पूर्वपुण्याद्व्यासं तदोचिवान्॥\nन मे भयं जगद्वंद्य मृत्योरस्मात्कथंचन॥ ४६.१२४ ॥\nएतदेव भयं मान्य गच्छेयमधमां गतिम्॥\nअस्या अपि कुयोनेश्च संत्यन्याः कोटिशोऽधमाः॥ ४६.१२५ ॥\nतासु गर्भादिकक्लेशभीतस्त्रस्तोऽस्मि नान्यथा॥ ४६.१२६ ॥\n<b>॥व्यास उवाच॥\n</b>\nमा भयं कुरु सर्वाभ्यो योनिभ्यश्च चिरादिव॥\nमोक्षयिष्यामि ब्राह्मण्यं प्रापयिष्यामि निश्चितम्॥ ४६.१२७ ॥\nइत्युक्तोहं कालियेन तं प्रणम्य जगद्गुरुम्॥\nमार्गमागत्य चक्रेण पीडितो मृत्युमागमम्॥ ४६.१२८ ॥\nततः काकश्रृगालादियोनिष्वस्मि यदाऽभवम्॥\nतदातदा समागम्य व्यासो मां स्मारयच्च तत्॥ ४६.१२९ ॥\nततो बहुविधा योनीः परिक्रम्यास्मि कर्षितः॥\nब्राह्मणस्य च गेहेस्यां योनौ जातोऽतिदुःखितः॥ ४६.१३० ॥\nततो जन्मप्रभृत्यस्मि पितृभ्यां परिवर्जितः॥\nगलत्कुष्ठी महापीडामेतां योऽनुभवामि च॥ ४६.१३१ ॥\nततो मां पंचमे वर्षे व्यास आगत्य जप्तवान्॥\nकर्णे सारस्वतं मंत्रं तेनाहं संस्मरामि च॥ ४६.१३२ ॥\nअनधीतानि शास्त्राणि वेदान्धर्मांश्च कृत्स्नशः॥\nउक्तं व्यासेन चेदं मे गच्छ क्षेत्रं गुहस्य च॥\nतत्र त्वं नंदभद्रं च आश्वासयमहामतिम्॥ ४६.१३३ ॥\nत्यत्क्वा बहूदके प्राणानस्थिक्षेपं महीजले॥\nकाराय्य त्वं ततो भावी मैत्रेय इति सन्मुनिः॥ ४६.१३४ ॥\nगमिष्यसि ततो मोक्षमिति मां व्यास उक्तवान्॥\nआगतश्च ततश्चात्र वाहीकेभ्योऽयोऽतिक्लेशतः॥ ४६.१३५ ॥\nइति ते कथितं सर्वमात्मनश्चरितं मया॥\nपापमेवंविधं कष्टं नंदभद्र सदा त्यज॥ ४६.१३६ ॥\n<b>॥नंदभद्र उवाच॥\n</b>\nअहो महाद्भुतं तुभ्यं चरितं येन मे हृदि॥\nभूयः शतगुणं जातं धर्मायदृढमानसम्॥ ४६.१३७ ॥\nकिं तु त्वयोक्तधर्मस्य कर्तुकामोस्‌मि निष्कृतिम्॥\nधर्मं स्मर भवांस्तस्मात्किंचिदादिश निश्चितम्॥ ४६.१३८ ॥\n<b>॥बाल उवाच॥\n</b>\nअत्र तीर्थे च सप्ताहं निराहारस्त्वहं स्थितः॥\nसूर्यमंत्राञ्जमिष्यामि त्यक्ष्यामि च ततस्त्वसून्॥ ४६.१३९ ॥\nततो बर्करिकातीर्थे दग्धव्योहं त्वया तटे॥\nअस्थीनि सागरे चापि मम क्षेप्याणि चात्र हि॥ ४६.१४० ॥\nयदि सापह्नवं चित्तं मय्यतीव तवास्ति चेत्॥\nततस्त्वां गुरुकार्यार्थमादेक्ष्यामि श्रृणुष्व तत्॥ ४६.१४१ ॥\nअस्मिन्बहूदके तीर्थे यत्र प्राणांस्त्यजाम्यहम्॥\nतत्र मन्नामचिह्नस्ते संस्थाप्यो भास्करो विभुः॥ ४६.१४२ ॥\nआरोग्यं धनधान्यं च पुत्रदारादिसंपदः॥\nभास्करो भगवांस्तुष्टो दद्यादेतच्छ्रुतेर्वचः॥ ४६.१४३ ॥\nसविता परमो देवः सर्वस्वं वा द्विजन्मनाम्॥\nवेदवेदांगगीतश्च त्वमप्येनं सदा भज॥ ४६.१४४ ॥\nबहूदकमिदं कुंडं संसेव्यं च सदा त्वया॥\nमाहात्म्यमस्य वक्ष्यामि संक्षेपाद्व्यास सूचितम्॥ ४६.१४५ ॥\nबहूदके कुंडवरे स्नाति यो विधिवन्नरः॥\nआरोग्यं धनधान्याद्यं तस्य स्यात्सर्वजन्मसु॥ ४६.१४६ ॥\nबहूदके च यः स्नात्वा सप्तम्यां माघमासके॥\nदद्यात्पिंडं पितॄणां च तेऽक्ष्यां तृप्तिमाप्नुयुः॥ ४६.१४७ ॥\nबहूदकस्य तीरे यः शुचिर्यजति वै क्रतुम्॥\nशतक्रतुफलं तस्य नास्ति काचिद्विचारणा॥ ४६.१४८ ॥\nअत्र यस्त्यजति प्राणान्बहूदकतटे नरः॥\nमोदते सूर्यलोकेऽसौ धर्मिणां च सुतो भवेत्॥ ४६.१४९ ॥\nबहूदकस्य तीरे च यः कुर्य्याज्जपसाधनम्॥\nसर्वं लक्षगुणं प्रोक्तं जपो होमश्च पूजनम्॥ ४६.१५० ॥\nबहूदकस्य तीरे च द्विजमेकं च भोजयेत्॥\nयो मिष्टान्नेन तस्य स्याद्विप्रकोटिश्च भोजिता॥ ४६.१५१ ॥\nबहूदकस्य तीरे या नारी गौरिणिकाः शुभाः॥\nसंभोजयति तस्याश्च कुर्यात्सुस्वागतं ह्युमा॥ ४६.१५२ ॥\nबहूदकस्य तीरे च यः कुर्याद्योगसाधनम्॥\nषण्मासाभ्यन्तरे सिद्धिर्भवेत्तस्य न संशयः॥ ४६.१५३ ॥\nबहूदकस्य तीरे च प्रेतानुद्दिश्य दीयते॥\nयत्किंचिदक्षयं तेषामुपतिष्ठेन्न चान्यथा॥ ४६.१५४ ॥\nस्नानं दानं जपो होमः स्वाध्यायः पितृतर्पणम्॥\nकृतं बहूदकतटे सर्वं स्यात्सुमहात्फलम्॥ ४६.१५५ ॥\nत्वयैतद्धृदि संधार्य फलं व्यासेन सूचितम्॥\nबहूदकस्य कुंडस्य नंदभद्र महामते॥ ४६.१५६ ॥\nइत्युक्त्वा सोऽभवन्मौनी स्नात्वा कुंडे ततः शुचिः॥\nतीरे प्रस्तरमाश्रित्य स्वयं मंत्राञ्जाप ह॥ ४६.१५७ ॥\n<b>॥श्रीनारद उवाच॥\n</b>\nततः स सप्तरात्रांते जहौ बालो निजानसून्॥\nसंस्कारितो यथोक्तं च नंदभद्रेण ब्राह्मणैः॥ ४६.१५८ ॥\nयत्र बालः स च प्राणाञ्जहौ जपपरायणः॥\nबालादित्यमिति ख्यातं तत्रास्थापयत प्रभुम्॥ ४६.१५९ ॥\nबहूदके च यः स्नात्वा बालादित्यं प्रपूजयेत्॥\nतस्य स्याद्भास्करस्तुष्टो मोक्षोपायं च विंदति॥ ४६.१६० ॥\nनंदभद्रो ऽप्यथान्यस्यां भार्यायामपरान्सुतान्॥\nउत्पाद्यात्मसमन्धीमाञ्छिवसूर्यपरायणः॥ ४६.१६१ ॥\nरुद्रदेहं ययौ पार्थ पुनरावृत्तिदुर्लभम्॥\nएवमेतन्महाकुंडं बहूदकमिति स्मृतम्॥ ४६.१६२ ॥\nअस्य तीरे स्वमंशं च वल्लीनाथः प्रमेक्ष्यति॥\nदत्तात्रेयस्य यो योगी ह्यवतारो भविष्यति॥ ४६.१६३ ॥\nअर्चयित्वा च तं देवं योगसिद्धिमवाप्नुयात्॥\nपशूनामृद्धिमाप्नोति गोशरण्यो ह्यसौ प्रभुः॥ ४६.१६४ ॥\nपश्चिमायां बुधसुतस्तथा क्षेत्रं स भारत॥\nपुरूरवादित्यमिति स्थापयामास पार्थिवः॥ ४६.१६५ ॥\nसर्वकामप्रदश्चासौ भट्टदित्यसमो रिवः॥\nबहूदकक्षेत्रसमं तस्य क्षेत्रं च भारत॥ ४६.१६६ ॥\nअस्य तीर्थस्य माहात्म्यं जप्तव्यं कर्णमूलके॥\nपुत्रस्य वापि शिष्यस्य न कथंचन नास्तिकः॥ ४६.१६७ ॥\nश्रृणोतीदं श्रद्धया यस्तस्य तुष्येश्च भास्करः॥\nधारयन्हृदये मोक्षंमुच्यते भवसागरात्॥ ४६.१६८ ॥\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बहूदकमाहात्म्य बालादित्यवृत्तान्तवर्णनंनाम षट्चत्वारिंशोऽध्यायः॥ ४६ ॥ छ ॥"
  }
]
[
  {
    "text": "<b>॥नारद उवाच॥\n</b>\nश्रुत्वैतं संस्तवं दैत्यः संघुष्टं देवबंदिभिः॥\nसस्मार ब्रह्मणो वाक्यं वधं बालादुपस्थितम्॥ ३२.१ ॥"
  },
  {
    "text": "श्रुत्वा स क्लिन्नसर्वांगो द्वाःस्थं राजा वचोऽब्रवीत्॥\nअमात्यान्द्रष्टुमिच्छामि शीघ्रमानय मा चिरम्॥ ३२.२ ॥"
  },
  {
    "text": "ततस्ते राजवचनात्कालनेमि मुखागताः॥\nप्राह तांस्तारको दैत्यः किमिदं वो विचेष्टितम्॥ ३२.३ ॥"
  },
  {
    "text": "यैः शत्रुसंभवा वार्ता कापि न श्रीवितस्त्वहम्॥\nमदिराकाममत्तानां मंत्रित्वं वो न युज्यते॥\nहितं मन्त्रयते राज्ञस्तेन मंत्री निगद्यते॥ ३२.४ ॥"
  },
  {
    "text": "<b>॥अमात्या ऊचुः॥\n</b>\nको जानाति सुरान्दीनान्दैत्यानामिति नो मतिः॥ ३२.५ ॥"
  },
  {
    "text": "मा विषीद महाराज वयं जेष्यामहे सुरान्॥\nबालादपि भयं किं वा लज्जायै चिंतितं त्विदम्॥ ३२.६ ॥"
  },
  {
    "text": "सर्वमेतत्सुसाध्यं च भेरी संताड्यतां दृढम्॥\nततो दैत्येन्द्रवचनात्संनाहजननी तदा॥ ३२.७ ॥"
  },
  {
    "text": "भृशं संताडिता भेरी कंपयामास सा जगत्॥\nस्मरणाद्दैत्यराजस्य पर्वतेभ्यो महासुराः॥ ३२.८ ॥"
  },
  {
    "text": "निम्नगाभ्यः समुद्रेभ्यः पातालेभ्योंऽबरादपि॥\nसहसा समनुप्राप्ता युगांतानलसप्रभाः॥ ३२.९ ॥"
  },
  {
    "text": "कोटिकोटिसहस्रैस्तु परार्धैर्दशभिः शतैः॥\nसेनापतिः कालनेमिः शीघ्रं देवानुपाययौ॥ ३२.१० ॥"
  },
  {
    "text": "चतुर्योजनविस्तीर्णे नानाश्चर्यसमन्विते॥\nरथे स्थितो मनाग्दीनस्तारकः समदृश्यत॥ ३२.११ ॥"
  },
  {
    "text": "एतस्मिन्नंतरे पार्थ क्रुद्धैः स्कन्दस्य पार्षदैः॥\nप्राकारः पातितः सर्वो भग्नान्युपवनानि च॥ ३२.१२ ॥"
  },
  {
    "text": "ततश्चचाल वसुधा देवी सवनकानना॥\nजज्वाल खं सनक्षत्रं प्रमूढं भुवनं भृशम्॥ ३२.१३ ॥"
  },
  {
    "text": "तमोभूतं जगच्चसीद्गृध्रैर्व्याप्तं नभोऽभवत्॥\nततो नानाप्रहरणं प्रलयांबुदसन्निभम्॥ ३२.१४ ॥"
  },
  {
    "text": "कालनेमिमुखं पार्थ अदृश्यत महद्बलम्॥\nतद्धि घोरमसंख्येयं जगर्ज विविधा गिरः॥ ३२.१५ ॥"
  },
  {
    "text": "अभ्यद्रवद्रणे देवान्भगवंतं च शंकरम्॥\nविनदद्भिस्ततो दैत्यैन्देवानीकं महायुधैः॥ ३२.१६ ॥"
  },
  {
    "text": "पर्वतैश्च शतघ्नीभिरायसैः परिधैरपि॥\nक्षणेन द्रावितं सर्वं विमुखं चाप्यदृश्यत॥ ३२.१७ ॥"
  },
  {
    "text": "असुरैर्वध्यमाने तु पावकैरिव काननम्॥\nअपतद्दावभूमिष्ठ महाद्रुमवनं यथा॥ ३२.१८ ॥"
  },
  {
    "text": "ते भिन्नास्थिशि रोदेहाः प्राद्रवंत दिवौकसः॥\nन नाथमध्यगच्छंत वध्यमाना महासुरैः॥ ३२.१९ ॥"
  },
  {
    "text": "अथ तद्विद्रुतं सैन्यं दृष्ट्वाः पुरंदरः॥\nआश्वासयन्नुवाचेदं बलवद्दानवार्दितम्॥ ३२.२० ॥"
  },
  {
    "text": "भयं त्यजत भद्रं वः शुराः शस्त्राणि गृह्णत॥\nकुरुध्वं विक्रमे बुद्धि मा च काचिद्व्यथास्तु वः॥ ३२.२१ ॥"
  },
  {
    "text": "एष कालानलप्रख्यो मयूरं समुपस्थितः॥\nरक्षिता वो महासेनः कथं भीतिस्तथापि वः॥ ३२.२२ ॥"
  },
  {
    "text": "शक्रस्य वचनं श्रुत्वा समाश्वस्ता दिवोकसः॥\nदानवान्प्रत्ययुध्यंत शक्रं कृत्वा व्यपाश्रयम्॥ ३२.२३ ॥"
  },
  {
    "text": "कालनेमिर्महेन्द्रेण संयुगे समयुज्यत॥\nसहस्राक्षौहिणीयुक्तो जंभकः शंकरेण च॥ ३२.२४ ॥"
  },
  {
    "text": "कुजंभो विष्णुना चैव तावत्य क्षौहिणीवृतः॥\nअन्ये च त्रिदशाः सव मरुतश्च महाबलाः॥ ३२.२५ ॥"
  },
  {
    "text": "प्रत्ययुध्यंतं दैत्येंद्रेः साध्याश्च वसुभिः सह॥\nततो बहुविधं युद्धं कालनेमिर्विधायच॥ ३२.२६ ॥"
  },
  {
    "text": "उत्सृज्य सहसा पार्थ ऐरावणशिरःस्थितः॥\nस तु पादप्रहारेण मुष्टिना चैव तं गजम्॥ ३२.२७ ॥"
  },
  {
    "text": "शक्रं च चघ्ने विनदन्पेततुस्तावुभौ भुवि॥\nततः शक्रं समादाय कालनेमिर्विचेतसम्॥ ३२.२८ ॥"
  },
  {
    "text": "रथमाश्रित्य भूयोपि तारकाभिमुखो ययौ॥\nअथ क्रुद्धं तदा देवैः सहसा चांतकादिभिः॥ ३२.२९ ॥"
  },
  {
    "text": "ह्रियते ह्रियते राजा त्राता कोऽपि न विद्यते॥\nएतस्मिन्नंतरे शर्वं पिनाकधनुषश्च्युतैः॥ ३२.३० ॥"
  },
  {
    "text": "बाणैः ससैन्यं कृत्वा च जंभकं गृध्रमोदनम्॥\nकालनेमिं समागम्य रथस्थो वाक्यमब्रवीत्॥ ३२.३१ ॥"
  },
  {
    "text": "किमेतेन महेन्द्रेण मया युध्यस्व दानव॥\nवीरंमन्य सुदुर्बुद्धे ततो ज्ञास्यसि वीरताम्॥ ३२.३२ ॥"
  },
  {
    "text": "<b>॥कानेमिरुवाच॥\n</b>\nनग्नेन सह को युध्येद्धतेनापि च येन वा॥\nशंसत्सु दैत्यवीराणामुपहासः प्रजायते॥ ३२.३३ ॥"
  },
  {
    "text": "आत्मनस्तु समं किंचिद्विलोक्य सुदुर्मते॥\nतदाकर्ण्य च सावज्ञं वचः शर्वो विसिष्मिये॥ ३२.३४ ॥"
  },
  {
    "text": "ततः कुमारः सहसा मयूरस्थोऽभ्यधावत॥\nकुजंभं सानुगं हत्वा वासुदेवोप्यधावत॥ ३२.३५ ॥"
  },
  {
    "text": "ततो हरिः स्कंदमाह किमेतेन तव प्रभो॥\nदैत्याधमेन पापेन मुहूर्तं पश्य मे बलम्॥ ३२.३६ ॥"
  },
  {
    "text": "एवमुक्त्वा निवार्यैनं केशवो गरुडस्थितः॥\nशार्ङ्गकोदंडनिर्मुक्तैर्बाणैर्दैत्यमवाकिरत्॥ ३२.३७ ॥"
  },
  {
    "text": "स तैर्बाणैस्ताड्यमानो वज्रैरिव महासुरः॥\nविमुच्य वासवं क्रुद्धो बाणांस्तान्व्यधमच्छरैः॥ ३२.३८ ॥"
  },
  {
    "text": "यान्यान्बाणान्हरिर्दिव्यानस्त्राणि च मुमोच ह॥\nनिवारयति दैत्यस्तान्प्रहसँल्लीलयैव च॥ ३२.३९ ॥"
  },
  {
    "text": "ततः कौमोदकीं गृह्य क्षिप्रकारी जनार्दनः॥\nमुमोच सैन्यनाथाय सारथिं च व्यचूर्णयत्॥ ३२.४० ॥"
  },
  {
    "text": "ततो रथादवप्लुत्य विवृत्य वदनं महत्॥\nगरुडं चंचुनादाय स विष्णुं क्षिप्तवान्मुखे॥ ३२.४१ ॥"
  },
  {
    "text": "ततोऽभूत्सर्वदेवानां विमोहो जगतामपि॥\nचचाल वसुधा चेलुः पर्वताः सप्त चार्णवाः॥ ३२.४२ ॥"
  },
  {
    "text": "कालनेमिर्नश्चैव प्रानृत्यत महारणे॥\nअसंमूढस्ततो विष्णुस्त्वराकाल उपस्थिते॥ ३२.४३ ॥"
  },
  {
    "text": "कुक्षिं विदार्य चक्रेण भास्करोऽभादिवोदितः॥\nबहिर्भूतो हरिश्चैनं महोयित्वा स्वनिन्दया॥ ३२.४४ ॥"
  },
  {
    "text": "पातालस्य तलं निन्ये तत्र शिश्ये स काष्ठवत्॥\nततश्चक्रेण दैत्यानां निहता दशकोट्यः॥ ३२.४५ ॥"
  },
  {
    "text": "प्रमोदितास्तथा देवा विमोहास्तत्क्षणाद्बभुः॥\nततःशर्वस्तमालिंग्य साधुसाधु जनार्दन॥ ३२.४६ ॥"
  },
  {
    "text": "त्वया यद्विहितं कर्म तत्कर्तान्यो न विद्यते॥\nमहिषाद्याः सुदुर्जेया देव्या ये विनिपतिताः॥ ३२.४७ ॥"
  },
  {
    "text": "तेषामतिबलो ह्येष त्वया विष्णो विनिर्जितः॥\nतारकामयसंग्रामे वध्यस्तेसौ जनार्दन॥ ३२.४८ ॥"
  },
  {
    "text": "कंसरूपः पुनस्तेऽयं हंतव्योऽष्टमजन्मनि॥\nएवं प्रशंसमानास्ते वासुदेवं जगद्गुरुम्॥ ३२.४९ ॥"
  },
  {
    "text": "शस्त्रजालैर्लब्धसंज्ञान्दैत्यसैन्याननाशयत्॥\nतानि दैत्यशरीराणि जर्जराणि महायुधैः॥ ३२.५० ॥"
  },
  {
    "text": "अपतन्भूतले पार्थ च्छिन्नाभ्राणीव सर्वशः॥\nततस्तद्दानवं सैन्यं हतनाथमभूत्तदा॥ ३२.५१ ॥"
  },
  {
    "text": "देवैः स्कंदानुगैश्चैव कृतं शस्त्रैः पराङ्मुखम्॥\nअथो क्रुष्टं तदा हृष्टैः सर्वैर्देवैर्मुदायुतैः॥ ३२.५२ ॥"
  },
  {
    "text": "संहतानि च सर्वाणि तदा तूर्याण्यवादयन्॥\nअथ भग्नं बलं प्रेक्ष्य हतवीरं महारणे॥ ३२.५३ ॥"
  },
  {
    "text": "देवानां च महामोदं तारकः प्राह सारथिम्॥\nसारथे पश्य सैन्यानि द्राव्यमाणानि मे सुरैः॥ ३२.५४ ॥"
  },
  {
    "text": "येस्माभिस्तृणवद्दृष्टाः पश्य कालस्य चित्रताम्॥\nतन्मे वाहय शीघ्रं त्वं रथमेनं सुरान्प्रति॥ ३२.५५ ॥"
  },
  {
    "text": "पश्यंतु मे बलं बाह्वोर्द्रवंतु च सुराधमाः॥\nब्रुवन्नेवं सारथिं स विधुन्वन्सुमहद्धनुः॥ ३२.५६ ॥"
  },
  {
    "text": "क्रोध रक्तेक्षणो राजा देवसैन्यं समाविशत्॥\nआगच्छमानं तं दृष्ट्वा हरिः स्कंदमथाब्रवीत्॥ ३२.५७ ॥"
  },
  {
    "text": "कुमार पश्य दैत्येंद्रं कालं यद्वद्युगात्यये॥\nअयं स येन तपसा घोरेणाराधितः शिवः॥ ३२.५८ ॥"
  },
  {
    "text": "अयं स येन शक्राद्याः कृता मर्काः समार्बुदम्॥\nअयं स सर्वशस्त्रैगैर्योऽस्माभिर्न जितो रणे॥ ३२.५९ ॥"
  },
  {
    "text": "नावज्ञया प्रद्रष्टव्यस्तारकोऽयं महासुरः॥\nसप्तमं हि दिनं तेऽद्य मध्याह्नोऽयं च वर्तते॥ ३२.६० ॥"
  },
  {
    "text": "अर्वागस्तमनादेनं जहि वध्योऽन्यथा नहि॥\nएवमुक्त्वा स शक्रादींस्त्वरितः केशवोऽब्रवीत्॥ ३२.६१ ॥"
  },
  {
    "text": "आयासयत दैत्येंद्रं सुखवध्यो यथा भवेत्॥\nततस्ते विष्णुवचनाद्विनदन्तो दिवौकसः॥ ३२.६२ ॥"
  },
  {
    "text": "तमासाद्य शरव्रातैर्मुदिताः समवाकिरन्॥\nप्रहसन्निव देवांस्तान्द्रावयामास तारकः॥ ३२.६३ ॥"
  },
  {
    "text": "यथा नास्तिकदुर्वृत्तो नानाशास्त्रोपदेशकान्॥\nसोढुं शक्ता न ते वीरं महति स्यंदने स्थितम्॥ ३२.६४ ॥"
  },
  {
    "text": "महापस्मारसंक्रांतं यथैवाप्रियवादिनम्॥\nविधूय सकलान्देवान्क्षणमात्रेण तारकः॥ ३२.६५ ॥"
  },
  {
    "text": "आजगाम कुमाराय विधुवन्स महाधनुः॥\nआगच्छमानं तं दृष्ट्वा स्कंदः प्रत्युद्ययौ ततः॥ ३२.६६ ॥"
  },
  {
    "text": "तस्यारक्षद्भवः पार्श्वं दक्षिणं चैव तं हरिः॥\nपृष्ठे च पार्षदास्तस्य कोटिशोऽर्बदशस्तथा॥ ३२.६७ ॥"
  },
  {
    "text": "ततस्तौ सुमहायुद्धे संसक्तौ देवदैत्ययौः॥\nधर्माधर्माविवोदग्रौ जगदाश्चर्यकारकौ॥ ३२.६८ ॥"
  },
  {
    "text": "ततः कुमारमासाद्य लीलया तारकोऽब्रवीत्॥\nअहो बालातिबालस्त्वं यत्त्वं गीर्वाणवाक्यतः॥ ३२.६९ ॥"
  },
  {
    "text": "आसादयसि मां युद्धे पतंग इव पावकम्॥\nवधेन तव को लाभो मम मुक्तोऽसि बालक॥ ३२.७० ॥"
  },
  {
    "text": "पिष क्षीरं गृहाणेमं कंदुकं क्रीड लीलया॥\nएवमुक्तः प्रहस्याह तारकं योगिनां गुरुः॥ ३२.७१ ॥"
  },
  {
    "text": "शिशुत्वं मावमंस्था मे शिशुः कष्टो भुजंगमः॥\nदुष्प्रेक्ष्यो भास्करो बालो दुःस्पर्शोऽल्पोऽपि पावकः॥ ३२.७२ ॥"
  },
  {
    "text": "अल्पाक्षरो न मंत्रः किं सस्फुरो दैत्य दृश्यते॥\nएवमुक्त्वा दैत्यमुक्तं गृहीत्वा कंदुकं च तम्॥ ३२.७३ ॥"
  },
  {
    "text": "तस्मिञ्छक्त्यस्त्रमादाय दैत्याय प्रमुमोच ह॥\nतस्य तेन प्रहारेम रथश्चूर्णिकृतोऽभवत्॥ ३२.७४ ॥"
  },
  {
    "text": "चतुर्योजनमात्रो यो नानाश्चर्यसमन्वितः॥\nगरुडस्य सुता ये च शीर्यमाणे रथोत्तमे॥ ३२.७५ ॥"
  },
  {
    "text": "मुक्ताः कथंचिदुत्पत्य सागरांतरमाविशन्॥\nततः क्रुद्धस्तारकश्च मुद्गरं क्षिप्तवान्गुहे॥ ३२.७६ ॥"
  },
  {
    "text": "विंध्याद्रिमिव तं स्कंदो गृहीत्वा तं व्यताडयत्॥\nस्थिरे तस्योरसि व्यूढे मुद्गरः शतधाऽगमत्॥ ३२.७७ ॥"
  },
  {
    "text": "मेने च दुर्जयं दैत्यस्तदा षड्वदनं रणे॥\nचिंतयामास बुद्ध्या च प्राप्तं तद्ब्रह्मणो वचः॥ ३२.७८ ॥"
  },
  {
    "text": "तं भीतमिव चालक्ष्य दैत्यवीराश्च कोटिशः॥\nनदंतोऽतिमहासेनं नानाशस्त्रैरवाकिरन्॥ ३२.७९ ॥"
  },
  {
    "text": "क्रुद्धस्तेषु ततः स्कंदः शक्तिं घोरामथाददे॥\nअभ्यस्यमाने शक्त्यस्त्रे स्कंदनामिततेजसा॥ ३२.८० ॥"
  },
  {
    "text": "उल्काजालं महाघोरं पपात वसुधातले॥\nचाल्यमाना तथा शक्तिः सुघोरा भवसूनुना॥ ३२.८१ ॥"
  },
  {
    "text": "ततः कोट्यो विनिष्पेतुः शक्तीनां भर्तर्षभ॥\nस शक्त्यस्त्रेण बलवान्करस्थेनाहनत्प्रभुः॥ ३२.८२ ॥"
  },
  {
    "text": "अष्टौ पद्मानि दैत्वानां दशकोटिशतानि च॥\nतथा नियुतसाहस्रं वाहनं कोटिरेव च॥ ३२.८३ ॥"
  },
  {
    "text": "ह्रंदोदरं च दैत्येंद्रं निखर्वैर्दशभिर्वृतम्॥\nतत्राकुर्वन्सुतुमुलं नादं वध्येषु शत्रुषु॥ ३२.८४ ॥"
  },
  {
    "text": "कुमारानुचराः पार्थ पूरयंतो दिशो दश॥\nशक्त्यस्त्रस्यार्चिः संभूतशक्तिभिः केऽपि सूदिताः॥ ३२.८५ ॥"
  },
  {
    "text": "पताकयावधूताश्च हताः केचित्सहस्रशः॥\nकेचिद्धंटारवत्रस्ताश्छिन्नभिन्नहृदोऽपतन्॥ ३२.८६ ॥"
  },
  {
    "text": "केचिन्मयूरपक्षाभ्यां चरणाभ्यां च सूदिताः॥\nकोटिशस्ताम्रचूडेन विदार्यैव च भक्षिताः॥ ३२.८७ ॥"
  },
  {
    "text": "पार्षदैर्मातृभिः सार्धं पद्मशो निहताः परे॥\nएवं निहन्यमानेषु दानवेषु गुहादिभिः॥ ३२.८८ ॥"
  },
  {
    "text": "अभाग्यैरिव लोकेषु तारकः स्कंदमाययौ॥\nजग्राह च गदां दिव्यां लक्षघंटादुरासदाम्॥ ३२.८९ ॥"
  },
  {
    "text": "तया मयूरमाजघ्ने मयूरो विमुखोऽभवत्॥\nदृष्ट्वा पराङ्मुखं लोकेषु वासुदेवोऽब्रवीत्त्वरन्॥ ३२.९० ॥"
  },
  {
    "text": "देवसेनापते शीघ्रं शक्तिं मुंच महासुरे॥\nप्रतिज्ञामात्मनः पाहि लंबते रविमंडलम्॥ ३२.९१ ॥"
  },
  {
    "text": "<b>॥स्कंद उवाच॥\n</b>\nत्वयैव रुद्रभक्तोऽयं जनार्दन ममेरितम्॥\nवधार्थं रुद्रभक्तस्य बाहुः शक्तिं मुंचति॥ ३२.९२ ॥"
  },
  {
    "text": "नारुद्रः पूजयेद्रुद्रं भक्तरूपस्य यो हरः॥\nरुद्ररूपममुं हत्वा कीदृशं जन्मनो भवेत्॥ ३२.९३ ॥"
  },
  {
    "text": "तिरस्कृता विप्रलब्धाः शप्ताः क्षिप्ताः प्रपीडिताः॥\nरुद्रभक्ताः कुलं सर्वं निर्दहंति हताः किमु॥ ३२.९४ ॥"
  },
  {
    "text": "एष चेद्धंति तद्भद्रं हन्यतामेष मां रणे॥\nरुद्रभक्ते पुनर्विष्णो नाहं शस्त्रमुपाददे॥ ३२.९५ ॥"
  },
  {
    "text": "<b>॥श्रीभगवानुवाच॥\n</b>\nनैतत्तवोचितं स्कंद रुद्रभक्तो यथा श्रृणु॥\nद्वे तनू गिरिजाभर्तुर्वेदज्ञा मुनयो विदुः॥ ३२.९६ ॥"
  },
  {
    "text": "एका जीवात्मिका तत्र प्रत्यक्षा च तथापरा॥\nद्रोग्धा भूतेषु भक्तश्च रुद्रभक्तो न स स्मृतः॥ ३२.९७ ॥"
  },
  {
    "text": "भक्तो रुद्रो कृपावांश्च जंतुष्वेव हरव्रतः॥\nतदेनं भूतमर्त्येषु द्रोग्धारं त्वं पिनाकिनः॥ ३२.९८ ॥"
  },
  {
    "text": "जहि नैवात्र पश्यामि दोषं कंचन ते प्रभो॥\nश्रुत्वेति वाचं गोविंदात्सत्यार्थामपि भारत॥ ३२.९९ ॥"
  },
  {
    "text": "हंतुं न कुरुते बुद्धिं रुद्रभक्त इति स्मरन्॥\nतारकस्तु ततः क्रुद्धो ययौ वेगेन केशवम्॥ ३२.१०० ॥"
  },
  {
    "text": "प्राह चैवं सुदुर्बुद्धे हन्मि त्वां पश्य मे बलम्॥\nदेवानां चापि धर्माणां मूलं मतिमतां तथा॥\nहत्वा त्वामद्य सर्वांस्तांश्छेत्स्ये पश्याद्य मे बलम्॥ ३२.१०१ ॥"
  },
  {
    "text": "<b>॥विष्णुरुवाच॥\n</b>\nदैत्येंद्र तव चास्माभिः किमहो श्रृणु सत्यताम्॥ ३२.१०२ ॥"
  },
  {
    "text": "रथे य एष शर्वोऽयं हतेऽस्मिन्सकलं हतम्॥\nश्रुत्वेति तारकः क्रुद्धस्तूर्णं रुद्ररथं ययौ॥ ३२.१०३ ॥"
  },
  {
    "text": "अभिसृत्य स जग्राह रुद्रस्य रथकूबरम्॥\nयदा स कूबरं क्रुद्धस्तारकः सहसाऽग्रहीत्॥ ३२.१०४ ॥"
  },
  {
    "text": "रेसतू रोदसी तूर्णं मुमुहुश्च महर्षयः॥\nव्यनदंश्च महाकाया दैत्या जलधरोपमाः॥ ३२.१०५ ॥"
  },
  {
    "text": "आसीच्च निश्चितं तेषां जितमस्माभिरित्युत॥\nतार कस्याप्यभिप्रायं भगवान्वीक्ष्य शंकरः॥ ३२.१०६ ॥"
  },
  {
    "text": "उमया सह संत्यक्त्वा रथं वृषभमावहत्॥\nओमित्यथ जपन्ब्रह्मा आकाशं सहसाश्रितः॥ ३२.१०७ ॥"
  },
  {
    "text": "ततस्तं शतसिंहं च रथं रुद्रेण निर्मितम्॥\nउत्क्षिप्य पृथ्व्यामास्फोट्य चूर्णयामास तारकः॥ ३२.१०८ ॥"
  },
  {
    "text": "शूलपाशुपतादीनि सहसोपस्थितानि च॥\nवारयामास गिरिशो भवः साध्य इति ब्रुवन्॥ ३२.१०९ ॥"
  },
  {
    "text": "ततः स्ववंचितं ज्ञात्वा रुद्रेणात्मानमीर्ष्यया॥\nविनदन्सहसाऽधावद्वृषभस्थं महेश्वरम्॥ ३२.११० ॥"
  },
  {
    "text": "ततो जनार्दनोऽधावच्चक्रमुद्यम्य वेगतः॥\nवज्रमिंद्रस्तथोद्यम्य दंडं चापि यमो नदन्॥ ३२.१११ ॥"
  },
  {
    "text": "गदां धनेश्वरः क्रुद्धः पाशं च वरुणो नदन्\nवायुर्महांकुशं घोरं शक्तिं वह्निर्महाप्रभाम्॥ ३२.११२ ॥"
  },
  {
    "text": "निर्ऋतिर्निशितं खड्गं रुद्राः शूलानि कोपिताः॥\nधनूंषि साध्या देवाश्च परिघान्वसवस्तथा॥ ३२.११३ ॥"
  },
  {
    "text": "विश्वेदेवाश्च मुसलं चंद्रार्कौ स्वप्रभामपि॥\nओषधीश्चाश्विनौ देवौ नागाश्च ज्वलितं विषम्॥ ३२.११४ ॥"
  },
  {
    "text": "हिमाद्रि प्रमुखाश्चापि समुद्यम्य महीधरान्॥\nभृशमुन्नदतो देवान्धावतो वीक्ष्य तारकः॥ ३२.११५ ॥"
  },
  {
    "text": "निवृत्तः सहसा पार्थ महागज इवोन्नदन्॥\nस वज्रमुष्टि नाहत्य भुजे शक्रमपातयत्॥ ३२.११६ ॥"
  },
  {
    "text": "दंडं यमादुपादाय मूर्ध्न्याहत्य न्यपातयत्॥\nउरसाहत्य सगदं धनदं भुव्यपातयत्॥ ३२.११७ ॥"
  },
  {
    "text": "वरुणात्पाशमादाय तेन बद्धा न्यपातयत्॥\nमहांकुशेन वायुं च चिरं मूर्ध्नि जघान सः॥ ३२.११८ ॥"
  },
  {
    "text": "फूल्कारैरुद्धतं वह्निं शमयामास तारकः॥\nनिर्ऋतिंखड्गमादाय हत्वा तेन न्यपातयत्॥ ३२.११९ ॥"
  },
  {
    "text": "शूलैरेव तथा रुद्राः साध्याश्च धनुषार्दिताः॥\nपरिघैरेव वसवो मुशलैरेव विश्वकाः॥ ३२.१२० ॥"
  },
  {
    "text": "रेणुनाच्छाद्य चंद्रार्कौ वल्मीकस्थाविवेक्षितौ॥\nमहोग्राश्चौषधीस्तालैरश्विभ्यां सोऽभ्यवर्तयत्॥ ३२.१२१ ॥"
  },
  {
    "text": "सविषाश्च कृता नागा निर्विषाः पादकुट्टनैः॥\nपर्वताः पर्वतैरेव निरुच्छ्वासा भृशं कृताः॥ ३२.१२२ ॥"
  },
  {
    "text": "एवं तद्देवसैन्यं च हाहाभूतमचेतनम्॥\nकृत्वा मुहूर्तादाधावच्चक्रपाणिं तमुन्नदन्॥ ३२.१२३ ॥"
  },
  {
    "text": "ततश्चांतर्दधे सद्यः प्रहसन्निव केशवः॥\nकुयोगिन इव स्वामी सदा बुद्धिमतां वरः॥ ३२.१२४ ॥"
  },
  {
    "text": "अपश्यंस्तारको विष्णुं पुनर्वृषभवा हनम्॥\nआधावत्कुपितो दैत्यो मुष्टिमुद्यम्य वेगतः॥ ३२.१२५ ॥"
  },
  {
    "text": "अचिरांशुरिवालक्ष्यो लक्ष्योथ भगवान्हरिः॥\nआबभाषे ततो देवान्बाहुमुद्यम्यचोच्चकैः॥ ३२.१२६ ॥"
  },
  {
    "text": "पलायध्वमहो देवाः शक्तिश्चेद्वः पलायितुम्॥\nविमूढा हि वयं सर्वे ये बालवचसागताः॥ ३२.१२७ ॥"
  },
  {
    "text": "किं न श्रुतः पुरा गीतः श्लोकः स्वायंभुवेन यः॥\nयथा बालेषु निक्षिप्ताः स्त्रीषु षंडितकेषु च॥\nअपस्मारीषु चैवापि सर्वे ते संशयं गताः॥ ३२.१२८ ॥"
  },
  {
    "text": "प्रत्यक्षं तदिदं सर्वमाधुना चात्र दृस्यते॥ ३२.१२९ ॥"
  },
  {
    "text": "अज्ञासिष्म पुरैवैतद्रुद्रभक्तं न हंत्यसौ॥\nयत्प्रतिज्ञां नाकरिष्यन्न स्यान्नः कदनं महत्॥ ३२.१३० ॥"
  },
  {
    "text": "अथैष यदि दैत्येंद्रं न निहंति कुबुद्धिमान्॥\nमा भयं वो महाभागा निहनिष्यामि वो रिपून्॥ ३२.१३१ ॥"
  },
  {
    "text": "अद्य मे विपुलं बाह्वोर्बलं पश्यत दैत्याधमं नाशयामि मुष्टिनैकेन पश्यत॥ ३२.१३२ ॥"
  },
  {
    "text": "मया हि दक्षिणो बाहुर्दत्तश्च भवतां सदा॥\nरिपून्वा निहनिष्यामि सत्यं तत्परिपालये॥ ३२.१३३ ॥"
  },
  {
    "text": "येंऽबरे ये च पाताले भुवि ये च महासुराः॥\nक्षणात्तान्नासयिष्यामि महावातो घनानिव॥ ३२.१३४ ॥"
  },
  {
    "text": "एवमुक्ता जगन्नाथो मुष्टिमुद्यम्य दक्षिणम्॥\nनिरायुधस्तार्क्ष्यपृष्ठादवप्लुत्याभ्यधावत॥ ३२.१३५ ॥"
  },
  {
    "text": "तस्मिन्धावति गोविंदे चचाल भुवनत्रयम्॥\nविमूर्छितमभूद्विश्वं देवा भीतिं परां ययुः॥ ३२.१३६ ॥"
  },
  {
    "text": "धावतश्चापि कल्पांतं रुद्रकल्पस्य तस्य याः॥\nमुखात्समुद्यजुर्ज्वालास्ताबिः खर्वशतं हतम्॥ ३२.१३७ ॥"
  },
  {
    "text": "ततोंऽतरिक्षे वाचश्च प्रोचुः सिद्धाः स्वयं तदा॥\nजहि कोपं वासुदेव त्वयि क्रुद्धे क्व वै जगत्॥ ३२.१३८ ॥"
  },
  {
    "text": "अनादृत्येव तद्वाक्यं ब्रुवन्नान्यत्करोम्यहम्॥\nआह्वयंश्च महादैत्यं क्रुद्धो हरिरधावत॥ ३२.१३९ ॥"
  },
  {
    "text": "उवाच वाचं साधूंश्च यत्नात्पालयतां फलम्॥\nदुष्टान्विनिघ्नतां चैव तत्फलं मम जायताम्॥ ३२.१४० ॥"
  },
  {
    "text": "अथापश्यन्महासेनो रुद्रं यांतं च तारकम्॥\nतारकं चान्वधावन्तं पुरामपुरुषं हरिम्॥ ३२.१४१ ॥"
  },
  {
    "text": "जगच्च क्षुब्धमत्यर्थं स्वां प्रतिज्ञां पुरा कृताम्॥\nपश्चिमां प्रतिलंबंतं भास्करं चापि लोहितम्॥ ३२.१४२ ॥"
  },
  {
    "text": "आकाशवाणीं श्रृण्वंश्च किं स्कन्द त्वं विषीदसी॥\nपश्चात्तापो यदि भवेत्कृत्वा ब्रह्मवधं त्वयि॥ ३२.१४३ ॥"
  },
  {
    "text": "स्थापयेर्लिगमीशस्य मोक्षो हत्याशतैरपि॥\nआविवेश महाक्रोधं दिधक्षुरिव मेदिनीम्॥ ३२.१४४ ॥"
  },
  {
    "text": "अथोत्प्लुत्य मयूरात्स प्रहसन्निव केशवम्॥\nबाहुभ्यामप्युपादाय प्रोवाच भवनंदनः॥ ३२.१४५ ॥"
  },
  {
    "text": "जानामि त्वामहं विष्णो महाबुद्धिपराक्रमम्॥\nभूतभव्यविष्यांश्च दैत्यान्हंस्यपि हूंकृतैः॥ ३२.१४६ ॥"
  },
  {
    "text": "त्वमेव हंता दैत्यानां देवानां परिपालकः॥\nधर्मसंस्थापकश्च त्वमेव ते रचितोंऽजलिः॥ ३२.१४७ ॥"
  },
  {
    "text": "क्षणार्धं पश्य मे वीर्यं भास्करो लोहितायते॥\nएवं प्रणम्य स्कन्देन वासुदेवः प्रसादितः॥ ३२.१४८ ॥"
  },
  {
    "text": "विरोषोऽभूत्तमालिंग्य वचनं केशवोऽब्रवीत्॥\nसनाथस्त्वद्य धर्मोऽयं सुराश्चैव त्वया गुह॥ ३२.१४९ ॥"
  },
  {
    "text": "स्मरात्मानं यदर्थं त्वमुत्पन्नोऽसि महेश्वरात्॥\nसाधूनां पालनार्थाय दुष्टसंहरणाय च॥\nसुरविप्रकृते जन्म जीवितं च महात्मनाम्॥ ३२.१५० ॥"
  },
  {
    "text": "रुद्रस्य देव्या गंगायाः कृत्तिकानां च तेजसा॥\nस्वाहावह्नेश्च जातस्त्वं तत्तेजः सफलीकुरु॥\nसाधूनां च कृते यस्य धनं वीर्यं च संपदः॥ ३२.१५१ ॥"
  },
  {
    "text": "सफलं तस्य तत्सर्वं नान्यथा रुद्रनंदन॥ ३२.१५२ ॥"
  },
  {
    "text": "अद्य धर्मश्च देवाश्च गावः साध्याश्च ब्राह्मणाः॥\nनंदंतु तव वीर्येण प्रदर्शय निजं बलम्॥ ३२.१५३ ॥"
  },
  {
    "text": "<b>॥स्कन्द उवाच॥\n</b>\nया गतिः शिवत्यागेन त्वत्त्यागेन च केशव॥\nतां गतिं प्राप्नुयां क्षिप्रं हन्मि चेन्न हि तारकम्॥ ३२.१५४ ॥"
  },
  {
    "text": "या गतिः श्रुतित्यागेन साध्वी भार्यातिपीडनात्॥\nसाधूनां च परित्यागाद्वृथा जीवितसाधनात्॥\nनिष्ठुरस्य गतिर्या च तां गतिं यामि केशव॥ ३२.१५५ ॥"
  },
  {
    "text": "इत्युक्ते सुमहान्नादः संप्रजज्ञे दिवौकसाम्॥\nप्रशशंसुर्गुहं केचित्केचिन्नारायणं प्रभुम्॥ ३२.१५६ ॥"
  },
  {
    "text": "ततस्तार्क्षअयं समारुद्य हरिस्तस्मिन्महारणे॥\nताम्रचूडं महासेन स्तारकं चाप्यधावताम्॥ ३२.१५७ ॥"
  },
  {
    "text": "लोहितांबरसंवीतो लोहितस्रग्विभूषणः॥\nलोहिताक्षो महाबाहुर्हिरण्यकवचः प्रभुः॥ ३२.१५८ ॥"
  },
  {
    "text": "भुजेन तोलयञ्छक्तिं सर्वभूतानि कम्पयन्॥\nप्राप्य तं तारकं प्राह महासेनो हसन्निव॥ ३२.१५९ ॥"
  },
  {
    "text": "तिष्ठतिष्ठ सुदुर्बुद्धे जीवितं ते मयि स्थितम्॥\nसुहृष्टः क्रियतां लोको दुर्लभः सर्वसिद्धिदः॥ ३२.१६० ॥"
  },
  {
    "text": "यत्ते सुनिष्ठुरत्वं च धर्मे देवेषु गोषु च॥\nतस्य ते प्रहराम्यद्य स्मर शस्त्रं सुशिक्षितम्॥ ३२.१६१ ॥"
  },
  {
    "text": "एवमुक्ते गुहेनाथ निवृत्तस्यास्य भारत॥\nतारकस्य शिरोदेशात्कापि नारी विनिर्ययौ॥ ३२.१६२ ॥"
  },
  {
    "text": "तेजसा भासयंती तमध ऊर्ध्वं दिशो दश॥\nदृष्ट्वा नारीं गुहः प्राह कासि कस्माच्च निर्गता॥ ३२.१६३ ॥"
  },
  {
    "text": "<b>॥नार्युवाच॥\n</b>\nअहं शक्तिर्गुहाख्याता भूतलेषु सदा स्थिता॥\nअनेन दैत्यराजेन महता तपसार्ज्जिता॥ ३२.१६४ ॥"
  },
  {
    "text": "सुरेषु सर्वेषु वसामि चाहं विप्रेषु शास्त्रार्थरतेषु चाहम्॥\nसाध्वीषु नारीषु तथा वसामि विना गुणान्नास्मि वसामि कुत्रचित्॥ ३२.१६५ ॥"
  },
  {
    "text": "तदस्य पुण्यसंघस्य संप्राप्तोद्यावधिर्गुह॥\nतदेनं त्यज्य यास्यामि जह्येनं विश्वहेतवे॥ ३२.१६६ ॥"
  },
  {
    "text": "तस्यां ततो निर्गतायां दैत्यशीर्षं व्यकम्पयत्॥\nकंपितं चास्य तद्देहं गतवीर्योऽभवत्क्षणात्॥ ३२.१६७ ॥"
  },
  {
    "text": "एतस्मिन्नंतरे शक्तिं सोऽक्षिपद्गिरिजात्मजः॥\nउल्काज्वाला विमुञ्चंतीमतिसूर्याग्निसप्रभाम्॥ ३२.१६८ ॥"
  },
  {
    "text": "कल्पांभोधिसमुन्नादां दिधक्षंतीं जगद्यथा॥\nतारकस्यांतकालाय अभाग्यस्य दशामिव॥ ३२.१६९ ॥"
  },
  {
    "text": "दारणीं पर्वतानां च सर्वसत्त्वबलाधिकाम्॥\nउत्क्षिप्य तां विनद्योच्चैरमुञ्चत्कुपितो गुहः॥ ३२.१७० ॥"
  },
  {
    "text": "धर्मश्चेद्बलवाँल्लोके धर्मो जयति चेत्सदा॥\nतेन सत्येन दैत्योयं प्रलयं यात्वितीरयन्॥ ३२.१७१ ॥"
  },
  {
    "text": "सा कुमारभुजोत्सृष्टा दुर्निवार्या दुरासदा॥\nविभेद हृदयं चास्य भित्त्वा च धरणिं गता॥ ३२.१७२ ॥"
  },
  {
    "text": "निःसृत्य जलकल्लोलपूर्विका स्कंदमाययौ॥\nस च संताडितः शक्त्या विभिन्नहृदयोसुरः॥\nनादयन्वसुधां सर्वां पपातायोमुखो मृतः॥ ३२.१७३ ॥"
  },
  {
    "text": "एवं प्रताप्य त्रैलोक्यं निर्जित्य बहुशः सुरान्॥\nमहारणे कुमारेण निहतः पार्थ तारकः॥ ३२.१७४ ॥"
  },
  {
    "text": "एतस्मिन्निहते दैत्ये प्रहर्षं विश्वमाययौ॥ ३२.१७५ ॥"
  },
  {
    "text": "ववुर्वातास्तथा पुण्याः सुप्रभोभूद्दिवाकरः॥\nजज्वलुश्चाग्नयः शांताः शांता दिग्जनितस्वनाः॥ ३२.१७६ ॥"
  },
  {
    "text": "ततः पुनः स्कंदमाह प्रहृष्टः केशवोऽरिहा॥\nस्कंदस्कंद महाबाहो बाणोनाम बलात्मजः॥ ३२.१७७ ॥"
  },
  {
    "text": "क्रौंचपर्वतमादाय देवसंघान्प्रबाधते॥\nसोऽधुना ते भयाद्वीर पलायित्वा नगं गतः॥\nजहि तं पापसंकल्पं क्रौंचस्थं शक्तिवेगतः॥ ३२.१७८ ॥"
  },
  {
    "text": "ततः क्रौंचं महातेजा नानाव्यालविनादितम्॥\nशक्त्या बिभेद बहुभिर्वृक्षैर्जीवैश्च संकुलम्॥ ३२.१७९ ॥"
  },
  {
    "text": "तत्र व्यालसहस्राणि दैत्यकोट्ययुतं तथा॥\nददाह बाणां च गिरं भित्त्वा शक्तिर्महारवा॥ ३२.१८० ॥"
  },
  {
    "text": "अद्यापि छिद्रं तत्पार्थ क्रौंचस्य परिवर्तते॥ ३२.१८१ ॥"
  },
  {
    "text": "येन हंसाश्च क्रौंचाश्च मानसाय प्रयांति च॥\nहत्वा बाणं महाशक्तिः पुनः स्कंदं समागता॥\nप्रत्यायाति मनः साधोराहृतं प्रहितं तथा॥ ३२.१८२ ॥"
  },
  {
    "text": "ततो हरींद्रप्रमुखाः प्रतुष्टुवुर्ननृतुश्च रंभाप्रमुखा वरांगनाः॥\nवाद्यानि सर्वाणि च वादयंतस्तं साधुसाध्वित्यमरा जगुर्भुशम्॥ ३२.१८३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेस्वरखण्डे कौमारिकाखण्डे कुमारेश्वरमाहात्म्ये कुमारकृततारकवधवर्णनंनाम द्वात्रिंशोऽध्यायः॥ ३२ ॥ छ ॥"
  }
]
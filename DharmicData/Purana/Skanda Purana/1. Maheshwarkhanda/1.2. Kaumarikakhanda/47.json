[
  {
    "text": "।। नारद उवाच ।। ।।\nततो मयास्य तीर्थस्य रक्षणाय पुनर्जय ।।\nसमाराध्य यथा देव्यः स्थापितास्तच्छृणुष्व भोः ।।१।।\nयथात्मा सर्वभूतेषु व्यापकः परमेश्वरः ।।\nतथैव प्रकृतिर्नित्या व्यापका परमेश्वरी ।। २ ।।\nशक्ति प्रसादादाप्नोति वीर्यं सर्वाश्च संपदः ।।\nईश्वरी सर्वभूतेषु सा चैवं पार्थ संस्थिता ।। ३ ।।\nबुद्धिह्रीपुष्टिलज्जेति तुष्टिः शांतिः क्षमा स्पृहा ।।\nश्रद्धा च चेतना शक्तिर्मंत्रोत्साहप्रभूद्भवा ।। ४ ।।\nइयमेव च बंधाय मोक्षायेयं च सर्वदा ।।\nएनामाराध्य चैश्वर्यमिन्द्राद्याः समवाप्नुयुः ।। ५ ।।\nये च शक्तिं न मन्यंते तिरस्कुर्वंति चाधमाः ।।\nयोगीन्द्रा अपि ते व्यक्तं भ्रश्यंते काशिजा यथा ।। ६ ।।\nवाराणस्यां किल पुरा सिद्धयोगीश्वराः पुनः ।।\nअवमन्य च ते शक्तिं पुनर्भ्रंशमुपागताः ।। ७ ।।\nतस्मात्सदा देहिनेयं शक्तिः पूज्यैव नित्यदा ।।\nतुष्टा ददाति सा कामान्रुष्टा संहरते क्षणात् ।। ८ ।।\nपरमा प्रकृतिः सा च बहुभेदैर्व्यवस्थिता ।।\nतासां मध्ये महादेव्यो ह्यत्र संस्थापिताः शृणु ।।९।।\nचतस्रस्तु महाशक्त्यश्चतुर्दिक्षु व्यवस्थिताः ।।\nसिद्धांबिका तु पूर्वस्यां स्थापिता सा गुहेन च ।। 1.2.47.१० ।।\nजगदादौ मूलूप्रकृतेरुत्पन्ना सा प्रकीर्त्यते ।।\nआराधिता यतः सिद्धैस्तस्मात्सिद्धांबिका च सा ।।११।।\nदक्षिणस्यां तथा तारा संस्थिता स्थापिता मया ।।\nतारणार्थाय देवानां यस्मात्कूर्मं समाश्रिता ।। १२ ।।\nययाविष्टः समुज्जह्रे वेदान्कूर्मो जगद्गुरुः ।।\nअनयाविष्टदेहश्च बुधो बौद्धान्हनिष्यति ।।१३।।\nकोटिशो वेदमार्गस्य ध्वंसकान्पापकर्मिणः।।\nइयं मया समाराध्य समानीता गिरेः सुता ।। १४ ।।\nकोटिसंख्याभिरत्युग्रदेवीभिः संवृता च सा ।।\nदक्षिणां दिशमाश्रित्य संस्थिता मम गौरवात् ।।१५।।\nपश्चिमायां तथा देवी संस्थिता भास्करा शुभा ।।\nययाविष्टानि भासंते भास्करप्रमुखानि च।।१६।।\nबिंबानि सर्वताराणां गच्छन्त्यायांति च द्रुतम् ।।\nसैषा महाबला शक्तिर्भास्वरा कुरुनन्दन ।।१७।।\nमयाराध्य समानीता कटाहादत्र संस्थिता ।।\nकोटिकोटिवृता नित्यं त्रायते पश्चिमां दिशम् ।। १८ ।।\nउत्तरस्यां तथा देवी संस्थिता योगनंदिनी ।।\nपरमप्रकृतेर्देहात्पूर्वं निःसृतया यया ।। १९ ।।\nदृष्ट्या दृष्टा निर्मलया योगमापुश्चतुःसनाः ।।\nयोगीश्वरी च सा देवी सनकाद्यैः सुतोषिता ।। 1.2.47.२० ।।\nसैव चांडकटाहान्मे समाराध्यात्र प्रापिता ।।\nयोगिनीभिः परिवृता संस्थिता चोत्तरां दिशम् ।। २१ ।।\nएवमेता महाशक्त्यश्चतस्रः संस्थिताः सदा ।।\nपूजिताः कामदा नित्यं रुष्टाः संहरणक्षमाः ।। २२ ।।\nततश्च नव मे दुर्गाः समानीताः शृणुध्व ताः ।। २३ ।।\nत्रिपुरानाम परमा देवी स्थाणुर्यया पुरा ।।\nआविष्टस्त्रिपुरं निन्ये भस्मत्वं जगदीश्वरः ।। २४ ।।\nत्रिपुरेति ततस्तां तु प्रोक्तवान्भगवान्हरः ।।\nतुष्टाव च स्वयं तस्मात्पूज्या सा जगतामपि ।। २५ ।।\nसा चाराध्य समानीता मयामरेश्वरपर्वतात् ।।\nभक्तानां कामदा सास्ति भट्टादित्यसमीपतः ।। २६ ।।\nअपरा चापि कोलंबा महाशक्तिः सनातनी ।।\nकोलरूपी ययाविष्टः केशवश्चोज्जहार गाम् ।। २७ ।।\nतस्मात्सा विष्णुना चोक्ता कोलंबेति स्तुतार्चिता ।।\nसा च देवी मया पार्थ भक्तियोगेन तोषिता ।। २८ ।।\nवाराहगिरिसंस्था मां समानीता च साब्रवीत् ।।\nयत्राहं नारद सदा तिष्ठामि कृपयार्थिनाम् ।। ।। २९ ।।\nतत्र कूपेन संस्थेयं रुद्राणीसंस्थितेन वै ।।\nतं हि कूपं विना मह्यं न रतिर्जायते क्वचित् ।।1.2.47.३०।।\nतस्माद्भवान्कूपवरं स्वयमत्र खन द्विज ।।\nएवमुक्ते पार्थ देव्या दर्भमूलेन मे तदा ।। ३१ ।।\nकूपोऽखनि यत्र साक्षाद्रुद्राणी कूप आबभौ ।।\nततो मया तत्र देवाः स्नात्वा जप्त्वा च तर्पिताः।।३२।।\nपूजिता च ततो दैवी कोलंबा जगदीश्वरी ।।\nपरितुष्टा तदा देवी प्रणतं मा ततोऽब्रवीत् ।। ३३ ।।\nसदात्र चाहं स्थास्यामि प्रसादं प्रापिता त्वया ।।\nये च कूपेत्र संस्नात्वा माघाष्टम्यां विशेषतः ।।३४।।\nपूजयिष्यंति मां मर्त्यास्तेषां छेत्स्यामि दुष्कृतम् ।।\nसर्वतीर्थमयी यश्च सर्वर्तुकवनेस्थितः ।। ३५ ।।\nमेरोः समीपे रुद्राण्याः कूप एष स एव च ।।३६।।\nप्रयागादपि गंगाया गयायाश्च विशेषतः ।।\nकूपेस्मिन्नधिकं स्नानं मया नारद कीर्तितम् ।। ३७ ।।\nतदहं तव वाक्येन संस्थितात्र तपोधन ।।\nगुहेनाथ सरः पुण्यं पालयिष्याम्यतंद्रिता ।। ३८ ।।\nकुमारेशं पूजयित्वा पूजयिष्यंति ये च माम् ।।\nदेवीभिः षष्टिकोटीभिर्युता तेषामभीष्टदा ।। ३९ ।।\n।। नारद उवाच ।। ।।\nइत्युक्तोऽहं पार्थ देव्या तदानीं प्रीयमाणया ।।\nप्रत्यब्रवं प्रमुदितः कोलंबां विश्वमातरम् ।। 1.2.47.४० ।।\nअत्रास्य माता त्वं देवि गुप्तक्षेत्रस्यकारणम् ।।\nतीर्थयात्रा वृथा तेषां नार्च्चयंतीह त्वां च ये ।। ४१ ।।\nइदं च यत्सरः पुण्यं त्वन्नाम्ना ख्यातिमेष्यति ।।\nईश्वरी सरसोऽस्य त्वं तीर्थस्यास्य तथेश्वरी ।। ४२ ।।\nएवं दीर्घं तपस्तप्त्वा स्थापिता मयका शुभा ।।\nमहादुर्गा नरैस्तस्मात्पूज्येयं सततं बुधैः ।। ४३ ।।\nतृतीया च दिशि तस्यां स्थिता संस्थापिता मया ।।\nगुहेन च कपालेश्याः प्रभावोस्याः पुरेरितः ।। ४४ ।।\nधन्यास्ते ये प्रपश्यंति नित्यमेनां नरोत्तमाः ।।\nकपालेश्वरमभ्यर्च्य विश्वशक्तिरियं यतः ।। ४५ ।।\nएवमेतास्तिस्रो दुर्गाः पूर्वस्यां दिशि संस्थिताः ।।\nपश्चिमायां प्रवक्ष्यामि तिस्रो दुर्गा महोत्तमा ।। ४६ ।।\nसुवर्णाक्षी तु या देवी ब्रह्मांडपरिपालिनी ।।\nसा मयात्र समाराध्य तीर्थे देवी निवेशिता ।। ।। ४७ ।।\nये चैनां प्रणमिष्यंति पूजयिष्यंति भक्तितः ।।\nत्रयस्त्रिंशद्भिः कोटीभिर्देवीभिः पूजिता च तैः ।। ४८ ।।\nअपरा च महादुर्गा चर्चिता चेति संस्थिता ।\nरसातलतलात्तत्र मयानीता सुभक्तितः ।। ४९ ।।\nइयमर्च्या च चिंत्या च वीरत्वं समभीप्सुभिः ।।\nबहुभिर्देवदैतेयैर्ददौ तेभ्यश्च वीरताम् ।। 1.2.47.५० ।।\nइयमेव महादुर्गा शूद्रकं वीरसत्तमम् ।\nचौरैर्बद्धं कलौ चाग्रे मोक्षयिष्यति विक्रमात् ।। ५१ ।।\nततस्त्वेतां स चाराध्य वीरेंद्रत्वमवाप्स्यति ।।\nनिहनिष्यति चाक्रम्य कालसेनमुखान्रिपून् ।। ५२ ।।\nतस्मादियं समाराध्या वीर्यकामैर्नरैः सदा ।।\nचर्चिता या महादुर्गा पश्चिमायां दिशि स्थिता ।। ५३ ।।\nतथा त्रैलोक्यविजया तृतीयस्यां दिशि स्थिता ।\nयामाराध्य जयं प्राप्तस्त्रिलोक्यां रोहिणीपतिः ।।\nसोमलोकान्मयानीता पूजिता जयदा सदा ।। ५४ ।।\nएवमेताः पश्चिमायामुत्तरस्यामतः शृणु ।।\nतिस्रो देव्यश्चोत्तरस्यामेकवीरामुखाः स्थिताः ।। ५५ ।।\nएकवीरेति या देवी साक्षात्सा शिवपूजिता ।।\nययाविष्टो जगत्सर्वं संहरत्येष भूतराट् ।। ५६ ।।\nवीर्येणाद्येकवीरायाः कृत्वा लोकांश्च भस्मसात् ।।\nयुगैकादशपूर्णत्वे विलक्षोऽभूत्स भस्मनि ।। ५७ ।।\nएवंविधा त्वेकवीरा शक्तिरेषा सनातनी ।।\nपूजिताराधिता चैव सर्वाभीप्सितदा नृणाम् ।। ।। ५८ ।।\nब्रह्मलोकात्समानीता मयाराध्यात्र भारत ।।\nनामकीर्तनमप्यस्या दुष्टानां घातनं विदुः ।। ५९ ।।\nद्वितीया हरसिद्ध्याख्या देवी दुर्गा महाबला ।।\nशीकोत्तरात्समाराध्य मयानीतात्र पांडव ।। 1.2.47.६० ।।\nयदा शीकोत्तरस्थेन पार्वत्या प्रार्थितेन च ।।\nरुद्रेण डाकिनीमंत्रः प्रोक्तो देव्याः कृपालुना ।। ६१ ।।\nतदा मंत्रप्रभावेण मोहिता गिरिजा सती ।।\nतमेवाक्रम्य मांसं च शोणितं च भवं पपौ ।। ६२ ।।\nततो रुद्रशरीरात्तु विनिष्क्रांतार्तिनाशिनी ।।\nहरसिद्धिर्महादुर्गा महामंत्रविशारदा ।। ६३ ।।\nसा सहस्रभुजा देवी समाक्रम्याभिपीड्य च ।।\nमोक्षयामास गिरिशमशापयत तां तथा ।। ६४ ।।\nततः प्रभृति सा लोके हरसिद्धिः प्रकीर्त्यते ।।\nदेवीनां षष्टिकोटीभिरावृता पूज्यते सुरैः ।। ६५ ।।\nएतामाराध्य सुग्रीवप्रमुखा दोषनाशिनीम्।।।\nअभूवन्त्सुमहावीर्या डाकिनीसंघनाशनाः ।। ६६ ।।\nतस्मादेतां पूजयेत्तु मनोवाक्कायकर्मभिः ।।\nडाकिन्याद्या न सर्पंति हरसिद्धेरनंतरम् ।। ६७ ।।\nतृतीयेशानकोणस्था चंडिका नवमी स्थिता ।।\nवागीशोऽपि लभेत्पारं नैव यस्याः प्रवर्णने ।। ६८ ।।\nया पुरा पार्वतीदेहाद्विनिःसृत्य महासुरौ ।।\nचंडमुंडौ निहत्यैव भक्षयामास क्रोधतः ।। ६९ ।।\nअक्षौहिणीशतं त्वेकं चंडमुंडौ च तावुभौ ।।\nनापूर्यतैकग्रासोऽस्याः किंलक्ष्या यात्वियं हि सा ।। 1.2.47.७० ।।\nइयमेवांधकानां च तृषिता शोणितं पुनः ।।\nपपौ ततो निजग्राह चांधकं भगवान्भवः ।। ७१ ।।\nइयं च रक्तबीजानां कृत्वा पानं च रक्तजम् ।।\nअर्पयामास तं देव्याश्चामुण्डापीतशोणितम् ।। ७२ ।।\nएषा तृप्यति भक्तानां प्रणामेनापि भारत ।।\nअर्बुदानां च कोटीभिर्दैत्यानां पापकर्मिणाम् ।। ७३ ।।\nकुण्डं चास्या मया देव्याः पुण्यं निष्पादितं शुभम् ।।\nयत्र वै स्पर्शमात्रेण सर्वतीर्थफलं लभेत् ।। ७४ ।।\nहरसिद्धिर्देवसिद्धिर्धर्मसिद्धिश्च भारत ।।\nविविधा प्राप्यते सिद्धिस्तीर्थेऽस्मिंश्चंडिकारतैः ।। ७५ ।।\nयश्च पूजयते देवीं स्वल्पेन बहुनापि वा ।।\nकात्यायनी कोटिशतैर्वृता तस्य विभूतिदा ।। ७६ ।।\nएवमेता महादुर्गा नवतीर्थेऽत्र संस्थिताः ।।\nचतस्रश्चापि दिग्देव्यो नित्यमर्च्याः शुभेप्सुभिः ।।७७।।\nआश्विनस्य च मासस्य नवरात्रे विशेषतः ।।\nउपोष्य चैकभक्तैर्वा देवीस्त्वेताः प्रपूजयेत् ।। ७८ ।।\nबलिपूपकनैवेद्यैस्तर्पणैर्धूपगंधिभिः ।।\nतस्य रक्षां चरंत्येता रथ्यासु त्रिकचत्वरे ।। ७९ ।।\nभूतप्रेतपिशाचाद्या नोपकुर्युः प्रपीडनम् ।।\nआपदो विद्रवंत्याशु योगिन्यो नंदयंति तम् ।। 1.2.47.८० ।।\nपुत्रार्थी लभते पुत्रान्धनार्थी धनमाप्नुयात् ।।\nरोगार्तो मुच्यते रोगाद्बद्धो मुच्येत बन्धनात् ।। ८१ ।।\nआसां यः कुरुते भक्तिं नरो नारी च श्रद्धया ।।\nसर्वान्कामानवाप्नोति यांश्चिंतयति चेतसि ।। ८२ ।।\nकामगव्य इमा देव्यश्चिन्तामणिनिभास्तथा ।।\nकल्पवल्ल्योऽऽथ भक्तानां प्रतिच्छन्दोऽत्र नव हि ।। ८३ ।।\nतथात्र भूतमातास्ति हरसिद्धेस्तु दक्षिणे ।।\nतस्या माहात्म्यमतुलं संक्षेपात्प्रब्रवीमि ते ।। ८४ ।।\nपूर्वं किल गुहो विद्वान्पुण्ये सारस्वते तटे।।\nभूतप्रेतपिशाचानामाधिराज्येऽभ्यषिच्यत ।। ८५ ।।\nस च सर्वाणि भूतानि मर्यादायामधारयत् ।।\nएतदन्नं प्रदायैव कृपया भगवान्गुहः ।। ८६ ।।\nयदमंत्रहुतं किंचिद्वेदबाह्यं च यत्कृतम् ।।\nअश्रद्धया च क्रोधेन तद्वस्तृप्त्यै भविष्यति ।। ८७ ।।\nततस्त्वनेन भोगेन तानि नंदंति कृत्स्नशः ।।\nततः केनापि कालेन श्रद्धयाऽश्रद्धया कृतम् ।। ८८ ।।\nपुण्यं तान्येव भूतानि ग्रसंत्याक्रम्य देवताः ।।\nततो देवाः क्षुधार्त्तास्ते गुहायैतन्न्यवेदयन् ।। ८९ ।।\nस वै तदाकर्ण्य क्रुद्धो गुहः काल इवाभवत् ।।\nतस्य क्रुद्धस्य भ्रूपद्ममध्यात्काचिद्विनिर्गता ।। 1.2.47.९० ।।\nज्वालामाला सुदुर्दर्शा नारी द्वादशलोचना ।।\nसा च प्रणम्य तं प्राह तव शक्तिरहं प्रभो ।।\nशीघ्रमादिश मां कृत्ये किं करोमि तवेप्सितम्।। ९१ ।।\n।। स्कन्द उवाच ।। ।।\nएतैर्भूतगणैः पापैरुल्लंघ्य मम शासनम् ।। ९२ ।।\nमनुष्यदत्तं सकलं भुज्यते स्वेच्छयाधमैः ।।\nशीघ्रमेतानि त्वं तस्मान्मर्यादायामुपानय ।। ९३ ।।\nएतास्त्वानुव्रजिष्यंति देव्यः कोटिशतं शुभे ।।\nततस्तथेति सा चोक्ता देवीभिः संवृता तदा ।। ९४ ।।\nमयूरं समुपास्थाय गुहशक्तिः समागता ।।\nसरोजवनमासाद्य भूतसंघानपश्यत ।। ९५ ।।\nजघान च समासाद्य देवी नानाविधायुधैः ।।\nततः प्रेतपिशाचाद्या हन्यमाना महारणे ।। ९६ ।।\nप्रसादयंति तां देवीं नानावेषैः सुदीनवत् ।।\nकेचिद्ब्राह्मणवेषैश्च तापसानां तथो क्तिभिः ।। ९७ ।।\nनृत्यंति देवि पद्माक्षि प्रसीदेति पुनःपुनः ।।\nततः प्रसन्ना सा देवी व्रियतां स्वेच्छयाऽऽह तान् ।। ९८ ।।\nतां ते प्रोचुस्त्राहि नस्त्वं भूतमाता भवेश्वरि ।।\nमर्यादां नैव त्यक्ष्यामो वयं स्कन्दविनिर्मिताम् ।। ९९ ।।\nये चैवं त्वां तोषयन्ति तेषां देहि वरान्सदा ।। 1.2.47.१०० ।।\n।। श्रीदेव्युवाच ।। ।।\nवैशाखे दर्शदिवसे ये चैवं तोषयंति माम् ।।\nअरिष्टाभरणैः पुष्पैर्दधिभक्तैश्च पूजनैः ।।\nतेषां सर्वोपसर्गा वै यास्यंति विलयं स्फुटम् ।। १०१ ।।\nएवं दत्त्वा वरं देवी मुमुदे भूतसंवृता ।।\nएवंप्रभावा सा देवी मयानीतात्र भारत ।। १०२ ।।\nय एनां प्रणमेन्मर्त्यः सर्वारिष्टैर्विमुच्यते ।। १०३ ।।\nएवं प्रभावाः परिकीर्तिता मया समासतस्तीर्थवरेऽत्र देव्यः ।।\nचतुर्दशैवार्जुन पूजिता याश्चतुर्दशस्थानवरैर्नृमुख्यैः ।। १०४ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे श्रीदेव्याख्यानवर्णनंनाम सप्तचत्वारिंशत्तमोऽध्यायः ।। ४७ ।।"
  }
]
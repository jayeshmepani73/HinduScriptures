[
  {
    "text": "<b>॥ नारद उवाच॥\n</b>\nगृध्रस्यैतद्वचः श्रुत्वा दुःखविस्मयसंयुतः॥\nइन्द्रद्युम्नस्तमा पृच्छय मरणायोपचक्रमे॥ १०.१ ॥\nततस्तमालोक्य तथा मुमूर्षुं कौशिकादिभिः॥\nस संहितं विचिंत्याह दीर्घायुषमथात्मनः॥ १०.२ ॥\nमैवं कार्षीः श्रुणु गिरं भद्रक त्वं चिरंतनः॥\nमत्तोऽप्यस्ति स्फुटं चैव ज्ञास्यति त्वदभीप्सितम्॥ १०.३ ॥\nमानसे सरसि ख्यातः कूर्मोमंथरकाख्यया॥\nतस्य नाविदितं किंचिदेहि तत्र व्रजामहे॥ १०.४ ॥\nततः प्रतीतास्ते भूपमुनिगृध्रबकास्तथा॥\nउलूकसहिता जग्मुः सर्वे कूर्मदिदृक्षवः॥ १०.५ ॥\nसरस्तीरे स्थितः कूर्मस्तान्निरीक्ष्य विदूरगान्॥\nकांदिशीको विवेशासौ जलं शीघ्रतरं तदा॥ १०.६ ॥\nकौशिकोऽथ तमाहेदं प्रहस्य वचनं स्वयम्॥\nकस्मात्कूर्म प्रनष्टोद्य विमुखोऽभ्यागतेष्वपि॥ १०.७ ॥\nअग्निर्द्विजानां विप्रश्च वर्णानां रमणः स्त्रियाम्॥\nगुरुः पिता च पुत्राणां सर्वस्याभ्यागतो गुरुः॥ १०.८ ॥\nविहाय तमिमं धर्ममातिथ्यविमुखः कथम्॥\nगृह्णासि पापं सर्वेषां ब्रूहि कूर्माधुनोत्तरम्॥ १०.९ ॥\n<b>॥कूर्म उवाच॥\n</b>\nचिरंतनो हि जानामि कर्त्तुमातिथ्यसत्क्रियाम्॥\nअभ्यागतेष्वपचितिं धर्मशास्त्रेषु निश्चितम्॥ १०.१० ॥\nसुमहत्कारणं चात्र श्रूयतां तद्वदामि वः॥\nनाहं पराङ्मुखो जात एतावंति दिनान्यपि॥ १०.११ ॥\nअभ्यागतस्य कस्यापि सर्वसत्कारसद्व्रती॥\nकिं त्वेष पंचमो यो वो दृश्यते सरलाकृतिः॥ १०.१२ ॥\nइंद्रद्युम्नो महीपालो बिभोम्यस्मादलंतराम्॥\nअमुना यजमानेन रौचकाख्ये पुरा पुरे॥ १०.१३ ॥\nयज्ञपावकदग्धा मे पृष्ठिर्नाद्यापि निर्व्रणा॥\nतन्मे भयं पुनर्जातं किमयं पुनरेव माम्॥ १०.१४ ॥\nआसुतीवलमाधाय भुवि धक्ष्यति संप्रति॥\nइति वाक्यावसाने तु कूर्मस्य कुरुसत्तम॥ १०.१५ ॥\nपपात पुष्पवृष्टिः खाद्विमुक्ताप्सरसां गणैः॥\nसस्वनुर्देववाद्यानि कीर्त्युद्धारे महीपतेः॥ १०.१६ ॥\nविस्मितास्ते च ददृशुर्विमानं पुरतः स्थितम्॥\nइंद्रद्युम्नकृते देवदूतेनाधिष्ठितं तदा॥ १०.१७ ॥\nअयातयामाः प्रददुराशिषोऽस्मै सुरद्विजाः॥\nसाधुवादो दिवि महानासीत्तस्य महीपतेः॥ १०.१८ ॥\nततो विमानमालंब्य देवदूतस्तमुच्चकैः॥\nइंद्रद्युम्नमुवाचेदं श्रृण्वतां नाकवासिनाम्॥ १०.१९ ॥\n<b>॥देवदूत उवाच॥\n</b>\nनवीकृताधुना कीर्तिस्तव भूपाल निर्मला॥\nत्रिलोक्यामपि तच्छीघ्रं विमानमिदमारुह॥ १०.२० ॥\nगम्यतां ब्रह्मणो लोकमाकल्पं तपसोर्जितम्॥\nप्रेषितोऽहमनेनैव तवानयनकारणात्॥ १०.२१ ॥\nयावत्कीर्तिर्मनुष्यस्य पृथिव्यां प्रथिता भवेत्॥\nतावानेव भवेत्स्वर्गी सति पुण्ये ह्यनंतके॥ १०.२२ ॥\nसुरालयसरोवापीकूपारामादिकल्पना॥\nएतदर्थं हि पूर्ताख्या धर्मशास्त्रेषु निश्चिता॥ १०.२३ ॥\n<b>॥इंद्रद्युम्न उवाच॥\n</b>\nअमी ममैव सुहृदो मार्कंडबककौशिकाः॥\nगृध्रकूर्मौ प्रभावोऽयममीषां मम वृद्धये॥ १०.२४ ॥\nतच्चेदमी मया साकं ब्रह्मलोकं प्रयांत्युत॥\nपुरःस्थितास्तदायास्ये ब्रह्मलोकं च नान्यथा॥ १०.२५ ॥\nपरेषामनपेक्ष्यैव कृतप्रतिकृतं हि यः॥\nप्रवर्तते हितायैव स सुहृत्प्रोच्यते बुधैः॥ १०.२६ ॥\nस्वार्थोद्युक्तधियो ये स्युरन्वर्थास्तेप्यसुंधराः॥\nमरणं प्रकृतिश्चैव जीवितं विकृतिर्यदा॥ १०.२७ ॥\nप्राणिनां परमो लाभः केवलं प्राणिसौहृदम्॥\nदरिद्रा रागिणोऽसत्यप्रतिज्ञाता गुरुद्रुहः॥ १०.२८ ॥\nमित्रावसानिनः पापाः प्रायो नरकमंडनाः॥\nपरार्थनष्टास्तदमी पंच संप्रति साधवः॥ १०.२९ ॥\nमम कीर्तिसमुद्धारः स प्रभावो महात्मनाम्॥\nअमीषां यदि ते स्वर्गं प्रयास्यन्ति मया सह॥\nतदाहमपि यास्यामि देवदूतान्यथा न हि॥ १०.३० ॥\n<b>॥देवदूत उवाच॥\n</b>\nएते हरगणाः सर्वेशापभ्रष्टाः क्षितिं गताः॥ १०.३१ ॥\nशापांते हरपार्श्वे तु यास्यंति पृथिवीपते॥\nविहायेमानतो भूप त्वमागच्छ मया सह॥ १०.३२ ॥\nन चैषां रोचते स्वर्गो हित्वा देवं महेश्वरम्॥\n<b>॥इंद्रद्युम्न उवाच॥\n</b>\nयद्येवं गच्छ तद्दूत नायास्येहं त्रिविष्टपम्॥ १०.३३ ॥\nतथा तथा यति ष्यामि भविष्यामि यथा गणः॥\nअविशुद्धिक्षयाधिक्यदूषणैरेष निंदितः॥ १०.३४ ॥\nस्वर्गः सदानुश्रविकस्तस्मादेनं न कामये॥\nतत्रस्थास्य पुनः पातो भयं न व्येति मानसात्॥ १०.३५ ॥\nपुनः पातो यतः पुंसस्तस्मात्स्वर्गं न कामये॥\nसति पुण्ये स्वयं तेन पातितो निजलोकतः॥ १०.३६ ॥\nचतुर्मुखेन वैलक्ष्यं गतोऽस्मि कथमेमि तम्॥\nइतीदमुक्त्वा दूतं तं श्रृण्वतोऽस्यैव विस्मयात्॥ १०.३७ ॥\nअप्राक्षीद्भूपतिः कूर्मं तदायुःकारणं तदा॥\nइदमायुः कथं जातं कूर्म दीर्घतमं तव॥ १०.३८ ॥\nसुहृन्मित्रं गुरुस्त्वं मे येन कीर्तिर्ममोद्धृता॥ १०.३९ ॥\n<b>॥कूर्म उवाच॥\n</b>\nश्रृणु भूप कथां दिव्यां श्रवणात्पापनाशिनीम्॥\nकथां सुमधुरामेतां शिवमाहात्म्यसंयुताम्॥ १०.४० ॥\nश्रृण्वन्निमामपि कथां नृपते मनुष्यः सुश्रद्धया भवति पापविमुक्तदेहः॥\nशंभोः प्रसादमभिगम्य यथायुरेवमासीत्प्रसादत इयं मम कूर्मता च॥ १०.४१ ॥\nइति श्रीस्कांदे महापुराण एकाशीतिसाहस्त्रायां संहितायां प्रथमे माहेश्वरखण्डे कौमारिकाखण्डे महीप्रादुर्भावे दशमोऽध्यायः॥ १० ॥ छ ॥"
  }
]
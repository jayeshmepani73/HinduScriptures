[
  {
    "text": "<b>॥श्रीनारद उवाच॥\n</b>\nततोऽहं पार्थ भूयोऽपि जनानुग्रहकाम्यया॥\nप्रत्यक्षदेवं मार्तंडमत्रानेतुमियेष ह॥ ४३.१ ॥"
  },
  {
    "text": "सर्वेषां प्राणिनां यस्मादुडुपो भगवान्रविः॥\nइहामुत्र च कौंतेय विश्वद्धारी रविर्मतः॥ ४३.२ ॥"
  },
  {
    "text": "ये स्मरंति रविं भक्त्या कीर्तयंति च ये नराः॥\nपूजयंति च ये नित्यं कृतार्थास्ते न संशयः॥ ४३.३ ॥"
  },
  {
    "text": "सूर्यभक्तिपरा ये च नित्यं तद्गतमानसाः॥\nये स्मरंति सदा सूर्यं न ते दुःखस्य भाजिनः॥ ४३.४ ॥"
  },
  {
    "text": "भवनानि मनोज्ञानि विविधाभरणाः स्त्रियः॥\nधनं चादृष्टपर्यंतं सूर्यपूजाविधेः फलम्॥ ४३.५ ॥"
  },
  {
    "text": "दुर्लभा भक्तिः सूर्ये वा दुर्लभं तस्य चार्चनम्॥\nदानं च दुर्लभं तस्मै ततो होमश्च दुर्लभः॥ ४३.६ ॥"
  },
  {
    "text": "नमस्कारादिसंयुक्तं रविरित्यक्षरद्वयम्॥\nजिह्वाग्रे वर्तते यस्य सफलं तस्य जीवितम्॥ ४३.७ ॥"
  },
  {
    "text": "इत्यहं हृदि संचिंत्य माहात्म्यं रविजं महत्॥\nपूर्णं वर्षशतं पार्थ रविं भक्त्या ह्यतोषयम्॥ ४३.८ ॥"
  },
  {
    "text": "जपेन सुविशुद्धेन च्छन्दसां वायुभोजनः॥\nततः खाद्द्वितीयां मूर्तिं कृत्वा योगबलाद्विभुः॥ ४३.९ ॥"
  },
  {
    "text": "तेजसा दुर्दृशो भास्वान्प्रत्यक्षः समजायत॥ ४३.१० ॥"
  },
  {
    "text": "तमहं प्रांजलिर्भूत्वा नमस्कृत्य रविं प्रभुम्॥\nसामभिर्विविधैर्देवं पर्यतोषयमीश्वरम्॥ ४३.११ ॥"
  },
  {
    "text": "तुष्टो मामाह वरदो देवर्षे सुचिरं त्वया॥\nतपसाराधितोऽस्मीति वरं वृणु यथेप्सितम्॥ ४३.१२ ॥"
  },
  {
    "text": "इत्युक्तोऽहं लोकनाथं प्रांजलिः प्रास्तुवं वचः॥\nयदि तुष्टो भवान्मह्यं यदि देयो वरो मम॥ ४३.१३ ॥"
  },
  {
    "text": "ततस्ते कामरूपे या कला नाथ प्रवर्तते॥\nराजवर्धनराज्ञा याऽऽराधिता च जनैः पुरा॥ ४३.१४ ॥"
  },
  {
    "text": "तया च कलया भानो सदात्र स्थातुमर्हसि॥\nततस्तथेति देवेन प्रोक्ते तुष्टेन भारत॥ ४३.१५ ॥"
  },
  {
    "text": "अस्थापयमहं सूर्यं भट्टादित्याभिधानकम्॥\nभट्टेनस्थापितं यस्मान्मया तस्माद्रविर्जगौ॥ ४३.१६ ॥"
  },
  {
    "text": "ततः संपूज्य तं पुष्पैः कृतावेशमहं रविम्॥\nभक्त्युद्रेकाप्लुतांगोऽथ स्तुतिमेतामथाचरम्॥ ४३.१७ ॥"
  },
  {
    "text": "सर्ववेदरहस्यैश्च नामभिश्च शताष्टभिः॥\nसप्तसप्तिरचिंत्यात्मा महाकारुणिकोत्तमः॥ ४३.१८ ॥"
  },
  {
    "text": "संजीवनो जयो जीवो जीवनाथो जगत्पतिः॥\nकालाश्रयः कालकर्ता महायोगी महामतिः॥ ४३.१९ ॥"
  },
  {
    "text": "भूतांतकरणो देवः कमलानन्दनन्दनः॥\nसहस्रपाच्च वरदो दिव्यकुण्डलमण्डितः॥ ४३.२० ॥"
  },
  {
    "text": "धर्मप्रियोचितात्मा च सविता वायुवाहनः॥\nआदित्योऽक्रोधनः सूर्यो रश्मिमाली विभावसुः॥ ४३.२१ ॥"
  },
  {
    "text": "दिनकृद्दिनहृन्मौनी सुरथो रथिनांवरः॥\nराज्ञीपतिः स्वर्णरेताः पूषा त्वष्टा दिवाकरः॥ ४३.२२ ॥"
  },
  {
    "text": "आकाशतिलको धाता संविभागी मनोहरः॥\nप्रज्ञः प्रजापतिर्धन्यो विष्णुः श्रीशो भिषग्वरः॥ ४३.२३ ॥"
  },
  {
    "text": "आलोककृल्लोकनाथो लोकपालनमस्कृतः॥\nविदिताशयश्च सुनयो महात्मा भक्तवत्सलः॥ ४३.२४ ॥"
  },
  {
    "text": "कीर्तिकीर्तिकरो नित्यो रोचिष्णुः कल्मषापहः॥\nजितानन्दो महावीर्यो हंसः संहारकारकः॥ ४३.२५ ॥"
  },
  {
    "text": "कृतकृत्यः सुसंगश्च बहुज्ञो वचसां पतिः॥\nविश्वपूज्यो मृत्युहारि घृणी धर्मस्य कारणम्॥ ४३.२६ ॥"
  },
  {
    "text": "प्रणतार्तिहरोऽरोग आयुष्यमान्सुखदः सुखी॥\nमङ्गलं पुण्डरीकाक्षो व्रती व्रतफलप्रदः॥ ४३.२७ ॥"
  },
  {
    "text": "शुचिः पूर्णो मोक्षमार्गदाता भोक्ता महेश्वरः॥\nधन्वंतरिः प्रियाभाषी धनुर्वेदविदेकराट॥ ४३.२८ ॥"
  },
  {
    "text": "जगत्पिता धूमकेतुर्विधूतो ध्वांतहा गुरुः॥\nगोपतिश्च कृतातिथ्यः शुभाचारः शुचिप्रियः॥ ४३.२९ ॥"
  },
  {
    "text": "सामप्रियो लोकबन्धुर्नैकरूपो युगादिकृत्॥\nधर्मसेतुर्लोकसाक्षी खेटतऋ सर्वदः प्रभुः॥ ४३.३० ॥"
  },
  {
    "text": "मयैवं संस्तुतो भानुर्नाम्नामष्टशतेन च॥\nतुष्यतां सर्वलोकानां सर्वलोकप्रियो विभुः॥ ४३.३१ ॥"
  },
  {
    "text": "इत्येवं संस्तवात्प्रीतो भास्करो मामवोचत॥\nसदात्र कलया स्थास्ये देवर्षे त्वत्प्रियेप्सया॥ ४३.३२ ॥"
  },
  {
    "text": "यो मामत्र महाभक्त्या भट्टादित्यं प्रपूजयेत्॥\nसहस्रशः का मरूपे संपूज्याप्नोति तत्फलम्॥ ४३.३३ ॥"
  },
  {
    "text": "मामुद्दिश्य च यो विप्रः स्वल्पं वा यदि वा बहु॥\nदास्यतेऽत्राक्षयं तच्च ग्रहीष्ये करजं यथा॥ ४३.३४ ॥"
  },
  {
    "text": "रक्तोत्पलैश्च कह्लारैः केसरैः करवीरकैः॥\nशतत्रयैर्महाप्दमै रविवारेण मानवः॥ ४३.३५ ॥"
  },
  {
    "text": "सप्तम्यामथ षष्ठ्यां वा येऽर्चयिष्यंति मामिह॥\nयान्यान्प्रार्थयते कामांस्तांतान्प्राप्स्यति निश्चितम्॥ ४३.३६ ॥"
  },
  {
    "text": "दर्शनान्मम भक्त्या च नाशो व्याधिदरिद्रयोः॥\nप्रणामात्स्वर्गमाप्नोति श्रुत्वा मोक्षं च नित्यशः॥ ४३.३७ ॥"
  },
  {
    "text": "अभक्तिं यश्च कर्ता मे स गच्छेन्निश्चिंतं क्षयम्॥\nअष्टोत्तरशतं नाम ममाग्रे यत्त्वयेरितम्॥ ४३.३८ ॥"
  },
  {
    "text": "त्रिकालमेककालं वा पठतः श्रृणुयत्फलम्॥\nकीर्तिमान्सुभगो विद्वान्सुसुखी प्रियदर्शनः॥ ४३.३९ ॥"
  },
  {
    "text": "भवेद्वर्षशतायुश्च सर्वरोगविवर्जितः॥\nयस्त्विदं श्रृणुयान्नित्यं पठेद्वा प्रयतः शुचिः॥ ४३.४० ॥"
  },
  {
    "text": "अक्षयं स्वल्पमप्यन्नं भवेत्तस्योपसाधितम्॥\nविजयी च भवेन्नित्यं तथा जातिस्मरो भवेत्॥ ४३.४१ ॥"
  },
  {
    "text": "तस्मादेतत्त्वया जाप्यं परं स्वस्त्ययनं महत्॥\nतथा ममाग्रे कुंडं च कुरु स्नानार्थमुत्तमम्॥ ४३.४२ ॥"
  },
  {
    "text": "कामरूपकला यत्र तत्र कुंडं वने भवेत्॥\nएवं दत्त्वा वरान्भानुस्तत्रैवां तरधीयत॥ ४३.४३ ॥"
  },
  {
    "text": "ततो भास्करवाक्येन सिद्धेशस्य च सव्यतः॥\nवनमध्ये मया कुंडं कृतं दर्भशलाकया॥ ४३.४४ ॥"
  },
  {
    "text": "कामरूपभवं कुंडं वृक्षास्ते चापि भारत॥\nसंलीनास्तन्महाश्चर्यं ममाजायत चेतसि॥ ४३.४५ ॥"
  },
  {
    "text": "माघमासस्य शुक्लायां सप्तम्यां स्त्री नरोऽपि वा॥\nस्नानं कुंडे शुभं कृत्वा भट्टादित्यं प्रपश्यति॥ ४३.४६ ॥"
  },
  {
    "text": "तस्यानंतं भवेत्पुण्यं रथं यश्च प्रपूजयेत्॥\nरथयात्रां च कुरुते यस्मिन्यस्मिन्नसौ पथि॥ ४३.४७ ॥"
  },
  {
    "text": "ये च पश्यंति लोकास्ते धन्याः सर्वे न संशयः॥\nपुत्रधान्यधनैर्युक्ता नीरुजस्तेजसाऽन्विताः॥ ४३.४८ ॥"
  },
  {
    "text": "भविष्यंति नरास्ते ये कारयंति रथोत्सवम्॥\nगंगादिसर्वतीर्थेषु यत्फलं कीर्तितं बुधैः॥ ४३.४९ ॥"
  },
  {
    "text": "भट्टादित्यस्य कुंडे च तत्फलं सप्तमीदिने॥\nतत्र कुंडे च यः स्नात्वा सूर्यार्घ्यं प्रयच्छति॥\nकपिला गोशतस्यासौ दत्तस्य फलमश्नुते॥ ४३.५० ॥"
  },
  {
    "text": "<b>॥अर्जुर उवाच॥\n</b>\nवासुदेवादयः सर्वे वदंत्येवं महामुने॥ ४३.५१ ॥"
  },
  {
    "text": "भास्करार्घं विना पातः कृतं सर्वं च निष्फलम्॥\nतस्याहं श्रोतुमिच्छामि विधिं विधिविदां वर॥ ४३.५२ ॥"
  },
  {
    "text": "<b>॥नारद उवाच॥\n</b>\nयथा ब्रह्मादयो देवा यच्छंत्यर्घं महात्मने॥\nभास्कराय श्रृणु त्वं तं विधिं सर्वाघनाशनम्॥ ४३.५३ ॥"
  },
  {
    "text": "प्रथमं तावत्प्रत्युषे उदिते सूर्ये शुचिर्भूत्वा गोमयकृतमंडलस्योपरि रक्तचंदनेन मंडलकं कृत्वा ततस्ताम्रपात्रे रक्तचंदनोदकश्वेतचंदनादिद्रव्यैः प्रपूरणं कृत्वा तन्मध्ये हेमाक्षतदूर्वादधिसर्पीषि परिक्षिप्य स्थापयेत्॥ ४३.५४ ॥"
  },
  {
    "text": "स्वशरीरमालभेत् अनेन मंत्रेण॥\nॐखखोल्काय नमः॥\nसप्तवारानुच्चार्य स्थातव्यम्॥\nतेन शुद्धिरुपसंजायते देहस्यार्चार्हता भवति॥\nपश्चादासनस्थं देवं सवितारं मंडलमध्ये द्वादशात्मकं सुरादिभिः संपूज्यमानं ध्यात्वा पूर्वोक्तमर्घपात्रं शिरसि कृत्वा भूमौ जानुनी निपात्य सूर्याभिमुखस्तद्गतमनाभूत्वार्घमंत्रमुदाहरेत्॥\nतदुच्यते सूर्यवक्त्राद्विनिर्गतमिति॥ ४३.५५ ॥"
  },
  {
    "text": "यस्योच्चारणशब्देन रथं संस्थाप्य भास्करः॥\nप्रतिगृह्णाति चैवार्घ्यं वरमिष्टं च यच्छति॥ ४३.५६ ॥"
  },
  {
    "text": "ॐयस्याहुः सप्त च्छंदांसि रथे तिष्ठंति वाजिनः॥\nअरुणः सारथिर्यस्य रथवाहोऽग्रतः स्थितः॥ ४३.५७ ॥"
  },
  {
    "text": "जया च विजया चैव जयंती पापनाशनी॥\nइडा च पिंगला चैव वहंतोऽश्वमुखास्तथा॥ ४३.५८ ॥"
  },
  {
    "text": "डिंडिश्च शेषनागश्च गणाध्यक्षस्तथैव च॥\nस्कंदरेवंततार्क्ष्याश्च तथा कल्माषपक्षिणौ॥ ४३.५९ ॥"
  },
  {
    "text": "राज्ञी च निक्षुभा देवी ललिता चैव संज्ञिका॥\nतथा यज्ञभुजो देवा ये चान्ये परिकीर्तिताः॥ ४३.६० ॥"
  },
  {
    "text": "एभिः परिवृतो योऽसावधरोत्तरवासिभिः॥\nतमहं लोककर्तारमाह्वयामि तमोपहम्॥ ४३.६१ ॥"
  },
  {
    "text": "अम्मयो भगवान्भानुरमुं यज्ञं प्रवर्तयन्॥\nइदमर्घ्यं च पाद्यं च प्रगृहाण नमोनमः॥ ४३.६२ ॥"
  },
  {
    "text": "<b>॥आवाहनम्॥\n</b>\nसहस्रकिरण वरद जीवनरूप ते नमः॥\nइति सांनिध्यकरणम्॥"
  },
  {
    "text": "ॐवषट् इत्युच्चार्य सूर्यस्य चरणयुगलं पश्यन् भुवि पद्म्यां पात्रीं निर्वापयेत् पाद्यं तदुच्यते॥\nएवं पाद्यं दत्त्वा बद्धांजलिः सुस्वागतमिति कुर्यात्॥\nस्वागतं भगवन्नेहि मम प्रसादं विधाय आस्यताम्॥\nइह गृहाण पूजां च प्रसादं च धिया कुरु॥\nतिष्ठ त्वं तावदत्रैव यावत्पूजां करोम्यहम्॥ ४३.६३ ॥"
  },
  {
    "text": "एवं विज्ञापनं दद्यादनेन मंत्रेण कमलासनम्॥\nतत्कमलासनं कमलनंदन उपाविशति॥\nआसन उपविष्टस्य शेषां पूजां नियोजयेत् अनेन विधानेन॥\nॐसोममूर्तिक्षीरोदपतये नमः॥\nइति क्षीरादिस्नपनम्॥\nॐभास्कराय नीरव सिने नमः॥\n॥इति जलस्नानम्॥"
  },
  {
    "text": "ततो वासोयुगं शुभ्रं दद्यात् अनेन मंत्रेण॥\nइदं वासोयुगं सूर्य गृहाण कृपया मम॥\nकटिभूषणमेकं ते द्वितीयं चांगप्रावरणम्॥ ४३.६४ ॥"
  },
  {
    "text": "ततो यज्ञोपवीतं दद्यात् अनेन मंत्रेण॥\nसूत्रतंतुमयं शुद्धं पवित्रमिदमुत्तमम्॥\nयज्ञोपवीतं देवेश प्रगृहाण नमोऽस्तु ते॥ ४३.६५ ॥"
  },
  {
    "text": "ततो यथाशक्ति श्वेतमुकुटमुद्रिकादिभूषणानि दद्यात् अनेन मंत्रेण॥\nमुकुटो रत्ननद्धोऽयं मुद्रिकां भूषणानि च॥\nअलंकारं गृहणेमं मया भक्त्या समर्पितम्॥ ४३.६६ ॥"
  },
  {
    "text": "एवमलंकारं निवेद्य पश्चात्केशरकुंकुमकर्पूररक्तचंदनमिश्रमनुलेपनं दद्यात्॥ ४३.६७ ॥"
  },
  {
    "text": "ॐतवातिप्रिय वृक्षाणां रसोऽयं तिग्मदीधिते॥\nस तवैवोचितः स्वामिन्गृहाण कृपया मम॥ ४३.६८ ॥"
  },
  {
    "text": "ततश्चंपकजपाकरवीरकर्णककेसरकोकनदादिभिः पूजां कुर्यात्॥ ४३.६९ ॥"
  },
  {
    "text": "ॐवनस्पतिरसो दिव्यो गंधाढ्यो गंध उत्तमः॥\nआहारः सर्वदेवानां धूपोऽयं प्रतिगृह्यताम्॥ ४३.७० ॥"
  },
  {
    "text": "॥शल्लकीधूपमंत्रः॥\nततः पायसादिनिष्पन्नं नैवेद्यं निवेदयेदनेन मंत्रेण॥\nनैवेद्यममृतं सर्वभूतानां प्राणवर्धनम्॥\nपूर्णपात्रे मया दत्तं प्रतिगृह्ण प्रसीद मे॥ ४३.७१ ॥"
  },
  {
    "text": "ततः शौचोदकतांबूलदीपारार्तिकशीतलिकापुनः पूजादि निवेद्य यथाशक्त्या स्तुत्वा सुकृतं दुष्कृतं वा क्षमस्वेति प्रोच्य विसर्जयेत्॥\nततो भूयो नमस्य हेमवस्त्रोपवीतालंकारान् ब्राह्मणाय निवेद्य निर्माल्यं संहृत्यांभसि निक्षिपेत्॥ ४३.७२ ॥"
  },
  {
    "text": "॥इत्यर्घ्यदानविधिः॥"
  },
  {
    "text": "य एवं भास्करायार्घ्यं मूर्तौ मंडलकेऽपि वा॥\nनित्यं निवेदयेत्प्रातः स्याद्रवेरात्मवत्प्रियः॥ ४३.७३ ॥"
  },
  {
    "text": "अनेन विधिना कर्णो भास्करार्घ्यं प्रयच्छति॥\nततः सूर्यस्य पार्थासावात्मवद्वल्लभो मतः॥ ४३.७४ ॥"
  },
  {
    "text": "अशक्तश्चेन्नित्यमेकमर्घ्यं दद्याद्दिवाकृते॥\nततोऽत्र रथसप्तम्यां कुंडे देयः प्रयत्नतः॥ ४३.७५ ॥"
  },
  {
    "text": "अश्वमेधफलं प्राप्य सूर्यलोक मवाप्नुयात्॥\nतस्मात्सर्वप्रयत्नेन दातव्योऽर्घोऽत्र भारत॥ ४३.७६ ॥"
  },
  {
    "text": "एवंविधस्त्वसौ देवो भट्टादित्योऽत्र तिष्ठति॥\nभूयानतोऽपि बहुशः पापहा धर्मवर्धनः॥ ४३.७७ ॥"
  },
  {
    "text": "दिव्यमष्टविधं चात्र सद्यः प्रत्ययकारकम्॥\nपापानां चोपभुक्तं हि यथा पार्थ हलाहलम्॥ ४३.७८ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे सागरसंगमे भट्टादित्यमाहात्म्यवर्णनंनाम त्रिचत्वारिंशोऽध्यायः॥ ४३ ॥ छ ॥"
  }
]
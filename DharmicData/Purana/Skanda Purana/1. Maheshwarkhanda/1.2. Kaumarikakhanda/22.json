[
  {
    "text": "<b>॥नारद उवाच॥\n</b>\nएवं विप्रकृता देवा महेंद्रसहितास्तदा॥\nययुः स्वायंभुवं दाम मर्करूपमुपाश्रिताः॥ २२.१ ॥"
  },
  {
    "text": "ततश्च विस्मितो ब्रह्मा प्राह तान्सुरपुंगवान्॥\nस्वरूपेणेह तिष्ठध्वं नात्र वस्तारकाद्भयम्॥ २२.२ ॥"
  },
  {
    "text": "ततो देवाः स्वरूपस्थाः प्रम्लानवदनांबुजाः॥\nतुष्टुवुः प्रणताः सर्वे पितरं पुत्रका यथा॥ २२.३ ॥"
  },
  {
    "text": "नमो जगत्प्रसूत्यै ते हेतवे पालकाय च॥\nसंहर्त्रे च नमस्तुभ्यं तिस्रोऽवस्थास्तव प्रभो॥ २२.४ ॥"
  },
  {
    "text": "त्वमपः प्रथमं सृष्ट्वा तासु वीर्यमवासृजः॥\nतदण्डमभवद्धैमं यस्मिल्लोकाश्चराचराः॥ २२.५ ॥"
  },
  {
    "text": "वेदेष्वाहुर्विराड्‌रूपं त्वामेकरूपमीदृशम्॥\nपातालं पादमूलं च पार्ष्णिपादे रसातलम्॥ २२.६ ॥"
  },
  {
    "text": "महातलं चास्य गुल्फौ जंघे चापि तलातलम्॥\nसुतलं जानुनी चास्य ऊरू च वितलातले॥ २२.७ ॥"
  },
  {
    "text": "महीतलं च जघनं नाभिश्चास्य नभस्तलम्॥\nज्योतिः पदमुरः स्थानं स्वर्लोको बाहुरुच्यते॥ २२.८ ॥"
  },
  {
    "text": "ग्रीवा महश्चवदनं जनलोकः प्रकीर्त्यते॥\nललाटं च तपोलोकः शीर्ष सत्यमुदाहृतम्॥ २२.९ ॥"
  },
  {
    "text": "चन्द्रसूर्यौ च नयने दिशः श्रोत्रे नासिकाश्विनौ॥\nआत्मानं ब्रह्मरंध्रस्थमाहुस्त्वां वेदवादिनः॥ २२.१० ॥"
  },
  {
    "text": "एवं ये ते विराड्‌रूपं संस्मरंत उपासते॥\nजन्मबन्धविनिर्मुक्ता यांति त्वां परमं पदम्॥ २२.११ ॥"
  },
  {
    "text": "एवं स्थूलं प्राणिमध्यं च शूक्ष्मं भावेभावे भावितं त्वां गृणंति॥\nसर्वत्रस्थं त्वामतः प्राहुर्वेदास्तस्मै तुभ्यं पदम्ज इद्विधेम॥ २२.१२ ॥"
  },
  {
    "text": "एवं स्तुतो विरंचिस्तु कृपयाभिपरिप्लुतः॥\nजानन्नपि तदा प्राह तेषामाश्वासहेतवे॥ २२.१३ ॥"
  },
  {
    "text": "सर्वे भवन्तो दुःखार्ताः परिम्लानमुखांबुजाः॥\nभ्रष्टायुदास्तथाऽकस्माद्भ्रष्टा भरणवाससः॥ २२.१४ ॥"
  },
  {
    "text": "ममैवयं कृतिर्देवा भवतां यद्वडम्बना॥\nयद्वैराजशरीरे मे भवन्तो बाहुसंज्ञकाः॥ २२.१५ ॥"
  },
  {
    "text": "यद्यद्विभूतिमत्सत्त्वं धार्मिकं चोर्जितं महत्॥\nतत्रासीद्बाहुनाशो मे बाहुस्थाने च ते मम॥ २२.१६ ॥"
  },
  {
    "text": "तन्नूनं मम भग्नौ च बाहू तेन दुरात्मना॥\nयेन चोपहृतं देवास्तन्ममाख्यातु मर्हथ॥ २२.१७ ॥"
  },
  {
    "text": "<b>॥देवा ऊचुः॥\n</b>\nयोऽसौ वज्रांगतनयस्त्वया दत्तवरः प्रभो॥\nभृशं विप्रकृतास्तेन तत्त्वं जानासि तत्त्वतः॥ २२.१८ ॥"
  },
  {
    "text": "यत्तन्महीसमुद्रस्य तटं शार्विकतीर्थकम्॥\nतदाक्रम्य कृतं तेन मरुभूमिसमं प्रभोः॥ २२.१९ ॥"
  },
  {
    "text": "ऋद्धयः सर्वदेवानां गृहीतास्तेन सर्वतः॥\nमहाभूतस्वरूपेण स एव च जगत्पतिः॥ २२.२० ॥"
  },
  {
    "text": "चंद्रसूर्यौ ग्रहास्तारा यच्चान्यद्देवपक्षतः॥\nतच्च सर्वं निराकृत्य स्थापितो दैत्यपक्षकः॥ २२.२१ ॥"
  },
  {
    "text": "वयं च विधृता स्तेन बहूपहसितास्तथा॥\nप्रसादान्मुक्ताश्च कथंचिदिव कष्टतः॥ २२.२२ ॥"
  },
  {
    "text": "तद्वयं शरणं प्राप्ताः पीडिताः क्षुत्तृषार्दिताः॥\nधर्मरक्षा कराश्चेति संचिंत्य त्रातुमर्हसि॥ २२.२३ ॥"
  },
  {
    "text": "इत्युक्तः स्वात्मभूर्देवः सुरैर्दैत्यविचेष्टितम्॥\nसुरानुवाच भगवानतः संचिंत्य तत्त्वतः॥ २२.२४ ॥"
  },
  {
    "text": "अवध्यस्तारको दैत्यः सर्वैरपि सुरासुरैः॥\nयस्य वध्यश्च नाद्यापि स जातो भगवान्पुनः॥ २२.२५ ॥"
  },
  {
    "text": "मया च वरदानेन च्छन्दयित्वा निवारितः॥ २२.२६ ॥"
  },
  {
    "text": "तपसा स हिदीप्तोऽभूत्त्रैलोक्यदहनात्मकः॥\nस च वव्रे वधं दैत्यः शिशतः सप्तवासरात्॥ २२.२७ ॥"
  },
  {
    "text": "स च सप्तदिनो बालः शंकराद्यो भविष्यति॥\nतारकस्य च वीरस्य वधकर्ता भविष्यति॥ २२.२८ ॥"
  },
  {
    "text": "सतीनामा तु या देवी विनष्टा दक्षहेलया॥\nसा भविष्यति कल्याणी हिमाचलशरीरजा॥ २२.२९ ॥"
  },
  {
    "text": "शंकरस्य च तस्याश्च यत्नः कार्यः समागमे॥\nअहमप्यस्य कार्यस्य शेषं कर्ता न संशयः॥ २२.३० ॥"
  },
  {
    "text": "इत्युक्तास्त्रिदशास्तेन साक्षात्कलयोनिना॥\nजग्मुर्मेरुं प्रणम्येशं मर्करूपेण संवृताः॥ २२.३१ ॥"
  },
  {
    "text": "ततो गतेषु देवेषु ब्रह्मा लोकपितामहः॥\nनिशां सस्मार भगवान्स्वां तनुं पूर्वसंभवाम्॥ २२.३२ ॥"
  },
  {
    "text": "ततो भगवती रात्रिरुपतस्थे पितामहम्॥\nतां विविक्ते समालोक्य तथोवाच विभावरीम्॥ २२.३३ ॥"
  },
  {
    "text": "विभावरि महाकार्यं विबुधानामुपस्थितम्॥\nतत्कर्तव्यं त्वया देवि श्रृणु कार्यस्य निश्चयम्॥ २२.३४ ॥"
  },
  {
    "text": "तारकोनाम दैत्येंद्रः सुरकेतुरनिर्ज्जितः॥\nतस्याभावाय भगवाञ्जनयिष्यति यं शिवः॥ २२.३५ ॥"
  },
  {
    "text": "सुतः स भविता तस्य तारकस्यांतकारकः॥\nअहं त्वादौ यदा जातस्तदापश्यं पुरःस्थितम्॥ २२.३६ ॥"
  },
  {
    "text": "अर्धनारीश्वरं देवं व्याप्य विश्वमवस्थितम्॥\nदृष्ट्वा तमब्रुवं देवं भजस्वेति च भक्तितः॥ २२.३७ ॥"
  },
  {
    "text": "ततो नारी पृथग्जाता पुरुषश्च तथा पृथक्॥\nतस्याश्चैवांशजाः सर्वाः स्त्रियस्त्रिभुवने स्मृताः॥ २२.३८ ॥"
  },
  {
    "text": "एकादश च रुद्राश्च पुरुषास्तस्य चांशजाः॥\nतां नारीमहामालोक्य पुत्रं दक्षमथा ब्रवम्॥ २२.३९ ॥"
  },
  {
    "text": "भजस्व पुत्रीं जगती ममापि च तवापि च॥\nपुंदुःखनकात्त्रात्री पुत्री ते भाविनी त्वियम्॥ २२.४० ॥"
  },
  {
    "text": "एवमुक्तो मया दक्षः पुत्रीत्वे परि कल्पिताम्॥\nरुद्राय दत्तवान्भक्त्या नाम दत्त्वा सतीति यत्॥ २२.४१ ॥"
  },
  {
    "text": "ततः काले चँ कस्मिंश्चिदवमेने च तां पिता॥\nमुमूर्षुः पापसंकल्पो दुरात्मा कुलकज्जलः॥ २२.४२ ॥"
  },
  {
    "text": "ये रुद्रं नैव मन्यंते ते स्फुटं कुलकज्जलाः॥\nपिशाचास्ते दुरात्मानो भवंति ब्रह्मराक्षसाः॥ २२.४३ ॥"
  },
  {
    "text": "अवमानेन तस्यापि यथा देवी जहौ तनुम्॥\nयथा यज्ञः स च ध्वस्तो भवेन विदितं हि ते'॥ २२.४४ ॥"
  },
  {
    "text": "अधुना हिमशैलस्य भवित्री दुहिता च सा॥\nमहेश्वरं पतिं सा च पुनः प्राप्स्यति निश्चितम्॥ २२.४५ ॥"
  },
  {
    "text": "तदिदं च त्वया कार्यं मेनागर्भे प्रविश्य च॥\nतस्याश्छविं कुरु कृष्णां यथा काली भवेत्तु सा॥ २२.४६ ॥"
  },
  {
    "text": "यदा रुद्रोपहसिता तपस्तप्स्यति सा महत्॥\nसमाप्तनियमा देवी यदा चोग्रा भविष्यति॥ २२.४७ ॥"
  },
  {
    "text": "स्वयमेव यदा रूपं सुगौरं प्रतिपत्स्यते॥\nविरहेण हरश्चास्या मत्वा शून्यं जगत्त्रयम्॥ २२.४८ ॥"
  },
  {
    "text": "तस्यैव हिमशैलस्य कंदरे सिद्धसेविते॥\nप्रतीक्षमाणस्तां देवीमुग्रं संतप्स्यते तपः॥ २२.४९ ॥"
  },
  {
    "text": "तयोः सुतप्ततपसोर्भविता यो महान्सुतः॥\nभविष्यति स दैत्यस्य तारकस्य निवारकः॥ २२.५० ॥"
  },
  {
    "text": "तपसो हि विना नास्ति सिद्धिः कुत्रापि शोभने॥\nसर्वासां कर्मसिद्धीनां मूलं हि तप उच्यते॥ २२.५१ ॥"
  },
  {
    "text": "त्वयापि दानवो देवि देहनिर्गतया तदा॥\nचंडमुंडपुरोगाश्च हंतव्या लोकदुर्जयाः॥ २२.५२ ॥"
  },
  {
    "text": "यस्माच्चंडं च मुंडं च त्वं देवि निहनिष्यसि॥\nचामुंडेति ततो लोके ख्याता देवि भविष्यसि॥ २२.५३ ॥"
  },
  {
    "text": "ततस्त्वां वरदे देवी लोकः संपूजयिष्यति॥\nभेदेर्बहुविधाकारैः सर्वगां कामसाधनीम्॥ २२.५४ ॥\nॐकारवक्त्रां गायत्रीं त्वामर्चंति द्विजोत्तमाः॥\nऊर्जितां बलदां पापि राजानः सुमहाबलाः॥ २२.५५ ॥"
  },
  {
    "text": "वैश्याश्च भूतिमित्येव शिवां शूद्रास्तथा शुभे॥\nक्षांतिर्मुनीनामक्षोभ्या दया नियमिनामपि॥ २२.५६ ॥"
  },
  {
    "text": "त्वं महोपाय सन्दोहा नीतिर्नयविसर्पिणाम्॥\nपरिस्थितिस्त्वमर्थानां त्वमहो प्राणिका मता॥ २२.५७ ॥"
  },
  {
    "text": "त्वं युक्तिः सर्वभूतानां त्वं गतिः सर्वदेहिनाम्॥\nरतिस्त्वं रतिचित्तानां प्रीतिस्त्वं हृद्यदर्शिनाम्॥ २२.५८ ॥"
  },
  {
    "text": "त्वं कांतिः शुभरूपाणां त्वं शांति शुभकर्मिणाम्॥\nत्वं भ्रांतिर्मूढचित्तानां त्वं फलं क्रतुयाजिनाम्॥ २२.५९ ॥"
  },
  {
    "text": "जलधीनां महावेला त्वं च लीला विलासिनाम्॥\nसंभूतिस्त्वं पदार्थानां स्थितिस्त्वं लोकपालिनी॥ २२.६० ॥"
  },
  {
    "text": "त्वं कालरात्रिर्निःशेष भुवनावलिनाशिनी॥\nप्रियकंठग्रहानन्ददायिनी त्वं विभावरी॥ २२.६१ ॥"
  },
  {
    "text": "प्रसीद प्रणतानस्मान्सौम्यदृष्ट्या विलोकय॥ २२.६२ ॥"
  },
  {
    "text": "इति स्तुवंतो ये देवि पूजयिष्यंति त्वां शुभे॥\nते सर्वकामानाप्स्यंति नियता नात्र संशयः॥ २२.६३ ॥"
  },
  {
    "text": "इत्युक्ता तु निशादेवी तथेत्युक्त्वा कृताञ्जलिः॥\nजगाम त्वरिता पूर्वं गृहं हिमगिरेर्महत्॥ २२.६४ ॥"
  },
  {
    "text": "तत्राऽऽसीनां महाहर्म्ये रत्नभित्तिसमाश्रये॥\nददर्श मेनामापांडुच्छविवक्त्रसरोरुहाम्॥ २२.६५ ॥"
  },
  {
    "text": "किंचिच्छयाममुखोदग्रस्तनभागावनामिताम्॥\nमहौषधिगणबद्धमंत्रराजनिषेविताम्॥ २२.६६ ॥"
  },
  {
    "text": "ततः किंचित्प्रमिलिते मेनानेत्रांबुजद्वये॥\nआविवेशमुखं रात्रिर्ब्रह्मणो वचनात्तदा॥ २२.६७ ॥"
  },
  {
    "text": "जन्मदाया जगन्मातुः क्रमेण जठरांतरम्॥\nअरंजयच्छविं देव्या गुहमातुर्विभावरी॥ २२.६८ ॥"
  },
  {
    "text": "ततो जगन्मं गलदा मेना हिमगिरेः प्रिया॥\nब्राह्मे मुहूर्ते सुभगे प्रासूयत शुभाननाम्॥ २२.६९ ॥"
  },
  {
    "text": "तस्यां तु जायमानायां जंतवः स्थाणुजंगमाः॥\nअभवन्सुखिनः सर्वे सर्वलोकनिवासिनः॥ २२.७० ॥"
  },
  {
    "text": "अभवत्क्रूरसत्त्वानां चेतः शांतं च देहिनाम्॥\nज्योतिषामपि तेजस्त्वमभवत्सुतरां तदा॥ २२.७१ ॥"
  },
  {
    "text": "वनाश्रिताश्चौषधयः स्वादवंति फलानि च॥\nगंधवंति च माल्यानि विमलं च नभोऽभवत्॥ २२.७२ ॥"
  },
  {
    "text": "मारुतश्च सुखस्पर्शो दिशश्च सुमनोहराः॥\nविस्मृता नि च शास्त्राणि प्रादुर्भावं प्रपेदिरे॥ २२.७३ ॥"
  },
  {
    "text": "प्रभावस्तीर्थमुख्यानां तदा पुण्यतमोऽभवत्॥\nसत्ये धर्मे चाध्ययने यज्ञे दाने तपस्यपि॥ २२.७४ ॥"
  },
  {
    "text": "सर्वेषामभवच्छ्रद्धा जन्मकाले गुहारणेः॥\nअंतरिक्षेमराश्चापि प्रहर्षोत्फुल्ललोचनाः॥ २२.७५ ॥"
  },
  {
    "text": "हरिब्रह्ममहेंद्रार्कवायुवह्निपुरोगमाः॥\nपुष्पवृष्टिं प्रमुमुचुस्तस्मिन्मेनागृहे शुभे॥ २२.७६ ॥"
  },
  {
    "text": "मेरुप्रभृतयश्चापि मूर्तिमंतो महानगाः॥\nतस्मिन्महोत्सवे प्राप्ता वीरकांस्योपशोभिताः॥ २२.७७ ॥"
  },
  {
    "text": "सागराः सरितश्चैव समाजग्मुश्च सर्वशः॥ २२.७८ ॥"
  },
  {
    "text": "हिमशैलोऽभवल्लोके तदा सर्वैश्चराचरैः॥\nसेव्यश्चाप्यभिगम्यश्च पूजनीयश्च भारत॥ २२.७९ ॥"
  },
  {
    "text": "अनुभूयोत्सवं ते च जग्मुः स्वानालयांस्तदा॥ २२.८० ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे कुमारेश माहात्म्ये पार्वतीजन्मवर्णनंनाम द्वाविंशोऽध्यायः॥ २२ ॥ छ ॥"
  }
]
[
  {
    "text": "<b>॥ अर्जुन उवाच॥\n</b>\nमहीसागरमाहात्म्यमद्भुतं कीर्तितं त्वया॥\nविस्मयः परमो मह्यं प्रहर्षश्चोपजायते॥ ७.१ ॥\nतदहं विस्तराच्छ्रोतुमिदमिच्छामि नारद॥\nकस्य यज्ञे मही ग्लाना वह्नितापाभितापिता॥ ७.२ ॥\n<b>॥नारद उवाच॥\n</b>\nमहादाख्यानमाख्यास्ये यथा जाता महीनदी॥\nश्रृण्वन्नेतां कथां पुण्यां पुण्यमाप्स्यसि पांडव॥ ७.३ ॥\nपुराभूद्भूपतिर्भूमाविन्द्रद्युम्न इति श्रुतः॥\nवदान्यः सर्वधर्मज्ञो मान्यो मानयिता प्रभुः॥ ७.४ ॥\nउचितज्ञो विवेकस्य निवासो गुणसागरः॥\nन तदस्ति धरापृष्ठे नगरं ग्रामपत्तनम्॥ ७.५ ॥\nतदीयपूर्तधर्मस्य चिह्नेन न यदंकितम्॥\nकन्यादानानि बहुधा ब्राह्मेण विधिना व्यधात्॥ ७.६ ॥\nभूपालोऽसौ ददौ दानमासहस्राद्धनार्थिनाम्॥\nदशमीदिवसे रात्रौ गजपृष्ठेन दुन्दुभिः॥ ७.७ ॥\nताड्यते तत्पुरे प्रातः कार्यमेकादशीव्रतम्॥\nयज्वना तेन भूपेन विच्छिन्नं सोमपायिनाम्॥ ७.८ ॥\nस्वरणैरास्तृता दर्भैर्द्व्यंगुलोत्सेधिता मही॥\nगंगायां सिकता धारा वर्षतो दिवि तारकाः॥ ७.९ ॥\nशक्या गणयितुं प्राज्ञैस्तदीयं सुकृतं न तु॥\nईदृशैः सुकृतैरेष तेनैव वपुषा नृपः॥ ७.१० ॥\nधाम प्रजापतेः प्राप्तो विमानेन कुरूद्वह॥\nबुभुजे स तदा भोगान्दुर्लभानमरैरपि॥ ७.११ ॥\nअथ कल्पशतस्यांते व्यतीते तं महीपतिम्॥\nप्राह प्रजापतिः सेवावसरायातमात्मनः॥ ७.१२ ॥\n<b>॥ब्रह्मोवाच॥\n</b>\nइंद्रद्युम्न द्रुतं गच्छ धरापृष्ठं नृपोत्तम॥\nन स्तातव्यं मदीयेद्य लोके क्षणमपि त्वया॥ ७.१३ ॥\n<b>॥इंद्रद्युम्न उवाच॥\n</b>\nकस्माद्ब्रह्मन्नितो भूमौ मां प्रेषयसि सम्प्रति॥\nसति पुण्ये मदीये तु बहुले वद कारणम्॥ ७.१४ ॥\n<b>॥ब्रह्मोवाच॥\n</b>\nन पुण्यं केवलं राजन्गुप्तं स्वर्गस्य साधकम्॥\nविना निष्कल्मषां कीर्ति त्रिलोकीतलविस्तृताम्॥ ७.१५ ॥\nतव कीर्तिसमुच्छेदः सांप्रतं वसुधातले॥\nसंजातश्चिरकालेन गत्वा तां कुरु नूतनाम्॥ ७.१६ ॥\nयदि वांछा महीपाल मम धामनि संस्थितौ॥ ७.१७ ॥\n<b>॥इन्द्रद्युम्न उवाच॥\n</b>\nमदीयं सुकृतं ब्रह्मन्कथं भूमौ भवेदिति॥\nकिं कर्तव्यं मया नैतन्मम चेतसि तिष्ठति॥ ७.१८ ॥\n<b>॥ब्रह्मोवाच॥\n</b>\nबलवानेष भूपाल कालः कलयति स्वयम्॥ ७.१९ ॥\nब्रह्मांडान्यपि मां चैव गणना का भवादृशाम्॥\nतदेतदेव मन्येऽहं तव भूपाल सांप्रतम्॥ ७.२० ॥\nयत्कीर्तिमात्मनो व्यक्तिं नीत्वाभ्येहि पुनर्दिवम्॥\nशुश्रुवानिति वाचं स ब्रह्मणः पृथिवीपतिः॥ ७.२१ ॥\nपश्यतिस्म तथात्मानं महीतलमुपागतम्॥\nकांपिल्यनगरे भूयः पप्रच्छात्मानमात्मना॥ ७.२२ ॥\nनगरं स तदा देशमप्राक्षीदिति विस्मितः॥\n<b>॥जना ऊचुः॥\n</b>\nन जानीमो वयं भूपमिंद्रद्युम्नं न तत्पुरम्॥ ७.२३ ॥\nयत्त्वं पृच्छसि भो भद्र कञ्चित्पृच्छ चिरायुषम्॥\n॥इन्द्रद्युम्न उवाच॥\nकः संप्रति धरापृष्ठे चिरायुः प्रथितो जनाः॥ ७.२४ ॥\nपृथिवीजयराज्येस्मिन्यत्र प्रबूत मा चिरम्॥\n<b>॥जना ऊचुः॥\n</b>\nश्रूयते नैमिषारण्ये सप्तकल्पस्मरो मुनिः॥ ७.२५ ॥\nमार्कंडेय इति ख्यातस्तं गत्वा पृच्छ संशयम्॥\nतथोपदिष्टस्तैर्गत्वा तत्र तं मुनिपुंगवम्॥ ७.२६ ॥\nनिशम्य प्रणिपत्याह नृपः स्वहृदयस्थितम्॥\n<b>॥इंद्रद्युम्न उवाच॥\n</b>\nचिरायुर्भगवान्भूमौ विश्रुतः सांप्रतं ततः॥ ७.२७ ॥\nपृच्छाम्यहं भवान्वेत्ति इंद्रद्युम्नं नृपं न वा॥ ७.२८ ॥\n<b>॥श्रीमार्कंडेय उवाच॥\n</b>\nसप्तकल्पान्तरे नाभूत्कोपींद्रद्युम्नसंज्ञितः॥\nभूपाल किमहं वच्मि तवान्यत्पृच्छ संशयम्॥ ७.२९ ॥\nस निराशस्तदाकर्ण्य वचो भूपोग्निसाधने॥\nसमुद्योगं तदा चक्रे तं दृष्ट्वाह तदा मुनिः॥ ७.३० ॥\n<b>॥मार्कंडेय उवाच॥\n</b>\nमा साहसमिदं कार्षीर्भद्र वाचं श्रृणुष्व मे॥\nएति जीवंतमानंदो नरं वर्षशतादपि॥ ७.३१ ॥\nतत्करोमि प्रतीकारं तव दुःखोपशांतये॥\nश्रृणु भद्र ममास्तीह बको मित्रं चिरंतनः॥ ७.३२ ॥\nनाडीजंघ इति ख्यातः स त्वा ज्ञास्यत्यसंशयम्॥\nतस्मादेहि द्रुतं यावदावां तत्र व्रजावहे॥ ७.३३ ॥\nपरोपकारैकफलं जीवितं हि महात्मनाम्॥\nयदि ज्ञास्यत्यसंदिग्धमिंद्रद्युम्नं स वक्ष्यति॥ ७.३४ ॥\nतौ प्रस्थिताविति तदा विप्रेंद्रनृपपुंगवौ॥\nहिमाचलं प्रति प्रीतौ नाडीजंघालयं प्रति॥ ७.३५ ॥\nबकोऽथ मित्रं स्वं वीक्ष्य चिरकालादुपागतम्॥\nमार्कंडेयं ययौ प्रीत्युत्कंठितः सम्मुखं द्विजैः॥ ७.३६ ॥\nकृतसंविदभूत्पूर्वं कुशलस्वागतादिना॥\nपप्रच्छानंतरं कार्यं वदागमनकारणम्॥ ७.३७ ॥\nमार्कंडेयोथ तं प्राह बकं प्रस्तुतमीप्सितम्॥\nइंद्रद्युम्नं भवान्वेत्ति भूपालं पृथिवीतले॥ ७.३८ ॥\nएतस्य मम मित्रस्य तेन ज्ञातेन कारणम्॥\nनो वायं त्यजति प्राणान्पुरा वह्निप्रवेशनात्॥ ७.३९ ॥\nएतस्य प्राणरक्षार्थं ब्रूहि जानासि चेन्नृपम्॥ ७.४० ॥\n<b>॥नडीजंघ उवाच॥\n</b>\nचतुर्दश स्मराम्यस्मि कल्पान्विप्रेंद्र सांप्रतम्॥\nआस्तां तद्दर्शनं वार्तामपि वा न स्मराम्यहम्॥ ७.४१ ॥\nइंद्रद्युम्नो महीपालः कोऽपि नासीन्महीतले॥\nएतावन्मात्रमेवाहं जानामि द्विजपुंगव॥ ७.४२ ॥\n<b>॥नारद उवाच॥\n</b>\nततः स विस्मयाविष्टस्तस्यायुरिति शुश्रुवान्॥\nपप्रच्छ राजा को हेतुर्दानस्य तपसोऽथ वा॥\nयदायुरीदृशं दीर्घं संजातमिति विस्मितः॥ ७.४३ ॥\n<b>॥नाडीजंघ उवाच॥\n</b>\nघृतकंबलमाहात्म्यान्मम देवस्य शूलिनः॥\nदीर्घमायुरिदं विप्र शापाद्बकवपुः श्रृणु॥ ७.४४ ॥\nपुरा जन्मन्यहं बालो ब्राह्मणस्याभवं भुवि॥\nपाराशर्यसगोत्रस्य विश्वरूपस्य सन्मुनेः॥ ७.४५ ॥\nबालको बक इत्येवं प्रतीतोऽतिप्रियः पितुः॥\nचपलोऽतीव बालत्वे निसर्गादेव भद्रक॥ ७.४६ ॥\nअथ मारकतं लिंगं देवतावसरात्पितुः॥\nचापल्याद्वालभावाच्चापहृत्य निहितं मया॥ ७.४७ ॥\nघृतस्य कुंभे संक्रांतौ मकरस्योत्तरायणे॥\nअथ प्रातर्व्यतीतायां निशि यावत्पिता मम॥ ७.४८ ॥\nनिर्माल्यापनयं चक्रे तावच्छून्यं शिवालयम्॥\nनिशम्य कांदिशीको मां पप्रच्छ मधुरस्वरम्॥ ७.४९ ॥\nवत्स क्व नु त्वया लिंगं नूनं विनिहितं वद॥\nदास्यामि वांछितं यत्ते भक्ष्यमन्यत्तवेप्सितम्॥ ७.५० ॥\nततो मया बालभावाद्भक्ष्यलुब्धेन तत्पितुः॥\nघृतकुंभांतराकृष्य भद्रलिंगं समर्पितम्॥ ७.५१ ॥\nअथ काले तु संप्राप्ते प्रमीतोऽहं नृपालये॥\nजातो जातिस्मारस्तावदानर्ताधिपतेः सुतः॥ ७.५२ ॥\nघृतकंबलमाहात्म्यान्मकरस्थे दिवाकरे॥\nअपि बाल्यादवज्ञानात्संयोगाद्‌घृतलिंगयोः॥ ७.५३ ॥\nततः संस्थापितं लिंगं प्राग्जन्म स्मरता मया॥\nततः प्रभृति लिंगानि घृतेनाच्छादयाम्यहम्॥ ७.५४ ॥\nपितृपैतामहं प्राप्य राज्यं शक्त्यनुरूपतः॥\nततः प्रसन्नो भगवान्पार्वतीपतिराह माम्॥ ७.५५ ॥\nपूर्वजन्मनि तुष्टोऽहं घृतकंबलपूजया॥\nप्रयच्छाम्यस्मि त राज्यमधुनाभिमतं वृणु॥ ७.५६ ॥\nततो मया वृतः प्रादाद्गाणपत्यं मदीप्सितम्॥\nकैलासे मां शिवो नित्यं संतुष्टः प्राह चेति च॥ ७.५७ ॥\nतेनैव हि शरिरेण प्रणतं पुरतः स्थितम्॥\nअद्यप्रभृति संक्रांतौ मकरस्यापरोपि यः॥ ७.५८ ॥\nघृतेन पूजां कर्तासौ भावी मम गणः स्फुटम्॥\nइत्युक्त्वा मां शिवो भद्र गणकोटीश्वरं व्यधात्॥ ७.५९ ॥\nप्रतीपपालकंनाम संस्थितं शिवशासनम्॥\nततः कामादिभिः षड्भिः पदैश्चंक्रमणात्मिकाम्॥ ७.६० ॥\nनिसर्गचपलां प्राप्य भ्रमरीमिव तां श्रियम्॥\nनैवालमभवं तस्या धारणे दैवयोगतः॥ ७.६१ ॥\nविचचार तदा मत्तः किलाहं वारणो यथा॥\nकृत्याकृत्यविचारेण विमुक्तोऽतीव गर्वितः॥ ७.६२ ॥\nविद्यामभिजनं लक्ष्मीं प्राप्य नीचनरो यथा॥\nआपदां पात्रतामेति सिंधूनामिव सागरः॥ ७.६३ ॥\nअथ काले व्यतिक्रांते कियन्मात्रे यदृच्छया॥\nविचरन्नगमं शैलं हिमानीरुद्धकंदरम्॥ ७.६४ ॥\nतपस्यति मुनिस्तत्र गालवो भार्यया सह॥\nसदैव तीव्रतपसा कृशो धमनिसंततः॥ ७.६५ ॥\nब्राह्मणस्य हि देहोयं नैवैहिकफलप्रियः॥\nकृच्छ्राय तपसे चेह प्रेत्यानंतसुखाय च॥ ७.६६ ॥\nतस्य भार्याऽतिरूपेण विजिग्ये विश्ववर्णिनी॥\nतन्वी श्यामा मृगाक्षी सा पीनोन्नतपयोधरा॥ ७.६७ ॥\nहंसगद्गदसंभाषा मत्तमातंगगामिनी॥\nविस्तीर्णजघना मध्ये क्षामा दीर्घशिरोरुहा॥ ७.६८ ॥\nनिम्ननाभिर्विधात्रैषा निर्मिता संदिदृक्षुणा॥\nविकीर्णमिव सौंदर्यमेकपात्रमिव स्थितम्॥ ७.६९ ॥\nततोऽविनीतस्तां वीक्ष्य भद्र गालववल्लभाम्॥\nअहमासं शरव्रातैस्ताडितः पुष्पधन्विना॥\nविवेकिनोऽपि मुनयस्तावदेव विवेकिनः॥ ७.७० ॥\nयावन्न हरिणाक्षीणामपांगविवरेक्षिताः॥\nमया व्यवसितं चित्ते तदानीं तां जिहीर्षुणा॥ ७.७१ ॥\nइति चेति हरिष्यामि तपसा रक्षितां मुनेः॥\nअस्याः कृते यदि शपेन्मुनिस्तत्र पराभवः॥ ७.७२ ॥\nमम भावी भवेदेषा भार्या मृत्युरुतापि मे॥\nतस्माच्छिष्यो भवाम्यस्य शुश्रूषानिरतो मुनेः॥ ७.७३ ॥\nप्राप्यांतरं हरिष्यामि नास्य योग्येयमंगना॥\nइति व्यवस्य विद्यार्थिमूर्तिमास्थाय गालवम्॥ ७.७४ ॥\nनमस्कृत्य वचोऽवोचमिति भाव्यर्थनोदितः॥\nतथा मतिस्तथा मित्रं व्यवसायस्तथा नृणाम्॥ ७.७५ ॥\nभवेदवश्यं तद्भावि यथा पुंभिः पुरा कृतम्॥\nविवेकवैराग्ययुतो भगवंस्त्वासमुपस्थितः॥ ७.७६ ॥\nशिष्योऽहं भवता पाठ्यं कर्णधारं महामुनिम्॥\nअपारपारदं विष्णुं विप्रमूर्तिमुपाश्रितम्॥ ७.७७ ॥\nनमस्ये चेतनं ब्रह्मा प्रत्यक्षं गालवाख्यया॥\nअविद्याकृष्णसर्पेण दष्टं तद्विषपीडितम्॥ ७.७८ ॥\nउपदेशमहामंत्रैर्मां जांगुलिक जीवय॥\nमहामोहमहा वृक्षो हृद्यावापसमुत्थितः॥ ७.७९ ॥\nत्वद्वाक्यतीक्ष्णधारेण कुठारेण क्षयं व्रजेत्॥\nअपवर्गपथव्यापी मूढसंसर्गसेचनः॥ ७.८० ॥\nछिद्यतां सूत्रधारेण विद्यापरशुनाधुना॥\nभजामि तव शिष्योऽहं वरिवस्यापरश्चिरम्॥ ७.८१ ॥\nसमिद्दर्भान्मूलफलं दारूणि जलमेव च॥\nआहरिष्येऽनुगृह्णीष्व विनीतं मामुपस्थितम्॥ ७.८२ ॥\nइत्थं पुरा बकाभिख्यं बकवृत्तिमुपाश्रितम्॥\nतदाऽऽर्जवे कृतमतिरनुजग्राह मां मुनिः॥ ७.८३ ॥\nततोऽतीव विनीतोऽहं भूत्वा तं ब्राह्मणीयुतम्॥\nविश्वासनाय सुदृढं तोषयामि दिनेदिने॥ ७.८४ ॥\nस च जानन्मुनिः पत्नीं पात्रभूतामविश्वसन्॥\nस्त्रीचरित्रविदंके तां विधाय स्वपिति द्विजः॥ ७.८५ ॥\nअथान्यस्मिन्दिने साभूद्ब्राह्मण्यथ रजस्वला॥\nतद्दूरशायिनी रात्रौ विश्वासान्मे तपस्विनी॥ ७.८६ ॥\nइदमन्तरमित्यंतर्विचिंत्याहं प्रहर्षितः॥\nमलिम्लुचाकृतिर्भूत्वा निशीथे तामथाहरम्॥ ७.८७ ॥\nविललाप तदा बाला ह्रियमाणा मयोच्चकैः॥\nमैवं मैवमिति ज्ञात्वा मां स्वरेणाब्रवीन्मुनिम्॥ ७.८८ ॥\nबकवृत्तिरयं दुष्टो धर्मकंचुकमाश्रितः॥\nहरते मां दुराचारस्तस्मात्त्वं त्राहि गालव॥ ७.८९ ॥\nतव शिष्यः पुरा भूत्वा कोप्वेषोद्य मलिम्लुचः॥\nमां जिहीर्षति तद्रक्ष शरण्य शरणं भव॥ ७.९० ॥\nतद्वाक्यसमकालं स प्रबुद्धो गालवो मुनिः॥\nतिष्ठतिष्ठेति मामुक्त्वा गतिस्तम्भं व्यधान्मम॥ ७.९१ ॥\nततश्चित्राकृतिरहं स्तम्भितो मुनिनाऽभवम्॥\nव्रीडितं प्रविशामीव स्वांगानि किल लज्जया॥ ७.९२ ॥\nततः प्रकुपितः प्राह मामभ्येत्याथ गालवः॥\nतद्वज्रदुःसहं वाक्यं येनाहमभवं बकः॥ ७.९३ ॥\n<b>॥गालव उवाच॥\n</b>\nबकवृत्तिमुपाश्रित्य वंचितोऽहं यतस्त्वया॥\nतस्माद्बकस्त्वं भविता चिरकालं नराधम॥ ७.९४ ॥\nइति शप्तोऽहमभवं मुनिनाऽधर्ममाश्रितः॥\nपरदारोपसेवार्थमनर्थमिममागतः॥ ७.९५ ॥\nन हीदृशमनायुष्यं लोके किंचन विद्यते॥\nयादृशं पुरुषस्येह परदारोपसेवनम्॥ ७.९६ ॥\nततः सती सा मत्स्पर्शदूषितांगी तपस्विनी॥\nमया विमुक्ता स्नात्वा मां तथैवानुशशाप ह॥ ७.९७ ॥\nएवं ताभ्यामहं शप्तो ह्यश्वत्थपर्णवद्भयात्॥\nकंपमानः प्रणम्योभाववोचं तत्र दम्पती॥ ७.९८ ॥\nगणोऽहमीश्वरस्यैव दुर्विनीततरो युवाम्॥\nनिरोधमेवं कुरुतं भगवंतावनुग्रहम्॥ ७.९९ ॥\nवाचि क्षुरो नावनीतं हृदयं हि द्विजन्मनाम्॥\nप्रकुप्यंति प्रसीदंति क्षणेनापि प्रसादिताः॥ ७.१०० ॥\nत्वयि विप्रतिपन्नस्य त्वमेव शरणं मम॥\nभूमौ स्खलितपादानां भूमिरेवावलंबनम्॥ ७.१०१ ॥\nगणाधिपत्यमपि मे जातं परिभवास्पदम्॥\nविषदंता हि जायन्ते दुर्विनीतस्य सम्पदः॥ ७.१०२ ॥\nविदुरेष्यद्धियाऽपायं परतोऽन्ये विवेकिनः॥\nनैवोभयं विदुर्नीचा विनाऽनुभवमात्मनः॥ ७.१०३ ॥\nदुर्वीनीतः श्रियं प्राप्य विद्यामैश्वर्यमेव वा॥\nन तिष्ठति चिरं स्थाने यथाहं मदगर्वितः॥ ७.१०४ ॥\nविद्यामदो धनमदस्तृतीयोऽभिजनो मदः॥\nएते मदा मदांधानामेत एव सतां दमाः॥ ७.१०५ ॥\nनोदर्कशालिनी बुद्धिर्येषामविजितात्मनाम्॥\nतैः श्रियश्चपला वाच्यं नीयंते मादृशैर्जनैः॥ ७.१०६ ॥\nतत्प्रसीद मुनिश्रेष्ठ शापांतं मेऽधुना कुरु॥\nदुर्विनीतेष्वपि सदा क्षमाचारा हि साधवः॥ ७.१०७ ॥\nइत्थं वचसि विज्ञप्ते विनीतेनापि वै मया॥\nप्रसादप्रवणो भूत्वा शापांतं मे तदा व्यधात्॥ ७.१०८ ॥\n<b>॥गालव उवाच॥\n</b>\nछन्नकीर्तिसमुद्धारसहायस्त्वं भविष्यसि॥\nयदेन्द्रद्युम्नभूपस्य तदा मोक्षमवाप्स्यसि॥ ७.१०९ ॥\nइत्यहं मुनिशापेन तदाप्रभृति पर्वते॥\nहिमाचले बको भूत्वा काश्यपेयो वसामि च॥ ७.११० ॥\nराज्यं चिरायुरिति मे घृतकम्बलस्य जातिस्मरत्वमधुनापि तथानु भावान्॥\nशापाद्बकत्वमभवन्मुनिगालवस्य तद्भद्र सर्वमुदितं भवताद्य पृष्टम्॥ ७.१११ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे महीप्रादुर्भावे सप्तमोऽध्यायः॥ ७ ॥ छ ॥"
  }
]
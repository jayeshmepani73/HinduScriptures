[
  {
    "text": "<b>॥नारद उवाच॥\n</b>\nधनाधिपस्य जंभेन सायकैर्मर्मभेदिभिः॥\nदिशोपरुद्धाः क्रुद्धेन सैन्यं चाभ्यर्दितं भृशम्॥ १८.१ ॥"
  },
  {
    "text": "तद्दृष्ट्वा कर्म दैत्यस्य धनाध्यक्षः प्रतापवान्॥\nआकर्णाकृष्टचापस्तु जंभमाजौ महाबलम्॥ १८.२ ॥"
  },
  {
    "text": "हृदि विव्याध बाणानां सहस्रेणाग्निवर्चसाम्॥\nस प्रहस्य ततो वीरो बाणानामयुतत्रयम्॥ १८.३ ॥"
  },
  {
    "text": "नियुतं च तथा कोटिमर्बुदं चाक्षिपत्क्षणात्॥\nतस्य तल्लाघ्रवं दृषट्वा क्रुद्धो गृह्य महागदाम्॥ १८.४ ॥"
  },
  {
    "text": "धनाध्यक्षः प्रचिक्षेप स्वर्गेप्सुः स्वधनं यथा॥\nमुक्तायां वै नादोऽभूत्प्रलये यथा॥ १८.५ ॥"
  },
  {
    "text": "भूतानां बहुधा रावा जज्ञिरे खे महाभयाः॥\nवायुश्च सुमहाञ्जज्ञे खमायान्मेघसंकुलम्॥ १८.६ ॥"
  },
  {
    "text": "सा हि वैश्रवणस्यास्ते त्रैलोक्याभ्यर्चिता गदा॥\nआयांतीं तां समालोक्य तडित्संघातदुर्द्दशाम्॥ १८.७ ॥"
  },
  {
    "text": "दैत्यो गदाविघातार्थं शस्त्रवृष्टिं मुमोच ह॥\nचक्राणि कुणपान्प्रासाञ्छतघ्नीः पट्टिशांस्तथा॥ १८.८ ॥"
  },
  {
    "text": "परिघान्मुशलान्वृक्षान्गिरींश्चातुलविक्रमः॥\nकदर्थीकृत्य शस्त्राणि तानि सर्वाणि सा गदा॥ १८.९ ॥"
  },
  {
    "text": "कल्पांतभास्करो यद्वन्न्यपतद्दैत्यवक्षसि॥\nस तया गाढभिन्नः सन्सफेनरुधिरं वमन्॥ १८.१० ॥"
  },
  {
    "text": "निःपपात रथाज्जंभो वसुधां गतचेतनः॥\nजंभं निपतितं दृष्ट्वा कुजंभो घोरनिश्चयः॥ १८.११ ॥"
  },
  {
    "text": "धनाधिपस्य संक्रुद्धो नादेनापूरयन्दिशः॥\nचक्रे बाणमयं जालं शकुंतस्येव पंजरम्॥ १८.१२ ॥"
  },
  {
    "text": "विच्छिद्य बाणजालं च मायाजालमिवोत्कटम्॥\nमुमोच बाणानपरांस्तस्य यक्षाधिपो बली॥ १८.१३ ॥"
  },
  {
    "text": "चिच्छेद लीलया तांश्च दैत्यः क्रोधीव सद्वचः॥\nनिष्फलांस्तांस्ततो दृष्ट्वा बाणान्क्रुद्धो धनाधिपः॥ १८.१४ ॥"
  },
  {
    "text": "शक्तिं जग्राह दुर्धर्षां शतघंटामहास्वनाम्॥\nप्रेषिता सा तदा शक्तिर्दारयामास तं हृति॥ १८.१५ ॥"
  },
  {
    "text": "यथाल्पबोधं पुरुषं दुःखं संसारसंभवम्॥\nतथास्य हृदयं भित्त्वा जगाम धरणीतलम्॥ १८.१६ ॥"
  },
  {
    "text": "निमेषात्सोभिसंस्तम्भ्य दानवो दारुणाकृतिः॥\nजग्राह पट्टिशं दैत्यो गिरीणामपि भेदनम्॥ १८.१७ ॥"
  },
  {
    "text": "स तेन पट्टिसेनाजौ धनदस्य स्तनांतरम्॥\nवाक्येन तीक्ष्णरूपेण मर्माक्षरविसर्पिणा॥ १८.१८ ॥"
  },
  {
    "text": "निर्बिभेदाभिजातस्य हृदयं दुर्जनो यथा॥\nतेन पट्टिश घातेन धनेशः। परिमूर्छितः॥ १८.१९ ॥"
  },
  {
    "text": "निषसाद रथोपस्थे दुर्वाचा सुजनो यथा॥\nतथागतं तु तं दृष्ट्वा धनेशं वै मृतं यथा॥ १८.२० ॥"
  },
  {
    "text": "राक्षसो निर्ऋतिर्देवो निशाचरबलानुगः॥\nअभिदुद्राव वेगेन कुजंभं भीमविक्रमम्॥ १८.२१ ॥"
  },
  {
    "text": "अथ दृष्ट्वातिदुर्धर्षं कुजंभो राक्षसेश्वरम्॥\nनोदयामास दैत्यान्स राक्षसेशरथं प्रति॥ १८.२२ ॥"
  },
  {
    "text": "स दृष्ट्वा नोदितां सेनां प्रबलास्त्रां सुभीषणाम्॥\nरथादाप्लुत्य वेगेन निर्ऋती राक्षसेश्वरम्॥ १८.२३ ॥"
  },
  {
    "text": "खड्गेन तीक्ष्णधारेण चर्मपाणिरधावत॥\nप्रविश्य दानवानीकं गजः पद्मसरो यथा॥ १८.२४ ॥"
  },
  {
    "text": "लोडयामास बहुधा विनिष्कृत्य सहस्रशः॥\nचिच्छेद कांश्चिच्छतशो बिभेदान्यान्वरासिना॥ १८.२५ ॥"
  },
  {
    "text": "संदष्टौष्ठमुखैः पृथ्वीं दैत्यानां सोऽभ्यपूरयत्॥\nततो निःशेषितप्रायां विलोक्य स्वां चमूं तदा॥ १८.२६ ॥"
  },
  {
    "text": "मुक्त्वा धनपतिं दैत्यः कुजंभो निर्ऋतिं ययौ॥\nलब्धसंज्ञस्तु जंभोऽपि धनाध्यक्षपदानुगान्॥ १८.२७ ॥"
  },
  {
    "text": "जीवग्राहं स जग्राह बद्धा पाशैः सहस्रधा॥\nमूर्तिमंति च रत्ननि पद्मादींश्च निधींस्तथा॥ १८.२८ ॥"
  },
  {
    "text": "वाहनानि च दिव्यानि विमानानि च सर्वशः॥\nधनेशो लब्धसंज्ञस्तु तामवस्थां विलोक्य सः॥ १८.२९ ॥"
  },
  {
    "text": "निःश्वसन्दीर्घमुष्णं च रोषात्ताम्रविलोचनः॥\nध्यात्वास्त्रं गारुडं दिव्यं बाणं संधाय कार्मुके॥ १८.३० ॥"
  },
  {
    "text": "मुमोच दानवानीके तं बाणं शत्रुदारणम्॥\nप्रथमं कार्मुकं तस्य वह्निज्वालमदृश्यत॥ १८.३१ ॥"
  },
  {
    "text": "निश्चेरुर्विस्फुलिंगानां कोटयो धनुषस्तथा॥\nततो ज्वालाकुलं व्योम चक्रे चास्त्रं समंततः॥ १८.३२ ॥"
  },
  {
    "text": "तदस्त्रं सहसा दृष्ट्वा जंभो भीमपराक्रमः॥\nसंवर्तं मुमुचे तेन प्रशांतं गारुडं तदा॥ १८.३३ ॥"
  },
  {
    "text": "ततस्तं दानवो दृष्ट्वा कुबेरं रोषविह्वलः॥\nअभिदुद्राव वेगेन पदातिर्धनदं नदन्॥ १८.३४ ॥"
  },
  {
    "text": "अथाभिमुखमायांतं दैत्यं दृष्ट्वा धनाधिपः॥\nबभूव संभ्रमाविष्टः पलायनपरायणः॥ १८.३५ ॥"
  },
  {
    "text": "ततः पलायतस्तस्य मुकुटो रत्नमंडितः॥\nपपात भूतले दीप्तो रविबिंबमिवांबरात्॥ १८.३६ ॥"
  },
  {
    "text": "यक्षणामभिजातानां भग्नं प्रववृते रणात्॥\nमर्तुं संग्राम शिरसि युक्तं नो भूषणाय तत्॥ १८.३७ ॥"
  },
  {
    "text": "इति व्यवस्य दुर्धर्षा नानाशस्त्रास्त्रपाणयः॥\nयुयुत्सवस्तथा यक्षा मुकुटं परिवार्य ते॥ १८.३८ ॥"
  },
  {
    "text": "अभिमान धना वीरा धनस्य पदानुगाः॥\nतानमर्षाच्च संप्रेक्ष्य दानवश्चंडपौरुषः॥ १८.३९ ॥"
  },
  {
    "text": "भुशुण्डीं भीषणाकारां गृहीत्वा शैलगौरवाम्॥\nरक्षिणो मुकुटस्याथ निष्पिपेष निशाचरान्॥ १८.४० ॥"
  },
  {
    "text": "तान्प्रमथ्याथ नियुतं मुकुटं तं स्वके रथे॥\nसमारोप्यामररिपुर्जित्वा धनदमाहवे॥ १८.४१ ॥"
  },
  {
    "text": "धनानि च निधीन्गृह्य स्वसैन्येन समावृतः॥\nनादेन महता देवान्द्रावयामास सर्वशः॥ १८.४२ ॥"
  },
  {
    "text": "धनदोऽपि धनं सर्वं गृहीतो मुक्तमूर्धजः॥\nपदातिरेकः सन्त्रस्तः प्राप्यैवं दीनवत्स्थितः॥ १८.४३ ॥"
  },
  {
    "text": "कुजंभेनाथ संसक्तो रजनीचरनंदनः॥\nमायाममोघामाश्रित्य तामसीं राक्षसेश्वरः॥ १८.४४ ॥"
  },
  {
    "text": "मोहयामास दैत्येन्द्रो जगत्कृत्वा तमोमयम्॥\nततो विफलनेत्राणि दानवानां बलानि च॥ १८.४५ ॥"
  },
  {
    "text": "न शेकुश्चलितुं तत्र पदादपि पदं तदा॥\nततो नानास्त्रवर्षेण दानवानां महाचमूः॥ १८.४६ ॥"
  },
  {
    "text": "जघान निर्ऋतिर्देवस्तमसा संवृता भृशम्॥\nहन्यमानेषु दैत्येषु कुजंभे मूढचेतसि॥ १८.४७ ॥"
  },
  {
    "text": "महिषो दानवेन्द्रस्तु कल्पांतां भोदसन्निभः॥\nअस्त्रं चकार सावित्रमुल्कासंघातमंडितम्॥ १८.४८ ॥"
  },
  {
    "text": "विजृंभत्यथ सावित्रे परमास्त्रे प्रातपिनि॥\nप्रणासमगमत्तीव्रं तमो घोरमनंतरम्॥ १८.४९ ॥"
  },
  {
    "text": "ततोऽस्त्रविस्फुलिंगांकं तमः शुक्लं व्यजायत॥\nप्रोत्फुल्लारुणपद्मौघं शरदीवामलं सरः॥ १८.५० ॥"
  },
  {
    "text": "ततस्तमसि संशांते दैत्येन्द्राः प्राप्तचक्षुषः॥\nचक्रुः क्रुरेण तमसा देवानीकं महाद्भुतम्॥ १८.५१ ॥"
  },
  {
    "text": "अथादाय धनुर्घोरमिषुं चाशीविषोपमम्॥\nकुजंभोऽधावत क्षिप्रं रक्षोदेवबलं प्रति॥ १८.५२ ॥"
  },
  {
    "text": "राक्षसेन्द्रस्तथायांतं दृषट्वा तं स पदानुगः॥\nविव्याध निशितैर्बाणैः कालाशनिसमस्वनैः॥ १८.५३ ॥"
  },
  {
    "text": "नादानं न च सन्धानं न मोक्षो वास्य लक्ष्यते॥\nचिच्छेदोग्रैः शरव्रातैस्ताञ्छरानतिलाघवात्॥ १८.५४ ॥\nध्वजं शरेण तीक्ष्णेन निचकर्तामरद्विषः॥\nसारथिं चास्य भल्लेन रथनीडादपाहरत्॥ १८.५५ ॥"
  },
  {
    "text": "कालकल्पेन बाणेन तं च वक्षस्याताडयत्॥\nस तु तेन प्रहारेण चकम्पे पीडितो भृशम्॥ १९.५६ ॥"
  },
  {
    "text": "दैत्येंद्रो राक्षसेन्द्रेण क्षितिकंपेनगो यथा॥\nस सुहूर्तात्समाश्वास्य मत्वा तं दुर्जयं रणे॥ १८.५७ ॥"
  },
  {
    "text": "पदातिरासाद्य रथं रक्षो वामकरेण च॥\nकेशेषु निर्ऋतिं गृह्य जानुनाक्रम्य च स्थितः॥ १८.५८ ॥"
  },
  {
    "text": "ततः खड्गेन च शिरश्छेत्तुमैच्छदमर्षणः॥\nततः कलकलो जज्ञे देवानां सुमहांस्तदा॥\nकुजंभस्य वशं प्राप्तं दृष्ट्वा निर्ऋतिमाहवे॥ १८.५९ ॥"
  },
  {
    "text": "एतस्मिन्नन्तरे देवो वरुणः पाशभृद्धृतः॥\nपाशेन दानवेंद्रस्य बबन्धाशु भुजद्वयम्॥ १८.६० ॥"
  },
  {
    "text": "ततो बद्धभुजं दैत्यं विफलीकृतपौरुषम्॥\nताडयामास गदया दयामुत्सृज्य पाशभृत्॥ १८.६१ ॥"
  },
  {
    "text": "स तु तेन प्रहारेण स्रोतोभिः क्षतजं स्रवन्॥\nदधार कालमेघस्य रूपं विद्युल्लताभृतम्॥ १८.६२ ॥"
  },
  {
    "text": "तदवस्थागतं दृष्ट्वा कुजंभं महिषासुरः॥\nव्यावृत्तवदनारावो भोक्तुमैच्छत्सुरावुभौ॥ १८.६३ ॥"
  },
  {
    "text": "निर्ऋति वरुणं चैव तीक्ष्णदंष्ट्रोत्कटाननः॥\nतावभिप्रायमा लोक्य तस्य दैत्यस्य दूषितम्॥ १८.६४ ॥"
  },
  {
    "text": "त्यक्त्वा रथावुभौ भीतौ पदाती प्रद्रुतौ द्रुतम्॥\nजग्मतुर्महिषाद्भीतौ शरणं पाकशासनम्॥ १८.६५ ॥"
  },
  {
    "text": "क्रुद्धोऽथ महिषो दैत्यो वरुणं समुपाद्रवत्॥\nतमंतकमुखासन्नमालोक्य हिमदीधितिः॥ १८.६६ ॥"
  },
  {
    "text": "चक्रे शस्त्रं विसृष्टं हि हिमसंघातमुल्बणम्॥\nवायव्यं चास्त्र मतुलं चंद्रश्चक्रे द्वितीयकम्॥ १८.६७ ॥"
  },
  {
    "text": "वायुना तेन चंडंन संशुष्केण हिमेन च॥\nमहाहिमनिपातेन शस्त्रैश्चंद्रप्रणोदितैः॥ १८.६८ ॥"
  },
  {
    "text": "गात्राण्यसुरसैन्यानामदह्यंत समंततः॥\nव्यथिता दानवाः सर्वे सीतच्छादितपौरुषाः॥ १८.६९ ॥"
  },
  {
    "text": "न शेकुश्चलिंतुं तत्र नास्त्राण्यादातुमेव च॥\nमहिषो निष्प्रयत्नश्च शीतेनाकंपिताननः॥ १८.७० ॥"
  },
  {
    "text": "अंसमालिंग्य पाणिभ्यामुपविष्टो ह्यधोमुखः॥\nसर्वे ते निष्प्रतीकारा दैत्याश्चंद्रमसा जिताः॥ १८.७१ ॥"
  },
  {
    "text": "रणेच्छां दूरतस्त्यक्त्वा तस्थुस्ते जीवितार्थिनः॥\nतत्राब्रवीत्कालनेमिर्दैत्यान्क्रोधविदीपितः॥ १८.७२ ॥"
  },
  {
    "text": "भोभोः श्रृंगारिणः क्रूराः सर्वशस्त्रास्त्रपारगाः॥\nएकैकोऽपि जगत्कृस्नं शक्तस्तुलयितुं भुजैः॥ १८.७३ ॥"
  },
  {
    "text": "एकैकोऽपि क्षमो ग्रस्तुं जगत्सर्वं चराचरम्॥\nएकैकस्यापि पर्याप्ता न सर्वेऽपि दिवौकसः॥ १८.७४ ॥"
  },
  {
    "text": "किं त्रस्तनयनाश्चैव समरे परिनिर्जिताः॥\nन युक्तमेतच्छूराणां विशेषाद्दैत्यजन्मनाम्॥ १८.७५ ॥"
  },
  {
    "text": "राज्ञश्च तारकस्यापि दर्शयिष्यथ किं मुखम्॥\nविरतानां रणाच्चासौ क्रुद्धः प्राणान्हरिष्यति॥ १८.७६ ॥"
  },
  {
    "text": "इति ते प्रोच्यमानापि नोचुः किंचिन्महासुराः॥\nशीतेन नष्टश्रुतयो भ्रष्टवाक्याश्च ते तथा॥ १८.७७ ॥"
  },
  {
    "text": "मूकास्तथाभवन्दैत्या मृतकल्पा महारणे॥\nतान्दृष्ट्वा नष्टचेतस्कान्दैत्याञ्छीतेन पीडितान्॥ १८.७८ ॥"
  },
  {
    "text": "मत्वा कालक्षमं कार्यं कालनेमिर्महासुरः॥\nआश्रित्य मानवीं मायां वितत्य च महावपुः॥ १८.७९ ॥"
  },
  {
    "text": "पूरयामास गगनं विदिश एव च॥\nनिर्ममे दानवेन्द्रोऽसौ शरीरेभास्करायुतम्॥ १८.८० ॥"
  },
  {
    "text": "दिशश्च विदिशश्चैव पूरयामास पावकैः॥\nततो ज्वालाकुलं सर्वं त्रैलोक्यमभवत्क्षणात्॥ १८.८१ ॥"
  },
  {
    "text": "तेन ज्वालासमूहेन हिमां शुरगमद्द्रुतम्॥\nततः क्रमेण विभ्रष्टं शीतदुर्दिनमाबभौ॥ १८.८२ ॥"
  },
  {
    "text": "तद्बलं दानवेंद्राणां मायया कालनेमिनः॥\nतद्दृष्ट्वा दानवानीकं लब्धसंज्ञं दिवाकरः॥\nउवाचारुणमत्यर्थं कोपरक्तांतलोचनः॥ १८.८३ ॥"
  },
  {
    "text": "<b>॥दिवाकर उवाच॥\n</b>\nनयारुण रथं शीघ्रं कालनेमिरथो यतः॥ १८.८४ ॥"
  },
  {
    "text": "विमर्दे तत्र विषमे भविता भूतसंक्षयः॥\nजित एषशशांकोऽथ वयं यद्बलमाश्रिताः॥ १८.८५ ॥"
  },
  {
    "text": "इत्युक्तश्चोदयामास रथं गरुडपूर्वजः॥\nरथे स्थितोऽपि तैरश्वैः सितचामरधारिभिः॥ १८.८६ ॥"
  },
  {
    "text": "जगद्दीपोऽथ भगवाञ्जग्राह विततं धनुः॥\nशरौघो वै पांडुपुत्र क्षिप्रमासीद्विषद्युतिः॥ १८.८७ ॥"
  },
  {
    "text": "शंबरास्त्रेण संधाय बाणमेकं ससर्ज ह॥\nद्वितीयं चेन्द्रजालेनायोजितं प्रमुमोच ह॥ १८.८८ ॥"
  },
  {
    "text": "शंबरास्त्रं क्षणाच्चक्रे तेषांरूपविपर्ययम्॥\nदेवानां दानवं रूपं दानवानां च दैविकम्॥ १८.८९ ॥"
  },
  {
    "text": "मत्वा सुरान्स्वकानेव जघ्ने घोरास्त्रलाघवात्॥\nकालनेमी रुषाविष्टः कृतांत इव संक्षये॥ १८.९० ॥"
  },
  {
    "text": "कांश्चित्खड्गेन तीक्ष्णेन कांश्चिन्नाराचवृष्टिभिः॥\nकांश्चिद्गदाभिर्घोराभिः कांश्चिद्धोरैः परश्वधैः॥ १८.९१ ॥"
  },
  {
    "text": "शिरांसि केषाचिदपातयद्रथाद्भुजांस्तथा सारथींस्चोग्रवेगान्॥\nकांश्चित्पिपेषाथरथस्य वेगात्कांश्चित्तथात्यद्भुतमुष्टिपातैः॥ १८.९२ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिका खण्डे तारकसैन्यदेवसैन्ययोर्युद्धवर्णनंनामाष्टादशोऽध्यायः॥ १८ ॥ छ ॥"
  }
]
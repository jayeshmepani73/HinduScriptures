[
  {
    "text": "<b>॥नारद उवाच॥\n</b>\nततः स्कन्दः सुरैः सार्धं श्वेतपर्वत मस्तकात्॥\nउत्तीर्य तारकं हन्तुं दक्षिणां स दिशं ययौ॥ ३०.१ ॥"
  },
  {
    "text": "ततः सरस्वतीतीरे यानि भूतानि नारद॥\nग्रहाश्चोपग्रहाश्चैव वेतालाः शाकिनी गणाः॥ ३०.२ ॥"
  },
  {
    "text": "उन्मादा ये ह्यपस्माराः पलादाश्च पिशाचकाः॥\nदेवैस्तेषामाधिपत्ये सोऽभ्यषिच्यत पावकिः॥ ३०.३ ॥"
  },
  {
    "text": "यथा ते नैव मर्यादां संत्यजंति दुराशयाः॥\nएतैस्तस्मात्समाक्रांतः शरण्यं पावकिं व्रजेत्॥ ३०.४ ॥"
  },
  {
    "text": "अप्रकीर्णेन्द्रियं दांतं शुचिं नित्यमतंद्रितम्॥\nआस्तिकं स्कन्दभक्तं च वर्जयंति ग्रहादिकाः॥ ३०.५ ॥"
  },
  {
    "text": "महेश्वरं च ये भक्ता भक्ता नारायणं च ये॥\nतेषां दर्शनमात्रेण नश्यंते ते विदूरतः॥ ३०.६ ॥"
  },
  {
    "text": "ततः सर्वैः सुरैः सार्धं महीतीरं ययौ गुहः॥\nतत्र देवैः प्रकथितं महीमाहात्म्यमुत्तमम्॥ ३०.७ ॥"
  },
  {
    "text": "श्रृण्वन्विसिष्मिये स्कन्दः प्रणनाम च तां नदीम्॥\nततो महीदक्षिणतस्तीरमाश्रित्य धिष्ठितम्॥ ३०.८ ॥"
  },
  {
    "text": "प्रणम्य शक्रप्रमुखा गुहं वचनमब्रुवन्॥\nअभिषिक्तं विना स्कन्द सेनापतिमकल्मषम्॥ ३०.९ ॥"
  },
  {
    "text": "न शर्म लभते सेना तस्मात्त्वमभिषेचय॥\nमहीसागरसंभूतैः पुण्यैश्चापि शिवैर्जलैः॥ ३०.१० ॥"
  },
  {
    "text": "अभिषेक्ष्यामहे त्वां च तत्र नो द्रष्टुमर्हसि॥\nयथा हस्तिपदे सर्वपदांतर्भाव इष्यते॥ ३०.११ ॥"
  },
  {
    "text": "सर्वतीर्थान्तरस्थानं तथार्णवमहीजले॥\nसर्वभूतमयो यद्वत्र्यंबकः परिकीर्त्यते॥ ३०.१२ ॥"
  },
  {
    "text": "सर्वतीर्थमयस्तद्वन्महीसागरसंगमः॥\nअर्धनारीश्वरं रूपं यथा रुद्रस्य सर्वदम्॥ ३०.१३ ॥"
  },
  {
    "text": "तथा महीसमुद्रस्य स्नानं सर्वफलप्रदम्॥\nयेनात्र पितरः स्कन्द तर्पिता भक्तिभावतः॥ ३०.१४ ॥"
  },
  {
    "text": "तेन सर्वेषु तीर्थेषु तर्पिता नात्र संशयः॥\nन चैतद्धृदि मंतव्यं क्षारमेतज्जलं हि यत्॥ ३०.१५ ॥"
  },
  {
    "text": "यथा हि कटुतिक्तादि गवा ग्रस्तं हि क्षीरदम्॥\nएवमेतत्त्विदं तोयं पितॄणां तृप्ति दायकम्॥ ३०.१६ ॥"
  },
  {
    "text": "एवं ब्रुवत्सु देवेषु कपिलोऽपि मुनिर्जगौ॥\nसत्यमेतदुमापुत्र सर्वतीर्थमयी मही॥ ३०.१७ ॥"
  },
  {
    "text": "कर्दमो यस्त्वहमपि ज्ञात्वा तीर्थमहा गुणान्॥\nसर्वां भुवं परित्यज्य कृत्वा ह्यश्रममास्तितः॥ ३०.१८ ॥"
  },
  {
    "text": "ततो महेश्वरः प्राह सत्यमेतत्सुरोदितम्॥\nब्रह्माद्यास्तं तथा प्राहुरत्र भूयोऽप्यथो गुरुः॥ ३०.१९ ॥"
  },
  {
    "text": "अत्राभिषेकं ते वीर करिष्यामः समादिश॥\nततः सुविस्मितस्तत्र स्नात्वा स्कन्दो महामनाः॥ ३०.२० ॥"
  },
  {
    "text": "अभिषिञ्चन्तु मां देवा इति तानब्रवीद्वचः॥\nततोऽभिषेकसंभारान्सर्वान्संभृत्य शास्त्रतः॥ ३०.२१ ॥"
  },
  {
    "text": "जुहुवुर्मंत्रपूतेऽग्नौ चत्वारो मुख्यऋत्विजः॥\nब्रह्मा च कपिलो जीवो विश्वामित्रश्चतुर्थकः॥ ३०.२२ ॥"
  },
  {
    "text": "अन्ये च शतशस्तत्र मुनयो वेदपारगाः॥\nतत्राद्भुतं महादेवो दर्शयामास भारत॥ ३०.२३ ॥"
  },
  {
    "text": "यदग्निकुण्डमध्यस्थो लिंगमूर्तिर्व्यदृश्यत॥\nअहमेवाग्निमध्यस्थो हविर्गृह्णामि नित्यशः॥ ३०.२४ ॥"
  },
  {
    "text": "एतत्संदर्शनार्थाय लिंगमूर्तिरभूद्विभुः॥\nतल्लिंगमतुलं देवा नमश्चक्रुर्मुदान्विताः॥ ३०.२५ ॥"
  },
  {
    "text": "सर्वपापापहं पार्थ सर्वकामफलप्रदम्॥\nतत्र होमावसाने च दत्ते हिमवता शुभे॥ ३०.२६ ॥"
  },
  {
    "text": "दिव्यरत्नान्विते स्कन्दो निषण्णः परमासने॥\nसर्वमंगलसंभारैर्विधिमंत्रपुरस्कृतम्॥ ३०.२७ ॥"
  },
  {
    "text": "अभ्यषिंचंस्ततो देवाः कुमारं शंकरात्मजम्॥\nइंद्रो विष्णुर्महावीर्यो ब्रह्मरुद्रौ च फाल्गुन॥ ३०.२८ ॥"
  },
  {
    "text": "आदित्याद्य ग्रहाः सर्वे तथोभावनिलानलौ॥\nआदित्या वसवो रुद्राः साध्याश्चैवाश्विनावुभौ॥ ३०.२९ ॥"
  },
  {
    "text": "विश्वेदेवाश्च मरुतो गंधर्वाप्सरसस्तथा॥\nदेवब्रह्मर्षयश्चैव वालखिल्या मरीचिपाः॥ ३०.३० ॥"
  },
  {
    "text": "विद्याधरा योगसिद्धाः पुलस्त्यपुलहादयः॥\nपितरः कश्यपोऽत्रिश्च मरीचिर्भृगुरंगिराः॥ ३०.३१ ॥"
  },
  {
    "text": "दक्षोऽथ मनवो ये च ज्योतींषि ऋतवस्तथा॥\nमूर्तिमत्यश्च सरितो महीप्रभृतिकास्तथा॥ ३०.३२ ॥"
  },
  {
    "text": "लवणाद्याः समुद्राश्च प्रभासाद्याश्च तीर्थकाः॥\nपृथिवी द्यौर्दिशश्चैव पादपाः पार्वतास्तथा॥ ३०.३३ ॥"
  },
  {
    "text": "आदित्याद्या मातरश्च कुर्वंत्यो गुहमंगलम्॥\nवासुकिप्रमुखा नागास्थथोभौ गरुडारुणौ॥ ३०.३४ ॥"
  },
  {
    "text": "वरुणो धनदश्चैव यमः सानुचरस्तथा॥\nराक्षसो निर्ऋतिश्चैव भूतानि च पलाशनाः॥ ३०.३५ ॥"
  },
  {
    "text": "धर्मो बृहस्पतिश्चैव कपिलो गाधिनंदनः॥\nबहुलत्वाच्च ये नोक्ता विविधा देवतागणाः॥ ३०.३६ ॥"
  },
  {
    "text": "ते च सर्वे महीकूले ह्यभ्यषिंचन्मुदा गुहम्॥\nततो महास्वनामुग्रां देवदैत्यादिदर्पहाम्॥ ३०.३७ ॥"
  },
  {
    "text": "ददौ पशुपतिस्तस्मै सर्वभूतमहाचमूम्॥\nविष्णुर्ददौ वैजयंतीं मालां बलविवर्धिनीम्॥ ३०.३८ ॥"
  },
  {
    "text": "उमा ददौ चारजसी वाससी सूर्यसप्रभा॥\nगंगा कमंडलुं दिव्यममृतोद्भवमुत्तमम्॥ ३०.३९ ॥"
  },
  {
    "text": "मही महानदी तस्य चाक्षमालां ससागरा॥\nददौ मुदा कुमाराय दंडं चैव बृहस्पतिः॥ ३०.४० ॥"
  },
  {
    "text": "गरुडो दयितं पुत्रं मयूरं चित्रबर्हिणम्॥\nअरुणस्ताम्रचूडं च प्रददौ चरणायुधम्॥ ३०.४१ ॥"
  },
  {
    "text": "छागं च वरुणो राजा बलवीर्यसमन्वितम्॥\nकृष्णाजिनं तथा ब्रह्मा ब्रह्मण्याय ददौ जयम्॥ ३०.४२ ॥"
  },
  {
    "text": "चतुरोऽनुचरांश्चैव महावीर्यान्बलोत्कटान्॥\nनंदिसेनं लोहिताक्षं घण्टाकर्णं च मानसान्॥ ३०.४३ ॥"
  },
  {
    "text": "चतुर्थं चाप्यतिबलं ख्यातं कुसुममालिनम्॥\nततः स्थाणुर्ददौ देवो महापारिषदं क्रतुम्॥ ३०.४४ ॥"
  },
  {
    "text": "स हि देवासुरे युद्धे दैत्यानां भीमकर्मणाम्॥\nजघान दोर्भ्यां संक्रुद्धः प्रयुतानि चतुर्दश॥ ३०.४५ ॥"
  },
  {
    "text": "यमः प्रादादनुचरौ यमकालोपमौ तदा॥\nउन्माथं च प्रमाथं च महावीर्यौ महाद्युती॥ ३०.४६ ॥"
  },
  {
    "text": "सुभ्राजौ भास्करस्यैव यौ सदा चानुयायिनौ॥\nतौ सूर्यः कार्तिकेयाय ददौ पार्थ मुदान्वितः॥ ३०.४७ ॥"
  },
  {
    "text": "कैलासश्रृङ्गसंकाशौ श्वेतमाल्यानुलेपनौ॥\nसोमोऽप्यनुचरौ प्रादान्मणिं सुमणिमेव च॥ ३०.४८ ॥"
  },
  {
    "text": "ज्वालजिह्वं ज्योतिषं च ददावग्निर्महाबलौ॥\nपरिघं च बलं चैव भीमं च सुमहाबलम्॥ ३०.४९ ॥"
  },
  {
    "text": "स्कंदाय त्रीननुचरान्ददौ विष्णुरुरुक्रमः॥\nउत्क्रोशं पंचजं चैव वज्रदण्डधरावुभौ॥ ३०.५० ॥"
  },
  {
    "text": "ददौ महेशपुत्राय वासवः परवीरहा॥\nतौ हि शत्रून्महेन्द्रस्य जघ्नतुः समरे बहून्॥ ३०.५१ ॥"
  },
  {
    "text": "वर्धनं बंधनं चैव आयुर्वेदविशारदौ॥\nस्कन्दाय ददतुः प्रीतावश्विनौ भरतर्षभ॥ ३०.५२ ॥"
  },
  {
    "text": "बलं चातिबलं चैव महावक्त्रौ महाबलौ॥\nप्रददौ कार्तिकेयाय वायुश्चानुचरावुभौ॥ ३०.५३ ॥"
  },
  {
    "text": "घसं चातिघसं वीरौ वरुणश्च ददौ प्रभुः॥\nसुवर्चसं महात्मानं तथैवाप्यतिवर्चसम्॥ ३०.५४ ॥"
  },
  {
    "text": "हिमवान्प्रददौ पार्थ साक्षाद्दौहित्रकाय वै॥\nकांचनं च ददौ मेरुर्मेघमालिनमेव च॥ ३०.५५ ॥"
  },
  {
    "text": "उच्छ्रितं चातिशृंगं च महापाषाणयोधिनौ॥\nस्वाहेयाय ददौ प्रीतः स विंध्यः पार्षदौ शुभौ॥ ३०.५६ ॥"
  },
  {
    "text": "संग्रहं विग्रहं चैव समुद्रोऽपि गधाधरौ॥\nप्रददौ पार्षदौ विरौ महीनद्या समन्वितः॥ ३०.५७ ॥"
  },
  {
    "text": "उन्मादं पुष्पदंतं च शंकुकर्णं तथैव च॥\nप्रददावग्निपुत्राय पार्वती शुभदर्शना॥ ३०.५८ ॥"
  },
  {
    "text": "जयं महाजयं चैव नागौ ज्वलनसूनवे॥\nप्रददुर्बलिनां श्रेष्ठौ सुपर्णः पार्षदावुभौ॥ ३०.५९ ॥"
  },
  {
    "text": "एवं साध्याश्च रुद्राश्च वसवः पितरस्तथा॥\nसर्वे जगति ये मुख्या ददुः स्कंदाय पार्षदान्॥ ३०.६० ॥"
  },
  {
    "text": "नानावीर्यान्महावीर्यान्नानायुधविभूषणान्॥\nबहुलत्वान्न शक्यंते संख्यातुं ते च फाल्गुन॥ ३०.६१ ॥"
  },
  {
    "text": "मातश्च ददुस्तस्मै तदा मातृगणान्प्रभो॥\nयाभिर्व्याप्तास्त्रयो लोकाः कल्याणीभिश्चराचराः॥ ३०.६२ ॥"
  },
  {
    "text": "प्रभावती विशालाक्षी गोपाला गोनसा तथा॥\nअप्सुजाता बृहद्दंडी कालिका बहुपुत्रका॥ ३०.६३ ॥"
  },
  {
    "text": "भयंकरी च चक्रांगी तीर्थनेमिश्च माधवी॥\nगीतप्रिया अलाताक्षी चटुला शलभामुखी॥ ३०.६४ ॥"
  },
  {
    "text": "विद्युज्जिह्वा रुद्रकाली शतोलूखलमेखला॥\nशतघंटाकिंकिणिका चक्राक्षी चत्वरालया॥ ३०.६५ ॥"
  },
  {
    "text": "पूतना रोदना त्वामा कोटरा मेघवाहिनी॥\nऊर्ध्ववेणीधरा चैव जरायुर्जर्जरानना॥ ३०.६६ ॥"
  },
  {
    "text": "खटखेटी दहदहा तथा धमधमा जया॥\nबहुवेणी बहुशीरा बहुपादा बहुस्तनी॥ ३०.६७ ॥"
  },
  {
    "text": "शतोलूकमुखी कृष्णा कर्णप्रावरणा तथा॥\nशून्यालया धान्यवासा पशुदा धान्यदा सदा॥ ३०.६८ ॥"
  },
  {
    "text": "एताश्चान्याश्च बह्व्यश्च मातरो भरतर्षभ॥\nबहुलत्वादहं तासां न संख्यातुमिहोत्सहे॥ ३०.६९ ॥"
  },
  {
    "text": "वृक्षचत्वरवासिन्यश्चतुष्पथनिवेशनाः॥\nगुहास्मशानवासिन्यः शैलप्रस्रवणालयाः॥ ३०.७० ॥"
  },
  {
    "text": "नानाभरणवेषास्ता नानामूर्तिधरास्तथा॥\nनानाभाषायुधधराः परिवव्रुस्तदा गुहम्॥ ३०.७१ ॥"
  },
  {
    "text": "ततः स शुशुभे श्रीमान्गुहो गुह इवापरः॥\nसैनापत्ये चाभिषिक्तो देवैर्नानामुनीश्वरैः॥ ३०.७२ ॥"
  },
  {
    "text": "ततः प्रणम्य सर्वांस्ता नेकैकत्वेन पावकिः॥\nव्रियतां वर इत्याह भवब्रह्मपुरोगमान्॥ ३०.७३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये कार्तिकेयस्य सेनानीत्वेऽभिषेकवर्णनंनाम त्रिंशोऽध्यायः॥ ३० ॥ छ ॥"
  }
]
[
  {
    "text": "<b>॥नारद उवाच॥\n</b>\nव्रजंती गिरिजाऽपश्यत्सखीं मातुर्महाप्रभाम्॥\nकुसुमामोदिनींनाम तस्य शैलस्य देवताम्॥ २९.१ ॥"
  },
  {
    "text": "सापि दृष्ट्वा गिरिसुतां स्नेहविक्लवमानसा॥\nक्वपुनर्गच्छसीत्युच्चैरालिंग्योवाच देवता॥ २९.२ ॥"
  },
  {
    "text": "सा चास्यै सर्वमाचख्यौ शंकरात्कोपकारणम्॥\nपुनश्चोवाच गिरिजा देवतां मातृसंमताम्॥ २९.३ ॥"
  },
  {
    "text": "नित्यं शैलाधिराजस्य देवता त्वमनिंदिते॥\nसर्वं च सन्निधानं च मयि चातीव वत्सला॥ २९.४ ॥"
  },
  {
    "text": "तदहं संप्रवक्ष्यामि यद्विधेयं तवाधुना॥\nअथान्य स्त्रीप्रवेशे तु समीपे तु पिनाकिनः॥ २९.५ ॥"
  },
  {
    "text": "त्वयाख्येयं मम शुभे युक्तं पश्चात्करोम्यहम्॥\nतथेत्युक्ते तया देव्या ययौ देवी गिरिं प्रति॥ २९.६ ॥"
  },
  {
    "text": "रम्ये तत्र महाशृंगे नानाश्चर्योपशोभिते॥\nविभूषणादि संन्यस्य वृक्षवल्कलधारिणी॥ २९.७ ॥"
  },
  {
    "text": "तपस्तेपे गिरिसुता पुत्रेण परिपालिता॥\nग्रीष्मे पंचाग्निसंतप्ता वर्षासु च जलोषिता॥ २९.८ ॥"
  },
  {
    "text": "स्थंडिलस्था च हेमंते निराहारा तताप सा॥\nएतस्मिन्नंतरे दैत्यो ह्यंधकस्य सुतो बली॥ २९.९ ॥"
  },
  {
    "text": "ज्ञात्वा गतां गिरिसुतां पितुर्वैरमनुस्मरन्॥\nआडिर्नाम बकभ्राता रहस्यांतरप्रेक्षकः॥ २९.१० ॥"
  },
  {
    "text": "जिते किलांधके दैत्ये गिरिशेनामरद्विषि॥\nआडिश्चकार विपुलं तपो हरजिगीषया॥ २९.११ ॥"
  },
  {
    "text": "तमागत्याब्रवीद्ब्रह्मा तपसा परितोषितः॥\nब्रूहि किं वासुरश्रेष्ठ तपसा प्राप्तुमिच्छसि॥ २९.१२ ॥"
  },
  {
    "text": "ब्रह्माणमाह दैत्यस्तु निर्मृत्युत्वमहं वृणे॥\n<b>॥ब्रह्मोवाच॥\n</b>\nन कश्चिच्च विना मृत्युं जंतुरासुर विद्यते॥ २९.१३ ॥"
  },
  {
    "text": "यतस्ततोऽपि दैत्येंद्र मृत्युः प्राप्यः शरीरिणा॥\nइत्युक्तस्तं तथेत्याह तुष्टः कमलसंभवम्॥ २९.१४ ॥"
  },
  {
    "text": "रूपस्य परिवर्तो मे यदा स्यात्पद्मसंभव॥\nतदा मृत्युर्मम भवेदन्यथा त्वमरो ह्यहम्॥ २९.१५ ॥"
  },
  {
    "text": "इत्युक्तस्तं तथेत्याह तुष्टः कमलसंभवः॥\nइत्युक्तोऽमरतां मेने दैत्यराज्यस्थितोऽसुरः॥ २९.१६ ॥"
  },
  {
    "text": "आजगाम स च स्थानं तदा त्रिपुरघातिनः॥\nआगतो ददृशे तं च वीरकं द्वार्यवस्थितम्॥ २९.१७ ॥"
  },
  {
    "text": "तं चासौ वंचयित्वा च आडिः सर्पशरीरभृत्॥\nअवारितो वीरकेण प्रविवेश हरांतिकम्॥ २९.१८ ॥"
  },
  {
    "text": "भुजंगरूपं संत्यज्य बभूवाथ महासुरः॥\nउमारूपी छलयितुं गिरिशं मूढचेतनः॥ २९.१९ ॥"
  },
  {
    "text": "कृत्वोमायास्ततो रूपमप्रतर्क्यमनोहरम्॥\nसर्वावयवसंपूर्णं सर्वाभिज्ञानसंवृतम्॥ २९.२० ॥"
  },
  {
    "text": "चक्रे भगांतरे दैत्यो दंतान्वज्रोपमान्दृढान्॥\nतीक्ष्णाग्रान्बुद्धिमोहेन गिरिशं हंतुमुद्यतः॥ २९.२१ ॥"
  },
  {
    "text": "कृत्वोमारूपमेवं स स्थितो दैत्यो हरांतिके॥\nतां दृष्ट्वा गिरिशस्तुषुटः समालिंग्य महासुरम्॥ २९.२२ ॥"
  },
  {
    "text": "मन्यमानो गिरिसुतां सर्वै रवयवांतरैः॥\nअपृच्छत्साधु ते भावो गिरिपुत्री ह्यकृत्रिमा॥ २९.२३ ॥"
  },
  {
    "text": "या त्वं मदशयं ज्ञात्वा प्राप्तेह वरवर्णिनि॥\nत्वया विरहितः शून्यं मन्योस्मिन्भुवनत्रये॥ २९.२४ ॥"
  },
  {
    "text": "प्राप्ता प्रसन्ना या त्वं मां युक्तमेवंविधं त्वयि॥\nइत्युक्ते गूहयंश्चेष्टामुमारूप्यसुरोऽब्रवीत्॥ २९.२५ ॥"
  },
  {
    "text": "यातास्मि तपसश्चर्तुं कालीवाक्यात्तवातुलम्॥\nरतिश्च तत्र मे नाभूत्ततः प्राप्ता तवांतिकम्॥ २९.२६ ॥"
  },
  {
    "text": "इत्युक्तः शंकरः शंकां किंचित्प्राप्यवधारयत्॥\nकुपिता मयि तन्वंगी प्रत्यक्षा च दृढव्रता॥ २९.२७ ॥"
  },
  {
    "text": "अप्राप्तकामा संप्राप्ता किमेतत्संशयो मम॥\nरहसीति विचिंत्याथ अभिज्ञानाद्विचारयन्॥ २९.२८ ॥"
  },
  {
    "text": "नापश्यद्वामपार्श्वे तु तस्यांकं पद्मलक्षणम्॥\nलोम्नामावर्तचरितं ततो देवः पिनाकधृक्॥ २९.२९ ॥"
  },
  {
    "text": "बुद्धा तां दानवीं मायां किंचित्प्रहसिताननः॥\nमेढ्रे रौद्रास्त्रमाधाय चक्रे दैत्यमनोरथम्॥ २९.३० ॥"
  },
  {
    "text": "स रुदन्भैरवाज्रावानवसादं गतोऽसुरः॥\nअबुध्यद्वीरको नैतदसुरेंद्रनिषूदनम्॥ २९.३१ ॥"
  },
  {
    "text": "हते च मारुतेनाशुगामिना नगदेवता॥\nअपरिच्छिन्नतत्त्वार्था शैलपुत्र्यां न्यवेदयत्॥ २९.३२ ॥"
  },
  {
    "text": "श्रुत्वा वायुमुखाद्देवी क्रोधरक्तातिलोचना॥\nअपस्यद्वीरकं पुत्रं हृदयेन विदूयता॥ २९.३३ ॥"
  },
  {
    "text": "मातरं मां परित्यज्य यस्मात्त्वं स्नेहविह्वलाम्॥\nविहितावसरः स्त्रीणां शंकरस्य रहोविधौ॥ २९.३४ ॥"
  },
  {
    "text": "तस्मात्ते परुषा रूक्षा जडा हृदय वर्जिता॥\nगणेशाक्षरसदृशा शिला माता भविष्यति॥ २९.३५ ॥"
  },
  {
    "text": "एवमुत्सृष्टशापाया गिरिपुत्र्यास्त्वनंतरम्॥\nनिर्जगाम मुखात्क्रोधः सिंहरूपी महाबलः॥ २९.३६ ॥"
  },
  {
    "text": "पश्चात्तापं समश्रित्य तया देव्या विसर्जितः॥\nस तु सिंहः करालास्यो महाकेसरकंधरः॥ २९.३७ ॥"
  },
  {
    "text": "प्रोद्धूतबललांगूलदंष्ट्रोत्कट गुहामुखः॥\nव्यावृतास्यो ललज्जिह्वः क्षामकुक्षिश्चिखादिषुः॥ २९.३८ ॥"
  },
  {
    "text": "तस्यास्ये वर्तितुं देवी व्यवस्यत सती तदा॥\nज्ञात्वा मनोगतं तस्या भगवांश्चतुराननः॥ २९.३९ ॥"
  },
  {
    "text": "आजगामाश्रमपंद संपदामाश्रयं ततः॥\nआगम्योवाच तां ब्रह्मा गिरिजां मृष्टया गिरा॥ २९.४० ॥"
  },
  {
    "text": "किं देवी प्राप्तुकामासि किमलभ्यं ददामि ते॥\nतच्छ्रुत्वोवाच गिरिजा गुरुगौरवगर्भितम्॥ २९.४१ ॥"
  },
  {
    "text": "तपसा दुष्करेणाप्तः पतित्वे शंकरो मया॥\nस मां श्यामलवर्णेति बहुशः प्रोक्तवान्भवः॥ २९.४२ ॥"
  },
  {
    "text": "स्यामहं कांचनाकारा वाल्लभ्येन च संयुता॥\nभर्तुर्भूतपतेरंगे ह्येकतो निर्विशंकिता॥ २९.४३ ॥"
  },
  {
    "text": "तस्यास्तद्भाषितं श्रुत्वा प्रोवाच जलजासनः॥\nएवं भवतु भूयस्त्वं भर्तुर्देहार्धधारिणी॥ २९.४४ ॥"
  },
  {
    "text": "ततस्तस्याः शरीरात्तु स्त्री सुनीलांबुजत्विषा॥\nनिर्गता साभवद्भीमा घंटाहस्ता त्रिलोचना॥ २९.४५ ॥"
  },
  {
    "text": "नानाभरणपूर्णांगी पीतकौशेयवासिनी॥\nतामब्रवीत्ततो ब्रह्मा देवीं नीलांबुजत्विषम्॥ २९.४६ ॥"
  },
  {
    "text": "अस्माद्भूधरजा रदेहसंपर्कात्त्वं ममाज्ञया॥\nसंप्राप्ता कृतकृत्यत्वमेकानंशा पुराकृतिः॥ २९.४७ ॥"
  },
  {
    "text": "य एष सिंहः प्रोद्भूतो देव्याः क्रोधाद्वरानने॥\nस तेस्तु वाहनो देवी केतौ चास्तु महाबलः॥ २९.४८ ॥"
  },
  {
    "text": "गच्छ विंध्याचले तत्र सुरकार्यं करिष्यति॥\nअत्र शुंभनिशुंभौ च हत्वा तारकसैन्यपौ॥ २९.४९ ॥"
  },
  {
    "text": "पांचालोनाम यक्षोऽयं यक्षलक्षपदानुगः॥\nदत्तस्ते किंकरो देवी महामायाशतैर्युतः॥ २९.५० ॥"
  },
  {
    "text": "इत्युक्ता कौशिकी देवी ततेत्याह पितामहम्॥\nनिर्गतायां च कौशिक्यां जाता स्वैराश्रिता गुणैः॥ २९.५१ ॥"
  },
  {
    "text": "सर्वैः पूर्वभवोपात्तैस्तदा स्वयमुपस्तितैः॥\nउमापि प्राप्तसंकल्पा पश्चात्तापपरायणा॥ २९.५२ ॥"
  },
  {
    "text": "मुहुः स्वं परिनिंदंती जगाम गिरिशांतिकम्॥\nसंप्रयांतीं च तां द्वारी अपवार्य समाहितः॥ २९.५३ ॥"
  },
  {
    "text": "रुरोध वीरको देवीं हेमवेत्रलताधरः॥\nतामुवाच च कोपेन तिष्ठ तिष्ठ क्व यासि च॥ २९.५४ ॥"
  },
  {
    "text": "प्रयोजनं न तेऽस्तीह गच्छ यावन्न भर्त्स्यसे॥\nदेव्या रूपधरो दैत्यो देवं वंचयितुं त्विह॥ २९.५५ ॥"
  },
  {
    "text": "प्रविष्टो न च दृष्टोऽसौ स च देवेन घातितः॥\nघातिते चाहमाक्षिप्तो नीलकण्ठेन धीमता॥ २९.५६ ॥"
  },
  {
    "text": "कापि स्त्री नापि मोक्तव्या त्वया पुत्रेति सादरम्॥\nतस्मात्त्वमत्र द्वारिस्था वर्षपूगान्यनेकशः॥ २९.५७ ॥"
  },
  {
    "text": "भविष्यसि न चाप्यत्र प्रवेशं लप्स्यसे व्रज॥\nएका मे प्रविशेदत्र माता या स्नेहवत्सला॥ २९.५८ ॥"
  },
  {
    "text": "नगाधिराजतनया पार्वती रुद्रवल्लभा॥\nइत्युक्ता तु ततो देवी चिंतयामास चेतसा॥ २९.५९ ॥"
  },
  {
    "text": "न सा नारी तु दैत्योऽसौ वायोर्नैवावबासत॥\nवृथैव वीरकः शप्तो मया क्रोधपरीतया॥ २९.६० ॥"
  },
  {
    "text": "अकार्यं क्रियते मूढैः प्रायः क्रोधसमन्वितैः॥\nक्रोधेन नश्यते कीर्तिः क्रोधो हंति स्थिरां श्रियम्॥ २९.६१ ॥"
  },
  {
    "text": "अपरिच्छिन्नसर्वार्था पुत्रं शापितवत्यहम्॥\nविपरीतार्थबोद्धॄणां सुलभा विपदो यतः॥ २९.६२ ॥"
  },
  {
    "text": "संचिंत्यैवमुवाचेदं वीरकं प्रति शैलजा॥\nअधो लज्जाविकारेण वदनेनांबुजत्विषा॥ २९.६३ ॥"
  },
  {
    "text": "अहं वीरक ते माता मा तेऽस्तु मनसो भ्रमः॥\nशंकरस्यास्मि दयिता सुता तु हिमभूभृतः॥ २९.६४ ॥"
  },
  {
    "text": "मम गात्रस्थितिभ्रांत्या मा शंकां पुत्र भावय॥\nतुष्टेन गौरता दत्ता ममेयं पद्मयोनिना॥ २९.६५ ॥"
  },
  {
    "text": "मया शप्तोऽस्यविदिते वृत्तांते दैत्यनिर्मिते॥\nज्ञात्वा नारीप्रवेशं तु शंकरे रहसि स्तिते॥ २९.६६ ॥"
  },
  {
    "text": "न निवर्तयितुं शक्यः शापः किं तु ब्रवीमि ते॥\nमानुष्यां तु शिलायां त्वं शिलादात्संभविष्यसि॥ २९.६७ ॥"
  },
  {
    "text": "पुण्ये चाप्यर्बुदारण्ये स्वर्गमोक्षप्रदे नृणाम्॥\nअचलेश्वरलिंगं तु वर्तते यत्र वीरक॥ २९.६८ ॥"
  },
  {
    "text": "वाराणस्यां विश्वनाथसमं तत्फलदं नृणाम्॥\nप्रभासस्य च यात्राभिर्दशभिर्यत्फलं नृणाम्॥ २९.६९ ॥"
  },
  {
    "text": "तदेकयात्रया प्रोक्तमर्बुदस्य महागिरेः॥\nयत्र तप्त्वा तपो मर्त्या देहधातून्विहाय च॥ २९.७० ॥"
  },
  {
    "text": "संसारी न पुनर्भूयान्महेश्वरवचो यथा॥\nअर्बुदो यदि लभ्येत सेवितुं जन्मदुःखितैः॥ २९.७१ ॥"
  },
  {
    "text": "वाराणसीं च केदारं किं स्मरंति वृथैव ते॥\nतत्राराध्य भवं देवं भवान्नन्दीति नामभृत्॥ २९.७२ ॥"
  },
  {
    "text": "शीघ्रमेष्यसि चात्रैव प्रतीहारत्वमाप्स्यसि॥\nएवमुक्ते हृष्टरोमा वीरकः प्रणिपत्य ताम्॥ २९.७३ ॥"
  },
  {
    "text": "संस्तूय विविधैर्वाक्यैर्मातरं समभाषत॥\nधन्योऽहं देवि यो लप्स्ये मानुष्यमतिदुर्लभम्॥ २९.७४ ॥"
  },
  {
    "text": "शापोऽनुग्रहरूपोऽयं विशेषादर्बुदाचले॥\nसमीपे यस्य पुण्योऽस्ति महीसागरसंगमः॥ २९.७५ ॥"
  },
  {
    "text": "ऊधः पृथिव्या देशोऽयं यो गिरेश्चार्णवांतरे॥\nतत्र गत्वा महत्पुण्यमवाप्य भवभक्तितः॥ २९.७६ ॥"
  },
  {
    "text": "पुनरेष्यामि भो मातरित्युक्त्वाभूच्छिलासुतः॥\nदेवी च प्रविवेशाथ भवनं शशिमौलिनः॥ २९.७७ ॥"
  },
  {
    "text": "<b>॥इत्यार्बुदाख्यानम्॥\n</b>\nततो दृष्ट्वा च तां प्राह धिग्नार्य इति त्र्यंबकः॥ २९.७८ ॥"
  },
  {
    "text": "सा च प्रण्म्य तं प्राह सत्यमेतन्न मिथ्यया॥\nजडः प्रकृतिभागोयं नार्यश्चार्हंति निन्दनाम्॥ २९.७९ ॥"
  },
  {
    "text": "पुरुषाणां प्रसादेन मुच्यंते भवसागरात्॥\nततः प्रहृष्टस्तामाह हरो योग्याऽधुना शुभे॥ २९.८० ॥"
  },
  {
    "text": "पुत्रं दास्यामि येन त्वं ख्यातिमाप्स्यसि शोभने॥\nततो रेम हि देव्या स नानाश्चर्यालयो हरः॥ २९.८१ ॥"
  },
  {
    "text": "ततो वर्षसहस्रेषु देवास्त्वरितमानसाः॥\nज्वलनं नोदयामासुर्ज्ञातुं शंकरचेष्टितम्॥ २९.८२ ॥"
  },
  {
    "text": "द्वारि स्थितं प्रतिहारं वंचयित्वा च पावकः॥\nपारावतस्य रूपेण प्रविवेश हरांतिकम्॥ २९.८३ ॥"
  },
  {
    "text": "ददृशे तं च देवेशो विनतां प्रेक्ष्य पार्वतीम्॥\nततस्तां ज्वलनं प्राह नैतद्योग्यं त्वया कृतम्॥ २९.८४ ॥"
  },
  {
    "text": "यदिदं भुक्षुतं स्थानान्मम तेजो ह्यनुत्तमम्॥\nगृहाण त्वं सुदुर्बुद्धे नो वा धक्ष्यामि त्वां रुषा॥ २९.८५ ॥"
  },
  {
    "text": "भीतस्ततोऽसौ जग्राह सर्वदेवमुखं च सः॥\nतेन ते वह्निसहिता विह्वलाश्च सुराः कृताः॥ २९.८६ ॥"
  },
  {
    "text": "विपाट्य जठराण्येषां वीर्यं माहेश्वरं ततः॥\nनिष्क्रांतं तत्सरो जातं पारदं शतयोजनम्॥ २९.८७ ॥"
  },
  {
    "text": "वह्निश्च व्याकुलीभूतो गंगायां मुमुचे सकृत्॥\nदह्यमाना च सा देवी तरंगैर्वहिरुत्सृजत्॥ २९.८८ ॥"
  },
  {
    "text": "जातस्त्रिभुवनक्यातस्तेन च श्वेतपर्वतः॥\nएतस्मिन्नंतरे वह्निराहूतश्च हिमालये॥ २९.८९ ॥"
  },
  {
    "text": "सप्तर्षिभिर्वह्निहोमं कुर्वद्भिर्मंत्रवीर्यतः॥\nआगत्य तत्र जग्राह वह्निर्भागं च तं हुतम्॥ २९.९० ॥"
  },
  {
    "text": "गतेऽह्न्यत्वस्मिंश्च तत्रस्थः पत्नी स्तेषामपश्यत॥\nसुवर्णकदलीस्तंभनिभास्ताश्चंद्रलेखया॥ २९.९१ ॥"
  },
  {
    "text": "पश्यमानः प्रफुल्लाक्षो वह्निः कामवशं गतः॥\nस भूयश्चिंतयामास न न्याय्यं क्षुभितोऽस्मि यत्॥ २९.९२ ॥"
  },
  {
    "text": "साध्वीः पत्नीर्द्विजेंद्राणामकामाः कामयाम्यहम्॥\nपापमेतत्कर्म चोग्रं नश्यामि तृमवत्स्फुटम्॥ २९.९३ ॥"
  },
  {
    "text": "कृत्वैतन्नश्यते कीर्तिर्यावदाचंद्रतारकम्॥\nएवं संचिंत्य बहुधा गत्वा चैव वनांतरम्॥ २९.९४ ॥"
  },
  {
    "text": "संयन्तुं नाभवच्छक्त उपायैर्बहुभिर्मनः॥\nततः स कामसंतप्तो मूर्छितः समपद्यत॥ २९.९५ ॥"
  },
  {
    "text": "ततः स्वाहा च भार्यास्य बुबुधे तद्विचेष्टितम्॥\nज्ञात्वा च चिंतयामास प्रहृष्टा मनसि स्वयम्॥ २९.९६ ॥"
  },
  {
    "text": "स्वां भार्यामथ मां त्यक्त्वा बहुवासादवज्ञया॥\nभार्याः कामयते नूनं सप्तर्षीणां महात्मनाम्॥ २९.९७ ॥"
  },
  {
    "text": "तदासां रूपमाश्रित्य रमिष्ये तेन चाप्यहम्॥\nततस्त्वंगिरसो भार्या शिवानामेति शोभना॥ २९.९८ ॥"
  },
  {
    "text": "तस्या रूपं समाधाय पावकं प्राप्य साब्रवीत्॥\nमामग्ने कामसंतप्तां त्वं कामयितुमर्हसि॥ २९.९९ ॥"
  },
  {
    "text": "न चेत्करिष्यसे देव मृतां मामुपधारय॥\nअहमंगिरसो भार्या शिवानाम हुताशन॥ २९.१०० ॥"
  },
  {
    "text": "सर्वाभिः सहिता प्राप्ता ताश्च यास्यंत्यनुक्रमात्॥\nअस्माकं त्वं प्रियो नित्यं त्वच्चित्ताश्च वयं तथा॥ २९.१०१ ॥"
  },
  {
    "text": "ततः स कामसंतप्तः संबभूव तया सह॥\nप्रीते प्रीता च सा देवी निर्जगाम वनांतरात्॥ २९.१०२ ॥"
  },
  {
    "text": "चिंतयंती ममेदं चेद्रूपं द्रक्ष्यंति कानने॥\nते ब्राह्मणीनामनृतं दोषं वक्ष्यंति पावकात्॥ २९.१०३ ॥"
  },
  {
    "text": "तस्मादेतद्रक्षमाणा गरुडी संभवाम्यहम्॥\nसुपर्णा सा ततो भूत्वा ददृशे श्वेतपर्वतम्॥ २९.१०४ ॥"
  },
  {
    "text": "शरस्तंबैः सुसंपृक्तं रक्षोभिश्च पिशाचकैः॥\nसा तत्र सहसा गत्वा शैलपूष्ठं सुदुर्गमम्॥ २९.१०५ ॥"
  },
  {
    "text": "प्राक्षिपत्कांचने कुंडे शुक्रं तद्धारणेऽक्षमा॥\nशिष्टानामपि देवीनां सप्तर्षीणां महात्मनाम्॥ २९.१०६ ॥"
  },
  {
    "text": "पत्नीसरूपतां कृत्वा कामयामास पावकम्॥\nदिव्यं रूपमरूंधत्याः कर्तुं न शकितं तया॥ २९.१०७ ॥"
  },
  {
    "text": "तस्यास्तपःप्रभावेण भर्तुः शुश्रूषणेन च॥\nषट्कृत्वस्तत्तु निक्षिप्तमग्निरेतः कुरुद्वह॥ २९.१०८ ॥"
  },
  {
    "text": "कुंडेऽस्मिंश्चैत्रबहुले प्रतिपद्येव स्वाहया॥\nततश्च पावको दुःखाच्छुशोच च मुमोह च॥ २९.१०९ ॥"
  },
  {
    "text": "आः पापं कृतमित्येव देहन्यासेऽकरोन्मतिम्॥\nततस्तं खेचरी वाणी प्राह मा मरणं कुरु॥ २९.११० ॥"
  },
  {
    "text": "भाव्यमेतच्च भाव्यर्थात्को हि पावक मुच्यते॥\nभाव्यर्थेनापि यत्ते च परदारोप सेवनम्॥ २९.१११ ॥"
  },
  {
    "text": "कृतं तच्चेतसा तेन त्वामजीर्णं प्रवेक्ष्यति॥\nश्वेतकेतोर्महायज्ञे घृतधाराभितर्पितम्॥ २९.११२ ॥"
  },
  {
    "text": "शोकं च त्यज नैतास्ताः स्वाहै वेयं तव प्रिया॥\nश्वेतपर्वतकुंडस्थं पुत्रं त्वं द्रष्टुमर्हसि॥\nततो वह्निस्तत्र गत्वा ददृशे तनयं प्रभुम्॥ २९.११३ ॥"
  },
  {
    "text": "<b>॥अर्जुन उवाच॥\n</b>\nकस्मात्स्वाहा करोद्रूपं षण्णां तासां महामुने॥ २९.११४ ॥"
  },
  {
    "text": "यत्ता भर्तृपराः साध्व्यस्तपस्विन्योग्निसंनिभाः॥\nन बिभेति च किं ताभ्यः षड्भ्यः स्वाहाऽपराधिनी॥\nभर्तृभक्त्या जगद्दग्धुं यतः शक्ताश्च ता मुने॥ २९.११५ ॥"
  },
  {
    "text": "<b>॥नारद उवाच॥\n</b>\nसत्यमेतत्कुरुश्रेष्ठ श्रृणु तच्चापि कारणम्॥\nयेन तासां कृतं रूपं न वा शापं ददुश्च ताः॥ २९.११६ ॥"
  },
  {
    "text": "यत्र तद्वह्निना क्षिप्तं रुद्रतेजः सकृत्पुरा॥\nगंगायां तत्र सस्नुस्ताः षटत्न्योऽज्ञनाभावतः॥ २९.११७ ॥"
  },
  {
    "text": "ततस्ता विह्वलीभूतास्तेजसा तेन मोहिताः॥\nलज्जया च स्वभर्तॄणां गंगातीरस्थिता रहः॥ २९.११८ ॥"
  },
  {
    "text": "एतदंतमालोक्य चिकीर्षंती मनीषितम्॥\nस्वाहा शरीरमाविश्यतासां तेजो जहार तत्॥ २९.११९ ॥"
  },
  {
    "text": "चिक्रीड वह्निजायापि यथा ते कथितं मया॥ २९.१२० ॥"
  },
  {
    "text": "उपकारमिमं ताभिः स्मरंतीभिश्च भारत॥\nन शप्ता सा यतः शापो न देयश्चोपकारिणि॥ २९.१२१ ॥"
  },
  {
    "text": "ततः सप्तर्षयो ज्ञात्वा ज्ञानेनासुचितां गताः॥\nतत्यजुः षट् तदा पत्नीर्विना देवीमरुंधतीम्॥ २९.१२२ ॥"
  },
  {
    "text": "विश्वामित्रस्तु भगवान्कुमारं शरणं गतः॥\nस्तवं दिव्यं संप्रचक्रे महासेनस्य चापि सः॥ २९.१२३ ॥"
  },
  {
    "text": "अष्टोत्तरशतं नाम्नां श्रृणु त्वं तानि फाल्गुन॥\nजपेन येषां पापानि यांति ज्ञानमवाप्नुयात्॥ २९.१२४ ॥"
  },
  {
    "text": "त्वं ब्रह्मवादी त्वं ब्रह्मा ब्राह्मणवत्सलः॥\nब्रह्मण्यो ब्रह्मदेवश्च ब्रह्मदो ब्रह्मसंग्रहः॥ २९.१२५ ॥"
  },
  {
    "text": "त्वं परं परमं तेजो मंगलानां च मंगलम्॥\nअप्रमेयगुणश्चैव मंत्राणां मंत्रगो भवान्॥ २९.१२६ ॥"
  },
  {
    "text": "त्वं सावित्रीमयो देव सर्वत्रैवापराजितः॥\nमंत्र शर्वात्मको देवः षडक्षरवतां वरः॥ २९.१२७ ॥"
  },
  {
    "text": "माली मौली पताकी च जटी मुंडी शिखंड्यपि॥\nकुण्डली लांगली बालः कुमारः प्रवरो वरः॥ २९.१२८ ॥"
  },
  {
    "text": "गवांपुत्रः सुरारिघ्नः संभवो भवभावनः॥\nपिनाकी शत्रुहा श्वेतो गूढः स्कन्दः कराग्रणीः॥ २९.१२९ ॥"
  },
  {
    "text": "द्वादशो भूर्भुवो भावी भुवः पुत्रो नमस्कृतः॥\nनागराजः सुधर्मात्मा नाकपृष्ठः सनातनः॥ २९.१३० ॥"
  },
  {
    "text": "त्वं भर्ता सर्वभूतात्मा त्वं त्राता त्वं सुखावहः॥\nशरदक्षः शिखी जेता षड्वक्त्रो भयनाशनः॥ २९.१३१ ॥"
  },
  {
    "text": "हेमगर्भो महागर्भो जयश्च विजयेश्वरः॥\nत्वं कर्ता त्वं विधाता च नित्यो नित्यारिमर्दनः॥ २९.१३२ ॥"
  },
  {
    "text": "महासेनो महातेज वीरसेनश्च भूपतिः॥\nसिद्धासनः सुराध्यक्षो भीमसेनो निरामयः॥ २९.१३३ ॥"
  },
  {
    "text": "शौरिर्यदुर्महातेजा वीर्यवान्सत्यविक्रमः॥\nतेजोगर्भोऽसुररिपुः सुरमूर्तिः सुरोर्ज्जितः॥ २९.१३४ ॥"
  },
  {
    "text": "कृतज्ञो वरदः सत्यः शरण्यः साधुवत्सलः॥\nसुव्रतः सूर्यसंकाशो वह्निगर्भः कणो भुवः॥ २९.१३५ ॥"
  },
  {
    "text": "पिप्पली शीघ्रगो रौद्री गांगेयो रिपुदारणः॥\nकार्त्तिकेयः प्रभुः क्षंता नीलदंष्ट्रो महामनाः॥ २९.१३६ ॥"
  },
  {
    "text": "निग्रहो निग्रहाणां च नेता त्वं सुरनंदनः॥\nप्रग्रहः परमानंदः क्रोधघ्नस्तार उच्छ्रितः॥ २९.१३७ ॥"
  },
  {
    "text": "कुक्कुटी बहुली दिव्यः कामदो भूरिवर्धनः॥\nअमोघोऽमृतदो ह्यग्निः शत्रुघ्नः सर्वमोदनः॥ २९.१३८ ॥"
  },
  {
    "text": "अव्ययो ह्यमरः श्रीमानुन्नतो ह्यग्निसंभवः॥\nपिशाचराजः सूर्याभः शिवात्मा शिवनंदनः॥ २९.१३९ ॥"
  },
  {
    "text": "अपारपारो दुर्ज्ञेयः सर्वभूतहिते रतः॥\nअग्राह्यः कारणं कर्ता परमेष्ठी परं पदम्॥ २९.१४० ॥"
  },
  {
    "text": "अचिंत्यः सर्वभूतात्मा सर्वात्मा त्वं सनातनः॥\nएवं स सर्वभूतानां संस्तुतः परमेश्वरः॥ २९.१४१ ॥"
  },
  {
    "text": "नाम्नामष्टशतेनायं विश्वामित्रमहर्षिणा॥\nप्रसन्नमूर्तिराहेदं मुनींद्रं व्रियतामिति॥ २९.१४२ ॥"
  },
  {
    "text": "मम त्वया द्विजश्रेष्ठ स्तुतिरेषा निरूपिता॥\nभविष्यति मनोऽभीष्टप्राप्तये प्राणिनां भुवि॥ २९.१४३ ॥"
  },
  {
    "text": "विवर्धते कुले लक्ष्मीस्तस्य यः प्रपठेदिमम्॥\nन राक्षसाः पिशाचा वा न भूतानि न चापदः॥ २९.१४४ ॥"
  },
  {
    "text": "विघ्नकारीणि तद्गेहे यत्रैव संस्तुवंति माम्॥\nदुःस्वप्नं च न पश्येत्स बद्धो मुच्यते बंधनात्॥ २९.१४५ ॥"
  },
  {
    "text": "स्तवस्यास्य प्रभावेण दिव्यभावः पुमान्भवेत्॥\nत्वं च मां श्रुतिसंस्कारैः सर्वैः संस्कर्तुमर्हसि॥ २९.१४६ ॥"
  },
  {
    "text": "संस्काररहितं जन्म यतश्च पशुवत्स्मृतम्॥\nत्वं च मद्वरदानेन ब्रह्मर्षिश्च भविष्यसि॥ २९.१४७ ॥"
  },
  {
    "text": "ततो मुनिस्तस्य चक्रे जातकर्मादिकाः क्रियाः॥\nपौरोहित्यं तथा भेजे स्कंदस्यैवाज्ञया प्रभुः॥ २९.१४८ ॥"
  },
  {
    "text": "ततस्तं वह्निरभ्यागाद्ददर्श च सुतं गुहम्॥\nषट्छीर्षं द्विगुणश्रोत्रं द्वादशाक्षिभुजक्रमम्॥ २९.१४९ ॥"
  },
  {
    "text": "एकग्रीवं चैककायं कुमारं स व्यलोकयत्॥\nकलिलं प्रथमे चाह्नि द्वितीये व्यक्तितां गतम्॥ २९.१५० ॥"
  },
  {
    "text": "दृतीयायां शिशुर्जातश्चतुर्थ्यां पूर्ण एवच॥\nपंचम्यां संस्कृतः सोऽभूत्पावकं चाप्यपश्यत॥ २९.१५१ ॥"
  },
  {
    "text": "ततस्तं पावकः पार्थ आलिलिंग चुचुंब च॥\nपुत्रेति चोक्त्वा तस्मै स शक्त्यस्त्रम ददात्स्वयम्॥ २९.१५२ ॥"
  },
  {
    "text": "स च शक्तिं समादाय नमस्कृत्य च पावकम्॥\nश्वेतश्रृंगं समारूढो मुखैः पश्यन्दिशो दश॥ २९.१५३ ॥"
  },
  {
    "text": "व्यनदद्भैरवं नादं त्रास यन्सासुरं जगत्॥\nततः श्वेतगिरेः श्रृंगं रक्षः पद्मदशावृतम्॥ २९.१५४ ॥"
  },
  {
    "text": "बिभेद तरसा शक्त्या शतयोजनविस्तृतम्॥\nतदेकेन प्रहारेण खंडशः पतितं भुवि॥ २९.१५५ ॥"
  },
  {
    "text": "चूर्णीकृता राक्षसास्ते सततं धर्मशत्रवः॥\nततः प्रव्यथिता भूमिर्व्यशीर्यत समंततः॥ २९.१५६ ॥"
  },
  {
    "text": "भीताश्च पर्वताः सर्वे चुक्रुशुः प्रलयाद्यथा॥\nभूतानि तत्र सुभृशं त्राहित्राहीति चोज्जगुः॥ २९.१५७ ॥"
  },
  {
    "text": "एवं श्रुत्वा ततो देवा वासवं सह तेऽब्रुवन्॥\nयेनैकेन प्रहारेण त्रैलोक्यं व्याकुली कृतम्॥ २९.१५८ ॥"
  },
  {
    "text": "स संक्रुद्धः क्षणाद्विश्वं संहरिष्यति वासव॥\nवयं च पालनार्थाय सृष्टा देवेन वेधसा॥ २९.१५९ ॥"
  },
  {
    "text": "तच्च त्राणं सदा कार्यं प्राणैः कंठगतैरपि॥\nअस्माकं पश्यतामेवं यदि संक्षोभ्यते जगत्॥ २९.१६० ॥"
  },
  {
    "text": "धिक्ततो जन्म वीराणां श्लाघ्यं हि मरणं क्षणात्॥\nतदस्माभिः सहैनं त्वं क्षतुमर्हसि वासव॥ २९.१६१ ॥"
  },
  {
    "text": "एवमुक्तस्तथेत्युक्त्वा देवैः सार्धं तमभ्ययात्॥\nविधित्सुस्तस्य वीर्यं स शक्रस्तूर्णतरं तदा॥ २९.१६२ ॥"
  },
  {
    "text": "उग्रं तच्च महावेगं देवानीकं दुरासदम्॥\nनर्दमानं गुहऋ प्रेक्ष्य ननाद जलधिर्यथा॥ २९.१६३ ॥"
  },
  {
    "text": "तस्य नादेन महता समुद्धूतोदधिप्रभम्॥\nबभ्राम तत्रतत्रैव देव सैन्यमचेतनम्॥ २९.१६४ ॥"
  },
  {
    "text": "जिघांसूनुपसंप्राप्तान्देवान्दृष्ट्वा स पावकिः॥\nविससर्ज्ज मुखात्तत्र प्रवृद्धाः पावकार्चिषः॥ २९.१६५ ॥"
  },
  {
    "text": "अदहद्देवसैन्यानि चेष्ट मानानि भूतले॥\nते प्रदीप्तशिरोदेहाः प्रदीप्तायुधवाहनाः॥ २९.१६६ ॥"
  },
  {
    "text": "प्रच्युताः सहसा भांति दिवस्तारागणा इव॥\nदह्यमानाः प्रपन्नास्ते शरणं पावकात्मजम्॥ २९.१६७ ॥"
  },
  {
    "text": "देवा वज्रधरं प्रोचुस्त्यज वज्रं शतक्रतो॥\nउक्तो देवैस्तदा शक्रः स्कंदे वज्रवासृजत्॥ २९.१६८ ॥"
  },
  {
    "text": "तद्विसृष्टं जघानाशु पार्श्व स्कंदस्य दक्षिणम्॥\nबिभेद च कुरुश्रेष्ठ तदा तस्य महात्मनः॥ २९.१६९ ॥"
  },
  {
    "text": "वज्रप्रहारात्स्कंदस्य संजातः पुरुषोऽपरः॥\nयुवा कांचनसन्नाहः शक्तिधृग्दिव्य कुंडलः॥ २९.१७० ॥"
  },
  {
    "text": "शाख इत्यभिविख्यातः सोपि व्यनददद्भुतम्॥\nततश्चेंद्रः पुनः क्रुद्धो हृदि स्कंदं व्यदारयत्॥ २९.१७१ ॥"
  },
  {
    "text": "तत्रापि तादृशो जज्ञे नैगमेय इति श्रुतः॥\nततो विनद्य स्कंदाद्याश्चत्वारस्तं तदाभ्ययुः॥ २९.१७२ ॥"
  },
  {
    "text": "तदेंद्रो वज्रमुत्सृज्य प्रांजलिः शरणं ययौ॥\nतस्याभयं ददौ स्कंदः सहसैन्यस्य सत्तमः॥ २९.१७३ ॥"
  },
  {
    "text": "ततः प्रहृष्टास्त्रभिदशा वादित्राण्यभ्यवादयन्॥\nवज्रप्रहारात्कन्याश्च जज्ञिरेऽस्य महाबलाः॥ २९.१७४ ॥"
  },
  {
    "text": "या हरं ति शिशूञ्जातान्गर्भस्थांश्चैव दारुणाः॥\nकाकी च हिलिमा चैव रुद्रा च वृषभा तथा॥ २९.१७५ ॥"
  },
  {
    "text": "आया पलाला मित्रा च सप्तैताः शिशुमातरः॥\nएतासांवीर्यसंपन्नः शिशुश्चाभूत्सुदारुणः॥ २९.१७६ ॥"
  },
  {
    "text": "स्कंदप्रसादजः पुत्रो लोहिताक्षो भयंकरः॥\nएष वीराष्टकः प्रोक्तः स्कंदमातृगणोऽद्भुतः॥ २९.१७७ ॥"
  },
  {
    "text": "पूजनीयः सदा भक्त्या सर्वापस्मारशांतिदः॥\nउपातिष्ठत्ततः स्कंदं हिरण्यकवचस्रजम्॥ २९.१७८ ॥"
  },
  {
    "text": "लोहितांबरसंवीतं त्रैलोक्यस्यापि सुप्रभम्॥\nयुवानं श्रीः स्वयं भेजे तं प्रणम्य शरीरिणी॥ २९.१७९ ॥"
  },
  {
    "text": "श्रिया जुष्टं च तं प्राहुः सर्वे देवाः प्रणम्य वै॥\nहिरण्यवर्ण्ण भद्रं ते लोकानां शंकरो भव॥ २९.१८० ॥"
  },
  {
    "text": "भवानिंद्रोऽस्तु नो नाथ त्रैलोक्यस्य हिताय वै॥ २९.१८१ ॥"
  },
  {
    "text": "<b>॥स्कंद उवाच॥\n</b>\nकिमिंद्रः सर्वलोकानां करोतीह सुरोत्तमाः॥\nकथं देवगणांश्चैव पाति नित्यं सुरेश्वरः॥ २९.१८२ ॥"
  },
  {
    "text": "<b>॥देवा ऊचुः॥\n</b>\nइंद्रो दिशति भूतानां बलं तेजः प्रजाः सुखम्॥\nप्रज्ञां प्रयच्छति तथा सर्वान्दायान्सुरेश्वरः॥ २९.१८३ ॥"
  },
  {
    "text": "दुर्वृत्तानां स हरति वृत्तस्थानां प्रयच्छति॥\nअनुशास्ति च भूतानि कार्येषु बलवत्तरः॥ २९.१८४ ॥"
  },
  {
    "text": "असूर्ये च भवेत्सूर्यस्तथाऽचंद्रे च चंद्रमाः॥\nभवत्यग्निश्च वायुश्च पृथिव्यां जीवकारणम्॥ २९.१८५ ॥"
  },
  {
    "text": "एतदिंद्रेण कर्तव्यमिंद्रो हि विपुलं बलम्॥\nत्वं चेंद्रो भव नो वीर तारकं जहि ते नमः॥ २९.१८६ ॥"
  },
  {
    "text": "<b>॥इंद्र उवाच॥\n</b>\nत्वं भवेंद्रो महाबाहो सर्वेषां नः सुखावहः॥\nप्रणम्य प्रार्थये स्कंद तारकं जहि रक्ष नः॥ २९.१८७ ॥"
  },
  {
    "text": "<b>॥स्कंद उवाच॥\n</b>\nशाधि त्वमेव त्रैलोक्यं भवानिंद्रोस्तु सर्वदा॥\nकरिष्ये चेंद्रकर्माणि न ममेंद्रत्वमीप्सितम्॥ २९.१८८ ॥"
  },
  {
    "text": "त्वमेव राजा भद्रं ते त्रैलोक्यस्य ममैव च॥\nकरोमि किं च ते शक्रशासनं ब्रूहि तन्मम॥ २९.१८९ ॥"
  },
  {
    "text": "<b>॥इंद्र उवाच॥\n</b>\nयदि सत्यमिदं वाक्यं निश्चयाद्भाषितं त्वया॥\nअभिषिच्छस्व देवानां सैनापत्ये महाबल॥\nअहमिंद्रो भविष्यामि तव वाक्याद्यशोऽस्तु ते॥ २९.१९० ॥"
  },
  {
    "text": "<b>॥स्कंद उवाच॥\n</b>\nदानवानां विनाशाय देवानामर्थसिद्धये॥\nगोब्राह्मणस्य चार्थाय एवमस्तु वचस्तव॥ २९.१९१ ॥"
  },
  {
    "text": "इत्युक्ते सुमहानादः सुराणामभ्यजायत॥\nभूतानां चापि सर्वेषां त्रैलोक्यांकपकारकः॥ २९.१९२ ॥"
  },
  {
    "text": "जयेति तुष्टुवुश्चैनं वादित्राण्यभ्यवादयन्॥\nननृस्तष्टुवुश्चैवं कराघातांश्च चक्रिरे॥ २९.१९३ ॥"
  },
  {
    "text": "तेन शब्देन महता विस्मिता नगनंदिनी॥\nशंकरं प्राह को देव नादोऽयमतिवर्तते॥ २९.१९४ ॥"
  },
  {
    "text": "<b>॥रुद्र उवाच॥\n</b>\nअद्य नुनं प्रहृष्टानां सुराणां विविधा गिरः॥\nश्रूयंते च तथा देवी यथा जातः सुतस्तव॥ २९.१९५ ॥"
  },
  {
    "text": "गवां च ब्राह्मणानां च साध्वीनां च दिवौकसाम्॥\nमार्जयिष्यति चाश्रूणि पुत्रस्ते पुण्यवत्यपि॥ २९.१९६ ॥"
  },
  {
    "text": "एवं वदति सा देवी द्रष्टुं तमुत्सुकाऽभवत्॥\nशंकरश्च महातेजाः पुत्रस्नेहाधिको यतः॥ २९.१९७ ॥"
  },
  {
    "text": "वृषभं तत आरुह्य देव्या सह समुत्सुकः॥\nसगणो भव आगच्छत्पुत्र दर्शनलालसः॥ २९.१९८ ॥"
  },
  {
    "text": "ततो ब्रह्मा महासेनं प्रजापतिरथाब्रवीत्॥\nअभिगच्छ महादेवं पितरं मातरं प्रभो॥ २९.१९९ ॥"
  },
  {
    "text": "अनयोर्वीर्यसंयोगात्तवोत्पत्तिस्तु प्राथमी॥\nएवमस्त्विति चाप्युक्त्वा महासेनो महेश्वरम्॥ २९.२०० ॥"
  },
  {
    "text": "अपूजयदमेयात्मा पितरं मातरं च ताम्॥\nततस्तमालिंग्य सुतं चिरं संयोज्य चाशिषः॥ २९.२०१ ॥"
  },
  {
    "text": "चिरं जहृषतुश्चोभौ पार्वतीपरमेश्वरौ॥\nसिद्धसारस्य तत्त्वं च ददौ तुष्टोऽस्य शंकरः॥ २९.२०२ ॥"
  },
  {
    "text": "देवी प्रकृतिमोक्षं च तुष्टा हर्षपरिप्लुता॥\nएतस्मिन्नेव काले तु षड्देव्यस्तं समागमन्॥ २९.२०३ ॥"
  },
  {
    "text": "ऋषिभिस्ताः परित्यक्तास्तं पुत्रेति जगुस्तदा॥\nपार्वती च ततः प्राह मम पुत्रो न वस्त्वयम्॥ २९.२०४ ॥"
  },
  {
    "text": "स्वाहा ममेति च प्राह पावकश्च ममेति च॥\nरुद्रो ममेति च प्राह मम देवनदीति च॥ २९.२०५ ॥"
  },
  {
    "text": "चक्रुस्ते कलहं घोरं विवदंतः परस्परम्॥\nपुत्रस्नेहो हि बलवान्पार्थ किंकिं न कारयेत्॥ २९.२०६ ॥"
  },
  {
    "text": "ततस्तान्प्रहसन्नाह विवादो युज्यते न च॥\nसर्वेषां वो गुहः पुत्रो मत्तो वै व्रियतां वरः॥ २९.२०७ ॥"
  },
  {
    "text": "ततः प्राहुश्च षड्देव्यः स्वर्गो नो ह्यक्षयो भवेत्॥\nतथेति ता गृहः प्राह शक्रस्तत्रांतरेऽब्रवीत्॥ २९.२०८ ॥"
  },
  {
    "text": "रोहिण्याश्चानुजा स्कंद स्पर्धमानाभिजित्खला॥\nइत्छंती ज्येष्ठतां देवी पृथत्क्वं च तपोरता॥ २९.२०९ ॥"
  },
  {
    "text": "ततः प्रभृति मूढोऽस्मि तत्स्थाने स्थापयप्रभो॥\nततस्तथेति च प्रोक्ते कृत्तिकास्ता दिवं गताः॥ २९.२१० ॥"
  },
  {
    "text": "नक्षत्रं सप्तशीर्षाभं भाति तद्वह्निदैवतम्॥\nअथैनमब्रवीत्स्वाहा प्रिया नाहं महार्चिषः॥\nतदग्नेः प्रियतां देहि सहवासं सदैव च॥ २९.२११ ॥"
  },
  {
    "text": "<b>॥स्कंद उवाच॥\n</b>\nहव्यं कव्यं च यत्किंचिद्द्विजा होष्यंति पावके॥ २९.२१२ ॥"
  },
  {
    "text": "तत्ते नाम्ना प्रदास्यंति वासः सार्धं भवेत्तव॥\nपावकः प्रार्थयामास यज्ञभागान्पुनः सुतान्॥ २९.२१३ ॥"
  },
  {
    "text": "स चाप्याहाद्यप्रभृति यज्ञभागानवाप्नुहि॥\nइतरे प्रार्थयामासुः ख्यातो नस्त्वं सुतो भव॥ २९.२१४ ॥"
  },
  {
    "text": "एवमेवेति तानाह स्कंदस्तद्धि सुदुर्लभम्॥\nततस्तं योगिनः सर्वे संभूय सनकादयः॥\nअभ्यषिंचन्गिरौ तस्मिन्योगिनामादिपत्यके॥ २९.२१५ ॥"
  },
  {
    "text": "योगीश्वरमिति प्राहुस्ततस्तं योगिनस्तथा॥\nजहृपुर्देवताश्चैव नानावाद्यन्यवादयन्॥ २९.२१६ ॥"
  },
  {
    "text": "अभिषिक्तेन तेनासौ शुशुभे श्वेतपर्वतः॥\nआदित्येनेवांशुमता सुरम्य उदयाचलः॥ २९.२१७ ॥"
  },
  {
    "text": "ततो देवाः सगन्धर्वा नृत्यंत्यप्सरसस्तथा॥\nहृष्टानां सर्वभूतानां श्रूयते निनदो महान्॥ २९.२१८ ॥"
  },
  {
    "text": "एवं सेन्द्रं जगत्सर्वं श्वेतपर्वतसंस्थितम्॥\nप्रहृष्टं प्रेक्ष्य तं स्कन्दं न च तृप्यति दर्शनात्॥ २९.२१९ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये स्कन्दकुमारस्य सर्वदेवसैनाधिपत्यभिषेकोत्सववर्मनंनामैकोनत्रिंशोऽध्यायः॥ २९ ॥ छ ॥"
  }
]
[
  {
    "text": "<b>॥नारद उवाच॥\n</b>\nसहस्रसप्तत्युच्छ्राये पातालानि परस्परम्॥\nअतलं वितलं चैव नितलं च रसातलम्॥ ३९.१ ॥\nतलातलं च सुतलं पातालं चापि सप्तमम्॥\nकृष्णशुक्लारुणाः पीताः शर्कराशैलकांचनाः॥ ३९.२ ॥\nभूमयो यत्र कौरव्य वरप्रासादशोभिताः॥\nतेषु दानवदैतेयनागाश्चैव सहस्रसः॥ ३९.३ ॥\nस्वर्लोकादपि रम्याणि दृष्टानि बहुशो मया॥\nआह्लादकारिणो नानामण्यो यत्र पन्नगः॥ ३९.४ ॥\nदैत्यदानवकन्याभिर्महारूपाभिरन्विते॥\nपाताले कस्य न प्रीतिर्विमुक्तस्यापि जायते॥ ३९.५ ॥\nयत्र नोष्णं न वा शीतं न वर्षं दुःखमेव च॥\nभक्ष्यभोज्यमहाभोगकालो यत्रापि जायते॥ ३९.६ ॥\nपाताले सप्तमे चास्ति लिंगं श्रीहाटकेश्वरम्॥\nब्रह्मणा स्थापितं पार्थ सहस्रयोजनोच्छ्रितम्॥ ३९.७ ॥\nहाटकस्य तु लिंगस्य प्रासादो योजनायुतः॥\nसर्वरत्नमयो दिव्यो नानाश्चयविभूषितः॥ ३९.८ ॥\nतच्चार्यंति तल्लिंगं नानानागेन्द्रसत्तमाः॥\nतदधस्ताज्जलं भूरि तस्याधो नरकाः स्मृताः॥ ३९.९ ॥\nपापिनो येषु पात्यंते ताञ्छृणुष्व महामते॥\nकोटयः पंचपंचाशद्राजानश्चैकविंशति॥ ३९.१० ॥\nरौरवः शूकरो रोधस्तालो विशसनस्तथा॥\nमहाज्वालस्तप्तकुम्भो लवणोथ विमोहकः॥ ३९.११ ॥\nरुधिरांधो वैतरणी कृमिशः कृमिभोजनः॥\nअसिपत्रवनं कृष्णो लालाभक्ष्यश्च दारुमः॥ ३९.१२ ॥\nतथा पूयवहः पापो वह्निज्वालोऽप्यधःशिराः॥\nसंदंशः कृष्णसूत्रश्च तमश्चावीचिरेवच॥ ३९.१३ ॥\nश्वभोजनो विसूचिश्चाप्यवीचिश्च तथाऽपरः॥\nकूटसाक्षी रौरवं च रोधं गोविप्ररोधकः॥ ३९.१४ ॥\nसुरापः सूकरं याति तालं मिथ्याम नुष्यहा॥\nगुरुतल्पी तप्तकुम्भं तप्तलोहं च भक्तहा॥ ३९.१५ ॥\nगुरूणामवमंता यचो महाज्वाले निपात्यते॥\nलवणं शास्त्रहंता च निर्मर्यादो विमोहके॥ ३९.१६ ॥\nकृमिभक्ष्ये देवद्वेष्टा कृमिशे तु दुरिष्टकृत्॥\nपितृदेवात्पूर्वमश्रल्लाँलाभक्ष्ये प्रयाति च॥ ३९.१७ ॥\nमिथ्याजीवविरोधी विशसने कूटशस्त्रकृत्॥\nअधोमुखे ह्यसद्ग्राही एकाशी पूयवाहके॥ ३९.१८ ॥\nमार्ज्जारकुक्कुटश्वानपक्षिपोष्टा प्रयाति च॥\nबधिरांधगृहक्षेत्रतृणधान्यादिज्वालकः॥ ३९.१९ ॥\nनक्षत्ररंगजीवी च याति वैतरणीं नरः॥\nधनयौवनमत्तो यो धनहा कृष्णमेति सः॥ ३९.२० ॥\nअसिपत्रवनं याति वृक्षच्छेदी वृथैव यत्॥\nकुहकाजीविनः सर्वे वह्निज्वाले पतंति ते॥ ३९.२१ ॥\nपरस्त्रीं च परान्नं च गच्छन्संदंशमेति च॥\nदिवास्वप्नपरा ये व्रतलोपपराश्च ये॥ ३९.२२ ॥\nशरीरमदमत्ताश्च यांति चैते श्वभोजनम्॥\nशिवं हरिं न मन्यंते यांत्यवीचिनमेव च॥ ३९.२३ ॥\nइत्येवमादिभिः पापैरशास्त्रौघस्य सेवनैः॥\nपतंत्येव महाघोरनरकेषु सहस्रशः॥ ३९.२४ ॥\nतस्माद्य इच्छेदेतेभ्यो विमोक्षं बुद्धिमान्नरः॥\nश्रुतिमार्गेण तेनार्च्यौ देवौ हरिहरावुभौ॥ ३९.२५ ॥\nनरकाणामधोभागे स्थितः कालाग्निसंज्ञकः॥\nतदधो हट्टकश्चैव अनंतस्तदधः स्मृतः॥ ३९.२६ ॥\nयस्यैतत्सकलं विश्वं मूर्धाग्रे सर्षपायते॥\nइत्यनंतप्रभावात्स ह्यनंत इति कीर्त्यते॥ ३९.२७ ॥\nदिशां गजास्तत्र पद्मकुमुदांजनवामनाः॥\nतदधोंऽडकटाहश्च एकवीरास्ति तत्र च॥ ३९.२८ ॥\nचतुर्लक्षसहस्राणि नवतिश्च शतानि च॥\nएतनैव प्रमाणेन उदकं च ततः स्मृतम्॥ ३९.२९ ॥\nतदधो नरकाः कोट्यो द्विकोट्योऽग्निस्ततो महान्॥\nचत्वारिंशत्सहस्रैश्च तदधस्तम उच्यते॥ ३९.३० ॥\nचत्वारिंश्च्चकोट्यस्तु चतस्रश्च ततः पराः॥\nएकोननवतिर्लक्षाः सहस्राशीतिरेव च॥ ३९.३१ ॥\nतदधोंऽडकटाहोथ कोटिमात्रस्तथापरः॥\nदेवी युक्ता कपालीशा दंडहस्तेन चापि सा॥ ३९.३२ ॥\nदेवीनां कोटिकोटीभिः संवृता तत्र पालिनी॥\nसंकर्षणस्य निःश्वासप्रेरितो दाहकोऽनलः॥ ३९.३३ ॥\nकालाग्निं प्रेरयत्येव कल्पांते दह्यते जगत्॥\nएवंविधमधःसूत्रं निर्मितं चात्र भारत॥ ३९.३४ ॥\nमध्यसूत्रे कटाहे च पालकांस्ताञ्छृणुष्व मे॥\nवसुधामा स्थितः पूर्वे शंखपालश्च दक्षिणे॥ ३९.३५ ॥\nतक्षकेशः स्थितः पश्चादुत्तरे केतुमानिति॥\nहरसिद्धिः सुपर्णाक्षी भास्करा योगनंदिनी॥ ३९.३६ ॥\nकोटिकोटी युता देवी देवीनां पालयत्यदः॥\nएवमेतन्महाश्चर्यं ब्रह्मांडं स्थापितं च यैः॥ ३९.३७ ॥\nनमामि तानहं नित्यं ब्रह्मविष्णुमहेश्वरान्॥\nविष्णुलोको रुद्रलोको बहिश्चास्मात्प्रकीर्त्यते॥ ३९.३८ ॥\nतं च वर्णयितुं ब्रह्मा शक्तो नैवास्मदादयः॥\nविमुक्ता यत्र संयांति नित्यं हरिहरव्रताः॥ ३९.३९ ॥\nब्रह्मांडं संवृतं ह्येतत्कटाहेन समंततः॥\nकपित्थस्य यथा बीजं कटाहेन सुसंवृतम्॥ ३९.४० ॥\nदशोत्तरेण पयसा वृतं तच्चापि तेजसा॥\nतेजश्च वायुना वायुर्नभ साहंतया च तत्॥ ३९.४१ ॥\nअहंकारश्च महता तं चापि प्रकृतिः परा॥\nदशोत्तराणि सर्वाणि षडाहुः सप्तमं च तत्॥ ३९.४२ ॥\nप्राकृतं चरणं पार्थ तदनंतं प्रकीर्तितम्॥\nअंडानां तु सहस्राणां सहस्राण्ययुतानि च॥ ३९.४३ ॥\nईदृशानां तथा चात्र कोटिकोटिशतानि च॥\nसर्वाण्येवंविधान्येव यादृशं कीर्तितंत्विदम्॥ ३९.४४ ॥\nयस्यैवं वैभवं पार्थ तं नमामी सदाशिवम्॥\nअहो मंदः स पापात्मा को वा तस्मादचेतनः॥ ३९.४५ ॥\nय एवंविधसंमोहतारकं न शिवं भजेत्॥\nअथ ते कीर्थयिष्यामि कालमानं निबोध तत्॥ ३९.४६ ॥\nकाष्ठा निमेषा दश पंच चाहुस्त्रिंशच्च काष्ठा गणयेत्कला हि॥\nत्रिंशत्कलाश्चापि भवेन्मुहुर्त्तं तत्त्रिंशता रात्र्यहनी उभे च॥ ३९.४७ ॥\nदिवसे पंच कालाः स्युस्त्रिमुहूर्ताः श्रृणुष्व तान्॥\nप्रातस्ततः संगवश्च मध्याह्नश्चापराह्णकः॥ ३९.४८ ॥\nसायाह्नः पंचमश्चापि मुहूर्ता दश पंच च॥\nअहोरात्राः पंचदश पक्ष इत्यभिधीयते॥ ३९.४९ ॥\nमासः पक्षद्वयेनोक्तो द्वौ मासौ चार्कजावृतुः॥\nऋतुत्रयं चाप्ययनं द्वेयने वर्षमुच्यते॥ ३९.५० ॥\nचतुर्भेदं मासमाहुः पंचभेदं च वत्सरम्॥\nसंवत्सरस्तु प्रथमो द्वितीयः परिवत्सरः॥ ३९.५१ ॥\nइद्वत्सरस्तृतीयोऽसौ चतुर्थश्चानुवत्सरः॥\nपंचमश्च युगोनाम गणनानिश्चयो हि सः॥ ३९.५२ ॥\nमासेन च मनुष्याणामहोरात्रं च पैतृकम्॥\nकृष्णपक्षस्त्वहः प्रोक्तः शुक्लपक्षश्च शर्वरी॥ ३९.५३ ॥\nमानुषेण च वर्षेण दैविको दिवसः स्मृतः॥\nअहस्तत्रो दगयनं रात्रिः स्याद्दक्षिणायनम्॥ ३९.५४ ॥\nवर्षेण चैव देवानां मतः सप्तर्षिवासरः॥\nसप्तर्षीणां च वर्षेण ध्रौवश्च दिवसः स्मृतः॥ ३९.५५ ॥\nमनुष्याणां च वर्षाणि लक्षासप्तदशैव तु॥\nअष्टाविंशतिसहस्राणि कृतं त्रेतायुगं ततः॥ ३९.५६ ॥\nलक्षद्वादशसाहस्रषण्नवत्यधिकाः पराः॥\nअष्टौ लक्षाश्चतुःषष्टिसहस्राणि च द्वापरः॥ ३९.५७ ॥\nचतुर्लक्षं तु द्वात्रिंशत्सहस्राणि कलिः स्मृतः॥\nचतुर्भिरेतैर्देवानां युगामित्यभिधीयते॥ ३९.५८ ॥\nआयुर्मनोर्युगानां च साधिका ह्येकसप्ततिः॥\nचतुर्दशमनूनां च कालेन ब्रह्मणो दिनम्॥ ३९.५९ ॥\nयुगानां च सहस्रेण स च कल्पः श्रृणुष्व तान्॥\nभवोद्भवस्तपभव्य ऋतुर्वह्निर्वराहकः॥ ३९.६० ॥\nसावित्र आसिकश्चापि गांधारः कुशिकस्तथा॥\nऋषभश्च तथा खड्गो गांधारीयश्च मध्यमः॥ ३९.६१ ॥\nवैराजश्च निषादश्च मेघवाहनपंचमौ॥\nचित्रको ज्ञान आकूतिर्मोनो दंशश्च बृंहकः॥ ३९.६२ ॥\nश्वेतो लोहितरक्तौ च पीतवासाः शिवः प्रभुः॥\nसर्वरूपश्च मासोऽयमेवं वर्षशतावधिः॥ ३९.६३ ॥\nपूर्वार्धमपरार्धं च ब्रह्ममानमिदं स्मृतम्॥\nविष्णोश्च शंकरस्यापि नाहं शक्तश्च वर्णने॥ ३९.६४ ॥\nक्वाहमल्पमतिः पार्थ क्वापरौ हरित्र्यंबकौ॥\nदेविकेनैव मानेन पातालेष्वपि गण्यते॥ ३९.६५ ॥\nइति ते सूचितं बुद्ध्या श्रृणु तत्प्राकृतं पुनः॥ ३९.६६ ॥\nइति वैधात्रव्यवस्थितिः॥\n<b>॥श्रीनारद उवाच॥\n</b>\nऋषभोनाम यन्नाम्ना नानापाषंड कल्पनाः॥\nकलौ पार्थ भविष्यंति लोकानां मोहनात्मिकाः॥ ३९.६७ ॥\nतस्य पुत्रस्तु भरतः शतश्रृंगस्तु तत्सुतः॥\nतस्य पुत्राष्टकं जातं तथैकाच कुमारिका॥ ३९.६८ ॥\nइंद्रद्वीपः कसेरुश्च ताम्रद्वीपो गभस्तिमान्॥\nनागः सौम्यश्च गांधर्वो वरुणश्च कुमारिका॥ ३९.६९ ॥\nवदनं चापि कन्यायाः पार्थ बर्करिकाकृति॥\nश्रृणु तत्कारणं सर्वं महाश्चर्यसमन्वितम्॥ ३९.७० ॥\nमहीसागरपर्यंतं वृक्षराजिविराजिते॥\nजालीगुल्मलताकीर्णे स्तंभतीर्थस्य संनिधौ॥ ३९.७१ ॥\nअजासमजतो मध्यात्काचिदेका च बर्करी॥\nभ्रांता सती समायाता प्रदेशे तत्र दुश्चरे॥ ३९.७२ ॥\nइतस्ततो भ्रमंति सा जालिमध्ये समंततः॥\nनिर्गंतुं नैव शक्नोति क्षुत्पिपासार्दिता शुभा॥ ३९.७३ ॥\nविलग्ना जालिमध्ये तु ततः पंचत्वमागता॥\nकालेन कियता तस्य त्रुटित्वा शिरसो ह्यधः॥ ३९.७४ ॥\nपपात शनिदर्शे च महीसागरसंगमे॥\nसर्वतीर्थमये तत्र सर्वपापप्रमोचने॥ ३९.७५ ॥\nशिरस्तु तदवस्थं हि समग्रं तत्र संस्थितम्॥\nजालिगुल्मावलग्नं च तस्या नैवापतज्जले॥ ३९.७६ ॥\nशेषकायप्रपातेन महीसागरसंगमे॥\nतत्तीर्थस्य प्रभावेन बर्करीसा कुरूद्वह॥ ३९.७७ ॥\nशकश्रृंगस्य वै राज्ञः सिंहलेष्वभवत्सुता॥\nमुखं बर्करिकातुल्यं व्यक्तं तस्या व्यजायत॥ ३९.७८ ॥\nदिव्यनारी शुभाकारा शेषकाये बभौ शुभा॥\nपूर्वं तस्याप्यपुत्रस्य राज्ञः पुत्रशतोपमा॥ ३९.७९ ॥\nपुत्री जाता प्रमोदेन स्वजनानंदवर्धिनी॥\nततस्तस्या विलोक्याथ मुखं वर्करिकाकृति॥ ३९.८० ॥\nविस्मयं समनुप्राप्ताः सर्वे ते राजपूरुषाः॥\nविषादं परमापन्नो राजा सांतःपुरस्तदा॥ ३९.८१ ॥\nखिन्नाः प्रकृतयः सर्वास्तादृग्रूपविलोकनात्॥\nतत्किमित्येतदाश्चर्यमूचुः पौराः सुविस्मिताः॥ ३९.८२ ॥\nततः सा यौवनं प्राप्ता साक्षाद्देवसुतोपमा॥\nस्वमुखं दर्पणे वीक्ष्यस्मृतः पूर्वो भवस्तया॥ ३९.८३ ॥\nतत्तीर्थस्य प्रभावेण मातृपित्रोर्निवेदितम्॥\nविषादो नैव कर्तव्यो मदर्थे तात निश्चितम्॥ ३९.८४ ॥\nमा शोकं कुरु मे मातः पूर्वजन्मार्जितं फलम्॥\nततः पूर्वं स्ववृत्तांतमुक्त्वा सा च कुमारिका॥ ३९.८५ ॥\nपूर्वजन्मोद्भवः कायस्यस्या यत्रापतत्तथा॥\nगमनाय तमुद्देशं विज्ञप्तौ पितरौ तया॥ ३९.८६ ॥\nअहं तात गमिष्यामि महीसागरसंगमम्॥\nभवामि तत्र संप्राप्ता यथा कुरु तथा नृप॥ ३९.८७ ॥\nततः पित्रा प्रतिज्ञातं शतश्रृंगेण तत्तथा॥\nतस्याः संवाहनं चक्रे राजा पोतैः सरत्नकैः॥ ३९.८८ ॥\nस्तंभतीर्थं ततः साऽपि प्राप्य पोतार्यसंयुता॥\nभूरिदानं ततश्चक्रे दानं सर्वस्वलक्षणम्॥ ३९.८९ ॥\nजालिगुल्मांतरेऽन्विष्य ततो दृष्टं निजं शिरः॥\nअस्थिचर्मावशेषं च तदादाय प्रयत्नतः॥ ३९.९० ॥\nदग्ध्वा संगमसांनिध्ये क्षिप्तान्यस्थीनि संगमे॥\nततस्तीर्थप्रभावेण मुखं जातं शशिप्रभम्॥ ३९.९१ ॥\nन तादृग्देवकन्यानां न तादृङनागयोषिताम्॥\nन तादृङमर्त्यनारीणां तस्या यादृङमुखं मुखम्॥ ३९.९२ ॥\nसुरासुरनराः सर्वे तस्या रूपेण मोहिताः॥\nबहुधा प्रार्थयंत्येनां न सा वरमभीप्सति॥ ३९.९३ ॥\nकष्टं तया मुदा तत्र प्रारब्धं दुश्चरं तपः॥\nततः संवत्सरे पूर्णे देवदेवो महेश्वरः॥ ३९.९४ ॥\nप्रत्यक्षतां गतस्तस्यै वरदोऽस्मीति चाब्रवीत्॥\nततस्तं पूजयित्वा च कुमारी वाक्यमब्रवीत्॥ ३९.९५ ॥\nयदि तुष्टोऽसि देवेश यदि देयो वरो मम॥\nसांनिध्यं क्रियतामत्र सर्वकालं हि शंकर॥ ३९.९६ ॥\nएवमस्त्विति शर्वेण प्रोक्ते हृष्टा कुमारिका॥\nयत्र दग्धं शिरस्तस्या बर्कर्याः कुरुसत्तम॥ ३९.९७ ॥\nबर्करेशः शिवस्तत्र तया संस्थापितस्तदा॥\nमन्मुखान्महादाश्चर्यं श्रुत्वेदं च तलातलात्॥ ३९.९८ ॥\nस्वस्तिकोनाम नागेंद्रः कुमारीं द्रष्टुमागतः॥\nशिरसा गच्छता तेन यत्रोत्क्षिप्ता च भूरभूत्॥ ३९.९९ ॥\nईशाने बर्करेशस्य कूपोऽभूत्स्वस्तिकाभिधः॥\nपूरितो गंगया पार्थसर्वतीर्थफलप्रदः॥ ३९.१०० ॥\nदृष्ट्वा च स्थापितं लिंगं शिवस्तुष्टो वरं ददौ॥\nयेषां मृतशरीराणामत्र दाहः प्रजायते॥ ३९.१०१ ॥\nक्षिप्यंतेब्धौ तथा स्थीनि तेषां स्यादक्षया गतिः॥\nते स्वर्गे सुचिरं कालं वसित्वात्र समागताः॥ ३९.१०२ ॥\nराजानः सर्वसंपूर्णाः सप्रतापा भवंति ते॥\nबर्करेशं च यो भक्त्या संपूजयति मानवः॥ ३९.१०३ ॥\nस्नात्वार्णवमहीतोये तस्य स्यान्मनसेप्सितम्॥\nकार्तिके च चतुर्द्देश्यां कृष्णायां श्रद्धयान्वितः॥ ३९.१०४ ॥\nकूपे स्नानं नरः कृत्वा संतर्प्य च पितॄन्निजान्॥\nपूजयेद्बर्करेशं यः सर्पपापैः स मुच्यते॥ ३९.१०५ ॥\nएवं लब्ध्वा वरान्सर्वान्सा पुनः सिंहलं ययौ॥\nशतश्रृङ्गाय पित्रे च वृत्तांतं स्वं न्यवेदयत्॥ ३९.१०६ ॥\nतच्छ्रुत्वा विस्मितो राजा लोकाः सर्वे च फाल्गुन॥\nप्रशशंसुर्महीतीर्थमाजग्मुश्च कृतादराः॥ ३९.१०७ ॥\nस्नात्वा दत्त्वा च दानानि विविधानि च ते ततः॥\nसिंहलं च ययुर्भूयस्तीर्थमाहात्म्यहर्षिताः॥ ३९.१०८ ॥\nअनिच्छंत्यां कुमार्यां च वरं द्रव्यं च पार्थिवः॥\nतथान्यदपि प्रीत्यासौ यद्ददौ नृपतिः श्रृणु॥ ३९.१०९ ॥\nइदं भारतखंडं च नवधैव विभज्य सः॥\nददावष्टौ स्वपुत्राणां कुमार्यै नवमं तथा॥ ३९.११० ॥\nतेषां विभेदान्वक्ष्यामि पर्वतैरुपशोभितान्॥\nपुत्रनामानि वर्षाणि पर्वतांश्च श्रृणुष्व मे॥ ३९.१११ ॥\nमहेन्द्रो मलयः सह्यः शुक्तिमानृक्षपर्वतः॥\nविंध्यश्च पारियात्रश्च सप्तात्र कुलपर्वताः॥ ३९.११२ ॥\nमहेन्द्रपरतश्चैव इन्द्रद्वीपो निगद्यते॥\nपारियात्रस्य चैवार्वाक्खण्डं कौमारिकं स्मृतम्॥ ३९.११३ ॥\nसहस्रमेकमेकं च सर्वखण्डान्यमूनि च॥\nनदीनां संभवं चापि संक्षेपाच्छृणु फाल्गुन॥ ३९.११४ ॥\nवेदस्मृतिमुखा नद्यः पारियात्रोद्भवा मताः॥\nनर्मदासरसाद्याश्च नद्यो विंध्याद्विनिर्गताः॥ ३९.११५ ॥\nशतद्रूचन्द्रभागाद्या ऋक्षपर्वतसंभवाः॥\nऋषिकुल्याकुमार्याद्याः शुक्तिमत्पादसंभवाः॥ ३९.११६ ॥\nतापी पयोष्णी निर्विध्या कावेरी च महीनदी॥\nकृष्णा वेणी भीमरथी सह्यपादोद्भवाः स्मृताः॥ ३९.११७ ॥\nकृतमालाताम्रपर्णीप्रमुखा मलयोद्भवाः॥\nत्रिसामऋष्यकुल्याद्या महेन्द्रप्रभवाः स्मृताः॥ ३९.११८ ॥\nएवं विभज्य पुत्रेभ्यः कुमार्यै च महीपतिः॥\nशतशृंगो गिरं गत्वा उदीच्यां तप्तवांस्तपः॥ ३९.११९ ॥\nतत्र तप्त्वा तपो घोरं ब्रह्मलोकं जगाम सः॥\nशतश्रृंगो नृपश्रेष्ठः शतश्रृंगे नगोत्तमे॥ ३९.१२० ॥\nयत्र जातोऽसि कौतेय पांडोस्त्वं सोदरैः सह॥\nकुमारी च महाभागा स्तंभतीर्थस्थिता सती॥ ३९.१२१ ॥\nखंडोद्भवेन द्रव्येण तेपे दानानि यच्छती॥\nततः केनापि कालेन भ्रातृभ्योऽष्टभ्य एव च॥ ३९.१२२ ॥\nमहावीर्यबलोत्साहा जाता नव नवात्मजाः॥\nते समेत्य समागम्य कुमारीं प्रोचिरे ततः॥ ३९.१२३ ॥\nकुलदेवी त्वमस्माकं प्रसादं कुरु नः शुभे॥\nअष्टौ खण्डानि चास्माकं विभज्य स्वयमेव च॥\nदेही द्वासप्ततीनां नो विभेदः स्याद्यथा न नः॥ ३९.१२४ ॥\nइत्युक्ता सर्वधर्मज्ञा विज्ञाने ब्रह्मणा समा॥\nद्वासप्ततिविभेदैः सा नव खंडान्यचीकरत्॥ ३९.१२५ ॥\nतेषां नामानि ग्रामांश्च पत्तनानि च फाल्गुन॥\nवेलाकूलानि संख्यां च वक्ष्यामि तव तत्त्वतः॥ ३९.१२६ ॥\nकोटिश्चतस्रो ग्रामाणां नीवृदासीच्च मंडले॥\nसार्धकोटिद्वयग्रामैर्देशो बालाक जच्यते॥ ३९.१२७ ॥\nसपादकोटिर्ग्रामाणां पुरसाहणके विदुः॥\nलक्षाश्चत्वार एवापि ग्रामाणामंधके स्मृताः॥ ३९.१२८ ॥\nएको लक्षश्च नेपाले ग्रामाणां परिकीर्तितः॥\nषट्‌त्रींशल्लक्षमानं तु कान्यकुब्जे प्रकीर्तितम्॥ ३९.१२९ ॥\nद्वासप्ततिस्तथा लक्षा ग्रामा गाजणके स्मृताः॥\nअष्टादश तथा लक्षा ग्रामाणां गौडदेशके॥ ३९.१३० ॥\nकामरूपे च ग्रामाणां नवलक्षाः प्रकीर्तिताः॥\nडाहले वेदसंज्ञे तु ग्रामाणां नवलक्षकम्॥ ३९.१३१ ॥\nनवैव लक्षा ग्रामाणां कांतिपुरे प्रकीर्तिताः॥\nनवलक्षास्तथा चैव माचिपुरे प्रकीर्तिताः॥ ३९.१३२ ॥\nओड्डियाणे तथा देशे नवलक्षाः प्रकीर्तिताः॥\nजालंधरे तथा देशे नवलक्षाः प्रकीर्तिताः॥ ३९.१३३ ॥\nलोहपूरे तथा देशे लक्षाः प्रोक्ता नवैव च॥\nग्रामाणां सप्तलक्षं च पांबीपुरे प्रकीर्तितम्॥ ३९.१३४ ॥\nग्रामाणां सप्तलक्षं च रटराजे प्रकीर्तितम्॥\nहरीआले च ग्रामाणां लक्षपंचकसंमितम्॥ ३९.१३५ ॥\nसार्धलक्षत्रयं प्रोक्तं द्रडस्य विषये तथा॥\nसार्धलक्षत्रयं प्रोक्तं तथावंभणवाहके॥ ३९.१३६ ॥\nएकविंशतिसाहस्रं ग्रामणां नीलपूरके॥\nतथामलविषये पार्थ ग्राममाणामेकलक्षकम्॥ ३९.१३७ ॥\nनरेंदुनामदेशे तु लक्षमेकं सपादकम्॥\nअतिलांगलदेशे च लक्षः प्रोक्तः सपादकः॥ ३९.१३८ ॥\nलक्षाष्टादशसाहस्रं नवती द्वे च मालवे॥\nसयंभरे तथा देशे लक्षः प्रोक्तः सपादकः॥ ३९.१३९ ॥\nमेवाडे च तथा प्रोक्तो लक्षश्चैकःसपादकः॥\nअशीतिश्च सहस्राणि वागुरिः परिकीर्तितः॥ ३९.१४० ॥\nग्रामसप्ततिसाहस्रो गुर्जरात्रः प्रकीर्तितः॥\nतथा सप्ततिसाहस्रः पांडर्विषय एव च॥ ३९.१४१ ॥\nजहाहुतिसहस्राणि द्वाचत्वारिंशदेव च॥\nअष्टषाष्टसहस्राणि प्रोक्तं काश्मीरमंडलम्॥ ३९.१४२ ॥\nषष्टित्रिंशत्सहस्राणि ग्रामाणां कौंकणे विदुः॥\nचतुर्दशशतं द्वे च विंशतीलघुकौंकणम्॥ ३९.१४३ ॥\nसिंधुः सहस्रदशके ग्रामाणां परिकीर्तितः॥ ३९.१४४ ॥\nचतुर्दशशते द्वे च विंशतिः कच्छमंडलम्॥\nपंचपंचाशत्सहस्रं ग्रामाः सौराष्ट्रमुच्यते॥ ३९.१४५ ॥\nएकविंशतिसहस्रो लाडदेशः प्रकीर्तितः॥\nअतिसिंधुश्च ग्रामाणां दशसहस्र उच्यते॥\nतथा चाश्वमुखं पार्थ दशसाहस्रमुच्यते॥ ३९.१४६ ॥\nसहस्रदशकं चापि एकपादः प्रकीर्तितः॥ ३९.१४७ ॥\nतथैव दशसाहस्रो देशः सूर्यमुखः स्मृतः॥\nएकबाहुस्तथा देशो दशसाहस्रमुच्यते॥ ३९.१४८ ॥\nसहस्रदशकं चैव संजायुरिति देशकः॥\nशिवनामा तथा देशः सहस्रदशकः स्मृतः॥\nसहस्राणि दश ख्यातं तथा कालहयंजयः॥ ३९.१४९ ॥\nलिंगोद्भवस्तथा देशः सहस्राणि दशैव च॥\nभद्रश्च देवभद्रश्च प्रत्येकं दशकौ स्मृतौ॥ ३९.१५० ॥\nषट्‌त्रिंशच्च सहस्राणि स्मृतौ चटविराटकौ॥\nषट्‌त्रिंशच्च सहस्राणि यमकोटिः प्रकीर्तिता॥ ३९.१५१ ॥\nअष्टादश तथा कोट्यो रामको देश उच्यते॥\nतोमरश्चापि कर्णाटो युगलश्च त्रयस्त्विमे॥ ३९.१५२ ॥\nसपादलक्षग्रामाणां प्रत्येकं परिकीर्तितः॥\nपंचलक्षाश्च ग्रामाणां स्त्रीराज्यं परिकीर्तितम्॥ ३९.१५३ ॥\nपुलस्त्यविषयश्चापि दशलक्षक उच्यते॥\nप्रत्येकं लक्षदशकौ देशौ कांबोजकोशलौ॥ ३९.१५४ ॥\nग्रामाणां च चतुर्लक्षो बाल्हिकः परिकीर्त्यते॥\nषट्‌त्रिंशच्च सहस्राणि लंकादेशः प्रकीर्तितः॥ ३९.१५५ ॥\nचतुःषष्टिसहस्राणि कुरुदेशः प्रकीर्तितः॥\nसार्धलक्षस्तथा प्रोक्तः किरातविजयो जयः॥ ३९.१५६ ॥\nपंच प्राहुस्तथा लक्षान्विदर्भायां च ग्रामकान्॥\nचतुर्दशसहस्राणि वर्धमानं प्रकीर्तितम्॥ ३९.१५७ ॥\nसहस्रदशकं चापि सिंहलद्वीपमुच्यते॥\nषट्‌त्रिंशच्च सहस्राणि ग्रामाणां पांडुदेशकः॥ ३९.१५८ ॥\nलक्षैकं च तथा प्रोक्तं ग्रामाणां तु भयाणकम्॥\nषट्‌षष्टिं च सहस्राणि देशो मागध उच्यते॥ ३९.१५९ ॥\nषष्टिसहस्राणि तथा ग्रामाणां पांगुदेशकः॥\nत्रिंशत्साहस्र उक्तश्च ग्रामाणां च वरेंदुकः॥ ३९.१६० ॥\nपंचविंशतिसाहस्रं मूलस्थानं प्रकीर्तितम्॥\nचत्वारिंशत्सहस्राणि ग्रामाणां यावनः स्मृतः॥ ३९.१६१ ॥\nचत्वार्येव सहस्राणि पक्षबाहुरुदीर्यते॥\nद्वासप्ततिरमी देशाः ग्रामसंख्याः प्रकीर्तिताः॥ ३९.१६२ ॥\nएवं भरतखंडेऽस्मिन्षण्णवत्येव कोटयः॥\nद्वासप्ततिस्तथा लक्षाः पत्तनानां प्रकीर्तिताः॥ ३९.१६३ ॥\nषट्‌त्रिंशच्च सहस्राणि वेलाकूलानि भारत॥\nएवं विभज्य खंडानि भ्रातृव्याणां ददौ नव॥ ३९.१६४ ॥\nआत्मीयमपि सा देवी अनिच्छुष्वपि तेषु च॥\nयतो मान्येति भगिनी प्रति क्रुध्यंति भ्रातरः॥ ३९.१६५ ॥\nभ्रातॄन्प्रति भगिनी च विचार्यैव ददौ शुभा॥\nतत्कृत्वा सानुमान्यैतान्स्तंभतीर्थमुपागता॥ ३९.१६६ ॥\nतदा तेषु च देशेषु चतुर्वर्गस्य साधनम्॥\nसर्वेषां प्रवरं प्रोक्तं कुमारीश्वरमेव च॥ ३९.१६७ ॥\nतत्रापि गुप्तक्षेत्रं च वेदैतत्सा कुमारिका॥\nगुप्तक्षेत्रे कुमारेशं पूजयंति महाव्रता॥ ३९.१६८ ॥\nतस्थौ स्नायंती षट्‌सु चैवापि संगमे॥\nततः कालप्रकर्षाच् प्रासादे स्कंदनिर्मिते॥ ३९.१६९ ॥\nजीर्णे नव्यं स्वर्णमयं प्रासादं साप्यकारयत्॥\nततस्तुष्टो महादेवस्तस्या भक्त्यातितोषितः॥ ३९.१७० ॥\nकुमारलिंगादुत्थाय प्रत्यक्षस्तामवोचत॥\nभद्रे तवाहं भक्त्या च विज्ञानेन च तोषितः॥ ३९.१७१ ॥\nजीर्णः पुनरुद्धृतोऽयं प्रासादस्तेन तोषितः॥\nतव नाम्ना च विख्यातो भविष्यामि कुमारिके॥ ३९.१७२ ॥\nकर्ता चापि तथोद्धर्ता द्वौ वै समफलौ स्मृतौ॥\nकुमारेशः कुमारीश इति वक्ष्यंति मां ततः॥ ३९.१७३ ॥\nबर्करेशे च ये दत्त वरा दत्ताः सदैव ते॥\nतवापि प्राप्तः कालश्च समीपे वरवर्णिनि॥ ३९.१७४ ॥\nअभर्तृकाया नार्याश्च न स्वर्गो मोक्ष एव च॥\nयथैव वृद्धकन्यायाः सरस्वत्यास्तटे शुभे॥ ३९.१७५ ॥\nतस्मात्त्वमत्र तीर्थे च महाकालमिति स्मृतम्॥\nसिद्धिं गतं वृणु भद्रे पतित्वे वरवर्णिनि॥ ३९.१७६ ॥\nततः सा रुद्रवाक्येन वरयामास तं पतिम्॥\nरुद्रलोकं ययौ चापि महाकालसन्विता॥ ३९.१७७ ॥\nतत्र तां पार्वती प्राह समालिंग्य प्रहर्षिता॥\nयस्मात्त्वया चित्रवच्च लिखिता पृथिवी शुभे॥ ३९.१७८ ॥\nचित्रलेखेतिनाम्ना त्वं तस्माद्भव सखी मम॥\nततः सखी समभवच्चित्रलेखेति सा शुभा॥ ३९.१७९ ॥\nययानिरुद्धः कथित उषायाः पतिरुत्तमः॥\nयोगिनीनां वरिष्ठा या महाकालस्य वल्लभा॥ ३९.१८० ॥\nअप्सुसा वार्षिकं बिंदुं पूर्णे वर्षशते पपौ॥\nतपश्चरंती तस्मात्सा प्रोच्यते चाप्सरा दिवि॥ ३९.१८१ ॥\nएवंविधा कुमारी सा लिंगमेतद्धि फाल्गुन॥\nस्थापयामास शिवदं बर्करेश्वरसंज्ञितम्॥ ३९.१८२ ॥\nतस्मादत्र नृणां दाहश्चास्थिक्षेपश्च भारत॥\nप्रयागादधिकौ प्रोक्तौ महेशस्य वचो यथा॥ ३९.१८३ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बर्करेश्वरमाहात्म्यवर्णनंनामैकोनचत्वारिंशोऽध्यायः॥ ३९ ॥ छ ॥"
  }
]
[
  {
    "text": "<b>॥नारद उवाच॥\n</b>\nभूमेर्योजनलक्षे च कौरव्य रविमंडलम्॥\nयोजनानां सहस्राणि भास्करस्य रथो नव॥ ३८.१ ॥"
  },
  {
    "text": "ईषादंडस्ततैवास्य द्विगुणः परिकीर्तितः॥\nसार्धकोटिस्तथा सप्त नियुतानि विवस्वतः॥ ३८.२ ॥"
  },
  {
    "text": "योजनानां तु तस्याक्षस्तत्र चक्रं प्रतिष्ठितम्॥\nत्रिनाभि तच्च पंचारं षण्नेमि परिकीर्तितम्॥ ३८.३ ॥"
  },
  {
    "text": "चत्वारिंशत्सहस्राणि द्वितीयोऽक्षोऽपि विस्तृतः॥\nपंच चान्यानि सार्द्धानि स्यन्दनस्य तु पांडव॥ ३८.४ ॥"
  },
  {
    "text": "अक्षप्रमाणमुभयोः प्रमाणं तद्युगार्द्धयोः॥\nह्रस्वोऽक्षस्तद्युगार्द्धं च ध्रुवाधारं रथस्य वै॥ ३८.५ ॥"
  },
  {
    "text": "द्वितीयोऽक्षस्तथा सव्ये चक्रं तन्मानसे स्थितम्॥\nहयाश्च सप्त च्छांदांसि तेषां नामानि मे श्रृणु॥ ३८.६ ॥"
  },
  {
    "text": "गायत्री च बृहत्युष्णिग्जगती त्रिष्टुवेव च॥\nअनुष्टुप्पंक्तिरित्युक्ताश्छंदांसि हरयो रवेः॥ ३८.७ ॥"
  },
  {
    "text": "नैवास्तमनमर्कस्य नोदयः सर्वदा सतः॥\nउदयास्तमनाक्यं हि दर्शनादर्शनं रवेः॥ ३८.८ ॥"
  },
  {
    "text": "शक्रदीनां पुरे तिष्ठन्स्पृशत्येष पुरत्रयम्॥\nविकीर्णोऽतो विकर्णस्थस्त्रिकोणार्धपुरे तथा॥ ३८.९ ॥"
  },
  {
    "text": "अयनस्योत्तरस्यादौ मकरं याति भास्करः॥\nततः कुम्भं च मीनं च राशे राश्यंतरं तथा॥ ३८.१० ॥"
  },
  {
    "text": "त्रिष्वेतेष्वथ भुक्तेषु ततो वैषुवतीं गतिम्॥\nप्रयाति सविता कुर्वन्नहोरात्रं च तत्समम्॥ ३८.११ ॥"
  },
  {
    "text": "ततो रात्रिः क्षयं याति वर्धते तु दिनं दिनम्॥\nततश्च मिथुनस्यांते परां काष्ठामुपागतः॥ ३८.१२ ॥"
  },
  {
    "text": "राशिं कर्कटकं प्राप्य कुरुते दक्षिणायांनम्॥\nकुलालचक्रपर्यंतो यथा शीघ्रं निवर्तते॥ ३८.१३ ॥"
  },
  {
    "text": "दक्षिणायक्रमे सूर्यस्तथा शीघ्रं निवर्तते॥\nअतिवेगितया कालं वायुमार्गबलाच्चरन्॥ ३८.१४ ॥"
  },
  {
    "text": "तस्मात्प्रकृष्टां भूमिं स कालेनाल्पेन गच्छति॥\nकुलालचक्रमध्यस्थो यता मंदं प्रसर्पति॥ ३८.१५ ॥"
  },
  {
    "text": "तथोदगयने सूर्यः सर्पते मंदविक्रमः॥\nतस्माद्दीर्घेण कालेन भूमिमल्पं निगच्छति॥ ३८.१६ ॥"
  },
  {
    "text": "संध्याकाले च मंदेहाः सूर्यमिच्छंति खादितुम्॥\nप्रजापतिकृतः शापस्तेषां फाल्गुन रक्षसाम्॥ ३८.१७ ॥"
  },
  {
    "text": "अक्षयत्वं शरीराणां मरणं च दिनेदिने॥\nततः सूर्यस्य तैर्युद्धं भवत्यत्यंतदारुणम्॥ ३८.१८ ॥"
  },
  {
    "text": "ततो गायत्रिपूतं यद्द्विजास्तोयं क्षिपंति च॥\nतेन दह्यंति ते पापाः संध्योपासनतः सदा॥ ३८.१९ ॥"
  },
  {
    "text": "ये संध्यां नाप्युपासंते कृतघ्ना यांति रौरवम्॥\nप्रतिमासं पृथक्सूर्य ऋषिगन्धर्वराक्षसैः॥ ३८.२० ॥"
  },
  {
    "text": "अप्सरोग्रामणीसर्पैरथो याति च सप्तभिः॥\nधातार्यमा मित्रवरुणौ विवस्वानिन्द्र एव च॥ ३८.२१ ॥"
  },
  {
    "text": "पूषा च सविता सोऽथ भगस्त्वष्टा च कीर्तितः॥\nविष्णुश्चैत्रादिमासेषु आदित्या द्वादश स्मृताः॥ ३८.२२ ॥"
  },
  {
    "text": "ततो दिवाकरस्थानान्मंडलं शशिनः स्थितम्॥\nलक्षमात्रेण तस्यापि त्रिचक्रो  रथ उच्यते॥ ३८.२३ ॥"
  },
  {
    "text": "कुंदाभा दश चैवाश्वा वामदक्षिणतो युताः॥\nपूर्णे शतसहस्रे च योजनानां निशाकरात्॥ ३८.२४ ॥"
  },
  {
    "text": "नक्षत्रमण्डलं कृत्स्नमुपरिष्टात्प्रकाशते॥\nचतुर्दश चार्बुदान्यप्यशीतिः सरितांपतिः॥ ३८.२५ ॥"
  },
  {
    "text": "विंशतिश्च तथा कोट्यो नक्षत्राणां प्रकीर्तिताः॥\nद्वे लक्षे चोत्तरे तस्माद्बुधो नक्षत्रमण्डलात्॥ ३८.२६ ॥"
  },
  {
    "text": "वाय्वग्निद्रव्यसंभूतो रथश्चंद्रसुतस्य च॥\nपिशंगैस्तुर--- सोष्टाभिर्वायवेगिभिः॥ ३८.२७ ॥"
  },
  {
    "text": "द्विलक्षश्चोत्तरे तस्माद्बुधाच्चाप्युशना स्मृतः॥\nशुक्रस्यापि रथोष्टाभिर्युक्तोऽभूत्संभवैर्हयैः॥ ३८.२८ ॥"
  },
  {
    "text": "लक्षद्वयेन भौमस्य स्मृतो देवपुरोहितः॥\nअष्टाभिः पांडुरैरश्वैर्युक्तोऽस्य कांचनोरथः॥ ३८.२९ ॥"
  },
  {
    "text": "सौरिर्बृहस्पतेश्चोर्ध्वं द्विलक्षे समुपस्थितः॥\nआकाशसंभवैरश्वैरष्टाभिः शबलै रथः॥ ३८.३० ॥"
  },
  {
    "text": "स्वर्भानोस्तुरगाश्चाष्टौ भृंगाभा धूसरारथम्॥\nवहंति च सकृद्युक्ता आदित्याधःस्थितास्तथा॥ ३८.३१ ॥"
  },
  {
    "text": "सौरेर्लक्षं स्मृतं चोर्ध्वं ततः सप्तर्षिमण्डलम्॥\nऋषिभ्यश्चापि लक्षेण ध्रुवश्चोर्ध्वं व्यवस्थितः॥ ३८.३२ ॥"
  },
  {
    "text": "मेढीभूतः समस्तस्य ज्योतिश्चक्रस्य वै ध्रुवः॥\nध्रुवोऽपि शिंशुमारस्य पुच्छाधारे व्यवस्थितः॥ ३८.३३ ॥"
  },
  {
    "text": "यमाहुर्वासुदेवस्य रूपमात्मानमव्ययम्॥\nवायुपाशैर्ध्रुवे बद्धं सर्वमेतच्च फाल्गुन॥ ३८.३४ ॥"
  },
  {
    "text": "नवयोजनसाहस्रं मण्डलं सवितुः स्मृतम्॥\nद्विगुणं सूर्यविस्तारान्मण्डलं शशिनः स्मृतम्॥ ३८.३५ ॥"
  },
  {
    "text": "तुल्यस्तयोस्तु स्वर्भानुर्भूत्वाधस्तात्प्रसर्पति॥\nउद्धृत्य पृथिवीच्छायां निर्मलां मण्डलाकृतिः॥ ३८.३६ ॥"
  },
  {
    "text": "चन्द्रस्य षोडशो भागो भार्गवश्च विधीयते॥\nभार्गवात्पादहीनस्तु विज्ञेयोऽथ बृहस्पतिः॥ ३८.३७ ॥"
  },
  {
    "text": "बृहस्पतेः पादहीनौ वक्रसौरी बुधस्तथा॥\nशतानि पंच चत्वारित्रीणि द्वे चैकयोजनम्॥ ३८.३८ ॥"
  },
  {
    "text": "योजनार्धप्रमाणानि भानि ह्रस्वं न विद्यते॥\nभूमिलोकश्च भूर्लोकः पादगम्यः प्रकीर्तितः॥ ३८.३९ ॥"
  },
  {
    "text": "भूमिसूर्यांतरं तच्च भुवर्लोकः प्रकीर्तितः॥\nध्रुवसूर्यांतरं तच्च नियुतानि चतुर्दश॥ ३८.४० ॥"
  },
  {
    "text": "स्वर्लोकः सोऽपि गदितो लोकसंस्थानचिंतकैः॥\nध्रुवादूर्ध्वं तथा कोटचिर्महर्लोकः प्रकीर्तितः॥ ३८.४१ ॥"
  },
  {
    "text": "द्वे कोट्यौ च जनो यत्र निवसंति चतुःसनाः॥\nचतुर्भिश्चापि कोटीभिस्तपोलोकस्ततः स्मॉतः॥ ३८.४२ ॥"
  },
  {
    "text": "वैराजा यत्र ते देवाः स्थिता दाहविवर्जिताः॥\nषड्गुणेन तपोलोकात्सत्यलोको विराजते॥ ३८.४३ ॥"
  },
  {
    "text": "अपुनर्मरका यत्र ब्रह्मलोको हि स स्मृतः॥\nअष्टादस तथा कोट्यो लक्षाण्यशीतिपंच च॥ ३८.४४ ॥"
  },
  {
    "text": "शुभं निरुपमं स्थानं तदूर्ध्वं संप्रकाशते॥\nभूर्भूवःस्वरिति प्रोक्तं त्रैलोक्यं कृतकं त्विदम्॥ ३८.४५ ॥"
  },
  {
    "text": "जनस्तपस्तथा सत्यमिति चाकृतकं त्रयम्॥\nकृतकाकृतयोर्मध्ये मर्हर्लोक इति स्मृतः॥ ३८.४६ ॥"
  },
  {
    "text": "शून्यो भवति कल्पांते योत्यंतं न विनश्यति॥\nएते सप्त समाख्याता लोकाः पुण्यैरुपार्जिताः॥ ३८.४७ ॥"
  },
  {
    "text": "यज्ञैर्दानैर्जपैर्होमैस्तीर्थैर्व्रतसमुच्चयैः॥\nवेदादिप्रोक्तैरन्यैश्च साध्याँल्लोकानिमान्विदुः॥ ३८.४८ ॥"
  },
  {
    "text": "ततश्चांडस्य शिरसो धारा नीरमयी शिवा॥\nसर्वलोकान्समाप्लाव्य गंगा मेरावुपागता॥ ३८.४९ ॥"
  },
  {
    "text": "ततो महीतलं सर्वं पातालं प्रविवेश सा॥\nअंडमूर्ध्नि स्थिता देवी सततं द्वारवासिनी॥ ३८.५० ॥"
  },
  {
    "text": "देवीनां कोटिकोटीभिः संवृता पिंगलेन च॥\nतत्र स्थिता सदा रक्षां कुरुतेऽण्डस्य सा शुभा॥ ३८.५१ ॥"
  },
  {
    "text": "निहंति दुष्टसंघातान्महाबलपराक्रमा॥\nवायुस्कंधानि सप्तापिश्रृणुयद्वत्स्थितान्यपि॥ ३८.५२ ॥"
  },
  {
    "text": "पृथिवीं समभिक्रम्य संस्थितो मेघमंडले॥\nप्रवहोनाम यो मेघान्प्रवहत्यतिशक्तिमान्॥ ३८.५३ ॥"
  },
  {
    "text": "धूमजाश्वोष्मजा मेघाः सामुद्रैयन पूरिताः॥\nतोयैर्भवंति नीलांगा वर्षिष्ठाश्चैव भारत॥ ३८.५४ ॥"
  },
  {
    "text": "द्वितीयश्चावहो नाम निबद्धः सूर्यमंडले॥\nतेन बद्धं ध्रुवेणेदं भ्राम्यते सूर्यमंडलम्॥ ३८.५५ ॥"
  },
  {
    "text": "तृतीयश्चोद्वहो नाम चंद्रस्कंधे प्रतिष्ठितः॥\nबद्धं ध्रुवेण येनेदं भ्राम्यते चंद्रमंडलम्॥ ३८.५६ ॥"
  },
  {
    "text": "चतुर्थः संवहो नाम स्थितो नक्षत्रमण्डले॥\nवातरश्मिभिराबद्धं ध्रुवेण सह भ्राम्यते॥ ३८.५७ ॥"
  },
  {
    "text": "ग्रहेषु पंचमः सोऽपि विवहो नाम मारुतः॥\nग्रहचक्रमिदं येन भ्राम्यते ध्रुवसंधितम्॥ ३८.५८ ॥"
  },
  {
    "text": "षष्ठः परिवहो नाम स्थितः सप्तर्षिमंडले॥\nभ्रमंति ध्रुवसंबद्धा येन सप्तर्षयो दिवि॥ ३८.५९ ॥"
  },
  {
    "text": "सप्तमश्च ध्रुवे बद्धो वायुर्नाम्ना परावहः॥\nयेन संस्थापितं ध्रौव्यं चक्रं चान्यानि भारत॥ ३८.६० ॥"
  },
  {
    "text": "यं समासाद्य वेगेन दिशामंतं प्रपेदिरे॥\nदक्षस्य दश पुत्राणां सहस्राणि प्रजापतेः॥ ३८.६१ ॥"
  },
  {
    "text": "एवमेते दितेः पुत्राः सप्तसप्त व्यवस्थिताः॥\nअनारमंतः संवांति सर्वगाः सर्वधारिणः॥ ३८.६२ ॥"
  },
  {
    "text": "ध्रुवादूर्ध्वमसूर्यं चाप्यनक्षत्रमतारकम्॥\nस्वतेजसा स्वशक्त्या चाधिष्ठितास्ते हि नित्यदा॥ ३८.६३ ॥"
  },
  {
    "text": "इत्यूर्ध्वं ते समाख्यांतं पातालान्यथ मे श्रृणु॥ ३८.६४ ॥"
  },
  {
    "text": "इति श्रीस्कांदे महापुराण एकाशीतिसाहास्र्यां संहितायां प्रथमे माहेश्वरखण्डे कौमारिकाखण्डे कुमारिकाक्याने लोकव्यवस्थितिवर्मनंनामाष्टत्रिंशोऽध्यायः॥ ३८ ॥ छ ॥"
  }
]
[
  {
    "text": "<b>॥सूत उवाच॥\n</b>\nएवं स्थानानि पुण्यानि यानियानीह वै भुवि॥\nनिरीक्षंस्तत्र तत्राहं नारदो वीरसत्तम॥ ३.१ ॥\nविचरन्मेदिनीं सर्वां प्राप्तोऽहमाश्रमं भृगोः॥\nयत्र रेवानदी पुण्या सप्तकल्पस्मरा वरा॥ ३.२ ॥\nमहापुण्या पवित्रा च सर्वतीर्थमयी शुभा॥\nपुनानि कीर्तनेनैव दर्शनेन विशेषतः॥ ३.३ ॥\nतत्रावगाहनात्पार्थ मुच्यते जंतुरंहसा॥\nयथा सा पिङ्गला नाडी देहमध्ये व्यवस्थिता॥ ३.४ ॥\nइयं ब्रह्मांडपिण्डस्य स्थाने तस्मिन्प्रकीर्तिता॥\nतत्रास्ते शुक्लतीर्थाख्यं रेवायां पापनाशनम्॥ ३.५ ॥\nयत्र वै स्नानमात्रेण ब्रह्महत्या प्रणश्यति॥\nतस्यापि सन्निधौ पार्थ रेवाया उत्तरे तटे॥ ३.६ ॥\nनानावृक्षसमाकीर्णं लतागुल्मोपशोभितम्॥\nनानापुष्पफलो पेतं कदलीखंडमंडितम्॥ ३.७ ॥\nअनेकाश्वापदाकीर्णं विहगैरनुनादितम्॥\nसुगंधपुष्पशोभाढ्यं मयूररवनादितम्॥ ३.८ ॥\nभ्रमरैः सर्वमुत्सृज्य निलीनं रावसंयुतम्॥\nयथा संसारमुत्सृज्य भक्तेन हरपादयोः॥ ३.९ ॥\nकोकिला मधुरैः स्वानैर्नादयंति तथा मुनीन्॥\nयथा कथामृताख्यानैर्ब्राह्मणा भवभीरुकान्॥ ३.१० ॥\nयत्र वृक्षा ह्लादयंति फलैः पुष्पैश्च पत्रकैः॥\nछायाभिरपि काष्ठैश्च लोकानिव हरव्रताः॥ ३.११ ॥\nपुत्रपुत्रेति वाशंते यत्र पुत्रप्रियाः खगाः॥\nयथा शिवप्रियाः शैवा नित्यं शिवशिवेति च॥ ३.१२ ॥\nएवंविधं मुनेस्तस्य भृगोराश्रममंडलम्॥\nविप्रैस्त्रैविद्यसंयुक्तैः सर्वतः समलंकृतम्॥ ३.१३ ॥\nऋग्यजुः सामनिर्घोपैरारूरितदिगन्तरम्॥\nरुद्रभक्तेन धीरेण यथैव भुवनत्रयम्॥ ३.१४ ॥\nतत्राहं पार्थ संप्राप्तो यत्रास्ते मुनिसत्तमः॥\nभृगुः परमधर्मात्मातपसा द्योतितप्रभः॥ ३.१५ ॥\nआगच्छंतं तु मां दृष्ट्वा दीनं च मुदितं तथा॥\nअभ्युत्थानं कृतं सर्वैर्विप्रैर्भृगुपुरोगमैः॥ ३.१६ ॥\nकृत्वा सुस्वागतं दत्त्वा अर्घाद्यं भृगुणा सह॥\nआसनेषूपविष्टास्ते मुनींद्रा ग्राहिता मया॥ ३.१७ ॥\nविश्रांतं तु ततो ज्ञात्वा भृगुर्मामप्युवाचह॥\nक्व गंतव्यं मुनिश्रेष्ठ कस्मादिह समागतः॥ ३.१८ ॥\nआगमनकारणं सर्वं समाचक्ष्व परिस्फुटम्॥\nततस्तं चिंतयाविष्टो भृगुं पार्थाहमब्रुवम्॥ ३.१९ ॥\nश्रूयतामभिधास्यामि यदर्थमहामागतः॥\nमया पर्यटिता सर्वा समुद्रांता च मेदिनी॥ ३.२० ॥\nद्विजानां भूमिदानार्थं मार्गमाणः पदेपदे॥\nनिर्दोषां च पवित्रां च तीर्थेष्वपि समन्विताम्॥ ३.२१ ॥\nरम्यां मनोरमां भूमिं न पश्यामि कथंचन॥\n<b>॥भृगुरुवाच॥\n</b>\nविप्राणां स्थापनार्थाय मयापि भ्रमता पुरा॥ ३.२२ ॥\nपृथ्वी सागरपर्यंता दृष्टा सर्वा तदानघ॥\nमहीनाम नदी पुण्या सर्वतीर्थमयी शुभा॥ ३.२३ ॥\nदिव्या मनोरमा सौम्या महापापप्रणाशिनी॥\nनदीरूपेण तत्रैव पृथ्वी सा नात्र संशयः॥ ३.२४ ॥\nपृथिव्यां यानि तीर्थानि दृष्टादृष्टानि नारद॥\nतानि सर्वाणि तत्रैव निवसंति महीजले॥ ३.२५ ॥\nसा समुद्रेण संप्राप्ता पुण्यतोया महानदी॥\nसंजातस्तत्र देवर्षे महीसागरसंगमः॥ ३.२६ ॥\nस्तंभाख्यं तत्र तीर्थं तु त्रिषु लोकेषु विश्रुतम्॥\nतत्र ये मनुजाः स्नानं प्रकुर्वंति विपश्चितः॥ ३.२७ ॥\nसर्वपापविनिर्मुक्ता नोपसर्पंति वै यमम्॥\nतत्राद्भुतं हि दृष्टं मे पुरा स्नातुं गतेन वै॥ ३.२८ ॥\nतदहं कीर्तयिष्यामि मुने श्रृणु महाद्भुतम्॥\nयावत्स्नातुं व्रजाम्यस्मिन्महीसागरसंगमे॥ ३.२९ ॥\nतीरे स्थितं प्रपश्यामि मुनींद्रं पावकोपमम्॥\nप्रांशुं वृद्धं चास्थिशेषं तपोलक्ष्म्या विभूषितम्॥ ३.३० ॥\nभुजावूर्ध्वौ ततः कृत्वा प्ररुदंतं मुहुर्मुहुः॥\nतं तथा दुःखितं दृष्ट्वा दुःखितोऽहमथाभवम्॥ ३.३१ ॥\nसतां लक्षणमेतद्धि यद्दृष्ट्वा दुःखितं जनम्॥\nशतसंख्य तस्य भवेत्तथाहं विललाप ह॥ ३.३२ ॥\nअहिंसा सत्यमस्तेयं मानुष्ये सति दुर्लभम्॥\nततस्तमुपसंगम्य पर्यपृच्छमहं तदा॥ ३.३३ ॥\nकिमर्थं रोदिशि मुने शोके किं कारणं तव॥\nसुगुह्यमपि चेद्बूहि जिज्ञासा महती हि मे॥ ३.३४ ॥\nमुनिस्ततो मामवदद्भृगो निर्भाग्यवानहम्॥\nतेन रोदिमि मा पृच्छ दुर्भाग्यं चालपेद्धि कः॥ ३.३५ ॥\nतमहं विस्मयाविष्टः पुनरेवेदमब्रुवम्॥\nदुर्लभं भारते जन्म तत्रापि च मनुष्यता॥ ३.३६ ॥\nमनुष्यत्वे ब्राह्मणत्वं मुनित्वं तत्र दुर्लभम्॥\nतत्रापि च तपःसिद्धिः प्राप्यैतत्पंचकं परम्॥ ३.३७ ॥\nकिमर्थं रोदिषि मुने विस्मयोऽत्र महान्मम॥\nएवं संपृच्छते मह्यमेतस्मिन्नेव चांतरे॥ ३.३८ ॥\nसुभद्रोनाम नाम्ना च मुनिस्तत्राभ्युपाययौ॥\nस हि मेरुं परित्यज्य ज्ञात्वा तीर्थस्य सारताम्॥ ३.३९ ॥\nकृताश्रमः पूजयति सदा स्तंभेश्वरं मुनिः॥\nसोऽप्येवं मामि वापृच्छन्मुनिं रोदनकारणम्॥ ३.४० ॥\nअथाहाचम्य स मुनिः श्रूयतां कारणं मुनी॥\nअहं हि देवशर्माख्यो मुनिः संयतवाङ्मनाः॥ ३.४१ ॥\nनिवसामि कृतस्थानो गंगासागरसंगमे॥\nतत्र दर्शेतर्पयामि सदैव च पितॄनहम्॥ ३.४२ ॥\nश्राद्धांते ते च प्रत्यक्षा ह्याशिषो मे वदंति च॥\nततः कदाचित्पितरः प्रहृष्टा मामथाब्रवन्॥ ३.४३ ॥\nवयं सदात्र चायामो देवशर्मंस्तवांतिके॥\nस्थानेऽस्माकं कदाचित्त्वं न चायासि कुतः सुतः॥ ३.४४ ॥\nस्थानं दिदृक्षुस्तच्चाहं न शक्तोऽस्मि निवोदितुम्॥\nततः परममित्युक्त्वा गतवान्पितृभिः सह॥ ३.४५ ॥\nपितॄणां मंदिरं पुण्यं भौमलोकसमास्थितम्॥\nतत्रतत्र स्थितश्चाहं तेजोमण्डलदुर्दृशान्॥ ३.४६ ॥\nदृष्ट्वाग्रतः पूजयाढ्यानपृच्छं स्वान्पितॄनिति॥\nके ह्यमी समुपायांति भृशं तृप्ता भृशार्चिताः॥\nभृशंप्रमुदिता नैव तथा यूयं यथा ह्यमी॥ ३.४७ ॥\n<b>॥पितर ऊचुः॥\n</b>\nभद्रं ते पितरः पुण्याः सुभद्रस्य महामुनेः॥\nतर्पितास्तेन मुनिना महीसागरसंगमे॥ ३.४८ ॥\nसर्वतीर्थमयी यत्र निलीना ह्युदधौ मही॥\nतत्र दर्शे तर्पयति सुभद्रस्तानमून्सुत॥ ३.४९ ॥\nइत्याकर्ण्य वचस्तेषां लज्जितोऽहं भृशंतदा॥\nविस्मितश्च प्रणम्यैतान्पितॄन्स्वं स्थानमागतः॥ ३.५० ॥\nयथा तथा चिंतितं च तत्र यास्याम्यहं श्फुटम्॥\nपुण्यो यत्रापि विख्यातो महीसागरसंगमः॥ ३.५१ ॥\nकृताश्रमश्च तत्रैव तर्पयिष्ये निजान्पितॄन्॥\nदर्शेदर्शे यथा चासौ स्तुत्यनामा सुभद्रकः॥ ३.५२ ॥\nकिं तेन ननु जातेन कुलांगारेण पापिना॥\nयस्मिञ्जीवत्यवि निजाः पितरोऽन्यस्पृहाकराः॥ ३.५३ ॥\nइति संचिंत्य मुदितो रुचिं भार्यामथाब्रवुम्॥\nरुचे त्वया समायुक्तो महीसागगरसंगमम्॥ ३.५४ ॥\nगत्वा स्थास्यामि तत्रैव शीघ्रं त्वं सम्मुखीभव॥\nपतिव्रतासि शुद्धासिकुलीनासि यशस्विनि॥\nतस्मादेतन्मम शुभे कर्तुमर्हसि चिंतितम्॥ ३.५५ ॥\n<b>॥रुचिरुवाच॥\n</b>\nहता तस्य जनिर्नाभूत्कथं पाप दुरात्मना॥ ३.५६ ॥\nश्मशानस्तंभ येनाहं दत्ता तुभ्यं कृतंत्वाय॥\nइह कंदफलाहारैर्यत्किं तेन न पूर्यते॥ ३.५७ ॥\nनेतुमिच्छसि मां तत्र यत्र क्षारोदकं सदा॥\nत्वमेव तत्र संयाहि नंदंतु तव पूर्वजाः॥ ३.५८ ॥\nगच्छ वा तिष्ठ वा वृद्ध वस वा काकवच्चिरम्॥\nतथा ब्रुवन्त्यां तस्यां तु कर्णावस्मि पिधाय च॥ ३.५९ ॥\nविपुलं शिष्यमादिश्य गृह एकोऽत्र आगतः॥\nसोऽहं स्नात्वात्र संतर्प्य पितॄञ्छ्रद्धापरायणः॥ ३.६० ॥\nचिंतां सुविपुलां प्राप्तो नरके दुष्कृती यथा॥\nयदि तिष्ठामि चात्रैव अर्धदेहधरो ह्यहम्॥ ३.६१ ॥\nनरो हि गृहिणीहीनो अर्धदेह इति स्मृतः॥\nयथात्मना विना देहे कार्यं किंचिन्न सिध्यति॥ ३.६२ ॥\nअनयोर्हि फलं ग्राह्यं सारता नात्र काचन॥\nअर्धदेही च मनुजस्त्वसंस्पृश्यः सतांमतः॥ ३.६३ ॥\nअनयोर्हिफलं ग्राह्यं सारता नात्र काचन॥\nअर्धदेही च मनुजस्त्वसंस्पृश्यः सतांमतः॥ ३.६४ ॥\nऔत्तानपादिरस्पृश्य उत्तमो हि सुरैः कृतः॥\nअथ चेत्तत्र संयामि न महीसागरस्ततः॥ ३.६५ ॥\nयामि वा तत्कथं पादौ चलतो मे कथंचन॥\nएतस्मिन्मे मनो विद्धं खिद्यतेऽज्ञानसंकटे॥ ३.६६ ॥\nअतोऽहमतिमुह्यामि भृशं शोचामि रोदिमि॥\nइतिश्रुत्वा वचस्तस्य भृशं रोमांचपूरितम्॥ ३.६७ ॥\nसाधुसाध्वित्यथोवाच तं सुभद्रोऽप्यहं तथा॥\nदण्डवच्च प्रणमितो महीसागरसङ्गमम्॥ ३.६८ ॥\nचिन्तयावश्च मनसि प्रतीकारं मुनेरुभौ॥\nयो हि मानुष्यमासाद्य जलबुद्बुदभंगुरम्॥ ३.६९ ॥\nपरार्थाय भवत्येष पुरुषोऽन्ये पुरीषकाः॥\nततः संचिंत्य प्राहेदं सुभद्रो मुनिसत्तमम्॥ ३.७० ॥\nमा मुने परिखिद्यस्व देवशर्मन्स्थिरो भव॥\nअहं ते नाशयिष्यामि शोकं सूर्यस्तमो यथा॥ ३.७१ ॥\nगमिष्याम्याश्रमं त्वं च नात्रापि परिहास्यते॥\nश्रृणु तत्कारणं तुभ्यं तर्पयिष्ये पितॄनहम्॥ ३.७२ ॥\n<b>॥देवशर्मोवाच॥\n</b>\nएवं ते वदमानस्य आयुरस्तु शतं समाः॥\nयदशक्यं महत्कर्म कर्तुमिच्छसि मत्कृते॥ ३.७३ ॥\nहर्षस्थाने विषादश्च पुनर्मां बाधते श्रृणु॥\nअपि वाक्यं शुभं सन्तो न गृह्णन्ति मुधा मुने॥ ३.७४ ॥\nकथमेतन्महत्कर्म कारयामि मुधावद॥\nपुनः किंचित्प्रवक्ष्यामि यथा मे निष्कृतिर्भवेत्॥ ३.७५ ॥\nशापितोऽसि मया प्राणैर्यथा वच्मि तथा कुरु॥\nअहं सदा करिष्यामि दर्शे चोद्दिश्यते पितॄन्॥ ३.७६ ॥\nश्राद्धं गंगार्णवे चात्र मत्पितॄणां त्वमाचर॥\nअहं चैवापि तपसः संचितस्यापि जन्मना॥\nचतुर्भागं प्रदास्यामि एवमेवैतदाचर॥ ३.७७ ॥\n<b>॥सुभद्र उवाच॥\n</b>\nयद्येवं तव संतोषस्त्वेवमस्तु मुनीश्वर॥\nसाधूनां च यथा हर्षस्तथा कार्यं विजानता॥ ३.७८ ॥\n<b>॥भृगुरुवाच॥\n</b>\nदेवशर्मा ततो हृष्टो दत्त्वा पुण्यं त्रिवाचिकम्॥\nचतुर्थाशं ययौ धाम स्वं सुभद्रोऽपि च स्थितः॥ ३.७९ ॥\nएवंविधो नारदासौ मही सागरसंगमः॥\nयमनुस्मरतो मह्यं रोमांचोऽद्यापि वर्तते॥ ३.८० ॥\n<b>॥नारद उवाच॥\n</b>\nइति श्रुत्वा फाल्गुनाहं हर्षगद्गदया गिरा॥\nमृतोमृत इवा वोचं साधुसाध्विति तंभृगुम्॥ ३.८१ ॥\nयूयं वयं गमिष्यामो महीतीरं सुशोभनम्॥\nआवामीक्षावहे सर्वं स्थानकं तदनुत्तमम्॥ ३.८२ ॥\nमम चैवं वचः श्रुत्वा भृगुः सह मयययौ॥\nसमस्तं तु महापुण्यं महीकूलं निरीक्षितम्॥ ३.८३ ॥\nतद्दृष्ट्वा चातिहृष्टोहमासं रोमांचकंचुकः॥\nअब्रवं मुनिशार्दूलं हर्षगद्गदया गिरा॥ ३.८४ ॥\nत्वत्प्रसादात्करिष्यामि भृगो स्थानमनुत्तमम्॥\nस्वस्थानं गम्यतां ब्रह्मन्नतः कृत्यं विचिंतये॥ ३.८५ ॥\nएवं भृगुं चास्मिविसर्जयित्वा कल्लोलकोलाहलकौतुकीतटे॥\nअथोपविश्येदमचिंतयं तदा किं कृत्यमात्मानमिवैकयोगी॥ ३.८६ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारीकाखंडे नारदार्जुनसंवादे महीसागरसंगमतीर्थमाहात्म्ये तृतीयोऽध्यायः॥ ३ ॥ छ ॥"
  }
]
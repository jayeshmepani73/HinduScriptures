[
  {
    "text": "<b>॥नारद उवाच॥\n</b>\nततश्च शैलजा देवी चिक्रीड सुभगा तदा॥\nदेवगंधर्वकन्याभिर्नगकिंनरसंभवाः॥\nमुनीनां चापि याः कन्यास्ताभिः सार्धं च शोभना॥ २३.१ ॥"
  },
  {
    "text": "कदाचिदथ मेरुस्थो वासवः पांडुनंदन॥\nसस्मारा मां ययौ चाहं संस्मृतो वासवं तदा॥ २३.२ ॥"
  },
  {
    "text": "मां दृष्ट्वा च सहस्राक्षः समुत्थायातिहर्षितः॥\nपूजयामास तां पूजां प्रतिगृह्याहमब्रुवम्॥ २३.३ ॥"
  },
  {
    "text": "महासुर महोन्मादकालानल दिवस्पते॥\nकुशलं विद्यते कच्चिच्च नंदसि॥ २३.४ ॥"
  },
  {
    "text": "पृष्टस्त्वेवं मया शक्रः प्रोवाच वचनं स्मयन्॥\nकुशलस्यांकुरस्तावत्संभूतो भुवनत्रये॥ २३.५ ॥"
  },
  {
    "text": "तत्फलोदयसंपत्तौ तद्भवान्संस्मृतो मुने॥\nवेत्सि सर्वमतं त्वं वै तथापि परिनोदकः॥ २३.६ ॥"
  },
  {
    "text": "निर्वृतिं परमां याति निवेद्यार्थं सुहृज्जने॥ २३.७ ॥"
  },
  {
    "text": "तद्भवाञ्छैलजां देवीं शैलंद्रं शैलवल्लभाम्॥\nहरं संभावय वरं यन्नान्यं रोचयंति ते॥ २३.८ ॥"
  },
  {
    "text": "ततस्तद्वाक्यमाकर्ण्य गतोऽहं शैलसत्तमम्॥\nओषधिप्रस्थनिलयं साक्षादिव दिवस्पतिम्॥ २३.९ ॥"
  },
  {
    "text": "तत्र हैमे स्वयं तेन महाभक्त्या निवेदिते॥\nमहासने पूजितोहमुपविष्टो महासुखम्॥ २३.१० ॥"
  },
  {
    "text": "गृहीतार्घ्यं ततो मां च पप्रच्छ श्लक्ष्णया गिरा॥\nकुशलं तपसः शैलः शनैः फुल्लाननांबुजः॥ २३.११ ॥"
  },
  {
    "text": "अहमप्यस्य तत्प्रोच्य प्रत्यवोचं गिरीश्वरम्॥\nत्वया शैलेंद्र पूर्वां वाप्यपरां च दिशं तथा॥ २३.१२ ॥"
  },
  {
    "text": "अवगाह्य स्थितवता क्रियते प्राणिपालना॥\nअहो धन्योसि विप्रेंद्राः साहाय्येन तवाचल॥ २३.१३ ॥"
  },
  {
    "text": "तपोजपव्रतस्नानौः साध्यंत्यात्मनः परम्॥\nयज्ञांगसाधनैः कांश्चित्कंदादिफलदानतः॥ २३.१४ ॥"
  },
  {
    "text": "त्वं समुद्धरसि विप्रान्किमतः प्रोच्यते तव॥\nअन्येऽपि जीव बहुधात्वामुपाश्रित्य भूधर॥ २३.१५ ॥"
  },
  {
    "text": "मुदिताः प्रतिवर्तंते गृहस्थमिव प्राणिनः॥\nशीतमातपवर्षांश्च क्लेशान्नानाविधान्सहन्॥ २३.१६ ॥"
  },
  {
    "text": "उपाकरोषि जंतूनामेवंरूपा हि साधवः॥\nकिमतः प्रोच्यते तुभ्यं धन्यस्त्वं पृथिवीधर॥ २३.१७ ॥"
  },
  {
    "text": "कंदरं यस्य चाध्यास्ते स्वयं तव महेश्वरः॥\nइत्युक्तवति वाक्यं च यथार्थं मयिफाल्गुन॥ २३.१८ ॥"
  },
  {
    "text": "हिमशैलस्य महिषी मेना आगाद्दिदृक्षया॥\nअनुयाता दुहित्रा च स्वल्पाश्च परिचारिकाः॥ २३.१९ ॥"
  },
  {
    "text": "लज्जयानतसर्वांगी प्रविवेश सदो महत्॥\nततो मां शैलमहिषी ववंदे प्रणिपत्य सा॥ २३.२० ॥"
  },
  {
    "text": "वस्त्रनिर्गूढवदना पाणिपद्मकृतांजलिः॥\nतामहं सत्यरूपाभिराशीर्भिः समवर्धयम्॥ २३.२१ ॥"
  },
  {
    "text": "पतिव्रता शुभाचारा सुबगा वीरसूः शुभे॥\nसदा वीरवती चापि भव वंशोन्नतिप्रद॥ २३.२२ ॥"
  },
  {
    "text": "ततोऽहं विस्मिताक्षीं च हिमवद्गिरिपुत्रिकाम्॥\nमृदुवाण्या प्रत्यवोचमेहि बाले ममांतिकम्॥ २३.२३ ॥"
  },
  {
    "text": "ततो देवी जगन्माता बालबावं स्वकं मयि॥\nदर्शयंती स्वपितरं कंठे गृह्यांकमावि शत्॥ २३.२४ ॥"
  },
  {
    "text": "उवाच वाचं तां मंदं मुनिं वंदय पुत्रिके॥\nमुनेः प्रसादतोऽवश्यं पतिमाप्स्यसि संमतम्॥ २३.२५ ॥"
  },
  {
    "text": "इत्युक्ता सा ततो बाला वस्त्रांतपि हितानना॥\nकिंचित्सहुंकृतोत्कंपं प्रोच्य नोवाच किंचन॥ २३.२६ ॥"
  },
  {
    "text": "ततो विस्मितचित्तोहमुपचारविदांवरः॥\nप्रत्यवोचं पुनर्देवीमेहि दास्यामि ते शुभे॥ २३.२७ ॥"
  },
  {
    "text": "रत्नक्रीडनकं रम्यं स्तापितं सुचिरं मया॥\nइत्युक्ता सा तदोत्थाय पितुरंकात्सवेगतः॥ २३.२८ ॥"
  },
  {
    "text": "वंदमाना च मे पादौ मया नीतांक मात्मनः॥\nमन्यता तां जगत्पूज्यामुक्तं बाले तवोचितम्॥ २३.२९ ॥"
  },
  {
    "text": "न तत्पश्यामि यत्तुभ्यं दद्म्याशीः का तवोचिता॥\nइत्युक्ते मातृवात्सल्याच्छैलेन्द्र महिषी तदा॥ २३.३० ॥"
  },
  {
    "text": "नोदयामास मां मंदमानशीःशंकिता तदा॥\nभगवन्वेत्सि सर्वं त्वमतीतानागतं प्रभो॥ २३.३१ ॥"
  },
  {
    "text": "तदहं ज्ञातुमिच्छामि कीदृशोऽस्याः पतिर्भवेत्॥\nश्रुत्वेति सस्मितमुखः प्रावोचं नर्मवल्लभः॥ २३.३२ ॥"
  },
  {
    "text": "न जातोऽस्याः पतिर्भद्रे वर्तते च कुलक्षणः॥\nनग्नोऽतिनिर्धनः क्रोधीवृतः क्रूरैश्च सर्वदा॥ २३.३३ ॥"
  },
  {
    "text": "श्रुत्वेति संभ्रमाविष्टो ध्वस्तवीर्यो हिमाचलः॥\nमां तदा प्रत्युवाचेदं साश्रुकण्ठो महागिरिः॥ २३.३४ ॥"
  },
  {
    "text": "अहो विचित्रः सं सारो दुर्वेद्यो महतामपि॥\nप्रवरस्त्वपि शक्त्या यो नरेषु न कृपायते॥ २३.३५ ॥"
  },
  {
    "text": "यत्नेन महता तावत्पुण्यैर्बहुविधैरपि॥\nसाधयत्यात्मनो लोको मानुष्य मतिदुर्लभम्॥ २३.३६ ॥"
  },
  {
    "text": "अध्रुवं तद्ध्रवत्वे च कथंचित्परिकल्प्यते॥\nतत्रापि दुर्लभानाम समानव्रतचारिणी॥ २३.३७ ॥"
  },
  {
    "text": "साध्वी महाकुलोत्पन्ना भार्याया स्यात्पतिव्रता॥\nतत्रापि दुर्लभं यच्च तया धर्मनिषेवणम्॥ २३.३८ ॥"
  },
  {
    "text": "सह वेदपुराणोक्तं जगत्त्रयहितावहम्॥\nएतत्सुदुर्लभं यच्च तस्यां चैव प्रजायते॥ २३.३९ ॥"
  },
  {
    "text": "तदपत्यमपत्यार्थं संसारे किल नारद॥\nएतेषां दुर्लभानां हि किंचित्प्राप्नोति पुण्यवान्॥ २३.४० ॥"
  },
  {
    "text": "सर्वमेतदवाप्नोति स कोपि यदिवा न वा॥\nकिंचित्केनापि हि न्यूनं संसारः कुरुते नरम्॥ २३.४१ ॥"
  },
  {
    "text": "अथ संसारिको दोषः स्वकृतं यत्र भुज्यते॥\nगार्हस्थ्यं च प्रशंसंति वेदाः सर्वेऽपि नारद॥ २३.४२ ॥"
  },
  {
    "text": "नेति केचित्तत्र पुनः कथं ते यदि नो गृही॥\nअतो धात्रा च शास्त्रेषु सुतलाभः प्रशंसितः॥ २३.४३ ॥"
  },
  {
    "text": "पुनश्चसृष्टिवृद्ध्यर्थं नरकत्राणनाय च॥\nतत्र स्त्रीणां समुत्पत्तिं विना सृष्टिर्न जायते॥ २३.४४ ॥"
  },
  {
    "text": "सा च जातिप्रकृत्यैव कृपणा दैन्यभागिनी॥\nतासामुपरि मावज्ञा भवेदिति च वेधसा॥\nशास्त्रेषूक्तमसंदिग्धं वाक्यमेतन्महात्फलम्॥ २३.४५ ॥"
  },
  {
    "text": "दशपुत्रसमा कन्या दशपुत्रान्प्रवर्द्धयन्॥\nयत्फलं लभते मर्त्यस्तल्लभ्यं कन्ययैकया॥ २३.४६ ॥"
  },
  {
    "text": "तस्मात्कन्या पितुः शोच्या सदा दुःखविवर्धिनी॥ २३.४७ ॥"
  },
  {
    "text": "यापि स्यात्पूर्णसर्वार्था पतिपुत्रधनान्विता॥\nत्वयोक्तं च कृते ह्यस्यास्तद्वाक्यं मम शोकदम्॥ २३.४८ ॥"
  },
  {
    "text": "केन दोषेण मे पुत्री न योग्या आशिषामता॥\nन जातोऽस्याः पतिः कस्माद्वर्तते वा कुलक्षणः॥ २३.४९ ॥"
  },
  {
    "text": "निर्धनश्च मुने कस्मात्सर्वेषां सर्वदः कुतः॥\nइति दुर्घटवाक्यं ते मनो मोहयतीव मे॥ २३.५० ॥"
  },
  {
    "text": "इति तं पुत्रवात्सल्यात्सभार्यं शोकसंप्लुतम्॥\nअहमाश्वासयं वाग्भिः सत्याभिः पांडुनंदन॥ २३.५१ ॥"
  },
  {
    "text": "मा शुचः शैलराज त्वं हर्षस्थानेऽतिपुण्यभाक्॥\nश्रृणु तद्वचनं मह्यं यन्मयोक्तं च ह्यर्थवत्॥ २३.५२ ॥"
  },
  {
    "text": "जगन्माता त्वियं बाला पुत्री ते सर्वसिद्धिदा॥\nपुरा भवेऽभवद्भार्या सतीनाम्ना भवस्य या॥ २३.५३ ॥"
  },
  {
    "text": "तदस्याः किमहं दद्मि रवेर्दीपमिवाल्पकः॥\nसंचिंत्येति महादेव्या नाशिषं दत्तवानहम्॥ २३.५४ ॥"
  },
  {
    "text": "न जातोऽभवद्भार्या पतिश्चेति वर्तते च भवो हि सः॥\nन स जातो महादेवो भूतभव्यभवोद्भवः॥ २३.५५ ॥"
  },
  {
    "text": "शरण्यः शाश्वतः शास्ता शंकरः परमेश्वरः॥ २३.५६ ॥"
  },
  {
    "text": "सर्वे देवा यत्पदमामनंति वेदैश्च सर्वैरपि यो न लभ्यः॥\nब्रह्मादिविश्वं ननु यस्य शैल बालस्य वा क्रीडनकं वदंति॥ २३.५७ ॥"
  },
  {
    "text": "स चामंगल्यशीलोऽपि मंगलां यतनो हरः॥\nनिर्धनः सर्वदश्चासौ वेद स्वं स्वयमेव सः॥ २३.५८ ॥"
  },
  {
    "text": "स च देवोऽचलः स्थाणुर्महादेवोऽजरो हरः॥\nभविष्यति पतिः सोऽस्यास्तत्किमर्थं तु शोचसि॥ २३.५९ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेशमाहात्म्ये हिमवदाश्वासनंनाम त्रयोविंशोऽध्यायः॥ २३ ॥ छ ॥"
  }
]
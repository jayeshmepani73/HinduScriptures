[
  {
    "text": "।। नारद उवाच ।। ।।\nअतः परं प्रवक्ष्यामि ब्रह्मेशं लिंगमुत्तमम् ।।\nयस्य स्मरणमात्रेण वाजपेयफलं भवेत् ।। १ ।।\nएकदा तु पुरा पार्थ सृष्टि कामेन ब्रह्मणा ।।\nतपः सुचरितं घोरं सार्धवर्षसहस्रकम् ।। २ ।।\nतपसा तेन सन्तुष्टः पार्वतीपतिशंकरः ।।\nवरमस्मै ततः प्रादाल्लोककर्त्रे स्ववांछितम् ।। ३ ।।\nततो हृष्टः प्रमुदितः कृतकृत्यः पितामहः ।।\nज्ञात्वा क्षेत्रस्य माहात्म्यं स्वयं लिंगं चकार ह ।।४।।\nचखान च सरः पुण्यं नाम्ना ब्रह्मसरः शुभम ।।\nमहीनगरकात्पूर्वे महापातकनाशनम् ।। ५ ।।\nअस्य तीरे महालिंगं स्थापयामास वै विभुः ।।\nतत्र देवः स्वयं साक्षाद्विद्यते किल शंकरः ।। ।। ६ ।।\nपुष्करादधिकं तीर्थं ब्रह्मेशंनाम फाल्गुन ।।\nतत्र स्नात्वा नरो भक्त्या पिण्डदानं समाचरेत् ।। ७ ।।\nदानं चैव यथाशक्त्या कार्तिक्यां च विशेषतः ।।\nदेवं प्रपूजयेद्भक्त्या ब्रह्मेशं हृष्टमानसः ।। ८ ।।\nपितरस्तस्य तुष्यंति यावदाभूतसंप्लवम् ।।\nपुष्करेषु च यत्पुण्यं कुरुक्षेत्रे रविग्रहे ।। ९ ।।\nगंगादिपुण्यतीर्थेषु यत्फलं प्राप्यते नरैः ।।\nतत्फलं समवाप्नोति तीर्थस्यास्यावगाहनात् ।। 1.2.56.१० ।।\nमोक्षलिंगस्य माहात्म्यं शृणु पार्थ महाद्भुतम् ।।\nमया स्थानहितार्थं च समाराध्य महेश्वरम् ।। ११ ।।\nस्थापितं प्रवरं लिंगं नाम्ना मोक्षेश्वरं हरम् ।।\nदर्भाग्रेण ततः पार्थ कूपं खनितवानहम् ।।१२।।\nप्रसाद्य लोककर्तारं ब्रह्माणं परमेष्ठिनम् ।।\nकमण्डलोर्ब्रह्मणश्च समानीता सरस्वती ।। १३ ।।\nकूपेऽस्मिन्मोक्षनाथस्य लोकानां प्रेतमुक्तये ।।\nकार्तिकस्य तु मासस्य शुक्लपक्षे चतुर्दशी ।। १४ ।।\nकूपे स्नात्वा नरस्तस्यां तिलपिण्डं समाचरेत् ।।\nप्रेतानुद्दिश्य नियतं मोक्षतीर्थफलं भवेत् ।। १५ ।।\nकुले न जायते तस्य प्रेतः पार्थ न संशयः ।।\nप्रेता मोक्षं प्रगच्छन्ति तीर्थस्यास्य प्रभावतः ।। १६ ।।\nजयादित्यकूपवरे नरः स्नात्वा प्रयत्नतः ।।\nगर्भेश्वरं नमस्कृत्य न स गर्भेषु मज्जति ।।१७।।\nइदं मया पार्थ तव प्रणीतं गुप्तस्य क्षेत्रस्य समासयोगात् ।।\nमाहात्म्यमेतत्सकलं शृणोति यः स्याद्विशुद्धः किमु वच्मि भूयः ।। १८ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखंडे कौमारिकाखंडे ब्रह्मेश्वरमोक्षेश्वर गर्भश्वरमाहात्म्यवर्णनंनाम षट्पंचाशत्तमोऽध्यायः ।।५६।।"
  }
]
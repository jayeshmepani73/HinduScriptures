[
  {
    "text": "<b>॥कूर्म उवाच॥\n</b>\nशांडिल्य इति विख्यातः पुराहमभवं द्विजः॥\nबालभावे मया भूप क्रीडमानेन निर्मितम्॥ ११.१ ॥"
  },
  {
    "text": "पुरा प्रावृषि पांशूत्थं शिवायतनमुच्छ्रितम्॥\nजलार्द्रवालुकाप्रायं प्रांशुप्राकारशोभितम्॥ ११.२ ॥"
  },
  {
    "text": "पंचायतनविन्यासमनोहरतरं नृप॥\nविनायकशिवासूर्यमधुसूदनमूर्तिमत्॥ ११.३ ॥"
  },
  {
    "text": "पीतमृत्स्वर्णकलशं ध्वजमालाविभूषितम्॥\nकाष्ठतोरणविन्यस्तं दोलकेन विभूषितम्॥ ११.४ ॥"
  },
  {
    "text": "दृढप्रांशुसमुद्भूतसोपानश्रेणिभासुरम्॥\nसर्वाश्चर्यमयं दिव्यं वयस्यैः संवृतेन मे॥ ११.५ ॥"
  },
  {
    "text": "तत्र जागेश्वरं लिंगं गृत्वाथ विनिवेशितम्॥\nबाल्यादुपलरूपं तद्वर्षावारिविशुद्विमत्॥ ११.६ ॥"
  },
  {
    "text": "बकपुष्पैस्तथान्यैश्च केदारोत्थैः समाहृतैः॥\nकोमलैरपरैः पुष्पैर्वृतिवल्लीसमुद्भवैः॥ ११.७ ॥"
  },
  {
    "text": "कूष्मांडैश्चैव वर्णाद्यैरुन्मत्तकुसुमायुतैः॥\nमंदारैर्बिल्वपत्रैश्च दूर्वाद्यैश्च नवांकुरैः॥ ११.८ ॥"
  },
  {
    "text": "पूजा विरचिता रम्या शंभोरिति मया नृप॥\nततस्तांडवमारब्धमनपेक्षितसत्क्रियम्॥ ११.९ ॥"
  },
  {
    "text": "शिवस्य पुरतो बाल्याद्गीतं च स्वस्वर्जितम्॥\nअकार्षं सकृदेवाहं बाल्ये शिशुगणावृतः॥ ११.१० ॥"
  },
  {
    "text": "ततो मृतोऽहं जातश्च विप्रो जातिस्मरो नृप॥\nवैदिशे नगरेऽकार्षं शिवपूजां विशेषतः॥ ११.११ ॥"
  },
  {
    "text": "शिवदीक्षामुपागम्यानुगृहीतः शिवागमैः॥\nशिवप्रासाद आधाय लिंगं श्रद्धासमन्वितः॥ ११.१२ ॥"
  },
  {
    "text": "कल्पकोटिं वसेत्स्वर्गेयः करोति शिवालयम्॥\nयावंति परमाणूनि शिवस्यायतने नृप॥ ११.१३ ॥"
  },
  {
    "text": "भवंति तावद्वर्षाणि करकः शिवसद्मनि॥\nइति पौराणवाक्यानि स्मरञ्छैलं शिवालयम्॥ ११.१४ ॥"
  },
  {
    "text": "अकारिषमहं रम्यं विश्वकर्मविधानतः॥\nमृन्मयं काष्ठनिष्पन्नं पाक्वेष्टं शैलमेव वा॥ ११.१५ ॥"
  },
  {
    "text": "कृतमायतनं दद्यात्क्रमाद्दशगुणं फलम्॥\nभस्मशायी त्रिषवणो भिक्षान्नकृतभोजनः॥ ११.१६ ॥"
  },
  {
    "text": "जटाधरस्तपस्यंश्च शिवाराधनतत्परः॥\nइत्थं मे कुर्वतो जातं पुनर्भूप प्रमापणम्॥ ११.१७ ॥"
  },
  {
    "text": "जातो जाति स्मरस्तत्र कारिता तृतीयेहं भवांतरे॥\nसार्वभौमो महीपालः प्रतिष्ठाने पुरोत्तमे॥ ११.१८ ॥"
  },
  {
    "text": "जयदत्त इति ख्यातः सूर्यवंशसमुद्भवः॥\nततो मया बहुविधाः प्रासादाः कारिता नृप॥ ११.१९ ॥"
  },
  {
    "text": "तस्मिन्भवांतरे शंभोराराधनपरेण च॥\nततो निरूपिता जाता बकपुष्पपुरस्सराः॥ ११.२० ॥"
  },
  {
    "text": "सौवर्णै राजतै रत्ननिर्मितैः कुसुमैर्नृप॥\nतथाविधेऽन्नदानादि करोमि नृपसत्तम॥ ११.२१ ॥"
  },
  {
    "text": "केवलं शिवलिंगानां पूजां पुष्पैः करोम्यहम्॥\nततो मे भगवाञ्छंभुः संतुष्टोऽथ वरं ददौ॥ ११.२२ ॥"
  },
  {
    "text": "अजरामरतां राजंस्तेनैव वपुषावृतः॥\nततस्तथाविधं प्राप्यानन्यसाधारणं वरम्॥ ११.२३ ॥"
  },
  {
    "text": "विचरामि महीमेतां मदांध इव वारणः॥\nशिवभक्तिं विहायाथ नृपोऽहं मदनातुरः॥ ११.२४ ॥"
  },
  {
    "text": "प्रधर्षयितुमारब्धः स्त्रियः परपरिग्रहाः॥\nआयुषस्तपसः कीर्तेस्तेजसो यशसः श्रियः॥ ११.२५ ॥"
  },
  {
    "text": "विनाशकारणं मुख्यं परदारप्रधर्षणम्॥\nसकर्णः श्रुतिहीनोऽसौ पश्यन्नंधो वदञ्जडः॥ ११.२६ ॥"
  },
  {
    "text": "अचेतनश्चेतनावान्मूर्खो विद्वानपि स्फुटम्॥\nतदा भवति भूपाल पुरुषः क्षणमात्रतः॥ ११.२७ ॥"
  },
  {
    "text": "यदैव हरिणाक्षीणां गोचरं याति चक्षुषाम्॥\nमृतस्य निरये वासो जीवतश्चेश्वराद्भयम्॥ ११.२८ ॥"
  },
  {
    "text": "एवं लोकद्वयं हंत्री परदारप्रधर्षणा॥\nजरामरणहीनोहमिति निश्चयमास्थितः॥ ११.२९ ॥"
  },
  {
    "text": "ऐहिकामुष्मिकभयं विहायांह ततः परम्॥\nप्रधर्षयितुमारब्धस्तदा भूप परस्त्रियः॥ ११.३० ॥"
  },
  {
    "text": "अथ मां संपरिज्ञाय मर्यादारहितं यमः॥\nवरप्रदानादीशस्य तदंतिकसुपाययौ॥\nव्यजिज्ञपन्मदीयं च शंभोर्धर्मव्यतिक्रमम्॥ ११.३१ ॥"
  },
  {
    "text": "<b>॥यम उवाच॥\n</b>\nनाहं तवानुभावेन गुप्तस्यास्य विनिग्रहम्॥ ११.३२ ॥"
  },
  {
    "text": "शक्रोमि पापिनो देव मन्नियोगेऽन्यमादिश॥\nजगदाधारूपा हि त्वयेशोक्ताः पतिव्रताः॥ ११.३३ ॥"
  },
  {
    "text": "गावो विप्राः सनिगमा अलुब्धा दानशीलिनः॥\nसत्यनिष्ठा इति स्वामिंस्तेषां मुख्यतमा सती॥ ११.३४ ॥"
  },
  {
    "text": "तास्तेन धर्षिता लुप्तं मदीयं धर्मशासनम्॥\nवरदानप्रमत्तेन तवैव परिभूय माम्॥ ११.३५ ॥"
  },
  {
    "text": "जयदत्तेन देवेश प्रतिष्ठानाधिवासिना॥\nइमां धर्मस्य भगवान्गिरमाकर्ण्य कोपितः॥\nशशाप मां समानीय वेपमानं कृतांजलिम्॥ ११.३६ ॥"
  },
  {
    "text": "<b>॥ईश्वर उवाच॥\n</b>\nयस्माद्दुष्टसमाचार धर्षितास्ते पतिव्रताः॥ ११.३७ ॥"
  },
  {
    "text": "कामार्तेन मया शप्तस्तस्मात्कूर्मः क्षणाद्भव॥\nततः प्रणम्य विज्ञप्तः शापतापहरो मया॥ ११.३८ ॥"
  },
  {
    "text": "प्राह षष्टितमे कल्पे विशापो भविता गणः॥\nमदीय इति संप्रोच्य जगामादर्शनं शिवः॥ ११.३९ ॥"
  },
  {
    "text": "अहं कूर्मस्तदा जातो दशयोजनविस्तृतः॥\nसमुद्रसलिले नीतस्त्वयाहं यज्ञसाधने॥ ११.४० ॥"
  },
  {
    "text": "पुरस्ताद्यायजूकेन स्मरंस्तच्च बिभेमि ते॥\nदग्धस्त्वयाहं पृष्ठेत्र व्रणान्येतानि पश्य मे॥ ११.४१ ॥"
  },
  {
    "text": "चयनानि बहून्यत्र कल्पसूत्रविधानतः॥\nपृष्ठोपरि कृतान्यासन्निंद्रद्युम्न तदा त्वया॥ ११.४२ ॥"
  },
  {
    "text": "भूयः संतापिता यज्ञैः पृथिवी पृथिवीपते॥\nसुस्राव सर्वतीर्थानां सारं साऽभून्महीनदी॥ ११.४३ ॥"
  },
  {
    "text": "तस्यां च स्नानमात्रेण सर्वपापैः प्रमुच्यते॥\nततो नैमित्तिके कस्मिन्नपि प्रलय आगतः॥ ११.४४ ॥"
  },
  {
    "text": "प्लवमानमिदं राजन्मानसं शतयोजनम्॥\nषट्‌पंचाशत्प्रमाणेन कल्पा मम पुरा नृप॥ ११.४५ ॥"
  },
  {
    "text": "व्यतीता इह चत्वारः शेषे मोक्षस्ततः परम्॥\nएवमायुरिदं दीर्घमेवं शापाच्च कूर्मता॥ ११.४६ ॥"
  },
  {
    "text": "ममाभूदीश्वरस्यैव सतीधर्मद्रुहो नृप॥\nब्रूहि किं क्रियतां शत्रोरपि ते गृहगामिनः॥ ११.४७ ॥"
  },
  {
    "text": "मम पृष्ठिश्चिरं भूप त्वया दग्धाग्निनाऽपुरा॥\nअहं ज्वलंतीमिव तां पश्याम्यद्यापि सत्रिणा॥ ११.४८ ॥"
  },
  {
    "text": "इदं विमानमायातं त्वया कस्मान्निराकृतम्॥\nदेवदूतसमायुक्तं भुंक्ष्व भोगान्निजार्जितान्॥ ११.४९ ॥"
  },
  {
    "text": "<b>॥इंद्रद्युम्न उवाच॥\n</b>\nचतुर्मुखेन तेनाहं स्वर्गान्निर्वासितः स्वयम्॥\nविलक्ष्योन प्रयास्यामि पाताधिक्यादिदूषिते॥ ११.५० ॥"
  },
  {
    "text": "तस्माद्विवेकवैराग्यमविद्यापापनाशनम्॥\nआलिंग्याहं यतिष्यामि प्राप्य बोधं विमुक्तये॥ ११.५१ ॥"
  },
  {
    "text": "तन्मे गृहगतस्याद्य यथातिथ्यकरो भवान्॥\nतदादिश यथाऽपारपारदः कोपि मे गुरुः॥ ११.५२ ॥"
  },
  {
    "text": "<b>॥कूर्म उवाच॥\n</b>\nलोमशोनाम दीर्घायुर्मत्तोऽप्यस्ति महामुनिः॥\nमया कलापग्रामे स पूर्वं दृष्टः क्वचिन्नृप॥ ११.५३ ॥"
  },
  {
    "text": "<b>॥इंद्रद्युम्न उवाच॥\n</b>\nतस्मादागच्छ गच्छामस्तमेव सहितावयम्॥\nप्राहुः पूततमां तीर्थादपि सत्संगतिं बुधाः॥ ११.५४ ॥"
  },
  {
    "text": "इत्थं निशम्य नृपतेर्वचनं तदानीं सर्वेऽपि ते षडथ तं मुनिमुख्यमाशु॥\nचित्ते विधाय मुदिताः प्रययुर्द्विजेंद्रं जिज्ञासवः सुचिरजीवितहेतुमस्य॥ ११.५५ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महीप्रादुर्भावे कूर्माख्यानंनामैकादशोऽध्यायः॥ ११ ॥ छ ॥"
  }
]
[
  {
    "text": "।। सूत उवाच ।। ।।\nततस्त्रयोदशे वर्षे व्यतीते समये तदा ।।\nउपप्लवे संगतेषु सर्वराजसु पांडवाः ।। १ ।।\nयोद्धुमागत्य संतस्थुः कुरुक्षेत्रं महारथाः ।।\nकौरवाश्चापि संतस्धुर्दुर्योधनपुरोगमाः ।।२।।\nततो भीष्मेण प्रोक्तां च नरैः श्रुत्वा युधिष्ठिरः ।।\nरथातिरथसंख्यां तु राज्ञां मध्ये वचोऽब्रवीत् ।।३।।\nभीष्मेण विहिता कृष्ण रथातिरथवर्णना ।।\nततो दुर्योधनोऽपृच्छदिदं स्वीयान्महारथान्।।४।।\nससैन्यान्पांडवानेतान्हन्यात्कालेन केन कः ।।\nमासेन तु प्रतिज्ञातं भीष्मेण च कृपेण च ।।५।।\nपक्षं द्रोणेन चाह्नां च दशभिर्द्रौणिना रणे ।।\nषड्भिः कर्णेन च तथा सदा ममभयंकृता ।। ६ ।।\nतदहं स्वांश्च पृच्छामि केन कालेन हंति कः ।।\nएतच्छ्रुत्वा वचो राज्ञः फाल्गुनो वाक्यमब्रवीत् ।। ७ ।।\nअयुक्तमेतद्भीष्माद्यैः प्रतिज्ञातं युधिष्ठिर ।।\nततो जये च विजये निश्चयो हि मृषैव तत् ।। ८ ।।\nतवापि ये संति नृपाः सन्नद्धा रणसंस्थिताः ।।\nपश्यैतान्पुरुषव्याघ्रान्कालकल्पान्दुरासदान् ।। ९ ।।\nद्रुपदं च विराटं च धृष्टकेतुं च कैकयम् ।।\nसहदेवं सात्यकिं च चेकितानं च दुर्जयम्।। 1.2.66.१० ।।\nधृष्टद्युम्नं सपुत्रं च महावीर्यं घटोत्कचम् ।।\nभीमादींश्च महेष्वासान्केशवं चापराजितम् ।। ११ ।।\nमन्येहमेकस्त्वेतेषां हन्यात्कौरववाहिनीम् ।।\nसन्नद्धाः प्रतिदृश्यंते भीष्माद्या बहवो रथाः ।। १२ ।।\nतेभ्यो भयं न कार्यं ते फल्गवोऽमी मृगा इव ।। १३ ।।\nअस्माकं धनुषां घोषैरिदानीमेव भारत ।।\nकौरवा विद्रविष्यंति सिंहत्रस्ता मृगा इव ।। १४ ।।\nवृद्धाद्भीष्माद्द्विजाद्वृद्धाद्द्रोणादपि कृपादपि।।\nबालिशात्किं भयं द्रौणेः सूतपुत्राच्च दुर्मतेः ।। १५ ।।\nअथवा चित्तनिर्वृत्यै ज्ञातुमिच्छसि भारत ।।\nशत्रूणां प्रत्यनीकेषु संधावच्छृणु मे वचः ।।१६।।\nएकोऽहमेव संग्रामे सर्वे तिष्ठंतु ते रथाः ।।\nएकाह्ना क्षपये सर्वान्कौरवान्सैन्यसंयुतान् ।। १७ ।।\nइत्यर्जुनवचः श्रुत्वा स्मयन्दामोदरोऽब्रवीत् ।।\nएवमेतद्यथा प्राह फाल्गुनोऽयं मृषा न तत् ।। १८ ।।\nततश्च शंखान्भेरीश्च शतशश्चैव पुष्करान् ।।\nनिवार्य राजमध्यस्थो बर्बरीको वचोऽब्रवीत् ।। ।। १९ ।।\nयेन तप्तं गुप्तक्षेत्रे येन देव्यः सुतोषिताः ।।\nयस्यातुलं बाहुबलं तेन चोक्तं निशम्यताम् ।। 1.2.66.२० ।।\nयद्ब्रवीमि वचः सत्यं शृणुध्वं तन्नराधिपाः ।।\nआत्मनो वीर्यसदृशं केवलं न तु दर्पतः ।। २१ ।।\nयदार्येण प्रतिज्ञातमर्जुनेन महात्मना ।।\nन मर्षयामि तद्वाक्यं कालक्षेपो महानयम् ।। २२ ।।\nसर्वे भवंतस्तिष्ठंतु सार्जुनाः सहकेशवाः ।।\nएको मुहूर्ताद्भीष्मादीन्सर्वान्नेष्ये यमक्षयम् ।। २३ ।।\nमयि तिष्ठति केनापि शस्त्रग्राह्यं न क्षत्रियैः ।।\nस्वधर्मशपथो वोऽस्तु मृते ग्राह्यं ततो मयि ।। २४ ।।\nपश्यध्वं मे बलं बाह्वोर्देव्याराधनसंभवम् ।।\nमाहात्म्यं गुप्तक्षेत्रस्य तथा भक्तिं च पांडुषु ।। २५ ।।\nपश्यध्वं मे धनुर्घोरं तूणीरावक्षयौ तथा ।।\nखड्गं च देव्या यद्दत्तं ततो वच्मि वचस्त्विदम् ।। २६ ।।\nइति तस्य वचः श्रुत्वा क्षत्रिया विस्मयं ययुः ।।\nअर्जुनश्च कटाक्षेपे लज्जितः कृष्णमैक्षत ।। २७ ।।\nतमाह ललितं कृष्णः फाल्गुनं परमं वचः ।।\nआत्मौपयिकमेवेदं भैमि पुत्रोऽभ्यभाषत ।। २८ ।।\nनवकोटियुतोऽनेन पलाशी निहतः पुरा ।।\nक्षणादेव च पाताले श्रूयते महदद्भुतम् ।। २९ ।।\nपुनः प्रक्ष्यामदे त्वेनं क्वेनोपायेन कौरवान्।।\nमुहूर्ताद्धंसि ब्रूहीति पृच्छयतां चाह तं जयः ।। 1.2.66.३० ।।\nततः स्मरन्यादवेंद्रो भैमिपुत्रमभाषत ।। ३१ ।।\nभीप्मद्रोणकृपद्रौणिकर्णदुर्योधनादिभिः ।।\nगुप्तां त्र्यंबकदुर्जेयां सेनां हंसि कथं क्षणात् ।। ३२ ।।\nअयं महान्विस्मयस्ते वचसो भैमिनंदन ।।\nसंभूतः सर्वराज्ञां च फाल्गुनस्य च धीमतः ।। ३३ ।।\nतद्ब्रूहि केनोपायेन मुहूर्ताद्धंसि कौरवान् ।।\nउपायवीर्यं ते ज्ञात्वा मंस्यामो वयमप्युत ।। ३४ ।।\n।। सूत उवाच ।। ।।\nइत्युक्तो वासुदेवेन सर्वभूतेश्वरेण च ।।\nसिंहवक्षाः पर्वताभो नानाभूषणभूषितः ।। ३५ ।।\nघटास्यो घटहासश्च ऊर्ध्वकेशोऽतिदीप्ति मान् ।।\nविद्युदक्षो वायुजवो यश्चेच्छेन्नाशयेज्जगत् ।। ३६ ।।\nदेवीदत्तातुलबलो बर्बरीकोऽभ्यभाषत ।।\nयदि वो मानसं वीरा उपायस्य प्रदर्शने ।। ३७ ।।\nतदहं दर्शयाम्येष पश्यध्वं सहकेशवाः ।।\nइत्युक्त्वा धनुरारोप्य संदधे विशिखं त्वरन् ।।\nनिःशल्यं चापि संपूर्णं सिंदूराभेण भस्मना ।।३८।।\nआकर्णमाकृप्य च तं मुमोच मुखादथोद्भूतमभूच्च भस्म ।। ३९ ।।\nसेनाद्वये तच्च पपात शीघ्रं यस्यैव यत्रास्ति च मृत्युमर्म ।।\nसर्वरोमसु भीष्मस्य कंठे राधेयद्रोणयोः ।। 1.2.66.४० ।।\nऊरौ दुर्योधनस्यापि शल्यस्यापि च वक्षसि ।।\nकंठे च शकुनेर्दीप्तं भगदत्तस्य चापतत् ।। ४१ ।।\nकृष्णस्य पादतल लके कंठे द्रुपदमत्स्ययोः ।।\nशिखंडिनस्तथा कट्यां कंठे सेनापतेस्तथा ।। ४२ ।।\nपपात रक्तं तद्भस्म यत्र येषां च मर्म च ।।\nकेवलं चैव पांडूनां कृपद्रोण्योश्च नास्पृशत ।। ४३ ।।\nइति कृत्वा ततो भूयो बर्बरीकोऽभ्यभाषत ।।\nदृष्टं भवद्भिरेवं यन्मया मर्म निरीक्षितम् ।। ४४ ।।\nअधुना पातयिष्यामि मर्मस्वेषां शिताञ्छरान् ।।\nदेवीदत्तानमोघाख्यान्यैर्मरिष्यंत्यमी क्षणात् ।। ४५ ।।\nशपथा वः स्वधर्मस्य शस्त्रं ग्राह्यं न वः क्वचित् ।।\nमुहूर्तात्पातयिष्यामि शत्रूनेताञ्छितैः शरैः ।। ४६ ।।\nततो विस्मितचित्तानां युधिष्ठिरपुरोगिणाम् ।।\nआसीन्निनादः सुमहान्साधुसाध्विति शंस ताम् ।। ४७ ।।\nवासुदेवश्च संक्रुद्धश्चक्रेण निशितेन च ।।\nएवं ब्रुवत एवास्य शिरश्छित्त्वा न्यपातयत् ।। ४८ ।।\nततः क्षणात्सर्वमासीदाविग्रं राजमं डलम् ।।\nव्यलोकयन्केशवं ते विस्मिताश्चाभवन्भृशम् ।। ४९ ।।\nकिमेतदिति प्राहुश्च बर्बरीकः कुतो हतः।।\nपांडवाश्चापि मुमुचुरश्रूणि सहपार्थिवाः ।। 1.2.66.५० ।।\nहाहा पुत्रेति च गृणन्प्रस्खलंश्च पदेपदे ।।\nघटोत्कचोऽपतद्दीनः पुत्रोपरि विमूर्छितः ।। ५१ ।।\nएतस्मिन्नंतरे देव्यश्चतुर्दश समाययुः ।। ५२ ।।\nसिद्धांबिका क्रोडमाता कपाली तारा सुवर्णा च त्रिलोकजेत्री ।।\nभाणेश्वरी चर्चिका चैकवीरा योगेश्वरी चंडिका त्रैपुरा च ।।५३।।\nभूतांबिका हरसिद्धिस्तथामूः संप्राप्य तस्थुर्नृपविस्मयंकराः ।।\nश्रीचंडिकाऽऽश्वास्य ततौ घटोत्कचं प्रोवाच  वाक्यं महता स्वरेण ।। ५४ ।।\nशृणुध्वं पार्थिवाः सर्वे कृष्णेन विदितात्मना ।।\nहेतुना येन निहतो बर्बरीको महाबलः ।। ५५ ।।\nमेरुमूर्ध्नि पुरा पृथ्वी समवेतान्दिवौकसः ।।\nभाराक्रांता जगादैतान्भारोऽप ह्रियतां हि मे ।। ५६ ।।\nततो ब्रह्मा प्राह विष्णुं भगवंस्त्वमिदं शृणु ।।\nदेवास्त्वानुगमिष्यंति भारं हर भुवः प्रभो ।। ५७ ।।\nततस्तथेति तन्मेने वचनं विष्णुरव्ययः ।।\nएतस्मिन्नंतरे बाहुमुद्धृत्योच्चैरभाषत ।। ५८ ।।\nसूर्यवर्चेति यक्षेंद्रश्चतुराशीतिकोटिपः ।।\nकिमर्थं मानुषे लोके भवद्भिर्जन्म कार्यते ।। ५९ ।।\nमयि तिष्ठति दोषाणामनेकानां महास्पदे ।।\nसर्वे भवंतो मोदंतु स्वर्गेषु सह विष्णुना ।। 1.2.66.६० ।।\nअहमेकोऽवतीर्यैतान्हनिष्यामि भुवो भरान् ।।\nस्वधर्मशपथा वो वै संति चेज्जन्म प्राप्स्यथ ।। ६१ ।।\nइत्युक्तवचने ब्रह्मा क्रुद्धस्तं समभाषत ।।\nदुर्मते सर्वदेवानामविषह्यं महाभरम् ।।६२।।\nस्वसाध्यं ब्रूषे मोहात्त्वं शापयोग्योऽसि बालिश ।।\nदेशकालोचितं स्वीयं परस्य च बलं हृदा ।। ६३ ।।\nअविचार्यैव प्रभुषु वक्ति सोऽर्हति दंडनम् ।।\nतस्माद्भूभारहरणे युद्धस्योपक्रमे सति ।। ६४ ।।\nशरीरनाशं कृष्णात्त्वमवाप्स्यसि न संशयः ।।\nएवं शप्तो ब्रह्मणाऽसौ विष्णुमेतदयाचत ।। ६५ ।।\nयद्येवं भविता नाशस्तदेकं देव प्रार्थये ।।\nजन्मप्रभृति मे देहि मतिं सर्वार्थसाधनीम् ।। ६६ ।।\nततस्तथेति तं प्राह केशवो देवसंसदि ।।\nशिरस्ते पूजयिष्यंति देव्याः पूज्यो भविष्यसि ।। ६७ ।।\nइत्युक्त्वा चावतीर्णोऽसौ सह देवैर्हरिस्तदा ।।\nहरिर्नाम स कृष्णोऽसौ भवंतस्ते तथा सुराः ।। ६८ ।।\nसूर्यवर्चाः स चायं हि निहतो भैमिपुत्रकः ।।\nप्राक्छापं ब्रह्मणः स्मृत्वा हतोनेन महात्मना ।।\nतस्माद्दोषो न कृष्णेऽस्मिन्द्रष्टव्यः सर्वभू मिपैः ।।६९।।\n।। श्रीकृष्ण उवाच ।। ।।\nयदुक्तं भूमिपा देव्या तत्तथैव न संशयः ।। 1.2.66.७० ।।\nयद्येनमधुना नैव हन्यां ब्रह्मवचोऽन्यथा ।।\nततो भवेदिति स्मृत्वा मयासौ विनिपातितः ।। ७१ ।।\nगुप्तक्षेत्रे मयैवाऽसौ नियुक्तो देव्यनुस्मृतौ ।।\nपूर्वं दत्तं वरं स्वीयं स्मरता देवसंसदि ।।७२ ।।\nइत्युक्ते चंडिका देवी तदा भक्तशिरस्त्विदम् ।।\nअभ्युक्ष्य सुधया शीघ्रमजरं चामरं व्यधात् ।। ७३ ।।\nयथा राहुशिरस्तद्वत्तच्छिरः प्रणनाम तान् ।।\nउवाच च दिदृक्षामि युद्धं तदनुमन्यताम् ।। ७४ ।।\nततः कृष्णो वचः प्राह मेघगंभीरवाक्प्रभुः ।।\nयावन्मही सनक्षत्रा यावच्चंद्रदिवाकरौ ।। ७५ ।।\nतावत्त्वं सर्वलोकानां वत्स पूज्यो भविष्यसि ।।\nदेवीलोकेषु सर्वेषु देवीवद्विचरिष्यसि ।।७६।।\nस्वभक्तानां च लोकेषु देवीनां दास्यसे स्थितिम् ।।\nबालानां ये भविष्यंति वातपित्तकफोद्भवाः ।।\nपिटकास्ताः सुखेनैव शामयिष्यसि पूजनात् ।। ७७ ।।\nइदं च शृंगमारुह्य पश्य युद्धं यथा भवेत् ।। ७८ ।।\nधावंतः कौरवास्त्वस्मान्वयं यामस्त्वमूनिति ।।\nइत्युक्ते वासुदेवेन देव्योऽथांबरमाविशन् ।। ७९ ।।\nबर्बरीकशिरश्चैव गिरिशृंगमवाप्य तत् ।।\nदेहस्य भूमिसंस्काराश्चाभवच्छिरसो नहि ।।\nततो युद्धं महदभूत्कुरुपांडवसेनयोः ।।1.2.66.८०।।\nअष्टादशाहेन हता ये च द्रोणवृषादयः ।।\nदुर्योधने हते क्रूरे अष्टादशदिनात्यये ।। ८१ ।।\nयुधिष्ठिरो ज्ञातिमध्ये गोविंदं समभाषत ।।\nपुरुषोत्तम संग्रामममुं संतारिता वयम् ।। ८२ ।।\nत्वयैव नाथेन हरे नमस्ते पुरुषोत्तम ।।\nश्रुत्वा तस्यापि सासूयमिदं भीमो वचोऽब्रवीत् ।। ८३ ।।\nयेन ध्वस्ता धार्तराष्ट्रास्तं निराकृत्य मां नृप ।।\nपुरुषोत्तमं कृष्णमिति ब्रवीषि किमु मूढवत् ।। ८४ ।।\nधृष्टद्युम्नं फाल्गुनं च सात्यकिं मां च पांडव ।।\nनिराकृत्य ब्रवीष्येव सूतं धिक्त्वा युधिष्ठिर ।। ८५ ।।\n।। अर्जुन उवाच ।। ।।\nमैवं मैवं ब्रूहि भीम न त्वं वेत्सि जनार्दनम् ।।\nन मया न त्वया पार्थ नान्येनाप्यरयो हताः ।। ८६ ।।\nअहं हि सर्वदाग्रस्थं नरं पश्यामि संयुगे ।।\nनिघ्नंतं शात्रवांस्तत्र न जाने कोऽप्यसाविति ।। ८७ ।।\n।। भीम उवाच ।। ।।\nविभ्रांतोऽसि ध्रुवं पार्थ नात्र हंता नरोऽपरः ।।\nअथ चेदस्ति त्वत्पौत्रमुच्चस्थं वच्मि हंत कः ।। ८८ ।।\nउपसृत्य ततो भीमो बर्बरीकमपृच्छत ।।\nब्रूह्येते केन निहता धार्तराष्ट्रा हि शत्रवः ।। ८९ ।।\n।। बर्बरीक उवाच ।। ।।\nएको मया पुमान्दृष्टो युध्यमानः परैः सह ।।\nसव्यतः पंचवक्त्रः स दक्षिणे चैकवक्त्रतः ।। 1.2.66.९० ।।\nसव्यतो दशहस्तश्च धृतशूलाद्युदायुधः ।।\nदक्षिणे च चतुर्हस्तो धृतचक्राद्युदायुधः ।। ९१ ।।\nसव्यतश्च जटाधारी दक्षिणे मुकुटोच्चयः ।।\nसव्यतो भस्मधारी च दक्षिणे धृतचंदनः ।। ९२ ।।\nसव्यतश्चंद्रधारी च दक्षिणे कौस्तुभद्युतिः ।।\nममापि तद्दर्शनतो महद्भयमजायत ।। ९३ ।।\nईदृशो मे नरो दृष्टो न चान्यो यो जघान तान् ।।\nइत्युक्ते पुष्पवर्षं तु खादासीत्सुमहाप्रभम् ।। ९४ ।।\nसस्वनुर्देववाद्यानि साधुसाध्विति वै जगुः ।।\nविस्मिताः पांडवाश्चासन्प्रणेमुः पुरुषोत्तमम् ।। ९५ ।।\nविलक्षश्चाभवद्भीमो निश्वासांश्चाप्यमुंचत ।।\nतं ततः केशवः स्वामी समादाय करे दृढे ।। ९६ ।।\nकुरुशार्दूल एहीति प्रोच्य सस्मार काश्यपिम् ।।\nआरुह्य गरुडं पश्चात्स्मृतमात्रमुपस्थितम् ।। ९७ ।।\nभीमेन सहितो व्योम्नि प्रयातो दक्षिणां दिशम् ।।\nततोऽर्णवमतीत्यैव सुवेलं च महागिरिम् ।। ९८ ।।\nलंकासमीपे दृष्ट्वैव सरः कृष्णोऽब्रवीद्वचः ।।\nकुरुशार्दूल पश्येदं सरो द्वादशयोजनम् ।। ९९ ।।\nयदि शूरोऽसि तच्छीघ्रमानयास्यतलान्मृदम् ।।\nइत्युक्तो गरुडाच्छीघ्रं न्यपतत्तज्जले बली ।। 1.2.66.१०० ।।\nयोजनं वायुजवाद्गच्छन्नधो नांतमपश्यत ।।\nततो भीमो विनिःसृत्य भग्नवीर्योऽभ्यभाषत ।। १०१ ।।\nअगाधमेतत्सुमहत्सरः कैश्चिन्महाबलैः ।।\nअहं खादितुमारब्धः कथंचिच्चापि निर्गतः ।।१०२।।।\nएवमुक्तो हसन्कृष्ण उच्चिक्षेप महत्सरः ।।\nस्वेनांगुष्ठेन तेजस्वी तदर्धार्धमजायत ।।१०३।।\nतदृष्ट्वा विस्मितः प्राह किमिदं कृष्ण ब्रूहि मे ।। १०४ ।।\n।। श्रीकृष्ण उवाच।।\nकुम्भकर्ण इति ख्यातः पूर्वमासीन्निशाचरः ।।\nरामबाणहतस्याभूच्छिरश्छिन्नं सुदुर्मतेः ।। १०५ ।।\nशिरसस्तस्य तालुक्यखंडमेतद्वृकोदर ।।\nयोजनद्वादशायामं मृदु क्षिप्तं विचूर्णितम् ।। १०६ ।।\nविधृतस्त्वं च यैस्ते तु सरोगेयाभिधाः सुराः ।।\nत्रिकूटस्य शिला भिश्च चूर्णिता ये च कोटिशः ।। १०७ ।।\nएते हि विश्वरिपवो निहताः स्युरुपायतः ।।\nगच्छामः पांडवान्भीम द्रौणिर्हि त्वरते दृढम् ।। १०८ ।।\nततो भीमः प्रणम्याह मनोवाक्कायवृद्धिभिः ।।\nकृतमाजन्मतः सव कुकृतं क्षम केशव ।। १०९ ।।\nपुरुषोत्तम भवान्नाथ बालिशस्य प्रसीद मे ।।\nततः क्षांतमिति प्रोच्य भीमेन सहितो हरिः ।। 1.2.66.११० ।।\nरणाजिरं भूय एत्य बर्बरीकं वचोऽब्रवीत् ।।\nचरन्नेवं सुहृदय सर्वलोकेषु नित्यशः ।। १११ ।।\nपूजितः सर्वलोकैस्त्वं यच्छंस्तेषां वरान्वृतान् ।।\nगुप्तक्षेत्रं च न त्याज्यं सर्वक्षेत्रोत्तमोत्तमम् ।। ११२ ।।\nदेहिस्थल्यां तथा वासी क्षमस्व दुष्कृतं च यत् ।।\nइत्युक्तस्तान्नमत्कृत्य भैमिः स्वैरं ययौ मुदा ।। ११३ ।।\nवासुदेवोऽपि कार्याणि सर्वाण्यूर्ध्वमकारयत् ।।\nइति वो वर्णितोत्पत्तिर्बर्बरीकस्य वाडवाः ।।\nस्तवं चास्य प्रवक्ष्यामि येन तुष्यति यक्षराट् ।। ११४ ।।\nजयजय चतुरशीतिकोटिपरिवार सूर्यवर्चाभिधान यक्षराज जय भूभारहरणप्रवृत्त लघुशापप्राप्तनैर्ऋतियोनिसंभव जय कामकटंकटाकुक्षिराजहंस जय घटोत्कचानंदवर्धन बर्बरीकाभिधान जय कृष्णोपदिष्टश्रीगुप्तक्षेत्रदे वीसमाराधनप्राप्तातुलवीर्य जय विजयसिद्धिदायक जय पिंगलारेपलेन्द्रदुहद्रुहानवकोटीश्वर पलाशनदावानल जय भूपातालांतराले नागकन्यापरि हारक जय भीममानमर्दन जय सकलकौरवसेनावधमुहूर्तप्रवृत्त जय श्रीकृष्णवरलब्धसर्ववरप्रदानसामर्थ्य जयजय कलिकालवंदितनमोनमस्ते पा हिपाहीति ।। ११५ ।।\nअनेन यः सुहृदयं श्रावणेऽभ्यर्च्य दर्शके ।।\nवैशाखे च त्रयोदश्यां कृष्णपक्षे द्विजोत्तमाः ।।\nशतदीपैः पूरिकाभिः संस्तवेत्तस्य तुष्यति ।। ११६ ।।\nततो विप्रा नारदश्च समाराध्य महेश्वरम् ।।\nमहीनगरके पुण्ये स्थापयामास शंकरम् ।। ११७ ।।\nलोकानां च हितार्थाय केदारं  लिङ्गमुत्तमम् ।।\nअत्रीशादुत्तरे भागे महापापप्रणाशनम् ।। ११८ ।।\nअत्र कुण्डे नरः स्नात्वा श्राद्धं कृत्वा यथाविधि ।।\nअत्रीशं च नमस्कृत्य केदारं च प्रपश्यति ।। ११९ ।।\nमातुः स्तन्यं पुनर्नैव स पिबेन्मुक्तिभाग्भवेत् ।।\nततो रुद्रो नीलकण्ठो नारदाय महात्मने ।। 1.2.66.१२० ।।\nवरं दत्त्वा स्वयं तस्थौ महीनगरके शुभे ।।\nकोटितीर्थे नरः स्नात्वा नीलकण्ठं प्रपश्यति ।। १२१ ।।\nजयादित्यं नमस्कृत्य रुद्रलोकमवाप्नुयात् ।।\nजयादित्यं पूजयंति कूपे स्नात्वा नरोत्तमाः ।। १२२ ।।\nन तेषां वंशनाशोऽस्ति जयादित्यप्रसादतः ।।\nतेषां कुले न रोगः स्यान्न दारिद्र्यं न लाञ्छनम् ।। १२३ ।।\nपुत्रपौत्रसमायुक्ता धनधान्यसमायुताः ।।\nभुक्त्वा भोगानिह बहून्सूर्यलोके वसन्ति ते ।। १२४ ।।\nइति प्रोक्तं मया विप्रा गुप्तक्षेत्रं समासतः ।।\nसप्तक्रोशप्रमाणं च क्षेत्रस्यास्य पुरा द्विजाः ।।\nस्वयंभुवा प्रोक्तमिदं सर्वकामार्थसिद्धिदम् ।। १२५ ।।\nइति वो वर्णितः पुण्यो महीसागरसम्भवः ।।\nशृण्वन्संकीर्तयंश्चैव सर्वपापैः प्रमुच्यते ।। १२६ ।।\nय इदं श्रावयेद्विद्वान्महामाहात्म्यमुत्तमम् ।।\nसर्वपापविनिर्मुक्तो रुद्रलोकं स गच्छति ।। १२७ ।।\nगुप्तक्षेत्रस्य माहात्म्यं सकलं श्रावयेद्यदि ।।\nसर्वैश्वर्यमवाप्नोति ब्रह्महत्यां व्यपोहति ।। १२८ ।।\nकोटितीर्थस्य माहात्म्यं महीनगरकस्य च ।।\nशृणोति श्रावयेद्यस्तु ब्रह्मभूयाय कल्पते ।। १२९ ।।\nकोटितीर्थे नरः स्नात्वा श्राद्धं कृत्वा प्रयत्नतः ।।\nदानं दद्याद्यथाशक्त्या शृणुध्वं तत्फलं हि मे ।। 1.2.66.१३० ।।\nस्वर्गपातालमर्त्येषु यानि तीर्थानि सन्ति वै ।।\nतेषु दानेषु यत्पुण्यं तत्फलं प्राप्यते नरैः ।। १३१ ।।\nअश्वमेधादिभिर्यज्ञैरिष्टैश्चैवाप्तदक्षिणैः ।।\nसर्वव्रततपोभिश्च कृतैर्यत्पुण्यमाप्यते ।। १३२ ।।\nतत्पुण्यं प्राप्यते विप्राः कोटितीर्थे न संशयः ।। १३३ ।।\nइदं पवित्रं खलु पुण्यदं सदा यशस्करं पापहरं परात्परम् ।।\nशृणोति भक्त्या पुरुषः स पुण्यभागसुक्षये रुद्रसलोकतां व्रजेत्।। १३४ ।।\nधन्यं यशस्यं नियतं सुपुण्यं स्वर्मोक्षदं पापहरं नराणाम् ।।\nशृणोति नित्यं नियतः शुचिः पुमान्भित्त्वा रविं विष्णु पदं प्रयाति ।। १३५ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे गुप्तक्षेत्रमाहात्म्यपरि समाप्तिवर्णनंनाम त्रिषष्टितमोऽध्यायः ।।६३।। ।।\nअत ऊर्ध्वं कापिलस्थानोपाख्यानं भविष्यति ।।?।।\nइति श्रीस्कन्दपुराणीयप्रथममाहेश्वरखण्डान्तर्गतो द्वितीयः कौमारिकाखण्डः समाप्तः ।।"
  }
]
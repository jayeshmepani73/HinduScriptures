[
  {
    "text": "।। अर्जुन उवाच ।। ।।\nकोटितीर्थं कथं जातं केन वा निर्मितं मुने ।।\nकस्माद्वा कोटितीर्थानां फलमत्रोच्यते मुने ।। १ ।।\n।। नारद उवाच ।। ।।\nयदा मे स्थापितं स्थानं प्रसाद्याथ मया प्रभुः ।।\nब्रह्मलोकात्समानीतः साक्षाद्ब्रह्मा पितामहः ।। २ ।।\nततो मध्याह्नसमये स्नानार्थे भगवान्विधिः ।।\nसस्मार कोटितीर्थानां स्मृतान्यत्रागतानि च ।। ३ ।।\nस्वर्गात्त्रिदशलक्षाणि सप्ततिश्च महीतलात् ।।\nपातालाद्विंशलक्षाणि स्मृतान्यभ्यागतानि च ।। ४ ।।\nअनेन प्रविभागेन लिंगान्यपि कुरूद्वह ।।\nआयातानि यथा पूजां विदधाति पितामहः ।। ५ ।।\nततोऽभिषेचनं कृत्वा लिंगान्यभ्यर्च्य पद्मभूः ।।\nमध्याह्नकृत्यं संसाध्य मम प्रेम्णा वरं ददौ ।। ६ ।।\nततो भगवता ह्यत्र मनसा निर्मितं सरः ।।\nभगवानर्चितस्तीर्थैरिदमूचे प्रजापतिः ।। ७ ।।\nकिं कुर्म भगवन्धातरादेशं देहि नः प्रभो ।।\nतेषां तद्वचनं श्रुत्वा ब्रह्मा प्राह प्रजापतिः ।। ८ ।।\nएतस्मिन्सरसि स्थेयं तीर्थैः सर्वैरथात्र च ।।\nएकस्मिंश्च तथा लिंगे सर्वलिंगैर्ममार्चनात् ।। ९ ।।\nकोटीनामेव तीर्थानां लिंगानां स्नानपूजया ।।\nदानेन च फलं त्वत्र यदि सत्यं वचो मम ।। 1.2.52.१० ।।\nयः श्राद्धं कुरुते चात्र पिंडदानं यथाविधि ।।\nपितॄणामक्षया तृप्तिर्जायते नात्र संशयः ।। ११ ।।\nस्नात्वा योऽभ्यर्चयेद्देवं कोटीश्वरमनन्यधीः ।।\nकोटिलिंगार्चनफलं व्यक्तं तस्योपजायते ।। १२ ।।\nत्रैलोक्ये यानि तीर्थानि गंगाद्याः सरितस्तथा ।।\nतेषां स फलमाप्नोति कोटितीर्थावगाहनात् ।। १३ ।।\nएवं दत्त्वा वरं ब्रह्मा ब्रह्मलोकं ययौ प्रभुः ।।\nकोटितीर्थं च संजातं ततः प्रभृति विश्रुतम् ।।१४।।\nअस्य तीरे पुरा पार्थ ब्रह्माद्यैर्देवसत्तमैः ।।\nयज्ञान्बहुविधान्कृत्वा ततः सिद्धिं परां ययुः ।। १५ ।।\nवसिष्ठाद्यैर्मुनिवरैस्तपश्चीर्णं पुरानघ ।।\nमनसोऽभीप्सितान्कामान्प्रापुरन्ये तपोधनाः ।। १६ ।।\nअत्र तीर्थे पुरा पार्थ अत्रिणा विहितं तपः ।।\nकोटितीर्थाद्दक्षिणतः स्थापितं लिंगमुत्तमम् ।। १७ ।।\nअत्रीश्वराभिसंज्ञं तु महापापहरं परम् ।।\nस्थापयित्वा च तल्लिंगमग्रे चक्रे सरोवरम् ।। १८ ।।\nतत्र स्नात्वा च यो मर्त्यः श्राद्धं कुर्यात्प्रयत्नतः ।।\nअत्रीश्वरं समभ्यर्च्य रुद्रलोके वसेच्चिरम् ।।१९।।\nभरद्वाजेन मुनिना कोटितीर्थे सरोवरे ।।\nतपश्चीर्णं महाबाहो यज्ञाश्च विहिताः किल ।। 1.2.52.२० ।।\nभरद्वाजेश्वरं लिंगं स्थापितं सुमनोहरम् ।।\nतत्र कृत्वा सरो रम्यं परां मुदमवाप्तवान् ।। २१ ।।\nतत्र स्नात्वा नरो भक्त्या श्राद्धं कुर्याद्विधानतः ।।\nभरद्वाजेश्वरं पूज्य शिवलोके महीयते ।। २२ ।।\nततश्च कोटितीर्थेऽस्मिन्गौतमो भगवानृषिः ।।\nअतप्यत तपो घोरमहल्यासंगमाशया ।। २३ ।।\nतं कामं प्राप्तवान्धीमान्परां मुदमुपागतः ।।\nअहल्यया समायोगमेतत्तीर्थप्रभावतः ।। २४ ।।\nअस्मिन्क्षेत्रे महालिंगं गौतमेश्वरसंज्ञितम् ।।\nस्थापयामास भगवानहल्यासरसस्तटे ।। २५ ।।\n।। अर्जुन उवाच ।। ।।\nअहल्यया कदा ब्रह्मन्खानितं वै महत्सरः ।।\nतन्मम ब्रूहि सकलमहल्यासरःकारणम् ।। २६ ।।\n।। नारद उवाच ।। ।।\nअहल्या शापमापन्ना गौतमात्किल फाल्गुन ।।\nपुरा चेंद्रसमायोगे परं दुःखमुपागता ।। २७ ।।\nततो दुःखार्तः स मुनिः कोटितीर्थेऽकरोत्तपः ।।\nतपसा तेन वै पार्थाहल्यया सह संगतः ।। २८ ।।\nततः साध्वी परं हृष्टा अत्र क्षेत्रे सरोवरम् ।।\nचकार सुमहत्पुण्यं तीर्थोदैः परिपूरितम् ।। २९ ।।\nअहल्यासरसि स्नानं पिंडदानं समाचरेत् ।।\nगौतमेशं च संपूज्य ब्रह्मलोकं स गच्छति ।। 1.2.52.३० ।।\nकोटितीर्थे नरश्रेष्ठ अनेके मुनयोऽमलाः ।।\nतपस्तप्त्वा सुघोरं च परां सिद्धिमपागताः ।। ३१ ।।\nराजभिर्बहुभिः पूर्वं तपो दानं तथाध्वराः ।।\nअस्मिंस्तीर्थे सुविहिताः परां सिद्धिमुपागताः ।। ३२ ।।\nअस्य तीरे द्विजं चैकं मृष्टान्नैर्यश्च तर्पयेत् ।।\nतेन श्रद्धासहायेन कोटिर्भवति तर्पिता ।। ३३ ।।\nअस्य तीरे नरः पार्थ रत्नानि विविधानि च ।।\nगोभूमितिलधान्यानि वासांसि विविधानि च ।। ३४ ।।\nश्रद्धया परया पार्थ द्विजेभ्यः संप्रयच्छति ।।\nशतकोटिगुणं पुण्यं कोटितीर्थप्रभावतः ।।\nकोटितीर्थे प्रतिश्रुत्य द्विजेभ्यो न प्रयच्छति ।। ३५ ।।\nनरके पातयित्वा च कुलमेकोत्तरं शतम् ।।\nआत्मानं पातयेत्पश्चाद्दारुणं रौरवं महत् ।। ३६ ।।\nमाघमासे तु संप्राप्ते प्रातःकाले तथाऽमले ।।\nयः स्नाति मकरादित्ये तस्य पुण्यं शृणुष्व मे ।। ३७ ।।\nसर्वतीर्थेषु यत्पुण्यं सर्वयज्ञेषु यत्फलम्।।\nसर्वदानव्रतैर्यच्च कोटि तीर्थे दिनेदिने ।। ३८ ।।\nतत्पुण्यं लभते मर्त्यो नात्र कार्या विचारणा ।।\nकन्यागते सवितरि यः श्राद्धं कुरुते नरः ।। ३९ ।।\nपितरस्तस्य तुष्यंति गयाश्राद्धशतैर्न तु ।।\nकार्तिके मासि संप्राप्ते स्नानादि कुरुते यदि ।। 1.2.52.४० ।।\nतदक्षयफलं सर्वं ब्रह्मणो वचनं यथा ।।\nइष्ट्वात्र यज्ञमेकं तु कोटियज्ञफलं लभेत् ।। ४१ ।।\nकन्यां ब्राह्मेण विधिना दत्त्वा कोटिगुणं फलम् ।।\nसर्वदानं कोटिगुणं कोटितीर्थे भवेद्यतः ।। ४२ ।।\nकोटि तीर्थे त्यजेत्प्राणान्हृदि कृत्वा तु माधवम् ।।\nतस्य पार्थ चिरं स्वर्गे ह्यक्षया शाश्वती गतिः ।। ४३ ।।\nकोटितीर्थे तीर्थवरे देहत्यागं करोति यः ।।\nतस्य पूजां प्रकुर्वंति ब्रह्माद्या देवतागणाः ।। ४४ ।।\nअस्य तीरे देहदाहो यस्य कस्य प्रजायते ।।\nअस्थिक्षेपो यस्य भवेन्महीसागरसंगमे ।। ४५ ।।\nतत्फलं गदितुं पार्थ वागीशोऽपि न वै क्षमः ।।\nएतज्ज्ञात्वा परं पार्थ कोटितीर्थं प्रसेवते ।। ४६ ।।\nदिनेदिने फलं तस्य कापिलं गोसहस्रकम् ।।\nस्वर्गे मर्त्ये च पाताले तस्मादेतत्सुदुर्लभम् ।। ४७ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कोटितीर्थमाहात्म्यवर्णनंनाम द्विपञ्चाशत्तमोऽध्यायः ।। ५२ ।।"
  }
]
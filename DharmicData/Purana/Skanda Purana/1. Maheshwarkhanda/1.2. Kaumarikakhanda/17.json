[
  {
    "text": "<b>॥नारद उवाच॥\n</b>\nततस्तयोः समायोगः सेनयोरुभयोरभूत्॥\nयुगांते समनुप्राप्ते यथा क्षुब्धसमुद्रयोः॥ १७.१ ॥"
  },
  {
    "text": "सुरासुराणां संमर्दे तस्मिन्परमदारुणे॥\nतुमुलं सुमहत्क्रांते सेनयोरुभयोरपि॥ १७.२ ॥"
  },
  {
    "text": "गर्जतां देवदैत्यानां शंखभेरीरवेण च॥\nतूर्याणां चैव निर्घोषैर्मातंगानां च बृंहितैः॥ १७.३ ॥"
  },
  {
    "text": "हेषितैर्हयवृंदानां रथनेमिस्वनेन च॥\nघोषेण चैव तूर्याणां युगांत इव चाभवत्॥ १७.४ ॥"
  },
  {
    "text": "रोषेणाबिपरीतांगास्त्यक्तजीवितचेतसः॥\nसमसज्जन्त तेन्योन्यं प्रक्रमेणातिलोहिताः॥ १७.५ ॥"
  },
  {
    "text": "रथा रथैः समासक्ता गजाश्चापि महागजैः॥\nपत्तयः पत्तिभिश्चैव हयाश्चापि महाहयैः॥ १७.६ ॥"
  },
  {
    "text": "ततः प्रासाशनिगदाभिंडिपालपरश्वधैः॥\nशक्तिभिः पट्टिशैः शूलैर्मुद्गरैः कणयैर्गुडैः॥ १७.७ ॥"
  },
  {
    "text": "चक्रैश्च शक्तिभिश्चैव तोमरैरंकुशैरपि॥\nकर्णिनालीकनाराचवत्सदंतार्द्धचंद्रकैः॥ १७.८ ॥"
  },
  {
    "text": "भल्लैर्वेतसपत्रैश्च शुकतुंडैश्च निर्मलैः॥\nवृष्टिभिश्चाद्भुताकारैर्गगनं समपद्यत॥ १७.९ ॥"
  },
  {
    "text": "संप्रच्छाद्य दिशः सर्वास्तमोमयमिवाभवत्॥\nप्राज्ञायंत न तेऽन्योन्यं तस्मिंस्तमसि संकुले॥ १७.१० ॥"
  },
  {
    "text": "अदृश्यभूतास्तमसि न्यकृंतंत परस्परम्॥\nततो भुजैर्ध्वजैश्छत्रैः शिरोभिश्च सकुंडलैः॥ १७.११ ॥"
  },
  {
    "text": "गजैस्तुरंगैः पादातैः पतद्भिः पतितैरपि॥\nआकाशशिरसो भ्रष्टैः पंकजैरिव भूश्चिता॥ १७.१२ ॥"
  },
  {
    "text": "भग्नदंता भिन्नकुंभाश्छिन्नदीर्घमहाकराः॥\nगजाः शैलनिभाः पेतुर्धरण्यां रुधिरस्रवाः॥ १७.१३ ॥"
  },
  {
    "text": "भग्नैषाश्च रथाः पेतुर्भग्नाक्षाः शकलीकृताः॥\nपत्तयः कोटिशः पेतुस्तुरंगाश्च सहस्रशः॥ १७.१४ ॥"
  },
  {
    "text": "ततः शोणितनद्यश्च हर्षदाः पिशिताशिनाम्॥\nवैतालानंददायिन्यो व्यजायंत सहस्रशः॥ १७.१५ ॥"
  },
  {
    "text": "तस्मिंस्तथाविधे युद्धे सेनानीर्ग्रसनोऽरिहा॥\nबाणवर्षेण महता देवसैन्यमकंपयत्॥ १७.१६ ॥"
  },
  {
    "text": "ततो ग्रसनमालोक्य यमः क्रोधविमूर्छितः॥\nववर्ष शरवर्षेण विशेषादग्निवर्चसा॥ १७.१७ ॥"
  },
  {
    "text": "स विद्धो बहुभिर्षाणैर्ग्रसनोऽतिपराक्रमः॥\nकृतप्रतिकृताकांक्षी धनुरानम्य भैरवम्॥ १७.१८ ॥"
  },
  {
    "text": "शरैः सहस्रैश्च पञ्चलक्षैश्चैव व्यताडयत्॥\nग्रसनेन विमुक्तांस्ताञ्छरान्सोपि निवार्य च॥ १७.१९ ॥"
  },
  {
    "text": "बाणवृष्टिभिरुग्राभिर्यमो ग्रसनमर्दयत्॥\nकृतांतशरवृष्टीनां संततीः प्रतिसर्पतीः॥\nचिच्छेद शरवर्षेण ग्रसनो दानवेश्वरः॥ १७.२० ॥"
  },
  {
    "text": "विफलां तां समालोक्य यमः स्वशरसंततिम्॥ १७.२१ ॥"
  },
  {
    "text": "प्राहिणोन्मुद्गरं दीप्तं ग्रसनस्य रथं प्रति॥\nस तं मुद्गरमायांतमुत्पत्य रथसत्तमात्॥ १७.२२ ॥"
  },
  {
    "text": "जग्राह वामहस्तेन लीलया ग्रसनोऽरिहा॥\nतेनैव मुद्गरेणाथ यमस्य महिषं रुषा॥ १७.२३ ॥"
  },
  {
    "text": "ताडयामास वेगेन स पपात महीतले॥\nउत्पत्याथ यमस्तस्मान्महिषान्निपतिष्यतः॥ १७.२४ ॥"
  },
  {
    "text": "प्रासेन ताडयामास ग्रसनं वदने दृढम्॥\nस तु प्राप्तप्रहारेण मूर्छितो न्यपतद्भुवि॥ १७.२५ ॥"
  },
  {
    "text": "ग्रसनं पतित दृष्ट्वा जंभो भीमपराक्रमः॥\nयमस्य भिंडिपालेन प्रहारमकरोद्धृदि ॥ १७.२६ ॥"
  },
  {
    "text": "यमस्तेन प्रहारेण सुस्राव रुधिरं मुखात्॥\nअतिगाढ प्रहारार्त्तः कृतांतोमूर्छितोऽभवत्॥ १७.२७ ॥"
  },
  {
    "text": "कृतांतमर्दितं दृष्ट्वा गदापाणिर्धनादिपः॥\nवृतो यक्षायुतगणैर्जंभं प्रत्युद्ययौ रुषआ॥ १७.२८ ॥"
  },
  {
    "text": "जंभो रुषा तमायांतं दानवा नीकसंवृतः॥\nजग्राह वाक्यं राज्ञस्तु यता स्निग्धेन भाषितम्॥ १७.२९ ॥"
  },
  {
    "text": "ग्रसनो लब्धसंज्ञोऽथ यमस्य प्राहिणोद्गदाम्॥\nमणिहेमपरिष्कारां गुर्वी परिघमर्दिनीम्॥ १७.३० ॥"
  },
  {
    "text": "तामापतंतीं संप्रेक्ष्य गदां महिषवाहनः॥\nगदायाः प्रतिघातार्थं जगज्ज्वलनभैरवम्॥ १७.३१ ॥"
  },
  {
    "text": "दंडं मुमोच कोपेन ज्वालामालासमाकुलम्॥\nस गदां वियति प्राप्य ररासांबुधरोद्धतम्॥ १७.३२ ॥"
  },
  {
    "text": "संवट्टश्चाभवत्ताभ्यां शैलाभ्यामिव दुःसहः॥\nताभ्यां निष्पेषनिर्ह्राद जडीकृतदिगंतरम्॥ १७.३३ ॥"
  },
  {
    "text": "जगद्व्याकुलतां यातं प्रलयागमशंकया॥\nक्षणात्प्रशांतनिर्ह्रादं ज्वलदुल्कासमाचितम्॥ १७.३४ ॥"
  },
  {
    "text": "निष्पेषणं तयोर्भीमम भूद्गनगोचरम्॥\nनिहत्याथ गदां दण्डस्ततो ग्रसनमूर्धनि॥ १७.३५ ॥"
  },
  {
    "text": "पपात पौरुषं हत्वा यथा दैवं पुरार्जितम्॥\nसतु तेन प्रहारेण दृष्ट्वा सतिमिरादिशः॥ १७.३६ ॥"
  },
  {
    "text": "पपात भूमौ निःसंज्ञो भूमिरेणुविभूषितः॥\nततो हाहारवो घोरः सेनयोरुभयोरभूत्॥ १७.३७ ॥"
  },
  {
    "text": "ततो महूर्तमात्रेण ग्रसनः प्राप्य चेतनाम्॥\nअपश्यत्स्वां तनुं ध्वस्तां विलोलाभरणांबराम्॥ १७.३८ ॥"
  },
  {
    "text": "स चापि चिंतयामास कृतप्रतिकृतक्रियाम्॥\nधिगस्तु पौरुषं मह्यं प्रभोरग्रेसरः कथम्॥ १७.३९ ॥"
  },
  {
    "text": "मय्याश्रितानि सैन्यानि जिते मयि जितानि च॥\nअसंभावितरूपो हि सज्जनो मोदते सुखम्॥ १७.४० ॥"
  },
  {
    "text": "संभावितस्त्वशक्तश्चेत्तस्य नायं परोऽपि वा॥\nएवं संचिंत्य वेगेन समुत्तस्थौ महाबलः॥ १७.४१ ॥"
  },
  {
    "text": "मुद्गरं कालदण्डाभं गृहीत्वा गिरिसंनिभम्॥\nग्रसनो घोरसंकल्पः संदष्टौष्ठपुटच्छदः॥ १७.४२ ॥"
  },
  {
    "text": "रथेन त्वरितोऽगच्छदाससादांतकं रणे॥\nसमासाद्य यमं युद्धे ग्रसनो भ्राम्य मुद्गरम्॥ १७.४३ ॥"
  },
  {
    "text": "वेगेन महता रौद्रं चिक्षेप यममूर्धनि॥\nविलोक्य मुद्गरं दीप्तं यमः संभ्रांतलोचनः॥ १७.४४ ॥"
  },
  {
    "text": "वंचयामास दुर्द्धर्षं मुद्गरं तं महाबलः॥\nतस्मिन्नपसृते दूरं चंडानां भीमकर्मणाम्॥ १७.४५ ॥"
  },
  {
    "text": "याम्यानां किंकराणां च अयुतं निष्पिपेष ह॥\nततस्तदयुतं दृष्ट्वा हतं किंकरवाहिनी॥ १७.४६ ॥"
  },
  {
    "text": "दशार्बुदमिता क्रुद्धा ग्रसनायान्वधावत॥\nग्रसनस्तु समालोक्य तां किंकरमयां शुभाम्॥ १७.४७ ॥"
  },
  {
    "text": "मेने यमसहस्राणि तादृग्रूपबला हि सा॥\nविगाह्य ग्रसनं सेना ववर्ष शरवृष्टिभिः॥ १७.४८ ॥"
  },
  {
    "text": "कल्पांतघोरसंकाशो बभूव स महारणः॥\nकेचिच्छैलेन बिभिदुः केचिद्बाणैरजिह्यगैः॥ १७.४९ ॥"
  },
  {
    "text": "पिपिषुर्गदया केचित्कोचिन्मुद्गरवृष्टिभिः॥\nकेचित्प्रासप्रहारैश्च ताडयामासुरुद्धताः॥ १७.५० ॥"
  },
  {
    "text": "अपरे किंकरास्तस्य ललंबुर्बाहुमंडले॥\nशिलाभिरपरे जघ्नुर्द्रुमैरन्ये महोच्छ्रयैः॥ १७.५१ ॥"
  },
  {
    "text": "तस्यापरे च गात्रेषु दशनांश्चन्यपातयन्॥\nअपरे मुष्टिभिः पृष्ठं किंकरास्ताडयंति च ॥ १७.५२ ॥"
  },
  {
    "text": "एवं चाभिद्रुतस्तैः स ग्रसनः क्रोधमूर्छितः॥\nउत्साद्य गात्रं भूपृष्ठे निष्पिपेष सहस्रशः॥ १७.५३ ॥"
  },
  {
    "text": "कांश्चिदुत्थाय जघ्नेऽसौ मुष्टिभिः किंकरान्रणे॥\nकांश्चित्पादप्रहारेण धावन्नन्यानचूर्णयत्॥ १७.५४ ॥"
  },
  {
    "text": "क्षणैकेन स तान्निन्ये यमलोकायभारत॥\nस च किंकरयुद्धेन ववृधेऽग्निरिवैधसा॥ १७.५५ ॥"
  },
  {
    "text": "तमालोक्य यमोऽश्रांतं श्रांतंस्तांश्च हतान्स्वकान्॥\nआजगाम समुद्यम्य दंडं महिषवाहनः॥ १७.५६ ॥"
  },
  {
    "text": "ग्रसनस्तु तमायांतमाजघ्ने गदयोरसि॥\nअचिंतयित्वा तत्कर्म ग्रसनस्यांतकोऽरिहा॥ १७.५७ ॥"
  },
  {
    "text": "व्याघ्रान्दंडेन संजघ्ने स रथान्न्य पतद्भुवि॥\nततः क्षणेन चोत्थाय संचिंत्यात्मानमुद्धतः॥ १७.५८ ॥"
  },
  {
    "text": "वायुवेगेन सहसा ययौ यमरथं प्रति॥\nपदातिः स रथं तं च समारुह्य यमं तदा॥ १७.५९ ॥"
  },
  {
    "text": "योधयामास बाहुभ्यामाकृष्य बलिनां वरः॥\nयमोऽपि शस्त्राण्युत्सृज्च बाहुयुद्धे प्रवर्तते॥ १७.६० ॥"
  },
  {
    "text": "ग्रसनं कटिवस्त्रे तु यमं गृह्य बलोत्कटः॥\nभ्रामयामास वेगेन संभ्रमाविष्टचेतसम्॥ १७.६१ ॥"
  },
  {
    "text": "विमोच्याथ यमः कष्टात्कंठेऽवष्टभ्य चासुरम्॥\nबाहुभ्यां भ्रामयामास सोऽप्यात्मानममोचयत्॥ १७.६२ ॥"
  },
  {
    "text": "ततो जघ्नतुरन्योन्यं मुष्टिभिर्निर्दयौ च तौ॥\nदैत्येंद्रस्यातिवीर्यत्वात्परिश्रांततरो यमः॥ १७.६३ ॥"
  },
  {
    "text": "स्कंधे निधाय दैत्यस्य मुखं विश्रांतिमैच्छत॥\nतमा लक्ष्य ततो दैत्यः श्रांतमुत्पाट्य चौजसा॥ १७.६४ ॥"
  },
  {
    "text": "निष्पिपेष महीपृष्ठे विनिघ्नन्पार्ष्णिपाणिभिः॥\nततो यमस्य वदनात्सुस्राव रुधिरं बहु॥ १७.६५ ॥"
  },
  {
    "text": "निर्जीवमिति तं दृष्ट्वा ततः संत्यज्य दानवः॥\nजयं प्राप्योद्धतं नादं मुक्त्वा संत्रास्य देवताः॥ १७.६६ ॥"
  },
  {
    "text": "स्वकं सैन्यं समासाद्य तस्थौ गिरिरिवाचलः॥ १७.६७ ॥"
  },
  {
    "text": "नादेन तस्य ग्रसनस्य संख्ये महायुधैश्चार्दितसर्वगात्राः॥\nगते कृथांते वसुधां च निष्प्रभे चकंपिरे कांदिशिकाः सुरास्ते॥ १७.६८ ॥"
  },
  {
    "text": "इति श्रीस्कांदे महापुराण एकाशीतिसाहस्त्र्यां संहितायां प्रथमे माहेश्वरखण्डे कौमारिकाखण्डे तारकसैन्यदेवसैन्ययोर्मध्ये यमग्रसनयोर्युद्धवर्णनं नाम सप्तदशोऽध्यायः॥ १७ ॥ छ ॥"
  }
]
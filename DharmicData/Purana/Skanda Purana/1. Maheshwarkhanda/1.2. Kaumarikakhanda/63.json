[
  {
    "text": "।। सूत उवाच ।। ।।\nअश्वत्थलाक्षावह्नौ च सर्षपान्केसरप्लुतान् ।।\nजुह्वतो मंत्रमुख्यैश्च बलातिबलसंज्ञकैः ।। १ ।।\nयामे तु प्रथमे याते काचिन्नारी समाययौ ।।\nशोणिताक्तैकवसना महोच्चोर्ध्वशिरोरुहा ।। २ ।।\nदारुणाक्षी शुक्लदन्ती भयस्यापि भयंकरी ।।\nसा रुरोद महारावं प्राप्य तां होमभूमिकाम् ।। ३ ।।\nतां दृष्ट्वा चुक्षुभे सद्यो विजयो भीतिमानिव ।।\nबर्बरीकश्च निर्भीतिस्तस्याः संमुखमाययौ ।। ४ ।।\nततः कण्ठं समाश्लिष्य तस्या मतिमतां वरः ।।\nरुरोद द्विगुणं वीरो मेघवन्नादयन्बहु ।। ५ ।।\nतं दृष्ट्वा विस्मिता सा च यावन्मुंचति कर्तिकाम्।।\nतावन्निष्पीडिते कंठे मोक्तुं तस्मिन्न चाशकत्।।६।।\nपीड्यमाने च बलिना कंठे तस्या मुहुर्मुहुः।।\nमुमुोच विविधाञ्छब्दान्वज्राहत इवाचलः ।। ७ ।।\nक्षणं रावांस्ततो मुक्त्वा त्राहि मुञ्चेति वक्त्यणु ।।\nततः कृपालुना मुक्ता पादयोः पतिताऽब्रवीत् ।। ८ ।।\nशरणं ते प्रपन्नास्मि दासी कर्मकरी तव ।।\nमहाजिह्वेति मां विद्धि राक्षसीं कामरूपिणीम् ।। ९ ।।\nकाशीश्मशाननिलयां देवदानवदर्पहाम् ।।\nददासि यदि मे वीर दुर्लभां प्राणदक्षिणाम् ।। 1.2.63.१० ।।\nततस्तपश्चरिष्यामि सर्वभूताभयप्रदा ।।\nअस्मिन्नर्थे स्वदेवस्य शपथा मे तथात्मनः ।। ११ ।।\nयद्येतद्व्यत्ययं कुर्यां भस्मीभूयां ततः क्षणम् ।।\nएवं ब्रुवाणां तां वीरो निगृह्य शपथैर्दृढम् ।। १२ ।।\nमुमोच सापि संहृष्टा कृच्छ्रा- न्मुक्ता ययौ वनम् ।।\nसोऽपि वीरः खङ्गधारी तत्रैवावस्थितोऽभवत् ।। १३ ।।\nततो मध्यमरात्रौ च गर्जितं श्रूयते महत् ।।\nअन्धकारं च संजज्ञे तमोंऽधनरकप्रभम् ।। १४ ।।\nददृशे च ततः शैलः शतशृंगोऽतिविस्तरः ।।\nनानाशिलाः प्रमुमुचे नानावृक्षांश्च सोच्छ्रयान् ।। १५ ।।\nनानानिर्झर संघोषं ववृषे शोणितं वहु ।।\nतं तथा नगमालोक्य निर्भीतो भैमिनंदनः ।। १६ ।।\nपर्वतो द्विगुणो भूत्वा पर्वतं सहसाप्लुतः ।।\nतदाभिजघ्ने संहृत्य पर्वतं स्वेन भूभृता ।। १७ ।।\nतदा विशीर्णः सोऽभूच्च पर्वतो भूमिमंडले ।।\nततो योजनदेहात्मा शतशीर्षः शतोदरः ।। १८ ।।\nवक्त्रैर्मुंचन्महाज्वालां रेपलेन्द्रोऽभ्यधावत ।।\nतं धावमानं दृष्ट्वैव बर्बरीको महाबलः ।। १९ ।।\nविधाय तादृशं रूपं नर्दन्तं चाप्यधावत ।।\nततो मध्यमरात्रौ ती लघु चित्रं च सुष्ठु च ।। 1.2.63.२० ।।\nयुयुधाते बाणजालैर्यथा प्रावृषि तोयदौ ।।\nछिन्नचापौ च खङ्गाभ्यां छिन्नखड्गौ च मुष्टिभिः ।। ।। २१ ।।\nपर्वताविव सत्पक्षौ चिरं युयुधतुः स्थिरम् ।।\nततः कक्षे समुत्पाट्य भ्रामयित्वा मुहूर्तकम् ।। २२ ।।\nभूमौ प्रधर्षयामास प्रसृतं च मुमोच ह ।।\nचिक्षेप चाग्निकोणे तं महीसागररोधसि ।। २३ ।।\nतद्दूरे रेपलेन्द्राख्यं ग्राममद्यापि वर्तते ।।\nएवं स रेपलोनाम वृत्रतुल्यपराक्रमः ।। २४ ।।\nनाथः श्मशानस्यावन्त्या विघ्नकृन्निहतोऽभवत् ।।\nतं निहत्य पुनर्वीरो बर्बरीकः स्थितोऽभवत् ।। २५ ।।\nततस्तृतीययामे च प्रतीच्या दिश आययौ ।।\nपर्वताभा महानादा पादैः कम्पयतीव भूः ।। २६ ।।\nदुहद्रुहाख्याश्वतरी मेघभ्रष्टा तडिद्यथा ।।\nतामायांतीं तथा दृष्ट्वा सूर्यवैश्वानरप्रभाम् ।। २७ ।।\nउपसृत्य जवाद्भैमी रुरोह प्रहसन्निव ।।\nवेगात्ततः प्रद्रवतीं तुण्डे प्राहत्य मुष्टिभिः ।। २८ ।।\nस्थापयामास तत्रैव तस्थौ सा चातिपीडिता ।।\nततः क्रुद्धा महारावं कृत्वाप्लुत्य दुहद्रुहा ।। २९ ।।\nजगत्यामाशु चिक्षेप बर्बरीकं तथेच्छकम् ।।\nततो नदित्वा चातीव पादघातममुंचत ।। 1.2.63.३० ।।\nपादौ च वीरः संगृह्य चिक्षेप भुवि लीलया ।।\nततः पुनः समुत्थाय धावंतीं तां निगृह्य सः ।। ।। ३१ ।।\nमुष्टिना पातयित्वैव दंतान्कंठमपीडयत् ।।\nक्लिन्नं वास इवापीड्य प्राणानत्याजयद्द्रुतम् ।। ३२ ।।\nएवं सीकोत्तरस्थाने स्मशानैकपदो द्भवा ।।\nशाकिनीनामधीशा सा बर्बरीकेण सूदिता ।। ३३ ।।\nहत्वा तां चापि चिक्षेप प्रतीच्यामेव लीलया ।।\nदुहद्रुहाख्यमद्यापि तत्र ग्रामं स्म वर्तते ।। ३४ ।।\nततस्तथैव संतस्थौ बर्बरीकोऽभिरक्षणे ।।\nततश्चतुर्थे यामे च प्राप्तः क्षपणकोऽद्भुतः ।। ३५ ।।\nमुंडी नग्नो मयूराणां पिच्छधारी महाव्रतः ।।\nप्रोवाच चेदं वचनं हाहा कष्टमतीव भोः ।। ३६ ।।\nअहिंसा परमो धर्मस्तदग्निर्ज्वाल्यते कुतः ।।\nहूयमाने यतो वह्नौ सूक्ष्मजीववधो महान् ।। ३७ ।।\nश्रुत्वेदं वचनं तस्य बर्बरीकोऽब्रवीत्स्मयन् ।।\nवदने सर्वदेवानां हूयमाने स्म पावके ।। ३८ ।।\nअनृतं भाषसे पाप शिक्षायोग्योऽसि दुर्मते ।।\nइत्युक्त्वा सहसोत्पत्य कक्षामध्ये स्थिरोऽस्य च ।। ३९ ।।\nदन्तान्मुष्टिप्रहारैश्च समाहत्याभ्यपातयत् ।।\nरुधिराविलवक्त्रं तं मुमोच पतितं भुवि ।। 1.2.63.४० ।।\nस क्षणाच्चेतनां प्राप्य घोरदैत्यवपुर्धरः ।।\nभयाद्भैमेः प्रदुद्राव गुहाविवरमाविशत् ।। ४१ ।।\nबहुप्रभेति नगरी षष्टियोजनमायता ।।\nतस्यां विवेश सहसा तं चानु बर्बरीककः ।। ४२ ।।\nबर्बरीकं ततो दृष्ट्वा नादोऽभूच्च पलाशिनाम् ।।\nधावध्वं हन्यतामेष छिद्यतां भिद्यतामिति ।। ४३ ।।\nतच्छ्रुत्वा दैत्यवीराणां कोटयो नव भीषणाः ।।\nनानायुधधरा वीरं बर्बरीकमुपाद्रवन् ।। ४४ ।।\nदृष्ट्वा तान्कोटिशो दैत्यान्क्रुद्धो भीमात्मजात्मजः ।।\nनिमील्य सहसा नेत्रे तेषां मध्यमधावत ।। ४५ ।।\nपादघातैस्ततः कांश्चिद्भुजाघातैस्तथापरान् ।।\nहृदयस्याभिघातैश्च क्षणान्निन्ये यमक्षयम् ।। ४६ ।।\nयथा नलवनं क्र्रुद्धः कुर्याद्भूमिसमं करी ।।\nनवकोटीस्तथा जघ्ने सह तेन पलाशिना ।। ४७ ।।\nततो नागाः समागम्य वासुकिप्रमुखास्तदा ।।\nतुष्टुबुर्विविधैर्वाक्यैरूचुः सुहृदयं च ते ।। ४८ ।।\nनागानां परमं कृत्यं कृतं ते भैमिनंदन ।।\nपलाशीनाम दैत्योयं नीतो यत्सानुगो यमम् ।। ।। ४९ ।।\nअनेन हि वयं वीर सानुगेन दुरात्मना ।।\nपीडिता विविधोपायैः पातालादप्यधः कृताः ।। 1.2.63.५० ।।\nवरं वृणीष्व त्वं तस्मान्नागेभ्योऽभिमतं परम् ।।\nवरदाः सर्व एव स्म वयं तुभ्यं सुतोषिताः ।। ५१ ।।\n।। सुहृदय उवाच ।। ।।\nयदि देयो वरो मह्यं तदेनं प्रवृणोम्यहम् ।।\nसर्वविघ्नविनिर्मुक्तो विजयः सिद्धिमाप्नुयात् ।। ५२ ।।\nततस्तथेति तं प्रोचुः प्रहृष्टा वायुभोजनाः ।।\nस च तेभ्यः पुरीं दत्त्वा निवृत्तो नागपूजितः ।। ५३ ।।\nविवरस्य च मध्येन समागच्छन्महाप्रभम् ।।\nसर्वरत्नमयं लिंगं स्थितं कल्पतरोरधः ।। ५४ ।।\nअर्च्यमानं सुवह्नीभिर्नागकन्याभिरैक्षत ।।\nततोऽसौ विस्मयाविष्टो नागकन्या ह्यपृच्छत ।। ५५ ।।\nकेनेदं स्थापितं लिंगं सूर्यवैश्वानरप्रभम् ।।\nलिंगादपि चतुर्दिक्षु मार्गाश्चेमे तु कीदृशाः ।। ५६ ।।\nइति वीरवचः श्रुत्वा बृहत्कटिपयोधरा ।।\nसव्रीडं सस्मितापांगनिर्मोक्षमिदमब्रवीत् ।। ५७ ।।\nसर्वपन्नगराजेन शेषेण सुमहात्मना ।।\nतप स्तप्त्वा महालिंगमिदमत्र प्रतिष्ठितम् ।। ५८ ।।\nदर्शनात्स्पर्शनाद्ध्यानादर्चनात्सर्वसिद्धिदम् ।।\nलिंगात्पूर्वेण मार्गोयं याति श्रीपर्वतं भुवि ।। ५९ ।।\nएलापत्रेण विहितो नागानां तत्र प्राप्तये ।।\nदक्षिणेन च मार्गोऽयं याति शूर्पारकं भुवि ।।1.2.63.६०।।\nकर्कोटकेन नागेन कृतोऽयं तत्र प्राप्तये ।।\nपश्चिमेन च मार्गोऽयं प्रभासं याति सुप्रभम् ।।६१।।\nऐरावतेन विहितो नागानां गमनाय च ।।\nउत्तरेण च मार्गोयं येन यातुं भवान्स्थितः।।६२।।\nगुप्तक्षेत्रे सिद्धलिंगं याति शक्तिगुहाऽऽकृतः ।।\nविहितस्तक्षकेणासौ यातुं तत्र महात्मना ।।६३।।\nइतीदं वर्णितं वीर विज्ञप्तिः श्रूयतां मम।।\nको भवानधुनैवेतो दैत्यपृष्ठ गतोऽभवत् ।।\nअधुनैव तथैकाकी समायातोऽत्र नो वद ।।६४।।\nवयं च सर्वास्ते दास्यस्त्वां पतिं प्रवृणीमहे ।।\nअस्माभिः सहितः क्रीड विविधास्वत्र भूमिषु ।। ६५ ।।\n।। बर्बरीक उवाच ।। ।।\nअहं कुरुकुलोत्पन्नः पांडुपुत्रस्य पौत्रकः ।।\nबर्बरीक इति ख्यातस्तं दैत्यं हंतुमागतः ।। ६६ ।।\nस च दैत्यो हतः पापः पुनर्यास्ये महीतलम् ।।\nभवतीभिश्च मे नास्ति कृत्यं भोभोः कथंचन ।। ६७ ।।\nब्रह्मचारिव्रतं यस्मादहं सततमास्थितः ।।\nइत्युक्त्वाभ्यर्च्य तल्लिंगं प्रणिपत्य च दण्डवत् ।। ६८ ।।\nऊर्ध्वमाचक्रमे वीरः कातरं ताभिरीक्षितः।।\nततो बहिः समागत्य सप्रकाशं मुखं तदा ।।६९।।\nप्रहर्षेणैव पूर्वस्या विजयं ददृशे दिशः ।।\nतस्मिन्काले च विजयः कर्म सर्वं समाप्तवान् ।। 1.2.63.७० ।।\nकांत्या सूर्यसमाभास ऊर्ध्वमाचक्रमे क्षणात् ।।\nततो वियद्गतं देवैः पुष्पवर्षमभून्महत् ।। ७१ ।।\nजगुर्गंधर्वमुख्याश्च ननृतुश्चाप्सरोगणाः ।।\nविजयो बर्बरीकं च ततो वचनमब्रवीत् ।। ७२ ।।\nतव प्रसादाद्वीरेश सिद्धिः प्राप्ता मयातुला ।।\nचिरं जीव चिरं नंद चिरं वस चिरं जय ।। ७३ ।।\nअत एव हि साधृनां संगमिच्छंति साधवः ।।\nऔषधं सर्वदोषाणां भवेत्सत्यं गमो यतः ।। ७४ ।।\nत्वं च होमस्थितं भस्म सिंदूरसदृशप्रभम् ।।\nनिःशल्यं सविवरकं पूर्यमाणं गृहाण च ।। ७५ ।।\nअक्षय्यमेतत्संग्रामे प्रथमं ते प्रमुंचतः ।।\nशत्रूणां स्थानकं मृत्योर्देहं ध्वस्तं करिष्यति ।। ७६ ।।\nएवं सुखेन विजयः शत्रूणां ते भविष्यति ।। ७७ ।।\n।। बर्बरीक उवाच ।। ।।\nउपकुर्यान्निराकांक्षो यः स साधुरितीर्यते ।।\nसाकांक्षमुपकुर्याद्यः साधुत्वे तस्य को गुणः ।। ७८ ।।\nतद्देहि भस्म चान्यस्मै केनाप्यर्थो न मेऽण्वपि ।।\nप्रसादसुमुखां दृष्टिं विना नान्यद्वृणोमि ते ।। ७९ ।।\n।। देवा ऊचुः ।। ।।\nकुरूणां पांडवानां च भविष्यति महान्रणः ।।\nततो भूमिस्थितं भस्म प्राप्स्यंति यदि कौरवाः ।। 1.2.63.८० ।।\nमहाननर्थो भविता पांडवानां ततः स्फुटम् ।।\nतस्माद्गृहाण त्वं भस्म सोपि चक्रे तथो वचः ।। ८१ ।।\nदेवीभिः सहिता देवाः संमान्य विजयं च ते ।।\nसिद्धैश्वर्यं ददुस्तस्मै सिद्धसेनेति नाम च ।। ८२ ।।\nएवं स विजयो विप्रः सिद्धिं लेभे सुदुर्लभाम् ।।\nबर्बरीकश्च कृत्वैतद्देवीभक्तिरतोऽवसत् ।। ८३ ।। ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे कार्यसिद्धिवर्णनंनाम त्रिषष्टितमोऽध्यायः ।। ६३ ।।"
  }
]
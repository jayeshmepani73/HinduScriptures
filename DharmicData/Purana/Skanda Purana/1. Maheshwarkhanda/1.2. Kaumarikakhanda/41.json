[
  {
    "text": "<b>॥करधम उवाच॥\n</b>\nकेचिच्छिवं समाश्रित्य विष्णुमाश्रित्य वेधसम्॥\nवर्णयंति परे मोक्षं त्वं तु कस्मात्तु मन्यसे॥ ४१.१ ॥\n<b>॥महाकाल उवाच॥\n</b>\nअपारवैभवा देवास्त्रयोऽप्येते नरर्षभ॥\nयोगींद्राणामपि त्वत्र चेतो मुह्यति किं मम॥ ४१.२ ॥\nपुरा किलैवं मुनयो नैमिषारण्यवासिनः॥\nसंदिह्यांतः श्रेष्ठतायां ब्रह्मलोकमुपागमन्॥ ४१.३ ॥\nतस्मिन्क्षणे विरिंचोऽपि श्लोकं प्रह्वोऽब्रवीत्किल॥\nअनंताय नमस्तस्मै यस्यांतो नोपलभ्यते॥ ४१.४ ॥\nमहेशाय च भक्ते द्वौ कृपायेतां सदा मयि॥\nततः श्रेष्ठं च तं मत्वा क्षीरोदं मुनयो ययुः॥ ४१.५ ॥\nतत्र योगेश्वरः श्लोकं प्रबुध्यन्नमुमब्रवीत्॥\nब्रह्माणं सर्वभूतेषु परमं ब्रह्मरूपिणम्॥ ४१.६ ॥\nसदाशिवं च वंदे तौ भवेतां मंगलाय मे॥\nततस्ते विस्मिता विप्रा अपसृत्य ययुः पुनः॥ ४१.७ ॥\nकैलासे ददृशुः स्थाणुं वदंतं गिरिजां प्रति॥\nएकादश्यां प्रनृत्यानि जागरे विष्णुसद्मनि॥ ४१.८ ॥\nसदा तपस्यां चरामि प्रीत्यर्थं हरिवेधसोः॥\nश्रुत्वेति चापसृत्यैव खिन्नास्ते मुनयोऽब्रुवन्॥ ४१.९ ॥\nयद्वा देवा न संयांति पारं ये च परस्परम्॥\nतत्सृष्टसृष्टसृष्टेषु गणना काऽस्मदादिषु॥ ४१.१० ॥\nउत्तमाधममध्यत्वममीषां वर्णयंति ये॥\nअसत्यवादिनः पापास्ते यांति निरयं ध्रुवम्॥ ४१.११ ॥\nएवं ते निश्चियामासुर्नैमिषेया स्तपस्विनः॥\nसत्यमेतच्च राजेंद्र ममापीदं मतं स्फुटम्॥ ४१.१२ ॥\nजापकानां सहस्राणि वैष्णवानां तथैव च॥\nशैवानां च विधिं विष्णुं स्थाणुं चाप्यन्वमूमुचन्॥ ४१.१३ ॥\nतस्माद्यस्य मनोरागो यस्मिन्देवे भवेत्स्फुटम्॥\nस तं भजेद्विपापः स्यान्ममेदं मतमुत्तमम्॥ ४१.१४ ॥\n<b>॥करंधम उवाच॥\n</b>\nकानि पापानि विप्रेंद्र यैस्तु संमूढचेतसः॥\nन वेदेषु न धर्मेषु रतिमापद्यते मनः॥ ४१.१५ ॥\n<b>॥महाकाल उवाच॥\n</b>\nअधर्मभेदा विज्ञेयाश्चित्तवृत्तिप्रभेदतः॥\nस्थूलाः सूक्ष्मा असूक्ष्माश्च कोटिभेदैरनेकशः॥ ४१.१६ ॥\nतत्र ये पापनिचयाः स्थूला नरकहेतवः॥\nते समासेन कथ्यंते मनोवाक्कायसाधनाः॥ ४१.१७ ॥\tतु. <a href=\"/wiki/%E0%A4%AE%E0%A4%B9%E0%A4%BE%E0%A4%AD%E0%A4%BE%E0%A4%B0%E0%A4%A4%E0%A4%AE%E0%A5%8D-13-%E0%A4%85%E0%A4%A8%E0%A5%81%E0%A4%B6%E0%A4%BE%E0%A4%B8%E0%A4%A8%E0%A4%AA%E0%A4%B0%E0%A5%8D%E0%A4%B5-035\" title=\"महाभारतम्-13-अनुशासनपर्व-035\">महाभारत अनुशासन १३.२</a>\nपरस्त्रीद्रव्यसंकल्पश्चेतसानिष्टचिंतनम्॥\nअकार्याभिनिवेशश्च चतुर्द्धा कर्म मानसम्॥ ४१.१८ ॥\nअनिबद्धप्रलापित्वमसत्यं चाप्रियं च यत्॥\nपरापवादपैशुन्यं चतुर्धा कर्म वाचिकम्॥ ४१.१९ ॥\nअभक्ष्यभक्षणं हिंसा मिथ्या कामस्य सेवनम्॥\nपरस्वानामुपादानं चतुर्धा कर्म कायिकम्॥ ४१.२० ॥\nइत्येतद्द्वादशविधं कर्म प्रोक्तं त्रिसंभवम्॥\nअस्य भेदान्पुनर्वक्ष्ये येषां फलमनंतकम्॥ ४१.२१ ॥\nये द्विषंति महादेवं संसारार्णवतारकम्॥\nसुमहात्पातकोपेतास्ते यांति नरकाग्निषु॥ ४१.२२ ॥\nमहांति पातकान्याहुर्निरंतरफलानि षट्‌॥\nनाभिनंदंति ये दृष्ट्वा शंकरं न स्तुवंति ये॥ ४१.२३ ॥\nयथेष्टचेष्टा निःशंकाः संतिष्ठंति रमंति च॥\nउपचारविनिर्मुक्ताः शिवस्य गुरुसंनिधौ॥ ४१.२४ ॥\nशिवाचारं न मन्यंते शिवभक्तान्द्विषंति षट्॥\nगुरुमार्त्तमशक्तं वा विदेशप्रस्थितं तथा॥ ४१.२५ ॥\nअरिभिः परिभूतं वा यस्त्यजति स पापकृत्॥\nतद्भार्यापुत्रमित्रेषु यश्चावज्ञां करोति वा॥ ४१.२६ ॥\nइत्येतत्पातकं ज्ञेयं गुरुनिंदासमं महत्॥\nब्रह्मघ्नश्च सुरापश्च स्तेयी च गुरुतल्पगः॥ ४१.२७ ॥\nमहापातकिनस्त्वेते तत्संसर्गी च पंचमः॥\nक्रोधाद्द्वेषाद्भयाल्लोभाद्ब्राह्मणस्य वदंति ये॥ ४१.२८ ॥\nमर्मांतिकं महादोषं ब्रह्मघ्नः स प्रकीर्तितः॥\nब्राह्मणं यः समाहूय याचमानमकिंचनम्॥ ४१.२९ ॥\nपश्चान्नास्तीति यो ब्रूयात्स च वै ब्रह्महा स्मृतः॥\nयश्च विद्याभिमानेन निस्तेजयति सद्द्विजम्॥ ४१.३० ॥\nउदासीनः सभामध्ये ब्रह्महा स प्रकीर्तितः॥\nमिथ्यागुणैः स्वमात्मानं नयत्युत्कर्षतां बलात्॥ ४१.३१ ॥\nविरुद्धं गुरुभिः सार्धं ब्रह्मघ्नः स प्रकीर्तितः॥\nक्षुत्तृष्णातप्तदेहानां द्विजानां भोक्तुमिच्छताम्॥ ४१.३२ ॥\nयः समाचरते विघ्नं तमाहुर्ब्रह्मगातकम्॥\nपिशुनः सर्वलोकानां छिद्रान्वेषणतत्परः॥ ४१.३३ ॥\nउद्वेगजननः क्रूरः स च वै ब्रह्महा स्मृतः॥\nगवां तृषाभिभूतानां जलार्थमुपसर्पताम्॥ ४१.३४ ॥\nयः समाचरते विघ्नं तमाहुर्ब्रह्मघातकम्॥\nपरदोषं परिज्ञाय नृपकर्णे जपेत यः॥ ४१.३५ ॥\nपापीयान्पिशुनः क्रूरस्तमाहुर्ब्रह्मघातकम्॥\nन्यायेनोपार्जितं विप्रैस्तद्द्रव्यहरणं च यत्॥ ४१.३६ ॥\nछद्मना वा बलाद्वापि ब्रह्महत्यासमं मतम्॥\nअधीत्य यश्च शास्त्राणि परित्यजति मूढधीः॥ ४१.३७ ॥\nसुरापानसमं ज्ञेयं जीवनायैव वा पठेत्॥\nअग्निहोत्रपरित्यागः पंचयज्ञोपकर्मणाम्॥ ४१.३८ ॥\nमातृपितृपरित्यागः कूटसाक्षी सुहृद्वधः॥\nअभक्ष्यभक्षणं वन्यजंतूनां काम्यया वधः॥ ४१.३९ ॥\nग्रामं वनं गवावासं यश्च क्रोधेन दीपयेत्॥\nइति घोराणि पापानि सुरापानसमानि च॥ ४१.४० ॥\nदीनसर्वस्वहरणं नरस्त्रीगजवाजिनाम्॥\nगोभूरत्नसुवर्णानामौषधीनां रसस्य च॥ ४१.४१ ॥\nचंदनागरुकर्पूरकस्तूरीपट्टवाससाम्॥\nहस्तन्यासापहरणं स्कमस्तेयसमं स्मृतम्॥ ४१.४२ ॥\nकन्यानां वरयोग्यानामदानं सदृशे वरे॥\nपुत्रमित्रकलत्रेषु गमनं भगिनीषु च॥ ४१.४३ ॥\nकुमारीसाहसं घोरमंत्यजस्त्रीनिषेवणम्॥\nसवर्णायाश्च गमनं गुरुतल्पसमं स्मृतम्॥ ४१.४४ ॥\nद्विजायार्थं प्रतिश्रुत्य न प्रयच्छति यः पुनः॥\nन च चस्मारयते विप्रं तुल्यं तदुपपपातकम्॥ ४१.४५ ॥\nअभिमानोतिकोपश्च दांभिकत्वं कृतघ्नता॥\nअत्यंतविषयासक्तिः कार्पण्यं शाठ्यमत्सरम्॥ ४१.४६ ॥\nभृत्यानां च परित्यागः साधुबंधुतपस्विनाम्॥\nगवां क्षत्रियवैश्यानां स्त्रीशूद्राणां च ताडनम्॥ ४१.४७ ॥\nशिवाश्रमतरूणां च पुष्पारामविनाशनम्॥\nअयाज्यानां याजनं चाप्ययाच्यानां च याचनम्॥ ४१.४८ ॥\nयज्ञारामतडागादिदारापत्यस्य विक्रयः॥\nतीर्थयात्रोपवासानां व्रतायतनकर्मणाम्॥ ४१.४९ ॥\nस्त्रीधनान्युपजीवंति स्त्रीभिरत्यंतनिर्जिताः॥\nअरक्षणं च नारीणां मद्यपस्त्रीनिषेवणम्॥ ४१.५० ॥\nऋणानामप्रदानं च मिथ्याघृद्ध्युपजीवनम्॥\nनिंदितानां धनादानं साद्वीकन्योक्तिदूषणम्॥ ४१.५१ ॥\nविषमारणयंत्राणां प्रोयगो मूलकर्मणाम्॥\nउच्चाटनाभिचाराश्च रागविद्वेषणक्रिया॥ ४१.५२ ॥\nजिह्वाकामोपभो गार्थं यस्यारंभः स्वकर्मसु॥\nमूल्येनाध्यापयेद्यस्तु मूल्येनाधीयते च ये॥ ४१.५३ ॥\nव्रात्यता व्रतसंत्यागः सर्वाहारनिषेवणम्॥\nअसच्छास्त्राभिगमनं शुष्कतर्काव लंबनम्॥ ४१.५४ ॥\nदेवाग्निगुरुसाधूनां निंदा गोब्राह्मणस्य च॥\nप्रत्यक्षं वा परोक्षं वा राज्ञां मंडलिनामपि॥ ४१.५५ ॥\nउत्सन्नपतृदेवेज्याः स्वकर्मत्यागिनश्च ये॥\nदुःशीला नास्तिकाः पापा न सदा सत्यवादिनः॥ ४१.५६ ॥\nपर्वकाले दिवा चाप्सु वियोनौ पशुयोनिषु॥\nरजस्वलास्वयोनौ च मैथुनं यः समाचरेत्॥ ४१.५७ ॥\nस्त्रीपुत्रमित्रसुहृदामाशाच्छेदकराश्च ये॥\nजनस्याप्रियवक्तारः क्रूराः समयभेदिनः॥ ४१.५८ ॥\nभेत्ता तडागकूपानां संक्रमाणांरसस्य च॥\nएकपंक्तिस्थितानां च पाकभेदं करोति यः॥ ४१.५९ ॥\nइत्येतैश्च नराः पापैरुपपातकिनः स्मृताः॥\nयुक्तास्तदुनकैः पापैः पापिनस्तान्निबोध मे॥ ४१.६० ॥\nये गोब्राह्मणकन्यानां स्वामिमित्रतपस्विनाम्॥\nअन्तरं यांति कार्येषु ते स्मृताः पापिनो नराः॥ ४१.६१ ॥\nपरश्रियाभितप्यंते हीनां सवंति ये स्त्रियाम्॥\nपंक्त्यर्थं ये न कुर्वंति दानयज्ञादिकाः क्रियाः॥ ४१.६२ ॥\nगोष्ठाग्निजलरथ्यासु तरुच्छायानगेषु च॥\nत्यजंति ये पुरीषाद्यमारामायतनेषु च ॥ ४१.६३ ॥\nगीतवाद्यरता नित्या मत्ताः किलकिलापराः॥\nकूटवेषक्रियाचाराः कूटसंव्यवहारिणः॥ ४१.६४ ॥\nकूटशासनकर्तारः कूटयुद्धकराश्च ये॥\nनिर्दयोऽतीव भृत्येषु पशूनां दमनश्च यः॥ ४१.६५ ॥\nमिथ्याप्रसादितो वाक्यमाकर्णयति यः शनैः॥\nचपलश्चापि मायावी शठो मिथ्याविनीतकः॥ ४१.६६ ॥\nयो भार्यापुत्रमित्राणि बालवृद्धकृशातुरान्॥\nभृत्यानतिथिबंधूंश्च त्यक्त्वाश्नाति बुभुक्षितान्॥ ४१.६७ ॥\nयः स्वयं मृष्टमश्नाति विप्रायान्यत्प्रयच्छति॥\nवृथापाकः स विज्ञेयो ब्रह्मवादिविगर्हितः॥ ४१.६८ ॥\nनियमान्स्वयमादाय ये त्यजंत्यजितेंद्रियाः॥\nये ताडयंति गां नित्यं वाहयंति मुहुर्मुहुः॥ ४१.६९ ॥\nदुर्बलान्नैव पुष्णंति प्रणष्टार्था द्विषंति च॥\nपीडयन्त्यभिचारेण सक्षतान्वाहयंति च॥ ४१.७० ॥\nतेषा मदत्त्वा चाश्रंति चिकित्संति न रोगिणः॥\nअजाविको माहिषिकः समुद्री वृषलीपतिः॥ ४१.७१ ॥\nहीनवर्णात्मवृत्तिश्च वैद्यो धर्मध्वजी च यः॥\nयश्च शास्त्रमतिक्रम्य स्वेच्छयैवाहरेत्करम्॥ ४१.७२ ॥\nसदा दण्डरुचिर्यश्च यो वा दण्डरुचिर्न हि॥\nउत्कोचकैरधिकृतैस्तस्करैस्च प्रपीड्यते॥ ४१.७३ ॥\nयस्य राज्ञः प्रजा राष्ट्रे पच्यते नरकेषु सः॥\nअचौरं चौरवत्पश्येच्चौरं वाऽचौररूपिणम्॥ ४१.७४ ॥\nआलस्योपहतो राजा व्यसनी नरकं व्रजेत्॥\nएवमादीनि चान्यानि पापान्याहुः पुराविदः॥ ४१.७५ ॥\nयद्वातद्वा परद्रव्यमपि सर्षपमात्रकम्॥\nअपहृत्य नरः पापो नारकी नात्र संशयः॥ ४१.७६ ॥\nएवमाद्यैर्नरः पापैरुत्क्रान्तैः समनंतरम्॥\nशरीरं यातनार्थाय पूर्वाकारमवाप्नुयात्॥ ४१.७७ ॥\nतस्मात्त्रिविधमप्येतन्नारकीयं विवर्जयेत्॥\nसदाशिवं च शरणं व्रजेत्सच्छ्रद्धया युतः॥ ४१.७८ ॥\nनमस्कारः स्तुतिः पूजा नामसंकीर्तनं तथा॥\nसंपर्कात्कौतुकाल्लोभान्न तस्य विफलं भवेत्॥ ४१.७९ ॥\n<b>॥करंधम उवाच॥\n</b>\nसंक्षेपाच्छिवपूजाया विधानं वक्तुमर्हसि॥\nकृतेन येन मनुजः शिवपूजाफलं लभेत्॥ ४१.८० ॥\n<b>॥महाकाल उवाच॥\n</b>\nप्रातर्मध्याह्नसायाह्ने शंकरं सर्वदा भजेत्॥\nदर्शनात्स्पर्शनान्मर्त्यः कृततृत्यो भवेत्स्फुटम्॥ ४१.८१ ॥\nआदौ स्नानं प्रकुर्वित भस्मस्नानमथापि वा॥\nआपद्गतः कण्ठस्नानं मन्त्रस्नानमथापि वा॥ ४१.८२ ॥\nआविकं  परिदध्याच्च ततो वासः सितं च वा॥\nधातुरक्तमथो नव्यं मलिनं संधितं न च॥ ४१.८३ ॥\nउत्तरीयं च संदध्याद्विना तन्निष्फलार्चनम्॥\nभस्मत्रिपुण्ड्रधारी च ललाटे हृति चांसयोः॥ ४१.८४ ॥\nपूजयेद्यो महादेवं प्रीतः पश्यति तं मुहुः॥\nसर्वदोषान्बहिः क्षिप्य शिवायतनमाविशेत्॥ ४१.८५ ॥\nप्रविश्य च प्रणम्येशं ततो गर्भगृहं विशेत्॥\nपाणी प्रक्षाल्य तच्चित्तो निर्माल्यमवरोपयेत्॥ ४१.८६ ॥\nयेन रुद्रायते भक्त्या कुरुते मार्जनक्रियाम्॥\nतस्मान्मार्जयते त्वेवं स्थाणुनैतत्परस्परम्॥ ४१.८७ ॥\nरुद्रभक्त्या च संतिष्ठेनमालिन्यं मार्जयेत्ततः॥\nभक्तिर्देवस्य तिष्ठेन्न मालिन्यं मार्जतः सदा॥ ४१.८८ ॥\nगडुकान्पूरयेत्पश्चान्निर्मलेन जलेन वै॥\nगडुकास्तु समाः सर्वे सर्वे च शुभदर्शनाः॥ ४१.८९ ॥\nनिर्व्रणाः सौम्यरूपाश्च सर्वे चोदकपूरिताः॥\nवस्त्रपूतजलैः पूर्णागन्धधूपैश्च वासिताः॥ ४१.९० ॥\nक्षालिताः पूरिता नीताः षडक्षरजपेन च॥\nगडुकाष्चशतं कुर्यादथवाप्यष्टविंशतिः॥ ४१.९१ ॥\nअष्टादशापि चतुरस्ततोन्यूनं न कारयेत्॥\nपयो दधि घृतं चैव क्षौद्रमिक्षुरसं तथा॥ ४१.९२ ॥\nएवं सर्वं च तद्द्रव्यं वामतः संन्यसेद्भवात्॥\nततो बहिर्विनिष्क्रम्य पूजयेत्प्रतिहारकान्॥ ४१.९३ ॥\nसर्वेषां वाचका मन्त्राः कथ्यंतेऽतः परं क्रमात्॥ ४१.९४ ॥\nॐगं गणपतये नमः॥ ॐक्षां क्षेत्रपालाय नमः॥ ॐगं गुरुभ्यो नमः॥ इति आकाशे॥ ॐकौं कुलदेव्यै नमः॥ ॐ नंदिने नमः॥ ॐमहाकालाय नमः॥ ॐधात्रे विधात्रै नमः॥\nततः प्रविस्य लिंगाच्च किञ्चिद्दक्षिणतः शुचिः॥\nउदङ्मुखः क्षणं ध्यायेत्समकायासनस्थितः॥ ४१.९५ ॥\nदर्भादिभिः परिवृतं मध्यपद्मार्कमंडलम्॥\nसोममण्डलमध्यस्थं ध्यायेद्वै वह्निमंडलम्॥ ४१.९६ ॥\nतन्मध्ये विश्वरूपं च वामाद्यष्टादिशक्तिकम्॥\nपंचवक्त्रं दशभुजं त्रिनेत्रं चंद्रभूषितम्॥ ४१.९७ ॥\nवामांकगिरिजं देवं ध्यायेत्सिद्धैः स्तुतं मुहुः॥\nततः पूर्वं प्रदद्याच्च पाद्यार्घं शंभवे नृप॥ ४१.९८ ॥\nपानीयमक्षता दर्भा गंधपूष्पं ससर्पिषम्॥\nक्षीरं दधि मधु पुनर्नवांगोऽर्घः प्रकीर्तितः॥ ४१.९९ ॥\nततः श्रद्धार्द्रचित्तस्य स्नानं लिंगस्य चाचरेत्॥\nगृहीत्वा गडुकं पूर्वं मलस्नानं समाचरेत्॥ ४१.१०० ॥\nअर्द्धेन स्नापयेत्पूर्वं कुर्याच्च मलघर्षणम्॥\nसर्वेण स्नापयेत्पश्चात्पूजयेत्स्नापयेत्ततः॥ ४१.१०१ ॥\nप्रणम्य च ततो भक्त्या स्नापयेन्मूलमंत्रतः॥\nॐहूं विश्वमूर्तये शिवाय नम॥\nइति द्वादशाक्षरो मूलमंत्रः॥ ४१.१०२ ॥\nवारिक्षरदधिक्षौद्रघृतेनेक्षुरसेन च॥\nस्नापयेन्मूलमन्त्रेण जलधूपार्चनात्पृथक्॥ ४१.१०३ ॥\nगडुकैः स्नापयेत्सर्वैः स्नातं गन्धैर्विरूक्षयेत्॥ ४१.१०४ ॥\nविरूक्षितं ततः स्नाप्य श्रीखण्डेन विलेपयेत्॥\nपूजयेद्विविधैः पुष्पैर्विधिना येन तच्छृणु॥ ४१.१०५ ॥\nआग्नेयपादे॥ ॐधर्माय नमः॥ नैर्ऋतके॥ ॐज्ञानाय नमः॥ वायव्ये॥ ॐवैराग्याय नमः॥ ईशानपादे॥ ॐऐश्वर्याय नमः॥ पूर्वपादे॥ ॐअधर्माय नमः॥ दक्षिणे॥ ॐअज्ञानाय नमः॥ पश्चिमे॥ ॐअवैराग्याय नमः॥ उत्तरे ॐअनैश्वर्याय नमः॥ ॐअनन्ताय नमः॥ ॐपद्माय नमः ॐअर्कमण्डला नमः॥ ॐसोममण्डलाय नमः॥ ॐवह्निमण्डला नमः॥ ॐवामाज्येष्ठादिपंचमन्त्रशक्तिभ्यो नमः॥ ॐपरमप्रकृत्यै देव्यै नमः॥ ॐईशानतत्पुरुषाघोरवामदेवसद्योजातपञ्चवक्त्राय रुद्रसाध्यवस्वादित्यविश्वेदेवादिदेवविश्वरूपाय अण्डजस्वेदजोद्भिज्जजरायुजरूपस्थावरजङ्गममूर्तये परमेश्वराय ॐहूं विश्वमूर्तये शिवाय नमस्त्रिशूलधनुःखड्गकपालदण्डकुठारेभ्यः॥ ४१.१०६ ॥\nततो जलाधारमुखे चण्डीश्वराय नमः॥\nएवं संपूज्य विधिवत्ततोऽर्घं संनिवेशयेत्॥ ४१.१०७ ॥\nपानीयमक्षताः पुष्पमेतैर्युक्तं फलोत्तमैः॥\nगृहाणार्घ्यं महादेव पूजासंपूर्तिहेतवे॥ ४१.१०८ ॥\nअर्घादनंतरं शक्तः पूजयेद्वसुपूजया॥\nधूपं दीपं च नैवेद्यं क्रमात्पश्चान्निवेदयेत्॥ ४१.१०९ ॥\nघण्टां च वादयेत्तत्र ततो नीराजनं चरेत्॥\nभ्रामयेद्देवदेवस्य शंखवादित्रनिःस्वनैः॥ ४१.११० ॥\nनीराजनं च यः पश्ये द्देवदेवस्य शूलिनः॥\nस मुच्येत्पातकैः सर्वैः किं पुनर्यः करिष्यति॥ ४१.१११ ॥\nनृत्यं गीतं च वाद्यं च अलीकमपि यश्चरेत्॥\nतस्य तुष्येदनंतंहि गीतवाद्यफलं यतः॥ ४१.११२ ॥\nस्तोत्रैस्ततश्च संस्तूय दण्डवत्प्रणमेद्भुवि॥\nक्षमापयेच्च देवेशं सुकृतं कुकृतं क्षम॥ ४१.११३ ॥\nय एवं यजते रुद्रमस्मिँल्लिंगे विशेषतः॥\nपितरं पितामहं चैव तथैव प्रपितामहम्॥ ४१.११४ ॥\nसर्वात्पापात्समुत्तार्य रुद्रलोके वसेच्चिरम्॥\nएवं माहेश्वरो भूत्वा सदाचारव्रतस्थितः॥ ४१.११५ ॥\nपशुपाशविमोक्षार्थं पूजयेत्तन्मना यदि॥\nय एवं यजते रुद्रं तेनैतत्तर्पितं जगत्॥ ४१.११६ ॥\nकिं त्वेतत्सफलं राजन्नाचारयो न लंघयेत्॥\nआचारात्फलते धर्मो ह्याचारात्स्वर्गमश्नुते॥ ४१.११७ ॥\nआचाराल्लभते ह्यायुराचारो हंत्यलक्षणम्॥\nयज्ञदानतपांसीह पुरुषस्य न भूतये॥ ४१.११८ ॥\nभवन्ति यः सदाचारं समुल्लंघ्य प्रवर्तते॥\nतस्य किञ्चित्समुद्देशं वक्ष्ये तं श्रृणु पार्थिव॥ ४१.११९ ॥\nत्रिवर्गसाधने यत्नः कर्तव्यो गृहमेधिना॥\nतत्संसिद्धौ गृहस्थस्य सिद्धिरत्र परत्र च॥ ४१.१२० ॥\nब्राह्मे मुहूर्ते बुध्येन धर्मार्थौ चापि चिन्तयेत्॥\nसमुत्थाय तथाचम्य दंतधावनपूर्वकम्॥ ४१.१२१ ॥\nसन्ध्यामुपासीत बुधः संशांतः प्रयतः शुचिः॥\nपूर्वां सन्ध्यां सनक्षत्रां पश्चिमां सदिवाकराम्॥ ४१.१२२ ॥\nउपासीत यथान्यायं नैनां जह्यादनापदि॥\nवर्जयेदनृतं चासत्प्रलापं परुषं तथा॥ ४१.१२३ ॥\nअसत्सेवां ह्यसद्वादं ह्यसच्छास्त्रं च पार्थिव॥\nआदर्शदर्शनं दंतधावनं केशसाधनम्॥ ४१.१२४ ॥\nदेवार्चनं च पूर्वाह्णे कार्याण्याहुर्महर्षयः॥\nपालाशमासनं चैव पादुके दंतधावनम्॥\nवर्जयेदासनं चैव पदा नाकर्षयेद्बुधः॥ ४१.१२५ ॥\nजलमग्निं च निनयेद्यगपन्न विचक्षणः॥ ४१.१२६ ॥\nपादौ प्रसारयेन्नैव गुरुदेवाग्निसंमुखौ॥\nचतुष्पथं चैत्यतरुं देवागारं तथा यतिम्॥ ४१.१२७ ॥\nविद्याधिकं गुरुं वृद्धं कुर्यादेतान्प्रदक्षिणान्॥ ४१.१२८ ॥\nआहारनीहारविहारयोगाः सुसंवृता धर्मविदानुकार्याः॥\nवाग्बुद्धिवीर्याणि तपस्तथैव वार्तायुषी गुप्ततमे च कार्ये॥ ४१.१२९ ॥\nउभे मूत्रपुरीषे तु दिवा कुर्यादुदङ्मुखः॥\nदक्षिणाभिमुखो रात्रौ ह्येवमायुर्न रिष्यते॥ ४१.१३० ॥\nप्रत्यग्निं प्रति सूर्यं च प्रति गां व्रतिनं प्रति॥\nप्रति सोमोदकं सन्ध्यां प्रज्ञा नश्यति मेहतः॥ ४१.१३१ ॥\nभोजने शयने स्थाने उत्सर्गे मलमूत्रयोः॥\nरथ्याचंक्रमणे चार्द्रपञ्चकश्चाचमेत्सदा॥ ४१.१३२ ॥\nन नद्यां मेहनं कुर्यान्न श्मशाने नभस्मनि॥\nन गोमये न कृष्टे च नैवालूने न शाड्वले॥ ४१.१३३ ॥\nउद्धृत्ताभिस्तथाद्भिस्तु शौचं कुर्याद्विचक्षणः॥\nअंतर्जलाद्देवकुलाद्वल्मीकान्मूषकस्थलात्॥ ४१.१३४ ॥\nअपविद्धापशौचाश्च वर्जयेत्पंच मृत्तिकाः॥\nगन्धलेपापहरणं शौचं कुर्यात्तथा बुधः॥ ४१.१३५ ॥\nनात्मानं ताडयेन्नैव दद्याद्दुः खेभ्य एव च॥\nउभाभ्यामपि पाणिभ्यां कण्डूयेन्नात्मनः शिरः॥ ४१.१३६ ॥\nरक्षेद्दारांस्त्यजेदीष्यां तासु निष्कारणं बुधः॥\nसूर्यास्तं न विनाकाश्चित्क्रिया नैवाचरेत्तथा॥ ४१.१३७ ॥\nअद्रोहेणैव भूतानामल्पद्रोहेण वा पुनः॥\nशिवचित्तोर्जयोद्वित्तं न चातिकृपणो भवेत्॥ ४१.१३८ ॥\nनेर्ष्युः स्यान्न कृतघ्नः स्यान्न परद्रोहकर्मधीः॥\nन पाणिपादचपलो न नेत्रचपलोऽनृजुः॥ ४१.१३९ ॥\nन च वागङ्गचपलो न चाशिष्टस्य गोचरः॥\nन शुष्कवादं कुर्वीत शुष्क्रवैरं तथैव च॥ ४१.१४० ॥\nउपायैः साधयेदर्थान्दण्डस्त्वगतिका गतिः॥\nभिन्नाशनं भिन्नशय्यां वर्जयेद्भिन्नभाजनम्॥ ४१.१४१ ॥\nअंतरेण न गच्छेन द्वयोर्ज्वलनलिंगयोः॥\nनाग्न्योर्न विप्रयोश्चैव न दंपत्योर्नृपोत्तम॥ ४१.१४२ ॥\nन सूर्यव्योमयोर्नैव हरस्य वृषभस्य च॥\nएतेषामंतरं कुर्वन्यतः पापमवाप्नुयात्॥ ४१.१४३ ॥\nनैकवस्त्रश्च भुंजीत नाग्नौ होममथाचरेत्॥\nन चार्चयेद्द्विजान्नैव कुर्याद्देवार्चनं बुधः॥ ४१.१४४ ॥\nखंडनं पेषणं मार्ष्टिं जलसंशोधनं तथा॥\nरंधनं भोजनं स्वाप उत्थानं गमनं क्षुतम्॥ ४१.१४५ ॥\nकार्यारंभं समाप्तिं च वचः प्रोच्य तथा प्रियम्॥\nपिबञ्जिघ्रन्स्पृशञ्छृण्वन्विवक्षुर्मैथुनं तथा॥ ४१.१४६ ॥\nशुचित्वं च जपं स्थाणुं यः कुर्याद्विंशतिं तथा॥\nमाहेश्वरः स विज्ञेयः शेषोन्यो नामधारकः॥ ४१.१४७ ॥\nस वै रुद्रमयो भूत्वा ततश्चांते शिवं व्रजेत्॥\nपरस्त्रियं नाभिभाषेत्तथा संभाषयेद्यदि॥ ४१.१४८ ॥\nमातः स्वसरथो पुत्रि आर्येति च वदेद्बुधः॥\nउचछिष्टो नालभेत्किंचिन्न च सूर्यं विलोकयेत्॥ ४१.१४९ ॥\nनेन्दुं न तारकाश्चैव नादयेन्नात्मनः शिरः॥\nस्वस्रा दिहित्रा मात्रा वा नैकांतासन माचरेत्॥ ४१.१५० ॥\nदुर्जयो हींद्रियग्रामो मुह्यते पंडितोऽपि सन्॥\nगुरुमभ्यागतं गेहे स्वयमुत्थाय यत्नतः॥ ४१.१५१ ॥\nआसनं कल्पयेत्तस्य कुर्यात्पादाभिवंदनम्॥\nनोदक्छिराः स्वपेज्जातु न च प्रत्यक्छिरा बुधः॥ ४१.१५२ ॥\nशिरस्यगस्त्यमाधाय तथैव च पुरंदरम्॥\nउदक्यादर्शनं स्पर्शं वर्ज्यं संभाषणं तथा॥ ४१.१५३ ॥\nनाप्सु मूत्रं पुरीषं वा मैथुनं वा समाचरेत्॥\nकृत्वा विभवतो देवमनुष्यर्षिसमर्चनाम्॥ ४१.१५४ ॥\nपितॄणां च ततः शेषं भोक्तुं माहेश्वरोऽर्हति॥\nवाग्यतः शुचिराचांतः प्राङ्मुखोदङ्मुखोऽपि वा॥ ४१.१५५ ॥\nअन्तर्जानुश्च तच्चित्तो भुञ्जीतान्नमकुत्सयन्॥\nनोपघातं विना दोषान्न तस्योदाहरेद्बुधः॥ ४१.१५६ ॥\nनग्नस्नानं न कुर्वीत न शयीत व्रजेत वा॥\nदुष्कृतं न गुरोर्ब्रूयात्क्रुद्धं चैनं प्रसादयेत्॥ ४१.१५७ ॥\nपरिवादं न श्रृमुयादन्येषामपि जल्पताम्॥\nसदा चा कर्णयेद्धमास्त्यक्त्वा कृत्यशतान्यपि॥ ४१.१५८ ॥\nनित्यं नित्यं हि संमार्ष्टि गेहदर्पणयोरिव॥\nशुक्लायां च चतुर्दश्यां नक्तभोजी सदा भवेत्॥ ४१.१५९ ॥\nतिस्रो रात्रीर्न शक्तश्चेदेवं माहेश्वरो भवेत्॥\nसंयावकृशरामांसं नात्मानमुपसाधयेत्॥ ४१.१६० ॥\nसायंप्रातश्च भोक्तव्यं कृत्वा ह्यतिथि भोजनम्॥\nस्वप्नाध्ययनभोज्यानि संध्ययोश्च विवर्जयेत्॥ ४१.१६१ ॥\nभुंजानः संध्ययोर्मोहादसुरावसथो भवेत्॥\nस्नातो न धूनयेत्केशान्क्षुते निष्ठीवितेऽध्वनि॥ ४१.१६२ ॥\nआलभेद्दक्षिणं कर्णं सर्वभूतानि क्षामयेत्॥\nन चापि नीलीवासाः स्यान्न विपर्यस्तवस्त्रधृक्॥ ४१.१६३ ॥\nवर्ज्यं च मलिनं वस्त्रं दशाभिश्च विवर्जितम्॥\nप्रक्षाल्य मुखहस्तौ च पादौ चाप्युपविश्य च॥ ४१.१६४ ॥\nअंतजानुस्त्रिराचामेद्दिर्मुखं परिमार्जयेत्॥\nतोयेन स्पर्शयेत्खानि स्वमूर्धानं तथैव च॥ ४१.१६५ ॥\nआचम्य पुनराचम्य क्रियाः कुर्वीत सर्वशः॥\nक्षुते निष्ठीविते चैव दंतलग्ने तथैव च॥ ४१.१६६ ॥\nपतितानां च संभाषे कुर्यादाचमनिक्रियाम्॥\nअध्येतव्या त्रयी नित्यं भवितव्यं विपश्चिता॥ ४१.१६७ ॥\nधर्मतो धनमाहार्य यष्टव्यं चापि यत्नतः॥\nहीनेभ्योपि न युंजीत त्वंकारं कर्हिचिद्बधः॥\nत्वंकारो वा वधो वापि गुरूणामुभयं समम्॥ ४१.१६८ ॥\nसत्यं वाच्यं नित्यमैत्रेण भाव्यं कार्यं त्याज्यं नित्यमायासकारि॥\nलोकेऽमुष्मिन्यद्दिनं स्यात्तथास्मिन्नात्मा योगे येजनीयो गभीरैः॥ ४१.१६९ ॥\nतीर्थस्नानैः सोपवासैर्व्रतैश्च पात्रे दानैर्होमजप्यैश्चयज्ञैः॥\nभवार्चनैर्देवपूजाविशेषैरात्मा नित्यं शोधनीयो मलाक्तः॥ ४१.१७० ॥\nयत्रापि कुर्वतो नात्मा जुगुप्सामेति पार्थिव॥\nतत्कर्तव्यसमसंगेन यन्नगोप्यं महाजने॥ ४१.१७१ ॥\nइति ते वै समुद्देशः कीर्तितः किंचिदेव च॥\nशेषः स्मृतिपुराणेभ्यस्त्वया श्रोतव्य एव च॥ ४१.१७२ ॥\nएवमाचरतो धर्मं महेशस्य गृहे सतः॥\nधर्मार्थकामसंप्राप्तौ परत्रेह च शोभनम्॥ ४१.१७३ ॥\nएवं नानाविधान्धर्मान्महाकालस्य फाल्गुन॥\nवदतो ध्वनिराकाशे सुमहानभ्यजायत॥ ४१.१७४ ॥\nयावत्पश्यंति ये तत्र समाजग्मुः श्रृणुष्व तान्॥\nब्रह्मा विष्णुः स्वयं रुद्रो दे वी रुद्रगणास्तथा॥ ४१.१७५ ॥\nइंद्रादयस्तथा देवा वसिष्ठाद्या मुनीश्वराः॥\nतुंबरुप्रवराश्चापि गंधर्वाप्सरसां गणाः॥ ४१.१७६ ॥\nतान्महेशमुखान्सर्वान्महाकालो महामतिः॥\nअर्चयामास बहुधा भक्त्युद्रेकातिपूरितः॥ ४१.१७७ ॥\nततो ब्रह्मादिभिर्देवैर्वरे रत्नमयासने॥\nउपविष्टोऽभिषिक्तश्च महीसागरसंगमे॥ ४१.१७८ ॥\nततो देव्या समालिंग्य नीत्वोत्संगं स्वकं मुदा॥\nपुत्रत्वे कल्पितः पार्थ महाकालो महामतिः॥ ४१.१७९ ॥\nउक्तञ्च यावद्ब्रह्माण्डमिदमास्ते शिवव्रत॥\nतावत्तिष्ठ शिवस्थाने शिववच्छिवभक्तितः॥ ४१.१८० ॥\nदेवेन च वरो दत्तस्त्वल्लिंगं योऽर्चयिष्यति॥\nजितेन्द्रियः शुचिर्भूत्वा ऊर्ध्वं मल्लोकमेष्यति॥ ४१.१८१ ॥\nदर्शनं स्तवनं पूजा प्रणामश्च ततो जपः॥\nदानं चात्र कृतं लिंगे ममातितृप्तिकारणम्॥ ४१.१८२ ॥\nइत्युक्ते विस्मिता देवाः साधु साध्विति ते जगुः॥\nब्रह्मविष्णुमुखाश्चैव महाकालं प्रतुष्टुवुः॥ ४१.१८३ ॥\nततः सुरैःस्तूयमानो वंद्यमानश्च चारणैः॥\nनृत्यद्भिरप्सरोभिश्च कीतैर्गंधर्वजैः शुभैः॥ ४१.१८४ ॥\nकोटिकोटिगणैश्चैव स्तुवद्भिः सर्वतो वृतः॥ ४१.१८५ ॥\nमहाकालो रुद्रभवनं गतो भवपुरस्सरः॥\nएवमेतन्महालिंगमुत्पन्नं कुरुनंदन॥ ४१.१८६ ॥\nकूपश्चापि सरः पुण्यं महाकालस्य सिद्धिदम्॥\nअत्र ये मनुजाः पार्थ लिंगस्याराधने रताः॥ ४१.१८७ ॥\nमहाकालः समालिंग्य ताञ्छिवाय निवेदयेत्॥\nएतदत्यद्भुतं लिंगं त्रिषु लोकेषु विश्रुतम्॥ ४१.१८८ ॥\nदृष्टं स्पृष्टं पूजितं च गतास्ते भवसद्म तत् एवमेतानि लिंगानि सप्त जातानि फाल्गुन॥ ४१.१८९ ॥\nये श्रृण्वंति गृणंत्येतत्तेपि धन्या नरोत्तमाः॥ ४१.१९० ॥\nइति श्रीस्कांदे महापुराण एकाशीति साहस्र्यां संहितायां प्रथमे माहेश्वरखण्डे कौमारिकाखण्डे श्रीमहाकालमाहात्म्ये महाकालकरंधमसंवादे शिवपूजनविधिनित्यकर्तव्यधर्मनिरूपणपूर्वकमहाकालशिवलोकप्राप्तिवर्णनंनामैकचत्वारिंशोऽध्यायः॥ ४१ ॥ छ ॥"
  }
]
[
  {
    "text": "<b>॥नारद उवाच॥\n</b>\nततस्तृतीयलिंगस्य चिकीर्षु स्थापनं गुहम्॥\nब्रह्मा प्राहास्य प्रीत्यर्थं स्वयमन्यं प्रकुर्महे॥ ३४.१ ॥"
  },
  {
    "text": "यद्यप्येतच्छुभं लिंगं सर्वदोषविवर्जितम्॥\nतथाप्यन्यत्करिष्येऽहं सर्वश्रेष्ठतमं हि यत्॥ ३४.२ ॥"
  },
  {
    "text": "ततो ब्रह्मा सर्वदोषविमुक्तं निर्ममे स्वयम्॥\nदृष्टिकांतं मनःकांतं फलकांतं सुलिंगकम्॥ ३४.३ ॥"
  },
  {
    "text": "तत्र स्कंदस्य प्रीत्यर्थं सर्वदेवैर्निनिर्मितम्॥\nसरः सुरम्यं तीर्थानि तत्र ते निदधुस्तथा॥ ३४.४ ॥"
  },
  {
    "text": "गंगादिकानि तीर्थानि यानि प्रोचुर्दिवौकसः॥\nइदं यावत्सरस्तावत्सर्वैरत्र समुष्यताम्॥ ३४.५ ॥"
  },
  {
    "text": "एवमस्त्विति तान्यूचुः प्रीत्यर्थं शरजन्मनः॥\nततो ब्रह्मा स्वयं तत्र रौद्रैर्मंत्रैर्हुताशनम्॥\nगाधिपुत्रादिभिर्विप्रैस्तर्पयामास संयुतः॥ ३४.६ ॥"
  },
  {
    "text": "ततो वैशाखमासस्य चतुर्द्दश्यां शुभे दिने॥\nप्रतिष्ठां चक्रिरे लिंगे चिरं विप्रमुका द्विजाः॥ ३४.७ ॥"
  },
  {
    "text": "जगुर्गंधर्वपतयो ननृतुश्चाप्सरोगणाः॥\nततः स्कंदः प्रीतियुक्तः स्नात्वा सरसि शोभने॥ ३४.८ ॥"
  },
  {
    "text": "सर्वतीर्थोदकैः स्नाप्य तल्लिंगं भक्तिसंयुतः॥\nविविधैः पूजयामास पुष्पैर्मंत्रैश्च पंचभिः॥ ३४.९ ॥"
  },
  {
    "text": "पूजाकाले स्वयं तत्र लिंगमध्येस्थितो हरः॥\nजंगमा जंगमैः सार्धं स्वयं जग्राह पूजनम्॥ ३४.१० ॥"
  },
  {
    "text": "ततस्तं पूजयन्प्राह स्कंदो भक्तिपरिप्लुतः॥\nकेन केनोपहारेण त्वयि दत्तेन किं फलम्॥ ३४.११ ॥"
  },
  {
    "text": "<b>॥श्रीमहादेव उवाच॥\n</b>\nमम यः स्थापयेल्लिंगं शुभं सद्म च कारयेत्॥\nमल्लोके वसतेऽसौ च वावच्चंद्रदिवाकरौ॥ ३४.१२ ॥"
  },
  {
    "text": "मम सद्म सुधाशुभ्रं यावत्संख्यं करोति यः॥\nतावंत्येव च जन्मानि यशसासौ विराजते॥ ३४.१३ ॥"
  },
  {
    "text": "ध्वजभूतो ध्वजं दत्त्वा विपापः स्यात्पताकया॥\nविधाय चित्रविन्यास गंधर्वैः सह मोदते॥ ३४.१४ ॥"
  },
  {
    "text": "रजःसंशोधनं कृत्वा नरो रोगैः प्रमुच्यते॥\nप्राप्नोति देहं हार्दं च सुरसद्मानुलेपनात्॥ ३४.१५ ॥"
  },
  {
    "text": "पुष्पक्षीरादि भिर्दत्तैस्तिलाभोऽक्षतदर्भकैः॥\nशंभोः शिरसि दत्त्वार्घ्य दिवि वर्षायुतं वसेत्॥ ३४.१६ ॥"
  },
  {
    "text": "घृतेन हतपापः स्यान्मधुना सुभगो भवेत्॥\nविरोगो दधिदुग्धाभ्यां लिंगं संस्नाप्य जायते॥ ३४.१७ ॥"
  },
  {
    "text": "पानीयदधिदुग्धाद्यैः क्रमाद्दशगुणं फलम्॥\nमासं संस्नाप्य वै भक्त्या पिष्टाद्यैश्च विरूक्षयेत्॥ ३४.१८ ॥"
  },
  {
    "text": "कपिलापंचगव्येन सुरसिंधुजलेन वा॥\nमां च संस्नाप्य चाभ्यच्च मल्लोकमधिगच्छति॥ ३४.१९ ॥"
  },
  {
    "text": "कुशोदकाद्गंधजलं तस्मात्तीर्थोदकं वरम्॥\nतीर्थेभ्यश्च जलं दर्शे महीसागरसंभवम्॥ ३४.२० ॥"
  },
  {
    "text": "कपिलां दत्त्वा यदाप्नोति तत्फलं कलशे पृथक्॥\nमृत्ताम्ररौप्यसौवर्णैः क्रमाच्छतगुणं फलम्॥ ३४.२१ ॥"
  },
  {
    "text": "श्रीखंडागरुकाश्मीरशशिनः क्रमशोऽधिकाः॥\nमां च तैश्च समालभ्य स्याच्छ्रीमान्सुभगः सुखी॥ ३४.२२ ॥"
  },
  {
    "text": "प्रशस्तो गुग्लुलो धूपस्तस्माच्चंद्रोऽगरुर्वरः॥\nधूपानेतान्नरो दत्त्वा सुखं स्वर्गमवाप्नुयात्॥ ३४.२३ ॥"
  },
  {
    "text": "दीपदः कीर्तिमाप्नोति चक्षुरुत्तममेव च॥\nनैवेद्यस्य प्रदानेन नरो मृष्टाशनो भवेत्॥ ३४.२४ ॥"
  },
  {
    "text": "पुष्पेण हेमकर्णस्य प्रबद्धेन द्विसंगुणम्॥\nफलमाप्नोति पुरुषः सत्यसंधश्च जायते॥ ३४.२५ ॥"
  },
  {
    "text": "अखंडैर्बिल्वपत्रैश्च पुष्पैर्वा विविधैरपि॥\nलिंगं प्रपूरणं कृत्वा लक्ष्मेकं वसेद्दिवि॥ ३४.२६ ॥"
  },
  {
    "text": "यस्तु पुष्पगृहं कुर्यान्नरः शुद्धाशयो भवेत्॥\nपुष्पकेण विमानेन दिवि संक्रीडते चिरम्॥ ३४.२७ ॥"
  },
  {
    "text": "भूषणांबरदानेन नरो भवति भोगभाक्॥\nसच्चामरप्रदानेन जायते पार्थिवो नरः॥ ३४.२८ ॥"
  },
  {
    "text": "रम्यं वितानं यो दद्याच्छत्रुभिर्नाभूयते॥\nगीतं वाद्यं प्रनृत्यं च कृत्वा शुद्धो व्रजेत्स माम्॥ ३४.२९ ॥"
  },
  {
    "text": "शंखघंटाप्रदानेन विद्वान्भवति शब्दवान्॥\nविधाय रथयात्रां च चिरं शोकैः प्रमुच्यते॥ ३४.३० ॥"
  },
  {
    "text": "नमस्कारं प्रणामं च कृत्वा जायेन्महाकुले॥\nवाचयंश्चाग्रतः शास्त्रं मम ज्ञानी प्रजायते॥ ३४.३१ ॥"
  },
  {
    "text": "विमुच्यते मनोमोहैर्भक्त्या स्तुत्वा च मां नरः॥\nगोदानफलमाप्नोति निर्माल्यस्फेटनान्मम॥ ३४.३२ ॥"
  },
  {
    "text": "आरार्तिकं भ्रामयित्वा अर्तिहीनः प्रजायते॥\nकृत्वा शीतलिकां तापैर्मुच्यते दोष संभवैः॥ ३४.३३ ॥"
  },
  {
    "text": "नत्वा दत्त्वाथ शक्त्या च दानं लिंगस्य संनिधौ॥\nफलं शतगुणं प्राप्य इह चामुत्र मोदते॥ ३४.३४ ॥"
  },
  {
    "text": "प्रणामात्पंचदश च स्नानाद्विंशतिं पूजया॥\nशतं यथाप्रोक्तविधेरपराधानहं क्षमे॥ ३४.३५ ॥"
  },
  {
    "text": "एतत्सर्वं यथोद्दिष्टं कुमारात्र भविष्यति॥\nये मां प्रपूजयिष्यंति कुमारेश्वर संस्थितम्॥ ३४.३६ ॥"
  },
  {
    "text": "वाराणस्यां यथा वत्स विश्वनाथोऽस्मि संस्थितः॥ ३४.३७ ॥"
  },
  {
    "text": "गुप्तक्षेत्रे तथा स्थास्ये कुमारेश्वरमध्यतः॥ ३४.३८ ॥"
  },
  {
    "text": "श्रुत्वेति वचनं रुद्राद्देवानां श्रृण्वतां गुहः॥\nविस्मितः प्रणिपत्यैनं तुष्टाव गिरिजापतिम्॥ ३४.३९ ॥"
  },
  {
    "text": "नमः शिवायास्तु निरामयाय नमः शिवायास्तु मनोमयाय॥\nनमः शिवायास्तु सुरार्चिताय तुभ्यं सदा भक्तकृपापराय॥ ३४.४० ॥"
  },
  {
    "text": "नमो भवायास्तु भवोद्भवाय नमोस्तु ते ध्वस्तमनोभवाय॥\nनमोऽस्तु ते गूढमहाव्रताय नमोऽस्तु मायगहनाश्रयाय॥ ३४.४१ ॥"
  },
  {
    "text": "नमोस्तु शर्वाय नमः शिवाय नमोस्तु सिद्धाय पुरातनाय॥\nनमोस्तु कालाय नमः कलाय नमोऽस्तु ते कालकलातिगाय॥ ३४.४२ ॥"
  },
  {
    "text": "नमो निसर्गात्मकभूतिकाय नमोऽस्त्वमेयोक्षमहर्द्धिकाय॥\nनमः शरण्याय नमोऽगुणाय नमोऽस्तु ते भीमगुणानुगाय ॥ ३४.४३ ॥"
  },
  {
    "text": "नमोऽस्तु नानाभुवनाधिकर्त्रे नमोऽस्तु भक्ताभिमतप्रदात्रे॥\nनमोऽस्तु कर्मप्रसावाय धात्रे नमः सदा ते भगवन्सुकर्त्रे॥ ३४.४४ ॥"
  },
  {
    "text": "अनंतरूपाय सदैव तुभ्यमसह्यकोपाय सदैव तुभ्यम्॥\nअमेयमानाय नमोस्तु तुभ्यं वृषेंद्रयानाय नमोऽस्तु तुभ्यम्॥ ३४.४५ ॥"
  },
  {
    "text": "नमः प्रसिद्धाय महौषधाय नमोऽस्तु ते व्याधिगणापहाय॥\nचराचरायाथ विचारदाय कुमारनाथाय नमः शिवाय॥ ३४.४६ ॥"
  },
  {
    "text": "ममेश भूतेश महेश्वरोसि कामेश वागीश बलेश धीश॥\nक्रोधेश मोहेश परापरेश नमोस्तु मोक्षेश गुहशयेश॥ ३४.४७ ॥"
  },
  {
    "text": "इति संस्तूय वरदं शूलपाणिमुमापतिम्॥\nप्रणिपत्य उमापुत्रो नमोनम उवाच ह॥ ३४.४८ ॥"
  },
  {
    "text": "एवं भक्तिपराक्रांतमात्मयोग्यं स्तवं शिवः॥\nअभिनन्द्य चिरं कालमिदं वचनमब्रवीत्॥ ३४.४९ ॥"
  },
  {
    "text": "त्वया दुःखं न संचिंत्यं मम भक्तवधात्मकम्॥\nकर्मणानेन श्लाघ्योऽसि मुनीनामपि पुत्रक॥ ३४.५० ॥"
  },
  {
    "text": "ये च सायं तथा प्रातस्त्वत्कृतेन स्तवेन माम्॥\nस्तोष्यंति परया भक्त्या श्रुणु तेषां च यत्फलम्॥ ३४.५१ ॥"
  },
  {
    "text": "न व्याधिर्न च दारिद्र्यं न चैवेष्टवियोजनम्॥\nभुक्त्वा भोगान्दुर्लभांश्च मम यास्यंति सद्म ते॥ ३४.५२ ॥"
  },
  {
    "text": "तथान्यानपि दास्यामि वरान्परमदुर्लभान्॥\nभक्त्या तवातितुष्टोऽहं प्रीत्यर्थं तव पुत्रक॥ ३४.५३ ॥"
  },
  {
    "text": "महीसा गरकूले तु ये मां स्तोष्यंति पूजया॥\nतेषां दतक्षयं सर्वं वैशाख्यां दानपूजनम्॥ ३४.५४ ॥"
  },
  {
    "text": "सरस्यत्र च ये स्नानं प्रकरिष्यंति मानवाः॥\nसर्वतीर्थफला वाप्तिर्वैशाख्यां प्रभविष्यति॥ ३४.५५ ॥"
  },
  {
    "text": "कुमारेशं तु मां भक्त्या महीसागरसंगमे॥\nस्नात्वा संपूजयेन्नित्यं तस्य जातिस्मृतिर्भवेत्॥ ३४.५६ ॥"
  },
  {
    "text": "जातिस्मृतिरियं पुत्र यस्यां जातौ प्रजायते॥\nस्मरतेऽस्याः प्रकर्तव्यं श्रेयोरूपं सुदुर्लभम्॥ ३४.५७ ॥"
  },
  {
    "text": "यस्मिन्काले ह्यनावृष्टिर्जायते कृत्तिकासुत॥\nस्नापयेद्विधिवन्मां च कलशैर्विविधैः शुभैः॥ ३४.५८ ॥"
  },
  {
    "text": "एकरात्रं त्रिरात्रं वा पञ्चरात्रं च सप्त वा॥\nस्नापयेद्गंधतोयेन कुंकुमेन विलेपयेत्॥ ३४.५९ ॥"
  },
  {
    "text": "करवीरै रक्तपुष्पैर्जपापुष्पैस्तथैव च॥\nअर्चयेत्पुष्पमालाभिः परिधायारुणवाससी॥ ३४.६० ॥"
  },
  {
    "text": "भोजयेद्ब्रह्णांश्चैव तापसाञ्छंसिवव्रतान्॥\nलक्षहोमं प्रकुर्वीत शिवहोमं ग्रहादिकम्॥ ३४.६१ ॥"
  },
  {
    "text": "भूमिदानं ततः कुर्यात्तत्तो दद्याद्गवाह्निकम्॥\nआघोषयेच्छिवां शांतिं रुद्रजाप्यं हि कारयेत्॥ ३४.६२ ॥"
  },
  {
    "text": "अनेनैव विधानेन कृतेन तु द्विजोत्तमैः॥\nआगर्भितास्तदा मेघा वर्षते नात्र संशयः॥ ३४.६३ ॥"
  },
  {
    "text": "विविधैः पूर्यते धान्यः शाद्वलैश्च वसुन्धरा॥\nआरोग्यं हि भवेच्चैव जने गोपकुले तथा॥ ३४.६४ ॥"
  },
  {
    "text": "धर्मयुक्तो भवेद्राजा परचक्रैर्न पीड्यते॥\nगृतेन स्नापयेन्मां च अर्कक्रांतौ नरोऽत्र यः॥ ३४.६५ ॥"
  },
  {
    "text": "कन्यादान फलं तस्य नात्र कार्या विचारणा॥\nक्षीरेण स्नापयेद्देवं तथा पंचामृतेन यः॥ ३४.६६ ॥"
  },
  {
    "text": "अग्निष्टोमस्य यज्ञस्य फलं तस्योपजायते॥\nकुमारेश्वरतीर्थेयः प्राणत्यागं करोति हि॥ ३४.६७ ॥"
  },
  {
    "text": "रुद्रलोके वसेत्तावद्यावदाभूतसंप्लवम्॥\nअयने विषुवे चैव ग्रहणे चंद्रसूर्ययोः॥ ३४.६८ ॥"
  },
  {
    "text": "पौर्णमास्याममावास्यां संक्रांतौ वैधृते तथा॥\nकुमारेशं नरः स्नात्वा महीसागरसंगमे॥ ३४.६९ ॥"
  },
  {
    "text": "भक्त्या योभ्यर्चयेन्मां च तस्य पुण्यफलं श्रृणु॥\nयन्महीतलतीर्थेषु स्नाने स्यात्तु महत्फलम्॥३४.७० ॥"
  },
  {
    "text": "यच्चर्चितेषु लिंगेषु सर्वेषु स्यात्फलं च तत्॥\nआरोग्यं पुत्रलाभं च धनलाभं सुखंसुतम्॥ ३४.७१ ॥"
  },
  {
    "text": "निश्चितं लभते मर्त्यः कुमारेश्वरसेवया॥\nब्रह्मचारी शुचिर्भूत्वा यस्तिष्ठेदत्र तापसः॥ ३४.७२ ॥"
  },
  {
    "text": "परं पाशुपतं योगं प्राप्य याति लयं मयि॥\nपापात्मनां च मर्त्यानां सद्योऽस्मि फलदर्शकः॥ ३४.७३ ॥"
  },
  {
    "text": "दिव्येनाष्टविधेनात्र कोशः साधारणोऽत्र च॥\nअघोराद्यैः पंचमंत्रैः स्नाप्य लिंगं महोज्जवलम्॥ ३४.७४ ॥"
  },
  {
    "text": "अघोरेणैव तत्तोयं दद्याद्दिव्यस्य कारणे॥\nपिबेदेतदुदीर्या प्रसृतित्रयमेव च॥ ३४.७५ ॥"
  },
  {
    "text": "यदि धर्मस्तथा सत्यमीश्वरोऽत्र जगत्त्रये॥\nकोशपानात्फलं सद्यो द्रक्ष्याम्यस्मि शुभा शुभम्॥ ३४.७६ ॥"
  },
  {
    "text": "यास्ये चेति कुलं हन्याद्गमने च कुटुम्बकम्॥\nदर्शने च शुभं पाने हन्याद्देहं च मिथ्यया॥ ३४.७७ ॥"
  },
  {
    "text": "त्रिभिर्दिनैस्त्रिभिः पक्षैस्त्रिभिर्मासैस्त्रिभिः समैः॥\nअत्युग्रपुण्यपापानां मानेन फलमश्नुते॥ ३४.७८ ॥"
  },
  {
    "text": "एते वरामया लिंगे दत्तात्रं स्थापिते त्वया॥\nतव प्रीत्यभिवृद्ध्यर्थं ब्रूहि भूयोऽप्युमात्मज॥ ३४.७९ ॥"
  },
  {
    "text": "<b>॥स्कन्द उवाच॥\n</b>\nकृतकृत्यो वरैर्दत्तैस्त्वया चैतैर्महेश्वर॥\nनमोनमो नमस्तेस्तु नात्र त्याज्यं त्वया विभो॥ ३४.८० ॥"
  },
  {
    "text": "एवं प्रणम्य देवं स मातरं प्रणतोऽब्रवीत्॥\nत्वयापि मातर्नैवात्र त्याज्यं मम प्रियेप्सया॥ ३४.८१ ॥"
  },
  {
    "text": "त्वामप्यत्र स्थापयिष्ये वरदा भव पर्वति॥ ३४.८२ ॥"
  },
  {
    "text": "<b>॥श्रीदेव्युवाच॥\n</b>\nयत्र शर्वः स्वभावेन तत्र तिष्ठाम्यहं सुत॥ ३४.८३ ॥"
  },
  {
    "text": "तव भक्त्या विशेषेण स्थास्ये स्त्रीणां वरप्रदा॥\nयुद्धेषु तवकर्माणि रुद्रभक्तेषु ते कृपाम्॥ ३४.८४ ॥"
  },
  {
    "text": "पश्यंति पुत्रिणां मुख्या प्रीणिता च भृशं त्वया॥\nगर्भक्लेशः स्त्रियो मन्ये साफल्यं भजते तदा॥ ३४.८५ ॥"
  },
  {
    "text": "सुतो यदा रुद्रभक्तः सानंदं सद्भिरीर्यते॥\nभव तस्मात्प्रियार्थाय तिष्ठाम्यत्र षडानन॥ ३४.८६ ॥"
  },
  {
    "text": "स्त्रीभिराराधिता दास्ये सौभाग्यं सुपतिं सुतान्॥\nचैत्रे चापि तृतीयायां स्नात्वा शीतेन वारिणा॥ ३४.८७ ॥"
  },
  {
    "text": "अर्चयिष्यंति मां याश्च पुष्पैर्धूपैर्विलेपनैः॥\nदास्यामि चाष्टसौभाग्यं या नारी भक्तितत्परा॥ ३४.८८ ॥"
  },
  {
    "text": "पितरौ श्वशुरौ पुत्रान्पतिं सौभाग्यसंपदः॥\nकुंकुमं पुष्पश्रीखंडं तांबूलांजनमिक्षवः॥ ३४.८९ ॥"
  },
  {
    "text": "सप्तमं लवणं प्रोक्तमष्टमं च सुजीरकम्॥\nतोलयेत्तुलया वापि सांघ्रिश्च तुलिता भवेत्॥ ३४.९० ॥"
  },
  {
    "text": "सुवर्मेनाथ सौगन्ध्यद्रव्यैः शुभफलैरपि॥\nभुंक्ते वा लवणं पश्चान्नासौ वै विधवा भवेत्॥ ३४.९१ ॥"
  },
  {
    "text": "माघे वा कार्तिके वापि चैत्रे स्नात्वार्चयेत् माम्॥\nदौर्भाग्यदुःखदारिद्र्यैर्न सा संयोगमाप्नुयात्॥ ३४.९२ ॥"
  },
  {
    "text": "श्रुत्वेति गिरिजावाचं सानंदः पार्वतीसुतः॥\nस्थापयित्वा गिरिसुतां कपर्दिनमथाब्रवीत्॥ ३४.९३ ॥"
  },
  {
    "text": "पुष्पैर्धूपैर्मोदकैश्च पूर्वमभ्यर्च्य त्वां प्रभो॥\nपुजयंति कुमारेशं तेषां विघ्नहरो भव॥ ३४.९४ ॥"
  },
  {
    "text": "<b>॥कपर्द्युवाच॥\n</b>\nभ्रातस्त्वया स्थापितेऽस्मिँल्लिंगे भक्ताश्च ये नराः॥\nन तेषां मम विघ्नानि मम वागनुगामिनी॥ ३४.९५ ॥"
  },
  {
    "text": "एवमुक्ते विघ्नराज्ञा प्रतीतेऽस्थापयच्च तम्॥\nतस्मादसौ सदाभ्यर्च्यश्चतुर्थ्यां च विशेषतः॥ ३४.९६ ॥"
  },
  {
    "text": "एवं स्थाप्य कुमारेशं लब्ध्वा चैतान्वराञ्छिवात्॥\nमनसा कृतकृत्यं चात्मानं मेने षडाननः॥ ३४.९७ ॥"
  },
  {
    "text": "तस्थावंशेन तत्रैव कुमारेश्वरसंनिधौ॥\nअत्र स्थितं कुमारं ये पश्यन्ति स्वामियात्रिमः॥ ३४.९८ ॥"
  },
  {
    "text": "सफला स्वामियात्रा च तेषां भवति भारत॥\nकार्तिक्यां च विशेषेण कार्तिकेयं समर्चयेत्॥ ३४.९९ ॥"
  },
  {
    "text": "यत्फलं स्वामियात्रायां तत्फलं समावाप्नुयात्॥\nएवंविधमिदं पार्थ महीसागरसंगमम्॥ ३४.१०० ॥"
  },
  {
    "text": "निमित्तीकृत्य चात्मानं साध्वर्थे लिंगमर्चितम्॥\nरोगाभिभूतो रोगैर्वा नाम्नामष्टोत्तरं शतम्॥ ३४.१०१ ॥"
  },
  {
    "text": "जप्त्वा शुचिर्ब्रह्मचारी मासं मुच्येत पातकात्॥\nएतदाराध्य संजाता रजिरामादयः पुरा॥ ३४.१०२ ॥"
  },
  {
    "text": "शतसंख्याबलं राज्यं रुद्रलोक च भेजिरे॥\nजामदग्न्यस्त्विदं लिंगमाराध्य च समायुतम्॥ ३४.१०३ ॥"
  },
  {
    "text": "लेभे कुठारमुज्जह्ने येनार्जुनभुजान्युधि॥\nअग्रतो देवदेवस्य ज्ञात्वा तीर्थे महागुणान्॥ ३४.१०४ ॥"
  },
  {
    "text": "रामेश्वरमिति ख्यातं स्थापितं लिंगमुत्तमम्॥\nतच्च योऽभ्यर्चयेद्भक्त्या रुद्रलोकं स गच्छति॥ ३४.१०५ ॥"
  },
  {
    "text": "प्रीतः स्यात्तस्य रामश्च कुमारेशश्च फाल्गुन॥\nइति संक्षेपतः प्रोक्तं कुमारेशस्य वर्णनम्॥ ३४.१०६ ॥"
  },
  {
    "text": "कुमारेशस्य माहात्म्यं कीर्तयेद्यस्तदग्रतः॥\nये च श्रृण्वंत्यनुदिनं रुद्रलोके वसंति ते॥ ३४.१०७ ॥"
  },
  {
    "text": "अस्य लिंगस्य माहात्म्यं श्राद्धकाले तु यः पठेत्॥\nपितॄणामक्षयं जायते नात्र संशयः॥ ३४.१०८ ॥"
  },
  {
    "text": "अस्य लिंगस्य माहात्म्यं गुर्विणीं श्रावयेद्यदि॥\nगुणवाञ्जायते पुत्रः कन्या चापि पतिव्रता॥ ३४.१०९ ॥"
  },
  {
    "text": "एतत्पुण्यं पापहरं धर्म्यं चाह्लादकारकम्॥\nपठतां चापि सर्वाभीष्टफल प्रदम्॥ ३४.११० ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेशस्थापनपूर्वकमाहात्म्यवर्णनं नाम चतुस्त्रिंशोऽध्यायः॥ ३४ ॥ छ ॥"
  }
]
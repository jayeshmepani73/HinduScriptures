[
  {
    "text": "।। सूत उवाच ।। ।।\nइति बाभ्रव्यवचनमाकर्ण्य कुरुनन्दनः ।।\nप्राणमन्नारदं भक्त्या विस्मितः पुलकान्वितः ।। १ ।।\nप्रशस्य च चिरं कालं पुनर्नारदमब्रवीत् ।। २ ।।\nगुप्तक्षेत्रस्य माहात्म्यं शृण्वानस्त्वन्मुखान्मुने ।।\nतृप्तिं नैवाधिगच्छामि भूयस्तद्वक्तुमर्हसि ।। ३ ।।\n।। नारद उवाच ।। ।।\nमहालिंगस्य वक्ष्यामि महिमानं कुरूद्वह ।।\nगौतमेश्वर लिंगस्य सावधानः शृणुष्व तत् ।। ४ ।।\nअक्षपादो महायोगी गौतमाख्योऽभवन्मुनिः ।।\nगोदावरीसमानेता अहल्यायाः पतिः प्रभुः ।। ५ ।।\nगुप्त क्षेत्रस्य माहात्म्यं स च ज्ञात्वा महोत्तमम् ।।\nयोगसंसाधनं कुर्वन्नत्र तेपे तपो महत् ।। ६ ।।\nयोगसिद्धिं ततः प्राप्य गौतमेन महात्मना ।।\nअत्र संस्थापितं लिंगं गौतमेश्वरसंज्ञया ।। ७ ।।\nसंस्नाप्यैतन्महालिंगं चन्दनेन विलिप्य च ।।\nसंपूज्य पुष्पैर्विविधैर्गुग्गुलं दाहयेत्पुरः ।।\nसर्वपापविनिर्मुक्तो रुद्रलोके महीयते ।। ८ ।।\n।। अर्जुन उवाच ।। ।।\nयोगस्वरूपमिच्छामि श्रोतुं नारद तत्त्वतः ।।\nयोगं सर्वे प्रशंसंति यतः सर्वोत्तमोत्तमम् ।। ।। ९ ।।\n।। नारद उवाच ।। ।।\nसमासात्तव वक्ष्यामि योगतत्त्वं कुरूद्वह ।।\nश्रवणादपि नैर्मल्यं यस्य स्यात्सेवनात्किमु ।। 1.2.55.१० ।।\nचित्तवृत्तिनिरोधाख्यं योगतत्त्वं प्रकीर्त्यते।।\nतदष्टांगप्रकारेण साधयंतीह योगिनः।।११।।\nयमश्च नियमश्चैव प्राणायामस्तृतीयकः।।\nप्रत्याहारो धारणा च ध्येयं ध्यानं च सप्तमम् ।। १२ ।।\nसमाधिरिति चाष्टांगो योगः संपरिकीर्तितः ।।\nप्रत्येकं लक्षणं तेषामष्टानां शृणु पांडव ।। ।। १३ ।।\nअनुक्रमान्नरो येषां साधनाद्योगमश्नुते ।।\nअहिंसा सत्यमस्तेयं ब्रह्मचर्यापरिग्रहौ ।।१४।।\nएते पंच यमाः प्रोक्ताः शृण्वेषामपि लक्षणम् ।।\nआत्मवत्सर्वभूतेषु यो हिताय प्रवर्तते ।। १५ ।।\nअहिंसैषा समाख्याता वेदसंविहिता च या ।।\nदृष्टं श्रुतं चानुमितं स्वानुभूतं यथार्थतः ।। १६ ।।\nकथनं सत्यमित्युक्तं परपीडाविवर्जितम् ।।\nअनादानं परस्वानामापद्यपि कथंचन ।। १७ ।।\nमनसा कर्मणा वाचा तदस्तेयं प्रकीर्तितम् ।।\nअमैथुनं यतीनां च मनोवाक्कायकर्मभिः ।। १८ ।।\nऋतौ स्वदारगमनं गेहिनां ब्रह्मचर्यता ।।\nयतीनां सर्वसंन्यासो मनोवाक्कायकर्मणा ।। १९ ।।\nगृहस्थानां च मनसा स्मृत एषोऽपरिग्रहः ।।\nएते यमास्तव प्रोक्ताः पंचैव नियमाञ्छृणु ।।1.2.55.२०।।\nशौचं तुष्टिस्तपश्चैव जपो भक्तिर्गुरोस्तथा ।।\nएतेषामपि पंचानां पृथक्संशृणु लक्षणम् ।। २१ ।।\nबाह्यमाभ्यतरं चैव द्विविधं शौचमुच्यते ।।\nबाह्यं तु मृज्जलैः प्रोक्तमांतरं शुद्धमानसम् ।। २२ ।।\nन्यायेनागतया वृत्त्या भिक्षया वार्तयापि च ।।\nसंतोषो यस्य सततं सा तुष्टिरिति चोच्यते ।। २३ ।।\nचांद्रायणादीनि पुनस्तपांसि विहितानि च ।।\nआहारलाघवपरः कुर्यात्तत्तप उच्यते ।। २४ ।।\nस्वाध्यायस्तु जपः प्रोक्तः प्रणवाभ्यसनादिकः ।।\nशिवे ज्ञाने गुरौ भक्तिर्गुरुभक्तिरिति स्मृता ।। ।। २५ ।।\nएवं संसाध्य नियमान्संयमांश्च विचक्षणः ।।\nप्राणायामाय संदध्यान्नान्यथा योगसाधकः ।। २६ ।।\nयतोऽशुचिशरीरस्य वायुकोपो महान्भवेत् ।।\nवायुकोपात्कुष्ठता च जडत्वादीनुपाश्नुते ।। २७ ।।\nतस्माद्विचक्षणः शुद्धं कृत्वा देहं यतेत्परम् ।।\nप्राणायामस्य वक्ष्यामि लक्षणं शृणु पांडव ।। २८ ।।\nप्राणापाननिरोधश्च प्राणायामः प्रकीर्तितः ।।\nलघुमध्योत्तरीयाख्यः स च धीरैस्त्रिधोदितः ।। २९ ।।\nलघुर्द्वादशमात्रस्तु मात्रा निमिष उन्मिषः ।।\nद्विगुणो मध्यमश्चोक्तस्त्रिगुणश्चोत्तमः स्मृतः ।। 1.2.55.३० ।।\nप्रथमेन जयेत्स्वेदं मध्यमेन तु वेपथुम् ।।\nविषादं च तृतीयेन जयेद्दोषाननुक्रमात् ।। ३१ ।।\nपद्माख्यमासनं कृत्वा रेचकं पूरकं तथा ।।\nकुंभकं च सुखासीनः प्राणायामं त्रिधाऽभ्यसेत् ।। ३२ ।।\nप्राणानामुपसंरोधात्प्राणायाम इति स्मृतः ।।\nयथा पर्वतधातूनां ध्मातानां दह्यते मलः ।। ३३ ।।\nतथेंद्रियवृतो दोषः प्राणायामेन दह्यते ।।\nगोशतं कापिलं दत्त्वा यत्फलं तत्फलं भवेत् ।। ३४ ।।\nप्राणायामेन योगज्ञस्तस्मात्प्राणं सदा यमेत् ।।\nप्राणायामेन सिद्ध्यन्ति दिव्याः शान्त्यादयः क्रमात् ।। ।। ३५ ।।\nशांतिः प्रशान्तिर्दीप्तिश्च प्रसादश्च यथाक्रमम् ।। स\nहजागंतुकामानां पापानां च प्रवर्तताम् ।।३६।।\nवासनाशांतिरित्याख्यः प्रथमो जायते गुणः ।।\nलोभमोहात्मकान्दोषान्निराकृत्यैव कृत्स्नशः ।। ३७ ।।\nतपसां च यदा प्राप्तिः सा शांतिरिति चोच्यते ।।\nसर्वेन्द्रियप्रसादश्च बुद्धेर्वै मरुतामपि ।। ३८ ।।\nप्रसाद इति स प्रोक्तः प्राप्यमेवं चतुष्टयम् ।।\nएवंफलं सदा योगी प्राणायामं समभ्यसेत् ।। ३९ ।।\nमृदुत्वं सेव्यमानास्तु सिंहशार्दूलकुंजराः ।।\nयथा यान्ति तथा प्राणो वश्यो भवति साधितः ।। 1.2.55.४० ।।\nप्राणायामस्त्वयं प्रोक्तः प्रत्याहारं ततः शृणु ।।\nविषयेषु प्रवृत्तस्य चेतसो विनिवर्तनम् ।। ४१ ।।\nप्रत्याहारं विनिर्दिष्टतस्य संयमनं हि यत् ।।\nप्रत्याहारस्त्वयं प्रोक्तो धारणालक्षणं शृणु ।। ४२ ।।\nयथा तोयार्थिनस्तोयं पत्रनालादिभिः शनैः ।।\nआपिबेयुस्तथा वायुं योगी नयति साधितम् ।। ४३ ।।\nप्राग्नाभ्यां हृदये वायुरथ तालौ भ्रुवोंऽतरे ।।\nचतुर्दले षड्दशे च द्वादशे षोडशद्विके ।। ४४ ।।\nआकुंचनेनैव मूर्द्धमुन्नीय पवनं शनैः ।।\nमूर्धनि ब्रह्मरंध्रे तं प्राणं संधारयेत्कृती ।। ४५ ।।\nप्राणायामा दश द्वौ च धारणैषा प्रकीर्त्यते ।।\nदशैता धारणाः स्थाप्य प्राप्नोत्यक्षरसाम्यताम् ।। ४६ ।।\nधारणास्थस्य यद्ध्येयं तस्य त्वं शृणु लक्षणम् ।।\nध्येयं बहुविधं पार्थ यस्यांतो नोपलभ्यते ।। ४७ ।।\nकेचिच्छिवं हरिं केचित्केचित्सूर्यं विधिं परे ।।\nकेचिद्देवीं महद्भूतामुत ध्यायन्ति केचन ।। ४८ ।।\nतत्र यो यच्च ध्यायेत स च तत्र प्रलीयते ।।\nतस्मात्सदा शिवं देवं पंचवक्त्रं हरं स्मरेत् ।। ४९ ।।\nपद्मासनस्थं तं गौरं बीजपूरकरं स्थितम् ।।\nदशहस्तं सुप्रसन्नवदनं ध्यानमास्थितम् ।। 1.2.55.५० ।।\nध्येयमेतत्तव प्रोक्तं तस्माद्ध्यानं समाचरेत् ।।\nध्यानस्य लक्षणं चैतन्निमेषार्धमपि स्फुटम् ।। ५१ ।।\nन पृथग्जायते ध्येयाद्धारणां यः समास्थितः ।।\nएवमेतां दुरारोहां भूमिमास्थाय योगवित् ।। ५२ ।।\nन किंचिच्चिंतयेत्पश्चात्समाधिरिति कीर्त्यते ।।\nसमाधेर्लक्षणं सम्यग्ब्रुवतो मे निशामय ।। ५३ ।।\nशब्दस्पर्शरसैर्हीनं गंधरूपविवर्जितम् ।।\nपरं पुरुषं संप्राप्तः समाधिस्थः प्रकीर्तितः ।। ५४ ।।\nतां तु प्राप्य नरो विघ्नैर्नाभिभूयेत कर्हिचित् ।।\nसमाधिस्थश्च दुःखेन गुरुणापि न चाल्यते ।।५५।।\nशंखाद्याः शतशस्तस्य वाद्यन्ते यदि कर्णयोः ।।\nभेर्यश्च यदि हन्यंते शब्दं बाह्यं न विंदति ।। ५६ ।।\nकशाप्रहाराभिहतो वह्निदग्धतनुस्तथा ।।\nशीताढ्येव स्थितो घोरे स्पर्शं बाह्यं न विन्दति ।। ।। ५७ ।।\nरूपे गंधे रसे बाह्ये तादृशस्य तु का कथा ।।\nदृष्ट्वा य आत्मनात्मानं समाधिं लभते पुनः ।। ५८ ।।\nतृष्णा वाथ बुभुक्षा वा बाधेते तं न कर्हिचित् ।। ५९ ।।\nन स्वर्गे न च पाताले मानुष्ये क्व च तत्सुखम् ।।\nसमाधिं निश्चलं प्राप्य यत्सुखं विंदते नरः ।। 1.2.55.६० ।।\nएवमारूढयोगस्य तस्यापि कुरुनदन ।।\nपंचोपसर्गाः कटुकाः प्रवर्तंते यथा शृणु ।। ६१ ।।\nप्रातिभः श्रावणो दैवो भ्रमावर्तोऽथ भीषणः ।।\nप्रतिभा सर्वशास्त्राणां प्रातिभोऽयं च सात्त्विकः ।। ६२ ।।\nतेन यो मदमादद्याद्योगी शीघ्रं च चेतसः ।।\nयोजनानां सहस्रेभ्यः श्रवणं श्रावणस्तु सः ।। ६३ ।।\nद्वितीयः सात्विकश्चायमस्मान्मत्तो विनश्यति ।\nअष्टौ पश्यति योनीश्च देवानां दैव इत्यसौ ।। ६४ ।।\nअयं च सात्त्विको दोषो मदादस्माद्विनश्यति ।।\nआवर्त इव तोयस्य जनावर्ते यदाकुलः ।। ६५ ।।\nआवर्ताख्यस्त्वयं दोषो राजसः स महाभयः ।।\nभ्राम्यते यन्निरालम्बं मनो दोषैश्च योगिनः ।। ६६ ।।\nसमस्ताधारविभ्रंशाद्भ्रमाख्यस्तामसो गुणः ।।\nएतैर्नाशितयोगाश्च सकला देवयोनयः ।। ६७ ।।\nउपसर्गैर्महाघोरैरावर्त्यंते पुनः पुनः ।।\nप्रावृत्य कंबलं शुक्लं योगी तस्मान्मनोमयम् ।। ६८ ।।\nचिंतयेत्परमं ब्रह्म कृत्वा तत्प्रवणं मनः ।।\nआहाराः सात्त्विकाश्चैव संसेव्याः सिद्धिमिच्छता ।। ६९ ।।\nराजसैस्तामसैश्चैव योगी सिद्धयेन्न कर्हिचित् ।।\nश्रद्दधानेषु दांतेषु श्रोत्रियेषु महात्मसु ।। 1.2.55.७० ।।\nस्वधर्मादनपेतेषु भिक्षा याच्या च योगिना ।।\nभैक्षं यवान्नं तक्रं वा पयो यावकमेव वा ।। ७१ ।।\nफलमूलं विपक्वं वा कणपिण्याकसक्तवः ।।\nश्रुता इत्येत आहारा योगिनां सिद्धिकारकाः ।। ७२ ।।\nमृत्युकालं विदित्वा च निमित्तैर्योगसाधकः ।।\nयोगं युञ्जीत कालस्य वंचनार्थं समाहितः ।। ७३ ।।\nनिमित्तानि च वक्ष्यामि मृत्युं यो वेत्ति योगवित् ।।\nरक्तकृष्णांबरधरा गायंतीह सती च यम् ।। ७४ ।।\nदक्षिणाशां नयेन्नारी स्वप्ने सोऽपि न जीवति ।।\nनग्नं क्षपणकं स्वप्ने हसमानं प्रदृश्य च ।। ७५ ।।\nएनं च वीक्ष्य वल्गन्तं तं विद्यान्मृत्युमागतम् ।।\nऋक्षवानरयुग्यस्थो गायन्यो दक्षिणां दिशम् ।। ।। ७६ ।।\nयाति मज्जेदधौ पंके गोमये वा न जीवति ।।\nकेशांगारैस्तथा भस्मभुजंगैर्निजलां नदीम् ।। ७७ ।।\nएषामन्यतमैः पूर्णां दृष्ट्वा स्वप्ने न जीवति ।।\nकरालैर्विकटै रूक्षैः पुरुषैरुद्यतायुधैः ।। ७८ ।।\nपाषाणैस्ताडितः स्वप्ने सद्यो मृत्युं भजेन्नरः ।।\nसूर्योदये यस्य शिवा क्रोशंती याति सम्मुखम् ।। ७९ ।।\nविपरीतं परीतं वा स सद्यो मृत्युमृच्छति ।।\nदीपाधिगंधं नो वेत्ति वमत्यग्निं तथा निशि ।। 1.2.55.८० ।।\nनात्मानं परनेत्रस्थं वीक्षते न स जीवति ।।\nशक्रायुधं चार्धरात्रे दिवा वा ग्रहणं तथा ।। ८१ ।।\nदृष्ट्वा मन्येत स क्षीणमात्मजीवितमाप्तवान् ।।\nनासिका वक्रतामेति कर्णयोर्न्नमनोन्नती ।। ८२ ।।\nनेत्रं च वामं स्रवति यस्य तस्यायुरुद्गतम् ।।\nआरक्ततामेति मुखं जिह्वा चाप्यसिता यदा ।। ८३ ।।\nतदा प्राज्ञो विजानीयादासन्नं मृत्युमात्मनः ।।\nउष्ट्ररासभयानेन स्वप्ने यो याति दक्षिणाम् ।। ८४ ।।\nदिशं कर्णौ पिधायापि निर्घोषं शृणुयान्न च ।।\nन स जीवेत्तथा स्वप्ने पति तस्य पिधीयते ।। ८५ ।।\nद्वारं न चोत्तिष्ठति च शुभ्रा दृष्टिश्च लोहिता ।।\nस्वप्नेऽग्निं प्रविशेद्यश्च न च निष्क्रमते पुनः ।। ८६ ।।\nजलप्रवेशादपि वा तदंतं तस्य जीवितम् ।।\nयश्चाभिहन्यते दुष्टैर्भूतै रात्रावथो दिवा ।। ८७।।\nप्रकृतैर्विकृतैर्वापि तस्यासन्नौ यमांतकौ ।।\nदेवतानां गुरूणां च पित्रोर्ज्ञानविदां तथा ।। ८८ ।।\nनिन्दामवज्ञां कुरुते भक्तो भूत्वा न जीवति ।।\nएवं दृष्ट्वा निमित्तानि विपरीतानि योगवित् ।। ८९ ।।\nधारणां सम्यगास्थाय समाधावचलो भवेत् ।।\nयदि नेच्छति ते मृत्युं ततो नासौ प्रपद्यते ।। 1.2.55.९० ।।\nविमुक्तिमथवा वांछेद्विसृजेद्ब्रह्ममूर्धनि ।।\nसंति देहे विमुक्ते च उपसर्गाश्च ये पुनः ।। ९१ ।।\nयोगिनं समुपायांति शृणु तानपि पांडव ।।\nऐशान्ये राक्षसपुरे यक्षो गन्धर्व एव च ।। ९२ ।।\nऐन्द्रे सौम्ये प्रजापत्ये ब्राह्मे चाष्टसु सिद्धयः ।।\nभवंति चाष्टौ शृणु ताः पार्थिवी या च तैजसी ।। ९३ ।।\nवायवी व्योमात्मिका चैव मानसाहम्भवा मतिः ।।\nप्रत्येकमष्टधा भिन्ना द्विगुणा द्विगुणा क्रमात।९४।।\nपूर्वे चाष्टौ चतुःषष्टिरन्ते शृणुष्व तद्यथा ।।\nस्थूलता ह्रस्वता बाल्यं वार्धक्यं योवनं तथा ।।९५।।\nनानाजाति स्वरूपं च चतुर्भिर्देहधारणम् ।।\nपार्थिवांशं विना नित्यमष्टौ पार्थिवसिद्धयः ।। ९६ ।।\nविजिते पृथिवीतत्त्वे यदैशान्ये भवन्ति च ।।\nभूमाविव जले वासो नातुरोऽर्णवमापिबेत् ।। ९७ ।।\nसर्वत्र जलप्राप्तिश्च अपि शुष्कं द्रवं फलम् ।।\nत्रिभिर्देहस्य धरणं नदीर्वा स्थापयेत्करे ।। ९८ ।।\nअव्रणत्वं शरीरस्य कांतिश्चाथाष्टकं स्मृतम् ।।\nअष्टौ पूर्वा इमाश्चाष्टौ राक्षसानां पुरे स्मृताः ।। ९९ ।।\nदेहादग्निविनिर्माणं तत्तापभयवर्जनम् ।।\nशक्तिदत्वं च लोकानां जलमध्येग्निज्वालनम् ।। 1.2.55.१०० ।।\nअग्निग्रहश्च हस्तेन स्मृतिमात्रेण पावनम् ।।\nभस्मीभूतस्य निर्माणं द्वाभ्यां देहस्य धारणम् ।।१०१।।\nपूर्वाः षोडश चाप्यष्टौ तेजसो यक्षसद्मनि ।।\nमनोगतित्वं भूतानामन्तर्निवेशनं तथा।।१०२।।\nपर्वतादिमहाभारवहनं लीलयैव च ।।\nलघुत्वं गौरवत्वं च पाणिभ्यां वायुवारणम्।।१०३।।\nअंगुल्यग्रनिपातेन भूमेः सर्वत्र कम्पनम् ।।\nएकेन देहनिष्पत्तिर्गांधर्वे वांति सिद्धयः ।।१०४।।\nचतुर्विंशतिः पूर्वाश्चाप्यष्टावेताश्च सिद्धयः ।।\nगन्धर्वलोके द्वात्रिंशदत ऊर्ध्वं निशामय ।। १०५ ।।\nछायाविहीननिष्पत्तिरिंद्रियाणामदर्शनम् ।।\nआकाशगमनं नित्यमिंद्रियादिशमः स्वयम् ।। १०६ ।।\nदूरे च शब्दग्रहणं सर्वशब्दावगाहनम् ।।\nतन्मात्रलिंगग्रहणं सर्वप्राणिनिदर्शनम् ।। १०७ ।।\nअष्टौ वातात्मिकाश्चैन्द्रे द्वात्रिंशदपि पूर्वकाः ।।\nयथाकामोपलब्धिश्च यथाकामविनिर्गमः ।।१०८।।\nसर्वत्राभिभवश्चैव सर्वगुह्यनिदर्शनम् ।।\nसंसारदर्शनं चापि मानस्योऽष्टौ च सिद्धयः ।। १०९ ।।\nचत्वारिंशच्च पूर्वाश्च सोमलोके स्मृतास्त्विमाः ।।\nछेदनं तापनं बन्धः संसारपरिवर्तनम् ।। 1.2.55.११० ।।\nसर्वभूत प्रसादत्वं मृत्युकालजयस्तथा ।।\nअहंकारोद्भवश्चाष्टौ प्राजापत्ये च पूर्विकाः ।। १११ ।।\nआकारेण जगत्सष्टिस्तथानुग्रह एव च ।।\nप्रलयस्याधिकारं च लोकचित्रप्रवर्तनम् ।। ११२ ।।\nअसादृश्यमिदं व्यक्तं निर्वाणं च पृथक्पृथक् ।।\nशुभेतरस्य कर्तृत्वमष्टौ बुद्धिभवास्त्वमी ।। ११३ ।।\nषट्पंचाशत्तथा पूर्वाश्चतुःषष्टिरिमे गुणाः ।।\nब्राह्मये पदे प्रवर्तंते गुह्यमेतत्तवेरितम् ।। ११४ ।।\nजीवतो देहभेदे वा सिद्ध्यश्चैतास्तु योगिनाम् ।।\nसंगो नैव विधातव्यो भयात्पतनसंभवात् ।। ११५ ।।\nएतान्गुणान्निराकृत्य युञ्जतो योगिनस्तदा ।।\nसिद्धयोऽष्टौ प्रवर्तंते योगसंसिद्धिकारकाः ।। ११६ ।।\nअणिमा लघिमा चैव महिमा प्राप्तिरेव च ।।\nप्राकाम्यं च तथेशित्वं वशित्वं च तथापरे ।। ११७ ।।\nयत्र कामावसायित्वं माहेश्वरपदस्थिताः ।।\nसूक्ष्मात्सूक्ष्मत्वमणिमा शीघ्रत्वाल्लघिमा स्मृता ।। ११८ ।।\nमहिमा शेषपूज्यत्वात्प्राप्तिर्नाप्राप्यमस्य यत्।।\nप्राकाम्यमस्य व्यापित्वादीशित्वं चेश्वरो यतः।।११९।।\nवशित्वाद्वशिता नाम सप्तमी सिद्धिरुत्तमा ।।\nयत्रेच्छा तत्र च स्थानं तत्र कामावसायिता ।। 1.2.55.१२० ।।\nऐश्वरं पदमाप्तस्य भवंत्येताश्च सिद्धयः ।।\nततो न जायते नैव वर्धते न विनश्यति ।।१२१।।\nएष मुक्त इति प्रोक्तो य एवं मुक्तिमाप्नुयात् ।।\nयथा जलं जलेनैक्यं निक्षिप्तमुपगच्छति।।१२२।।\nतथैवं सात्म्यमभ्येति योगिनामात्मा परात्मना ।।\nएवं ज्ञात्वा फलं योगी सदा योगं समभ्यसेत् ।। १२३ ।।\nअत्रोपमां व्याहरंति योगार्थं योगिनोऽ मलाः ।।\nशशांकरश्मिसंयोगादर्ककांतो हुताशनम् ।। १२४ ।।\nसमुत्सृजति नैकः सन्नुपमा सास्ति योगिनः ।।\nकपिंजलाखुनकुला वसंति स्वामिव द्गृहे ।। १२५ ।।\nध्वस्ते यांत्यन्यतो दुःखं न तेषां सोपमा यतेः ।।\nमृद्देहकल्पदेहोऽपि मुखाग्रेण कनीयसा ।। १२६ ।।\nकरोति मृद्भागचयमुपदेशः स योगिनः ।।\nपशुपक्षिमनुष्याद्यैः पत्रपुष्पफलान्वितम् ।। १२७ ।।\nवृक्षं विलुप्यमानं च लब्ध्वा सिध्यंति योगिनः ।।\nरुरुगात्रविषाणाग्रमालक्ष्य तिलकाकृतिम् ।। १२८ ।।\nसह तेन विवर्धेत योगी सिद्धिमुपाश्नुते ।।\nद्रव्यं पूर्णमुपादाय पात्रमारोहते भुवः ।। १२९ ।।\nतुंगमार्गं विलोक्यैवं विज्ञातं कि न योगिनाम् ।।\nतद्गेहं यत्र वसति तद्भोज्यं येन जीवति ।। 1.2.55.१३० ।।\nयेन निष्पाद्यते चार्थः स्वयं स्याद्योगसिद्धये ।।\nतथा ज्ञानमुपासीत योगी यत्कार्यसाधकम् ।। १३१ ।।\nज्ञानानां बहुता येयं योगविघ्नकरी हि सा ।।\nइदं ज्ञेयमिदं ज्ञेयमिति यस्तृषितश्चरेत् ।। १३२ ।।\nअपि कल्पसहस्रायुर्नैव ज्ञेयमवाप्नुयात्।।\nत्यक्तसंगो जितक्रोधो लब्धाहारो जितेंद्रियः ।।१३३।।\nपिधाय बुद्ध्या द्वाराणि मनो ध्याने निवेशयेत् ।।\nआहारं सात्त्विकं सेवेन्न तं येन विचेतनः ।।१३४।।\nस्यादयं तं च भुंजानो रौरवस्य प्रियातिथिः ।।\nवाग्दण्डः कर्मदण्डश्च मनोदंडश्च ते त्रयः।।१३५।।\nयस्यैते नियता दंडाः स त्रिदंडी यतिः स्मृतः।।\nअनुरागं जनो याति परोक्षे गुणकीर्तनम् ।।१३६ ।।\nन बिभ्यति च सत्त्वानि सिद्धेर्लक्षणमुच्यते ।। १३७ ।।\nअलौल्यमारोग्यमनिष्ठुरत्वं गंधः शुभो मूत्रपुरीषयोश्च ।।\nकांतिः प्रसादः स्वरसौम्यता च योगप्रवृत्तेः प्रथमं हि चिह्नम् ।। १३८ ।।\nसमाहितो ब्रह्मपरोऽप्रमादी शुचिस्तथैकांतरतिर्जितेन्द्रियः ।।\nसमाप्नुयाद्योगमिमं महामना विमुक्तिमाप्नोति ततश्च योगतः ।। १३९ ।।\nकुलं पवित्रं जननी कृतार्था वसुन्धरा भाग्यवती च तेन ।।\nअवाह्यमार्गे सुखसिन्धुमग्नं लग्नं परे ब्रह्मणि यस्य चेतः ।। 1.2.55.१४० ।।\nविशुद्धबुद्धिः समलोष्टकांचनः समस्तभूतेषु वसन्समो हि यः ।।\nस्थानं परं शाश्वतमव्ययं च यतिर्हि गत्वा न पुनः प्रजायते ।। १४१ ।।\nइदं मया योगरहस्यमुक्तमेवंविधं गौतमः प्राप योगम् ।।\nतेनैतच्च स्थापितं पार्थ लिंगं संदर्शनादर्चनात्कल्मषघ्नम् ।। १४२ ।।\nयश्चाश्विने कृष्णचतुर्दशीदिने रात्रौ समभ्यर्चति लिंगमेतन् ।।\nस्नात्वा अहल्यासरसि प्रधाने श्रद्धाय सर्वं प्रविधाय भक्तितः ।। १४३ ।।\nमहोपकारेण विमुक्तपापः स याति यत्रास्ति स गौतमो मुनिः ।। १४४ ।।\nइदं मया पार्थ तव प्रणीतं गुप्तस्य क्षेत्रस्य समासयोगात् ।।\nमाहात्म्यमेतत्सकलं शृणोति यः स स्याद्विशुद्धः किमु वच्मि भूयः ।। १४५ ।।\nय इदं शृणुयाद्भक्त्या गौतमाख्यानमुत्तमम् ।।\nपुत्रपौत्रप्रियं प्राप्य स याति पदमव्ययम् ।। १४६ ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे गौतमेश्वरमाहात्म्यसविस्तरयोगलक्षणवर्णनंनाम पञ्चपंचाशत्तमोऽध्यायः ।। ५५ ।।"
  }
]
[
  {
    "text": "॥नारद उवाच॥\nइति तस्य मुनींद्रस्य भूपतिः शुश्रुवान्वचः॥\nप्राह नाहं गमिष्यामि त्वां विहाय नरं क्वचित्॥ १३.१ ॥\nलिंगमाराधयिष्येऽद्य सर्वसिद्धिप्रदं नृणाम्॥\nत्वयैवानुगृहीतोऽद्य यांतु सर्वे यथागतम्॥ १३.२ ॥\nतद्भूपतिवचः श्रुत्वा बको गृध्रोऽथ कच्छपः॥\nउलूकश्च तथैवोचुः प्रणता लोमशं मुनिम्॥ १३.३ ॥\nस च सर्वसुहृद्विप्रस्तथेत्येवाह तांस्तदा॥\nप्रणोद्यान्प्रणतान्सर्वाननुजग्राह शिष्यवत्॥ १३.४ ॥\nशिवदीक्षाविधानेन लिंगपूजां समादिशत्॥\nतेषामनुग्रहपरो मुनिः प्रमतवत्सलः॥\nतीर्थादप्यधिकं स्थाने सतां साधुसमागमः॥ १३.५ ॥\nपचेलिमफलः सद्यो दुरंतकलुपापहः॥\nअपूर्वः कोऽपि सद्गोष्ठीसहस्रकिरणोदयः॥ १३.६ ॥\nय एकांततयात्यंतमंतर्गततमोपहः॥\nसाधुगोष्ठीसमुद्भूतसुखामृतरसोर्मयः॥ १३.७ ॥\nसर्वे वराः सुधाकाराः शर्करामधुषड्रसाः॥\nततस्ते साधुसंसर्गं संप्राप्ताः शिवशासनात्॥ १३.८ ॥\nआरेभिरे क्रियायोगं मार्कंडनृपपूर्वकाः॥\nतेषां तपस्यतामेवं समाजग्मे कदाचन॥\nतीर्थयात्रानुषंगेन लोमशालोकनोत्सुकः॥ १३.९ ॥\nमुख्या पुरुषयात्रा हि तीर्थयात्रानुषंगतः॥\nसद्भिः समाश्रितो भूप भूमिभागस्तथोच्यते॥ १३.१० ॥\nकृतार्हणातिथ्यविधिं विश्रांतं मां च फाल्गुन॥\nप्रणम्य तेऽथ पप्रच्छुर्नाडीजंघपुरः सराः॥ १३.११ ॥\n<b>॥त उचुः॥\n</b>\nशापभ्रष्टा वयं ब्रह्मंश्चत्वारोऽपि स्वकर्मणा॥\nतन्मुक्तिसाधनार्थाय स्थानं किंचित्समादिश॥ १३.१२ ॥\nइयं हि निष्फला भूमिः शपलं भारतं मुने॥ १३.१३ ॥\nतत्रापि क्वचिदेकत्र सर्वतीर्थफलं वद॥\nइति पृष्टस्त्वहं तैश्च तानब्रवमिदं तदा॥ १३.१४ ॥\nसंवर्तं परिपृच्छध्वं स वो वक्ष्यति तत्त्वतः॥\nसर्वतीर्थफलावाप्तिकारकं भूप्रदेशकम्॥ १३.१५ ॥\n<b>॥त उचुः॥\n</b>\nकुत्रासौ विद्यते योगी नाज्ञासिष्म वयं च तम्॥\nसंवर्तदर्शनान्मुक्तिरिति चास्मदनुग्रहः॥ १३.१६ ॥\nयदि जानासि तं ब्रूहि सुहृत्संगो न निष्फलः॥\nततोऽहमब्रवं तांश्च विचार्येदं पुनःपुनः॥ १३.१७ ॥\nवाराणस्यामसावास्ते संवर्तो गुप्तलिंगभृत्॥\nमलदिग्धो विवसनो भिक्षाशी कुतपादनु॥ १३.१८ ॥\nकरपात्रकृताहारः सर्वथा निष्परिग्रहः॥\nभावयन्ब्रह्म परमं प्रणवाभिधमीश्वरम्॥ १३.१९ ॥\nभुक्त्वा निर्याति सायाह्ने वनं न ज्ञायते जनैः॥\nयोगीश्वरोऽसौ तद्रूपाः सन्त्यन्ये लिंगधारिणः॥ १३.२० ॥\nवक्ष्यामि लक्षणं तस्य ज्ञास्यथ तं मुनिम्॥\nप्रतोल्या राजमार्गे तु निशि भूमौ शवं जनैः॥ १३.२१ ॥\nअविज्ञातं स्थापनीयं स्थेयं तदविदूरतः॥\nयस्तां भूमिमुपागम्य अकस्माद्विनिर्वतते॥ १३.२२ ॥\nस संवर्तो न चाक्रामत्येष शल्यमसंशयम्॥\nप्रष्टव्योऽभिमतं चासावुपाश्रित्य विनीतवत्॥ १३.२३ ॥\nयदि पृच्छति केनाहमाख्यात इति मां ततः॥\nनिवेद्य चैतद्वक्तव्यं त्वामाख्यायाग्निमाविशत्॥ १३.२४ ॥\nतच्छ्रुत्वा ते तथा चक्रुः सर्वेपि वचनं मम॥\nप्राप्य वाराणसीं दृष्ट्वा संवर्तं ते तथा व्यधुः॥ १३.२५ ॥\nशवं दृष्ट्वा च तैर्न्यस्तं संवर्तो वै न्यवर्तत॥\nक्षुत्परीतोऽपि तं ज्ञात्वा ययुस्तमनु शीघ्रगम्॥ १३.२६ ॥\nतिष्ठ ब्रह्मन्क्षणमिति जल्पंतो राजमार्गगम्॥\nयाति निर्भर्त्सयत्येष निवर्तध्वमिति ब्रुवन्॥ १३.२७ ॥\nसमया मामरे भोऽद्य नागंतव्यं न वो हितम्॥\nपलायनमसौ कृत्वा गत्वा दूरतरं सरः॥\nकुपितः प्राह तान्सर्वान्केनाख्यातोऽहमित्युत॥ १३.२८ ॥\nनिवेदयत शीघ्रं मे यथा भस्म करोमि तम्॥\nशापाग्निनाथ वा युष्मान्यदि सत्यं न वक्ष्यथ॥ १३.२९ ॥\nअथ प्रकंपिताः प्राहुर्नारदेनेति तं मुनिम्॥\nस तानाह पुनर्यातः पिशुनः क्व नु संप्रति॥ १३.३० ॥\nलोकानां येन सापाग्नौ भस्मशेषं करोमि तम्॥\nब्रह्मबंधुमहं प्राहुर्भीतास्ते तं पुनर्मुनिम्॥ १३.३१ ॥\n<b>॥त ऊचुः॥\n</b>\nत्वं निवेद्य स चास्माकं प्रविष्टो हव्यवाहनम्॥\nतत्कालमेव विप्रेंद्र न विद्मस्तत्र कारणम्॥ १३.३२ ॥\n<b>॥संवर्त उवाच॥\n</b>\nअहमप्येवमेवास्य कर्ता तेन स्वयं कृतम्॥\nतद्ब्रूत कार्यं नैवात्र चिरं स्थास्यामि वः कृते॥ १३.३३ ॥\n<b>॥अर्जुन उवाच॥\n</b>\nयदि नारद देवर्षे प्रविष्टोऽसि हुताशनम्॥\nजीवितस्तत्कथं भूय आश्चर्यमिति मे वद॥ १३.३४ ॥\n<b>॥नारद उवाच॥\n</b>\nन हुताशः समुद्रो वा वायुर्वा वृक्षपर्वतः॥\nआयुधं वा न मे शक्ता देहपाताय भारत॥ १३.३५ ॥\nपुनरेतत्कृतं चापि संवर्तो मन्यते यथा॥\nअहं सन्मानितश्चेति वह्निं प्राप्याप्यगामहम्॥ १३.३६ ॥\nयथा पुष्पगृहे कश्चित्प्रविशत्यंग फाल्गुन॥\nतथाहमग्निं संविश्य यातवानुत्तरं श्रृणु॥ १३.३७ ॥\nसंवर्तस्तान्पुनः प्राह मार्कंडेयमुखानिति॥\nविशल्यः पंथाः क्षुधितोऽहं पुनः पुरीम्॥\nभिक्षार्थं पर्यटिष्यामि प्रश्रं प्रब्रूत चैव मे॥ १३.३८ ॥\n<b>॥त ऊचुः॥\n</b>\nशापभ्रष्टा वयं मोक्षं प्राप्स्यामस्तवदनुग्रहात्॥\nप्रतीकारं तदाख्याहि प्रणतानां महामुने॥ १३.३९ ॥\nयत्र तीर्थे सर्वतीर्थफलं प्राप्नोति मानवः॥\nतत्तीर्थं ब्रूहि संवर्त तिष्ठामो यत्र वै वयम्॥ १३.४० ॥\n<b>॥संवर्त उवाच॥\n</b>\nनमस्कृत्य कुमाराय दुर्गाभ्यश्च नरोत्तमाः॥\nतीर्थं च संप्रवक्ष्यामि महीसागरसंगमम्॥ १३.४१ ॥\nअमुना राजसिंहेन इंद्रद्युम्नेन धीमता॥\nयजनाद्द्व्यंगुलोत्सेधा कृतेयं वसुधायदा॥ १३.४२ ॥\nतदा संताप्यमानाया भुवः काष्ठस्य वै यथा॥\nसुस्राव यो जलौघश्च सर्वदेवनमस्कृतः॥ १३.४३ ॥\nमहीनाम नदी च पृथिव्यां यानिकानिचित्॥\nतीर्थानि तेषां सलिलसंभवं तज्जलं विदुः॥ १३.४४ ॥\nमहीनाम समुत्पन्ना देशे मालवकाभिधे॥\nदक्षिणं सागरं प्राप्ता पुण्योभयतटाशिवा॥ १३.४५ ॥\nसर्वतीर्थमयी पूर्वं महीनाम महानदी॥\nकिं पुनर्यः समायोगस्तस्याश्च सरितां पतेः॥ १३.४६ ॥\nवाराणसी कुरुक्षेत्रं गंगा रेवा सरस्वती॥ १३.४७ ॥\nतापी पयोष्णी निर्विध्या चन्द्रभागा इरावती॥\nकावेरी शरयूश्चैव गंडकी नैमिषं तथा॥ १३.४८ ॥\nगया गोदावरी चैव अरुणा वरुणा तथा॥\nएताः पुण्याः शतशोन्या याः काश्चित्सरितो भुवि॥ १३.४९ ॥\nसहस्रविंशतिश्चैव षट्‌शतानि तथैव च॥\nतासां सारसमुद्भुतं महीतोयं प्रकीर्तितम्॥ १३.५० ॥\nपृथिव्यां सर्वतीर्थेषु स्नात्वा यत्फलमाप्यते॥\nतन्महीसागरे प्रोक्तं कुमारस्य वचो यथा॥ १३.५१ ॥\nएकत्र सर्वतीर्थानां यदि संयोगमिच्छथ॥\nतद्गच्छथ महापुण्यं महीसागरसंगमम्॥ १३.५२ ॥\nअहं चापि च तत्रैव बहून्वर्षगणान्पुरा॥\nअवसं चागतश्चात्र नारदस्य भयात्तथा॥ १३.५३ ॥\nस हि तत्र समीपस्थः पिशुनश्च विशेषतः॥\nमरुत्तः कुरुते यत्नं तस्मै ब्रूयादिदं भयम्॥ १३.५४ ॥\nअत्र दिग्वाससां मध्ये बहूनां तत्समस्त्वहम्॥\nनिवसाम्यतिप्रच्छन्नो मरुत्तादतिभीतवत्॥ १३.५५ ॥\nपुनरत्रापि मां नूनं कथयिष्यति नारदः॥\nतथाविधा हि चेष्टास्य पिशुनस्य प्रदृश्यते॥ १३.५६ ॥\nभवद्भिश्च न चाप्यत्र वक्तानां कस्यचित्क्वचित्॥\nमरुत्तः कुरुते यत्नं भूपालो यज्ञसिद्धये॥ १३.५७ ॥\nदेवाचार्येण संत्यक्तो भ्रात्रा मे कारणां तरे॥\nगुरुपुत्रं च मां ज्ञात्वा यज्ञार्त्विज्यस्य कारणात्॥ १३.५८ ॥\nअविद्यांतर्गतैर्यज्ञकर्मभिर्न प्रयोजनम्॥\nमम हिंसात्मकैरस्ति निगमोक्तैरचेतनैः॥ १३.५९ ॥\nसमित्पुष्पकुशप्रायैः साधनैर्यद्यचेतनैः॥\nक्रियते तत्तथा भावि कार्यं कारणवन्नृणाम्॥ १३.६० ॥\nतद्यूयं तत्र गच्छध्वं शीघ्रमेव नृपानुगाः॥\nअस्ति विप्रः स्वयं ब्रह्मा याज्ञवल्क्यश्च तत्र वै॥ १३.६१ ॥\nस हि पूर्वं मिथेः पुर्यां वसन्नाश्रममुत्तमम्॥\nआगच्छमानं नकुलं दृष्ट्वा गार्गीं वचोऽब्रवीत्॥ १३.६२ ॥\nगार्गि रक्ष पयो भद्रे नकुलोऽयमुपेति च॥\nपयः पातुं कृतिमतिं नकुलं तं निराकुरु॥ १३.६३ ॥\nइत्युक्तो नकुलः क्रुद्धः स हि क्रुद्धः पुराऽभवत्॥\nजमदग्नेः पूर्वजैश्च शप्तः प्रोवाच तं मुनिम्॥ १३.६४ ॥\nअहो वा धिग्धिगित्येव भूयो धिगिति चैव हि॥\nनिर्लज्जता मनुष्याणां दृश्यते पापकारिणाम्॥ १३.६५ ॥\nकथं ते नाम पापानि प्रकुर्वंति नराधमाः॥\nमरणांतरिता येषां नरके तीव्रवेदना॥ १३.६६ ॥\nनिमेषोऽपि न शक्येत जीविते यस्य निश्चितम्॥\nतन्मात्रपरमायुर्यः पापं कुर्यात्कथं स च॥ १३.६७ ॥\nत्वं मुने मन्यसे चेदं कुलीनोऽस्मीति बुद्धिमान्॥\nततः क्षिपसि मां मूढ नकुलोऽयमिति स्मयन्॥ १३.६८ ॥\nकिमधीतं याज्ञवल्क्य का योगेश्वरता तव॥\nनिरपराधं क्षिपसि धिगधीतं हि तत्तव॥ १३.६९ ॥\nकस्मिन्वेदं स्मृतौ कस्यां प्रोक्तमेतद्ब्रवीहि मे॥\nपरुषैरिति वाक्यैर्मां नकुलेति ब्रवीषि यत्॥ १३.७० ॥\nकिमिदं नैव जानासि यावत्यः परुषा गिरः॥\nपरः संश्राव्यते तावच्छंकवः श्रोत्रतः पुनरा॥ १३.७१ ॥\nकंठे यमानुगाः पादं कृत्वा तस्य सुदुर्मतेः॥\nअतीव रुदतो लोहशंकून्क्षेप्स्यंति कर्णयोः॥ १३.७२ ॥\nवावदूकाश्च ध्वजिनो मुष्णंति कृपणाञ्जनान्॥\nस्वयं हस्तसहस्रेण धर्मस्यैवं भवद्विधाः॥ १३.७३ ॥\nवज्रस्य दिग्धशस्त्रस्य कालकूटस्य चाप्युत॥\nसमेन वचसा तुल्यं मृत्योरिति ममाभवत्॥ १३.७४ ॥\nकर्णनासिकनाराचान्निर्हरंति शरीरतः॥\nवाक्छल्यस्तु न निर्हर्तुं शक्यो हृदिशयो हि सः॥ १३.७५ ॥\nयंत्रपीडैः समाक्रम्य वरमेष हतो नरः॥\nन तु तं परुषैर्वाक्यैर्जिघांसेत कथंचन॥ १३.७६ ॥\nत्वया त्वहं याज्ञवल्क्य नित्यं पंडितमानिना॥\nनकुलोसीति तीव्रेण वचसा ताडितः कुतः॥ १३.७७ ॥\n<b>॥संवर्त उवाच॥\n</b>\nइति श्रुत्वा वचस्तस्य भृशं विस्मितमानसः॥\nयाज्ञवल्क्योऽब्रवीदेतत्प्रबद्धकरसंपुटः॥ १३.७८ ॥\nनमोऽधर्माय महते न विद्मो यस्य वै भवम्॥\nपरमाणुमपि व्यक्तं कोत्र विद्यामदः सताम्॥ १३.७९ ॥\nविरंचिविष्णुप्रसमुखाः सोमेंद्रप्रमुखास्तथा॥\nसर्वज्ञास्तेऽपि मुह्यति गणनास्मादृशं च का॥ १३.८० ॥\nधर्मज्ञोऽस्मीति यो मोहादात्मानं प्रतिपद्यते॥\nस वायुं मुष्टिना बद्धुमीहते कृपणो नरः॥ १३.८१ ॥\nकेचिदज्ञानतो नष्टाः केचिज्ज्ञानमदादपि॥\nज्ञानं प्राप्यापि नष्टाश्च केचिदालस्यतोऽधमाः॥ १३.८२ ॥\nवेदस्मृतीतिहासेषु पुराणेषु प्रकल्पितम्॥\nचतुःपादं तथा धर्मं नाचरत्यधमः पशुः॥ १३.८३ ॥\nस पुरा शोचते व्यक्तं प्राप्य तच्चांतकं गृहम्॥\nतथाहि गृह्यकारेण श्रुतौ प्रोक्तमिदं वचः॥ १३.८४ ॥\nनकुलं सकुलं ब्रूयान्न कंचिन्मर्मणि स्पृशेत्॥\nप्रपठन्नपि चैवाहमिदं सर्वं तथा शुकः॥ १३.८५ ॥\nआलस्येनाप्यनाचाराद्वृथाकार्येकमंग तत्॥ १३.८६ ॥\nकेवलं पाठ मात्रेण यश्च संतुष्यते नरः॥\nतथा पंडितमानी च कोन्यस्तस्मात्पशुर्मतः॥ १३.८७ ॥\nन च्छंदांसि वृजिनात्तारयंति मायाविनं माययाऽऽवर्तमानम्॥\nनीडं शकुंता इव जातपक्षाश्छंदास्येनं प्रजहत्यंतकाले॥ १३.८८ ॥\nस्वार्गाय बद्धकक्षो यः पाठमात्रेण ब्राह्मणः॥\nस बालो मातुरंकस्थो ग्रहीतुं सोममिच्छति॥ १३.८९ ॥\nतद्भवान्सर्वथा मह्यमनयं सोढुमर्हसि॥\nसर्वः कोऽपि वदत्येवं तन्मयैवमुदाहृतम्॥ १३.९० ॥\n<b>॥नकुल उवाच॥\n</b>\nवृथेदं भाषितं तुभ्यं सर्वलोकेन यत्समम्॥\nआत्मानं मन्यसे नैतद्वक्तुं योग्यं महात्मनाम्॥ १३.९१ ॥\nवाजिवारणलोहानां काष्ठपाषाणवाससाम्॥\nनारीपुरुषतोयानामंतरं महदंतरम्॥ १३.९२ ॥\nअन्ये चेत्प्राकृता लोका बहुपापानि कुर्वते॥\nप्रधानपुरुषेणापि कार्यं तत्पृष्ठतोनु किम्॥ १३.९३ ॥\nसर्वार्थं निर्मितं शास्त्रं मनोबुद्धी तथैव च॥\nदत्ते विधात्रा सर्वेषां तथापि यदि पापिनः॥ १३.९४ ॥\nततो विधातुः को दोषस्त एव खलु दुर्भगाः॥\nब्राह्मणेन विशेषेण किं भाव्यं लोकवद्यतः॥ १३.९५ ॥\nयद्यदाचरति श्रेष्ठस्तत्तदेवेतरो जनः॥\nस यत्प्रमाणं कुरुते लोकस्तदनुवर्तते॥ १३.९६ ॥\nतस्मात्सदा महद्भिश्च आत्मार्थं च परार्थतः॥\nसतां धर्मो न संत्याज्यो न्याय्यं तच्छिक्षणं तव॥ १३.९७ ॥\nयस्मात्त्वया पीडितोऽहं घोरेण वचसा मुने॥\nतस्माच्छीघ्रं त्वां शप्स्यामि शापयोग्यो हि मे मतः॥ १३.९८ ॥\nनकुलोऽसीति मामाह भवांस्तस्मात्कुलाधमः॥\nशीघ्रमुत्पत्स्यसे मोहात्त्वमेव नकुलो मुने॥ १३.९९ ॥\n<b>॥संवर्त उवाच॥\n</b>\nइति वाचं समाकर्ण्य भाव्यर्थकृतनिश्चयः॥\nयाज्ञवल्क्यो मरौ देशे विप्रस्याजायतात्मजः॥ १३.१०० ॥\nदुराचारस्य पापस्य निघृणस्यातिवादिनः॥\nदुष्कुलीनस्य जातोऽसौ तदा जातिस्मरः सुतः॥ १३.१०१ ॥\nसोऽथ ज्ञानात्समालोक्य भर्तृयज्ञ इति द्विजः॥\nगुप्तक्षेत्रं समापन्नो महीसागरसंगमम्॥ १३.१०२ ॥\nतत्र पाशुपतो भूत्वा शिवाराधनतत्परः॥\nस्वायंभुवं महाकालं पूजयन्वर्ततेऽधुना॥ १३.१०३ ॥\nयो हि नित्यं महाकालं श्रद्धया पूजयेत्पुमान्॥\nस दौष्कुलीनदोषेभ्यो मुच्यतेऽहिरिव त्वचः॥ १३.१०४ ॥\nयथायथा श्रद्धयासौ तल्लिंगं परिपश्यति॥\nतथातथा विमुच्येत दोषैर्जन्मशतोद्भवैः॥ १३.१०५ ॥\nभर्तृयज्ञस्तु तत्रैव लिंगस्याराधनात्क्रमात्॥\nबीजदोषाद्विनिर्मुक्तस्तल्लिंगमहिमा त्वसौ॥ १३.१०६ ॥\nबभ्रुं च नकुलं प्राह विमुक्तो दुष्टजन्मतः॥\nयस्मात्तस्मादिदं तीर्थं ख्यातं वै बभ्रु पावनम्॥ १३.१०७ ॥\nतस्माद्व्रजध्वं तत्रैव महीसागरसंगमम्॥\nपंच तीर्थानि सेवन्तो मुक्तिमाप्स्यथ निश्चितम्॥ १३.१०८ ॥\nइत्येवमुक्त्वा संवर्तो ययावभिमतं द्विजः॥\nभर्तृयज्ञं मुनिं प्राप्य ते च तत्र स्थिताभवन्॥ १३.१०९ ॥\nततस्तानाह स ज्ञात्वा गणाञ्ज्ञानेन शांभवान्॥\nमहद्वो विमलं पुण्यं गुप्तक्षेत्रे यदत्र वै॥ १३.११० ॥\nभवन्तोऽभ्यागता यत्र महीसागरसंगमः॥\nस्नानं दानं जपो होमः पिंडदानं विशेषतः॥ १३.१११ ॥\nअक्षयं जायते सर्वं महीसागर संगमे॥\nकृतं तथाऽक्षयं सर्वं स्नानदानक्रियादिकम्॥ १३.११२ ॥\nयदात्र स्तानकं चक्रे देवर्षिर्नारदः पुरा॥\nतदा ग्रहैर्वरा दत्ताः शनिना च वरस्त्वसौ॥ १३.११३ ॥\nशनैश्चरेण संयुक्ता त्वमावास्या यदा भवेत्॥\nश्राद्धं प्रकुर्वीत स्नानदानपुरः सरम्॥ १३.११४ ॥\nयदि श्रावणमासस्य शनैश्चरदिने शुभा॥\nकुहूर्भवति तस्यां तु संक्रांतिं कुरुते रविः॥ १३.११५ ॥\nतस्यामेव तिथौ योगो व्यतीपातो भवेद्यदि॥\nपुष्करंनाम तत्पर्व सूर्यपर्वशताधिकम्॥ १३.११६ ॥\nसर्वयोगसमावापः सथंचिदपि लभ्यते॥\nतस्मिन्दिने शनिं लोहं कांचनं भास्करं तथा॥ १३.११७ ॥\nमहीसागरसंसर्गे पूजयीत यथाविधि॥\nशनिमंत्रैः शनिं ध्यात्वा सूर्यमंत्रैर्दिवाकरम्॥ १३.११८ ॥\nअर्घ्यं दद्याद्भाकरस्य सर्वपापप्रशांतये॥\nप्रयागादिधिकं स्नानं दानं क्षेत्रात्कुरोरपि॥ १३.११९ ॥\nपिंडदानं गयाक्षेत्रादधिकं पांडुनंदन॥\nइदं संप्राप्यते पर्व महद्भिः पुण्यराशिभिः॥ १३.१२० ॥\nपितॄणामक्षया तृप्तिर्जायते दिवि निश्चितम्॥\nयथा गयाशिरः पुण्यं पितॄणां तृप्तिदं परम्॥ १३.१२१ ॥\nतथा समधिकः पुण्यो महीसागरसंगमः॥ १३.१२२ ॥\nअग्निश्च रेतो मृडया च देहे रेतोधा विष्णुरमृतस्य नाभिः॥\nएवं ब्रुवञ्छ्रद्धया सत्यवाक्यं ततोऽवगाहेत महीसमुद्रम्॥ १३.१२३ ॥\nमुखं च यः सर्वनदीषु पुण्यः पाथोधिरंबा प्रवरा मही च॥\nसमस्ततीर्थाकृतिरेतयोश्च ददामि चार्घ्यं प्रणमामि नौमि॥ १३.१२४ ॥\nताम्रा रस्याः पयोवाहाः पितृप्रीतिप्रदाः शभाः॥\nसस्यमाला महासिन्धुर्दातुर्दात्री पृथुस्तुता॥\nइन्द्रद्युम्नस्य कन्या च क्षितिजन्मा रावती॥ १३.१२५ ॥\nमहीपर्णा महीशृंगा गंगा पश्चिमवाहिनी॥\nनदी राजनदी चेति नामाष्टाशमालिकाम्॥ १३.१२६ ॥\nस्नानकाले च सर्वत्र श्राद्धकाले पठेन्नरः॥\nपृथुनोक्तानि नामानि यज्ञमूर्तिपदं व्रजेत्॥ १३.१२७ ॥\nमहीदोहे महानंदसंदोहे विश्वमोहिनि॥\nजातासि सरितां राज्ञि पापं हर महीद्रवे॥\n॥इत्यर्घ्यमंत्रः॥ १३.१२८ ॥\nकंकणं रजतस्यापि योऽत्र निक्षिपते नरः॥\nस जायते महीपृष्ठे धनधान्ययुते कुले॥ १३.१२९ ॥\nमहीं च सागरं चैव रौप्यकंकण पूजया॥\nपूजयामि भवेन्मा मे द्रव्यानाशो दरिद्रता॥ १३.१३० ॥\n<b>॥कंकणक्षेपणम्॥\n</b>\n यत्फलं सर्वतीर्थेषु सर्वयज्ञैश्च यत्फलम्॥\nतत्फलं स्नानदानेन महीसागरसंगमे॥ १३.१३१ ॥\nविवादे च समुत्पन्ने अपराधी च यो मतः॥\nजलहस्तः सदा वाच्यो महीसागरसंगमे॥ १३.१३२ ॥\nसंस्नाप्याघोरमंत्रेण स्थाप्य नाभिप्रमाणके॥\nजले करं समुद्धृत्य दक्षिणं वाचयेद्द्रुतम्॥ १३.१३३ ॥\nयदि धर्मोऽत्र सत्योऽस्ति सत्यश्चेत्संगमस्त्वसौ॥\nसत्याश्चेत्क्रतुद्रष्टारः सत्यं स्यान्मे शुभाशुभम्॥ १३.१३४ ॥\nएवमुक्त्वा करं क्षिप्य दक्षिणं सकलं ततः॥\nनिःसृतः पापकारी चेज्ज्वरेणापीड्यते क्षणात्॥ १३.१३५ ॥\nसप्ताहाद्दृश्यते चापि तावन्निर्दोषवान्मतः॥\nअत्र स्नात्वा च जप्त्वा च तपस्तप्त्वा तथैव च॥ १३.१३६ ॥\nरुद्रलोकं सुबहवो गताः पुण्येन कर्मणा॥\nसोमवारे विशेषेण स्नात्वा योत्र सुभक्तितः॥ १३.१३७ ॥\nपंच तीर्थानि कुरुते मुच्यते पंचपातकैः॥\nइत्याद्युक्तं बहुविधं तीर्थमाहात्म्यमुत्तमम्॥ १३.१३८ ॥\nभर्तृयज्ञः शिवस्यो च तेषामाराधने क्रमम्॥\nशिवागमोक्तमादिश्य पूजायोगं यथाविधि॥ १३.१३९ ॥\nशिवभक्तिसमुद्रैकपूरितः प्राह तान्मुनिः॥\nन शिवात्परमो देवः सत्यमेतच्छिवव्रताः॥ १३.१४० ॥\nशिवं विहाय यो ह्यान्यदसत्किंचिदुपासते॥\nकरस्थं सोऽमृतं त्यक्त्वा मृगतृष्णां प्रधावति॥ १३.१४१ ॥\nशिवशक्तिमयं ह्येतत्प्रत्यक्षं दृश्यते जगत्॥\nलिंगांकं च भगांकं च नान्यदेवांकितं क्वचित्॥ १३.१४२ ॥\nयश्च तं पितरं रुद्रं त्यक्त्वा मातरमं बिकाम्॥\nवर्ततेऽसौ स्वपितरं त्यक्तोदपितृपिंडकः॥\nयस्य रुद्रस्य माहात्म्यं <a class=\"external text\" href=\"http://%5Bhttps://www.youtube.com/watch?v=QO_dukpU5xo&amp;t=4729s%20अप्तोर्याम%20सोमयागे%20अग्निचयने%20पञ्चमी%20चित्यां%20शतरुद्रीयम्%5D\" rel=\"nofollow\">शतरुद्रीय</a>मुत्तमम्॥ १३.१४३ ॥\nश्रृणुध्वं यदि पापानामिच्छध्वं क्षालनं परम्॥\nब्रह्मा हाटकलिंगं च समाराध्य कपर्दिनः॥ १३.१४४ ॥\nजगत्प्रधानमिति च नाम जप्त्वा विराजते॥\nकृष्णमूले कृष्णलिंगं नाम चार्जितमेव च॥ १३.१४५ ॥\nसनकाद्यैश्च तल्लिंगं पूज्याजयुर्जगद्गतिम्॥\nदर्भांकुरमयं सप्त मुनयो विश्वयोनिकम्॥ १३.१४६ ॥\nनारदस्त्वंतरिक्षे च जदद्बीजमिदं गृणन्॥\nवज्रमिद्रो लिंगमेवं विश्वात्मानं च नाम च॥ १३.१४७ ॥\nसूर्यस्ताम्रं तथा लिंगं नाम विश्वसृजं जपन्॥\nचंद्रश्च मौक्तिकं लिंगं जपन्नाम जगत्पतिम्॥ १३.१४८ ॥\nइंद्रनीलमयं वह्निर्नाम विश्वेश्वरं जपन्॥\nपुष्परागं गुरुलिंगं विश्वयोनिं जपन्हरम्॥ १३.१४९ ॥\nपद्मरागमयं शुक्रो विश्वकर्मेति नाम च॥\nहेमलिंगं च धनदो जपन्नाम्ना तथेश्वरम्॥ १३.१५० ॥\nरौप्यजं विश्वदेवाश्च नामापि जगतांपतिम्॥\nवायवो रीतिजं लिंगं शंभुमित्येव नाम च॥ १३.१५१ ॥\nकाशजं वसवो लिंगं स्वयंभुमिति नाम च॥\nत्रिलोहं मातरो लिंगं नाम भूतेशमेव च॥ १३.१५२ ॥\nलौहं च रक्षसां नाम भूतभव्यभवोद्भवम्॥\nगुह्यकाः सीसजं लिंगं नाम योगं जपंति च॥ १३.१५३ ॥\nजैगीषव्यो ब्रह्मरन्ध्रं नाम योगेश्वरं जपन्॥\nनिमिर्नयनयोर्लिंगे जपञ्शर्वेति नाम च॥ १३.१५४ ॥\nधन्वंतरिर्गोमयं च सर्वलोकेश्वरेश्वरम्॥\nगंधर्वा दारुजं लिंगं सर्वश्रेष्ठेति नाम च॥ १३.१५५ ॥\nवैडूर्यं राघवो लिंगं जगज्ज्येष्ठेति नाम च॥\nबाणो मारकतं लिंगं वसिष्ठमिति नाम च॥ १३.१५६ ॥\nवरुणः स्फाटिकं लिंगं नाम्ना च परमेश्वरम्॥\nनागा विद्रुमलिंगं च नाम लोकत्रयंकरम्॥ १३.१५७ ॥\nभारती तारलिंगं च नाम लोकत्रयाश्रितम्॥\nशनिश्च संगमावर्ते जगन्नाथेति नाम च॥ १३.१५८ ॥\nशनिदेशे मध्यरात्रौ महीसागरसंगमे॥\nजातीजं रावणो लिंगं जपन्नाम सुदुर्जयम्॥ १३.१५९ ॥\nसिद्धाश्च मानसं नाम काममृत्युजरातिगम्॥\nउंछजं च बलिर्लिंगं ज्ञानात्मेत्यस्य नाम च॥ १३.१६० ॥\nमरीचिपाः पुष्पजं च ज्ञानगम्येति नाम च॥\nशकृताः शकृतं लिंगं ज्ञानज्ञेयेति नाम च॥ १३.१६१ ॥\nफेनपाः फेनजं लिंगं नाम चापि सुदुर्विदम्॥\nकपिलो वालुकालिंगं वरदं च जपन्हरम्॥ १३.१६२ ॥\nसारस्वतो वाचिलिंगं नाम वागीश्वरेति च॥\nगणा मूर्तिमयं लिंगं नाम रुद्रेति चाब्रुवन्॥ १३.१६३ ॥\nजांबूनदमयं देवाः शितिकण्ठेति नाम च॥\nशंखलिंगं बुधो नाम कनिष्ठमिति संजपन्॥ १३.१६४ ॥\nअश्विनौ मृन्मयं लिंगं नाम्ना चैव सुवेधसम्॥\nविनायकः पिष्टलिंगं नाम्ना चापि कपर्दिनम्॥ १३.१६५ ॥\nनावनीतं कुजो लिंगं नाम चापि करालकम्॥\nतार्क्ष्य ओदनलिंगं च हर्यक्षेति हि नाम च॥ १३.१६६ ॥\nगौडं कामस्तथा लिंगं रतिदं चेति नाम च॥\nशची लवणलिंगं तु बभ्रुकेशेति नाम च॥ १३.१६७ ॥\nविश्वकर्मा च प्रासादलिंगं याम्येति नाम च॥\nविभीषणश्च पांसूत्थं सुहृत्तमेति नाम च॥\nवंशांकुरोत्थं सगरो नाम संगतमेव च॥ १३.१६८ ॥\nराहुश्च रामठं लिंगं नाम गम्येति कीर्तयन्॥\nलेप्यलिंगं तथा लक्ष्मीर्हरिनेत्रेति नाम च॥ १३.१६९ ॥\nयोगिनः सर्वभूतस्थं स्थाणुरित्येव नाम च॥\nनानाविधं मनुष्याश्च पुरुषंनाम नाम च॥ १३.१७० ॥\nतेजोमयं च ऋक्षाणि भगं नाम च भास्वरम्॥\nकिंनरा धातुलिंगं च सुदीप्तमिति नाम च॥ १३.१७१ ॥\nदेवदेवेति नामास्ति लिंगं च ब्रह्मराक्षसाः॥\nदंतजं वारणा लिंगं नाम रंहसमेव च॥ १३.१७२ ॥\nसप्तलोकमयं साध्या बहूरूपेति नाम च॥\nदूर्वांकुरमयं लिंगमृतवः सर्वनाम च॥ १३.१७३ ॥\nकौंकुममप्सरसो लिंगं नाम शंभोः प्रियेति च॥\nसिंदूरजं चोर्वशी च नाम च प्रियवासनम्॥ १३.१७४ ॥\nब्रह्मचारि गुरुर्लिंगं नाम चोष्णीषिणं विदुः॥\nअलक्तकं च योगिन्यो नाम चास्य सुबभ्रुकम्॥ १३.१७५ ॥\nश्रीखंडं सिद्धयोगिन्यः सहस्राक्षेति नाम च॥\nडाकिन्यो मांस लिंगं च नाम चास्य च मीढुषम्॥ १३.१७६ ॥\nअप्यन्नजं च मनवो गिरिशेति च नाम च॥\nअगस्त्यो व्रीहिजं वापि सुशांतमिति नाम च॥ १३.१७७ ॥\nयवजं देवलो लिंगं पतिमित्येव नाम च॥\nवल्मीकजं च वाल्मीकिश्चिरवासीति नाम च॥ १३.१७८ ॥\nप्रतर्दनो बाणलिंगं हिरण्यभुजनाम च॥\nराजिकं च तथा दैत्या नाम उग्रेति कीर्तितम्॥ १३.१७९ ॥\nनिष्पावजं दानवाश्च लिंगनाम च दिक्पतिम्॥\nमेघा नीरमयं लिंगं पर्जन्यपतिनाम च॥ १३.१८० ॥\nराजमाषमयं यक्षा नाम भूतपतिं स्मृतम्॥\nतिलान्नजं च पितरो नाम वृषपतिस्तथा॥ १३.१८१ ॥\nगौतमो गोरजमयं नाम गोपतिरेव च॥\nवानप्रस्थाः फलमयं नाम वृक्षावृतेति च॥ १३.१८२ ॥\nस्कंदः पाषाणलिंगं च नाम सेनान्य एव च॥\nनागश्चाश्वतरो धान्यं मध्यमेत्यस्य नाम च॥ १३.१८३ ॥\nपुरोडाशमयं यज्वा स्रुवहस्तेति नाम च॥\nयमः कालायसमयं नाम प्राह च धन्विनम्॥ १३.१८४ ॥\nयवांकुरं जामदग्न्यो भर्गदैत्येति नाम च॥\nपुरूरवाश्चाश्चान्नमयं बहुरूपेति नाम च॥ १३.१८५ ॥\nमांधाता शर्करालिंगं नाम बाहुयुगेति च॥\nगावः पयोमयं लिंगं नाम नेत्रसहस्रकम्॥ १३.१८६ ॥\nसाध्या भर्तृमयं लिंगं नाम विश्वपतिः स्मृतम्॥\nनारायणो नरो मौंजं सहस्रशिरनाम च॥ १३.१८७ ॥\nतार्क्ष्यं पृथुस्तथा लिंगं सहस्रचरणाभिधम्॥\nपक्षिणो व्योमलिंगं च नाम सर्वात्मकेति च॥ १३.१८८ ॥\nपृथिवी मेरुलिंगं च द्वितनुश्चास्य नाम च॥\nभस्मलिंगं पशुपतिर्नाम चास्य महेश्वरः॥ १३.१८९ ॥\nऋषयो ज्ञानलिंगं च चिरस्थानेति नाम च॥\nब्राह्मणा ब्रह्मलिंगं च नाम ज्येष्ठेति तं विदुः॥ १३.१९० ॥\nगोरोचनमयं शेषो नाम पशुपतिः स्मृतम्॥\nवासुकिर्विषलिंगं च नाम वै शंकरेति च॥ १३.१९१ ॥\nतक्षकः<sup class=\"reference\" id=\"cite_ref-1\"><a href=\"#cite_note-1\">[१]</a></sup> कालकूटाख्यं बहुरूपेति नाम च॥\nहालाहलं च कर्कोट एकाक्ष इति नाम च॥ १३.१९२ ॥\nश्रृंगी विषमयं पद्मो नाम धूर्जटिरेव च॥\nपुत्रः पितृमयं लिंगं विश्वरूपेति नाम च॥ १३.१९३ ॥\nपारदं च शिवा देवी नाम त्र्यम्बक एव च॥\nमत्स्याद्याः शास्त्रलिंगं च नाम चापि वृषाकपिः॥ १३.१९४ ॥\nएवं किं बहुनोक्तेन यद्यत्सत्त्वं विभूतिमत्॥\nजगत्यामस्ति तज्जातं शिवाराधनयोगतः॥ १३.१९५ ॥\nभस्मनो यदि वृक्षत्वं ज्ञायते नीरसेवनात्॥\nशिवभक्तिविहीनस्य ततोऽस्य फलमुच्यते॥ १३.१९६ ॥\nधर्मार्थकाममोक्षाणां यदि प्राप्तौ भवेन्मतिः॥\nततो हरः समाराध्यस्त्रिजगत्याः प्रदो मतः॥ १३.१९७ ॥\nय इदं शतरुद्रीयं प्रातःप्रातः पठिष्यति॥\nतस्य प्रीतः शिवो देवः प्रदास्यत्यखिलान्वरान्॥ १३.१९८ ॥\nनातः परं पुण्यतमं किंचिदस्ति महाफलम्॥\nसर्ववेदरहस्यं च सूर्येणोक्तमिदं मम॥ १३.१९९ ॥\nवाचा च यत्कृतं पापं मनसा वाप्युपार्जितम्॥\nपापं तन्नाशमायाति कीर्तिते शतरुद्रिये॥ १३.२०० ॥\nरोगार्तो मुच्यते रोगाद्बद्धो मुच्येत बन्धनात्॥\nभयान्मुच्येत भीतश्च जपेद्यः शतरुद्रियम्॥ १३.२०१ ॥\nनाम्नां शतेन यः कुम्भैः पुष्पैस्तावद्भिरीश्वरम्॥\nप्रणामानां शतेनापि मुच्यते सर्वपातकैः॥ १३.२०२ ॥\nलिंगानां शतमेतच्च शतमाराधकास्तथा॥\nनामानि च शतं सर्वदोषसंनाशकं स्मृतम्॥ १३.२०३ ॥\nविशेषादेषु लिंगेषु यः पठिष्यति पंचसु॥\nपंचभिर्विषयोद्भूतैः स दोषैः परिमुच्यते॥ १३.२०४ ॥\n<b>॥नारद उवाच॥\n</b>\nनिशम्यैवं प्रार्थ्यतेऽपि गुप्तक्षेत्रे मुदान्विताः॥\nपंचलिंगानयर्चयंतः शिवध्यानपराभवन्॥ १३.२०५ ॥\nततो बहुतिथे काले प्रत्यक्षीभूय शंकरः॥\nप्राहतान्मुदितो देवस्तेषां भक्तिविशेषतः॥ १३.२०६ ॥\n<b>॥शिव उवाच॥\n</b>\nबकोलूकगृध्रकूर्मा इन्द्रद्युम्न च पार्थिव॥\nसारूप्यां मुक्तिमापन्ना मल्लोके निवसिष्यथ॥ १३.२०७ ॥\nलोमशश्चापि मार्कंडो जीवन्मुक्तौ भविष्यतः॥\nइत्युक्ते देवदेवेन लिंगं स्थापितवान्नृपः॥ १३.२०८ ॥\nइन्द्रद्युम्नेश्वरं नाम महाकालाख्यमित्युत॥\nज्ञात्वा तीर्थगुणान्राजा कीर्तिमिच्छंश्चिरंतनीम्॥ १३.२०९ ॥\nत्रिरम्यमतुलं लिंगं संस्थाप्येदमुवाच ह॥\nयावच्चंद्रश्च सूर्यश्च यावत्तिष्ठति मेदिनी॥ १३.२१० ॥\nइन्द्रद्युम्नेश्वरं लिंगं नंदताच्छाश्वतीः समाः॥\nततस्तथेति भगवाच्छिवः प्रोच्याब्रवीत्पुनः॥ १३.२११ ॥\nअत्र यो नियतं लिंगमैंद्रद्युम्नं प्रपूजयेत्॥\nस गणो जायते नूनं मम लोके निवत्स्यति॥ १३.२१२ ॥\nइत्युक्त्वा सह तैश्चैव पंचभिः शशिशेखरः॥\nरुद्रलोकम गाद्देवस्तेऽपि जाता गणाः पुनः॥ १३.२१३ ॥\nएवं प्रभावो राजाभूदिंद्रद्युम्नो महीपतिः॥\nयजता येन वीरेण निर्मितेयं महीनदी॥ १३.२१४ ॥\nएवंविधःस पुण्योऽयं महीसागरसंगमः॥\nअभूत्ततोऽपि संक्षेपात्तव पार्थ प्रकीर्तितः॥ १३.२१५ ॥\nस्नात्वात्र संगमे यश्च इन्द्रद्युम्नेश्वरं नरः॥\nपूजयेत्तस्य वासः स्याद्यत्रेशः पार्वतीपतिः॥ १३.२१६ ॥\nसर्वबन्धहरं लिंगं गाणपत्यप्रदं त्विदम्॥\nयतो बन्धान्विहायैव स्थापितं तेन फालल्गुन॥ १३.२१७ ॥\nइतीदमुक्तं तव पुण्यकारि माहात्म्यमस्योत्तमसंगमस्य॥\nमाहात्म्यमत्यद्बुतपुण्यमिन्द्रद्युम्नेश्वरस्यापि च पुण्यकारि॥ १३.२१८ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महीसागरसंगममाहात्म्यशतरुद्रियलिंगमाहात्म्येन्द्रद्युम्नेश्वरलिंगमाहात्म्य वर्णनंनाम त्रयोदशोऽध्यायः॥ १३ ॥ छ ॥"
  }
]
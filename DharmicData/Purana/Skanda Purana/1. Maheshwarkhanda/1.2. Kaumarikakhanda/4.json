[
  {
    "text": "<b>॥ नारद उवाच॥\n</b>\nततस्त्वहं चिंतयामि कथं स्थानमिदं भवेत्॥\nममायत्तं यतो राज्ञां भूमिरेषा सदा वशे॥ ४.१ ॥\nयत्त्वहं धर्मवर्णाणं गत्वा याचे ह मेदिनीम्॥\nअर्पयत्येव स च मे याचितो न पुनः परः॥ ४.२ ॥\nतथा हि मुनिभिः प्रोक्तं द्रव्यं त्रिविधमुत्तमम्॥\nशुक्लं मध्यं च शबलमधमं गृष्णमुच्यते॥ ४.३ ॥\nश्रुतेः संपादनाच्छिष्यात्प्राप्तं शुक्लं च क्न्ययया॥\nतथा कुसीदवाणिज्यकृषियाचितमेव च॥ ४.४ ॥\nशबलं प्रोच्यते सद्भिर्द्यूतचौर्येण साहसैः॥\nव्याजेनोपार्जितं यच्च तत्कृष्णं समुदाहृतम्॥ ४.५ ॥\nशुक्लवित्तेन यो धर्मं प्रकुर्याच्छ्रद्धयान्वितः॥\nतीर्थं पात्रं समासाद्य देवत्वे तत्समश्नुते॥ ४.६ ॥\nराजसेन च भावेन वित्तेन शबलेन च॥\nप्रदद्याद्दानमर्थिभ्यो मानुष्यत्वे तदश्नुते॥ ४.७ ॥\nतमोवृतस्तु यो दद्यात्कृष्णवित्तेन मानवः॥\nतिर्यक्त्वे तत्फलं प्रेत्य समश्राति नराधमः॥ ४.८ ॥\nतत्तु याचितद्रव्यं मे राजसं हि स्फुटं भवेत्॥\nअथ ब्राह्मणभावेन नृपं याचे प्रतिग्रहम्॥ ४.९ ॥\nतदप्यहो चातिकष्ट हेतुना तेन मे मतम्॥\nअयं प्रतिग्रहो घोरो मध्वास्वादो विषोपमः॥ ४.१० ॥\nप्रतीग्रहेण संयुक्तं ह्यमीवमाविशोद्द्विजम्॥\nतस्मादहं निवृत्तश्च पापादस्मात्प्रतिग्रहात्॥ ४.११ ॥\nततः केनाप्युपायेन द्वयोरन्यतरेण तु॥\nस्वायत्तं स्थानक कुर्म एतत्सञ्चिंतये मुहुः॥ ४.१२ ॥\nयथा कुभार्यः पुरुषश्चिन्तांतं न प्रपद्यते॥\nतथैव विमृशंश्चाहं चिंतांतं न लभाम्यणु॥ ४.१३ ॥\nएतस्मिन्नन्तरे पार्थ स्नातुं तत्र समागताः॥\nबहवो मुनयः पुण्ये महीसागरसंगमे॥ ४.१४ ॥\nअहं तानब्रवं सर्वान्कुतो यूयं समागताः॥\nते मामूचुः प्रणम्याथ सौराष्ट्रविषये मुने॥ ४.१५ ॥\nधर्मवर्मेति नृपतिर्योऽस्य देशस्य भूपतिः॥\nस तु दानस्य तत्त्वार्थी तेपे वर्षगणान्बहून्॥ ४.१६ ॥\nततस्तं प्राह खे वाणी श्लोकमेकं नृप श्रृणु॥\nद्विहेतु षडधिष्ठानं षडंगं च द्विपाकयुक्॥ ४.१७ ॥\nचतुःप्रकारं त्रिविधं त्रिनाशं दानमुच्यते॥\nइत्येकं श्लोकमाभाष्य खे वाणी विरराम ह॥ ४.१८ ॥\nश्लोकस्यार्थं नावभाषे पृच्छमानापि नारद॥\nततो राजा धर्मवर्मा पटहेनान्वघोषयत्॥ ४.१९ ॥\nयस्तु श्लोकस्य चैवास्य लब्धस्य तपसा मया॥\nकरोति सम्यगव्याख्यानं तस्य चैतद्ददाम्यहम्॥ ४.२० ॥\nगवां च सप्त नियुतं सुवर्णं तावदेव तु॥\nसप्तग्रामान्प्रयच्छामि श्लोकव्याख्यां करोति यः॥ ४.२१ ॥\nपटहेनेति नृपतेः श्रुत्वा राज्ञो वचो महत्॥\nआजग्मुर्बहुदेशीया ब्राह्मणाः कोटिशो मुने॥ ४.२२ ॥\nपुनर्दुर्बोधविन्यासः श्लोकस्तैर्विप्रपुंगवैः॥\nआख्यातुं शक्यते नैव गुडो मूकैर्यथा मुने॥ ४.२३ ॥\nवयं च तत्र याताः स्मो धनलोभेन नारद॥\nदुर्बोधत्वान्नमस्कृत्य श्लोकं चात्र समागताः॥ ४.२४ ॥\nदुर्व्याख्येयस्त्वयं श्लोको धनं लभ्यं न चैव नः॥\nतीर्थयात्रां कथं यामीत्येवाचिंत्यात्र चागताः॥ ४.२५ ॥\nएवं फाल्गुन तेषां तु वचः श्रुत्वा महात्मनाम्॥\nअतीव संप्रहृष्टोऽहं तान्विसृज्येत्यचिंतयम्॥ ४.२६ ॥\nअहो प्राप्त उपायो मे स्थानप्राप्तौ न संशयः॥\nश्लोकं व्याख्याय नृपतेर्लप्स्ये स्थानं धनं तथा॥ ४.२७ ॥\nविद्यामूल्येन नैवं च याचितः स्यात्प्रतिग्रहः॥\nसत्यमाह पुराणार्षिर्वासुदेवो जगद्गुरुः॥ ४.२८ ॥\nधर्मस्य यस्य श्रद्धा स्यान्न च सा नैव पूर्यते॥\nपापस्य यस्य श्रद्धास्यान्न च सापि न पूर्यते॥ ४.२९ ॥\nएवं विचिंत्य विद्वांसः प्रकुर्वंति यथारुचि॥\nसत्यमेतद्विभोर्वाक्यं दुर्लभोऽपि यथा हि मे॥ ४.३० ॥\nमनोरथोऽयं सफलः संभूतोंकुरितः स्फुटम्॥\nएनं च दुर्विदं श्लोकमहं जानामि सुस्फुटम्॥ ४.३१ ॥\nअमूर्तैः पितृभिः पूर्वमेव ख्यातो हि मे पुरा॥\nएवं हर्षान्वितः पार्थ संचिंत्याऽहं ततो मुहुः॥ ४.३२ ॥\nप्रणम्य तीर्थं चलितो महीसागरसंगमम्॥\nवृद्धब्राह्मणरूपेण ततोहं यातवान्नृपम्॥ ४.३३ ॥\nइदं भणितवानस्मि श्लोकव्याख्यां नृप श्रृणु॥\nयत्ते पटहविख्यातं दानं च प्रगुणीकुरु॥ ४.३४ ॥\nएवमुक्ते नृपः प्राह प्रोचुरेवं हि कोटिशः॥\nद्विजोत्तमाः पुनर्नस्यं प्रोक्तुमर्थो हि शक्यते॥ ४.३५ ॥\nके द्विहेतू षडाख्यातान्यधिष्ठानानि कानि च॥\nकानि चैव षडंगानि कौ द्वौ पाकौ तथा स्मृतौ॥ ४.३६ ॥\nके च प्रकाराश्चत्वारः किंस्वित्तत्त्रिविधं द्विज॥\nपयो नाशाश्च के प्रोक्ता दानस्यैतत्स्फुटं वद॥ ४.३७ ॥\nस्फुटान्प्रश्नानिमान्सप्त यदि वक्ष्यसि ब्राह्मण॥\nततो गवां सप्तनियुतं सुवर्णं तावदेव तु॥ ४.३८ ॥\nसप्त ग्रामांश्च दास्यामि नो चेद्यास्यसि स्वं गृहम्॥\nइत्युक्त्वा वचनं पार्थ सौराष्ट्रस्वामिनं नृपम्॥ ४.३९ ॥\nधर्मवर्माणमस्त्वेवं प्रावोचमवधारय॥\nश्लोकव्याख्यां स्फुटां वक्ष्ये दानहेतू च तौ श्रृणु॥ ४.४० ॥\nअल्पत्वं वा बहुत्वं वा दानस्याभ्युदयावहम्॥\nश्रद्धा शक्तिश्च दानानां वृद्ध्यक्षयकरेहि ते॥ ४.४१ ॥\nतत्र श्रद्धाविषये श्लोका भवन्ति॥\nकायक्लेशैश्च बहुभिर्न चैवारथस्य राशिभिः॥ ४.४२ ॥\nधर्मः संप्राप्यते सूक्ष्मः श्रद्धा धर्मोऽद्भुतं तपः॥\nश्रद्धा स्वर्गश्च मोक्षश्च श्रद्धा सर्वमिदं जगत्॥ ४.४३ ॥\nसर्वस्वं जीवितं चापि दद्यादश्रद्धया यदि॥\nनाप्नुयात्स फलं किंचिच्छ्रद्दधानस्ततो भवेत्॥ ४.४४ ॥\nश्रद्धया साध्यते धर्मो महद्भिर्नार्थराशिभिः॥\nअकिंचना हि मुनयः श्रद्धावंतो दिवं गताः॥ ४.४५ ॥\nत्रिविधा भवति श्रद्धा देहिनां सा स्वभावजा॥\nसात्त्विकी राजसी चैव तामसी चेति तां श्रृणु॥ ४.४६ ॥\nयजंते सात्त्विका देवान्यक्षरक्षांसि राजसाः॥\nप्रेतान्भूतपिशाचांश्च यजंते तामसा जनाः॥ ४.४७ ॥\nतस्माच्छ्रद्धावता पात्रे दत्तं न्यायार्जितं हि यत्॥\nतेनैव भगवान्रुद्रः स्वल्पकेनापि तुष्यति॥ ४.४८ ॥\nशक्तिविषये च श्लोका भवंति॥\nकुटुंबभुक्तवसनाद्देयं यदतिरिच्यते॥\nमध्वास्वादो विषं पश्चाद्दातुर्धर्मोऽन्यथा भवेत्॥ ४.४९ ॥\nशक्ते परजने दाता स्वजने दुःखजीविनि॥\nमध्वापानविषादः स धर्माणां प्रतिरूपकः॥ ४.५० ॥\nभृत्यानामुपरोधेन यत्करोत्यौर्ध्वदैहिकम्॥\nतद्भवत्यसुखोदकं जीवतोऽस्य मृतस्य च॥ ४.५१ ॥\nसामान्यं याचितं न्यासमाधिर्दाराश्च दर्शनम्॥\nअन्वाहितं च निक्षेपः सर्वस्वं चान्वये सति॥ ४.५२ ॥\nआपत्स्वपि न देयानि नववस्तूनि पंडितैः॥\nयो ददाति स मूढात्मा प्रायाश्चित्तीयते नरः॥ ४.५३ ॥\nइति ते गदितौ राजन्द्वौ हेतू श्रूयतामतः॥\nअधिष्ठानानि वक्ष्यामि षडेव श्रृणु तान्यपि॥ ४.५४ ॥\nधर्ममर्थं च कामं च व्रीडाहर्षभयानि च॥\nअधिष्ठानानि दानानां षडेतानि प्रचक्षते॥ ४.५५ ॥\nपात्रेभ्यो दीयते नित्यमनपेक्ष्य प्रयोजनम्॥\nकेवलं धर्मबुद्ध्या यद्धर्मदानं तदुच्यते॥ ४.५६ ॥\nधनिनं धनलोभेन लोभयित्वार्थमाहरेत्॥\nतदर्थदानमित्याहुः कामदानमतः श्रृणु॥ ४.५७ ॥\nप्रयोजनमपेक्ष्यैव प्रसंगाद्यत्प्रदीयते॥\nअनर्हेषु सरागेण कामदानं तदुच्यते॥ ४.५८ ॥\nसंसदि व्रीडयाऽऽश्रुत्य आर्थिभ्यः प्रददाति च॥\nप्रतिदीयते च यद्दानं व्रीडादानमिति श्रुतम्॥ ४.५९ ॥\nदृष्ट्वा प्रियाणि श्रुत्वा वा हर्षवद्यत्प्रदीयते॥\nहर्षदानमिति प्रोक्तं दानं तद्धर्मचिंतकैः॥ ४.६० ॥\nआक्रोशानर्थहिंसानां प्रतीकाराय यद्भवेत्॥\nदीयतेऽनुपकर्तृभ्यो भयदानं तदुच्यते॥ ४.६१ ॥\nप्रोक्तानि षडधिष्ठानान्यंगान्यपि च षट्च्छ्रुणु॥\nदाता प्रतिग्रहीता च शुद्धिर्देयं च धर्मयुक्॥ ४.६२ ॥\nदेशकालौ च दानानामंगान्येतानि षड्विदुः॥\nअपरोगी च धर्मात्मा दित्सुरव्यसनः शुचिः॥ ४.६३ ॥\nअनिंद्याजीवकर्मा च षड्भिर्दाता प्रशस्यते॥\nअनृजुश्चाश्रद्दधानोऽशांतात्मा धृष्टभीरुकः॥ ४.६४ ॥\nअसत्यसंधो निद्रालुर्दातायं तामसोऽधमः॥\nत्रिशुक्लः कृशवृत्तिश्च घृणालुः सकलेंद्रियः॥ ४.६५ ॥\nविमुक्तो योनिदोषेभ्यो ब्राह्मः पात्रमुच्यते॥\nसौमुख्यादभिसंप्रीतिरर्थिनां दर्शने सदा॥\nसत्कृतिश्चानसूया च तदा शुद्धिरिति स्मृता॥ ४.६६ ॥\nअपराबाधमक्लेशं स्वयत्नेनार्जितं धनम्॥\nस्वल्पं वा विपुलं वापि देयमित्यभिधीयते॥ ४.६७ ॥\nतेनापि किल धर्मेण उद्दिश्य किल किंचन॥\nदेयं तद्धर्मयुगिति शून्ये शून्यं फलं मतम्॥ ४.६८ ॥\nन्यायेन दुर्लभं द्रव्यं देशे कालेपि वा पुनः॥\nदानार्हौ देशकालौ तौ स्यातां श्रेष्ठौ न चान्यथा॥ ४.६९ ॥\nषंडगानीति चोक्तानि द्वौ च पाकावतः श्रृणु॥\nद्वौ पाकौ दानजौ प्राहुः परत्राथ त्विहोच्यते॥ ४.७० ॥\nसद्भ्यो यद्दीयते किंचित्तत्परत्रोपतिष्ठति॥\nअसत्सु दीयते किंचित्तद्दानमिह भुज्यते॥ ४.७१ ॥\nद्वौ पाकाविति निर्दिष्टौ प्रकारांश्चतुरः श्रृणु॥\nध्रुवमाहुस्त्रिकं काम्यं नैमित्तिकमिति क्रमात्॥ ४.७२ ॥\nवैदिको दानमार्गोऽयं चतुर्धा वर्ण्यते द्विजैः॥\nप्रपारामतडागादिसर्वकामफलं ध्रुवम्॥ ४.७३ ॥\nतदाहुस्त्रिकामित्याहुर्दीयते यद्दिनेदिने॥\nअपत्यविजयैश्वर्यस्त्रीबालार्थं प्रदीयते॥ ४.७४ ॥\nइच्छासंस्थं च यद्दानं काम्यमित्यभिधीयते॥\nकालापेक्षं क्रियापेक्षं गुणापेक्षमिति स्मृतौ॥ ४.७५ ॥\nत्रिधा नौमित्तिकं प्रोक्तं सदा होमविवर्जितम्॥\nइति प्रोक्ताः प्रकारास्ते त्रैविध्यमभिधीयते॥ ४.७६ ॥\nअष्टोत्तमानि चत्वारि मध्यमानि विधानतः॥\nकानीयसानि शेषाणि त्रिविधत्वमिदं विदुः॥ ४.७७ ॥\nगृहप्रासादविद्याभूगोकूपप्राणहाटकम्॥\nएतान्युत्तमदानानि उत्तमद्रव्यदानतः॥ ४.७८ ॥\nअन्नारामं च वासांसि हयप्रभृतिवाहनम्॥\nदानानि मध्यमानीति मध्यमद्रव्यदानतः॥ ४.७९ ॥\nउपानच्छत्रपात्रादिदधिमध्वासनानि च॥ ४.८० ॥\nदीपकाष्ठोपलादीनि चरमं बहुवार्षिकम्॥\nइति कानीयसान्याहुर्दाननाशत्रयं श्रृणु॥ ४.८१ ॥\nयद्दत्त्वा तप्यते पश्चादासुरं तद्धृथा मतम्॥\nअश्रद्धया यद्ददाति राक्षसं स्याद्वृथैव तत्॥ ४.८२ ॥\nयच्चाक्रुश्य ददात्यंग दत्त्वा वाक्रोशति द्विजम्॥\nपैशाचं तद्वृथा दानंदाननाशास्त्रयस्त्वमी॥ ४.८३ ॥\nइति सप्तपदैर्बद्धं दानमाहात्म्य मुत्तमम्॥\nशक्त्या ते कीर्तितं राजन्साधु वाऽसाधु वा वद॥ ४.८४ ॥\n<b>॥धर्मवर्मोवाच॥\n</b>\nअद्य मे सफलं जन्म अद्य मे सफलं तपः॥\nअद्य ते कृतकृत्योऽस्मि कृतः कृतिमतां वर॥ ४.८५ ॥\nपठित्वा सकलं जन्म ब्रह्मचारि यथा वृथा॥\nबहुक्लेशात्प्राप्तभार्यः सावृथाऽप्रियवादिनी॥ ४.८६ ॥\nक्लेशेन कृत्वा कूपं वा स च क्षारोदको वृथा॥\nबहुक्लेशैर्जन्म नीतं विना धर्मं तथा वृथा॥ ४.८७ ॥\nएवं मे यद्वृथा नाम जातं तत्सफलं त्वया॥\nकृतं तस्मान्नमस्तुभ्यं द्विजेभ्यश्च नमोनमः॥ ४.८८ ॥\nसत्यमाह पुरा विष्णुः कुमारान्विष्णुसद्भनि॥ ४.८९ ॥\nनाहं तथाद्भि यजमानहविर्वितानश्चयोतद्‌घृतप्लुतमदन्हुतभुङ्मुखेन॥\nयद्ब्राह्मणस्य मुखतश्चरतोनुघासं तुष्टस्य मय्यवहितैर्निजकर्मपाकैः॥ ४.९० ॥\nतन्मयाऽशर्मणा वापि यद्विप्रेष्वप्रियं कृतम्॥\nसर्वस्य प्रभवो विप्रास्तत्क्षमतां प्रसादये॥ ४.९१ ॥\nत्वं च कोसि न सामान्यः प्रणम्याहं प्रसादये॥\nआत्मानं ख्यापय मुने प्रोक्तश्चेत्यब्रवं तदा॥ ४.९२ ॥\n<b>॥नारद उवाच॥\n</b>\nनारदोऽस्मि नृपश्रेष्ठ स्थानकार्थी समागतः॥\nप्रोक्तं च देहि मे द्रव्यं भूमिं च स्थानहेतवे॥ ४.९३ ॥\nयद्यपीयं देवतानां भूमिर्द्रव्यं च पार्थिव॥\nतथापि यस्मिन्यः काले राजा प्रार्थ्यः स निश्चितम्॥ ४.९४ ॥\nसहीश्वरस्यावतारो भर्त्ता दाताऽभयस्य सः॥\nतथैव त्वामहं याचे द्रव्यशुद्धिप्सया॥\nपूर्व ममालयं देहि देयार्थे प्रार्थनापरः॥ ४.९५ ॥\n<b>॥राजोवाच॥\n</b>\nयदि त्वं नारदो विप्र राज्यमस्त्वखिलं तव॥\nअहं हि ब्राह्मणानां ते दास्यं कर्ता न संशयः॥ ४.९६ ॥\n<b>॥नारद उवाच॥\n</b>\nयद्यस्माकं भवान्भक्तस्तत्ते कार्यं च नो वचः॥ ४.९७ ॥\nसर्वं यत्तद्देहि मे द्रव्यमुक्तं भुवं च मे सप्तगव्यूतिमात्राम्॥\nभूयात्त्वत्तोप्यस्य रक्षेति सोऽपि मेने त्वहं चिंतये चार्थशेषम्॥ ४.९८ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारि काखण्डे नारदार्जुनसंवादे दानभेदप्रशंसावर्णनंनाम चतुर्थोऽध्यायः॥ ४ ॥ छ ॥"
  }
]
[
  {
    "text": "।। शौनक उवाच ।। ।।\nअत्यद्भुतमिदं सूत गुप्तक्षेत्रस्य पावनम् ।।\nमहन्माहात्म्यमतुलं कीर्तितं हर्षवर्धनम् ।। १ ।।\nपुनर्यत्सिद्धलिंगस्य पूर्वं माहात्म्यकीर्तने ।।\nइत्युक्तं यत्प्रसादेन सिद्धमातुस्तु सेत्स्यति ।। २ ।।\nविजयोनाम पुण्यात्मा साहाय्याच्चंडिलस्य च ।।\nको न्वसौ चंडिलोनाम विजयोनाम कस्तथा।। ।। ३ ।।\nकथं च प्राप्तवान्सिद्धिं सिद्धमातुः प्रसादतः ।।\nएतदाचक्ष्व तत्त्वेन श्रोतुं कौतूहलं हि नः ।।४।।\nसतां चरित्रश्रवणे कौतुकं कस्य नो भवेत् ।। ।।\n।। उग्रश्रवा उवाच ।। ।।\nसाधु पृष्टमिदं विप्रा दूरांतरितमप्युत ।। ५ ।।\nश्रुता द्वैपायनमुखात्कथां वक्ष्यामि चात्र वः ।।\nपुरा द्रुपदराजस्य पुत्रीमासाद्य पांडवाः ।। ६ ।।\nधृतराष्ट्रमते पश्चादिंद्रप्रस्थं न्यवेशयन् ।।\nरक्षिता वासुदेवेन कदाचित्तत्र पांडवाः ।।७।।\nउपविष्टाः सभामध्ये कथाश्चक्रुः पृथग्विधाः ।।\nदेवर्षिपितृभूतानां राज्ञां चापि प्रकीर्तने ।। ८ ।।\nक्रियमाणेऽथ तत्रागाद्भीमपुत्रो घटोत्कचः ।।\nतं दृष्ट्वा भ्रातरः पंच वासुदेवश्च वीर्यवान् ।। ९ ।।\nउत्थाय सहसा पीठादालिलिंगुर्मुदा युताः ।।\nस च तान्प्रणतः प्रह्वो ववंदे भीमनंदनः ।। 1.2.59.१० ।।\nसाशिषं च ततो राज्ञा स्वोत्संग उपवेशितः ।।\nआघ्राय स्नेहतो मूर्ध्नि प्रोक्तश्च जनसंसदि ।। ११ ।।\n।। युधिष्ठिर उवाच ।। ।।\nकुत आगम्यते पुत्र क्व चायं विहृतस्त्वया ।।\nकालः क्वचित्सुखं राज्यं कुरुषे मातुलं तव ।। १२ ।।\nकश्चिद्देवेषु विप्रेषु गोषु साधुषु सर्वदा ।।\nहैडंबे नापकुरुषे प्रियमेतद्धरेश्च नः ।। १३ ।।\nहेडंबस्य वनं सर्वं तस्य ये सैन्यराक्षसाः ।।\nपाल्यमानास्त्वया साधो वर्धंते जनक्षेमकाः ।। १४ ।।\nकच्चिन्नंदति ते माता भृशं नः प्रियकारिणी ।।\nकन्यैव या पुरा भीमं त्यक्त्वा मानं पतिं श्रिता ।। १५ ।।\nइति पृष्टो धर्मराज्ञा स्मयन्हैडंबिरब्रवीत् ।।\nहते तस्मिन्दुराचारे मातुलेऽस्मि नियोजितः ।। १६ ।।\nतद्राज्यं शासने स्थाप्य दुष्टान्निघ्नंश्चराम्यहम् ।।\nमाता कुशलिनी देवी तपो दिव्यमुपाश्रिता ।। १७ ।।\nमामुवाच सदा पुत्र पितॄणां भक्तिकृद्भव ।।\nसोऽहं मातुर्वचः श्रुत्वा मेरुपादात्समागतः ।। १८ ।।\nप्रणामायैव भवतां भक्तिप्रह्वेण चेतसा ।।\nआत्मानं च महत्यर्थे कस्मिंश्चित्तु नियोजितम् ।।\nभवद्भिरहमिच्छामि फलं यस्मादिदं महत् ।। १९ ।।\nयदाज्ञापालनं पुत्रः पितॄणां सर्वदा चरेत् ।।\nअथोर्द्ध्वलोकान्स जयेदिह जायेत कीर्तिमान् ।। 1.2.59.२० ।।\n।। सूत उवाच ।। ।।\nइत्युक्तवंतं तं राजा परिरभ्य पुनःपुनः ।।\nउवाच धर्मराट् पुत्रमानंदाश्रुः सगद्गदम् ।। २१ ।।\nत्वमेव नो भक्तिकारी सहायश्चापि वर्तसे ।। २२ ।।\nएतदर्थं च हैडंबे पुत्रानिच्छंति साधवः ।।\nइहामुत्र तारयंते तादृशाश्चापि पुत्रकाः ।। २३ ।।\nअवश्यं यादृशी माता तादृशस्तनयो भवेत् ।।\nमाता च ते भक्तिमती दृढं नस्त्वं च तादृशः ।। २४ ।।\nअहो सुदुष्करं देवी कुरुते मे प्रिया वधूः ।।\nया भर्तृश्रियमुल्लंघ्य तप एव समाश्रिता ।। २५ ।।\nनूनं कामेन भोगैर्वा कृत्यं वध्वा न मे मनाक् ।।\nया पुत्रसुखमन्वीक्ष्य परलोकार्थमाश्रिता ।। २६ ।।\nदुष्कुलीनापि या भक्ता सूतेऽपत्यं च भक्तिमत् ।।\nकुलीनमेव तन्मन्ये ममेदं मतमुत्तमम् ।।२७।।\nएवं बहूनि वाक्यानि तानि तानि वदन्नृपः ।।\nधर्मराजः समाभाष्य केशवं वाक्यमब्रवीत् ।। २८ ।।\nपुंडरीकाक्ष जानासि यथा भीमादभूदयम् ।।\nजातमात्रस्तु यश्चासीद्यौवनस्थो महाबलः ।। २९ ।।\nअष्टानां देवयोनीनां यतो जन्म च यौवनम् ।।\nसद्य एव भवेत्तस्मात्सद्योऽस्यासीच्च यौवनम् ।। ।। 1.2.59.३० ।।\nतदस्योचितदारार्थे सदा चिंतास्ति कृष्ण मे ।।\nउचितं बत हैडंबेः क्व कलत्रं करोम्यहम् ।। ३१ ।।\nतद्भवान्कृष्णसर्वज्ञ त्रिलोकीमपि वेत्सि च ।।\nहैडंबेरुचिता दारान्वक्तुमर्हसि यादव ।। ३२ ।।\n।। सूत उवाच ।। ।।\nएवमुक्तो धर्मराज्ञा क्षणं ध्यात्वा जनार्दनः ।।\nधर्मराजमिदं वाक्यं पदांतरितमब्रवीत् ।। ३३ ।।\nअस्ति राजन्प्रवक्ष्यामि दारानस्योचितां शुभाम् ।।\nसांप्रतं संस्थिता रम्ये प्राग्ज्योतिषपुरे वरे ।। ३४ ।।\nसा च पुत्री मुरोः पार्थ दैत्यस्याद्भुतकर्मणः ।।\nयोऽसौ नरकदैत्यस्य प्राणतुल्यः सखाऽभवत् ।। ३५ ।।\nस च मे निहतो घोरः पाशदुर्गसमन्वितः ।।\nनरकश्च दुराचारस्त्वमेतद्वेत्सि सर्वशः ।। ३६ ।।\nततो हते मुरौ दैत्ये मया तस्य सुताव्रजत् ।।\nयोद्धुं मामतिवीर्यत्वाद्घोरा कामकटंकटा ।। ३७ ।।\nतां ततोऽहं महायुद्धे खड्गखेटकधारिणीम् ।।\nअयोधयं महाबाणैः सुशार्ङ्गधनुषश्च्युतैः ।। ३८ ।।\nखड्गेन चिच्छेद बाणान्मम सा च मुरोः सुता ।।\nसमागम्य च खड्गेन गरुडं मूर्ध्न्यताडयत् ।। ३९ ।।\nस च मोहसमाविष्टो गरुडोऽभूदचेतनः ।।\nततस्तस्या वधार्थाय मया चक्रं समुद्यतम् ।। 1.2.59.४० ।।\nचक्रं समुद्यतं दृष्ट्वा मया तस्मिन्रणाजिरे ।।\nकामाख्या नाम मां देवी पुरः स्थित्वा वचोऽब्रवीत् ।। ४१ ।।\nनैनां हंतुं भवानर्हो रक्षैतां पुरुषोत्तम ।।\nअजेयत्वं मया ह्यस्या दत्तं खड्गं च खेटकम् ।। ४२ ।।\nबुद्धिरप्रतिमा चापि शक्तिश्च परमा रणे ।।\nततस्त्वया त्रिरात्रेऽपि न जितासीन्मुरोः सुता ।। ४३ ।।\nएवमुक्ते तदा देवीं वचनं चाहमब्रवम् ।।\nअयमेष निवृत्तोऽस्मि वारयैनां च त्वं शुभे ।। ४४ ।।\nततश्चालिंग्य तां भक्तां कामाख्या वाक्यमब्रवीत् ।।\nभद्रे रणान्निवर्तस्व नायं हंतुं कथंचन ।।४५।।\nशक्यः केनापि समरे माधवो रणदुर्जयः ।।\nनाभूदस्ति भविष्यो वा य एनं संयुगे जयेत् ।।४६।।\nअपि वा त्र्यंबकः पुत्रि नैनं शक्तः कुतोऽन्यकः ।।\nतस्मादेनं नमस्कृत्य भाविनं श्वशुरं शुभे ।। ४७ ।।\nरणादस्मान्निवर्तस्व तवोचितमिदं स्फुटम् ।।\nअस्य भ्रातुर्हि भीमस्य स्नुषा त्वं च भविष्यसि ।। ४८ ।।\nतस्मात्त्वं श्वशुरं भद्रे सम्मानय जनार्दनम् ।।\nन च शोकस्त्वया कार्यः पितरं प्रति पंडिते ।। ४९ ।।\nजातस्य हि ध्रुवो मृत्युर्ध्रुव जन्म मृतस्य च ।।\nबहवश्चाऽस्य वेत्तारो वद केनापि वार्यते ।। 1.2.59.५० ।।\nऋषींश्च देवांश्च महासुरांश्च त्रैविद्यविद्यान्पुरुषान्नृपांश्च ।।\nकान्मृत्युरेको न पतेत काले परावरज्ञोऽत्र न मुह्यते क्वचित् ।। ५१ ।।\nश्लाघ्य एव हि ते मृत्युः पितुरस्माज्जनार्दृनात् ।।\nसर्वपातकनिर्मुक्तो गतोऽसौ धाम वैष्णवम् ।। ५२ ।।\nएवं कामाख्यया प्रोक्ता सा च कामकटंकटा ।।\nत्यक्त्वा क्रोधं च संवृत्य गात्राणि प्रणता च माम् ।। ५३ ।।\nतामहं साशिषं चापि प्रावोचं भरतर्षभ ।।\nअस्मिन्नेव पुरे तिष्ठ भगदत्तप्रपूजिता ।। ५४ ।।\nमया देव्या पृथिव्या च भगदत्तः कृतो नृपः ।।\nस ते पूजां बहुविधां करिष्यति स्वसुर्यथा ।। ५५ ।।\nवसंती चात्र तं वीरं हैडिंबं पतिमाप्स्यसि ।।\nएवमाश्वास्य तां देवीं मौर्वीं चाहं व्यसर्जयम् ।। ५६ ।।\nसा स्थिता च पुरे तत्र गतोऽहं शक्रसद्म च ।।\nततो द्वारवतीं प्राप्य त्वया सह समागतः ।। ५७ ।।\nएवमेषोचिता दारा हैडंबेर्विद्यते शुभा ।।\nकामाख्ये च रणे घोरा या विद्युदिव भासते ।। ५८ ।।\nन च रूपं वर्णितं मे श्वशुरस्योचितं यतः ।।\nसाधोर्हि नैतदुचितं सर्वस्त्रीणां प्रवर्णनम् ।। ५९ ।।\nपुनरेकश्च समयः कृतस्तं शृणु यस्तया ।।\nयो मां निरुत्तरां प्रश्ने कृत्वैव विजयेत्पुमान् ।। 1.2.59.६० ।।\nयो मे प्रतिबलश्चापि स मे भर्ता भविष्यति ।।\nएवं च समयं श्रुत्वा बहवो दैत्यराक्षसाः ।। ६१ ।।\nतस्या जयार्थमगमंस्तेऽपि जित्वा हतास्तया ।।\nयो य एनां गतः पूर्वं न स भूयो न्यवर्तत ।। ६२ ।।\nवह्नेरिव प्रभां दीप्तां पतंगानां समुच्चयः ।।\nएवमेतादृशीं मौर्वीं जेतुमुत्सहते यदि ।। ६३ ।।\nघटोत्कचो महावीर्यो भार्यास्य नियतं भवेत् ।। ६४ ।।\n।। युधिष्ठिर उवाच ।। ।।\nअलं सर्वगुणैस्तस्या यस्यास्त्वेको गुणो महान् ।।\nक्रियते किं हि क्षीरेण यदि तद्विषमिश्रितम् ।। ६५ ।।\nप्राणाधिकं भैमसेनिं कथं केवलसाहसात् ।।\nक्षिपेयं तव वाक्यानां शुद्धानां चाथ कोविदम् ।। ६६ ।।\nअन्या अपि स्त्रियः संति देशे देशे जनार्दन ।।\nबह्व्यस्तासां वरां कांचिद्योषितं वक्तुमर्हसि ।।६७।।\n।। भीम उवाच ।। ।।\nसम्यगुक्तं केशवेन वाक्यं बह्वर्थमुत्तमम् ।।\nराज्ञा पुनः स्नेहवशाद्यदुक्तं तन्न भाति मे ।। ६८ ।।\nकार्ये दुःसाध्य एव स्यात्क्षत्रियस्य पराक्रमः ।।\nकरींद्रस्येव यूथेषु गजानां न मृगेषु च ।। ६९ ।।\nआत्मा प्रख्यातिमानेयः सर्वथा वीरपुंगवैः ।।\nसा च ख्यातिः कथं जायेद्दुःसाध्यकरणादृते ।। 1.2.59.७० ।।\nन ह्यात्मवशगं पार्थ हैडंबेरस्य रक्षणम् ।।\nयेन दत्तस्त्वयं धात्रा स एनं पालयिष्यति ।। ७१ ।।\nसर्वथोच्चपदारोहे यत्नः कार्यो विजानता ।।\nतन्न सिध्यति चेद्दैवान्नासौ दोषो विजानतः ।। ७२ ।।\nयथा देवव्रतस्त्वेको जह्रे काशिसुताः पुरा ।।\nतथैक एव हैडंबिर्मौर्वीं प्राप्नोतु मा चिरम् ।। ७३ ।।\n।। अर्जुन उवाच ।। ।।\nकेवलं पौरुषपरं भीमेनोक्तमिदं वचः ।।\nअबलं दैवहेतुत्वात्प्रबलं प्रतिभाति मे ।। ७४ ।।\nन मृषा हि वचो ब्रूते कामाख्या या पुराऽब्रवीत् ।।\nभीमसेनसुतः पाणिं तव भद्रे ग्रहीष्यति ।। ७५ ।।\nअनेन हेतुना यातु शीघ्रं तत्र घटोत्कचः ।।\nइति मे रोचते कृष्ण तव किं ब्रूहि रोचते ।। ७६ ।।\n।। कृष्ण उवाच ।। ।।\nरोचते मे वचस्तुभ्यं भीमस्य च महात्मनः ।।\nन हि तुल्यो भैमसेनेर्बुद्धौ वीर्ये च कश्चन ।। ७७ ।।\nअंतरात्मा च मे वेत्ति प्राप्तामेव मुरोः सुताम् ।।\nतच्छीघ्रं यातु हैडंबिस्त्वं च किं पुत्र मन्यसे ।। ७८ ।।\n।। घटोत्कच उवाच ।। ।।\nन हि न्याय्याः स्वका वक्तुं पूज्यानामग्रतो गुणाः ।।\nप्रवृत्ता एव भासंते सद्गुणाश्च रवेः कराः ।। ७९ ।।\nसर्वथा तत्करिष्यामि पितरो येन मेऽमलाः ।।\nलज्जिष्यंति न संसत्सु मया पुत्रेण पांडवाः।।1.2.59.८०।।\nएवमुक्त्वा महाबाहुरुत्थाय प्रणनाम तान् ।।\nजयाशीर्भिश्च पितृभिर्वर्द्धितो गंतुमैच्छत ।।८१।।\nतं गतुकाममाहेदमभिनंद्य जनार्दनः ।।\nकथाकथनकाले मां स्मरेथास्त्वं जयावहम् ।।८२।।\nयथा बुद्धिं सुदुर्भेद्यां वर्धयामि बलं च ते ।।\nइत्युक्त्वालिंग्य तं कृष्णो व्यससर्जत साशिषम् ।। ८३ ।।\nततो हिडंबातनयो महौजाः सूर्याक्षकालाक्षमहोदरानुगः ।।\nवियत्पथं प्राप्य जगाम तत्पुरं प्राग्ज्योतिषं नाम दिनव्यपाये ।। ८४ ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बर्बरिकोपा ख्याने घटोत्कचस्य प्राग्ज्योतिषपुरं प्रति गमनवर्णनंनामैकोनषष्टितमोऽध्यायः ।। ५९ ।।"
  }
]
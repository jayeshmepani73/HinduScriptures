[
  {
    "text": "<b>॥नारद उवाच॥\n</b>\nकालनेमी रुषाविष्टस्तेषां रूपं न बुद्धवान्॥\nततो निमिं च दैत्येन्द्रं मत्वा देवं महाजवः॥ १९.१ ॥"
  },
  {
    "text": "केशेषु गृह्य तं वीरं चकर्ष च ननाद च॥\nततो निमिरुवाचेदं कालनेमिं महाबलम्॥ १९.२ ॥"
  },
  {
    "text": "अहं निमिः कालनेमे सुतं मत्वा वधस्व मा॥\nभवता मोहितेनाजौ देवान्मत्वासुराः स्वकाः॥ १९.३ ॥\nसुरैः सुदुर्जयाः कोट्यो निहतादश विद्धि तत्॥\nसर्वास्त्रवारणं मुंच ब्रह्ममस्त्रं त्वरान्वितः॥ १९.४ ॥"
  },
  {
    "text": "स तेन बोधितो दैत्यो मुक्त्वा तं संभ्रमाकुलः॥\nबाणं ब्रह्मास्त्रविहितं मुमोच त्वरयान्वितः॥ १९.५ ॥"
  },
  {
    "text": "ब्रह्मास्त्रं तत्प्रजज्वाल ततः खे सुमहाद्भुतम्॥\nदेवानां चाभवत्सैन्यं सर्वमेव भयाकुलम्॥ १९.६ ॥"
  },
  {
    "text": "शंबरास्त्रं ततः शांतं ब्राह्मप्रतिहतं तदा॥\nतस्मिन्प्रतिहते ह्यस्त्रे भास्करः प्रभुः॥ १९.७ ॥"
  },
  {
    "text": "महेंद्रजालमास्ताय चक्रे भीषणां तनुम्॥\nविस्फूर्जत्करसंघातसमाक्रांतजगत्त्रयः॥ १९.८ ॥"
  },
  {
    "text": "तताप दानवानीकं गलन्मज्जाङ्घ्रिशोणितम्॥\nचक्षूंषि दानवेन्द्राणां चकारांधानि स प्रभुः॥ १९.९ ॥"
  },
  {
    "text": "गजानामगलन्मेदः पेतुश्चापि रथा भुवि॥\nतुरंगमाः श्वसंतश्च घर्मार्ता रथिनोपि च॥ १९.१० ॥"
  },
  {
    "text": "इतश्चेतश्च सलिलं प्रार्थयंतस्तृषातुराः॥\nगिरिद्रोणीश्च पादांश्च गिरिणां गहनानि च॥ १९.११ ॥"
  },
  {
    "text": "तेषां प्रार्थयतां शीघ्रमन्योन्यं च विसर्पिणाम्॥\nदावाग्निरज्वलत्तीव्रो घोरो नर्दग्धपादपः॥ १९.१२ ॥"
  },
  {
    "text": "तोयार्थिनः पुरो दृष्ट्वा तोयं कल्लो लमालितम्॥\nपुरःस्थितमपि प्राप्तुं न शेकुरुपसादितुम्॥ १९.१३ ॥"
  },
  {
    "text": "अप्राप्य सलिलं भूमावभ्याशे द्रुतमेव ते॥\nतत्रतत्र व्यदृश्यन्त मृता दैत्येश्वराभुवि॥ १९.१४ ॥"
  },
  {
    "text": "रथा गजाश्च पतितास्तुरंगाश्च श्रमान्विताः॥\nस्थिता वमंतो धावंतो गलद्द्रुतवसास्रजः॥ १९.१५ ॥"
  },
  {
    "text": "दानवानां कोटिकोटि व्यदृश्यतमृतं तदा॥\nएवं क्षयो जानवानां तस्मिन्महति वर्तिते॥ १९.१६ ॥"
  },
  {
    "text": "प्रकोपोद्भूतताम्राक्षः कालनेमी रुषातुरः॥\nबभूव कालमेधाभः स्फुरद्रोमशतह्रदः॥ १९.१७ ॥"
  },
  {
    "text": "गंभीरास्फोटनिर्ह्रादजगद्धृदयकंपनः॥\nप्रच्छाद्य गगनं सूर्यप्रभां सर्वां व्यनाशयत्॥ १९.१८ ॥"
  },
  {
    "text": "ववर्ष शीतं च जलं दानवेन्द्रबलं प्रति॥\nदैत्यास्तां वृष्टिमासाद्य समाश्वस्तास्ततः क्रमात्॥ १९.१९ ॥"
  },
  {
    "text": "बीजांकुरा इव म्लानाः प्राप्य वृष्टिं धरातले॥\nततः स मेघरूपेण कालनेमिर्महासुराः॥ १९.२० ॥"
  },
  {
    "text": "शस्त्रवृष्टिं ववर्षोग्रां देवनीकेषु दुर्जयः॥\nतया वृष्ट्या पीड्यमाना दैत्यैरन्यैश्च देवताः॥ १९.२१ ॥"
  },
  {
    "text": "गतिं कांचिन्न पश्यन्ति गावः शीतार्दिता इव॥\nपरस्परं व्यलीयंत गजेषु तुरगेषु च॥\nरथेषु च भयत्रस्तास्तत्रतत्र निलिल्यिरे॥ १९.२२ ॥"
  },
  {
    "text": "एवं ते लीयमानाश्च निहताः कालने मिना॥\nदृश्यंते पतिता देवाः शस्त्रभिन्नंगसंधयः॥ १९.२३ ॥"
  },
  {
    "text": "विभिन्ना भिन्नमूर्धानस्तथा भिन्नोरुजानवः॥\nविपर्यस्तं रथांगैश्च पतितं ध्वजशक्तिभिः॥ १९.२४ ॥"
  },
  {
    "text": "तुरंगाणां सहस्राणि गजानामयुतानि च॥\nरक्तेन तेषां घोरेण दुस्तरा चाभवन्मही॥ १९.२५ ॥"
  },
  {
    "text": "एवमाजौ महादैत्यः कालनेमिर्महासुरः॥\nजघ्ने मुहुर्तमात्रेण गंधर्वाणां दशायुतम्॥ १९.२६ ॥"
  },
  {
    "text": "यक्षाणां पंचलक्षाणि किंनराणां तथैव च॥\nजघ्ने पिशाचमुख्यानां सप्तलक्षाणि निर्भयः॥ १९.२७ ॥"
  },
  {
    "text": "इतरेषां न संख्यास्ति सुरजातिनिकायिनाम्॥\nजघ्ने स कोटिशः क्रद्धः कालनेमिर्मदोत्कटः॥ १९.२८ ॥"
  },
  {
    "text": "एवं प्रतिभये भीमे तदामर महाक्षये॥\nसंक्रुद्धावश्विनौ वीरौ चित्रास्त्रकवचोज्जवलौ॥ १९.२९ ॥"
  },
  {
    "text": "जघ्नतुस्तौ रणे दैत्यमेकैकं षष्टिभिः शरैः॥\nनिर्भिद्य ते महादैत्यं सपुंखा विविशुर्महीम्॥ १९.३० ॥"
  },
  {
    "text": "ताभ्यां बाणप्रहारैस्तु किंचित्सोऽवाप्तचेतनः॥\nजग्राह चक्रं लक्षारं तैलधौतं रणेऽधिकम्॥ १९.३१ ॥"
  },
  {
    "text": "तेन चक्रेण सोश्विभ्यां चिच्छेद रथकूबरम्॥\nजग्राहाथ धनुर्दैत्यः शरांश्चाशीविषोपमान्॥ १९.३२ ॥"
  },
  {
    "text": "ववर्ष भिषजोर्मूर्ध्नि संछाद्याकाशगोचरम्॥\nतावप्यस्त्रैः स्मृतैः सर्वाश्छेदतुर्दैत्यसायकान्॥ १९.३३ ॥"
  },
  {
    "text": "तच्च करम तयोर्दृष्ट्वा विस्मितः कोपमाविशत्॥\nजग्राह मुद्गरं भीम कालदंडविभीषणम्॥ १९.३४ ॥"
  },
  {
    "text": "स तदमुद्भ्राम्य वेगेन चिक्षेपास्य रथं प्रति॥\nतं तु मुद्गरमायांतमालोक्यांबरगोचरे॥ १९.३५ ॥"
  },
  {
    "text": "मुक्त्वा रथावुभौ वेगादाप्लुतौ तरसाश्विनौ॥\nतौ रथौ स तु निष्पिष्य मुद्गरोऽचलसंनिभः॥ १९.३६ ॥"
  },
  {
    "text": "दारयामास धरणीं हेमजालपरिष्कृतः॥\nतस्य कर्माथ तद्दृष्ट्वा भिषजौ चित्रयोधिनौ॥ १९.३७ ॥"
  },
  {
    "text": "वज्रास्त्रं च प्रकुर्वाणौ दानवेंद्रमयुध्यताम्॥\nघोरवज्रप्रहारैस्तु दानवः स परिक्षतः॥ १९.३८ ॥"
  },
  {
    "text": "रथो ध्वजो धनुश्चैव छत्रं च कवचं तथा॥\nक्षणेन शतधा भूतं सर्वसैन्यस्य पश्यतः॥ १९.३९ ॥"
  },
  {
    "text": "तद्दृष्ट्वा दुकरं कर्म सोऽश्विभ्यां भीमविक्रमः॥\nनारायणास्त्रं बलवान्मुमोच रणमूर्धनि॥ १९.४० ॥"
  },
  {
    "text": "ततः शशाम वज्रास्त्रं कालनेमिस्ततो रुषा॥\nजीवग्राहं ग्राहयितुमश्विनौ तौ प्रचक्रमे॥ १९.४१ ॥"
  },
  {
    "text": "तावभिप्रायमालक्ष्य संत्यज्य समरांगणम्॥\nपदाती वेपमानांगौ प्रद्रुतौ वासवोयतः॥ १९.४२ ॥"
  },
  {
    "text": "तयोरनुगतो दैत्यः कालनेमिर्नदन्मुहुः॥\nप्राप्येंद्रस्य बलं क्रूरो दैत्यानीकपदानुगः॥ १९.४३ ॥"
  },
  {
    "text": "स काल इव कल्पांते यदा वासवमाद्रुतः॥\nतं दृष्ट्वा सर्वभूतानि विविशुर्विह्वलानि तु॥ १९.४४ ॥"
  },
  {
    "text": "हाहारावं प्रकुर्वाणास्तदा देवाश्च मेनिरे॥\nपराजयं महेंद्रस्य सर्वलोकक्षयावहम्॥ १९.४५ ॥"
  },
  {
    "text": "चेलुः शिखरिणो मुख्याः पेतुरुल्का नभस्तलात्॥\nजगर्जुर्जलदा दिक्षु संभूतश्च महारवः॥ १९.४६ ॥"
  },
  {
    "text": "तां भूताविकृतिं दृष्ट्वा देवाः सेंद्रा भयावहाः॥\nमनसा शरणं जग्मुर्वासुदेवं जगत्पतिम्॥ १९.४७ ॥"
  },
  {
    "text": "नमो ब्रह्मण्यदेवाय गोब्राह्मणहिताय च॥\nजगद्धिताय कृष्णाय गोविंदाय नमोनमः॥ १९.४८ ॥"
  },
  {
    "text": "स नो रक्षतु गोविंदो भयार्तास्ते जगुः सुराः॥\nसुराणां चिंतितं ज्ञात्वा भगवान्गरुडध्वजः॥ १९.४९ ॥"
  },
  {
    "text": "विबुध्यैव च पर्यंकाद्योगनिद्रां विहाय सः॥\nलक्ष्मीकरयुगांभोजलालितांघ्रिसरोरुहः॥ १९.५० ॥"
  },
  {
    "text": "शारदंबरनीराब्जकांतिदेहच्छविः प्रभुः॥\nकौस्तुभोद्भासिहृदयः कांतकेयूरभास्करः॥ १९.५१ ॥"
  },
  {
    "text": "विमृश्य सुरसंक्षोभं वैनतेयमाताह्वयत्॥\nआहूतेऽविस्थितेतस्मिन्गरुडे दुःखिते भृशम्॥ १९.५२ ॥"
  },
  {
    "text": "दिव्यनानास्त्रतीक्ष्णार्चिरारुह्यागात्सुराहवम्॥\nतत्रापश्यत देवेंद्रं भयभीतमभिद्रुतम्॥ १९.५३ ॥"
  },
  {
    "text": "दानवेंद्रैर्नवांभोदसच्छायैः सर्वथोत्कटैः॥\nयथा हि पुरुषं घोरैरभाग्यैरर्थकांक्षिभिः॥ १९.५४ ॥"
  },
  {
    "text": "तत्त्राणायाव्रजद्विष्णुः स्तूयमानो मुहुः सुरैः॥\nअभाग्येभ्यः परित्रातुं सुकृतं निर्मलं यथा॥ १९.५५ ॥"
  },
  {
    "text": "अथापश्यत दैत्येंद्रो वियति द्युतिमंडलम्॥\nस्फुरंतमुदयाच्छीघ्रं कांतं सूर्यशतं यथा॥ १९.५६ ॥"
  },
  {
    "text": "प्रभवं ज्ञातुमिच्छंतो दानवास्तस्य तेजसः॥\nगरुडं तमथा पश्यन्कल्पांतानलभैरवम्॥ १९.५७ ॥"
  },
  {
    "text": "तत्र स्थितं चतुर्बाहुं हरिं चानुपमद्युतिम्॥\nतमालोक्यासुरेंद्रास्तु हर्षसंपूर्णमानसाः॥ १९.५८ ॥"
  },
  {
    "text": "अयं स देवः सर्वेषां शरणं केशवोऽरिहा॥\nअस्मिञ्जिते जिताः सर्वा देवता नात्र संशयः॥ १९.५९ ॥"
  },
  {
    "text": "एनमाश्रित्य लोकेशा यज्ञभागभुजोऽमराः॥\nइत्युक्त्वा ते समागम्य सर्व एव ततस्ततः॥ १९.६० ॥"
  },
  {
    "text": "तं जघ्नुर्विविधैः शस्त्रैः परिवार्य समंततः॥\nकालनेमिप्रभृतयो दश दैत्यमहारथाः॥ १९.६१ ॥"
  },
  {
    "text": "षष्ट्या विव्याधबाणानां कालनेमिर्जनार्दनम्॥\nनिमिः शतेन बाणानां मथनोऽशीतिभिः शरैः॥ १९.६२ ॥"
  },
  {
    "text": "जंभकश्चैव सप्तत्या शुंभो दशभिरेव च॥\nशेषा दैत्ये श्वराः सव विष्णुमेकैकशः शरैः॥ १९.६३ ॥"
  },
  {
    "text": "दशभिर्दशभिः शल्यैर्जघ्नुः सगरुडं रणे॥\nतेषाममृष्यत्तत्कर्म विष्णुर्दानवसूदनः॥ १९.६४ ॥"
  },
  {
    "text": "एकैकं दानवं जघ्ने षड्भिः पड्भिरजिह्नगैः॥\nआकर्णकृष्टैर्भूयश्च कालनेमिस्त्रिभिः शरैः॥ १९.६५ ॥"
  },
  {
    "text": "विष्णुं विव्याध हृदये रोषाद्रक्तविलोचनः॥\nतस्याशोभंत ते बाणा हृदये तप्तकांचनाः॥ १९.६६ ॥"
  },
  {
    "text": "मयूखा इव संदीप्ताः कौस्तुभस्य स्फुरत्त्विषः॥\nतैर्बाणैः किंचिदायस्तो हरिर्जग्राह मुद्गरम्॥ १९.६७ ॥"
  },
  {
    "text": "स तमुद्ग्राह्य वेगेन दानवाय मुमोच वै॥\nदानवेन्द्रस्तमप्राप्तं वियत्येव शतैः शरैः॥ १९.६८ ॥"
  },
  {
    "text": "चिच्छेद तिलशः क्रुद्धो दर्शयन्पाणिलाघवम्॥\nततो विष्णुः प्रकुपितः प्रासं जग्राह भैरवम्॥ १९.६९ ॥"
  },
  {
    "text": "तेन दैत्यस्य हृदयं ताडयामास वेगतः॥\nक्षणेन लब्धसंज्ञस्तु कालनेमिर्महासुरः॥ १९.७० ॥"
  },
  {
    "text": "शक्तिं जग्राह तीक्ष्णाग्रां हेमघंटाट्टहासिनीम्॥\nतया वामं भुजं विष्णोर्बिभेद दितिनंदनः॥ १९.७१ ॥"
  },
  {
    "text": "भिन्नं शक्त्या भुजं तस्य स्रुतशोणितमाबभौ॥\nनीले बला हके विद्युद्विद्योतंती यथा मुहुः॥ १९.७२ ॥"
  },
  {
    "text": "ततो विष्णुः प्रकुपितो जग्राह विपुलं धनुः॥\nसप्तदश च नाराचांस्तीक्ष्णाग्रान्मर्मभेदिनः॥ १९.७३ ॥"
  },
  {
    "text": "दैत्यस्य हृदयं षड्भिर्विव्याध च शरैस्त्रिभिः॥\nचतुर्भिः सारथिं चास्य ध्वजं चैकेन पत्रिणा॥ १९.७४ ॥"
  },
  {
    "text": "द्वाभ्यां धनुर्ज्याधनुषी भुजं चैकेन पत्रिणा॥\nस विद्धो हृदये गाढं दोषैर्मूढो यथा नरः॥ १९.७५ ॥"
  },
  {
    "text": "स्रुतरक्तारुणः प्रांशुः पीडाचलितमानसः॥\nचकंपे मारुतेनेव चोदितः किंशुकद्रुमः॥ १९.७६ ॥"
  },
  {
    "text": "ततः कंपितमालक्ष्य गदां जग्राह केशवः॥\nतां च वेगेन चिक्षेप कालनेमिवधं प्रति॥ १९.७७ ॥"
  },
  {
    "text": "सा पपात शिरस्युग्रा सहसा कालनेमिनः॥\nसंचूर्णितोत्तमां गस्तु निष्पिष्टमुकुटोसुरः॥ १९.७८ ॥"
  },
  {
    "text": "स्रुतरक्तौघरंध्रश्च स्रुतधातुरिवाचलः॥\nपपात स्वे रथे भग्नो विसंज्ञः शिष्टजीवनः॥ १९.७९ ॥"
  },
  {
    "text": "पतितस्य रथोपस्थे दानवस्याच्युतोऽरिहा॥\nस्मितपूर्वमुवाचेदं वाक्यं चक्रायुधः प्रभुः॥ १९.८० ॥"
  },
  {
    "text": "गच्छासुर विमुक्तोऽसि सांप्रतं जीव निर्वृतः॥\nततः स्वल्पेन कालेन अहमेव तवांतकः॥ १९.८१ ॥"
  },
  {
    "text": "एवं वचस्तस्य निशम्य विष्णोः सर्वेश्वरस्याथ रथं निमेषात्॥\nनिनाय दूरं किल कालनेमिनो भीतस्तदा सारथिर्लोकनाथात्॥ १९.८२ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे देवासुरासंग्रामे कालनेमिकृतयुद्धसंमर्दे विष्णुना सह कालनेमियुद्धवर्णनंनामैकोनविंशोऽध्यायः॥ १९ ॥ छ ॥"
  }
]
[
  {
    "text": "।। अर्जुन उवाच ।। ।।\nगुप्तक्षेत्रमिदं कस्मात्कस्माद्गुप्तं च नारद ।।\nयस्य प्रभावः सुमहान्नैव कस्यापि संस्तुतः ।। १ ।।\n।। नारद उवाच ।। ।।\nपुरातनामत्र कथां गुप्तक्षेत्रस्य कारणे ।।\nशृणु पांडव शापेन गुप्तमासीदिदं यथा ।। २ ।।\nपुरा निमित्ते कस्मिंश्चित्सर्वतीर्थाधिदैवताः ।।\nप्रणामाय ब्रह्मसदो ब्रह्माणं सहिता ययुः ।। ३ ।।\nपुष्करस्य प्रभासस्य निमिषस्यार्बुदस्य च ।।\nकुरुक्षेत्रस्य क्षेत्रस्य धर्मारण्यस्य देवताः ।। ४ ।।\nवस्त्रापथस्य श्वेतस्य फल्गुतीर्थं स्य चापि याः ।।\nकेदारस्य तथान्येषां क्षेत्राणां कोटिशोऽपि याः ।। ५ ।।\nसिंधुसागरयोगस्य महीसागरकस्य च ।।\nगंगासागरयोगस्य अधिपाः सूकरस्य च ।। ६ ।।\nगंगारेवामुखीनां तु नदीनामधिदेवताः ।।\nशोणह्रदपुरोगाणां ह्रदानां चाधिदेवताः ।। ७ ।।\nते सर्वे संघशो भूत्वा श्रैष्ठ्य ज्ञानाय चात्मनः ।।\nसमुपाजग्मुरमला महतीं ब्रह्मणः सभाम् ।। ८ ।।\nतत्र तीर्थानि सर्वाणि समायातानि वीक्ष्य सः ।।\nउत्तस्थौ सहितः सर्वैः सभासद्भिः पितामहः ।। ९ ।।\nप्रणम्य सर्वतीर्थेभ्यः प्रबद्धकरसंपुटः ।।\nतीर्थानि भगवानाह विस्मयोत्फुल्ललोचनः ।। 1.2.58.१० ।।\nअद्य नः सद्म सकलं युष्माभिरतिपावितम् ।।\nवयं च पाविता भूयो युष्माकं दर्शनादपि ।। ११ ।।\nतीर्थानां दर्शनं श्रेयः स्पर्शनं स्नानमेव च ।।\nकीर्तनं स्मरणं चापि न स्यात्पुण्यं विना परम् ।।१२।।\nमहापापान्विता रौद्रास्त्वपि ये स्युः सुनिष्ठुराः ।।\nतेऽपि तीर्थैः प्रपूयंते किं पुनर्धर्मसंस्थिताः ।।१३।।\nएवमुक्त्वा पुलस्त्यं स पुत्रमभ्यादिदेश ह ।।\nशीघ्रमर्घं तीर्थहेतोः समानय यथार्चये ।। १४ ।।\n।। पुलस्त्य उवाच ।।\nअसंख्यानीह तीर्थानि दृश्यंते पद्मसंभव ।।\nयथा दिशसि मां तात अर्घमेकमुपानये ।। १५ ।।\nधर्मप्रवचने श्लोको यत एष प्रगीयते ।। १६ ।।\nभवेयुर्यद्यसंख्याता अर्घयोग्याः समर्चने ।।\nततस्तेषां वरिष्ठाय दातव्योऽर्घः किलैकतः ।। १७ ।।\n।। ब्रह्मोवाच ।। ।।\nसाभिप्रायं साधु वत्स त्वया प्रोक्तमिदं वचः ।।\nएवं कुरुष्वैकमर्घमानय त्वं सुशीघ्रतः ।। १८ ।।\n।। नारद उवाच ।। ।।\nततः पुलस्त्यो वेगेन समानिन्येऽर्घमुत्तमम् ।।\nतं च ब्रह्मा करे गृह्य तीर्थान्याहेति भारतीम् ।। १९ ।।\nसर्वैर्भवद्भिः संहत्य मुख्यस्त्वेकः प्रकीर्त्यताम् ।।\nतस्मै चार्घं प्रयच्छामि नैवं मामनयः स्पृशेत् ।। 1.2.58.२० ।।\n।। तीर्थान्यूचुः ।। ।।\nन वयं श्रेष्ठतां विद्मः कथंचन परस्परम् ।।\nअस्माद्धेतोश्च संप्राप्ता ज्ञात्वा देहि त्वमेव तत् ।। २१ ।।\n।। ब्रह्मोवाच ।। ।।\nनाहं वेद्मि श्रेष्ठतां वः कथंचन नमोऽस्तु वः ।।\nसर्वे चापारमाहात्म्यं स्वयं मे वक्तुमर्हथ ।। २२ ।।\nयत्र गंगा गया काशी पुष्करं नैमिषं तथा ।।\nकुरुक्षेत्रं तथा रेवा महीसागरसंगमः ।। २३ ।।\nप्रभासाद्यानि शतशो यत्र नस्तत्र का मतिः ।। २४ ।।\n।। नारद उवाच ।। ।।\nएवमुक्ते पद्मभुवा कोपि नोवाच किंचन ।।\nचिरेणेदं ततः प्राह महीसागरसंगमः ।। २५ ।।\nममैनमर्घं त्वं यच्छ चतुरानन शीघ्रतः ।।\nयतः कोटिकलायां वा मम कोऽपि न पूर्यते ।। २६ ।।\nयतश्चेन्द्रद्युम्नराज्ञा ताप्यमाना वसुंधरा ।।\nसर्वतीर्थद्रवीभूता महीनामाभवन्नदी ।। २७ ।।\nसा च सर्वाणि तीर्थानि संयुक्तानि मया सह ।।\nसर्वतीर्थमयस्तस्मादस्मि ख्यातो जगत्त्रये ।। २८ ।।\nगुहेन च महालिंगं कुमारेश्वरमीश्वरम् ।।\nसंस्थाप्य तीर्थमुख्यत्वं मम दत्तं महात्मना ।। २९ ।।\nनारदेनापि मत्तीरे स्थानं संस्थाप्य शोभनम् ।।\nसर्वेभ्यः पुण्यक्षेत्रेभ्यो दत्तं श्रैष्ठ्यं पुरा मम ।। 1.2.58.३० ।।\nएवं त्रिभिर्हेतुवरैर्ममेवार्घः प्रदीयताम् ।।\nगुणैकदेशेऽपि समं मम तीर्थं न वै परम् ।। ३१ ।।\nइत्युक्ते वचने पार्थ तीर्थराजेन भारत।।\nसर्वे नोचुः किंचनापि किं ब्रह्मा वक्ष्यतीति यत् ।। ३२ ।।\nततो ब्रह्मसुतो ज्येष्ठः श्वेतमाल्यानुलेपनः ।।\nदक्षिणं बाहुमुद्धत्य धर्मो वचनमब्रवीत् ।। ३३ ।।\nअहो कष्टमिदं कूक्तं तीर्थराजेन मोहतः ।।\nसन्तोऽपि न गुणा वाच्याः स्वयं सद्भिः स्वका यतः ।। ३४ ।।\nस्वीयान्गुणान्स्वयं यो हि सम्पत्सु प्रक्षिपन्परान् ।।\nब्रवीति राजसस्त्वेष ह्यहंकारो जुगुप्सितः ।। ३५ ।।\nतस्मादस्मादहंकारात्सत्स्वप्येषु गुणेषु च ।।\nअप्रख्यातं ध्वस्तरूपमिदं तीर्थं भविष्यति ।।३६।।\nस्तंभतीर्थमिति ख्यातं स्तम्भो गर्वः कृतो यतः ।।\nस्तंभस्य हि फलं सद्यो ब्रह्मापि प्राप किं परः ।। ३७ ।।\nइत्युक्ते धर्मदेवेन हाहेति रव उत्थितः ।।\nततः शीघ्रं समायातो योगीशोऽहं च पांडव ।। ३८ ।।\nगुहस्ततो वचः प्राह धर्मदेवसमागमे ।।\nअयुक्तमेतच्छापोऽयं दत्तो यद्धर्म धार्ष्ट्यतः ।। ३९ ।।\nब्रवीतु कोऽपि सर्वेषां तीर्थानां तेषु वर्तताम् ।।\nयद्यैश्वर्यं नार्हतेसौ महीसागरसंगमः ।। 1.2.58.४० ।।\nतिष्ठत्वात्मगुणो यच्च तीर्थराजेन वर्णितः ।।\nतत्र को विगुणो नाम मिथ्यावादी यतो गुणः ।। ४१ ।।\nअहो न युक्तं पालानां यदि तेऽप्यविमृश्य च ।।\nएवमर्थान्करिष्यंति कं यांति शरणं प्रजाः ।। ४२ ।।\nएवमुक्ते गुहेनाथ धर्मो वचनमब्रवीत् ।।\nसत्यमेतद्यदर्होऽयं महीसागरसंगमः ।। ४३ ।।\nमुख्यत्वं सर्वतीर्थानामर्घं चापि पितामहात् ।।\nकिंतु नात्मगुणा वाच्याः सतामेतत्सदा व्रतम् ।।\nपरोक्षेपि स्वप्रशंसा ब्रह्माणमपि चालयेत् ।। ४४ ।।\nस्वप्रशंसां प्रकुर्वाणः पराक्षेपसमन्विताम् ।।\nकिं दिवः पृथिवीं पूर्वं ययातिर्न पपात ह ।।\nयानि पूर्वं प्रमाणानि कृतानीशेन धीमता ।।४५।।\nतानि सम्पालनीयानि तानि कोऽति क्रमेद्बुधः ।।\nतव पित्रा समादिश्य यदर्थं स्थापिता वयम् ।। ४६ ।।\nपालयामास एतच्च त्वं पालयितुमर्हसि ।।\nईश्वराः स्वप्रमाणेन भवंतो यदि कुर्वते ।। ४७ ।।\nतदस्माभिरिदं युक्तं शासनं दिश्यतां परम् ।।\nएवमुक्त्वा स्वीयमुद्रां मोक्तुकामं वृषं तदा ।।४८।।\nअहं प्रस्तावमन्वीक्ष्य वाक्यमेतदुदैरयम्।।\nनमो धर्माय महते विश्वधात्रे महात्मने ।। ४९।।\nब्रह्मविष्णुशिवैर्नित्यं पूजितायाघनाशिने ।।\nयदि मुद्रां भवान्धर्म परित्यक्ष्यति कर्हिचित् ।। 1.2.58.५० ।।\nतदस्माकं कुतो भावो मा विश्वं नाशय प्रभो ।।\nयोगीश्वरं गुहं चापि संमानयितुमर्हसि ।। ५१ ।।\nशिववन्माननीयो हि यतः साक्षाच्छिवात्मजः ।।\nत्वां च देवो गुहः स्वामी संमानयितुमर्हति।।५२।।\nयुवयोरैक्यभावेन सुखं जीवेदिदं जगत् ।।\nत्वया प्रदत्तः शापोऽयं मा प्रत्याख्यातिलक्षणः।।५३।।\nअनुग्रहश्च क्रियतां तीर्थराजस्य मानद।।५४।।\nएवमुच्चरमाणं मां प्रशस्याहापि पद्मभूः।।\nसाध्वेतन्नारदेनोक्तं धर्मैतद्वचनं कुरु।। ५५ ।।\nसम्मानय गुहं चापि गुहः स्वामी यतो हि नः।।\nएवमुक्ते ब्रह्मणा च धर्मो वचनमब्रवीत्।। ५६ ।।\nनमो गुहाय सिद्धाय किंकरायस्य ते वयम्।।\nमदीयां स्कन्द विज्ञप्तिं नाथैनामवधारय ।।५७।।\nस्तंभादेतन्महातीर्थमप्रसिद्धं भविष्यति ।।\nस्तंभतीर्थमिति ख्यातं सुप्रसिद्धं भविष्यति ।।५८ ।।\nस्तम्भतीर्थमिति ख्यातं सर्वतीर्थफलप्रदम् ।।\nयश्चात्र स्नानदानानि प्रकरिष्यति मानवः ।। ५९ ।।\nयथोक्तं च फलं तस्य स्फुटं सर्वं भविष्यति ।।\nशनिवारे ह्यमावास्या भवेत्तस्याः फलं च यत् ।। 1.2.58.६० ।।\nमहीसागरयात्रायां भवेत्तच्चावधारय ।।\nप्रभासदशयात्राभिः सप्तभिः पुष्करस्य च ।। ६१ ।।\nअष्टाभिश्च प्रयागस्य तत्फलं प्रभविष्यति ।।\nपंचभिः कुरुक्षेत्रस्य नकुलीशस्य च त्रिभिः ।। ६२ ।।\nअर्बुदस्य च यत्षड्भिस्तत्फलं च भविष्यति ।।\nवस्त्रापथस्य तिसृभिर्गंगायाः पंचभिश्च यत् ।। ६३ ।।\nकूपोदर्याश्चतुर्भिश्च तत्फलं प्रभविष्यति ।।\nकाश्याः षड्भिस्तथा यत्स्याद्गोदावर्याश्च पंचभिः ।। ६४ ।।\nतत्फलं स्तंभतीर्थे वै शनिदर्शे भविष्यति ।।\nएवं दत्ते वरे स्कंदस्तदा प्रीतमनाभवत् ।। ६५ ।।\nब्रह्मापि स्तंभतीर्थाय ददावर्घं समाहितः ।।\nददौ च सर्वतीर्थानां श्रेष्ठत्वममितद्युतिः ।। ६६ ।।\nतीर्थानि च गुहं नाथं सम्मान्य विससर्ज सः ।।\nएवमेतत्पुरा वृत्तं गुप्तक्षेत्रस्य कारणम् ।। ६७ ।।\nभूयश्चापि प्रसिद्ध्यर्थं प्रेषिताप्सरसोऽत्र मे ।।\nविमोक्षिता ग्राहरूपात्त्वया ताश्च कुरूद्वह ।। ६८ ।।\nयतो धर्मस्य सर्वस्य नानारूपैः प्रवर्ततः ।।\nपरित्राणाय भवतः कृष्णस्य च भवो भवे ।।६९।।\nतदिदं वर्णितं तुभ्यं सर्वतीर्थफलं महत् ।।\nश्रुत्वैतदादितः पूर्वं पुमान्पापैः प्रमुच्यते ।।1.2.58.७०।।\n।। सूत उवाच ।। ।।\nश्रुत्वेति विजयो धीमान्प्रशशंस सुविस्मितः ।।\nविसृष्टो नारदाद्यैश्च द्वारकां प्रति जग्मिवान् ।।७१।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे महीसागरमाहात्म्यवर्णनेऽर्जुनतीर्थयात्रापरिसमाप्तिवर्णनंनामष्टपंचाशत्तमोऽध्यायः ।। ५८ ।।"
  }
]
[
  {
    "text": "।। अतिथिरुवाच ।। ।।\nसाध्वबालमते बाल कमठैतत्त्वयोच्यते ।।\nशरीरलक्षणं श्रोतुं पुनरिच्छामि तद्वद ।। १ ।।\n।। कमठ उवाच ।। ।।\nयथैतद्वेद ब्रह्मांडं शरीरं च तथा शृणु ।।\nपादमूलं च पातालं प्रपदं च रसातलम् ।। २ ।।\nतलातलं तथा गुल्फौ जंघे चास्य महातलम् ।।\nजानुनी सुतलं चोरू वितलं चातलं कटिम् ।। ३ ।।\nनाभिं महीतलं प्राहुर्भुवर्लोकमथोदरम् ।।\nउरःस्थलं च स्वर्लोकं महर्ग्रीवा मुखं जनम् ।। ४ ।।\nनेत्रे तपः सत्यलोकं शीर्षदेशं वदंति च ।।\nतद्यथा सप्त द्वीपानि पृथिव्यां संस्थितानि च ।। ५ ।।\nतथात्र धातवः सप्त नामतस्तान्निबोध मे ।।\nत्वगसृङ्मांस मेदोऽस्थिमज्जाशुक्राणि धातवः ।। ६ ।।\nअस्थ्नामत्र शतानि स्युस्त्रीणि षष्ट्यधिकानि च ।।\nत्रिंशच्छतसहस्राणि नाडीनां कथितानि च ।। ७ ।।\nषट्पंचाशत्सहस्राणि तथान्यानि नवैव तु ।।\nता वहंति रसं देहे जलं नद्यो यथा भुवि ।।८।।\nसार्धाभिस्तिसृभिश्छन्नं समंताद्रोमकोटिभिः ।।\nशरीरं स्थूलसूक्ष्माभिर्दृश्यादृश्या हि ताः स्मृताः ।।९।।\nषडंगानि प्रधानानि कथ्यमानानि मे शृणु ।।\nद्वौ बाहू सक्थिनी द्वे च मूर्धा जठरमेव च ।। 1.2.50.१० ।।\nअंत्राण्यत्र तथा त्रीणि सार्धव्यामत्रयाणि च ।।\nत्रिव्यामानि तथा स्त्रीणामाहुर्वेदविदो द्विजाः ।। ११ ।।\nऊर्ध्वनालमधोवक्त्रं हृदि पद्मं प्रकीर्त्यते ।।\nहृत्पद्मवामतः प्लीहो दक्षिणे स्यात्तथा यकृत् ।। १२ ।।\nमज्जातो मेदसश्चैव वसायाश्च तथा द्विज ।।\nमूत्रस्य चैव पित्तस्य श्लेष्मणः शकृतस्तथा ।। ।। १३ ।।\nरक्तस्य चरमस्यात्र गर्ता द्व्यंजलयः स्मृताः ।।\nगेयः प्रवर्तमानास्ते देहं संधारयंत्युत ।। १४ ।।\nसीवन्यश्च तथा सप्त पंच मूर्धानमास्थिताः ।।\nएका मेढ्रं गता चैका तथा जिह्वां गता द्विज ।। १५ ।।\nनाड्यः सर्वाः प्रवर्तंते नाभिपद्मात्तथात्र च ।।\nयासां श्रेष्ठा शिरो याता सुषुम्नेडाऽथ पिंगला ।। १६ ।।\nनासिकाद्वारमासाद्य संस्थिते देहवर्धने ।।\nवायुरग्निश्चंद्रमाश्च पंचधा पंचधात्र च ।। १७ ।।\nप्राणापानसमानाश्च उदानो व्यान एव च ।।\nपंच भेदाः स्मृता वायोः कर्मार्ण्येषां वदंति च ।। १८ ।।\nउच्छ्वासश्चैव निःश्वासो ह्यन्नपानप्रवेशनम् ।।\nआकंठाच्छीर्षसंस्थास्य प्राणकर्म प्रकीर्तितम् ।। १९ ।।\nत्यागो विण्मूत्रशुक्राणां गर्भविस्रवणं तथा ।।\nअपानकर्म निर्दिष्टं स्थानमस्य गुदोपरि ।। 1.2.50.२० ।।\nसमानो धारयत्यन्नं विवेचयति चाप्यथ ।।\nरसयंश्चैव चरति सर्वश्रोणिष्ववारितः ।। २१ ।।\nवाक्प्रवृत्तिप्रदोद्गारे प्रयत्ने सर्वकर्मणाम् ।।\nआकंठसुरसंस्थानमुदानस्य प्रकीर्त्यते ।। २२ ।।\nव्यानो हृदि स्थितो नित्यं तथा देहचरोपि च ।।\nधातुवृद्धिप्रदः स्वेदलालोन्मेषनिमेषकृत् ।। २३ ।।\nपाचको रजकश्चैव साधकालोचकौ तथा ।।\nभ्राजकश्च तथा देहे पञ्चधा पावकः स्थितः ।। २४ ।।\nपाचकस्तु पचत्यन्नं नित्यं पक्वाशये स्थित. ।।।\nआमाशयस्थोऽपि रसं रंजकः कुरुते त्वसृक् ।। २५ ।।\nसाधको हृदिसंस्थश्च बुद्ध्याद्युत्साहकारकः ।।\nआलोचकश्च दृक्संस्थो रूपदर्शनशक्ति कृत ।। २६ ।।\nत्वक्संस्थो भ्राजको देहं भ्राजयेन्निर्मलीकृतः ।।\nक्लेदको बोधकश्चैव तर्पणः श्लेष्मणस्तथा ।। २७ ।।\nआलंबकस्तथा देहे पंचधा सोम उच्यते ।।\nक्लेदकः क्लेदयत्यन्नं नित्यं पक्वाशये स्थितः ।।२८।।\nबोधको रसनास्थश्च रसानामवबोधकः ।।\nशिरःस्थश्चक्षुरादीनां तर्पणात्तर्पणः स्मृतः ।। २९ ।।\nसर्वसंधिगतश्चैव श्लेष्मणः श्लेष्मकृत्तथा ।।\nउरःस्थः सर्वगात्राणि स वै ह्यालंबकः स्थितः ।।1.2.50.३०।।\nएवं वाय्वग्निसोमैश्च देहः संधारितस्त्वसौ ।।\nआकाशजानि स्रोतांसि तथा कोष्ठविविक्तता ।। ३१ ।।\nपार्थिवानीह जानीहि घ्राणकेशनखानि च ।।\nअस्थीनि धैर्यं गुरुता त्वङ्मांस हृदयं गुदम् ।। ३२ ।।\nनाभिर्मेदो यकृन्मज्जा अंत्रमामाशयः शिरा ।।\nस्नायुः पक्वाशयश्चैव प्राहुर्वेदविदो द्विजाः ।। ३३ ।।\nनेत्रयोर्मडलं शुक्लं कफाद्भवति पैतृकम् ।।\nकृष्णं च मण्डलं वातात्तथा भवति मातृकम् ।। ३४ ।।\nपक्ष्ममण्डलमेकं तु द्वितीयं चर्ममण्डलम् ।।\nशुक्लं तृतीयं कथित चतुर्थं कृष्णमण्डलम् ।। ३५ ।।\nदृङ्मण्डलं पंचमं तु नेत्रं स्यात्पंचमण्डलम् ।।\nअपरे नेत्रभागे द्वे उपांगोऽपांग एव च।। ३६ ।।\nउपांगो नेत्रपर्यंतो नासा मूलमपांगकः ।।\nवृषणौ च तथा प्रोक्तौ मेदोसृक्कफमांसकौ ।। ३७ ।।\nअसृङ्मांसमयी जिह्वा सर्वेषामेव देहिनाम् ।।\nहस्तयोरोष्ठयोर्मेढ्रे ग्रीवायां षट् च कूर्चकाः ।। ३८ ।।\nएवमत्र स्थिते जीवो देहेऽस्मिन्सप्तसप्तके ।।\nपंचविंशतिको व्याप्य देहं वासोऽस्य मूर्धनि ।। ३९ ।।\nत्वगसृग्मांसमित्याहुस्त्रिकं मातृसमुद्भवम् ।।\nमेदोमज्जास्थिकं प्रोक्तं पितृजं षट्च कौशिकम् ।। 1.2.50.४० ।।\nएवं भूतमयं देहं पंचभूतसमुद्भवैः ।।\nअन्नैर्यथा वृद्धिमेति तदहं वर्णयामि ते ।।४१।।\nतदन्नं पिण्डकवलैर्ग्रासैर्भुक्तं च देहिभिः ।।\nपूर्वं स्थूलाशये वायुः प्राणः प्रकुरुते द्विधा।। ४२।।\nसंप्रविश्यान्नमध्ये तु पृथगन्नपृथग्जलम्।।\nअग्नेरूर्ध्वं जलं स्थाप्य तदन्नं तज्जलोपरि ।। ४३ ।।\nजलस्याधः स्वयं प्राणः स्थित्वाग्निं धमते शनैः ।।\nवायुना धम्यमानोग्निरत्युष्णं कुरुते जलम्।। ४४ ।।\nतदन्नमुष्णतोयेन समंतात्पच्यते पुनः ।।\nद्विधा भवति तत्पक्वं पृथक्किट्टं पृथग्रसम् ।। ४५ ।।\nमलैर्द्वादशभिः किट्टं भिन्नं देहाद्बहिर्व्रजेत् ।।\nकर्णाक्षिनासिकाजिह्वादताः शिश्नं गुदं नखाः ।। ४६ ।।\nरोमकूपाणि चैव स्युर्द्वादशैते मलाश्रयाः।।\nहृत्पद्मप्रतिबद्धाश्च सर्वा नाड्यः समंततः ।। ४७ ।।\nतासां मुखेषु तं सूक्ष्मं व्यानः स्थापयते रसम् ।।\nरसेन तेन ता नाडीः समानः पूरयेत्पुनः ।। ४८ ।।\nततः प्रयांति संपूर्णास्ताश्च देहं समंततः ।।\nततः स नाडिमध्यस्थो रञ्जकेनोष्मणा रसः ।। ४९ ।।\nपच्यते पच्यमानस्तु रुधिरत्वं भजेत्पुनः ।।\nततस्त्वग्लोमकेशाश्च मांसं स्नायु शिरास्थि च ।। 1.2.50.५० ।।\nनखा मज्जा खवैमल्यं शुक्रवृद्धिः क्रमाद्भवेत् ।।\nएवं द्वादशधान्नस्य परिणामः प्रकीर्त्यते ।। ५१ ।।\nएवमेतद्विनिष्पन्नं शरीरं पुण्यहेतवे ।।\nयथैव स्यंदनः शुभ्रो भारसंवाहनाय च ।। ५२ ।।\nतैलाभ्यंगादिभिर्यत्नैर्बहुभिः पाल्यते न चेत् ।।\nकिं कृत्यं साध्यते तेन यदि भारं वहेन्न हि ।। ५३ ।।\nएवमेतेन देहेन किं कृत्यं भोजनोत्तमैः ।।\nवर्धितेन न चेत्पुण्यं कुरुते पशुवच्च तत् ।। ५४ ।।\nभवंति चात्र श्लोकाः ।।\nयस्मिन्काले च देशे च वयसा यादृशेन च ।।\nकृतं शुभाशुभं कर्म तत्तथा तेन भुज्यते ।। ५५ ।।\nतस्मात्सदा शुभं कार्यमविच्छिन्नसुखार्थिभिः ।।\nविच्छिद्यंतेऽन्यथा भोगा ग्रीष्मे कुसरितो यथा ।। ५६ ।।\nयस्मात्पापेन दुःखानि तीव्राणि सुबहून्यपि ।।\nतस्मात्पापं न कर्तव्यमात्मपीडाकरं हि तत् ।। ५७ ।।\nएवं ते वर्णितः साधो प्रश्नोऽयं शक्तितो मया ।।\nयथा संजायते प्राणी यथा शृणु प्रलीयते ।। ५८ ।।\nआयुष्ये कर्मणि क्षीणे संप्राप्ते मरणे नृणाम्।।\nस्वकर्मवशगो देही कृष्यते यमकिंकरैः ।। ५९ ।।\nपंचतन्मात्रसहितः समनोबुद्ध्यहंकृतिः ।।\nपुण्यपापमयैः पाशैर्बद्धो जीवस्त्यजे द्वपुः ।। 1.2.50.६० ।।\nशीर्ष्णश्च सप्तभिश्छिद्रैर्निर्गच्छेत्पुण्यकर्मणाम् ।।\nअधश्च पापिनां यांति योगिनां ब्रह्मरंध्रतः ।। ६१ ।।\nतत्क्षणात्सोऽथ गृह्णाति शारीरं चातिवाहिकम् ।।\nअंगुष्ठपर्वमात्रं तु स्वप्राणैरेव निर्मितम् ।। ६२ ।।\nततस्तस्मिन्स्थितं जीवं देहे यमभटास्तदा ।।\nबद्ध्वा नयंति मार्गेण याम्येनाति यथाबलम्।। ६३ ।।\nतप्तांबरीषतुल्येन अयोगुडनिभेन च ।।\nप्रतप्तसिकतेनापि ताम्रपात्रनिभेन च ।। ६४ ।।\nषडशीतिसहस्राणि योजनानां महीतलात् ।।\nकृष्यमाणो यमपुरीं नीयते पापकृद्भटैः।।६५।।\nक्वचिच्छीतं महादुर्गमन्धकारं क्वचिन्महत्।।\nअग्निसंस्पर्शवदनैः काककाकोलजंबुकैः ।६६।।\nमक्षिकादंशमशकैर्भक्ष्यते सर्पवृश्चिकैः ।।\nभक्ष्यमाणोऽपि तैर्जंतुः क्रंदते म्रियते न हि ।। ६७ ।।\nक्वचिच्च भक्ष्यते घोरै राक्षसैः कृष्यतेऽस्यते ।।\nदह्यमानोतिघोरेण सैकतेन च नीयते ।। ६८ ।।\nमुहूतैर्दशभिर्याति तं मार्गमतिदुस्तरम् ।।\nतं कालं सुमहद्वेत्ति पुरुषो वर्षसंमितम् ।। ६९ ।।\nतार्यते च नदीं घोरां पूयशोणितवाहिनीम् ।।\nनदीं वैतरणीं नाम केशशैवलशाद्वलाम् ।। 1.2.50.७० ।।\nततो यमस्य पुरतः स्थाप्यते यमकिंकरैः ।।\nपापी महाभयं पश्येत्कालांतकमुखैर्वृतम् ।। ७१ ।।\nपुण्यकर्मा सौम्यरूपं धर्मराजं तदा किल ।।\nमनुष्या एव गच्छंति यमलोकेन चापरे ।। ।। ७२ ।।\nमरणानंतरं तेषां जंतूनां योनिपूरणम् ।।\nतथाहि प्रेता मनुजाः श्रूयंते नान्यजंतवः ।। ७३ ।।\nधार्मिकः पूज्यते तत्र पापः पाशगलो भवेत् ।।\nधार्मिकश्च यथा याति तं मार्गं शृणु वच्मि ते ।। ७४ ।।\nआरामद्रुमदातारः फलपुष्पवता पथा ।।\nछायया च सुखं यांति तथा ये च्छत्रदा नराः ।। ।। ७५ ।।\nउपानहप्रदा यानैर्वितृषाः पूर्तधर्मिणः ।।\nविमानैर्यानदा यांति तथा शय्यासनप्रदाः ।। ७६ ।।\nभक्ष्यभोज्यैस्तथा तृप्ता यांति भोजनदायिन ।।\nदीपप्रदाः प्रकाशेन गोप्रदास्तां नदीं सुखम् ।।७७।।\nश्रीसूर्यं श्रीमहादेवं भक्ता ये पुरुषोत्तमम् ।।\nजन्मप्रभृति ते यांति पूज्यमाना यमानुगैः ।। ७८ ।।\nमहीं गां कांचनं लोहं तिलान्कार्पासमेव च ।।\nलवणं सप्तधान्यं च दत्त्वा याति सुखं नरः ।।७९।।\nतेषां तत्र गतानां च पापिनां पुण्यकर्मिणाम् ।।\nचित्रगुप्तः प्रेतपाय निरूपयति वै ततः ।। 1.2.50.८० ।।\nप्रेतलोके स वसति ततः संवत्सरं नरः ।।\nवत्सरेण च तेनास्य शरीरमभिजायते ।। ८१ ।।\nसोदकुम्भमथान्नाद्यं बांधवैर्यत्प्रदीयते ।।\nदिनेदिने स तद्भुक्त्वा तेन वृद्धिं प्रयाति च ।। ८२ ।।\nपूर्वदत्तमथान्नाद्यं प्राप्नोति स्वयमेव च ।।\nस्वयं येन न दत्तं च तथा दाता न विद्यते ।। ८३ ।।\nन चाप्युदकदातासौ क्षुत्तृड्भ्यामतिपीड्यते ।।\nबांधवैस्तूदकं दत्तं नदीभूत्वोपतिष्ठति ।। ८४ ।।\nमासिमासि च यच्छ्राद्धं षोडशश्राद्धपूर्वकम् ।।\nअत्र न क्रियते यस्य प्रेतत्वात्स न मुच्यते ।। ८५ ।।\nमानुषेण दिनेनैव प्रेतलोके दिनं स्मृतम् ।।\nतस्माद्दिनेदिने देयं प्रेतायान्नं च वत्सरम् ।। ८६ ।।\nतं च स्माशानिकानाम गणा याम्या भयावहाः ।।\nशीतवातातपोपेतं तत्र रक्षंति पापिनम् ।। ८७ ।।\nयथेह बन्धने कश्चिद्रक्ष्यते विषमैर्नरैः ।।\nप्रेतपिंडा न दीयंते षोडशश्राद्धपूर्वकाः ।। ८८ ।।\nयस्य तस्य न मोक्षोऽस्ति प्रेतत्वाद्वै युगैरपि ।।\nततः सपिण्डीकरणे बांधवैः सुकृते नरः ।। ८९ ।।\nपूर्णे संवत्सरे देहं संपूर्णं प्रतिपद्यते ।।\nपापात्मा घोररूपं तु धार्मिको दिव्यमुत्तमम् ।। 1.2.50.९० ।।\nततः स नरकं याति स्वर्गं वा स्वेन कर्मणा ।।\nरौरवाद्याश्च नरकाः पातालतलसंस्थिताः ।।९१।।\nसुराद्याः सत्यपर्यंताः स्वर्लोकस्योर्ध्वमाश्रिताः ।।\nइतिहासपुराणेषु वेदस्मृतिषु यच्छुतम् ।। ९२ ।।\nपुण्यं तेन भवेत्स्वर्गो नरकस्तद्विपर्ययात् ।।\nतत्रापि कालवसति कर्मणामनुरूपतः ।।९३।।\nअर्वाक्सपिंडीकरणं यस्य वर्षाच्च वा कृतम् ।।\nप्रेतत्वमपि तस्यापि प्रोक्तं संवत्सरं धुवम् ।। ९४ ।।\nयैरिष्टं च त्रिभिर्मेधैरर्चितं वा सुरत्रयम् ।।\nप्रेतलोकं न ते यांति तथा ये समरे हताः।।९५।।\nशुद्धेन पुण्येन दिवं च शुद्धां पापेन शुद्धेन तथा तमोंधम्।।\nमिश्रेण स्वर्गं नरकं च याति देहस्तथैवास्य भवेच्च तादृक्।। ९६ ।।\nप्रश्नत्रयं चेति तव प्रणीतमुत्पत्तिमृत्यू परलोकवासः ।।\nयथा गुरुर्मे समुदाजहार किं भूय इच्छत्युत तद्वदामि ।। ९७ ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्ड कौमारिकाखण्डे आदित्यकमठसंवादे जीवस्य पारलौकिकगत्यादिवर्णनंनाम पंचाशत्तमोऽध्यायः ।। ५० ।।"
  }
]
[
  {
    "text": "<b>॥सूत उवाच॥\n</b>\nततो द्विजौः परिवृतं नारदं देवपूजितम्॥\nअभिगम्योपजग्राह सर्वानथ स पाण्डवः॥ २.१ ॥\nततस्तं नारदः प्राह जयारातिधनंजय॥\nधर्मे भवति ते बुद्धिर्देवेषु ब्राह्मणेषु च॥ २.२ ॥\nकच्चिदेतां महायात्रां वीर द्वादशवारषिकीम्॥\nआचरन्खिद्यसे नैवमथ वा कुप्यसे न च॥ २.३ ॥\nमुनीनामपि चेतांसि तीर्थयात्रासु पांडव॥\nखिद्यंति परिकृप्यंति श्रेयसां विघ्नमूलतः॥ २.४ ॥\nकच्चिन्नैतेन दोषेण समाश्लिष्टोऽसि पांडव॥\nअत्र चांगिरसा गीतां गाथामेतां हि शुश्रुम॥ २.५ ॥\nयस्य हस्तौ च पादौ च मनश्चैव सुसंयतम्॥\nनिर्विकाराः क्रियाः सर्वाः स तीर्थफलमश्नुते॥ २.६ ॥\nतदिदं हृदि धार्यं ते किं वा त्वं तात मन्यसे॥\nभ्राता युधिष्ठिरो यस्य सखा यस्य स केशवः॥ २.७ ॥\nपुनरेतत्समुचितं यद्विप्रैः शिक्षणं नृणाम्॥\nवयं हि धर्मगुरवः स्थापितास्तेन विष्णुना॥ २.८ ॥\nविष्णुना चात्र श्रृणुमो गीतां गाथां द्विजान्प्रति॥ २.९ ॥\nयस्यामलामृतयशःश्रवणावगाहः सद्यः पुनाति जगदा श्वपचाद्विकुंठः॥\nसोहं भवद्भिरुपलब्ध सुतीर्थकीर्तिश्छद्यां स्वबाहुमपि यः प्रतिकूलवर्ती॥ २.१० ॥\nप्रियं च पार्थ ते ब्रूमो येषां कुशलकामुकः॥\nसर्वे कुशलिनस्ते च यादवाः पांडवास्तथा॥ २.११ ॥\nअधुना भीमसेनेन कुरूणामुपतापकः॥\nशासनाद्धृतराष्ट्रस्य वीरवर्मा नृपो हतः॥ २.१२ ॥\nस हि राज्ञामजेयोऽभूद्यथापूर्वं बलिर्बली॥\nकंटकं कंटकेनेव धृतराष्ट्रो जिगाय तम्॥ २.१३ ॥\nइत्यादिनारदप्रोक्तां वाचमाकर्ण्य फाल्गुनः॥\nअतीव मुदितः प्राह तेषामकुशलं कुतः॥ २.१४ ॥\nये ब्राह्मणमते नित्यं ये च ब्राह्मणपूजकाः॥\nअहं च शक्त्या नियतस्तीर्थानि विचरन्ननु॥ २.१५ ॥\nआगतस्तीर्थमेतद्धि प्रमोदोऽतीव मे हृदि॥\nतीर्थानां दर्शनं धन्यमवगाहस्ततोऽधिकः॥ २.१६ ॥\nमाहात्म्यश्रवणं तस्मादौर्वोपि मुनिरब्रवीत्॥\nतदहं श्रोतुमिच्छामि तीर्थस्यास्य गुणान्मुने॥ २.१७ ॥\nएतेनैव श्राव्यमेतद्यत्त्वयांगीकृतं मुने॥\nत्वं हि त्रिलोकीं विचरन्वेत्सि सर्वां हि सारताम्॥ २.१८ ॥\nतदेतत्सर्वतीर्थेभ्योऽधिकं मन्ये त्वदा हृतम्॥ २.१९ ॥\n<b>॥नारद उवाच॥\n</b>\nउचितं तव पार्थैतद्यत्पृच्छसि गुणिन्गुणान्॥\nगुणिनामेव युज्यन्ते श्रोतुं धर्मोद्भवा गुणाः॥\nसाधूनां धर्मश्रवणैः कीर्तनैर्याति चान्वहम्॥ २.२० ॥\nपापानामसदालापैरायुर्याति यथान्वहम्॥\nतदहं कीर्तयिष्यामि तीर्थस्यास्य गुणान्बहून्॥ २.२१ ॥\nयथा श्रुत्वा विजानासि युक्तमंगीकृतं मया॥\nपुराहं विचरन्पार्थ त्रिलोकीं कपिलानुगः॥ २.२२ ॥\nगतवान्ब्रह्मणो लोकं तत्रापश्यं पितामहम्॥\nस हि राजर्षिदेवर्‌षिमूर्तामूर्तैः सुसंवृतः॥ २.२३ ॥\nविभाति विमलो ब्रह्मा नक्षत्रैरुडुराडिव॥\nतमहं प्रणिपत्याथ चक्षुषा कृतस्वागतः॥ २.२४ ॥\nउविष्टः प्रमुदितः कपिलेन सहैव च॥\nएतस्मिन्नंतरे तत्र वार्तिकाः समुपागताः॥ २.२५ ॥\nप्रहीयंते हि ते नित्यं जगद्द्रष्टुं हि ब्रह्मणा॥\nकृतप्रणामानथ तान्समासीनान्पितामहः॥ २.२६ ॥\nचक्षुषामृतकल्पेन प्लावयन्निव चाब्रवीत्॥\nकुत्र कुत्र विचीर्णं वो दृष्टं श्रुतमथापि वा॥ २.२७ ॥\nकिंचिदेवाद्भुतं ब्रूत श्रवणाद्येन पुण्यता॥\nएवमुक्ते भगवता तेषां यः प्रवरो मतः॥ २.२८ ॥\nसुश्रवानाम ब्रह्माणं प्रणिपत्येदमूचिवान्॥\nप्रभोरग्रे च विज्ञप्तिर्यथा दीपो रवेस्तथा॥ २.२९ ॥\nतथापि खलु वाच्यं मे परार्थं प्रेरितेन ते॥\nमुनिः कात्यायनोनाम श्रुत्वा धर्मान्पुनर्बहून्॥ २.३० ॥\nसारजिज्ञासया तस्थावेकांगुष्ठः शतं समाः॥\nततः प्रोवाच तं दिव्या वाणी कात्यायन श्रृणु॥ २.३१ ॥\nपुण्ये सरस्वतीतीरे पृच्छ सारस्वतं मुनिम्॥\nस ते सारं धर्मसाध्यं धर्मज्ञोऽभिवदिष्यति॥ २.३२ ॥\nइति श्रुत्वा मुनिवरो मुनिश्रेष्ठमुपेत्य तम्॥\nप्रणम्य शिरसा भूमौ पप्रच्छेदं हृदि स्थितम्॥ २.३३ ॥\nसत्यं केचित्प्रशंसंतितपः शौचं तथा परे॥\nसांख्यं केचित्प्रशंसंति योगमन्ये प्रचक्षते॥ २.३४ ॥\nक्षमां केचित्प्रशंसंति तथैव भृशमार्ज्जवम्॥\nकेचिन्मौनं प्रशंसंति केचिदाहुः परं श्रुतम्॥ २.३५ ॥\nसम्यग्ज्ञानं प्रशंसंति केचिद्वैराग्यमुत्तमम्॥\nअग्निष्टोमादिकर्माणि तथा केचित्परं विदुः॥ २.३६ ॥\nआत्मज्ञानं परं केचित्समलोष्टाश्मकांचनम्॥\nइत्थं व्यवस्थिते लोके कृत्याकृत्यविधौ जनाः॥ २.३७ ॥\nव्यामोहमेव गच्छंति किं श्रेय इति वादिनः॥\nयदेतेषु परं कृत्यम् नुष्ठेयं महात्मभिः॥ २.३८ ॥\nवक्तुमर्हसि धर्मज्ञ मम सर्वार्थसाधकम्॥ २.३९ ॥\n<b>॥सारस्वत उवाच॥\n</b>\nयन्मां सरस्वती प्राह सारं वक्ष्यामि तच्छृणु॥\nछायाकारं जगत्सर्वमुत्पत्तिक्षयधर्मि च॥\nवारांगनानेत्रभंगस्वद्वद्भंगुरमेव तत्॥ २.४० ॥\nधनायुर्यौवनं भोगाञ्जलचंद्रवदस्थिरान्॥\nबुद्ध्या सम्यक्परामृश्य स्थाणुदानं समाश्रयेत्॥ २.४१ ॥\nदानवान्पुरुषः पापं नालं कर्तुमिति श्रुतिः॥\nस्थाणुभक्तो जन्ममृत्यू नाप्नोतीति श्रुति स्तथा॥ २.४२ ॥\nसावर्णिना च गाथे द्वे कीर्तिते श्रृणु ये पुरा॥\nवृषो हि भगवान्धर्मो वृषभो यस्य वाहनम्॥ २.४३ ॥\nपूज्यते स महादेवः स धर्मः पर उच्यते॥\nदुःखावर्ते तमोघोरे धर्माधर्मजले तथा॥ २.४४ ॥\nक्रोधपंके मदग्राहे लोभबुद्बदसंकटे॥\nमानगंभीरपाताले सत्त्वयानविभूषिते॥ २.४५ ॥\nमज्जंतं तारयत्येको हरः संसारसागरात्॥\nदानं वृत्तं व्रतं वाचः कीर्तिधर्मौ तथायुषः॥ २.४६ ॥\nपरोपकरणं कायादसारात्सारमुद्धरेत्॥\nधर्मे रागः श्रुतौ चिंता दाने व्यसनमुत्तमम्॥ २.४७ ॥\nइंद्रियार्थेषु वैराग्यं संप्राप्तं जन्मनः फलम्॥\nदेशेऽस्मिन्भारते जन्म प्राप्य मानुष्यमध्रुवम्॥ २.४८ ॥\nन कुर्यादात्मनः श्रेयस्तेनात्मा वंचतश्चिरम्॥\nदेवासुराणां सर्वेषां मानुष्यमतिदुर्लभम्॥ २.४९ ॥\nतत्संप्राप्य तथा कुर्यान्न गच्छेन्नरकं यथा॥\nसर्वस्य मूलं मानुष्यं तथा सर्वार्थसाधकम्॥ २.५० ॥\nयदि लाभे न यत्नस्ते मूलं रक्ष प्रयत्नतः॥\nमहता पुण्यमूल्येन क्रीयते कायनौस्त्वया॥ २.५१ ॥\nगंतुं दुःखोदधेः पारं तर यावन्न भिद्यते॥\nअविकारिशरीरत्वं दुष्प्राप्यं वै ततः॥ २.५२ ॥\nनापक्रामति संसारादात्महा स नराधमः॥\nतपस्तप्यन्ति यतयो जुह्वते चात्र यज्विनः॥\nदानानि चात्र दीयंते परलोकार्थमादरात्॥ २.५३ ॥\n<b>॥कात्यायन उवाच॥\n</b>\nदानस्य तपसो वापि भगवन्किं च दुष्करम्॥\nकिं वा महत्फलं प्रेत्य सारस्वत ब्रवीहि तत्॥ २.५४ ॥\n<b>॥सारस्वत उवाच॥\n</b>\nन दानाद्दुष्करतरं पृथिव्यामस्ति किंचन॥\nमुने प्रत्यक्षमेवैतद्दृश्यते लोकसाक्षिकम्॥ २.५५ ॥\nपरित्यज्य प्रियान्प्राणान्धनार्थे हि महाभयम्॥\nप्रविशंति महालोभात्समुद्रमटवीं गिरिम्॥ २.५६ ॥\nसेवामन्ये प्रपद्यंते श्ववृत्तिरिति या स्मृता॥\nहिंसाप्रायां बहुक्लेशां कृषिं चैव तथा परे॥ २.५७ ॥\nतस्य दुःखार्जितस्येह प्राणेभ्योपि गरीयसः॥\nआयासशतलब्धस्य परित्यागः सुदुष्करः॥ २.५८ ॥\nयद्ददाति यदश्नाति तदेव धनिनो धनम्॥\nअन्ये मृतस्य क्रीडंति दारैरपि धनैरपि॥ २.५९ ॥\nअहन्यहनि याचंतमहं मन्ये गुरुं यथा॥\nमार्जनं दर्पणस्येव यः करोति दिनेदिने॥ २.६० ॥\nदीयमानं हि नापैति भूय एवाभिवर्धते॥\nकूप उत्सिच्यमानो हि भवेच्छुद्धो बहूदकः॥ २.६१ ॥\nएकजन्मसुखस्यार्थे सहस्राणि विलापयेत्॥\nप्राज्ञो जन्मसहस्रेषु संचिनोत्येकजन्मनि॥ २.६२ ॥\nमूर्खो हि न ददात्यर्थानिह दारिद्र्यशंकया॥\nप्राज्ञस्तु विसृजत्यर्थानमुत्र तस्य शंकया॥ २.६३ ॥\nकिं धनेन करिष्यंति देहिनो भंगुराश्रयाः॥\nयदर्थं धनमिच्छंति तच्छरीरमशाश्वतम्॥ २.६४ ॥\nअक्षरद्वयमभ्यस्तं नास्तिनास्तीति यत्पुरा॥\nतदिदं देहिदेहिति विपरीतमुपस्थितम्॥ २.६५ ॥\nबोधयंति च यावंतो देहीति कृपणं जनाः॥\nअवस्थेयमदानस्य मा भूदेवं भवानपि॥ २.६६ ॥\nदातुरेवोपकाराय वदत्यर्थीति देहि मे॥\nयस्माद्दाता प्रयात्यूर्ध्वमधस्तिष्ठेत्प्रतिग्रही॥ २.६७ ॥\nदरिद्रा व्याधिता मूर्खाः परप्रेष्यकराः सदा॥\nअदत्तदानाज्जायंते दुःखस्यैव हि भाजनाः॥ २.६८ ॥\nधनवंतमदातारं दरिद्रं वाऽतपस्विनम्॥\nउभावंभसि मोक्तव्यौ कंठे बद्धा महाशिलाम्॥ २.६९ ॥\nशतेषु जायते शूरः सहस्रेषु च पंडितः॥\nवक्ता शतसहस्रेषु दाता जायेत वा न वा॥ २.७० ॥\nगोभिर्विप्रैश्च वेदैश्च सतीभिः सत्यवादिभिः॥\nअलुब्धैर्दानशीलैश्च सप्तभिर्धार्यते मही॥ २.७१ ॥\nशिबिरौशीनरोङ्गानि सुतं च प्रियमौरसम्॥\nब्राह्मणार्थमुपाकृत्य नाकपृष्ठमितो गतः॥ २.७२ ॥\nप्रतर्द्दनः काशिपति प्रदाय नयने स्वके॥\nब्राह्मणायातुलां कीर्तिमिह चामुत्र चाश्नुते॥ २.७३ ॥\nनिमी राष्ट्रं च वैदेहो जामदग्न्यो वसुंधराम्॥\nब्राह्मणेभ्यो ददौ चापि गयश्चोर्वीं सपत्तनाम्॥ २.७४ ॥\nअवर्षति च पर्जन्ये सर्वभूतनिवासकृत्॥\nवसिष्ठो जीवयामास प्रजापतिरिव प्रजाः॥ २.७५ ॥\nब्रह्मदत्तश्च पांचाल्यो राजा बुद्धिमतां वरः॥\nनिधिं शंखं द्विजाग्र्येभ्यो दत्त्वा स्वर्गमवाप्तवान्॥ २.७६ ॥\nसहस्रजिच्च राजर्षिः प्राणानिष्टान्महायशाः॥\nब्राह्मणार्थे परित्यज्य गतो लोकाननुत्तमान्॥ २.७७ ॥\nएते चान्ये च बहवः स्थाणोर्दानेन भक्तितः॥\nरुद्रलोकं गता नित्यं शान्तात्मानो जितेन्द्रियाः॥ २.७८ ॥\nएषां प्रतिष्ठिता कीर्तिर्यावत्स्थास्यति मेदिनी॥\nइति संचिंत्य सारार्थी स्थाणुदानपरो भव॥ २.७९ ॥\nसोऽपि मोह परित्यज्य तथा कात्यायनोऽभवत्॥ २.८० ॥\n<b>॥नारद उवाच॥\n</b>\nएवं सुश्रवसा प्रोक्तां कथामाकर्ण्य पद्मभूः॥\nहर्षाश्रुसंयुतोऽतीव प्रशशंस मुहुर्मुहुः॥ २.८१ ॥\nसाधु ते व्याहृतं वत्स एवमेतन्न चान्यथा॥\nसत्यं सारस्वतः प्राह सत्या चैवं तथा श्रुतिः॥ २.८२ ॥\nदानं यज्ञानां वरूथं दक्षिणा लोके दातारँसर्वभूतान्युपजीवंति दानेनारातीरँपानुदंत दानेन द्विषंतो मित्रा भवंति दाने सर्वं प्रतिष्ठितं तस्माद्दानं परमं वदंतीति॥ २.८३ ॥\nसंसारसागरे घोरे धर्माधर्मोर्मिसंकुले॥\nदानं तत्र निषेवेत तच्च नौरिव निर्मितम्॥ २.८४ ॥\nइति संचिंत्य च मया पुष्करे स्थापिता द्विजाः॥\nगङ्गायमुनयोर्मध्ये मध्यदेशे द्विजाः सृते॥ २.८५ ॥\nस्थापिताः श्रीहरिभ्यां तु श्रीगौर्या वेदवित्तमाः॥\nरुद्रेण नागराश्चैव पार्वत्या शक्तिपूर्भवाः॥ २.८६ ॥\nश्रीमाले च तथा लक्ष्म्या ह्येवमादिसुरोत्तमैः॥\nनानाग्रहाराः संदत्ता लोकोद्धरणकांक्षया॥ २.८७ ॥\nन हि दानफले कांक्षा काचिन्नऽस्ति सुरोत्तमाः॥\nसाधुसंरक्षणार्थं हि दानं नः परिकीर्तितम्॥ २.८८ ॥\nब्राह्मणाश्च कृतस्थाना नानाधर्मोपदेशनैः॥\nसमुद्धरंति वर्णांस्त्रींस्ततः पूज्यतमा द्विजाः॥ २.८९ ॥\nदानं चतुर्विधं दानमुत्सर्गः कल्पितं तथा॥\nसंश्रुतं चेति विविधं तत्क्रमात्परिकीर्तितम्॥ २.९० ॥\nवापीकूपतडागानां वृक्षविद्यासुरौकसाम्॥\nमठप्रपागृहक्षेत्रदानमुत्सर्ग इत्यसौ॥ २.९१ ॥\nउपजीवन्निमान्यश्च पुण्यं कोऽपि चरेन्नरः॥\nषष्ठमंशं स लभते यावद्यो विसृजेद्द्विजः॥ २.९२ ॥\nतदेषामेव सर्वेषां विप्रसंस्थापनं परम्॥\nदेवसंस्थापनं चैव धर्मस्तन्मूल एव यत्॥ २.९३ ॥\nदेवतायतनं यावद्यावच्च ब्राह्मणगृहम्॥\nतावद्दातुः पूर्वजानां पुण्यांशश्चोपतिष्ठति॥ २.९४ ॥\nएतत्स्वल्पं हि वाणिज्यं पुनर्बहुफलप्रदम्॥\nजीर्णोद्धारे च द्विगुणमेतदेव प्रकीर्तितम्॥ २.९५ ॥\nतस्मादिदं त्वहमपिब्रवीमि सुरसत्तमाः॥\nनास्ति दानसमं किंचित्सत्यं सारस्वतो जगौ॥ २.९६ ॥\n<b>॥नारद उवाच॥\n</b>\nइति सारस्वतप्रोक्तां तथा पद्मभुवेरिताम्॥\nसाधुसाध्वित्यमोदंत सुराश्चाहं सुविस्मिताः॥ २.९७ ॥\nततः सभाविसर्गांते सुरम्ये मेरुमूर्धनि॥\nउपविश्य शिलापृष्ठे अहमेतदचिंतयम्॥ २.९८ ॥\nसत्यमाह विरंचिस्तु स किमर्थं तु जीवति॥\nयेनैकमपि तद्धृत्तं नैव येन कृतार्थता॥ २.९९ ॥\nतदहं दानपुण्यं हि करिष्यामि कथं स्फुटम्॥\nकौपीनदण्डात्मधनो धनं स्वल्पं हि नास्ति मे॥ २.१०० ॥\nअनर्हते यद्ददाति न ददाति तथार्हते॥\nअर्हानर्हपरिज्ञानाद्दानधर्मो हि दुष्करः॥ २.१०१ ॥\nदेशेकाले च पात्रे च शुद्धेन मनसा तथा॥\nन्यायार्जितं च यो दद्याद्यौवने स तदश्नुते॥ २.१०२ ॥\nतमोवृतस्तु यो दद्यात्क्रोधात्तथैव च॥\nभुंक्ते दान फलं तद्धि गर्भस्थो नात्र संशयः॥ २.१०३ ॥\nबालत्वेऽपि च सोऽश्राति यद्दत्तं दम्भकारणात्॥\nदत्तमन्यायतो वित्तं वै चार्थकारणम्॥ २.१०४ ॥\nवृद्धत्वे हि समश्राति नरो वै नात्र भविष्यति॥\nतस्माद्देशे च काले च सुपात्रे विधिना नरः॥\nशुभार्जितं प्रयुञ्जीत श्रद्धया शाठ्यवर्जितः॥ २.१०५ ॥\nतदेतन्निर्धनत्वाच्च कथं नाम भविष्यति॥\nसत्यमाहुः पुरा वाक्यं पुराणमुनयोऽमलाः॥ २.१०६ ॥\nनाधनस्यास्त्ययं लोको न परश्च कथंचन॥\nअभिशस्तं प्रपश्यंति दरिद्रं पार्श्वतः स्थितम्॥ २.१०७ ॥\nदारिद्र्यं पातकं लोके कस्तच्छंसितुमर्हति॥\nपतितः शोच्यते सर्वैर्निर्धनश्चापि शोच्यते॥ २.१०८ ॥\nयः कृशाश्वः कृशधनः कृशभृत्यः कृशातिथिः॥\nस वै प्रोक्तः कृशोनाम न शरीरकृशः कृशऋ॥ २.१०९ ॥\nअर्थवान्दुष्कुलीनोऽपि लोके पूज्यतमो नरः॥\nशशिनस्तुल्यवंशोऽपि निर्धनः परिभूयते॥ २.११० ॥\nज्ञानवृद्धास्तपोवृद्धा ये च वृद्धा बहुश्रुताः॥\nते सर्वे धनवृद्धस्य द्वारि तिष्ठन्ति किंकराः॥ २.१११ ॥\nयद्यप्ययं त्रिभुवने अर्थोऽस्माकं पराग्नहि॥\nतथाप्यन्यप्रार्थितो हि तस्यैव फलदो भवेत्॥ २.११२ ॥\nअथवैतत्पुरा सर्वं चिंतयिष्यामि सुस्फुटम्॥\nविलोकयामि पूर्वं तु किंचिद्योग्यं हि स्थानकम्॥ २.११३ ॥\nस चिंतयित्वेति बहुप्रकारं देशांश्च ग्रामान्नगराणि चाश्रमान्॥\nबहूनहं पर्यटन्नाप्तवान्हि स्थानं हितं स्थापये यत्र विप्रान्॥ २.११४ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे नारदार्जुनसंवादे दानप्रशंसावर्णनंनाम द्वितीयऽध्यायः॥ २ ॥ छ ॥"
  }
]
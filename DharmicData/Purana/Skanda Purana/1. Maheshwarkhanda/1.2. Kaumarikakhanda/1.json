[
  {
    "text": "<b>॥श्रीमुनय ऊचुः॥\n</b>\nदक्षिणार्णवतीरेषु यानि तीर्थानि पंच च॥\nतानि ब्रूहि विशालाक्ष वर्णयंत्यति तानि च॥ १.१ ॥\nसर्वतीर्थफलं येषु नारदाद्य वदंति च॥\nतेषां चरितमाहात्म्यं श्रोतुमिच्छामहे वयम्॥ १.२ ॥\n<b>॥उग्रश्रवा उवाच॥\n</b>\nश्रृणुध्वचत्यद्भुतपुण्यसत्कथं कुमारनाथस्य महाप्रभावम्॥\nद्वैपायनो यन्मम चाह पूर्वं हर्षाबुरोमोद्गमचर्चितांगः॥ १.३ ॥\nकुमारगीता गाथात्र श्रूयतां मुनिसत्तमाः॥\nया सर्वदेवैर्मुनिभिः पितृभिश्च प्रपूजिता॥ १.४ ॥\nमध्वाचारस्तं भतीर्थं यो निषेवेत मानवः॥\nनियतं तस्य वासः स्याद्ब्रह्मलोके यथा मम॥ १.५ ॥\nब्रह्मलोकाद्विष्णुलोकस्तस्मादपि शिवस्य च॥\nपुत्राप्रियत्वात्तस्यापि गुहलोको महत्तमः॥ १.६ ॥\nअत्राश्चर्यकथा या च फाल्गुनस्य पुरेरिता॥\nनारदेन मुनिश्रेष्ठास्तां वो वक्ष्यामि विस्तरात्॥ १.७ ॥\nपुरा निमित्ते कस्मिंश्चित्करीटी मणिकूटतः॥\nसमुद्रे दक्षिणेऽभ्यागात्स्नातुं तीर्थानि पंच च॥ १.८ ॥\nवर्जयंति सदा यानि भयात्तीर्थानि तापसाः॥\nकुमारेशस्य पूर्वं च तीर्थमस्ति मुनेः प्रियम्॥ १.९ ॥\nस्तंभेशस्य द्वितीयं च सौभद्रस्य मुनेः प्रियम्॥\nबर्करेश्वरमन्यच्च पौलोमीप्रियमुत्तमम्॥ १.१० ॥\nचतुर्थं च महाकालं करंधम नृपप्रिययम्॥\nभरद्वाजस्य तीर्थं च सिद्धेशाख्यं हि पंचमम्॥ १.११ ॥\nएतानि पंच तीर्थानि ददर्श कुरुपुंगवः॥\nतपस्विभिर्वर्जितानि महापुण्यानि तानि च॥ १.१२ ॥\nदृष्ट्वा पार्श्वे नारदीयानपृच्छत महामुनीन्॥\nतीर्थानीमानि रम्याणि प्रभावाद्भुतवंति च॥ १.१३ ॥\nकिमर्थं ब्रूत वर्ज्यंते सदैव ब्रह्मवादिभिः॥\n<b>॥तापसा ऊचुः॥\n</b>\nग्राहः पंच वसंत्येषु हरंति च तपोधनान्॥ १.१४ ॥\nअत एतानि वर्ज्यंते तीर्थानि कुरुनंदन॥\nइति श्रुत्वा महाबाहुर्गमनाय मनो दधे॥ १.१५ ॥\nततस्तं तापसाः प्रोचुत्हंतुं नार्हसि फाल्गुन॥\nबहवो भक्षिता ग्राहै राजानो मुनयस्तथा॥ १.१६ ॥\nतत्त्व द्वारशवर्षाणि तीर्थानामर्बुदेष्वपि॥\nस्नातः किमेतैस्तीर्थैस्ते मा पतंगव्रतो भव॥ १.१७ ॥\n<b>॥अर्जुन उवाच॥\n</b>\nयदुक्तं करुणासारैः सारं किं तदिहोच्यताम्॥\nधर्मार्थी मनुजो यश्च न स वार्यो महात्मभिः॥ १.१८ ॥\nधर्मकामं हि मनुजं यो वारयति मंदधीः॥\nतदाश्रितस्य जगतो निःश्वासैर्भस्मसाद्भवेत्॥ १.१९ ॥\nयज्जीवितं चाचिरांशुसमानक्षणभंगुरम्॥\nतच्चेद्धर्मकृते याति यातु दोषोऽस्ति को ननु॥ १.२० ॥\nजीवितं च धनं दाराः पुत्राः क्षेत्रगृहाणि च॥\nयान्ति येषआं धर्मकृते त एव भुवि मानवाः॥ १.२१ ॥\n<b>॥तापसा ऊचुः॥\n</b>\nएवं ते ब्रुवतः पार्थ दीर्घमायुः प्रवर्धताम्॥\nसदा धर्मे रतिर्भूयाद्याहि स्वं कुरु वांछितम्॥ १.२२ ॥\nएवमुक्तः प्रणम्यैतानाशीर्भिरभिसंस्तुतः॥\nजगाम तानि तीर्थानि द्रष्टुं भरतसत्तमः॥ १.२३ ॥\nततः सौभद्रमासाद्य महर्षेस्तीर्थुमुत्तमम्॥\nविगाह्य तरसा वीरः स्नानं चक्रे परंतपः॥ १.२४ ॥\nअथ तं पुरुषव्याघ्रमंतर्जलचरो महान्॥\nनिजग्राह जले ग्राहः कुंतीपुत्रं धनंजयम्॥ १.२५ ॥\nतमादायैव कौतेयो विस्फुरंतं जलेचरम्॥\nउदतिष्ठन्महाबाहुर्बलेन बलिनां वरः॥ १.२६ ॥\nउद्धृतश्चैव तु ग्राहः सोऽर्जुनेन यशस्विना॥\nबभूव नारी कल्याणी सर्वाभरणभूषिता॥ १.२७ ॥\nदीप्यमानशिखा विप्रा दिव्यरूपा मनोरमा॥\nतदद्भुतं महद्दृष्ट्वा कुंतीपुत्रो धनंजयः॥ १.२८ ॥\nतां स्त्रियं परमप्रीत इदं वचनमब्रवीत्॥\nका वै त्वमसि कल्याणि कुतो वा जलचारिणी॥ १.२९ ॥\nकिमर्थं च महात्पापमिदं कृतवती ह्यसि॥\n<b>॥नार्युवाच॥\n</b>\nअप्सरा ह्यस्मि कौतेय देवारण्यनिवासिनी॥ १.३० ॥\nइष्टा धनपतेर्नित्यं वर्चानाम महाबल॥\nमम सख्यश्चतस्रोऽन्याः सर्वाः कामगमाः शुभाः॥ १.३१ ॥\nताभिः सार्धं प्रयातास्मि देवराजनिवेशनात्॥\nततः पश्यामहे सर्वा ब्राह्मणं चानिकेतनम्॥ १.३२ ॥\nरूपवंतमधीयानमेकमेकांतचारिणम्॥\nतस्य वै तपसा वीर तद्वनं तेजसावृतम्॥ १.३३ ॥\nआदित्य इव तं देशं कृत्स्नमेवान्व भासयत्॥\nतस्य दृष्ट्वा तपस्तादृग्रूपं चाद्भुतदर्शनम्॥ १.३४ ॥\nअवतीर्णास्ति तं देशं तपोविघ्नचिकीर्षया॥\nअहं च सौरभेयी च सामेयी बुद्बुदालता॥ १.३५ ॥\nयौगपद्येन तं विप्रमभ्यगच्छाम भारत॥\nगायंत्यो ललमानाश्च लोभयंत्यश्च तं द्विजम्॥ १.३६ ॥\nस च नास्मासु कृतवान्मनोवीरः कथंचन॥\nनाकंपत महातेजाः स्थितस्तपसि निर्मले॥ १.३७ ॥\nसोऽशपत्कुपितोऽस्मासु ब्राह्मणः क्षत्रियर्षभ॥\nग्राहभूता जले यूयं भविष्यथ शतं समाः॥ १.३८ ॥\nततो वयं प्रव्यथिताः सर्वा भरतसत्तम॥\nआयाताः शरणं विप्रं तपोधनमकल्मषम्॥ १.३९ ॥\nरूपेण वयसा चैव कंदर्पेण च दर्पिताः॥\nअयुक्तं कृतवत्यः स्म क्षंतुमर्हसि नो द्विज॥ १.४० ॥\nएष एव वधोऽस्माकं स पर्याप्तस्तपोधन॥\nयद्वयं शंसितात्मानं प्रलोब्धुं त्वामुपागताः॥ १.४१ ॥\nअवध्याश्च स्त्रियः सृष्टा मन्यंते धर्मचिंतकाः॥\nतस्माद्धर्मेण धर्मज्ञ एष वादो मनीषिणाम्॥ १.४२ ॥\nशरणं च प्रपन्नानां शिष्टाः कुर्वंति पालनम्॥\nशरण्यं त्वां प्रपन्नाः स्मस्तस्मात्त्वं क्षंतुमर्हसि॥ १.४३ ॥\nएवमुक्तस्तु धर्मात्मा ब्राह्मणः शुभकर्मकृत्॥\nप्रसादं कृतवाञ्छूररविसोमसमप्रभः॥ १.४४ ॥\n<b>॥ब्राह्मण उवाच॥\n</b>\nभवतीनां चरित्रेण परिमुह्यामि चेतसि॥\nअहो धार्ष्ट्यमहो मोहो यत्पापाय प्रवर्तनम्॥ १.४५ ॥\nमस्त कस्थायिनं मृत्युं यदि पश्येदयं जनः॥\nआहारोऽपि न रोचेत किमुताकार्यकारिता॥ १.४६ ॥\nआहो मानुष्यकं जन्म सर्वजन्मसु दुर्लभम्॥\nतृणवत्क्रियते कैश्चिद्योषिन्मूढैर्दुराधरैः॥ १.४७ ॥\nतान्वयं समपृच्छामो जनिर्वः किंनिमित्ततः॥\nको वा लाभो विचार्यैतन्मनासा सह प्रोच्यताम्॥ १.४८ ॥\nन चैताः परिनिन्दामो जनिर्यार्भ्यः प्रवर्तते॥\nकेवलं तान्विनिंदामो ये च तासु निरर्गलाः॥ १.४९ ॥\nयतः पद्मभुवा सृष्टं मिथुनं विश्ववृद्धये॥\nतत्तथा परिपाल्यं वै नात्र दोषोऽस्ति कश्चन॥ १.५० ॥\nया बांधवैः प्रदत्ता स्याद्वह्निद्विजसमागमे॥\nगार्हस्थ्यपालनं धन्यं तया साकं हि सर्वदम्॥ १.५१ ॥\nयथाप्रकृति पुंयोमो यत्नेनापि परस्परम्॥\nसाध्यामानो गुणाय स्यादगुणायाप्यसाधितः॥ १.५२ ॥\nएवं यत्नात्साध्यमानं स्वकं गार्हस्थ्यमुत्तमम्॥\nगुणाय महते भूयादगुणायाप्यसाधितम्॥ १.५३ ॥\nपुरे पंचमुखे द्वाःस्थ एकादशभटैर्युतः॥\nसाकं नार्या बह्वपत्यः स कथं स्यादचेतनः॥ १.५४ ॥\nयश्चस्त्रिया समायोगः पंचयज्ञादिकर्मभिः॥\nविश्वोपकृतये सृष्टा मूढैर्हा साध्यतेऽन्यथा॥ १.५५ ॥\nअहो श्रृणुध्वं नो चेद्वः शुश्रूषा जायते शुभा॥\nतथापि बाहुमुद्धृत्य रोरूयामः श्रृणोति कः॥ १.५६ ॥\nषड्धातुसारं तद्वीर्यं समानं परिहाय च॥\nविनिक्षेपे कुयोनौ तु तस्येदं प्रोक्तवान्यमः॥ १.५७ ॥\nप्रथमं चौषधीद्रोग्धा आत्मद्रोग्धा ततः पुनः॥\nपितृद्रोग्धा विश्वद्रोग्धा यात्यंधं शाश्वतीः समाः॥ १.५८ ॥\nमनुष्यं पितरो देवा मुनयो मानवास्तथा॥\nभृतानि चोपजीवंति तदर्थं नियतो भवेत्॥ १.५९ ॥\nवचसा मनसा चैव जिह्वया करश्रोत्रकैः॥\nदांतमाहुर्हि सत्तीर्थं काकतीर्थमतः परम्॥ १.६० ॥\nकाकप्राये नरे यस्मिन्रमंते तामसा जनाः॥\nहंसोऽयमिति देवानां कोऽर्थस्तेन विचिंत्यताम्॥ १.६१ ॥\nएवंविधं हि विश्वस्य निर्माणं स्मरतोहृदि॥\nअपि कृते त्रिलोक्याश्च कथं पापे रमेन्मनः॥ १.६२ ॥\nतदिदं चान्यमर्त्यानां शास्त्रदृष्टमहो स्त्रियः॥\nयमलोके मया दृष्टं मुह्ये प्रत्यक्षतः कथम्॥ १.६३ ॥\nभवतीषु च कः कोपो ये यदर्थे हि निर्मिताः॥\nते तमर्थं प्रकुर्वंति सत्यमस्तुभमेव च॥ १.६४ ॥\nशतं सहस्रं विश्वं च सर्वमक्षय वाचकम्॥\nपरिमाणं शतं त्वेव नैतदक्षय्यवाचकम्॥ १.६५ ॥\nयदा च वो ग्राहभूता गृह्णतीः पुरुषाञ्जले॥\nउत्कर्षति जलात्कश्चित्स्थले पुरुषसत्तमः॥ १.६६ ॥\nतदा यूयं पुनः सर्वाः स्वं रूपं प्रतिपत्स्यथ॥\nअनृतं नोक्तपूर्वं मे हसतापि कदाचन॥\nकल्याणस्य सुपृक्तस्य शुद्धिस्तद्वद्वरा हि वः॥ १.६७ ॥\n<b>॥नार्युवाच॥\n</b>\nततोभिवाद्य तं विप्रं कृत्वा चैव प्रदक्षिणम्॥ १.६८ ॥\nअचिंतयामापसृत्य तस्माद्देशात्सुदुःखिताः॥\nक्व नु नाम वयं सर्वाः कालेनाल्पेन तं नरम्॥ १.६९ ॥\nसमागच्छेम यो नः स्वं रूपमापादयेत्पुनः॥\nता वयं चिंतयित्वेह मुहूर्तादिव भारत॥ १.७० ॥\nदृष्टवत्यो महाभागं देवर्षिमथ नारदम्॥\nसर्वा दृष्टाः स्म तं दृष्ट्वा देवर्षिममितद्युतिम्॥ १.७१ ॥\nअभिवाद्य च तं पार्थ स्थिताः स्मो व्यथिताननाः॥\nस नोऽपृच्छद्दृःखमूलमुक्तवत्यो वयं च तम्॥ १.७२ ॥\nश्रुत्वा तच्च यथातत्त्वमिदं वचनमब्रवीत्॥\nदक्षिणे सागरेऽनूपे पंच तीर्थानि संतिवै॥ १.७३ ॥\nपुण्यानि रमणीयानि तानि गच्छत मा चिरम्॥\nतत्रस्थाः पुरुषव्याघ्रः पांडवो वो धनंजयः॥ १.७४ ॥\nमोक्षयिष्यति शुद्धात्मा दुःखा दस्मान्न संशयः॥\nतस्य सर्वा वयं वीर श्रुत्वा वाक्यमिहागताः॥ १.७५ ॥\nत्वमिदं सत्यवचनं कर्तुमर्हसि पांडव॥\nत्वद्विधानां हि साधूनां जन्म दीनोपकारकम्॥ १.७६ ॥\nश्रुत्वेति वचनं तस्याः सस्नौ तीर्थेष्वनुक्रमात्॥\nग्राहभूताश्चोज्जहार यथापूर्वाः स पांडवः॥ १.७७ ॥\nततः प्रणम्य ता वीरं प्रोच्यमाना जयाशिषः॥\nगंतुं कृताभिलाषाश्च प्राह पार्थो धनंजयः॥ १.७८ ॥\nएष मे हृदि संदेहः सुदृढः परिवर्तते॥\nकस्माद्वोनारदमुनिरनुजज्ञे प्रवासितुम्॥ १.७९ ॥\nसर्वः कोऽप्यतिहीनोऽपि स्वपूज्यस्यार्थसाधकः॥\nस्वपूज्यतीर्थेष्वावासं प्रोक्तवान्नारदः कथम्॥ १.८० ॥\nतथैव नवदुर्गासु सतीष्वतिबलासु च॥\nसिद्धेशे सिद्धगणपे चापि वोऽत्र स्थितिः कथम्॥ १.८१ ॥\nएकैक एषां शक्तो हि अपि देवान्निवारितुम्॥\nतीर्थसंरोधकारिण्यः सर्वा नावारयत्कथम्॥ १.८२ ॥\nइति चिंतयते मह्यं भृशं दोलायते मनः॥\nमहन्मे कौतुकं जातं सत्यं वा वक्तुमर्हथ॥ १.८३ ॥\n<b>॥अप्सरस ऊचुः॥\n</b>\nयोग्यं पृच्छसि कौन्तेय पुनः पश्योत्तरां दिशम्॥ १.८४ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे पार्थेन पञ्चाप्सरः समुद्धरणंनाम प्रथमोऽध्यायः॥ १ ॥ छ ॥"
  }
]
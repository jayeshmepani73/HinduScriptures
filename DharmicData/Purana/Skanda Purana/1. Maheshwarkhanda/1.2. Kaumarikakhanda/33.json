[
  {
    "text": "<b>॥नारद उवाच॥\n</b>\nततस्तं गिरिवर्ष्माणं पतितं वसुधोपरि॥\nआलिंगितमिव पृथ्व्या गुणिन्या गुणिनं यथा॥ ३३.१ ॥"
  },
  {
    "text": "दृष्ट्वा देवा विस्मितास्ते जयं जगुस्तथा मुहुः॥\nकेचित्समीपमागंतुं बिभ्यति त्रिदिवौकसः॥ ३३.२ ॥"
  },
  {
    "text": "उत्थाय तारको दैत्यः कदा चिन्नो निहंति चेत्॥\nतं तथा पतितं दृष्ट्वा वसुधामण्डले गुहः॥ ३३.३ ॥"
  },
  {
    "text": "आसीद्दीनमनाः पार्थ शुशोच च महामतिः॥\nस्तवनं चापि देवानां वारयित्वा वचोऽब्रवीत्॥ ३३.४ ॥"
  },
  {
    "text": "शोच्यं पातकिनं मां च संस्तुवध्वं कथं सुराः॥\nपंचानामपि यो भर्ता प्राकृतोऽसौ न कीर्त्यते॥ ३३.५ ॥"
  },
  {
    "text": "स तु रुद्रांशजः प्रोक्तस्तस्य द्रुह्यन्न रुद्रँवत्॥\nस्वायंभुवेन गीतश्च श्लोकः संश्रूयते तथा॥ ३३.६ ॥"
  },
  {
    "text": "वीरं हि पुरुषं हत्वा गोसहस्रेण मुच्यते॥\nयथाकथंचित्पुरुषो न हंतव्यस्ततो बुधैः॥ ३३.७ ॥"
  },
  {
    "text": "पापशीलस्य हनने दोषो यद्यपि नास्ति च॥\nतथापि रुद्रभक्तोऽयं संस्मरन्निति शोचिमि॥ ३३.८ ॥"
  },
  {
    "text": "तदहं श्रोतुमिच्छामि प्रायाश्चित्तं च किंचन॥\nप्रायश्चित्तैरपैत्येनो यतोपि महदर्जितम्॥ ३३.९ ॥"
  },
  {
    "text": "इति संशोचतस्तस्य शिवपुत्रस्य धीमतः॥\nवासुदेवो गुरुः पुंसां देवमध्ये वचोऽब्रवीत्॥ ३३.१० ॥"
  },
  {
    "text": "श्रुतिः स्मृतिश्चेतिहासाः पुराणं च शिवात्मज॥\nप्रमाणं चेत्ततो दुष्टवधे दोषो न विद्यते॥ ३३.११ ॥"
  },
  {
    "text": "स्वप्राणान्यः परप्राणैः प्रपुष्णात्यघृणः पुमान्॥\nतद्वधस्तस्य हि श्रेयो यद्दोषाद्यात्यधः पुमान्॥ ३३.१२ ॥"
  },
  {
    "text": "अन्नादे भ्रूणहा मार्ष्टि पत्यौ भार्या पचारिणी॥\nगुरौ शिष्यश्च याज्यश्च स्तेनो राजनि किल्बिषम्॥ ३३.१३ ॥"
  },
  {
    "text": "पापिनं पुरुषं यो हि समर्थो न निहंति च॥\nतस्य तावंति पापानि तदर्धं सोऽप्यवाश्रुते॥ ३३.१४ ॥"
  },
  {
    "text": "पापिनो यदि वध्यंते नैव पालनसंस्थितैः॥\nततोऽयमक्षमो लोकः कं याति शरणं गुह॥ ३३.१५ ॥"
  },
  {
    "text": "कथं यज्ञाश्च वेदाश्च वर्तते विश्वधारकाः॥\nतस्मात्त्वया पुण्यमाप्तं न च पापं कथंचन॥ ३३.१६ ॥"
  },
  {
    "text": "अथ चेद्रुद्रभक्तेषु बहुमानस्तव प्रभो॥\nतत्र ते कीर्तयिष्यामि प्रायश्चित्तं महोत्तमम्॥ ३३.१७ ॥"
  },
  {
    "text": "आजन्मसंभवैः पापैः पुमान्येन विमुच्यते॥\nआकल्पांत च वा येन रुद्रलोके प्रमोदते॥ ३३.१८ ॥"
  },
  {
    "text": "कृते पापेऽनुतापो वै यस्य स्कन्द प्रजायते॥\nरुद्राराधनतोऽन्यच्च प्रायश्तित्तं परं न हि॥ ३३.१९ ॥"
  },
  {
    "text": "न यस्यालमपि ब्रह्मामहिमानं विवर्णितुम्॥\nश्रुतिश्च भीता यं वक्ति किं तस्मात्परमं भवेत्॥ ३३.२० ॥"
  },
  {
    "text": "अकांडे यच्च ब्रह्मांडक्षयोद्युक्तं हलाहलम्॥\nकण्ठे दधार श्रीकण्ठः कस्तस्मात्परमो भवेत्॥ ३३.२१ ॥"
  },
  {
    "text": "दुःखतांडवदीनोऽभूदण्डसंकीर्णमानसः॥\nमारमारश्च यो देवः कस्तस्मात्परमो भवेत्॥ ३३.२२ ॥"
  },
  {
    "text": "वियद्व्यापी सुरसरित्प्रवाहो विप्रुषाकृतिः॥\nबभूव यस्य शिरसि कस्तस्मात्परमो भवेत्॥ ३३.२३ ॥"
  },
  {
    "text": "यज्ञादिकाश्च ये धर्मा विना यस्यार्चनं वृथा॥\nदक्षोऽत्र सत्यदृष्टांतः कस्तस्मात्परमो भवेत्॥ ३३.२४ ॥"
  },
  {
    "text": "क्षोणी रथो विधिर्यंता शरोऽहं मन्दरो धनुः॥\nरथांगे चापि चंद्रार्कौ युद्धे यस्य च त्रैपुरे॥ ३३.२५ ॥"
  },
  {
    "text": "आराधनं तस्य केचिद्योगमार्गेण कुर्वते॥\nदुःखसाध्यं हि तत्तेषां नित्यं शून्यमुपासताम्॥ ३३.२६ ॥"
  },
  {
    "text": "तस्मात्तस्यार्चयेल्लिंगं भुक्तिमुक्ती य इच्छति॥\nसृष्ट्यादौ लिंगरूपी स विवादो मम ब्रह्मणः॥ ३३.२७ ॥"
  },
  {
    "text": "अभूद्यस्य परिच्छेदे नालमावां बभूविव॥\nचराचरं जगत्सर्वं यतो लीनं सदात्र च॥ ३३.२८ ॥"
  },
  {
    "text": "तस्माल्लिंगमिति प्रोक्तं देवै रुद्रस्य धीमतः॥\nतोयेन स्नापयेल्लिंगं श्रद्धया शुचिना च यः॥ ३३.२९ ॥"
  },
  {
    "text": "ब्रह्मादितृणपर्यंतं तेनेदं तर्पितं जगत्॥\nपंचामृतेन तल्लिंगं स्नापयेद्यश्च बुद्धिमान्॥ ३३.३० ॥"
  },
  {
    "text": "तर्पितं तेन विश्वं स्यात्सुधया पितृभिः समम्॥\nपुष्पैरभ्यर्चयेल्लिंगं यथाकालोद्भवैश्चयः॥ ३३.३१ ॥"
  },
  {
    "text": "तेन संपूजितं विश्वं सकलं नात्र संशयः॥\nनैवेद्यं तत्र यो दद्याल्लिंगस्याग्रे विचक्षणः॥ ३३.३२ ॥"
  },
  {
    "text": "भोजितं तेन विश्वं स्याल्लिंगस्यैवं फलं महत्॥\nकिमत्र बहुनोक्तेन स्वल्पं वा यदि व बहु॥ ३३.३३ ॥"
  },
  {
    "text": "लिंगस्य क्रियते यच्च तत्सर्वं विश्वप्रीतिदम्॥\nतच्च लिगं स्थापयेद्यः शुचौ देशे सुभक्तितः॥ ३३.३४ ॥"
  },
  {
    "text": "स सर्वपापनिर्मुक्तो रुद्रलोके प्रमोदते॥\nयन्नित्यं यजतो यज्ञैः फलमाहुर्मनीषिणः॥ ३३.३५ ॥"
  },
  {
    "text": "तच्च स्थापयतो लिंगं शिवस्य शुभलक्षणम्॥\nयथाग्निः सर्वदेवानां मुखं स्कन्द प्रकीर्त्यते॥ ३३.३६ ॥"
  },
  {
    "text": "तथैव सर्वजगतां मुखं लिंगं न संशयः॥\nप्रारंभान्मुच्यते पापैः सर्वजन्मकृतैरपि॥ ३३.३७ ॥"
  },
  {
    "text": "अतीतं च तथागामि कुलानां तारयेच्छतम्॥\nमृन्मयं काष्ठनिष्पन्नं पक्वेष्टं शैलमेव च॥ ३३.३८ ॥"
  },
  {
    "text": "कृतमायतनं दद्यात्क्रमाच्छतगुणं फलम्॥\nकलशं तत्र चारोप्य एकविंशत्कुलैर्युतः॥ ३३.३९ ॥"
  },
  {
    "text": "आकल्पांतं रुद्रलोके मोदते रुद्रवत्सुखी॥\nएवंविधफलं लिंगमतो भूयोऽप्यधो न हि॥ ३३.४० ॥"
  },
  {
    "text": "तस्मादत्र महासेन लिंगं स्थापितुमर्हसि॥\nयदुक्तमेतदश्लीलं यदि किंचन चात्र चेत्॥ ३३.४१ ॥"
  },
  {
    "text": "तद्ब्रवीतु महा सेन स्वयं साक्षी महेश्वरः॥\nएवं वदति गोविंदे साधुवादो महानभूत्॥ ३३.४२ ॥"
  },
  {
    "text": "महादेवो ह्यथालिंग्य स्कन्दं वचनब्रवीत्॥\nयद्भवान्मम भक्तेषु प्रकरोति कृपां पराम्॥ ३३.४३ ॥"
  },
  {
    "text": "तेनापि परमा प्रीतिर्मम जाता तवोपरि॥\nकिं तु यद्भगवानाह वासुदेवो जगद्गुरुः॥ ३३.४४ ॥"
  },
  {
    "text": "तत्त्था नान्यथा किंचिदत्र प्रोक्तं हि विष्णुना॥\nयो ह्यहं स हरिर्ज्ञेयो यो हरिः सोऽहमित्युता॥ ३३.४५ ॥"
  },
  {
    "text": "नावयोरंतरं किंचिद्दीपयोरिव सुव्रत॥\nएनं द्वेष्टि स मां द्वेष्टियोन्वेत्येनं स माऽनुगः॥ ३३.४६ ॥"
  },
  {
    "text": "इति स्कन्द विजानाति स मद्भक्तोन्यथा न हि॥ ३३.४७ ॥"
  },
  {
    "text": "<b>॥स्कन्द उवाच॥\n</b>\nएवमेवास्मि जानामि त्वां च विष्णुं च शंकर॥ ३३.४८ ॥"
  },
  {
    "text": "यच्च लिंगकृते प्राह हरिर्मां धर्मवत्सलः॥\nखे वाणी तारकवधे एवमेव पुराह माम्॥ ३३.४९ ॥"
  },
  {
    "text": "लिंगं संस्थापयिष्यामि सर्वपापा पहं ततः॥\nएकं यत्र प्रतिज्ञा मे गृहीतास्य वधाय च॥ ३३.५० ॥"
  },
  {
    "text": "द्वितीयं यत्र निःसत्त्वसत्यक्तः शक्त्याऽसुरोऽभवत्॥\nतृतीयं यत्र निहतो हत्या पापोपशांतिदम्॥ ३३.५१ ॥"
  },
  {
    "text": "इत्युक्त्वा विश्वकर्माणमाहूय प्राह पावकिः॥\nत्रीणि लिंगानि शुद्धानि शीघ्रं त्वं कर्तुमर्हसि॥ ३३.५२ ॥"
  },
  {
    "text": "वचनाद्बाहुलेयस्य निर्ममे देववर्द्धकिः॥\nत्रीणि लिंगानि शुद्धानि न्यवेदयत तानि च॥ ३३.५३ ॥"
  },
  {
    "text": "ततो ब्रह्मादिभिः सार्धं विष्णुना शंकरेण च॥\nपूर्वं संस्थापयामास पश्चिमायामदूरतः॥ ३३.५४ ॥"
  },
  {
    "text": "प्रतिज्ञेश्वरमित्येव लिंगं परमशोभनम्॥\nअष्टम्यां बहुले चात्र चैत्रे स्नात्वा उपोष्य च॥ ३३.५५ ॥"
  },
  {
    "text": "पूजां च जागरं कृत्वा मुच्येत्पारुष्यपापतः॥\nइत्याह स्कंदप्रीत्यर्थं स्वयं तत्र महेश्वरः॥ ३३.५६ ॥"
  },
  {
    "text": "ततो द्वितीयं लिंगं तु वह्निकोणाश्रितं तथा॥\nस्थापयामास सरसो यत्र शक्तिर्विनिर्ययौ॥ ३३.५७ ॥"
  },
  {
    "text": "कपालेश्वरमित्येव लिंगं पापापहं शुभम्॥\nशक्तिं च तामभिष्टूय स्थापयामास तत्र च॥ ३३.५८ ॥"
  },
  {
    "text": "कपालेश्वरसांनिध्यं देवीं कापालिकेश्वरीम्॥\nतत्र चोत्तरदिग्भागे शक्तिच्छिद्रं प्रचक्षते॥ ३३.५९ ॥"
  },
  {
    "text": "पातालगंगा यत्रास्तिं सर्वपापहरा शिवा॥\nतत्र स्नात्वा ददौ स्कंदः कृपयाभिपरिप्लुतः॥ ३३.६० ॥"
  },
  {
    "text": "तदा तोयं तारकाय सहितः सर्वदैवतैः॥ ३३.६१ ॥"
  },
  {
    "text": "काश्यपेयाय वज्रांगतनयाय महात्मने॥\nरुद्रभक्ताय सतिलमक्षय्योदकमस्त्विति॥ ३३.६२ ॥"
  },
  {
    "text": "ततो महेश्वरः प्रीतः प्राह स्कंदस्य श्रृण्वतः॥\nचतुर्दश्यां कृष्णपक्षे मधौ चैवात्र यो नरः॥\nस्नात्वोपोष्य समभ्यर्च्य कपालेश्वरमीश्वरीम्॥ ३३.६३ ॥"
  },
  {
    "text": "तेजोवधसमुद्भूतपातकेन स मुच्यते॥ ३३.६४ ॥"
  },
  {
    "text": "अस्यामेव तिथौ सोमः शिवयोगश्च तैतिलम्॥\nषड्योगः शक्तिच्छिद्रेयो दिनं रुद्रं जपन्निशि॥\nस्नात्वात्र सशरीरो वै रुद्रलोकं व्रजीष्यति॥ ३३.६५ ॥"
  },
  {
    "text": "कपालेशस्य सांनिध्ये शक्तिच्छिद्रं हि कीर्त्यते॥\nतस्य तुल्यं परं तीर्थं पृथिव्यां नैव विद्यते॥ ३३.६६ ॥"
  },
  {
    "text": "इति श्रुत्वा रुद्रवाक्यं स्कंदः प्रीतोऽभवद्भृशम्॥\nदेवाश्च मुदिताः सर्वे साधुसाध्विति ते जगुः॥ ३३.६७ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारस्थापितज्ञेश्वरशक्तिच्चिद्रेश्वर माहात्म्यवर्णनं नाम त्रयस्त्रिंशो.़ध्यायः॥ ३३ ॥ छ ॥"
  }
]
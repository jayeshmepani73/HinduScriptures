[
  {
    "text": "।। शौनक उवाच ।। ।।\nसूत श्रुता पुरास्माभिरुत्पत्तिर्गणपस्य च ।।\nक्षेत्रनाथः कथं जज्ञे वदैतच्छृण्वतां हि नः ।। १ ।।\n।। सूत उवाच ।। ।।\nयदा दारुकदैत्येन पीड्यमाना दिवौकसः ।।\nशिवं देव्या सहासीनं प्रणिपत्येदमब्रुवन् ।। २ ।।\nदेव दैत्येन घोरेण दुर्जयेन सुरासुरैः ।।\nपीडिता दारुकेण स्मः स्वस्थानाच्चापि च्याविताः ।। ३ ।।\nन विष्णुना न चंद्रेण न चान्येनापि केनचित् ।।\nशक्यो हंतुं स दुष्टात्मा अर्धनारीश्वरं विना ।। ४ ।।\nतेन संपीड्यमानानामस्माकं शरणं भव ।।\nइत्युक्त्वा रुरुदुर्देवास्त्राहित्राहीति चाब्रुवन् ।। ५ ।।\nततोऽतिकृपयाविष्टहरकंठस्य कालिमाम् ।।\nगृहीत्वा पार्वती चक्रे नारीमेकां महाभयाम् ।। ६ ।।\nआत्मशक्तिं तत्र मुक्त्वा प्रोवाचेदं वचः शुभा ।।\nयस्मादतीव कालासि नाम्ना त्वं कालिका भव ।। ७ ।।\nदेवारिं च दुरात्मानं शीघ्रं नाशय शोभने ।।\nएवमुक्ता महारावा कालिका प्राप्य तं तदा ।। ८ ।।\nरवेणैव मृतं चक्रे सानुगं स्फुटितहृदम् ।।\nततोवन्ती श्मशानस्था महारावानमुंचत ।। ९ ।।\nयैरासन्विकला लोकास्त्रयोऽपि प्रमृता यथा ।।\nततो रुद्रो बालरूपं कृत्वा विश्वकृते विभुः ।। 1.2.62.१० ।।\nरुदंस्तस्याः समीपे चाप्यागतः प्रेतसद्मनि ।।\nरुदंतं च ततो बालं कृत्वोत्संगे कृपान्विता ।। ११ ।।\nकालिकाऽपाययत्स्तन्यं मा रुदेति प्रजल्पती ।।\nस्तन्य व्याजेन बालोऽपि पपौ क्रोधं तदंगजम् ।। १२ ।।\nयोऽसौ हरकंठभवविषादासीत्सुदुर्धरः ।।\nपीतक्रोधस्वभावे च सौम्यासीत्कालिका तदा ।। १३ ।।\nबालोऽपि बालरूपं तत्त्यक्तुमैच्छत्कृतक्रिहया: ।। १४ ।।\nततो देवाः कालिकायाः शंकमानाः पुनर्भयम् ।।\nऊचुर्मा बाल बालत्वं परित्यज कृपां कुरु ।। १५ ।।\n।। बाल उवाच ।। ।।\nन भेतव्यं कालिकायाः सौम्या देवी यतः कृता ।।\nअस्ति चेद्भवतां भीतिरन्यान्स्रक्ष्यामि बालकान् ।।\nचतुःषष्टिक्षेत्रपालानित्युक्त्वा सोऽसृजन्मुखात् ।। १६ ।।\nप्राह तान्बालरूपांश्च बालरूपी महेश्वरः ।।\nस्वर्गेषु पंचविशानां पातालेषु च तावताम् ।। १७ ।।\nचतुर्दशानां भूर्लोके वासो वः पालनं तथा ।।\nअयमेव श्मशानस्थो भविता श्वा च वाहनम् ।। १८ ।।\nनैवेद्यं भवतां राजमाषतंदुलमिश्रकाः ।।\nअनभ्यर्च्य च यो युष्मान्किंचित्कृत्यं विधास्यति ।। १९ ।।\nतस्य तन्निष्फलं भावि भुक्तं प्रेतैश्च राक्षसैः ।।\nइत्युक्त्वा भगवान्रुद्रस्तत्रैवां तरधीयत ।। 1.2.62.२० ।।\nक्षेत्रपालाः स्थिताश्चैव यथास्थाने निरूपिताः ।।\nइति वः क्षेत्रपालानां सृष्टिः प्रोक्ता समासतः ।। २१ ।।\nआराधनं प्रवक्ष्यामि येन प्रीता भवंति ते ।। २२ ।।\nॐक्षां क्षेत्रपालाय नमः ।।\nइति नवाक्षरो महामंत्रः ।।२३।।\nअनेनात्र चंदनादि दत्त्वा राजमाषतण्डुलमिश्रकाश्च चतुःषष्टिकृतभागान्वटकान्निवेद्य तावत्यो दीपिकास्तावन्ति पत्राणि पूगानि निवेद्य दण्डवत्प्रणम्य महास्तुतिमेतां जपेत् ।। २४ ।।\nॐऊर्ध्वकेशा विरू पाक्षा नित्यं ये घोररूपिणः ।।\nरक्तनेत्राश्च पिंगाक्षाः क्षेत्रपालान्नमामि तान् ।। २५ ।।\nअह्वरो ह्यापकुम्भश्च इडाचारस्तथैव यः ।।\nइंद्रमूर्तिश्च कोलाक्ष उपपाद ऋतुंसनः ।। २६ ।।\nसिद्धेयश्चैव वलिको नीलपादेकदंष्ट्रिकः ।।\nइरापतिश्चाघहारी विघ्नहारी तथांतकः ।। २७ ।।\nऊर्ध्वपादः कम्बलश्च खंजनः खर एव च ।।\nगोमुखश्चैव जंघालो गणनाथश्च वारणः ।। २८ ।।\nजटालोप्यजटालश्च नौमि स्वःक्षेत्रपालकान् ।।\nऋकारो हठकारी च टंकपाणिः खणिस्तथा ।। २९ ।।\nठंठंकणो जंबरश्च स्फुलिंगास्यस्तडिद्रुचिः ।।\nदंतुरो घननादश्च नन्दकश्च तथा परः ।। 1.2.62.३० ।।\nफेत्कारकारी पंचास्यो बर्बरी भीमरूपवान् ।।\nभग्नपक्षः कालमेघो युवानो भास्करस्तथा ।। ३१ ।।\nरौरवश्चापि लंबोष्ठो वणिजः सुजटालिकः ।।\nसुगंधो हुहुकश्चैव नौमि पातालरक्षकान् ।। ३२ ।।\nसर्वलिंगेषु हुंकारः स्मशानेषु भयावहः ।।\nमहालक्षो वने घोरे ज्वालाक्षो वसतौ स्थितः ।। ३३ ।।\nएकवृक्षश्च वृक्षेषु करालवदनो निशि ।।\nघण्टारवो गुहावासी पद्मखंजो जले स्थितः ।। ३४ ।।\nचत्वरेषु दुरारोहः पर्वते कुरवस्तथा ।।\nनिर्झरेषु प्रवाहाख्यो माणिभद्रो निधिष्वपि ।। ३५ ।।\nरसक्षेत्रे रसाध्यक्षो यज्ञवाटेषु कोटनः ।।\nचतुर्दश भुवं व्याप्य स्थिताश्चैवं नमामि तान् ।। ३६ ।।\nएवं चतुःषष्टिमिताञ्छरणं यामि क्षेत्रपान् ।।\nप्रसीदंतु प्रसीदंतु तृप्यंतु मम पूजया ।। ३७ ।।\nसर्वकार्येषु यश्चैवं क्षेत्रपानर्चयेच्छुचिः ।।\nक्षेत्रपास्तस्य तुष्यंति यच्छंति च समीहितम् ।। ३८ ।।\nइमं क्षेत्रपकल्पं च विजानन्विजयस्तथा ।।\nयथोक्तविधिनाभ्यर्च्य सिद्धेयं तुष्टुवे च तम् ।। ३९ ।।\nप्रणम्य च ततो देवीमानर्च वटयक्षिणीम् ।।\nपुरा यदा नारदेन कलापग्रामतो द्विजाः ।। 1.2.62.४० ।।\nसमानीतास्तैश्च साकं सुनंदा नाम ब्राह्मणी ।।\nविधवाभ्यागता तत्र तपस्तप्तुं महीतटे ।। ४१ ।।\nसा कृच्छ्राणि पराकांश्च अतिकृच्छ्राणि कुर्वती ।।\nज्यैष्ठे भाद्रपदे चक्रे सावित्र्या द्वे त्रिरात्रिके ।। ४२ ।।\nमासोपवासं च तथा कार्तिके कुलनंदिनी ।।\nसप्तलिंगानि संपूज्य देवीपूजां सदा व्यधात् ।। ४३ ।।\nदर्शे स्नानं तथा चक्रे महीसागरसंगमे ।।\nइत्यादिबहुभिस्तैस्तैर्नित्यं नियमपालनैः ।। ४४ ।।\nधूतपापा ययौ लोकमुमायाः कृतस्वागता ।।\nअंशेन च तटे तस्मिन्संभूता वटयक्षिणी ।। ४५ ।।\nतस्यास्तुष्टो वरं प्रादात्सिद्धलिंगस्थितो हरः ।।\nअनभ्यर्च्य य एनां च मत्पूजां प्रकरिष्यति ।। ४६ ।।\nतस्य तन्निष्फलं सर्वमित्युक्तं पाल्यमेव मे ।।\nतस्मात्प्रपूजयेन्नित्यं वटस्थां वटयक्षिणीम् ।।\nपुष्पैर्धूपैस्तु नैवेद्यैर्मंत्रेणानेन भक्तितः ।। ४७ ।।\nसुनंदे नंदनीयासि पूजामेतां गृहाण मे ।।\nप्रसीद् सर्वकालेषु मम त्वं वटयक्षिणि ।। ४८ ।।\nएवं संपूज्य तां नत्वा क्षमाप्य वटयक्षिणीम् ।।\nसर्वान्कामानवाप्नोति नरो नारी च सर्वदा ।। ४९ ।।\nविजयश्चापि माहात्म्यमिदं जानन्महामतिः ।।\nआनर्च वटवृक्षस्थां भक्तितो वटयक्षिणीम् ।। 1.2.62.५० ।।\nततः सिद्धांबिकां स्तुत्वा जप्तवानपराजिताम् ।।\nमहाविद्यां वैष्णवीं तु साधनेन समन्विताम् ।। ५१ ।।\nयस्याः स्मरणमात्रेण सर्वदुःखक्षयो भवेत् ।।\nतां विद्यां कीर्तयिष्यामि शृणुध्वं विप्रपुंगवाः ।। ५२ ।।\nॐ नमो भगवते वासुदेवाय नमोऽनंताय सहस्रशीर्षाय क्षीरोदार्णवशायिने शेषभोगपर्यंकाय गरुडवाहनाय पीतवाससे वासुदेव संकर्षण प्रद्युम्नानिरुद्ध हयशिरो वराह नरसिंह वामन त्रिविक्रम राम राम वरप्रद नमोऽस्तु ते नमोऽ स्तुते असुरदैत्यदानवयक्षराक्षस भूतप्रेतपिशाचकुंभांड सिद्धयोगिनी डाकिनी स्कंदपुरोगमान्ग्रहान्नक्षत्रग्रहांश्चान्यांश्च हन २ दह २ पच २ मथ २ विध्वंसय २ विद्रावय २ शंखेन चक्रेण वज्रेण गदया मुशलेन हलेन भस्मीकुरु सहस्रबाहवे सहस्रचरणायुध जय २ विजय २ अपराजित अप्रतिहत सहस्रनेत्र ज्वल २ प्रज्वल २ विश्वरूप बहुरूप मधुसूदन महावराह महापुरुष वैकुंठ नारायण पद्मनाभ गोविंद दामोदर हृषीकेश सर्वासुरो त्सादन सर्वभूतवशंकर सर्वदुःखप्रभेदन सर्वयंत्रप्रभंजन सर्वनागप्रमर्दन सर्वदेवमहेश्वर सर्वबंधविमोक्षण सर्वाहितप्रमर्दन सर्वज्वरप्रणाशन सर्वग्रह निवारण सर्वपापप्रशमन जनार्दन जनानंदकर नमोऽस्तु ते स्वाहा ।। ५३ ।।\nइमामपराजितां परमवैष्णवीं महाविद्यां जपति पठति शृणोति स्मरति धारयति कीर्तयति न च तस्य वाय्वग्निवज्रोपलाशनिवर्षभयं न समुद्रभयं न ग्रहभयं न च चौरभयं न च श्वापदभयं वा भवेत् ।। ५४ ।।\nक्वचिद्रात्र्यंधकारस्त्रीराजकुलविषोपविषगरदवशीकरण विद्वेषणोच्चाटनवधबंधभयं वा न भवेदेतैर्मंत्रपदैरुदाहृतैर्हृदा बद्धैः संसिद्धपूजितैः ।। ५५ ।।\nतद्यथा ।।\nनमोनमस्तेऽस्तु अभये अनघे अजिते अत्रसिते अमृते अपराजिते पठितसिद्धे स्मरितसिद्ध एकानंशे उमे ध्रुवे अरुंधति सावित्रि गायत्रि जातवेदसि मानस्तोके सरसि सरस्वति धरणि धारिणि सौदामिनि अदिते विनते गौरि गांधारि मातंगि कृष्णे यशोदे सत्यवादिनि ब्रह्मवादिनि कालि कपालिनि सद्योवयवचयनकरि स्थलगतं जलगतमंतरिक्षगतं वा रक्ष २ सर्वभूतभयोपद्रवेभ्यो रक्ष २ स्वाहा ।।५६।।\nयस्याः प्रणश्यते पुष्पं गर्भो वा पतते यदि ।।\nम्रियंते बालका यस्याः काकवंध्या च या भवेत् ।।\nधारयेत इमां विद्यामेभिर्दोषैर्न लिप्यते ।।५७ ।।\nरणे राजकुले द्यूते नित्यं तस्य जयो भवेत् ।।\nशस्त्र धारयते ह्येषां समरे कांडधारिणी ।। ५८ ।।\nगुल्मशूलाक्षिरोगाणां नित्यं नाशकरी तथा ।।\nशिरोरोगज्वराणां च नाशनी सर्वदेहिनाम् ।। ५९ ।।\nतद्यथा ।।\nहन २ कालि सर २ कालि सर २ गौरि धम २ गौरि धम २ विद्ये आले ताले माले गंधे वधे पच २ विद्ये नाशय पापं हन् दुःस्वप्नं विनाशय कष्टनाशिनि रजनि संध्ये दुंदुभिनादे मानसवेगे शंखिनि चक्रिणि वज्रिणि शूलिनि अपमृत्युविनाशिनि विश्वेश्वरि द्रविडि द्राविडि केशवदयिते पशुपतिमहिते दुर्द्दमदमिनि शर्वरि किराति मातंगि ॐह्राँह्रँह्रँह्रँक्राँक्रँक्रँक्रँत्वर २ ये मां द्विषति प्रत्यक्षं परोक्षं वा सर्वान्दम २ मर्द्द २ तापय २ पातय २ शोषय २ उत्सादय २ ब्रह्माणि माहेश्वरि वाराहि विनायकि ऐंद्रि आग्नेयि चामुंडे वारुणि प्रचंडविद्योते इंदोपेंद्रभगिनि विजये शांतिस्वस्तिपुष्टिविवर्धिनि कामांकुशे कामदुधे सर्वकामवरप्रदे सर्वभूतेषु वासिनि प्रति विद्यां कुरु २ आकर्षिणि वेशिनि ज्वालामालिनि रमणि रामणि धरणि धारिणि मानोन्मानिनि रक्ष २ वायव्ये ज्वालामालिनि तापनि शोषणि नीलपताकिनि महागौरि महाश्रये महामयूरि आदित्यरश्मि जाह्नवि यमधंटे किणि २ चिंतामणि सुरभि सुरोत्पन्ने कामदुघे यथा मनीषितं कार्यं तन्मम सिध्यतु स्वाहा ॐस्वाहा ॐभूः स्वाहा ॐभुवः स्वाहा ॐस्वः स्वाहा ॐभूर्भुवःस्वःस्वाहा यत्रैवागतं पापं तत्रैव प्रतिगच्छतु स्वाहा ॐबले महाबले उासिद्धसाधिनि स्वाहा ।। 1.2.62.६० ।।\nइतीमां साधयामास वैष्णवीमपरा जिताम् ।।\nविजयः संयतो भूत्वा मनोबुद्धिसमाधिभिः ।। ६१ ।।\nय इमां पठते नित्यं साधनेन विनापि च ।।\nतस्यापि सर्वविघ्नानि नश्यंति द्विजपुंगवाः ।। ६२ ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बर्बरिकोपाख्याने महाविद्या साधनवर्णनंनाम द्विषष्टितमोऽध्यायः ।। ६२ ।।"
  }
]
[
  {
    "text": "<b>॥नारद उवाच॥\n</b>\nएवं श्रुत्वा सभार्यः स प्रमोदप्लुतमानसः॥\nप्रणम्य मामिति प्राह यद्येवं पुण्यवानहम्॥ २४.१ ॥"
  },
  {
    "text": "पुनः किंचित्प्रवक्ष्यामि पुत्र्या मे दक्षिणः करः॥\nउत्तानः कारणं किं तच्छ्रोतुमिच्छामि नारद॥ २४.२ ॥"
  },
  {
    "text": "इति पृष्टोऽस्मि शैलेन प्रावोचं कारणं तदा॥\nसर्वदैव करो ह्यस्याः सर्वेषां प्राणिनां प्रति॥ २४.३ ॥"
  },
  {
    "text": "अभयस्य प्रदाताऽसावुत्तानस्तु करस्ततः॥\nएषा भार्या जगद्भर्तुर्वृषांकस्य महीधर॥ २४.४ ॥"
  },
  {
    "text": "जननी सर्वलोकस्य भाविनी भूतभाविनी॥\nतद्यथा शीघ्रमेवैषा योगं यातु पिनाकिना॥ २४.५ ॥"
  },
  {
    "text": "त्वया विधेयं विधिवत्तथा शैलेन्द्रसत्तम॥\nअस्त्यत्र सुमहतकार्यं देवानां हिमभूधर॥ २४.६ ॥"
  },
  {
    "text": "इति प्रोच्य तमापृच्छ्य प्रावोचं वासवाय तत्॥\nमम भूयस्तु कर्तव्यं तन्मया कृतमेव हि॥ २४.७ ॥"
  },
  {
    "text": "किं तु पंचशरः प्रेर्यः कार्यशेषेऽत्र वासव॥\nइत्यादिश्य गतश्चाहं तारकं प्रति फाल्गुन॥ २४.८ ॥"
  },
  {
    "text": "कलिप्रियत्वात्तस्यैनमर्थं कथयितुं स्फुटम्॥\nहिमाद्रिरपि मे वाक्यप्रेरितः पार्वतीं प्रति॥ २४.९ ॥"
  },
  {
    "text": "भवस्याराधनां कर्तुं ससखीमादिशत्तदा॥\nसा तं परिचचारेशं तस्या दृष्ट्वा सुशीलताम्॥ २४.१० ॥"
  },
  {
    "text": "पुष्पतोयफलाद्यानि नियुक्ता पार्वती व्यधात्॥\nमहेन्द्रोपि च मद्वाक्यात्स्मरं सस्मार भारत॥ २४.११ ॥"
  },
  {
    "text": "स च तत्स्मरणं ज्ञात्वा वसंतरतिसंयुतः॥\nचूतांकुरास्त्रःऋ सहसा प्रादुरासीन्मनोभवः॥ २४.१२ ॥"
  },
  {
    "text": "तमाह च वचो धीमान्स्मरन्निव च तं स्पृशन्॥\nउपदेशेन बहुना किं त्वां प्रति रतिप्रिय॥ २४.१३ ॥"
  },
  {
    "text": "चित्ते वससि तेन त्वं वेत्सि भूतमनोगतम्॥\nतथापि त्वां वदिष्यामि स्वकार्यपरतां स्मरन्॥ २४.१४ ॥"
  },
  {
    "text": "ममैकं सुमहत्कार्यं कर्तुमर्हसि मन्मथ॥\nमहेश्वरं कृपानाथं सतीभार्यावियोजितम्॥ २४.१५ ॥"
  },
  {
    "text": "संयोजय पुनर्देव्या हिमाद्रिगृहजातया॥\nदेवी देवश्च तुष्टौ ते करिष्यत इहेप्सितम्॥ २४.१६ ॥"
  },
  {
    "text": "<b>॥मदन उवाच॥\n</b>\nअलीकमेतद्देवेन्द्र स हि देवस्य पोरतिः॥\nनान्यासादयितव्यानि तेजांसि मुनरब्रवीत्॥ २४.१७ ॥"
  },
  {
    "text": "वेदान्तेषु च मां विप्रा गर्हसंयति पुनःपुनः॥\nमहाशनो महापाप्मा कामोऽयम नलो गहान्॥ २४.१८ ॥"
  },
  {
    "text": "आवृतं ज्ञानमेतेन ज्ञानिनां नित्यवैरिणा॥\nतस्मादयं सदा त्याज्यः कामऽहिरिव सत्तमैः॥ २४.१९ ॥"
  },
  {
    "text": "एवं शीलस्य मे कस्मात्प्रतुष्यति महेश्वरः॥\nमद्यपस्येव पापस्य वासुदेवो जगद्गुरः॥ २४.२० ॥"
  },
  {
    "text": "<b>॥इंद्र उवाच॥\n</b>\nमैवं ब्रूहि महाभाग त्वां विनाकः पुमान्भुवि॥\nधर्ममर्थं तथा कामं मोक्षं वा प्राप्तुमीश्वरः॥ २४.२१ ॥"
  },
  {
    "text": "यत्किंचित्साध्यते लोके मूलं तस्य च कामना॥\nकथं कामं विनिंदति तस्मात्ते मोक्षसाधकाः॥ २४.२२ ॥"
  },
  {
    "text": "सत्यं चापि श्रुतेर्वाक्यं तव रूपं त्रिधागतम्॥\nतामसं राजसं चैव सात्त्विकं चापि मन्मथ॥ २४.२३ ॥"
  },
  {
    "text": "अमुक्तितः कामनया रूपं तत्तामसं तव॥\nसुखबुद्ध्या स्पृहा या च रूपं तद्राजसं तव॥ २४.२४ ॥"
  },
  {
    "text": "केवलं यावदर्थार्थं तद्रूपं सात्त्विकं तव॥\nतत्ते रूपत्रयमिदं ब्रूहि नोपासते हि के॥ २४.२५ ॥"
  },
  {
    "text": "त्वं साक्षात्परमः पूज्यः कुरु कार्यमिदं हि नः॥\nअथ वा पीडितान्दृष्ट्वा सामान्यानपि पंडिताः॥\nस्वप्राणैरपि त्रायांति परमेतन्महाफलम्॥ २४.२६ ॥"
  },
  {
    "text": "इति संचिंत्य कार्यं त्वं सर्वथा कुरु तत्स्फुटम्॥ २४.२७ ॥"
  },
  {
    "text": "इत्या कर्ण्य तथेत्युक्त्वा वसंतरतिसंयुतः॥\nपिकादिसैन्यसंपन्नो हिमाद्रिं प्रययौ स्मरः॥ २४.२८ ॥"
  },
  {
    "text": "तत्रापश्यत शंभोः स पुण्यमाश्रममंडलम्॥\nनानावृक्षसमाकीर्णं शांतसत्त्वसमाकुलम्॥ २४.२९ ॥"
  },
  {
    "text": "तत्रापश्यत्त्रिनेत्रस्य वीरकंनाम द्वारपम्॥\nयथा साक्षान्महेशानं गणआंश्चायुतशोऽस्य च॥ २४.३० ॥"
  },
  {
    "text": "ददर्श च महेशानं नासाग्रकृतलोचनम्॥\nदेवदारुद्रुमच्छायावेदिका मध्यमाश्रितम्॥\nसमाकायं सुखासीनं समाधिस्थं महेश्वरम्॥ २४.३१ ॥"
  },
  {
    "text": "निस्तरंगं विनिर्गृह्य स्थितमिंद्रियगोचरान्॥\nआत्मानमात्मना देवं प्रविष्टं तपसो निधिम्॥ २४.३२ ॥"
  },
  {
    "text": "तं तथाविधमालोक्य सोंतर्भेदाय यत्नवान्॥\nभ्रमरध्वनिव्याजेन विवेश मदनो मनः॥ २४.३३ ॥"
  },
  {
    "text": "एतस्मिन्नंतरे देवो विकासितविलोचनः॥\nसस्मार नगराजस्य तनयां रक्तमानसः॥ २४.३४ ॥"
  },
  {
    "text": "निवेदिता वीरकेण विवेश च गिरेः सुता॥\nतस्मिन्काले महाभागा सदा यद्वदुपैति सा॥ २४.३५ ॥"
  },
  {
    "text": "ततस्तस्यां मनः स्वीयमनुरक्तमवेक्ष्य च॥\nनिगृह्य लीलया देवः स्वकं पृष्ठमवैक्षत॥\nतावदापूर्णधनुषमपश्यत रतिप्रियम्॥ २४.३६ ॥"
  },
  {
    "text": "तन्नाशकृपया देवो नानास्थानेषु सोऽगमत्॥\nतावत्पस्यति पृष्ठस्तमाकृष्य धनुषः शरम्॥ २४.३७ ॥"
  },
  {
    "text": "स नदीः पर्वताश्चैव आश्रमान्सरसीस्तथा॥\nपरिभ्रमन्महादेवः पृष्ठस्थं तमवैक्षत॥ २४.३८ ॥"
  },
  {
    "text": "जगत्त्रयं परिभ्रम्य पुनरागात्स्वमाश्रमम्॥\nपृष्ठस्थमेव तं वीक्ष्य निःश्वासं मुमुचे हरः॥ २४.३९ ॥"
  },
  {
    "text": "ततस्तृतीयनेत्रोत्थवह्निना नाकवासिनाम्॥\nक्रोशतां गमितः कामो भस्मत्वं पांडुनंदन॥ २४.४० ॥"
  },
  {
    "text": "सस तु तं भस्मसात्कृत्वा हरनेत्रोद्भवोऽनलः॥\nव्यजृंभत जगद्दग्धुं ज्वालापूरितदिङ्‌मुखः॥ २४.४१ ॥"
  },
  {
    "text": "ततो भवो जगद्धेतोर्व्यभजज्जातवेदसम्॥\nसाहंकारे जने चंद्रे सुमनस्सु च गीतके॥ २४.४२ ॥"
  },
  {
    "text": "भृंगेषु कोकिलास्येषु विहारेषु स्मरानलम्॥\nतत्प्राप्तौ स्नेहसंयुक्तं कामिनां हृदयं किल॥ २४.४३ ॥"
  },
  {
    "text": "ज्वालयत्यनिशं सोऽग्निर्दुश्चिकित्स्योऽसुखावहः॥\nविलोक्य हरनिःश्वासज्वालाभस्मीकृतं स्मरम्॥ २४.४४ ॥"
  },
  {
    "text": "विललाप रतिर्द्दीना मधुना बंधुना सह॥\nविलपंती सुबहुशो मधुना परिसांत्विता॥ २४.४५ ॥"
  },
  {
    "text": "रत्याः प्रलापमाकर्ण्य देवदेवो वृषध्वजः॥\nकृपया परया प्राह कामपत्नीं निरीक्ष्य च॥ २४.४६ ॥"
  },
  {
    "text": "अमूर्तोऽपि ह्ययं भद्रे कार्यं सर्वं पतिस्तव॥\nरतिकाले ध्रुवं बाले करिष्यति न संशयः॥ २४.४७ ॥"
  },
  {
    "text": "यदा विष्णुश्च भविता वसुदेवात्मजो विभुः॥\nतदै तस्य सुतो यः स्यात्सपतिस्ते भविष्यति॥ २४.४८ ॥"
  },
  {
    "text": "सा प्रणम्य ततो रुद्रमिति प्रोक्ता रतिस्ततः॥\nजगाम स्वेच्छया गत्या वसंतादिभिरन्विता॥ २४.४९ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये कामदहनोनाम चतुर्विशोऽध्यायः॥ २४ ॥ छ ॥"
  }
]
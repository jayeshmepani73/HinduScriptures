[
  {
    "text": "<b>॥श्रीनारद उवाच॥\n</b>\nइति श्रुत्वा फाल्गुनाहं रोमांचपुलकीकृतः॥\nस्वरूपं प्रकटीकृत्य ब्राह्मणानिदमब्रवम्॥ ६.१ ॥\nअहो धन्यः पितास्माकं यस्य सृष्टस्य पालकाः॥\nयुष्मद्विधा ब्राह्मणेंद्राः सत्यमाह पुरा हरिः॥ ६.२ ॥\nमत्तोऽप्यनंतात्परतः परस्मात्समस्तभूताधिपतेर्न किंचित्॥\nतेषां किमुस्यादितरेण येषां द्विजेश्वराणां मम मार्गवादिनाम्॥ ६.३ ॥\nतत्सर्वथाद्या धन्योऽस्मि संप्राप्तं जन्मनः फलम्॥\nयद्भवन्तो मया दृष्टाः पापोपद्रववर्जिताः॥ ६.४ ॥\nततस्ते सहसोत्थाय शातातपपुरोगमाः॥\nअर्घ्यपाद्यादिसत्कारैः पूजयामासुर्मां द्विजाः॥ ६.५ ॥\nप्रोक्तवन्तश्च मां पार्थ वचः साधुजनो चितम्॥\nधन्या वयं हि देवर्षे त्वमस्मान्यदिहागतः॥ ६.६ ॥\nकुतो वाऽऽगमनं तुभ्यं गन्तव्यं वा क्व सांप्रतम्॥\nअत्राप्यागमने कार्यमुच्यतां मुनिसत्तम॥ ६.७ ॥\nश्रुत्वा प्रीतिकरं वाक्यं द्विजानामिति पांडव॥\nप्रत्यवोचं मुनीन्द्रांस्ताञ्छ्रूयतां द्विजसत्तमाः॥ ६.८ ॥\nअहं हि ब्रह्मणो वाक्याद्विप्राणां स्थानकं शुभम्॥\nदातुकामो महातीर्थे महीसागरसंगमे॥ ६.९ ॥\nपरीक्षन्ब्राह्मणानत्र प्राप्तो यूयं परीक्षिताः॥\nअहं वः स्थायिष्यामि चानुजानीत तद्द्विजाः॥ ६.१० ॥\nएवमुक्तो विलोक्यैव द्विजाञ्छातातपोऽब्रवीत्॥\nदेवानामपि दुष्प्राप्यं सत्यं नारद भारतम्॥ ६.११ ॥\nकिं पुनश्चापि तत्रैव मही सागरसंगमः॥\nयत्र स्नातो महातीर्थफलं सर्वमुपाश्नुते॥ ६.१२ ॥\nपुनरेको महान्दोषो बिभीमो नितरां यतः॥\nतत्र चौराः सुबहवो निर्घृणाः प्रियसाहसाः॥ ६.१३ ॥\nस्पर्शेषु षोडशं चैकविंशं गृह्णंति नो धनम्॥\nधनेन तेन हीनानां कीदृशं जन्म नो भवेत्॥ ६.१४ ॥\nवरं बुभुक्षया वासो मा चौरकरगा वयम्॥\n<b>॥अर्जुन उवाच॥\n</b>\nअद्भुतं वर्ण्यते विप्र के हि चौराः प्रकीर्तिताः॥ ६.१५ ॥\nकिं धनं च हरंत्येते येभ्यो बिभ्यति ब्राह्मणाः॥\n<b>॥नारद उवाच॥\n</b>\nकामक्रोधादयश्चौरास्तप एव धनं तथा॥ ६.१६ ॥\nतस्यापहारभीतास्ते मामूचुरिति ब्राह्मणाः॥\nतानहं प्राब्रवं पश्चाद्वि जानीत द्विजोत्तमाः॥ ६.१७ ॥\nजाग्रतां तु मनुष्याणां चौराः कुर्वंति किं खलाः॥\nभयभीतश्चालसश्च तथा चाशुचिरेव यः॥ ६.१८ ॥\nतेन किं नाम संसाध्यं भूमिस्तं ग्रसते नरम्॥ ६.१९ ॥\n<b>॥शातातप उवाच॥\n</b>\nवयं चौरभयाद्भीतास्ते हरंति धनं महत्॥\nकर्तुं तदा कथं शक्यमंग जागरणं तथा॥ ६.२० ॥\nखलाश्चौरा गताः क्वापि ततो नत्वाऽऽगता वयम्॥\nतस्मासर्वं संत्यजामो भयभीता वयं मुने॥ ६.२१ ॥\nप्रतिग्रहश्च वै घोरः षष्ठांऽशफलदस्तथा॥\nएवं ब्रुवति तस्मिंश्च हारीतोनाम चाब्रवीत्॥ ६.२२ ॥\nमूढबुद्ध्या हि को नाम महीसागरसंगमम्॥\nत्यजेच्च यत्र मोक्षश्च स्वर्गश्च करगोऽथ वा॥ ६.२३ ॥\nकलापादिषु ग्रामेषु को वसेत विचक्षणः॥\nयदि वासः स्तम्भतीर्थे क्षणार्धमपि लभ्यते॥ ६.२४ ॥\nभयं च चौरजं सर्वं किं करिष्यति तत्र न॥\nकुमारनाथं मनसि पालकं कुर्वतां दृढम्॥ ६.२५ ॥\nसाहसं च विना भूतिर्न कथंचन प्राप्यते॥\nतस्मान्नारद तत्राहमायास्ये तव वाक्यतः॥ ६.२६ ॥\nषड्विंशतिसहस्राणि ब्राह्मणा मे परिग्रहे॥\nषट्कर्मनिरताः शुद्धा लोभदम्भविवर्जिताः॥ ६.२७ ॥\nतैः सार्धमागमिष्यामि ममेदं मतमुत्तमम्॥\nइत्युक्ते वचने तांश्च कृत्वाहं दंडमूर्धनि॥ ६.२८ ॥\nनिवृत्तः सहसा पार्थ खेचरोऽतिमुदान्वितः॥\nशतयोजनमात्रं तु हिममार्गमतीत्य च॥ ६.२९ ॥\nकेदारं समुपायातो युक्तस्तैर्द्विजसत्तमैः॥\nआकाशेन सुशक्यश्च बिलेनाथ स देशकः॥ ६.३० ॥\nअतिक्रांतुं नान्यथा च तथा स्कंदप्रसादतः॥ ६.३१ ॥\n<b>॥अर्जुन उवाच॥\n</b>\nक्व कलापं च तद्ग्रामं कथं शक्यं बिलेन च॥\nकथं स्कंदप्रसादः स्यादेतन्मे ब्रूहि नारद॥ ६.३२ ॥\n<b>॥नारद उवाच॥\n</b>\nकेदाराद्धिमसंयुक्तं योजनानां शतं स्मृतम्॥\nतदंते योजनशतं विस्तृतं तत्कलापकम्॥ ६.३३ ॥\nतदंते योजनशतं वासुकार्णव मुच्यते॥\nशतयोजनमात्रः स भूमिस्वर्गस्ततः स्मृतः॥ ६.३४ ॥\nबिलेन च यथा शक्यं गंतुं तत्र श्रृणुष्व तत्॥\nनिरन्नं वै निरुदकं देवमाराधयेद्गुहम्॥ ६.३५ ॥\nदक्षिणायां दिशि ततो निष्पापं मन्यते यदा॥\nतदा गुहोऽस्य स्वप्ने गच्छेति भारत॥ ६.३६ ॥\nततो गुहात्पश्चिमतो बिलमस्ति बृहत्तरम्॥\nतत्र प्रविश्य गंतव्यं क्रमाणां शतसप्तकम्॥ ६.३७ ॥\nतत्र मारकतं लिंगमस्ति सूर्यसमप्रभम्॥\nतदग्रे मृत्तिका चास्ति स्वर्णवर्णा सुनिर्मला॥ ६.३८ ॥\nनमस्कृत्य च तल्लिंगं गृहीत्वा मृत्तिकां च ताम्॥\nआगंतव्यं स्तंभतीर्थे समाराध्य कुमारकम्॥ ६.३९ ॥\nकोलं वा कूपतो ग्राह्यं भूतायां निशि तज्जलम्॥\nतेनोदकेन मृत्तिकया कृत्वा नेत्रद्वयाञ्जनम्॥ ६.४० ॥\nउद्वर्तनं च देहस्य कदाचित्षष्टिमे पदे॥\nनेत्रांजनप्रभावाच्च बिलं पश्यति शोभनम्॥ ६.४१ ॥\nतन्मध्येन ततो याति गात्रोद्वर्त्तप्रभावतः॥\nकारीषैर्नाम चात्युग्रैर्भक्ष्यते नैव कीटकैः॥ ६.४२ ॥\nबिलमध्ये च संपश्यन्सिद्धान्भास्करसन्निभान्॥\nयात्येवं यात्यसौ पार्थ कलापं ग्राममुत्तमम्॥ ६.४३ ॥\nतत्र वर्षसहस्राणि चत्वार्यायुःप्रकीर्तितम्॥\nफलानां भोजनं च स्यात्पुनः पुण्यं च नार्ज्जयेत्॥ ६.४४ ॥\nइत्येतत्कथितं तुभ्यमतश्चाभूच्छृणुष्व तत्॥\nतपः सामर्थ्यतः सूक्ष्मान्दण्डस्याग्रे निधाय तान्॥ ६.४५ ॥\nद्विजानहं समायातो महीसागरसंगमम्॥ ६.४६ ॥\nतदोत्तार्य मया मुक्तास्तीरे पुण्यजलाशये॥\nततो मया कृतं स्नानं सह तैर्द्विजसत्तमैः॥ ६.४७ ॥\nनिःशेषदोषदावाग्नौ महीसागरसंगमे॥\nपितॄणां देवतानां च कृत्वा तर्पणसत्क्रियाः॥ ६.४८ ॥\nजपमानाः परं जप्यं निविष्टाः संगमे वयम्॥\nभास्करं समवेक्षंतश्चिंतयंतो हरिं हृदि॥ ६.४९ ॥\nतस्मिंश्चैवांतरे पार्थ देवाः शक्रपुरोगमाः॥\nआदित्याद्या ग्रहाः सर्वे लोकपालाश्च संगताः॥ ६.५० ॥\nदेवानां योनयो ह्यष्टौ गंधर्वाप्सरसां गणाः॥\nमहोत्सवे ततस्तस्मिन्गीतवादित्र उत्तमे॥ ६.५१ ॥\nपादप्रक्षालनं कर्तुं विप्राणामुद्यतस्त्वहम्॥\nतस्मिन्काले चाश्रृणवमहमातिथ्यवाक्यताम्॥ ६.५२ ॥\nसामध्वनिसमायुक्तां तृतीयस्वरनादिताम्॥\nअतीव मनसो रम्यां शिव भक्तिमिवोत्तमाम्॥ ६.५३ ॥\nविप्रैरुत्थाय संपृष्टः कस्त्वं विप्र क्व चागतः॥\nकिं वा प्रार्थयसे ब्रूहि यत्ते मनसि रोचते॥ ६.५४ ॥\n<b>॥विप्र उवाच॥\n</b>\nमुनिः कपिलनामाहं नारदाय निवेद्यताम्॥\nआगतः प्रार्थनायैव तच्छ्रुत्वाहमथाब्रवम्॥ ६.५५ ॥\nधन्योहं यदिहायातः कपिल त्वं महामुने॥\nनास्त्यदेयं तवास्माभिः पात्रं नास्ति तवाधिकम्॥ ६.५६ ॥\n<b>॥कपिल उवाच॥\n</b>\nब्रह्मपुत्र त्वया देयं यदि मे त्वं श्रृणुष्व तत्॥\nअष्टौ विप्रसहस्राणि मम देहीति नारद॥ ६.५७ ॥\nभूमिदानं करिष्यामि कलापग्रामवासिनाम्॥\nब्राह्मणानामहं चैषां तदिदं क्रियतां विभो॥ ६.५८ ॥\nततो मया प्रतिज्ञातमेवमस्तु महामुने॥\nत्वयापि क्रियतां स्थानं कापिलं कपिलोत्तमम्॥ ६.५९ ॥\nश्राद्धे वा प्राप्तकाले वा ह्यतिथिर्विमुखीभवेत्॥\nयस्याश्रममुपायातस्यस्य सर्वं हि निष्फलम्॥ ६.६० ॥\nस गच्छेद्रौरवाँल्लोकान्योऽतिथिं नाभिपूजयेत्॥\nअतिथिः पूजितो येन स देवैरपि पूज्यते॥ ६.६१ ॥\nदानैर्यज्ञैस्त तस्तस्मिन्भोजितः कपिलो मुनिः॥\nततो महामुनिः श्रीमान्हारीतो ह्वयितस्तदा॥ ६.६२ ॥\nपादप्रक्षालनार्थाय सिद्धदेवसमागमे॥\nहारीतश्च पुरस्कृत्य वामपादं तदा स्थितः॥ ६.६३ ॥\nततो हासो महाञ्जज्ञे सिद्धाप्सरः सुपर्वणाम्॥\nविचिंत्य बहुधा पृथ्वीं साधु साधुकृता द्विजाः॥ ६.६४ ॥\nततो ममापि मनसि शोकवेगो महानभूत्॥\nसत्यां चैव तथा मेने गाथां पूर्वबुधेरिताम्॥ ६.६५ ॥\nसर्वेष्वपि च कार्येषु हेतिशब्दो विगर्हितः॥\nकुर्वतामतिकार्याणि शिलापातो ध्रुवं भवेत्॥ ६.६६ ॥\nततोहमब्रंवं विप्रान्यूयं मूर्खा भविष्यथ॥\nधनधान्याल्पसंयुक्ता दारिद्र्यकलिलावृताः॥ ६.६७ ॥\nएवमुक्ते प्रहस्यैव हारीतः प्राब्रवीदिदम्॥\nतवैवेयं मुने हानिर्यदस्माञ्छपते भवान्॥ ६.६८ ॥\nकः शापो दीयते तुभ्यं शापोयमयमेव ते॥\nततो विमृश्य भूयोऽहब्रवं किमहंद्विज॥ ६.६९ ॥\nतथाविधस्य भवतो वामपादप्रदानतः॥ ६.७० ॥\n<b>॥हारीत उवाच॥\n</b>\nश्रृणु तत्कारणं धीमञ्छून्यता मे यतो भवेत्॥ ६.७१ ॥\nइति चिंतयतश्चित्ते हा दुःखोऽयं प्रतिग्रहः॥\nप्रतिग्रहेण विप्राणां ब्राह्म्यं तेजो हि शाम्यति॥ ६.७२ ॥\nमहादानं हि गृह्णानो ब्राह्मणः स्वं शुभं हि यत्॥\nददाति दातुर्दाता च अशुभं यच्छति स्वकम्॥ ६.७३ ॥\nदाता प्रतिग्रहीता च वचनं हि परस्परम्॥\nमन्यतेऽधःकरो यस्य सोऽल्पबुद्धिः प्रहीयते॥ ६.७४ ॥\nइति चिंतयतो मह्यं शून्यताभूद्धि नारद॥\nनिद्रार्तश्च भयार्तश्च कामार्तः शोकपीडितः॥ ६.७५ ॥\nहृतस्वश्चान्यचित्तश्च शून्याह्येते भवंति च॥\nतदेषु मतिमान्कोपं न कुर्वीत यदि त्वया॥ ६.७६ ॥\nकृतः कोपस्ततस्तुभ्यमेवं हानिरियं मुने॥\nततस्तापान्वितश्चाहं तान्वि प्रानब्रवं पुनः॥ ६.७७ ॥\nधिङ्मामस्तु च दुर्बुद्धिमविमृश्यार्थकारिणम्॥\nकुर्वतामविमृश्यैव तत्किमस्ति न यद्भवेत्॥ ६.७८ ॥\nसहसा न क्रियां कुर्यात्पदमेतन्महापदाम्॥\nविमृश्यकारिणं धीरं वृणते सर्वसंपदः॥ ६.७९ ॥\nसत्यमाह महाबुद्धिश्चिरकारी पुरा हि सः॥\nपुरा हि ब्राह्मणः कश्चित्प्रख्यातों गिरसां कुले॥ ६.८० ॥\nचिरकारि महाप्राज्ञो गौतमस्याभवत्सुतः॥\nचिरेण सर्वकार्याणि यो विमृश्य प्रपद्यते॥ ६.८१ ॥\nचिरकार्याभिसंपतेश्चिरकारी तथोच्यते॥\nअलसग्रहणं प्राप्तो दुर्मेधावी तथोच्यते॥ ६.८२ ॥\nबुद्धिलाघवयुक्तेन जनेनादीर्घदर्शिना॥\nव्यभिचारेण कस्मिन्स व्यतिक्रम्या परान्सुतान्॥ ६.८३ ॥\nपित्रोक्तः कुपितेनाथ जहीमां जननीमिति॥\nस तथेति चिरेणोक्तः स्वभावाच्चिरकारकः॥ ६.८४ ॥\nविमृश्य चिरकारित्वाच्चिं तयामास वै चिरम्॥\nपितुराज्ञां कथं कुर्यां न हन्यां मातरं कथम्॥ ६.८५ ॥\nकथं धर्मच्छलेनास्मिन्निमज्जेयमसाधुवत्॥\nपितुराज्ञा परो धर्मो ह्यधर्मो मातृरक्षणम्॥ ६.८६ ॥\nअस्वतंत्रं च पुत्रत्वं किं तु मां नात्र पीडयेत्॥\nस्त्रियं हत्वा मातरं च को हि जातु सुखी भवेत्॥ ६.८७ ॥\nपितरं चाप्यवज्ञाय कः प्रतिष्ठामवाप्नुयात्॥\nअनवज्ञा पितुर्युक्ता युक्तं मातुश्च रक्षणम्॥ ६.८८ ॥\nक्षमायोग्यावुभावेतौ नातिवर्तेत वै कथम्॥\nपिता ह्यात्मानमाधत्ते जायायां जज्ञिवानिति॥ ६.८९ ॥\nशीलचारित्रगोत्रस्य धारणार्थं कुलस्य च॥\nसोऽहमात्मा स्वयं पित्रा पुत्रत्वे परिकल्पितः॥ ६.९० ॥\nजातकर्मणि यत्प्राह पिता यच्चोपकर्मणि॥\nपर्याप्तः स दृढीकारः पितुर्गौरवलिप्सया॥ ६.९१ ॥\nशरीरादीनि देयानि पिता त्वेकः प्रयच्चति॥\nतस्मात्पितुर्वचः कार्यं न विचार्यं कथंचन॥ ६.९२ ॥\nपातकान्यपि चूर्यंते पितुर्वचनकारिणः॥\nपिता स्वर्गः पिता धर्मः पिता परमकं तपः॥ ६.९३ ॥\nपितरि प्रीतिमापन्ने सर्वाः प्रीणंति देवताः॥\nआशिषस्ता भजंत्येनं पुरुषं प्राह याः पिता॥ ६.९४ ॥\nनिष्कृतिः सर्वपापानां पिता यदभिनंदति॥\nमुच्यते बंधनात्पुष्पं फलं वृंतात्प्रमुच्यते॥ ६.९५ ॥\nक्लिश्यन्नपि सुतः स्नेहं पिता स्नेहं न मुंचति॥\nएतद्विचिंत्यतं तावत्पुत्रस्य पितृगौरवम्॥ ६.९६ ॥\nपिता नाल्पतरं स्थानं चिंतयिष्यामि मातरम्॥\nयो ह्ययं मयि संघातो मर्त्यत्वे पांचभौतिकः॥ ६.९७ ॥\nअस्य मे जननी हेतुः पावकस्य यथारणिः॥\nमाता देहारणिः पुंसः सर्वस्यार्थस्य निर्वृतिः॥ ६.९८ ॥\nमातृलाभे सनाथत्वमनाथत्वं विपर्यये॥\nन स शोचति नाप्येनं स्थावर्यमपि कर्षति॥ ६.९९ ॥\nश्रिया हीनोऽपि यो गेहे अंबेति प्रतिपद्यते॥\nपुत्रपौत्रसमापन्नो जननीं यः समाश्रितः॥ ६.१०० ॥\nअपि वर्षशतस्यांते स द्विहायनवच्चरेत्॥\nसमर्थं वाऽसमर्थं वा कृशं वाप्यकृशं तथा॥ ६.१०१ ॥\nरक्षयेच्च सुतं माता नान्यः पोष्यविधानतः॥\nतदा स वृद्धो भवति तदा भवति दुःखितः॥ ६.१०२ ॥\nतदा शुन्यं जगत्तस्य यदा मात्रा वियुज्यते॥\nनास्ति मातृसमा च्छाया नास्ति मातृसमा गतिः॥ ६.१०३ ॥\nनास्ति मातृसमं त्राणं नास्ति मातृसमा प्रपा॥\nकुक्षिसंधारणाद्धात्री जननाज्जननी तथा॥ ६.१०४ ॥\nअंगानां वर्धनादंबा वीरसूत्वे च वीरसूः॥\nशिशोः शुश्रूषणाच्छ्वश्रूर्माता स्यान्माननात्तथा॥ ६.१०५ ॥\nदेवतानां समावापमेकत्वं पितरं विदुः\nमर्त्यानां देवतानां च पूगो नात्येति मातरम्॥ ६.१०६ ॥\nपतिता गुरवस्त्याज्या माता च न कथंचन॥\nगर्भधारणपोषाभ्यां तेन माता गरीयसी॥ ६.१०७ ॥\nएवं स कौशिकीतीरे बलिं राजानमीक्षतीम्॥\nस्त्रीवृत्तिं चिरकालत्वाद्धन्तुं दिष्टः स्वमातरम्॥ ६.१०८ ॥\nविमृश्य चिरकालं हि चिंतांतं नाभ्यपद्यत॥\nएतस्मिन्नंतरे शक्रो रूपमास्थितः॥ ६.१०९ ॥\nगायन्गाखामुपायातः पितुस्तस्याश्रमांतिके॥\nअनृना हि स्त्रियः सर्वाः सूत्रकारो यदब्रवीत्॥ ६.११० ॥\nअतस्ताभ्यः फलं ग्राह्यं न स्याद्दोषेक्षणः सुधीः॥\nइति श्रुत्वा तमानर्च मेधातिथिरुदारधीः॥ ६.१११ ॥\nदुःखितश्चिंतयन्प्राप्तो भृशमश्रूणि वर्तयन्॥\nअहोऽहमीर्ष्ययाक्षिप्तो मग्नोऽहं दुःखसागरे॥ ६.११२ ॥\nहत्वा नारीं च साध्वीं च को नु मां तारयिष्यति॥\nसत्वरेण मयाज्ञप्तश्चिरकारी ह्युदारधीः॥ ६.११३ ॥\nयद्ययं चिरकारी स्यात्स मां त्रायेत पातकात्॥\nचिरकारिक भद्रं ते भद्रं ते चिरकारिक॥ ६.११४ ॥\nयदद्य चिरकारी त्वं ततोऽसि चिरकारिकः॥\nत्राहि मां मातरं चैव तपो यच्चार्जितं मया॥ ६.११५ ॥\nआत्मानं पातके विष्टं शुभाह्व चिरकारिक॥\nएवं स दुःखितः प्राप्तो गौतमोऽचिंतयत्तदा॥ ६.११६ ॥\nचिरकारिकं ददर्शाथ पुत्रं मातुरुपांतिके॥\nचिरकारी तु पितरं दृष्ट्वा परमदुःखितः॥ ६.११७ ॥\nशस्त्रं त्यक्त्वा स्थितो मूर्ध्ना प्रसादायोपचक्रमे॥\nमेधातिथिः सुतं दृष्ट्वा शिरसा पतितं भुवि॥ ६.११८ ॥\nपत्नीं चैव तु जीवंतीं परामभ्यगमन्मुदम्॥\nहन्यादिति न सा वेद शस्त्रपाणौ स्थिते सुते॥ ६.११९ ॥\nबुद्धिरासीत्सुतं दृष्ट्वा पितुश्चरणयोर्नतम्॥\nशस्त्रग्रहणचापल्यं संवृणोति भयादिति॥ ६.१२० ॥\nततः पित्रा चिरं स्मृत्वा चिरं चाघ्राय मूर्धनि॥\nचिरं दोर्भ्यां परिष्वज्य चिरंजीवेत्यु दाहृतः॥ ६.१२१ ॥\nचिरं मुदान्वितः पुत्रं मेधातिथिरथाब्रवीत्॥\nचिरकारिक भद्रं ते चिरकारी भवेच्चिरम्॥ ६.१२२ ॥\nचिराय यत्कृतं सौम्य चिरमस्मिन् दुःखितः॥\nगाथाश्चाप्यब्रवीद्विद्वान्गौतमो मुनिसत्तमः॥ ६.१२३ ॥\nचिरेण मंत्रं संधीयाच्चिरेम च कृतं त्यजेत्॥\nचिरेण विहतं मित्रं चिरं धारणमर्हति॥ ६.१२४ ॥\nरोगे दर्पे च माने च द्रोहे पापे च कर्मणि॥\nअप्रिये चैव कर्तव्ये चिरकारी प्रशस्यते॥ ६.१२५ ॥\nबंधूनां सुहृदां चैव भृत्यानां स्त्रीजनस्य च॥\nअव्यक्तेष्वपराधेषु चिरकारी प्रशस्यते॥ ६.१२६ ॥\nचिरं धर्मान्निषेवेत कुर्याच्चान्वेषणं चिरम्॥\nचिरमन्वास्य विदुषश्चिरमिष्टानुपास्य च॥ ६.१२७ ॥\nचिरं विनीय चात्मानं चिरं यात्यनवज्ञताम्॥\nब्रुवतश्च परस्यापि वाक्यं धर्मोपसंहितम्॥ ६.१२८ ॥\nचिरं पृच्छेच्च श्रृणुयाच्चिरं न परिभूयते॥\nधर्मे शत्रौ शस्त्रहस्ते पात्रे च निकटस्थिते॥ ६.१२९ ॥\nभये च साधुपूजायां चिरकारी न शस्यते॥\nएवमुक्त्वा पुत्रभार्यासहितः प्राप्य चाश्रमम्॥ ६.१३० ॥\nततश्चिरमुपास्याथ दिवं यातिश्चिरं मुनिः॥\nवयं त्वेवं ब्रुवन्तोऽपि मोहेनैवं प्रतारिताः॥ ६.१३१ ॥\nकलौ च भवतां विप्रा मच्छापो निपतिष्यति॥\nकेचित्सदा भविष्यंति विप्राः सर्वगुणैर्युताः॥ ६.१३२ ॥\nपादप्रक्षालनं कृत्वा ततोऽहं धर्मवर्मणः॥\nसमीपे साक्षिणो देवान्कृत्वा संकल्पमाचरम्॥ ६.१३३ ॥\nकांचनैरर्नोप्रदानैश्च गृहदानैर्धनादिभिः॥\nभार्याभूषणवस्त्रैश्च कृतार्था ब्राह्मणाः कृताः॥ ६.१३४ ॥\nततः करं समुद्यम्य प्राहेन्द्रो देवसंगमे॥\nहरांगरुद्धवामार्द्ध यावद्देवी गिरेः सुता॥ ६.१३५ ॥\nगणाधीशो वयं यावद्यावत्त्रिभुवनं त्विदम्॥\nतावन्नन्द्यादिदे स्थानं नारदस्थापितं सुराः॥ ६.१३६ ॥\nब्रह्मशापो रुद्रशापो विष्णुशापस्तथैव च॥\nद्विजशापस्तथा भूयादिदं स्थानं विलुंपतः॥ ६.१३७ ॥\nततस्तथेति तैः सर्वैर्हृष्टैस्तत्र तथोदितम्॥\nएवं मया स्थापिते स्थानकेऽस्मिन्संस्थापयामास च कापिलं मुनिः॥\nस्थाने उभे देवकृते प्रसन्नास्ततो ययुर्देवता देवसद्म॥ ६.१३८ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे नारीयस्थानप्रतिष्ठावर्णनंनाम षष्ठोऽध्यायः ६ ॥ छ ॥"
  }
]
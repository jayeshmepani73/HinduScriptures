[
  {
    "text": "<b>॥ उलूक उवाच॥\n</b>\nइतिदमुक्तमखिलं पूर्वजन्मसमुद्भवम्॥\nस्वरूपमायुषो हेतुः कौशिकत्वस्य चेति मे॥ ९.१ ॥\nइत्युक्त्वा विरते तस्मिन्पुरूहूतसनामनि॥\nनाडीजंघो बको मित्रमाह तं दुःखितो वचः॥ ९.२ ॥\n<b>॥नाडीजंघ उवाच॥\n</b>\nयदर्थं वयमायातास्तन्न सिद्धं महामते॥\nकार्यं तन्मरणं नूनं त्रयाणामप्युपागतम्॥ ९.३ ॥\nइंद्रद्युम्नापरिज्ञाने भद्रकोऽयं मुमूर्षति॥\nतस्यानु मित्रं मार्कंडस्तं चान्वहमपि स्फुटम्॥ ९.४ ॥\nमित्रकार्ये विनिर्वृत्ते म्रियमाणं निरीक्षते॥\nयो मित्रं जीवितं तस्य धिगस्निग्धं दुरात्मनः॥ ९.५ ॥\nतदेतावनुयास्यामि म्रियमाणावहं द्विज॥\nआपृच्छे त्वां नमस्कार आश्लेषश्चाथपश्चिमः॥ ९.६ ॥\nप्रतिज्ञातमनिष्पाद्य मित्रस्याभ्यागतस्य च॥\nकथंकारं न लज्जंते हताशा जीवितेप्सवः॥ ९.७ ॥\nतस्माद्वह्निं प्रवेक्ष्यामि सार्धमाभ्यामसंशयम्॥\nआपृष्टोऽस्यधुना स्नेहान्मम देहि जलांजलिम्॥ ९.८ ॥\nइत्युक्तवत्युलूकोऽसौ नाडीजंघे सगद्गदम्॥\nसाश्रुनेत्रं स्थिरीभूय प्राह वाचं सुधासमुचम्॥ ९.९ ॥\n<b>॥उलूक उवाच॥\n</b>\nमयि जीवति मित्रे मे भवान्मरणमेति च॥\nअद्यप्रभृति कस्तर्हि हृदा मम लभिष्यति॥ ९.१० ॥\nअस्त्युपायो महानत्र गन्धमादनपर्वते॥\nमत्तश्चिरायुर्मित्रोस्ति गृध्रः प्राणसमः सुहृत्॥ ९.११ ॥\nस विज्ञास्यति वोऽभीष्टमिंद्रद्युम्नं महीपतिम्॥\nइत्युक्त्वा पुरतस्तस्थावुलूकः स च भूपतिः॥ ९.१२ ॥\nमार्कंडेयो बकश्चैव प्रययुर्गंधमादनम्॥\nतमायांतमथालोक्य वयस्यं पुरतः स्थितम्॥ ९.१३ ॥\nस्वकुलायात्प्रहृष्टोऽसौ गृध्रः संमुखमाययौ॥\nकृतसंविदसौ पूर्वं स्वागतासनभोजनैः॥ ९.१४ ॥\nउलूकं गृध्रराजश्च कार्यं पप्रच्छ तं तथा॥\nम चाचख्यावयं मित्रं बको मेऽस्य मुनिः किल॥ ९.१५ ॥\nमुनेरपि तृतीयोऽयं मित्रं चार्थोयमुद्यतः॥\nइंद्रद्युम्नपरिज्ञाने स्वयं जीवति नान्यथा॥ ९.१६ ॥\nवह्निं प्रवेक्ष्यते व्यक्तमयं तदनु वै वयम्॥\nमया निषिद्धोऽयं ज्ञात्वा त्वां चिरंतनमात्मना॥ ९.१७ ॥\nतच्चेज्जानासि तं ब्रूहि चतुर्णां देहि जीवितम्॥\nसरं क्ष्याप्नुहि सत्कीर्तिं क्षयं चाखिलपाप्मनः॥ ९.१८ ॥\n<b>॥गृध्र उवाच॥\n</b>\nषट्‌पंचाशद्व्यतीता मे कल्पा जातस्य कौशिक॥\nन दृष्टो न श्रुतोऽस्माभिरिंद्रद्युम्नो महीपतिः॥ ९.१९ ॥\nतच्छ्रुत्वा विस्मयाविष्ट इंद्रद्युम्नोऽपि दुःखितः॥\nपप्रचछ जीविते हेतुमतिमात्रे विहंगमम्॥ ९.२० ॥\n<b>॥गृध्र उवाच॥\n</b>\nश्रृणु भद्रै पुरा जातो मर्कटोऽहं च चापलः॥\nआसं कदाचिदभवद्वसंतोऽथ ऋतुः क्रमात्॥ ९.२१ ॥\nतत्राग्रे देवदेवस्य वनमध्ये शिवालये॥\nभवोद्भवस्य पुरतो जगद्योगेश्वराभिधे॥ ९.२२ ॥\nचतुर्दशीदिने हस्तनक्षत्रे हर्षणाभिधे॥\nयोगे चैत्रे सिते पक्ष आसीद्दमनकोत्सवः॥ ९.२३ ॥\nअत्र सौवर्ण्यदोलायां लिंग आरोपिते जनैः॥\nनिशायामधिरूह्याऽहं दोलां तां च व्यचालयम्॥ ९.२४ ॥\nनिसर्गाज्जतिचापल्याच्चिरकालं पुनःपुनः॥\nअथ प्रभात आयाता जनाः पूजाकृते कपिम्॥ ९.२५ ॥\nदोलाधिरूढमालोक्य लकुटैर्मां व्यताडयन्॥\nदोलासंस्थित एवाहं प्रमीतः शिवमंदिरे॥ ९.२६ ॥\nतेषां प्रहारैः सुदृढैर्बहुभिर्वज्रदुःसहैः॥\nशिवांदोलनमाहात्म्याज्जातोऽहं नृपमंदिरे॥ ९.२७ ॥\nकाशीश्वरस्य तनयः प्रतीतोऽस्मि कुशध्वजः॥\nजाति स्मरस्ततो राज्ये क्रमात्प्राप्याहमैश्वरम्॥ ९.२८ ॥\nकारयामि धरापृष्ठे चैत्रे दमनकोत्सवम्॥\nयता यथा दोलयति शिवं दोलास्थितं नरः॥ ९.२९ ॥\nतथा तथाऽशुभं याति पुण्यमायाति भद्रक॥\nशिवदीक्षामुपागम्याखिलसंस्कारसंस्कृतः॥ ९.३० ॥\nशिवाचार्यैर्विमुक्तोऽहं पशुपाशैस्तदागमात्॥\nनिर्वाहदीक्षापर्यंतान्संस्कारान्प्राप्य सर्वतः॥ ९.३१ ॥\nआराधयामि देवेशं प्रत्यक्चित्तमुमापतिम्॥\nसमस्तक्लेशविच्छेदकारणं जगतां गुरुम्॥ ९.३२ ॥\nचित्तवृत्तिनिरोधेन वैराग्याभ्यासयोगतः॥\nजपन्नुद्गीतमस्यार्थं भावयन्नष्टमं रसम्॥ ९.३३ ॥\nततो मां प्रणिधानेनाभ्यासेन दृढभूमिना॥\nअन्तरायानुपहतं ज्ञात्वा तुष्टोऽब्रवीद्धरः॥ ९.३४ ॥\n<b>॥ईश्वर उवाच॥\n</b>\nकुशध्वजाहं तुष्टोद्य वरं वरय वांछितम्॥\nन हीदृशमनुष्ठानं कस्याप्यस्ति महीतले॥ ९.३५ ॥\nश्रुत्वेत्युक्तो मया शम्भुर्भूयासं ते गंणो ह्यहम्॥\nअनेनैव शरीरेण तथेत्येवाह गां प्रभुः॥ ९.३६ ॥\nततः कैलासमानीय विमानं मम चादिशत्॥\nसर्वरत्नमयं दिव्यं दिव्याश्चर्यसमावृतम्॥ ९.३७ ॥\nविचरामि प्रतीतोऽहं तदारूढो यदृच्छया॥\nअथ काले कियन्मात्रे व्यतीतेऽत्रैवं पर्वते॥ ९.३८ ॥\nगवाक्षाधिष्ठितोऽपश्यं वसंते मुनिकन्यकाम्॥\nप्रवाति दक्षिणे वायौ मदनाग्निप्रदीपितः॥ ९.३९ ॥\nअग्निवेश्यसुतां भद्र विवस्त्रां जलमध्यगाम्॥\nउद्भिन्नयौवनां श्यामां मध्यक्षामां मृगेक्षणाम्॥ ९.४० ॥\nविस्तीर्णजघनाभोगां रंभोरुं संहतस्तनीम्॥\nतामंकुरितलावण्यां जलसेका दिवाग्रतः॥ ९.४१ ॥\nप्रोन्निद्रपंकजमुखीं वर्णनीयतमाकृतिम्॥\nयथाप्रज्ञानयाथात्म्याद्विद्विद्भिरपि वर्णिनीम्॥ ९.४२ ॥\nप्रोद्यत्कटाक्षविक्षेपैः शरव्रातैरिव स्मरः॥\nस्वयं तदंगमास्थाय ताडयामास मां दृढम्॥ ९.४३ ॥\nवयस्यासंवृचामेवं खेलमानां यदृच्छया॥\nअवतीर्याहमहरं विमानान्मदनातुरः॥ ९.४४ ॥\nसा गृहीता मया दीर्घं प्रकुर्वाणा महास्वनम्॥\nतातेति च विमानस्था रुरोदातीव भद्रक॥ ९.४५ ॥\nततो वयस्यास्ता दीना मुनिमाहुः प्रधाविताः॥\nवैमानिकेन केनापि ह्रियते तव पुत्रिका॥ ९.४६ ॥\nरुदन्तीं भगवन्नेतां त्राह्युत्तिष्ठेति सर्वतः॥\nतासां तदाकर्ण्य वचो मुनिर्भद्रतपोनिधिः॥ ९.४७ ॥\nअग्निवेश्योऽभ्यगात्तस्या व्योमन्युपपदं त्वरन्॥\nतिष्ठतिष्ठेति मामुक्त्वा संस्तभ्य तपसा गतिम्॥ ९.४८ ॥\nततः प्रकुपितः प्राह मुनिमामति दुःसहम्॥\n<b>॥अग्निवेश्य उवाच॥\n</b>\nयस्मान्मदीया तनया मांसपेशीव ते हृता॥ ९.४९ ॥\nगृध्रेणेवाऽधुना व्योम्नि तस्माद्गध्रो भव द्रुतम्॥\nअनिच्छंती मदीयेयं सुता बाला तपस्विनी॥ ९.५० ॥\nत्वया हृताधुनास्यैतत्फलमाप्नुहि दुर्मते॥\nइत्याकर्ण्य भयाविष्टो लज्जयाधोमुखो मुनेः॥ ९.५१ ॥\nपादौ प्रगृह्य न्यपतं रुदन्नतितरां तदा॥\nन मयेयं परिज्ञाय हृता नाद्यापि धर्षिता॥ ९.५२ ॥\nप्रसादं कुरु ते शापं व्यावर्तय तपोनिधे॥\nप्रणतेषु क्षमावन्तो निसर्गेण तपोधनाः॥ ९.५३ ॥\nभवंति संतस्तद्गृध्रो मा भवेयं प्रसीद मे॥\nइति प्रपन्नेन मया प्रणतोऽसौ महामुनिः॥ ९.५४ ॥\nप्रसन्नः प्राह नो मिथ्या मम वाक्यं भवेत्क्वचित्॥\nकिं त्विंद्रद्युम्नभूपालपरिज्ञाने सहायताम्॥ ९.५५ ॥\nयदा यास्यसि शापस्य तदा मुक्तिमवाप्स्यसि॥ ९.५६ ॥\nइत्युक्त्वा स मुनिः प्रायाद्गृहीत्वा निजकन्यकाम्॥\nअखण्डशीलां स्वावासमहं गृध्रोऽभवं तदा॥ ९.५७ ॥\nएवं तदा दमनकोत्सव ईश्वरस्य आंदोलनेन नृपवेश्मनि मेऽवतारः॥\nशम्भोर्गणत्वमभवच्च तथाग्निवेश्यशापेन गृध्र इह भद्र तवेदमुक्तम्॥ ९.५८ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे महीप्रादुर्भावे दमनकमाहात्म्यंनाम नवमोऽध्यायः॥ ९ ॥ छ ॥"
  }
]
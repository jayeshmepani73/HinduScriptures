[
  {
    "text": "<b>॥अर्जुन उवाच॥\n</b>\nदिव्यप्राकारमिच्छामि श्रोतुं चाहं मुनीश्वर॥\nकथं कार्याणि कानीह स्फुटं यैः पुण्यपापकम्॥ ४४.१ ॥"
  },
  {
    "text": "<b>॥नारद उवाच॥\n</b>\nशपषाः पोशघटकौ विषाग्न तप्तमाषकौ॥\nफलं च तंदुलं चैव दिव्यान्यष्टौ विदुर्बुधाः॥ ४४.२ ॥"
  },
  {
    "text": "असाक्षिकेषु चार्थेषु मिथो विवदमानयोः॥\nराजद्रोहाभिशापेषु साहसेषु तथैव च॥ ४४.३ ॥"
  },
  {
    "text": "अविदस्तत्त्वतः सत्यं शपथेनाभिलंघयेत्॥\nमहर्षिभिश्च देवैश्च सत्यार्थाः शपथाः कृताः॥ ४४.४ ॥"
  },
  {
    "text": "जवनो नृपतिः क्षीणो मिथ्याशपथमाचरेत्॥\nवसिष्ठाग्रे वर्षमध्ये सान्वयः किल भारत॥ ४४.५ ॥"
  },
  {
    "text": "अंधः शत्रुगृहं गच्छेद्यो मिथ्याशपथांश्चरेत्॥\nरौरवस्य स्वयं द्वारमुद्धाटयति दुर्मतिः॥ ४४.६ ॥"
  },
  {
    "text": "मन्यंते वै पापकृतो न कश्चितपश्यतीति नः॥\nतांश्च देवाः प्रपश्यंति स्वस्यैवांतरपौरुषाः॥ ४४.७ ॥"
  },
  {
    "text": "आदित्यचंद्रावनिलोऽनलश्च द्यौर्भूमिरापो हृदयं यमश्च॥\nअहश्च रात्रिश्च उभे च संध्ये धर्मो हि जानाति नरस्य वृत्तम्॥ ४४.८ ॥"
  },
  {
    "text": "एवं तस्मादभिज्ञाय सत्यर्थशपथांश्चरेत्॥\nवृथा हि शपथान्कुर्वन्प्रेत्य चेह विनश्यति॥ ४४.९ ॥"
  },
  {
    "text": "इदं सत्यं वदामीति ब्रुवन्साक्षी भवान्यतः॥\nशुभाशुभफलं देहि शुचिः पादौ रवेः स्वृशेत्॥ ४४.१० ॥"
  },
  {
    "text": "अथ शास्त्रस्य विप्रोऽपि शस्त्रस्यापि च क्षत्रियः॥\nमां संस्पृशंस्तथा वैश्यः शुद्रः स्वगुरुमेव च॥ ४४.११ ॥"
  },
  {
    "text": "मातरं पितरं पूज्यं स्पृशेत्साधारणं त्विदम्॥\nकोशस्य रूपं पूर्वं ते व्याख्यातं पांडुनंदन॥ ४४.१२ ॥"
  },
  {
    "text": "विप्रवर्ज्यं तथा केशं वर्णिनां दापयेन्नृपः॥\nयो यो यद्देवताभक्तः पाययेत्तस्य तं नरम्॥ ४४.१३ ॥"
  },
  {
    "text": "समभक्तं च देवानामादित्यस्यैव पाययेत्॥\nसर्वेषां चोग्रदेवानां स्नापयेदायुधास्त्रकम्॥ ४४.१४ ॥"
  },
  {
    "text": "स्नानोदकं वा संकल्पं गृहीत्वा पाययेन्नवम्॥\nत्रिसप्तरात्रमध्ये च फलं कोशस्य निर्दिशेत्॥ ४४.१५ ॥"
  },
  {
    "text": "अतः परं महादिव्यविधानं श्रृणु यद्भवेत्॥\nसंशयच्छेदि सर्वेषां धार्ष्ट्यत्तद्दिव्यमेव च॥ ४४.१६ ॥"
  },
  {
    "text": "सशिरस्कंप्रदातव्यमिति ब्रह्मा पुराब्रवीत्॥\nमहोग्राणां च दातव्यमशिरस्कमपि स्फुटम्॥ ४४.१७ ॥"
  },
  {
    "text": "साधूनां वर्णिनां राजा न शिरस्कं प्रदापयेत्॥\nन प्रवातेधटं देयं नोष्णकाले हुताशनम्॥ ४४.१८ ॥"
  },
  {
    "text": "वर्णिनां च तथा कालं तंदुलं मुखरोगिणाम्॥ ४४.१९ ॥"
  },
  {
    "text": "कुष्ठपित्तार्दितानां च ब्राह्मणानां च नो विषम्॥\nतप्तमाषकमर्हंति सर्वे धर्म्यं निरत्ययम्॥ ४४.२० ॥"
  },
  {
    "text": "न व्याधिमरके देशे शपथान्कोशमेव च॥\nदिव्यान्यासुरकैर्मंत्रैः स्तंभयंतीह केचन॥ ४४.२१ ॥"
  },
  {
    "text": "प्रतिघातविदस्तेषां योजयेद्धर्मवत्सलान्॥\nदिव्यानां स्तभकाञ्ज्ञात्वा पापान्नित्यं महीपतिः॥ ४४.२२ ॥"
  },
  {
    "text": "विवासयेत्स्वकाद्राष्ट्रात्ते हि लोकस्य कंटकाः॥\nतेषामन्वेषणे यत्नं राजा नित्यं समाचरेत्॥ ४४.२३ ॥"
  },
  {
    "text": "ते हि पापसमाचारास्तस्करेभ्योऽपि तस्कराः॥\nप्राग्दृष्टदोषान्स्वल्पेषु दिव्येषु विनियोजयेत्॥ ४४.२४ ॥"
  },
  {
    "text": "महत्स्वपि न चार्थेषु धर्मज्ञान्धर्मवत्सलान्॥\nन मिथ्यावचनं येषां जन्मप्रभृति विद्यते॥ ४४.२५ ॥"
  },
  {
    "text": "श्रद्दध्यात्पार्थिवस्तेषां वचना देव भारत॥\nज्ञात्वा धर्मिष्ठतां राजा पुरुषस्य विचक्षणः॥ ४४.२६ ॥"
  },
  {
    "text": "क्रोधाल्लोभात्कारयंश्च स्वयमेव प्रदुष्यति॥\nतस्मात्पापिषु दिव्यं स्यात्तत्रादौ प्रोच्यते धटे॥ ४४.२७ ॥"
  },
  {
    "text": "सुसमायां पृथिव्यां च दिग्भागे पूर्वदक्षिणे॥\nयज्ञियस्य तु वृक्षस्य स्थाप्यं स्यान्मुंडकद्वयम्॥ ४४.२८ ॥"
  },
  {
    "text": "स्तंभकस्य प्रमाणं च सप्तहस्तं प्रकीर्तितम्॥\nद्वौ हस्तौ निखनेत्काष्ठं दृश्यं स्याद्धस्तपंचकम्॥ ४४.२९ ॥"
  },
  {
    "text": "अंतरं तु तयोः कार्यं तथा हस्तचतुष्टयम्॥\nमुंडकोपरि काष्ठं च दृढं कुर्याद्विचक्षणः॥ ४४.३० ॥"
  },
  {
    "text": "चतुर्हस्तं तुलाकाष्ठमव्रणं कारयेत्स्थिरम्॥\nखदिरार्जुनवृक्षाणां शिंशपाशालजं त्वथ॥ ४४.३१ ॥"
  },
  {
    "text": "तुलाकाष्ठे तु कर्तव्यं तथा वै शिक्यकद्वयम्॥\nप्राङ्मुखो निश्चलः कार्यः शुचौ देशे धटस्तथा॥ ४४.३२ ॥"
  },
  {
    "text": "पाषाणस्यापि जायेत् स्तंभेषु च धटस्तथा॥\nवणिक्सुवर्णकारो वा कुशलः कांस्यकारकः॥ ४४.३३ ॥"
  },
  {
    "text": "तुलाधारधरः कार्यो रिपौ मित्रे च यः समः॥\nश्रावयेत्प्राड्विवाकोऽपि तुलाधारं विचक्षणः॥ ४४.३४ ॥"
  },
  {
    "text": "ब्रह्मघ्ने ये स्मृता लोका ये च स्त्रीबालघातके॥\nतुलाधारस्य ते लोकास्तुलां धारयतो मृषा॥ ४४.३५ ॥"
  },
  {
    "text": "एकस्मिंस्तोलयेच्छिक्ये ज्ञातं सूपोषितं नरम्॥\nद्वितीये मृत्तिकां शुभ्रां गौरां तु तुलयेद्बुधः॥ ४४.३६ ॥"
  },
  {
    "text": "इष्टिकाभस्मपाषाणकपालास्थीनि वर्जयेत्॥\nतोलयित्वा ततः पूर्वं तस्मात्तमवतारयेत्॥ ४४.३७ ॥"
  },
  {
    "text": "मूर्ध्नि पत्रं ततो न्यस्य न्यस्तपत्रं निवेशयेत्॥\nपत्रे मंत्रस्त्वयं लेख्यो यः पुरोक्तः श्वयंभुवा॥ ४४.३८ ॥"
  },
  {
    "text": "ब्रह्मणस्त्वं सुता देवी तुलानाम्नेति कथ्यते॥\nतुकारो गौरवे नित्यं लकारो लघुनि स्मृतः॥ ४४.३९ ॥"
  },
  {
    "text": "गुरुलाघवसंयोगात्तुला तेन निगद्यसे॥\nसंशयान्मोचयस्वैनमभिशस्तं नरं शुभे॥ ४४.४० ॥"
  },
  {
    "text": "भूय आरोपयेत्तं तु नरं तस्मिन्सपत्रकम्॥\nतुलितो यदि वर्धेत शुद्धो भवति धर्मतः॥ ४४.४१ ॥"
  },
  {
    "text": "हीयमानो न शुद्धः स्यादिति धर्मविदो विदुः॥\nशिक्यच्छेदे तुलाभंगे पुनरारोपयेन्नरम्॥ ४४.४२ ॥"
  },
  {
    "text": "एवं निःसंशयं ज्ञानं यच्चान्यायं न लोपयेत्॥\nएतत्सर्वं रवौ वारे कार्यं संपूज्य भास्करम्॥ ४४.४३ ॥"
  },
  {
    "text": "अथातः संप्रवक्ष्यामि विषदिव्यं श्रृणुष्व मे॥ ४४.४४ ॥"
  },
  {
    "text": "द्विप्रकारं च तत्प्रोक्तं घटसर्पविषं तथा॥\nशृंगिणो वत्सनाभस्य हिमशैलभवस्य वा॥ ४४.४५ ॥"
  },
  {
    "text": "यवाः सप्त प्रदातव्या अथवा षड्घृतप्लुताः॥\nमूर्ध्नि विन्यस्तपत्रस्य पत्रे चैवं निवेशयेत्॥ ४४.४६ ॥"
  },
  {
    "text": "त्वं विष ब्रह्मणः पुत्र सत्यधर्मे व्यवस्थितः॥\nत्रायस्वैनं नरं पापात्सत्येनास्य भवामृतम्॥ ४४.४७ ॥"
  },
  {
    "text": "येन वेगैर्विना जीर्णं छर्दिमूर्च्छाविवर्जितम्॥\nतं तु शुद्धं विजानीयादिति धर्मविदो विदुः॥ ४४.४८ ॥"
  },
  {
    "text": "क्षुधितं क्षुधितः सर्पं घटस्थं प्रोच्य पूर्ववत्॥\nसंस्पृशेत्तालिकाः सप्त न दशेच्छुध्यतीति सः॥ ४४.४९ ॥"
  },
  {
    "text": "अग्निदिव्यं यथा प्राह विरंचिस्तच्छृणुष्व मे॥\nसप्तमंडलकान्कुर्याद्देवस्याग्रे रवेस्तथा॥ ४४.५० ॥"
  },
  {
    "text": "मंडलान्मंडलं कार्यं पूर्वेणेति विनिश्चयः॥\nषोडशांतुलकं कार्यं मंडलात्तावदं तरम्॥ ४४.५१ ॥"
  },
  {
    "text": "आर्द्रवाससमाहूय तथा चैवाप्युपोपितम्॥\nकारयेत्सर्वदिव्यानि देवब्राह्मणसंनिधौ॥ ४४.५२ ॥"
  },
  {
    "text": "प्रत्यक्षं कारयेद्दिव्यं राज्ञो वाधिकृतस्य वा॥\nब्राह्मणानां श्रुतवतां प्रकृतीनां तथैव च॥ ४४.५३ ॥"
  },
  {
    "text": "पश्चिमे दिनकाले हि प्राङ्मुखः प्राञ्जलिः शुचिः॥\nचतुरस्रे मंडलेऽन्ये कृत्वा चैव समौ करौ॥ ४४.५४ ॥"
  },
  {
    "text": "लक्षयेयुः कृतादीनि हस्तयोस्तस्य हारिणः॥\nसप्ताश्वत्थस्य पत्राणि भध्नीयुः करयोस्ततः॥ ४४.५५ ॥"
  },
  {
    "text": "नवेन कृतसूत्रेण कार्पासेन दृढं यथा॥\nततस्तु सुसमं कृत्वा अष्टांगुलमथायसम्॥ ४४.५६ ॥"
  },
  {
    "text": "पिंडं हुताशसंतप्तं पंचाशत्पलिकं दृढम्॥\nआदौ पूजां रवेः कृत्वा हुताशस्याथ कारयेत्॥ ४४.५७ ॥"
  },
  {
    "text": "रक्तचंदनधूपाभ्यां रक्तपुष्पैस्तथैव च॥\nअभिशस्तस्य पत्रं च बध्नीयाच्चैव मूर्धनि॥ ४४.५८ ॥"
  },
  {
    "text": "मंत्रेणानेन संयुक्तं ब्राह्मणाभिहितेन च॥\nत्वमग्ने वेदाश्चत्वारस्त्वं च यज्ञेषु हूयसे॥ ४४.५९ ॥"
  },
  {
    "text": "पापं पुनासि वै यस्मात्तस्मात्पावक उच्यसे॥\nत्वं मुखं सर्वदेवानां त्वं मुखं ब्रह्मवादिनाम्॥ ४४.६० ॥"
  },
  {
    "text": "जठरस्थोऽसि भूतानां ततो वेत्सि शुभाशुभम्॥\nपापेषु दर्शयात्मानमर्चिष्मान्भव पावक॥ ४४.६१ ॥"
  },
  {
    "text": "अथवा शुद्धभावेषु शीतो भवमहाबल॥\nततोऽभिशस्तः शनकैर्मंडलानि परिक्रमेत्॥ ४४.६२ ॥"
  },
  {
    "text": "परिक्रम्य शनैर्जह्याल्लोहपिंडं ततः क्षितौ॥\nविपत्रहस्तं तं पश्चात्कारयेद्व्रीहिमर्दनम्॥ ४४.६३ ॥"
  },
  {
    "text": "निर्विकारौ करौ दृष्ट्वा शुद्धो भवति धर्मतः॥\nभयाद्वा पातयेद्यस्तु तदधो वा विभाव्यते॥ ४४.६४ ॥"
  },
  {
    "text": "पुनस्त्वाहारयेल्लोहं विधिरेष प्रकीर्तितः॥\nअथातः संप्रऐवक्ष्यामि तप्तमाषविधिं श्रृणु॥ ४४.६५ ॥"
  },
  {
    "text": "कारयेदायसं पात्रं ताम्रं वा षोडशांगुलम्॥\nचतुरंगुलखातं तु मृन्मयं वापि कारयेत्॥ ४४.६६ ॥"
  },
  {
    "text": "पूरयेद्‌घृततैलाभ्यां पलैर्विशतिभिस्ततः॥\nसुतप्ते निक्षिपेत्तत्र सुवर्णस्य तु माषकम्॥ ४४.६७ ॥"
  },
  {
    "text": "वह्न्युक्तं विन्यसेन्मंत्रमभिशस्तस्य मूर्धनि॥\nअंगुष्ठांगुलियोगेन तप्तमाषं समुद्धरेत्॥ ४४.६८ ॥"
  },
  {
    "text": "शुद्धं ज्ञेयमसंदिग्धं विस्फोटादिविवर्जितम्॥\nफालशुद्धिं प्रवक्ष्यामि तां श्रृणु त्वं धनंजय॥ ४४.६९ ॥"
  },
  {
    "text": "आयसं द्वादशपलं घटितं फालमुच्यते॥\nअष्टांगुलमदीर्घं च चतुरंगुलविस्तृतम्॥ ४४.७० ॥"
  },
  {
    "text": "वह्न्युक्तं विन्यसेन्मंत्रमभिशस्तस्य मूर्धनि॥\nत्रिःपरावर्तयेज्जिह्वा लिहन्नस्मात्षडंगुलम्॥ ४४.७१ ॥"
  },
  {
    "text": "गवां क्षीरं प्रदातव्यं जिह्वाशोधनमुत्तमम्॥\nजिह्वापरीक्षणं कुर्याद्दग्धा चेन्न तु विमोच्यते॥ ४४.७२ ॥"
  },
  {
    "text": "तं विशुद्धं विजानीयाद्विशुद्धा चेत्तु जायते॥\nतंदुलस्याथ वक्ष्यामि विधिधर्मं सनातनम्॥ ४४.७३ ॥"
  },
  {
    "text": "चौर्ये तु तंदुला देया न चान्यत्र कथंचन॥\nतंदुलानुदके सिक्त्वा रात्रौ तत्रैव स्थापयेत्॥ ४४.७४ ॥"
  },
  {
    "text": "प्रभाते कारिणे देया भक्षणाय न संशयः॥\nत्रिःकॉत्वः प्राङ्‌मुखश्चैव पत्रे निष्ठीवयेत्ततः॥ ४४.७५ ॥"
  },
  {
    "text": "पिप्पलस्याथ भूर्जस्य न त्वन्यस्य कथंचन॥\nतांस्तु वै कारयेच्छुद्धांस्तंदुलाञ्छालिसंभवान्॥ ४४.७६ ॥"
  },
  {
    "text": "मृन्मये भाजने कृत्वा सवितुः पुरतः स्थितः॥\nतन्दुलान्मंत्रयेच्छुद्धान्मन्त्रेणानेन धर्मतः॥ ४४.७७ ॥"
  },
  {
    "text": "दीयसे धर्मतत्त्वज्ञैर्मानुषाणां विशोधनम्॥\nस्तुतस्तन्दुल सत्येन धर्मतस्त्रातुमर्हसि॥ ४४.७८ ॥"
  },
  {
    "text": "निष्ठीवने कृते तेषां सवितुः पुरतः स्थिते॥\nशोणितं दृश्यते यस्य तमशुद्धं विनिर्दिशेत्॥ ४४.७९ ॥"
  },
  {
    "text": "एवमष्टविधं दिव्यं पापसंशयच्छेदनम्॥\nभट्टादित्यस्य पुरतो जायते कुरुनंदन॥ ४४.८० ॥"
  },
  {
    "text": "जलदिव्यं तथा प्राहुर्द्विप्रकारं पुराविदः॥\nजलहस्तं स्मृतं चैकं मज्जनं चापरं विदुः॥ ४४.८१ ॥"
  },
  {
    "text": "बाणक्षेपस्तथादानं यावद्वीर्यवता कृतम्॥\nतावत्तं मज्जयेज्जीवेत्तथा तच्छुद्धिमादिशेत्॥ ४४.८२ ॥"
  },
  {
    "text": "एवंविधमिदं स्थानं भट्टादित्यस्य भारत॥\nममैव कृपया भानोर्जातमेतन्महीतले॥ ४४.८३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे भट्टादित्यमाहात्म्ये दिव्यवर्णनंनाम चतुश्चत्वारिंशोऽध्यायः॥ ४४ ॥ छ ॥"
  }
]
[
  {
    "text": "<b>॥अर्जुन उवाच॥\n</b>\nमहाकालस्त्वसौ कश्च कथं सिद्धिमुपागतः॥\nअस्मिंस्तीर्थे मुनिश्रेष्ठ महदाश्चर्य मत्र मे॥ ४०.१ ॥\nसर्वमेतत्समाख्याहि श्रद्दधानाय पृच्छते॥ ४०.२ ॥\n<b>॥नारद उवाच॥\n</b>\nनमस्कृत्य महाकालं वरदं स्थाणुमव्ययम्॥\nशक्तितश्चरितं तस्य वक्ष्ये पांडुकुलोद्वह॥ ४०.३ ॥\nवाराणस्यां पुरि पुरा बभूव जपतां वरः॥\nरुद्रजापी महाभागो मांटिर्नाम महायशाः॥ ४०.४ ॥\nतस्यापुत्रस्य पुत्रार्थे रुद्रान्संजपतः किल॥\nगतं वर्षशतं तुष्टस्ततस्तं प्राह शंकरः॥ ४०.५ ॥\nमांटे तव सुतो धीमान्मत्प्रभावपराक्रमः॥\nवंशस्य तव सर्वस्य समुद्धर्ता भविष्यति॥ ४०.६ ॥\nइति श्रुत्वा रुद्रवचो मांटिर्हर्षं परं गतः॥\nततः काले कियन्मात्रे पत्नी मांटेर्महात्मनः॥ ४०.७ ॥\nदधार गर्भं चटिका तपोमूर्तिधरा यथा॥\nतस्य गर्भस्य वर्षाणि चत्वारि किल संययुः॥ ४०.८ ॥\nन पुनर्मातुरुदरंत्यक्त्वा निर्गच्छते बहिः॥\nततो मांटिरुपामंत्र्य सामभिस्तमवोचत॥ ४०.९ ॥\nवत्स सामान्यपुत्रोऽपि पित्रोः सुखकरः सदा॥\nशुद्धायां मातरि भवो मत्तः किं पीडयस्यलम्॥ ४०.१० ॥\nवत्स मानुष्यवासस्य स्पृहा तुभ्यं कथं न हि॥\nयत्र धर्मार्थकामानां मोक्षस्यापि च संततिः॥ ४०.११ ॥\nकदा मनुष्या जायेम पूजा यत्र महाफला॥\nपितॄणां देवतानां च नानाधर्माश्च यत्र हि॥ ४०.१२ ॥\nइति भूतानि शोचंति नानायोनिगतान्यपि॥\nतत्त्वं मानुष्यमतुलं स्पृहणीयं दिवौकसाम्॥\nअनादृत्य कथं ब्रूहि स्थितश्चोदर एव च॥ ४०.१३ ॥\n<b>॥गर्भ उवाच॥\n</b>\nतात जानाम्यहं सर्वमेतत्परम दुर्लभम्॥\nकिं तु बिभेमि चातिमात्रं कालमार्गस्य नित्यशः॥ ४०.१४ ॥\nद्वौ मार्गौ किल वेदेषु प्रोक्तौ कालोऽर्चिरेव च॥\nअर्चिषा मोक्षमायांति कालमार्गेण कर्मणि॥ ४०.१५ ॥\nस्वर्गे वा नरके वापि कालमार्गगतो ह्ययम्॥\nन शर्म लभते क्वापि व्याधविद्धमृगो यथा॥ ४०.१६ ॥\nतस्यैव हेतोः प्रयतेत्कोविदो यन्न दुःखवित्॥\nकालेन घोररूपेण गंभीरेण समाहितः॥ ४०.१७ ॥\nतच्चेन्मम मनस्तात नानादोषैर्न मोह्यते॥\nततोऽहं दुर्लभं जन्म मानुष्यं शीघ्रमाप्नुयाम्॥ ४०.१८ ॥\nततस्तस्य पिता पार्थ कांदिशीको महेश्वरम्॥\nजगाम शरणं देवं त्राहित्राहि महेश्वर॥ ४०.१९ ॥\nत्वां विना कोऽपरो देव पुत्रस्याभीष्टदोऽस्ति मे॥\nत्वयैव दत्तस्त्वं चामुं जन्म प्रापय मे सुतम्॥ ४०.२० ॥\nततस्तस्यातिभक्त्यासौ प्राह तुष्टो महेश्वरः॥\nविभूतीः स्वा धर्मज्ञानवैराग्यैश्वर्यमेव च॥ ४०.२१ ॥\nविपरीतश्च शीघ्रं भो मांटिपुत्रः प्रबोध्यताम्॥\nततस्ता द्योतयंत्यश्च विभूत्यो गर्भमूचिंरे॥ ४०.२२ ॥\nमहामते मांटिपुत्र न धार्यं ते भयं हृदि॥\nचत्वारस्त्वां हि धर्माद्या मनस्त्यक्ष्यामहे न ते॥ ४०.२३ ॥\nततोऽपरास्त्वधर्माद्याः प्रोचुर्नैव तथा वयम्॥\nभविष्यामो मनस्तुभ्यमस्मत्तव भयं न हि॥ ४०.२४ ॥\nइत्युक्ते स विभूतीभिः शीघ्रमेव कुमारकः॥\nनिःससार बहिर्जातश्चकंपेति रुरोद च॥ ४०.२५ ॥\nततो विभूतयः प्राहुर्मांटे तव सुतस्त्वसौ॥\nअद्यापि कालमार्गस्य भीतः कम्पति रोदिति॥ ४०.२६ ॥\nकालभीतिरिति ख्यातस्तस्मादेष भविष्यति॥\nइति दत्त्वा वरं ताश्च महादेवांतिकं ययुः॥ ४०.२७ ॥\nसोऽपि बालः प्रववृधे शुक्लपक्ष इवोडुपः॥\nसंस्कृतः स च संस्कारैर्धीमान्पशुपतिव्रती॥ ४०.२८ ॥\nपंचमंत्राञ्जपञ्छुद्धस्तीर्थयात्रापरोऽभवत्॥\nरुद्रक्षेत्रेषु सस्नौ स जपन्मन्त्रांश्च भारत॥ ४०.२९ ॥\nकालभीतिगुप्तक्षेत्रगुणाञ्छ्रुत्वाभ्युपाययौ॥\nस्नात्वा ततो महीतोये जप्त्वा मन्त्रांश्च कोटिशः॥ ४०.३० ॥\nनिवृत्तो नातिदूरेथ बिल्ववृक्षं ददर्श सः॥\nदृष्ट्वा तं तस्य चाधस्तल्लक्षमेकं जजाप सः॥ ४०.३१ ॥\nजपतस्तस्य विप्रस्य इंद्रियाणि लयं ययुः॥\nकेवलं परमानंदस्वरूपोऽसावभूत्क्षणात्॥ ४०.३२ ॥\nतस्यानंदस्य नौपम्यं स्वर्गादीनां भवेत्क्वचित्॥\nगंगोदकस्येव मानं केवलं सोऽप्यसावपि॥ ४०.३३ ॥\nतत्र लीनो मुहुर्तेन पुनश्चाभूद्यथा पुरा॥\nततो विसिष्मिये पार्थ कालभीतिरुवाच ह॥ ४०.३४ ॥\nनायं मम महानन्दो वाराणस्यां न नमिषे॥\nन प्रभासे न केदारे न चाप्यमरकण्टके॥ ४०.३५ ॥\nश्रीपर्वते न चान्यत्र यादृशोद्यप्रवर्त्तते॥\nनिर्विकाराणि स्वच्छानि गंगांबांसीवखानि मे॥ ४०.३६ ॥\nभूतेषु परमा प्रीतिस्त्रिजगद्द्योतते स्फुटम्॥\nधर्ममेकं परं मह्यं चेतश्चाप्यवगच्छति॥ ४०.३७ ॥\nअहो स्थानप्रभावोऽयं स्फुटं चाप्यत्र प्रोच्यते॥\nनिर्दोषं यच्छुचि स्तान सर्वोपद्रववर्जितम्॥ ४०.३८ ॥\nतत्र स्थितस्य धर्मार्थस्तद्वद्भूयात्सहस्रधा॥\nतदस्माच्च प्रभावाद्धि जानामीतः स्वचेतसि॥ ४०.३९ ॥\nविशिष्टं काशिमुख्येभ्यस्तीर्थेभ्यः स्थानकं त्विदम्॥\nतस्मादत्रैव संस्थोहं तपस्तप्स्यामि पुष्कलम्॥ ४०.४० ॥\nइदं चेदं तीर्थमिति सदा यस्तृषितश्चरेत्॥\nन स सिद्धिमवाप्नोति क्लेशेनैव म्रियेत सः॥ ४०.४१ ॥\nइति संचिंत्य बिल्वस्य वृक्षस्याधो व्यवस्थितः॥\nजजाप मन्त्रान्रुद्रस्य अंगुष्ठाग्रेण धिष्ठितः॥ ४०.४२ ॥\nगृहीत्वा नियमं तोयबिंदुं वर्षशतेऽग्निवत्॥\nततो वर्षशते याते जपतस्तस्य भारत॥ ४०.४३ ॥\nकश्चित्तोयभृतं कुम्भं गृहीत्वा नर आव्रजत्॥\nसतं प्रणम्य प्राहेदं कालभीतिं प्रहर्षतः॥ ४०.४४ ॥\nअद्य ते नियमः पूर्णस्तोयमेतन्महामते॥\nगृहाण सफलं मह्यं श्रमं कर्तुमिहार्हसि॥ ४०.४५ ॥\n<b>॥कालभीतिरुवाच॥\n</b>\nको भवान्वर्णतो ब्रूहि किमाचारश्च तत्त्वतः॥\nजन्माचारौ विदित्वा ते ग्रहीष्याम्यन्यथा न हि॥ ४०.४६ ॥\n<b>॥नर उवाच॥\n</b>\nन जाने पितरौ स्वीयौ नष्टौ वा सर्वथा न हि॥\nएवमेवापि पश्यामि सर्वदाऽहं स एव च॥ ४०.४७ ॥\nआचारैश्चापि धर्मैश्च न कार्यं मम किंचन॥\nतस्माद्वक्ष्यामि नाप्येतन्न चाप्यस्मि समाचरे॥ ४०.४८ ॥\n<b>॥कालभीतिरुवाच॥\n</b>\nयद्येवं नोदकं तुभ्यं ग्रहीष्याम्यस्मि कर्हिचित्॥\nश्रृणुष्वात्र वचो यन्मे गुरुराह श्रुतीरितम्॥ ४०.४९ ॥\nन ज्ञायते कुलं यस्य बीजशुद्धिं विना ततः॥\nतस्य खादन्पिबन्वापि साधुः सीदति तत्क्षणात्॥ ४०.५० ॥\nयश्च रुद्रं न जानाति रुद्रभक्तश्च यो नहि॥\nअन्नोदकं तस्य भुञ्जन्पातकी स्यान्न संशयः॥ ४०.५१ ॥\nअज्ञात्वा यः शिवं भुंक्ते कथ्यते सोऽत्र ब्रह्महा॥\nमार्ष्टि च ब्रह्महान्नादे तस्मात्तस्य न भक्षयेत्॥ ४०.५२ ॥\nगंगोदकुम्भः स्याद्यद्वत्तन्मध्ये मद्यबिंदुना॥\nअशिवज्ञस्य यो भुंक्ते शिवज्ञोऽपि तथैव सः॥ ४०.५३ ॥\nहीनवर्णश्च यः स्याद्धि शिवभक्तोऽपि नैव सः॥\nप्रतिगृह्यौ गुणौ तस्माद्विलोक्यौ द्वौ प्रतिग्रहे॥ ४०.५४ ॥\n<b>॥नर उवाच॥\n</b>\nएतेन तव वाक्येन हास्यं संजायते मम॥\nअहो मुग्धोऽसि मिथ्या त्वमपस्मारी जडोऽपि च॥ ४०.५५ ॥\nसदा सर्वेषु भूतेषु शिवो वसति नित्यशः॥\nसाध्वसाधु ततो वाक्यं नैव निन्दा शिवस्य सा॥ ४०.५६ ॥\nआत्मनश्च परस्यापि यः करोत्यंतरो हरम्॥\nतस्य भिन्नदृशो मृत्युर्विदधे भयमुल्बणम्॥ ४०.५७ ॥\nअथवा का हि पानीये भवेदशुचिता वद॥\nमृत्तिकोद्भवकुम्भोऽयं पावकेनापि पाचितः॥ ४०.५८ ॥\nपूर्णश्च पयसा कस्मिन्नेषामशुचिता कुतः॥ ४०.५९ ॥\nअथ चेन्मम संसर्गादशुचित्वं च मीयते॥\nतदस्यां संस्थितः पृथ्व्यामहंत्वं च कुतो वद॥ ४०.६० ॥\nकुतः पृथिव्यां चरसि खे त्वं नैव चरस्युत॥\nएवं विचार्यमाणे ते भाषितं मुग्धवद्भवेत्॥ ४०.६१ ॥\n<b>॥कालभीतिरुवाच॥\n</b>\nसर्वभूतेषु चेदेवं शिव एवेति चोच्यते॥\nनास्तिकां मृत्तिका कस्माद्भक्षयंति नभस्यके॥ ४०.६२ ॥\nशुद्ध्यर्थं तेन विश्वस्य स्थापिता संस्थितिर्यथा॥\nफलेन पालिता सा च नान्यथा तां श्रृणुष्व च॥ ४०.६३ ॥\nससर्जेति पुरा धाता रूपात्मकमिदं जगत्॥\nतच्च नामप्रपञ्चेन बद्धं दाम्ना च गौर्यथा॥ ४०.६४ ॥\nस च नामप्रपञ्चस्तु चतुर्द्धा भिद्यते किल॥\nध्वनिर्वर्णाः पदं वाक्यमित्यास्पदचतुष्टयम्॥ ४०.६५ ॥\nतत्र ध्वनिर्नादमयो वर्णाश्चाकारपूर्वकाः॥\nपदं `श वमि' ति प्रोक्तं वाक्यं चेति शिवं' भजेत्॥ ४०.६६ ॥\nतच्चापि वाक्यं त्रिविधं भवेदिति श्रुतेर्मतम्॥\nप्रभुसम्मतमेकं च सुहृत्संमतमेव च॥ ४०.६७ ॥\nकांतासंमतमेवापि वाक्यं हि त्रिविधं विदुः॥\nप्रभुः स्वामी यथा भृत्यमादिशत्येतदाचर॥ ४०.६८ ॥\nतथा श्रुतिस्मृती चोभे प्राहतुः प्रभुसंमतम्॥\nइतिहासपुराणादि सुहृत्संमतमुच्यते॥ ४०.६९ ॥\nसुहृद्वत्प्रतिबोध्यैनं प्रवर्तयति तत्त्वतः॥\nकाव्यालापादिकं यच्च कांतासंमतमुच्यते॥ ४०.७० ॥\nप्रभुवाक्यं स्मृतं यच्च सबाह्याभ्यंतरं शुचि॥\nसुहृद्वाक्यं तथा शौचं पालयेत्स्वर्गकांक्षया॥ ४०.७१ ॥\nतदेतत्पालनीयं स्याद्भूमिजानां श्रुतिर्वदेत्॥\nत्वया नास्तिक्यवाक्येन चेदेतदभिधीयते॥ ४०.७२ ॥\nएतेन श्रुतिशास्त्राणि पुराणं च वृतैव किम्॥\nअग्रे सप्तर्षिपूर्वा ये ब्राह्मणाः क्षत्रिया भवन्॥ ४०.७३ ॥\nमुग्धाः सर्वेऽभवन्दक्षा ये हि वेदं गता ह्यनु॥\nतथा वेदांतवचनं सत्त्वस्था ह्यूर्ध्वगामिनः॥ ४०.७४ ॥\nतिष्ठंति राजसा मध्ये ह्यधो गच्छंति तामसाः॥\nसत्त्वाहारैः सत्त्ववृत्त्या स्वर्गगामी भवेत्ततः॥ ४०.७५ ॥\nन चैतदप्य सूयामो यद्भूतेषु शिवो न हि॥\nअस्त्येव सर्वभूतेषु श्रृण्वत्राप्युपमानकम्॥ ४०.७६ ॥\nयथा सुवर्णजातानि भूषणानि बहूनि च॥\nकानिचिच्छुद्धरूपाणि हीनरूपाणि कानिचित्॥ ४०.७७ ॥\nस्वर्णं सर्वेषु चास्त्येव तथैव स सदाशिवः॥\nहीनरूपं शोधितं सच्छुद्धिमेति न चैकताम्॥ ४०.७८ ॥\nतथेदं शोधितं देहं शुद्धं दिवि व्रजेत्स्फुटम्॥\nतस्मात्सर्वात्मना हीनान्न ग्राह्यं बत धीमता॥ ४०.७९ ॥\nचेदिदं शोधयेद्देहं नैव ग्राह्यं समंततः॥\nसर्वतो यः प्रतिग्राही निहाराहारयोर्न च॥ ४०.८० ॥\nशुचिः स्यादल्पदिवसात्पाषाणोऽसौ भवेत्स्फुटम्॥\nतस्मात्सर्वात्मना नैव ग्रहीष्येहं जलं स्फुटम्॥ ४०.८१ ॥\nसाधुवाप्यथवाऽसाधु प्रमाणं नः श्रुतिः परा॥\nएवमुक्ते स च नरः प्रहसन्दक्षिणेन च॥ ४०.८२ ॥\nअंगुष्ठेन लिखन्भूमिं चक्रे गर्तं महोत्तमम्॥\nतत्र चिक्षेप तत्तोयं तेन गर्तः स्म पूरितः॥ ४०.८३ ॥\nअत्यरिच्यत तोयं च चक्रे पादेन संलिखन्॥\nचक्रे सरः पूरितं चाप्यतिरिक्तजलेन तत्॥ ४०.८४ ॥\nतदद्भुतं महद्दृष्ट्वा नैव विप्रो विसिष्मिये॥\nयतो बहुविधं चित्रं भवेद्भूताद्युपासिषु॥ ४०.८५ ॥\nतच्चित्रेण न जह्याच्च श्रुतिमार्गं सनातनम्॥ ४०.८६ ॥\n<b>॥नर उवाच॥\n</b>\nअतिमूर्खोसि विप्र त्वं प्रज्ञावादांश्च भाषसे॥\nकिं न श्रुतस्त्वया श्लोकः पुराविद्भिरुदीरितः॥\nकूपोन्यस्य घटोऽन्यस्य रज्जुरन्यस्य भारत॥ ४०.८७ ॥\nपायंत्यन्ये पिबंत्यन्ये सर्वे ते समभागिनः॥\nतज्जलं मम कस्मात्त्वं धर्मज्ञो न पिबस्यसि॥ ४०.८८ ॥\n<b>॥नारद उवाच॥\n</b>\nततो विममृशे श्लोको बहुधा समभागिनाम्॥\nअनिश्चयाद्विचार्यासौ घटाद्यैः समभागिता॥ ४०.८९ ॥\nबहुपोतद्रव्यक्षेपः सर्वैः सा समभागिता॥\nएवं कर्तुः फलैः सर्वैः समं स्याच्च पुनःपुनः॥ ४०.९० ॥\nयः शुचिश्च शिवं ध्यायन्प्रासादकूपकर्तरि॥\nजलप्रतिग्रहाभावात्पिबतोऽस्य समं फलम्॥ ४०.९१ ॥\nइति निश्चित्य प्रोवाच कालभीतिर्नरं च तम्॥\nसत्यमेत्किं तु कुंभपयसा गर्तपूरणे॥ ४०.९२ ॥\nदृष्ट्वा प्रत्यक्षतो मादृक्कथं पिबति भो वद॥\nसाधु वाप्यथवाऽसाधु न पिबेयं कथंचन॥ ४०.९३ ॥\nएवं विनिश्चयं दृष्ट्वास्य स्थिरं कुरुनंदन॥\nपुरुषोऽसौ प्रहस्यैव क्षणादंतर्दधे ततः॥ ४०.९४ ॥\nकालभीतिश्च परमं विस्मयं समुपागतः॥\nवृत्तांतः कोयमित्येव चिंतयामास भूयसा॥ ४०.९५ ॥\nततश्चिंतयतस्तस्य बिल्वाधस्तात्सुशोभनम्॥\nउच्छ्रितं सुमहालिंगं पृथिव्या द्योतयद्दिशः॥ ४०.९६ ॥\nप्रादुर्भावे ततस्तस्य महालिंगस्य भारत॥\nननर्त खेप्सरोवृंदं गधर्वा ललितं जगुः॥ ४०.९७ ॥\nपारिजातमयीं पुष्पवृष्टिमिंद्रो मुमोच ह॥\nजयेति देवा मुनयस्तुष्टुवुर्विविधैः स्तवैः॥ ४०.९८ ॥\nतस्मिन्महति कौरव्य वर्तमाने महोत्सवे॥\nकालभीतिः प्रमुदितः प्रणम्य स्तोत्रमैरयत्॥ ४०.९९ ॥\nपापस्य कालं भवपंककालं कलाकलं कालमार्गस्य कालम्॥\nदेवं महाकालमहं प्रपद्ये श्रीकालकंठं भवकालरूपम्॥ ४०.१०० ॥\nईशानवक्त्रं प्रणमामि त्वाहं स्तौति श्रुतिः सर्वविद्येश्वरस्त्वम्॥\nभूतेश्वरस्त्वं प्रपितामहस्त्वं तस्मै नमस्तेस्तु महेश्वराय॥ ४०.१०१ ॥\nयं स्तौति वेदस्तमहं प्रपद्ये तत्पुरुषसंज्ञं शरणं द्वितीयम्॥\nत्वां विद्महे तच् नस्त्वं प्रदेहि श्रीरुद्र देवेश नमोनमस्ते॥ ४०.१०२ ॥\nअघोरवक्त्रं त्रितयं प्रपद्ये अथर्वजुष्टं तव रूपकाणि॥\nअघोरघोराणि च घोरघोराण्यहं सदानौमि भूतानि तुभ्यम्॥ ४०.१०३ ॥\nचतुर्थवक्त्रं च सदा प्रपद्ये सद्योभिजाताय नमोनमस्ते॥\nभवेभवेनादिभवो भवस्व भवोद्भवो मां शिव तत्रतत्र॥ ४०.१०४ ॥\nनमोस्तु ते वामदेवाय ज्येष्ठरुद्राय कालाय कलाविकारिणे॥\nबलंकरायापि बलप्रमाथिने भूतानि हंत्रे च मनोन्मनाय॥ ४०.१०५ ॥\nत्रियंबकं त्वां च यजामहे वयं सुपुण्यगंधैः शिवपुष्टिवर्धनम्॥\nउर्वारुकं पक्वमिवोग्रबंधनाद्रक्षस्व मां त्र्यंबक मृत्युमार्गात्॥ ४०.१०६ ॥\nषडक्षरं मंत्रवरं तवेश जपंति ये मुनयो वीतरागाः॥\nतेषां प्रसन्नोऽसि जपामहेतं त्वोंकारपूर्वं च नमः शिवाय॥ ४०.१०७ ॥\nएवं स्तुतो महादेवो लिंगान्निःसृत्य भारत॥\nत्रिजगद्द्योतयन्मभासा प्रत्यक्षः प्राह च द्विजम्॥ ४०.१०८ ॥\nयत्त्वयात्र महातीर्थे भृशमाराधितो द्विज॥\nतेनाति तुष्टस्ते वत्स नेशः कालः कथंचन॥ ४०.१०९ ॥\nअहं च नररूपी यो दृष्ट्वा ते धर्मसंस्थितिम्॥\nधन्यस्तद्धर्ममार्गोऽयं पाल्यते यद्भवद्विधैः॥ ४०.११० ॥\nसर्वतीर्थोदकैर्गरतः पूरितो मे सरस्तथा॥\nजलमेतन्महापुण्यं त्वदर्थं मे समाहृतम्॥ ४०.१११ ॥\nसप्तमंत्ररहस्यं च यत्कृतं स्तवनं मम॥\nअनेन पठ्यमानेन सप्तमंत्रफलं भवेत्॥ ४०.११२ ॥\nअभीष्टं च वरं मत्तो वृणीष्व मनसेप्सितम्॥\nत्वयातितोषितो ह्यस्मिनादेयं विद्यते तव॥ ४०.११३ ॥\n<b>॥कालभीतिरुवाच॥\n</b>\nधन्योऽस्म्यनुगृहीतोऽस्मि यत्त्वं तुष्टोऽसि शंकर॥\nत्वत्तोषात्सफला धर्माः श्रमायैवान्यतामताः॥ ४०.११४ ॥\nयदि तुष्टोऽसि सांनिद्यं लिंगेऽत्र क्रियतां सदा॥\nअक्षयं तत्कृतं चास्तु यल्लिंगे क्रियतेऽत्र च॥ ४०.११५ ॥\nजपतो यत्फलं देवपंचमंत्रायुतेन च॥\nतत्फलं जायतां नणामस्य लिंगस्य दर्शने॥ ४०.११६ ॥\nकालमार्गादहं यस्मान्मोचितोऽहं महेश्वर॥\nमहाकालमिति ख्यातं लिंगं तस्माद्भवत्विदम्॥ ४०.११७ ॥\nअस्मिंश्च कूपे यो मर्त्यः स्नात्वा तर्पयते पितॄन्॥\nसर्वतीर्थफलं चास्तु पितॄणामक्षया गतिः॥ ४०.११८ ॥\nइति तस्यवचः श्रुत्वा प्रीतस्तं शंकरोऽब्रवीत्॥\nस्वायंभुवं यत्र लिंगं तत्र नित्यं वसाम्यहम्॥ ४०.११९ ॥\nस्वयंभुबाणरत्नोत्थदातुपाषाणलोहजम्॥\nलिंगं क्रमेण फलदमंत्यात्पूर्वं दशोत्तरम्॥ ४०.१२० ॥\nआकाशे तारकालिंगं पाताले हाटकेश्वरम्॥\nस्वायंभुवं धारपृष्ठे तदेतत्त्रितयं समम्॥ ४०.१२१ ॥\nविशेषात्प्रार्थितं यच्च तच्च भविष्यति॥\nअत्र पुष्पं फलं पूजा नैवेद्यं स्तवनक्रिया॥ ४०.१२२ ॥\nदानं वान्यश्च यत्किंचिदक्षयं तद्भविष्यति॥\nमाघासितचतुर्दश्यां शिवयोगे च पुत्रक॥ ४०.१२३ ॥\nलिंगाच्च पूर्वतः कूपेस्नात्वा यस्तर्पयेत्पितॄन्॥\nसर्वतीर्थफलावाप्तिः पितॄणां चाक्षया गतिः॥ ४०.१२४ ॥\nतस्यां रात्रौ महाकालं यामेयामे प्रपूजयेत्॥\nयः क्षिपेत्सर्वलिंगेषु स जागरफलं लभेत्॥ ४०.१२५ ॥\nजितेंद्रियश्च यो नित्यं मां लिंगेत्र प्रपूजयेत्॥\nभुक्तिमुक्ती न दूरस्थे तस्य नित्यं द्विजोत्तम॥ ४०.१२६ ॥\nमाघे चतुर्दश्यष्टम्यां सोमवारे च पर्वणि॥\nस्नात्वा सरसि योऽभ्यर्च्य लिंगमेतच्छिवं व्रजेत्॥ ४०.१२७ ॥\nदानं तपो रुद्रजापः सर्वमक्षयमेव च॥\nत्वं च नन्दी द्वितीयो मे प्रतीहारो भविष्यसि॥ ४०.१२८ ॥\nकालमार्गजयाद्वत्स महाकाला भिधश्चिरम्॥\nकरंधमोऽत्र राजर्षिरचिरादागमिष्यति॥ ४०.१२९ ॥\nतस्य प्रोच्य भवान्धर्मांस्ततो मल्लोकमाव्रज॥\nइत्युक्त्वा भगवान्रुद्रो लिंगमध्ये न्यलीयत॥ ४०.१३० ॥\nमहाकालोऽपि मुदितस्तत्र तेपे महत्तपः॥ ४०.१३१ ॥\n॥इति महाकालप्रादुर्भावः॥\n<b>॥नारद उवाच॥\n</b>\nअथ केनापि कालेन पार्थ राजा करंधमः॥\nविशेषमिच्छुर्धर्मेषु श्रुत्वा तीर्थमहागुणान्॥ ४०.१३२ ॥\nमहाकालचरित्रं च तत्रैव समुपाययौ॥\nमहीसागर तोयेऽसौ स्नात्वा लिंगान्यथार्चयत्॥ ४०.१३३ ॥\nमहाकालमनुप्राप्य परमां प्रीतिमागतः॥\nस पश्यन्सुमहालिंगं नातृप्यत जनेश्वरः॥ ४०.१३४ ॥\nयथा दरिद्रः कृपणो निधिकुम्भमवाप्य च॥\nसफलं जीवितं मेने महाकालं निरीक्ष्य सः॥ ४०.१३५ ॥\nपंचमंत्रायुतजपफलं यस्येह दर्शनात्॥\nततः सपर्ययाक्ष्यर्च्य महत्यासौ प्रणम्य च॥ ४०.१३६ ॥\nश्रुत्वा च लिंगप्रवरं महाकालमुपासदत्॥\nततो रुद्रवचः स्मृत्वा महाकालः स्मयन्निव॥ ४०.१३७ ॥\nप्रत्युद्गम्य नृपं पूजामर्घं च प्रत्यपादयत्॥\nततः कुशलप्रश्नादि कृत्वा शांतमुखं नृपः॥ ४०.१३८ ॥\nमहाकालमुपामंत्र्य कथांते वाक्यमब्रवीत्॥\nभगवन्संशयो मह्यं सदाऽयं परिवर्तते॥ ४०.१३९ ॥\nयदिदं तर्पणंनाम पितॄणां क्रियते नृभिः॥\nजलमध्ये जलं याति कथं तृप्यंति पूर्वजाः॥ ४०.१४० ॥\nएवं पिंडादिपूजा च सर्वमत्रैव दृश्यते॥\nकथमेवं स्म मन्यामः पित्राद्यैरुपभुज्यते॥ ४०.१४१ ॥\nन चैतदस्ति यत्तेषां नोपतिष्ठति किंचन॥\nस्वप्ने यथाक्रम्य नरं दृश्यंते याचकाश्च ते॥ ४०.१४२ ॥\nदेवानां चापि दृश्यंते प्रत्यक्षाः प्रत्ययाः सदा॥\nतत्कथं प्रतिगृह्णन्ति मनो मेऽत्र प्रमुह्यति॥ ४०.१४३ ॥\n<b>॥महाकाल उवाच॥\n</b>\nयोनिरेवंविदा तेषां पितॄणां च दिवौकसाम्॥\nदूरोक्तं दूरपूजा च दूरस्तुतिरथापि यत्॥ ४०.१४४ ॥\nभव्यं भूतं भविष्यच्च सर्वं जानंति यांति च॥\nपंचतन्मात्ररूपं च मनोबुद्धिरहंजडाः॥ ४०.१४५ ॥\nनवतत्त्वमयं देहं दशमः पुरुषो मतः॥\nतस्माद्गंधेन तृप्यंति रसतत्त्वेन ते तथा॥ ४०.१४६ ॥\nशब्दतत्त्वेन तुष्यंति स्पर्शतत्त्वं च गृह्णते॥\nशुचि दृष्ट्वा त तुष्यंति नात्र राजन्भवेन्मृषा॥ ४०.१४७ ॥\nयथा तृणं पशूनां च नराणामन्नमुच्यते॥\nएवं दैवतयोनीनामन्नसारस्य भोजनम्॥ ४०.१४८ ॥\nशक्तयः सर्वभावानामचिंत्या ज्ञानगोचराः॥\nतस्मात्तत्त्वं प्रगृह्णन्ति शेषमत्रैव दृश्यते॥ ४०.१४९ ॥\n<b>॥करंधम उवाच॥\n</b>\nपितृभ्यो दीयते श्राद्धं स्वकर्मवशगाश्च ते॥\nस्वर्गस्था नरकस्था वा कथं तैरुपभुज्यते॥ ४०.१५० ॥\nअथ स्वर्गेऽथ नरेक स्थिताः कर्माभियंत्रिताः॥\nशक्नुवंति वरानेतान्दातुं ते चेश्वराः कथम्॥ ४०.१५१ ॥\nआयुः प्रजां धनं विद्यां स्वर्गं मोक्षं सुकानि च॥\nप्रयच्छन्तु तथा राज्यं प्रीता नॄणां पितामहाः॥ ४०.१५२ ॥\n<b>॥महाकाल उवाच॥\n</b>\nसत्यमेततस्वकर्मस्थाः पितरो यन्नृपोत्तम॥\nकिं तु देवासुराणां च यक्षादीनाममूर्तकाः॥ ४०.१५३ ॥\nमूर्ताश्चतुर्णां वर्णानां पितरः सप्तधा स्मृताः॥\nते हि सर्वे प्रयच्छंति दातुं सर्वं यतोप्सितम्॥ ४०.१५४ ॥\nएकत्रिंशद्गणा येषां पितॄणां प्रबला नृप॥\nकृतं च तदिदं श्राद्धं तर्पयेत्तान्परान्पितॄन्॥ ४०.१५५ ॥\nते तृप्तास्तर्पयन्त्यस्य पूर्वजान्यत्र संस्थितान्॥\nएवं स्वानां चोपतिष्ठेच्छ्राद्धं यच्छंति ते वरान्॥ ४०.१५६ ॥\n<b>॥राजोवाच॥\n</b>\nभूतादिभ्यो यथा विप्र नाम्ना वोद्दिश्य दीयते॥\nसुरादीनां कथं चैव संक्षेपेण न दीयते॥ ४०.१५७ ॥\nइदं पितृभ्यो देवेभ्यो द्विजेभ्यः पावकाय च॥\nएवं कस्माद्विस्तराः स्युर्मनः कायादिकष्टदाः॥ ४०.१५८ ॥\n<b>॥महाकाल उवाच॥\n</b>\nउचिता प्रतिपत्तिश्च कार्या सर्वेषु नित्यशः॥\nप्रतिपत्तिं चोचितां ते विना गृह्णन्ति नैव च॥ ४०.१५९ ॥\nयथा श्वा गृहद्वारस्थो बलिं गृह्णाति किं तथा॥\nप्रधानपुरुषो राजन्गृह्णाति च शुना समः॥ ४०.१६० ॥\nएवं ते भूतवद्देवा न हि गृह्णन्ति कर्हिचित्॥\nशुचि कामं जुषंते न हविरश्रद्दधानतः॥ ४०.१६१ ॥\nविना मंत्रैश्च यद्दत्तं न तद्गृह्णन्ति तेऽमलाः॥\nश्रुतिरप्यत्र प्राहेदं मंत्राणां विषये नृप॥ ४०.१६२ ॥\n\"मंत्रा दैवता यद्यद्विद्वान्मन्त्रवत्करोति देवताभिरेव तत्करोति यद्ददानि देवताभिरेव तद्ददाति यत्प्रतिगृह्णाति देवताभिरेव तत्प्रतिगृह्णाति तस्मान्नामन्त्रवत्प्रतिगृह्णीयात् नामन्त्रवत्प्रतिपद्यते\" इति॥ ४०.१६३ ॥\nतस्मान्मंत्रैः सदा देयं पौराणैर्वैदिकैरपि॥\nअन्यथा ते न गृह्णन्ति भूतानामुपतिष्ठति॥ ४०.१६४ ॥\n<b>॥राजोवाच॥\n</b>\nदर्भांस्तिलानक्षतांश्च तोयं चैतैः सुसंयुतम्॥\nकस्मात्प्रदीयते दानं ज्ञातुमिच्छामि कारणम्॥ ४०.१६५ ॥\n<b>॥महाकाल उवाच॥\n</b>\nपुरा किल प्रदत्तानि भूमेर्दानानि भूरिशः॥\nप्रत्यगृह्णन्त दैत्याश्च प्रविश्याभ्यंतरं बलात्॥ ४०.१६६ ॥\nततो देवाश्च पितरः प्रत्यूचुः पद्मसंभवम्॥ ४०.१६७ ॥\nस्वामिन्नः पश्यतामेव सर्वं दैत्यैः प्रगृह्यते॥\nविधेहि रक्षां तेषां त्वं न नष्टः स्मो यथा वयम्॥ ४०.१६८ ॥\nततो विमृश्यैव विधी रक्षोपायमचीकरत्॥\nतिलैर्युक्तं पितॄणां च देवानामक्षतैः सह॥ ४०.१६९ ॥\nतोयं दर्भांश्च सर्वत्र एवं गृह्णन्ति नासुराः॥\nएतान्विना प्रदत्तं यत्फलं दैत्यैः प्रगृह्यते॥ ४०.१७० ॥\nनिःश्वस्य पितरो देवा यांति दातुः फलं न हि॥\nतस्माद्युगेषु सर्वेषु दानमेव प्रदीयते॥ ४०.१७१ ॥\n<b>॥करंधम उवाच॥\n</b>\nचतुर्युगव्यवस्थानं श्रोतुमिच्छमि तत्त्वतः॥\nमहतीयं विवित्सा मे सदैव परिवर्तते॥ ४०.१७२ ॥\n<b>॥महाकाल उवाच॥\n</b>\nआद्यं कृतयुगं विद्धिततस्त्रेतायुगं स्मृतम्॥\nद्वापरं च कलिश्चेति चत्वारश्च समासतः॥ ४०.१७३ ॥\nसत्त्वं कृतं रजस्त्रेता द्वापरं च रजस्तमः॥\nकलिस्तमस्तु विज्ञेयं युगवृत्तं युगेषु च॥ ४०.१७४ ॥\nध्यानं परं कृतयुगे त्रेतायां यज्ञ उच्यते॥\nवृत्तं च द्वापरे सत्यं दानमेव कलौ युगे॥ ४०.१७५ ॥\nकृते तु मानसी सृष्टिर्वृत्तिः साक्षाद्रसोल्लसा॥\nतेजोमय्यः प्रजास्तृप्ताः सदानंदाश्च भोगिनः॥ ४०.१७६ ॥\nअधमोत्तमो न तासां ता निर्विशेषाः प्रजाः शुभाः॥\nतुल्यमायुः सुखं रूपं तासां तस्मिन्कृते युगे॥ ४०.१७७ ॥\nन चाप्रीतिर्न च द्वंद्वो न द्वेषो नापि च क्लमः॥\nपर्वतोदधिवासिन्यो ह्यनुक्रोशप्रियास्तु ताः॥ ४०.१७८ ॥\nवर्णाश्रमव्यवस्था च तदासीन्न हि संकरः॥\nएकमन्यं न ध्यायंति परमं ते सदा शिवम्॥ ४०.१७९ ॥\nचतुर्थे च ततः पादे नष्ट साऽभूद्रसोल्लसा॥\nप्रादुरासंस्ततस्तासां वृक्षाश्वगृहसंज्ञिताः॥ ४०.१८० ॥\nवस्त्राणि च प्रसूयंते फलान्याभरणानि च॥\nतेष्वेव जायते तासां गंधवर्णरसान्वितम्॥ ४०.१८१ ॥\nसुमाक्षिकं महावीर्यं पुटके पुटके मधु॥\nतेन ता वर्तयंति स्म कृतस्यांते प्रजास्तदा॥ ४०.१८२ ॥\nहृष्टपुष्टास्तथा वृद्धाः प्रजा वै विगतज्वराः॥\nततः कालेन केनापि तासां वृद्धे रसेंद्रिये॥ ४०.१८३ ॥\nयुगभावात्तथा ध्याने स्वल्पीभूते शिवस्य च॥\nवृक्षांस्तान्पर्यगृह्णंत मधु वा माक्षिकं बलात्॥ ४०.१८४ ॥\nतासां तेनोपचारेण लोभदोषकृतेन वै॥\nप्रनष्टा मधुना सार्धं कल्पवृक्षाः क्वचित्क्वचित्॥ ४०.१८५ ॥\nतस्यां चाप्यल्पशिष्टायां द्वंद्वान्यभ्युत्थितानि वै॥\nशीतातपैर्मनोदुःखैस्ततस्ता दुःखिता भृशम्॥ ४०.१८६ ॥\nचक्रुरावरणार्थं हि केतनानि ततस्ततः॥\nततः प्रदुर्बभौ तासां सिद्धिस्त्रेतायुगे पुनः॥ ४०.१८७ ॥\nवृष्ट्या बभूवुरौषध्यो ग्राम्यारण्याश्चतुर्दश॥\nअकृष्टपच्यानूप्तास्तोयभूमिसमागमात्॥ ४०.१८८ ॥\nऋतु पुष्पफलैश्चैव वृक्षगुल्माश्च जज्ञिरे॥\nतैश्च वृत्तिरभूत्तासां धान्यैः पुष्पैः फलैस्तथा॥ ४०.१८९ ॥\nततः पुनरभूत्तासां रागो लोभश्च सर्वतः॥\nकालवीर्येण वा गृह्य नदीक्षेत्राणि पर्वतान्॥ ४०.१९० ॥\nवृक्षगुल्मौषधीश्चैव प्रसह्याशु यथाबलम्॥\nविपर्ययेण चौषध्यः प्रनष्टाश्च चतुर्दश॥ ४०.१९१ ॥\nनत्वा धरां प्रविष्टास्ता ओषध्यः पीडिताः प्रजाः॥\nदुदोह गां पृथुर्वैन्यः सर्वभूतहिताय वै॥ ४०.१९२ ॥\nतदा प्रभृति चौषध्यः फालकृष्टाः प्रजास्ततः॥\nवार्त्तया वर्तयंति स्म पाल्यमानाश्च क्षत्रियैः॥ ४०.१९३ ॥\nवर्णाश्रमप्रतिष्ठा च यज्ञस्त्रेतासु चोच्यते॥\nसदाशिवध्यानमयं त्यक्त्वा मोक्षमचेतनाः॥ ४०.१९४ ॥\nपुष्पितां वाचमाश्रित्य रागात्स्वर्गमसाधयन्॥\nद्वापरे च प्रवर्तंते मतिभेदास्ततो नृणाम्॥ ४०.१९५ ॥\nमनसा कर्मणा वाचा कृच्छ्राद्वार्ता प्रसिध्यति॥\nलोभोऽधृतिः शिवं त्यक्त्वा धर्माणां संकरस्तथा॥ ४०.१९६ ॥\nवर्णाश्रमपरिध्वंसाः प्रवर्तंते च द्वापरे॥\nतदा व्यासैश्चतुर्द्धा च व्यस्यते द्वापरात्ततः॥ ४०.१९७ ॥\nएको वेदश्चतुष्पादैः क्रियते द्विजहेतवे॥\nइतिहासपुराणानि भिद्यंते लोकगौरवात्॥ ४०.१९८ ॥\nब्राह्मं पाद्मं वैष्णवं च शैवं भागवतं तथा॥\nतथान्यन्नारदीय च मार्कंडेयं च सप्तमम॥ ४०.१९९ ॥\nआग्नेयमष्टमं प्रोक्तं भविष्यं नवमं स्मृतम्॥\nदशमं ब्रह्मवैवर्तं लैंगमेकादशं तथा॥ ४०.२०० ॥\nवाराहं द्वादशं चैव स्कांदं चैव त्रयोदशम्॥\nचतुर्दशं वामनं च कौर्मं पंचदशं स्मृतम्॥ ४०.२०१ ॥\nमात्स्यं षोडशकं प्रोक्तं गारुडं च ततः परम्॥\nअतः परं तु ब्रह्मांडमेवञ्चाष्टादशानि हि॥ ४०.२०२ ॥\nअस्मिन्वाराहकल्पे च व्यासानाकर्णयस्व च॥\nऋतुः सत्यो भार्गवश्च अंगिराः सविता तथा॥ ४०.२०३ ॥\nमृत्युः शतक्रतुर्धीमान्वसिष्ठो भविताऽधुना॥\nसारस्वतस्त्रिधामा च वेदवित्त्रिवृतो मुनिः॥ ४०.२०४ ॥\nशततेजाः स्वयं विष्णुर्नारायण इति स्मृतः॥\nकरकश्चारुणिर्धीमास्तथा देव ऋतंजयः॥ ४०.२०५ ॥\nकृतंजयो भरद्वाजो गौतमः कविसत्तमः॥\nवाजश्रवा मुनिश्चैव तथा युष्मायणो मुनिः॥ ४०.२०६ ॥\nतृणबिंदुस्तथा ऋक्षः शक्तिः पाराशरस्तथा॥\nजातूकर्ण्योऽथ विष्णुश्च स्वयंद्वैपायनो मुनिः॥ ४०.२०७ ॥\nअश्वत्थाममुखाश्चैते भविष्याः सूचितास्तव॥\nधर्मशास्त्राणि लोकार्थं भिद्यंते चापि द्वापरे॥ ४०.२०८ ॥\nमन्वत्रिविष्णुहारितयाज्ञवल्क्योशनोंगिराः॥\nयमापस्तंबसंवर्ताः कात्यायनबृहस्पती॥ ४०.२०९ ॥\nपराशरव्यासशंखलिखिता दक्षगौतमौ॥\nशातातपो वसिष्ठश्च धर्मशास्त्रप्रयोजकाः॥ ४०.२१० ॥\nततो द्वापरसंध्यायां प्रवर्तति कलौ युगे॥\nनश्यमाने शैवयोगे जायंते योगनंदनाः॥ ४०.२११ ॥\nआद्ये श्वेतकलौरुद्रः सुतारस्तारणस्तथा॥\nसुहोत्रः कंकणश्चैव लोकाख्यश्च महामुनिः॥ ४०.२१२ ॥\nजैगीषव्यश्च भाव्यो वै भगवान्दधिवाहनः॥\nऋषभश्च मुनिर्धर्मउग्रश्चात्रिः सबालकः॥ ४०.२१३ ॥\nगौतमौ वेदशीर्णश्च गोकर्णश्च शिखंडिभृत्॥\nगृहावासी जटामाली अट्टहासश्च दारुणः॥ ४०.२१४ ॥\nलांगली संयमी शूली डिंडी जुण्डीश्वरः स्वयम्॥\nसहिष्णुः सोमशर्मा च लकुलीशश्च पार्थिव॥ ४०.२१५ ॥\nकायावरोहणो भावीत्याद्या योगेश्वराः क्रमात्॥\nएते संक्षिप्त वक्ष्यंति शिवधर्मं कलौ युगे॥ ४०.२१६ ॥\nएवं कलियुगे राजञ्छास्त्रसंक्षेप उच्यते॥\nश्रृणु तिष्यप्रवृत्तिं च हर्षोद्वेगकरीं किल॥ ४०.२१७ ॥\nतिष्ये मायामसूयां च वधं चैव तपस्विनाम्॥\nसाधयंति नरास्तत्र तमसा व्याकुलेंद्रियाः॥ ४०.२१८ ॥\nकलौ प्रमाथको रागः सततं क्षुद्भयानि च॥\nअनावृष्टिभयं घोरं देशानां च विपर्ययः॥ ४०.२१९ ॥\nन प्रमाणं श्रुतेरस्ति नृणां चाधर्मसेवनात्॥\nअधार्मिकास्त्वनाचारा महाकोपाल्पतेजसः॥ ४०.२२० ॥\nअनृतं ब्रुवते लुब्धा नारीप्रायाश्च दुष्प्रजाः॥\nदुरिष्टैर्दुरधीतैश्च दुराचारैर्दुरागमैः॥ ४०.२२१ ॥\nविप्राणां कर्मदोषैश्च प्रजानां जायते क्षयः॥\nउत्सीदंति क्षत्रविशो वर्धंते शूद्रविप्रकाः॥ ४०.२२२ ॥\nशूद्रा विप्रैः सहासंते शयनासनभोजनैः॥\nशूद्राश्च ब्राह्मणाचाराः शूद्राचाराश्च ब्राह्मणाः॥ ४०.२२३ ॥\nराजवृत्त्यां स्थिताश्चौराश्चौराचाराश्च पार्थिवाः॥\nएकपत्न्यो न शिष्यंति वर्धयंत्यभिसारिकाः॥ ४०.२२४ ॥\nतदा ह्यल्पफला भूमिः क्वचिच्चापि महाफला॥\nअरक्षितारो हर्तारो राजानः पापनिर्भयाः॥ ४०.२२५ ॥\nअक्षत्रियास्तु राजानो विप्राः शूद्रोपजीविनः॥\nशूद्रा विवादिनः सर्वे ब्राह्मणैरभिनंदिताः॥ ४०.२२६ ॥\nआसनस्थान्द्विजान्दृष्ट्वा चलंत्यत्यल्पबुद्धयः॥\nआस्ये निधाय वै हस्तं कर्णे शूद्रास्य च द्विजाः॥ ४०.२२७ ॥\nनीचस्यापि तदा वाक्यं वक्ष्यंति विनयेन तम्॥\nउच्चासनस्थाञ्छूद्रांश्च द्विजानां पश्यतामपि॥ ४०.२२८ ॥\nज्ञात्वा न हिंसते राजा पश्य कालबलं नृप॥\nपुष्पैः शुभसितैश्चैव तथान्यैर्मंडनैर्द्विजाः॥ ४०.२२९ ॥\nशूद्रानभ्यर्चयंत्यल्पश्रुतभाग्यबलान्विताः॥\nपाषंडिनां च गृह्णंति ब्राह्मणाः कुप्रतिग्रहम्॥ ४०.२३० ॥\nयेन ते रौरवं यांति सुदुस्तारं द्विजाधमाः॥\nतपोयज्ञफलानां च विक्रेतारो द्विजास्तथा॥ ४०.२३१ ॥\nयतयश्च भविष्यंति बहवः कोटिशः कलौ॥\nपुरुषाल्पबहुस्त्रीको नृणां चापत्यसंभवः॥ ४०.२३२ ॥\nनिंदंति वेदवाक्यानि वेदार्थांश्च कलौ युगे॥\nशूद्रैः स्वयं निर्मितं यत्प्रमाणं शास्त्रमेव तत्॥ ४०.२३३ ॥\nश्वापदप्रबलत्वं च गवां चापि परिक्षयः॥\nकस्यचिद्दानप्रभृतिधर्मस्यास्ति न शुद्धता॥ ४०.२३४ ॥\nसाधूनां बहवो नाशाः पार्थिवाश्चाप्यरक्षिणः॥\nअट्टशूला जनपदाः शिवशूलाश्चतुष्पथाः॥ ४०.२३५ ॥\nप्रमदाः केशशूलिन्यो भविष्यंति कलौ युगे॥\nस्त्रीप्रधानानि गेहानि कुचैलास्ताश्च कर्कशाः॥ ४०.२३६ ॥\nबहुभक्ष्यावलिप्ताश्च कृत्या इव भवंति च॥\nसर्वे वणिग्जनाश्चापि चित्रवर्षी च वासवः॥ ४०.२३७ ॥\nकुशीलचर्यापाषंडैर्वृथारूपैः समावृतः॥\nबहुयाचनको लोको भविष्यति परस्परी॥ ४०.२३८ ॥\nअशंकश्चैव पापेषु तदा लोको भविष्यति॥\nहर्तारः पररत्नानां परदारप्रधर्षकाः॥ ४०.२३९ ॥\nऊनषोडशवर्षाश्च प्रजायंते युगक्षये॥\nतथा द्वादशवर्षाश्च प्रसवंति स्त्रियस्तदा॥ ४०.२४० ॥\nचौराश्चौरस्य हर्तारो हर्तुर्हर्त्ता तथापरः॥\nज्ञानकर्मण्युपरते लोके निष्क्रियतां गते॥ ४०.२४१ ॥\nकीटमूषकसर्पाश्च धर्षयिष्यंति मानवान्॥\nवर्णाश्रमाणां ये चान्ये पाषंडाः परिपंथिनः॥ ४०.२४२ ॥\nते तदा प्रोद्भविष्यंति तेषआं वृद्धिश्च पार्थिव॥\nदुःखं पुत्रकलत्राद्यं देहोत्सादः सरोगता॥ ४०.२४३ ॥\nअधर्माभिनिवेशत्वात्तमसो जायते कलौ॥\nकलेर्दोषनिधेश्चैव श्रृणुष्वैवं महागुणम्॥ ४०.२४४ ॥\nतदाल्पेनैव काले न सिद्धिं गच्छंति मानवाः॥\nत्रियुगीना वदंत्येवं धन्या धर्मं चरंति ये॥ ४०.२४५ ॥\nश्रुतिस्मृतिपुराणोक्तं कलौ श्रद्धापरायणाः॥\nत्रेतायां वार्षिको धर्मो द्वापरे मासिकः स्मृतः॥ ४०.२४६ ॥\nयथा क्लेशं चरन्प्राज्ञस्तदह्ना प्राप्यते कलौ॥\nयुगत्रयेण तावंतः सिद्धिं गच्छंति पार्थिवः॥ ४०.२४७ ॥\nयावंतः सिद्धिमायांति कलौ हरिहरव्रताः॥\nअष्टाविंशे कलौ यच्च भावि तत्त्वं निबोध मे॥ ४०.२४८ ॥\nत्रिषु वर्षसहस्रेषु कलेर्यातेषु पार्थिवः॥\nत्रिशतेषु दशन्यूनेष्वस्यां भुवि भविष्यति॥ ४०.२४९ ॥\nशूद्रकोनाम वीराणामधिपः सिद्धिमत्र सः॥\nचर्चितायां समाराध्य लप्स्यते भूभरापहः॥ ४०.२५० ॥\nततस्त्रिषु सहस्रेषु दशाधिकशतत्रये॥\nभविष्यं नंदराज्यं च चाणक्यो यान्हनिष्यति॥ ४०.२५१ ॥\nशुक्लतीर्थे सर्वपापनिर्मुक्तिं योऽभिलप्स्यति॥\nततस्त्रिषु सहस्रेषु विंशत्या चाधिकेषु च॥ ४०.२५२ ॥\nभविष्यं विक्रमादित्यराज्यं सोऽथ प्रलप्स्यते॥\nसिदधिप्रसादाद्दुर्गाणां दीनान्यो ह्युद्धरिष्यति॥ ४०.२५३ ॥\nततः शतसहस्रेषु शतेनाप्यधिकेषु च॥\nशकोनाम भविष्यश्च योऽतिदारिद्र्यहारकः॥ ४०.२५४ ॥\nततस्त्रिषु सहस्रेषु षट्‌शतैरधिकेषु च॥\nमागधे हेमसदनादंजन्यां प्रभविष्यति॥ ४०.२५५ ॥\nविष्णोरंशो धर्मपाता बुधः साक्षात्स्वयं प्रभुः॥\nतस्य कर्माणि भूरिणि भविष्यंति महात्मनः॥ ४०.२५६ ॥\nज्योतिर्बिदुमुखानुग्रान्स हनिष्यति कोटिशः॥\nचतुःषष्टिं स वर्षाणि भुक्त्वा द्वीपानि सप्त च॥ ४०.२५७ ॥\nभक्तेभ्यः स्वयशो मुक्त्वा दिवं पश्चाद्गमिष्यति॥\nसर्वेषां चावताराणआं गुणैः समधिको यतः॥ ४०.२५८ ॥\nततो वक्ष्यंति तं भक्त्या सर्वपापहरं बुधम्॥\nचतुर्षु च सहस्रेषु शतेष्वपि चतुर्षु च॥ ४०.२५९ ॥\nसाधिकेषु महान्राजा प्रमितिः प्रभविष्यति॥\nगोत्रेषु वै चंद्रमसो बहुसेनापतिर्बली॥ ४०.२६० ॥\nम्लेच्छान्स कोटिशो हत्वा पाषंडानि च सर्वशः॥\nवैदिकं केवलं शुद्धं सद्धर्मं वर्तयिष्यति॥ ४०.२६१ ॥\nगंगायमुनयोर्मध्ये निष्ठां यास्यति पार्थिवः॥\nततः प्रजाश्च कालेन केनापि भृशपीडिताः॥ ४०.२६२ ॥\nघोरं वा धर्ममाश्रित्य शाठ्येन च भवंति ताः॥\nअप्रग्रहास्ततस्ता वै लोभाविष्टाश्च वृंदशः॥ ४०.२६३ ॥\nउपहिंसंति चान्योन्यं व्याकुलाः श्रमपीडिताः॥\nनष्टे श्रौते तथा स्मार्ते परस्परहतास्तदा॥ ४०.२६४ ॥\nनिर्मर्यादा निष्करुणा निस्स्नेहा निरपत्रपाः॥\nगृहदाराणि संत्यज्य ह्रस्वकाः पंटविंशतिः॥ ४०.२६५ ॥\nहाहाभूताश्चरिष्यंति विषादव्याकुलेंद्रियाः॥\nअनावृष्टिहताश्चैव वार्तामुत्सृज्य दुःखिताः॥ ४०.२६६ ॥\nप्रत्यंतांस्ता निषेवंति हित्वा जनपदान्स्वकान्॥\nसरित्सागरकूलांश्च सेवंते पर्वतांस्तथा॥ ४०.२६७ ॥\nमांसैर्मूलफलैस्चैव वर्तयंति सुदुःखिताः॥\nचीरपत्राजिनधरा निष्क्रिया निष्परिग्रहाः॥ ४०.२६८ ॥\nधर्मस्य वासमात्रं च शाल्वो म्लेच्छो हनिष्यति॥\nउत्तमाधममध्यत्वं सर्वमुच्छिद्य घोरकृत्॥ ४०.२६९ ॥\nततस्तस्य वधार्थाय विष्णुः साक्षाज्जगत्पतिः॥\nशंभले विष्णुयशसो भूत्वा पुत्रो नृपोत्तम॥ ४०.२७० ॥\nद्विजोत्तमैः परिवृतः शाल्वं तं संहरिष्यति॥\nकोटिशोऽर्बुदशः पापान्निहत्य च निखर्वशः॥ ४०.२७१ ॥\nपालयिष्यति तं धर्मं यो धर्मः श्रुतिपूर्वकः॥ ४०.२७२ ॥\nकृत्वा पोतं धर्मरूपं साधूनां परमेश्वरः॥\nगमिष्यति परं लोकं कृत्वा कर्माणि भूरिशः॥ ४०.२७३ ॥\nततः कृतयुगं भूयः प्रवर्तिष्यति पार्थिव॥\nआद्यं कृतयुगं चान्यं तदन्येभ्यो विशिष्यते॥ ४०.२७४ ॥\nअष्टाविंशकलिश्चैव शेषः प्रावर्त अन्यतः॥\nततः कृते सूर्यवंशः प्रवत्स्यति॥ ४०.२७५ ॥\nमरुराजाच्च देवापेः श्रुतदेवाच्च ब्राह्मणाः॥\nइति चातुर्युगी राजन्व्यवस्था परिवर्तते॥\nचतुर्युगे च ते धन्या ये भजंति हराच्युतौ॥ ४०.२७६ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महाकालकरन्धमसंवादे चतुर्युगव्यवस्थावर्णनंनाम चत्वारिंशत्तमोऽध्यायः॥ ४० ॥ छ ॥"
  }
]
[
  {
    "text": "।। अतिथिरुवाच ।। ।।\nयदेतत्परलोकस्य स्वरूपं व्याहृतं त्वया ।।\nआगमं समुपाश्रित्य तत्तथैव न संशयः ।। १ ।।\nकिंत्वत्र नास्तिकाः पापाः सन्दिह्यन्तेऽल्पचेतनाः ।।\nतेषां निःसंशयकृते वद कर्मफलं हि यत् ।।२ ।।\nइहैव कस्य कस्यैव कर्मणः पापकस्य च ।।\nप्रभावात्कीदृशो जायेत्कमठैतद्वदास्ति चेत् ।। ३ ।।\n।। कमठ उवाच ।। ।।\nसर्वमेतत्प्रवक्ष्यामि स्थिरो भूत्वा शृणुष्व तत् ।।\nयथा मम गुरुः प्राह यन्मे चेतसि संस्थितम् ।। ४ ।।\nब्रह्महा क्षयरोगी स्यात्सुरापः श्यावदंतकः ।।\nसुवर्णचौरः कुनखी दुश्चर्मा गुरुतल्पगः ।। ५ ।।\nसंसर्गी सर्वरोगी स्यात्पंचपातकिनस्त्वमी ।।\nनिंदामाकर्ण्य साधूनां बधिरः संप्रजायते ।। ६ ।।\nस्वयं प्रकीर्तयेच्चापि मूकः पापोऽभिजायते ।।\nआज्ञालोपी गुरूणां च अपस्मारी भवेन्नरः ।। ७ ।।\nअवज्ञाकारकस्तेषां कृमिरेवाभिजायते ।।\nउपेक्षतः पूज्यकार्यं दुष्प्रज्ञत्वं च जायते ।। ८ ।।\nचौर्याय साधुद्रव्याणां दद्याद्यावत्पदानि च ।।\nतावद्वर्षाणि पंगुत्वं स प्राप्नोति नराधमः ।। ९ ।।\nदत्त्वा हरति तद्भूयो जायते कृकलासकः ।।\nकुपितानप्रसाद्यैव पूज्यान्स्याच्छीर्षरोगवान् ।। 1.2.51.१० ।।\nरजस्वलामभिगच्छंश्च चंडालः संप्रजायते ।।\nवस्त्रापहारी चित्री स्यात्कृष्णकुष्ठी तथाग्निदः ।। ११ ।।\nदर्दुरो रूप्यहारी स्यात्कूटसाक्षी मुखारुजः ।।\nपरदारांश्च कामेन द्रष्टा स्यादक्षिरोगवान् ।। १२ ।।\nप्रतिज्ञायाप्रयच्छन्यो ह्यल्पायुर्जायते नरः ।।\nविप्रवृत्त्यपहारी स्यादजीर्णी सर्वदाऽधमः ।। १३ ।।\nनैष्ठिकान्नाशनाद्भूयो निवृत्तो रोगवान्सदा ।।\nपत्नीबहुत्वे त्वेकस्यां रेतोमोक्षः क्षयी भवेत्।।१४।।\nस्वामिना धर्मयुक्तो यस्त्वन्यायेन समाचरेत्।।\nस्वयं वा भक्षयेद्द्रव्यं स मूढः स्याज्जलोदरी।।१५।।\nदुर्बलं पीड्यमानं यो बलवान्समुपेक्षते।।\nअंगहीनः स च भवेदन्नहृत्क्षुधितो भवेत्।।१६।।\nव्यवहारे पक्षपाती जिह्वारोगी भवेन्नरः।।\nधर्मप्रवृत्तिं सञ्चार्य पत्न्यादीष्टवियोगकृत् ।। १७ ।।\nस्वयं पाकाग्रभोजी यो गलरोगमवाप्नुयात् ।।\nपंचयज्ञानकृत्वैव भुञ्जानो ग्रामशूकरः ।। १८ ।।\nपर्वमैथुन कृन्मेही परित्यज्य स्वगेहिनीम् ।।\nवेश्यादिरक्तो मूढात्मा खल्वाटो जायते नरः ।। १९ ।।\nपरिक्षीणान्मित्रबन्धून्स्वामिनं दयितानुगान् ।।\nअवमन्य निवृत्तात्मा क्लिष्टवृत्तिः सदा भवेत् ।। 1.2.51.२० ।।\nछद्मनोपचरेद्यस्तु पितरौ स्वामिनं गुरून् ।।\nप्राप्तव्यार्थस्यातिकष्टात्परिभ्रंशोर्थजो भवेत् ।। २१ ।।\nविश्रब्धस्यापहारी तु दुःखानां भाजनं भवेत् ।।\nधार्मिके क्षुद्रकारी यो नरः स वामनो भवेत् ।। २२ ।।\nदुर्बलवृषवाही यः कटिलूती भवेत्स च ।। २३ ।।\nजात्यंधश्चापि यो गोघ्नो निःपशुर्दुःखकृद्गवाम् ।।\nनिर्दयो गोषु घाताद्यैः सदा सोध्वसु कष्टगः ।। २४ ।।\nनिस्तेजकः सभायां यो गलगण्डी स जायते ।।\nसदा क्रोधी च चंडालः पूतिवक्त्रश्च सूचकः ।। २५ ।।\nअजविक्रयकृद्व्याधः कुण्डाशी भृतको भवेत् ।।\nनास्तिकस्तिल पिंडी स्यादश्रद्धो गीतजीवनः ।। २६ ।।\nअभक्ष्यादो गण्डमाली स्त्रीखादी चाऽऽसुतस्य कृत् ।।\nअन्यायतो ज्ञानग्राही मूर्खो भवति मानवः ।। २७ ।।\nशास्त्रचौरः केकराक्षः कथां पुण्यां च द्वेष्टि यः ।।\nकृमिवक्त्रः स च भवेद्विभ्रष्टो नरकात्कुधीः ।। २८ ।।\nदेवद्विजगवां वृत्तिहारको वांतभक्षकृत् ।।\nतडागारामभेत्ता यो भवेद्विकलपाणिकः ।। २९ ।।\nव्यवहारे च्छलग्राही भृत्यग्रस्तो भवेन्नरः ।।\nसदा पुरुषरोगी स्यात्परदाररतो नरः ।। 1.2.51.३० ।।\nवात रोगी कुवैद्यः स्याद्दुश्चर्मा गुरुतल्पगः ।।\nमधुमेही खरीगामी गोत्रस्त्रीमैथुनोऽप्रसूः ।। ३१ ।।\nस्वसारं मातरं पुत्रवधूं गच्छन्नबीजवान् ।।\nकृतघ्नः सर्व कार्याणां वैफल्यं समुपाश्नुते ।। ३२ ।।\nइत्येष लक्षणोद्देशः पापिनां परिकीर्तितः ।।\nचित्रगुप्तोऽपि मुह्येत सकलस्यानुवर्णने ।। ३३ ।।\nएते नरक विभ्रष्टा भुक्त्वा योनीः सहस्रशः ।।\nएवंविधैश्चिह्निताश्च जायंते लक्षणैर्नराः ।। ३४ ।।\nये हि धर्मं न मन्यंते तथा ये व्यसनैर्जिताः ।।\nअनुमानेन बोद्धव्यं यदेते शेषपापिनः ।। ३५ ।।\nयेषां त्वंतगतं पापं स्वर्गाद्वा ये समागताः ।।\nसर्वव्यसननिर्मुक्ता धर्ममेकं भजन्ति ते ।। ३६ ।।\nभवंति चात्र श्लोकाः ।।\nधर्मादनवमं सौख्यमधर्माद्दुःखसम्भवः ।।\nतस्माद्धर्मं सुखार्थाय कुर्यात्पापं विवर्जयेत् ।। ३७ ।।\nलोकद्वयेऽपि यत्सौख्यं तद्धर्मात्प्रोच्यते यतः ।।\nधर्ममेकमतः कुर्यात्सर्वकार्यार्थसिद्धये ।। ३८ ।।\nमुहूर्तमपि जीवेत नरः शुक्लेन कर्मणा ।।\nन कल्पमपि जीवेत लोकद्वयविरोधिना ।। ३९ ।।\nइति पृष्टं त्वया विप्र यथाशक्त्या मयेरितम् ।।\nअसूक्तं सूक्तमथवा क्षंतव्यं किं वदामि च ।। 1.2.51.४० ।।\n।। नारद उवाच ।। ।।\nकमठस्यैतदाकर्ण्य  अष्टवर्षस्य भाषितम् ।।\nभगवान्भास्करः प्रीतो बभूवातीव विस्मितः ।। ४१ ।।\nप्रशशंस च तान्विप्रान्हारीतप्रमुखांस्तदा ।।\nअहो वसुमती धन्या द्विजैरेवंविधोत्तमैः ।। ४२ ।।\nअथ प्रजापतिर्धन्यो यन्मर्यादाभिपाल्यते ।।\nअमीभिर्ब्राह्मणवरैर्धन्या वेदाश्च संप्रति ।। ४३ ।।\nयेषां मध्ये बालबुद्धिरियमेतादृशी स्फुटा ।।\nहारीतप्रमुखानां हि का वै बुद्धिर्भविष्यति।। ४४ ।।\nअसंशयं त्रिलोकस्थमेषामविदितं न हि ।।\nयथैतान्नारदः प्राह भूयस्तस्मादमी बहु ।। ४५ ।।\nइति प्रशस्य तान्विप्रान्प्रहृष्टो रविरव्रवीत् ।।\nअहं सूर्यो विप्रमुख्या युष्माकं दर्शनात्कृते ।। ४६ ।।\nसमागतः सूर्यलोकात्प्राप्तं नेत्रफलं च मे ।।\nभवद्विधैर्विप्रमुख्यैः संजल्पनसहासनात्।।४७।।\nअंत्यजा अपि पूयन्ते किं पुनर्मादृशा द्विजाः ।।\nसर्वथा नारदो धन्यो योऽसौ त्रैलोक्यतत्त्ववित्।। ४८ ।।\nयुष्माभिर्बध्यते श्रेयो यस्य वै धूतकिल्विषैः ।।\nप्रणमामि च वः सर्वान्मनोबुद्धिसमाधिभिः ।।\nतपो विद्या च वृत्तं च यतो वार्द्धक्यकारणम्।।४९।।\nवरं मत्तो वृणीध्वं च दुर्लभं यं हृदीच्छत।।\nयूयं स्वयं हि वरदा मत्संगो मास्तु निष्फलः।।1.2.51.५०।।\nदेवतानां हि संसर्गो निष्फलो नोपजायते ।।\nतस्मान्मत्तो वरं किंचिद्वृणुध्वं प्रददामि वः ।।५१।।\n।। श्रीनारद उवाच।। ।।\nइति सूर्यवचः श्रुत्वा प्रहृष्टास्ते द्विजोत्तमाः ।।५२।।\nसंपूज्य परया भक्त्या पाद्यार्घ्यस्तुतिवंदनैः ।।\nमंडलादीन्महाजप्यान्गृणंतः प्रोचिरे रविम्।।५३।।\nजयादित्य जय स्वामिञ्जय भानो जयामल।।\nजय वेदपते शश्वत्तारयास्मानहर्पते ।। ५४ ।।\nविप्राणां त्वं परो देवो विप्रसर्गोऽपि त्वन्मयः ।।\nनितरां पूतमेतन्नः स्थानं देव त्वयेक्षितम् ।। ५५ ।।\nअद्य नः सफला वेदा अद्य नः सफलाः क्रियाः ।।\nअद्य नः सफलं गेहं त्वया संगम्य गोपते ।। ५६ ।।\nवरं यदि प्रदातासि तदेनं प्रवृणीमहे ।।\nआस्माकीनमिदं स्थानं न हि त्याज्यं कथंचन ।। ५७ ।।\n।। श्रीसूर्य उवाच ।। ।।\nयस्माद्भवद्भिः पूर्वं हि जयादित्येति चोदितम् ।।\nजयादित्य इति ख्यातस्तस्मात्स्थास्येऽत्र सर्वदा ।। ५८ ।।\nयावन्मही समुद्राश्च पर्वता नगराणि च ।।\nतावत्स्थानमिदं विप्रा न हि त्यक्ष्यामि कर्हिचित्।।५९।।\nदारिद्र्यरोगसंघातान्दद्रवो मंडलानि च ।।\nकुष्ठादीन्नाशयिष्यामि भजतामत्र संस्थितः ।। 1.2.51.६० ।।\nयो मामत्र स्थितं चापि पूजयिष्यति मानवः ।।\nसूर्यलोकमिवागम्य पूजां तस्य भजाम्यहम् ।। ६१ ।।\n।। श्रीनारद उवाच ।। ।।\nएवमुक्ते भगवता हारीताद्या द्विजोत्तमाः ।।\nमूर्तिं संस्थापयामासुर्वेदोदितविधानतः ।। ६२ ।।\nततो द्विजाः प्राहुरेवं कमठं त्वत्कृते रविः ।।\nअत्र स्वामी स्थितस्तस्मात्प्रथमं स्तुहि त्वं रविम्।। ६३ ।।\nइत्युक्तो ब्राह्मणैः सर्वैः कमठो वाग्ग्मिनां वरः ।\nप्रणिपत्य जयादित्यं महास्तोत्रमिदं जगौ ।। ६४ ।।\nन त्वं कृतः केवलसंश्रुतश्च यजुष्येवं व्याहरत्यादिदेव ।।\nचतुर्विधा भारती दूरदूरं धृष्टः स्तौमि स्वार्थकामः क्षमैतत् ।। ६५ ।।\nमार्तंडसूर्यांशुरविस्तथेन्द्रो भानुर्भगश्चार्यमा स्वर्णरेताः ।। ६६ ।।\nदिवाकरो मित्रविष्णुश्च देव ख्यातस्त्वं वै द्वादशात्मा नमस्ते ।।\nलोकत्रयं वै तव गर्भगेहं जलाधारः प्रोच्यसे खं समग्रम् ।। ६७ ।।\nनक्षत्रमाला कुसुमाभिमाला तस्मै नमो व्योमलिंगाय तुभ्यम् ।। ६८ ।।\nत्वं देवदेवस्त्वमनाथनाथस्त्वं प्राप्यपालः कृपणे कृपालुः ।।\nत्वं नेत्रनेत्रं जनबुद्धिबुद्धिराकाशकाशो जय जीवजीवः ।। ६९ ।।\nदारिद्र्यदारिद्र्य निधे निधीनाममंगलामंगल शर्मशर्म ।।\nरोगप्ररोगः प्रथितः पृथिव्यां चिरं जयादित्य जयाप्रमेय ।।1.2.51.७०।।\nव्याधिग्रस्तं कुष्ठरोगाभिभूतं भग्न प्राणं शीर्णदेहं विसंज्ञम् ।।\nमाता पिता बांधवाः संत्यजंति सर्वैस्त्यक्तं पासि कोस्ति त्वदन्यः ।। ७१ ।।\nत्वं मे पिता त्वं जननी त्वमेव त्वं मे गुरुर्बान्धवाश्च त्वमेव ।।\nत्वं मे धर्मस्त्वं च मे मोक्षमार्गो दासस्तुभ्यं त्यज वा रक्ष देव ।।७२।।\nपापोऽस्मि मूढोऽस्मि महोग्रकर्मा रौद्रोऽस्मि नाचारनिधानमस्मि ।।\nतथापि तुभ्यं प्रणिपत्य पादयोर्जयं भक्तानामर्पय श्रीजयार्क ।। ७३ ।।\n।। नारद उवाच ।। ।।\nएवं स्तुतो जयादित्यः कमठेन महात्मना ।।\nस्निग्धगंभीरया वाचा प्राह तं प्रहसन्निव ।। ७४ ।।\nजयादित्याष्टकमिदं यत्त्वया परिकीर्तितम् ।।\nअनेन स्तोष्यते यो मां भुवि तस्य न दुर्लभम् ।। ७५ ।।\nरविवारे विशेषेण मां समभ्यर्च्य यः पठेत् ।।\nतस्य रोगा न शिष्यंति दारिद्र्यं च न संशयः ।। ७६ ।।\nत्वया च तोषितो वत्स तव दद्मि वरंत्वमुम् ।।\nसर्वज्ञो भुवि भूत्वा त्वं ततो मुक्तिमवाप्स्यसि ।। ७७ ।।\nत्वत्पिता स्मृतिकारश्च भविष्यति द्विजार्चितः ।।\nस्थानस्यास्य न नाशश्च कदाचित्प्रभविष्यति ।। ७८ ।।\nन चैतत्स्थानकं वत्स परित्यक्ष्यामि कर्हिचित् ।।\nएवमुक्ता स भगवान्ब्राह्मणैरर्चितः स्तुतः ।। ७९ ।।\nअनुज्ञाप्य द्विजेद्रांस्तांस्तत्रैवांतर्दधे प्रभुः ।।\nएवं पार्थ समुत्पन्नो जयादित्योऽत्र भूतले ।। 1.2.51.८० ।।\nआश्विने मासि संप्राप्ते रविवारे च सुव्रत ।।\nआश्विने भानुवारेण यो जयादित्यमर्चयेत् ।।८१।।\nकोटितीर्थे नरः स्नात्वा ब्रह्महत्यां व्यपोहति।।\nपूजनाद्रक्तमाल्यैश्च रक्तचंदनकुंकुमैः।।८२।।\nलेपनाद्गंधधूपाद्यै नैवेद्येर्घृतपायसैः ।।\nब्रह्मघ्नश्च सुरापश्च स्तेयी च गुरुतल्पगः ।। ८३ ।।\nमुच्यते सर्वपापेभ्यः सूर्यलोकं च गच्छति ।।\nपुत्रदारधनान्यायुः प्राप्य सां सारिकं सुखम् ।। ८४ ।।\nइष्टकामैः समायुक्तः सूर्यलोके चिरं वसेत् ।। ८५ ।।\nसर्वेषु रविवारेषु जयादित्यस्य दर्शनम् ।।\nकीर्तनं स्मरणं वापि सर्व रोगोपशांतिदम् ।। ८६ ।।\nअनादिनिधनं देवमव्यक्तं तेजसां निधिम् ।।\nये भक्तास्ते च लीयंते सौरस्थाने निरामये ।। ८७ ।।\nसूर्योपरागे संप्राप्ते रविकूपे समाहितः ।।\nस्नानं यः कुरुते पार्थ होमं कुर्यात्प्रयत्नतः ।। ८८ ।।\nदानं चैव यथाशक्त्या जयादित्याग्रतः स्थितः ।।\nतस्य पुण्यस्य माहात्म्यं शृणुष्वैकमना जय ।। ८९ ।।\nकुरुक्षेत्रेषु यत्पुण्यं प्रभासे पुष्करेषु च ।।\nवाराणस्यां च यत्पुण्यं प्रयागे नैमिषेऽपि वा ।।\nतत्पुण्यं लभते मर्त्यो जयादित्यप्रसादतः ।। 1.2.51.९० ।। ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे जयादित्य माहात्म्यवर्णनंनामैकपंचाशत्तमोऽध्यायः ।। ५१ ।।"
  }
]
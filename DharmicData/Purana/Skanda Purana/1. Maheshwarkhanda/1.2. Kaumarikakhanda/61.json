[
  {
    "text": "।। सूत उवाच ।। ।।\nततो घटोत्कचो मुक्त्वा तत्र कामकटंकटाम्।।\nपुत्रेणानुगतो धीमान्वियता द्वारकां ययौ ।। १ ।।\nआगच्छन्तं च तंदृष्ट्वा राक्षसं राक्षसानुगम् ।।\nद्वारकावासिनो योधाश्चक्रुरत्युल्बणं रवम् ।। २ ।।\nग्रामे ग्रामे सुसंनद्धा नवलक्षमिता रथाः ।।\nराक्षसौ द्वौ समायातौ पात्येतां विशिखैरिति ।। ३ ।।\nतान्गृहीतायुधान्दृष्ट्वा यदुवीरान्घटोत्कचः ।।\nप्रगृह्य विपुलं बाहुं जगौ तारस्वरेण सः ।। ४ ।।\nराक्षसं वित्त मां वीरा भीमपुत्रं घटोत्कचम् ।।\nसुप्रियं वासुदेवस्य प्रणामार्थमुपागतम् ।। ५ ।।\nनिवेदयत मां प्राप्तं यादवेन्द्राय सात्मजम् ।।\nइति तस्य वचः श्रुत्वा ते कृष्णाय न्यवेदयन् ।। ६ ।।\nआह देवः सभास्थश्च शीघ्रमत्राव्रजत्वसौ ।।\nततः प्रवेशयामासुर्द्वारकां ते घटोत्कचम् ।। ७ ।।\nसपुत्रः सोऽपि रम्याणि वनान्युपवनानि च ।।\nक्रीडाशैलांश्च हर्म्याणि संपश्यन्नागतः सभाम् ।।८।।\nस तत्र उग्रसेनं च वसुदेवं च सात्यकिम् ।।\nअक्रूररामप्रमुखान्ववन्दे कृष्णमेव च ।। ९ ।।\nतं पादयोर्निपतितं समालिंग्य सहात्मजम् ।।\nसाशिषं स्वसमीपस्थमुपवेश्येदमब्रवीत् ।। 1.2.61.१० ।।\nपुत्र राक्षसशार्दूल कुरूणां कुलवर्धन ।।\nकुशलं सर्वतः कच्चित्किमर्थस्ते समागमः ।। ।। ११ ।।\n।। घटोत्कच उवाच ।। ।।\nदेव युष्मत्प्रसादेन सर्वतः कुशलं मम ।।\nश्रूयतां कारणं स्वामिन्यदर्थमहमागतः ।। १२ ।।\nदेवोपदिष्ट भार्यायां जातोऽयं तनयो मम ।।\nस च प्रश्नं वक्ष्यति त्वां श्रूयतामागतस्त्वतः ।। १३ ।।\n।। श्रीकृष्ण उवाच ।। ।।\nवत्स मौर्वेय ब्रूहि त्वं सर्वं पृच्छ यदिच्छसि ।।\nयथा घटोत्कचो मह्यं सुप्रियश्च तथा भवान् ।। १४ ।।\n।। बर्बरीक उवाच ।। ।।\nप्रणम्य त्वामादिदेवं मनोबुद्धिसमाधिभिः ।।\nप्रक्ष्यामि केन श्रेयः स्याज्जंतोर्जातस्य माधव ।। १५ ।।\nकेचिच्छ्रेयो धर्ममाहुरैश्वर्यं त्यागभोजनम् ।।\nकेचिद्दमं तपो द्रव्यं भोगान्मुक्तिं च केचन ।। १६ ।।\nतदेवं शतसंख्येषु श्रेयस्सु पुरुषोत्तम ।।\nमम चैवं कुलस्यास्य श्रेयो यद्ब्रूहि निश्चितम् ।। १७ ।।\n।। श्रीकृष्ण उवाच ।। ।।\nवत्स पृथक्पृथक्प्रोक्तं वर्णानां श्रेय उत्तमम् ।।\nब्राह्मणानां तपो मूलं दमोऽध्ययनमेव च ।। १८ ।।\nधर्मप्रकटनं चापि श्रेय उक्तं मनीषिभिः ।।\nबलं साध्यं पूर्व मेव क्षत्रियाणां प्रकीर्तितम् ।। १९ ।।\nदुष्टानां शासनं चापि साधूनां परिपालनम् ।।\nपाशुपाल्यं च वैश्यानां कृषिर्विज्ञानमेव च ।। 1.2.61.२० ।।\nशूद्रस्य द्विजशुश्रूषा तया जीवन्वणिग्भवेत् ।।\nशिल्पैर्वा विविधैर्जीवेद्द्विजातिहितमाचरन् ।। २१ ।।\nभार्यारतिर्भृत्यपोष्टा  शुचिः श्रद्धा परायणः ।।\nनमस्कारेण मन्त्रेण पंचयज्ञान्न हापयेत् ।। २२ ।।\nतद्भवान्क्षत्रियकुले जातोऽसि कुरु तच्छृणु ।।\nबलं साधय पूर्वं त्वमतुलं तेन शिक्षय ।। २३ ।।\nदुष्टान्पालय साधूंश्च स्वर्गमेवमवाप्स्यसि ।।\nबलं च लभ्यते पुत्र देवीनां सुप्रसादतः ।। २४ ।।\nतद्भवान्बलप्राप्त्यर्थं देव्याराधनमाचर ।। २५ ।।\n।। बर्बरीक उवाच ।। ।।\nकस्मिन्क्षेत्रे च कां देवीं कथमाराधयाम्यहम् ।।\nएतत्प्रसादप्रवणं मनः कृत्वा निवेदय ।। २६ ।।\n।। सूत उवाच ।। ।।\nइति पृष्टः क्षणं ध्यात्वा प्राह दामोदरो विभुः ।।\nवत्स क्षेत्रं प्रवक्ष्यामि यत्र तप्स्यसि तत्तपः ।।\nगुप्तक्षेत्रमिति ख्यातं महीसागरसंगमे ।। २७ ।।\nतत्र त्रिभुवने याश्च संति देव्यः पृथग्विधाः ।।\nनारदेन समानीतास्ताश्चैक्यं सुमहात्मना ।। २८ ।।\nचतस्रस्तस्य दिग्देव्यो नव दुर्गाश्च संति याः ।।\nसमाराधय ता गत्वा तासामैक्यं हि दुर्लभम् ।। २९ ।।\nनित्यं पूजय ताः पुत्र पुष्पधूपविलेपनैः ।।\nस्तुतिभिश्चोपहारैश्च यथा तुष्यति तास्तव ।। 1.2.61.३० ।।\nतुष्टासु देवीषु बलं धनं च कीर्तिश्च पुत्राः सुभगाश्च दाराः ।।\nस्वर्गस्तथा मुक्तिपदं च सत्सुखं न दुर्लभं सत्यमेतत्तवोक्तम् ।। ३१ ।।\n।। सूत उवाच ।। ।।\nएवमुक्त्वा बर्बरीकं कृष्णः प्राह घटोत्कचम् ।।\nघटोत्कचार्य पुत्रस्ते दृढं सुहृदयो ह्यसौ ।। ३२ ।।\nतस्मात्सुहृदयेत्येवं दत्तं नाम मया द्विकम् ।।\nएवमुक्त्वा समालिंग्य संतर्ज्य विविधैर्धनैः ।। ३३ ।।\nगुप्तक्षेत्राय भगवान्बर्बरीकं समादिशत् ।।\nसोऽथ कृष्णं नमस्कृत्य पितरं यादवांश्च तान् ।। ३४ ।।\nअनुज्ञाप्य च तान्सर्वान्गुप्तक्षेत्रं समाव्रजत् ।।\nघटोत्कचोऽपि कृष्णेन विसृष्टः स्ववनं ययौ ।। ३५ ।।\nस्मरन्पुत्रगुणान्पत्न्या स्वराज्यं समपालयत् ।।\nततः सुहृदयो धीमान्दग्धस्थल्यां कृताश्रमः ।। ३६ ।।\nत्रिकालं पूजयामास देवीः कर्मसमाधिभिः ।।\nनित्यं पुष्पैश्च धूपैश्च उपहारैः पृथग्विधैः ।। ३७ ।।\nतस्याराधयतो देव्यस्तुतुषुर्हायनैस्त्रिभिः ।।\nततः प्रत्यक्षतो भूत्वा बलात्तस्य महात्मनः ।। ३८ ।।\nबलं यत्त्रिषु लोकेषु कस्यचिन्नास्ति दुर्लभम् ।।\nऊचुश्च कंचित्कालं त्वं वसात्रैव महाद्युते ।। ३९ ।।\nसंगत्या विजयस्य त्वं भूयः श्रेयो ह्यवाप्स्यसि ।।\nइत्युक्तः सर्वदेवीभिः स तत्रैव व्यवस्थितः ।।1.2.61.४० ।।\nआजगामाथ विजयो नाम्ना मागधब्राह्मणः ।।\nस सर्वां पृथिवीं कृत्वा पादाक्रांतां द्विजोत्तमः ।। ४१ ।।\nकाश्यां विद्याबलं प्राप्य साधनार्थमुपाययौ ।।\nगुहेश्वरमुखान्येष सप्तलिंगान्यपूजयत् ।। ।।४२।।\nआराधयामास चिरं देवीर्विद्याफलाप्तये।।\nततस्तुष्टास्तस्य देव्यः स्वप्ने प्रोचुरिदं वचः।।४३।।\nविद्यां साधय त्वं साधो सिद्धमातुः पुरोंऽगणे ।।\nअयं भक्तः सुहृदयः साहाय्यं ते करिष्यति ।। ४४ ।।\nततस्तद्वचनं श्रुत्वा विजयः स्वप्नमध्यतः ।।\nउत्थाय गत्वा देव्यास्तं वव्रे भीमात्म जात्मजम् ।। ४५ ।।\nसोऽपि देवीवचः श्रुत्वा मेने साहाय्यकारणम् ।।\nततः कृष्णचतुर्दश्यामुपोष्य विजयः शुचिः ।। ४६ ।।\nस्नात्वाभ्यर्च्यैव लिंगानि देवीश्चैवार्चयत्पृथक् ।।\nकृत्वा स्नानमुपोष्यैव बर्बरीकोंऽतिकेऽभवत् ।। ४७ ।।\nप्रथमायां ततो रात्रौ ययौ सिद्धांबिकापुरः ।।\nमंडलं तत्र कृत्वा च भगाकारं करान्नव ।। ४८ ।।\nअष्टदिक्ष्वष्टकीलांश्च निखन्यैव ससूत्रकान् ।।\nकृष्णाजिनधरो भूत्वा बर्बरीकसमन्वितः ।। ४९ ।।\nशिखामाबद्ध्य दिग्बंधं कृत्वा रेभे ततो विधिम् ।।\nमध्ये वै मंडलस्यापि कुंडे शुभ्रे त्रिमेखलं ।। 1.2.61.५० ।।\nसमर्प्य च ततः खड्गं खादिरं मंत्रतेजितम् ।।\nसंस्थाप्य कीलानभितो बर्बरीकमथाब्रवीत् ।। ५१ ।।\nशुचिर्विनिद्रः संतिष्ठ स्तवं देव्याः समुद्गिरन् ।।\nयावत्कर्म करोम्येष यथा विघ्नं न जायते ।। ५२ ।।\nइत्युक्ते संस्थिते तत्र बर्बरीके महाबले ।।\nविजयः शोषणं दाहं प्लावनं कृतवान्यमी ।। ५३ ।।\nततः सुखासनो भूत्वा गुंगुरुभ्यो नमः इति ।।\nमंत्रमष्टोत्तरशतं जप्त्वा गुरुभ्यः प्रणम्य च ।।\nततो गणेश्वरविधानमारब्धवान् ।। ५४ ।।\nअथातः संप्रवक्ष्यामि मंत्रं गणपतेः परम् ।। ५५ ।।\nसर्वकार्यकरं स्वल्पं महार्थं सर्वसिद्धिदम् ।। ५६ ।।\nॐगांगींगूंगैंगौंगः सप्ताक्षरोऽयं महामंत्रः ।।\nॐगणपतिमंत्रस्य गणको नाम ऋषिः विघ्नेश्वरो देवता गं बीजम् ॐशक्तिः पूजार्थे जपार्थे वा तिलकार्थे वा मनस ईप्सितार्थे होमार्थे वा विनियोग इति ।।\nसाध कस्य पूर्वं तिलककरणम् ।।\nॐगांगणपतये नमः ।।\nइति तिलकस्योपरि अक्षतान्दद्यात् अनेन मन्त्रेण ।।\nॐ गांगणपतये नमः ।।\nइति तिलकमंत्रः ।।\nॐगां गणपतये नमः ।।\nअनेन मंत्रेण गणेशाय पुष्पांजलित्रयं दद्यात् ।।\nमूलमंत्रेणात्र चंदनगंधपुष्पधूपदीपनैवेद्यपूगीफल तांबूलादिकं दद्यात् ।।\nअत ऊर्ध्वं मूलमन्त्रेण जपं कुर्यात् ।।\nअष्टोत्तरशतं सहस्रं लक्षं कोटिं चेति यथाशक्ति जप्त्वा दशांशहोमार्थे गणेशाग्नये आवाहयामीति अग्निमावाह्य ।।\nॐ गां गणपतये स्वाहेति मन्त्रेण गुग्गुलगुटिकाभिर्होमं विदध्याद्विनियोगं चेति गाणेश्वरो ता?कल्पः ।।\nय एवं सर्व विघ्नेषु साधयेन्मन्त्रमुत्तमम् ।।\nसर्वविघ्नानि नश्यंति मनोभीष्टं च सिध्यति ।। ५७ ।।\nडाकिन्यो यातुधानाश्च प्रेताद्याश्च भयंकराः ।।\nशत्रूणां जायते नाशो वशीकरणमेव च ।। ५८ ।।\nइमं गाणेश्वरं कल्पं विजानन्विजयोऽपि च ।।\nतिलकं विधिना कृत्वा जप्त्वा चाष्टोत्तरं शतम् ।। ५९ ।।\nदशांशं गुटिका हुत्वा पूज्य सिद्धिविनायकम् ।।\nसिद्धेयक्षेत्रपालस्य चक्रे पूजां ततो निशि ।। 1.2.61.६० ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महाविद्यासाधने गाणेश्वरकल्पवर्णनंनामैकषष्टितमोऽध्यायः ।। ६१ ।।"
  }
]
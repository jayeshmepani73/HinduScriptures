[
  {
    "text": "<b>॥श्रीनारद उवाच॥\n</b>\nबर्बरीतीर्थमाहात्म्यमथो वक्ष्यामि तेऽर्जुन॥\nयथा बर्बरिका जाता शतश्रृंगा नृपात्मजा॥ ३७.१ ॥"
  },
  {
    "text": "कुमारिकेति विख्याता तस्या नाम्ना प्रकथ्यते॥\nइदं कौमारिकाखंडं चतुर्वर्गफलप्रदम्॥ ३७.२ ॥"
  },
  {
    "text": "यया कृता पृथिव्यां च नानाग्रामादिकल्पना॥\nइदं भरतखंडं च यया सम्यक्प्रकल्पितम्॥ ३७.३ ॥"
  },
  {
    "text": "<b>॥धनंजय उवाच॥\n</b>\nमहदेतन्ममाश्चर्यं श्रोतव्यं परमं मुने॥\nकुमारीचरितं सर्वं ब्रूहि मह्यं सविस्तरम्॥ ३७.४ ॥"
  },
  {
    "text": "कथं विश्वमिदं जातं कर्मजातिप्रकल्पितम्॥\nकथं वा भारतं खंडं शुश्रूषेय सदा मम॥ ३७.५ ॥"
  },
  {
    "text": "<b>॥नारद उवाच॥\n</b>\nअव्यक्तोऽस्मिन्निरालोके प्रधानपुरुषावुभौ॥\nअजौ समागतावेकौ केवलं श्रृणुमो वयम्॥ ३७.६ ॥"
  },
  {
    "text": "ततः स्वभावकालाभ्यां स्वरूपाभ्यां समीरितम्॥\nईक्षणेनैव प्रकृतेर्महत्तत्त्वमजायत॥ ३७.७ ॥"
  },
  {
    "text": "महत्तत्त्वाद्विकुर्वाणादहंतत्त्वं व्यजायत॥\nत्रिधा तन्मुनिभिः प्रोक्तं सत्त्वरासतामसम्॥ ३७.८ ॥"
  },
  {
    "text": "तामसात्पंच जातानि तन्मात्राणि वुदुर्बुधाः॥\nतन्मात्रेभ्यश्च भूतानि वेशेषाः पंच तद्भवाः॥ ३७.९ ॥"
  },
  {
    "text": "सात्त्विकाच्चाप्यहंकाराद्विद्वि कर्मेद्रियाणि च॥\nएकादशं मनश्चैव राजसं च द्वयोर्विदुः॥ ३७.१० ॥"
  },
  {
    "text": "चतुर्विशतितत्त्वानि जातानीति पुरा विदुः॥\nसदाशिवेन वै पुंसा तानि दृष्टानि भारत॥ ३७.११ ॥"
  },
  {
    "text": "बुद्‌बुदाकारतां जग्मुरंडं जातं ततः शुभम्॥\nशकतोटिप्रमाणं च ब्रह्मांडमिदमुच्यते॥ ३७.१२ ॥"
  },
  {
    "text": "आत्मास्य कथितो ब्रह्मा व्यभजत्स त्रिधा त्विदम्॥\nऊर्ध्वं तत्र स्थिता देवा मध्ये चैव च मानवाः॥ ३७.१३ ॥"
  },
  {
    "text": "नागा दैत्याश्च पाताले त्रिधैतत्परिकल्पितम्॥\nऐकैकं सप्तधाभूय ततस्तेन प्रकल्पितम्॥ ३७.१४ ॥"
  },
  {
    "text": "पातालानि च द्वीपानि स्वर्लोकाः सप्तसप्त च॥\nसप्त द्वीपानि वक्ष्यामि श्रृणु तेषां प्रकल्पनाम्॥ ३७.१५ ॥"
  },
  {
    "text": "लक्षयोजनविस्तारं जंबूद्वीपं प्रकीर्त्यते॥\nसूर्यबिंबसमाकारं तावत्क्षारार्णवावृतम्॥ ३७.१६ ॥"
  },
  {
    "text": "शाकद्वीपं द्विगुणतो जंबूद्वीपात्ततः परम्॥\nतावता क्षीरतोयेन समुद्रेण परीवृतम्॥ ३७.१७ ॥"
  },
  {
    "text": "सुरातोयेन दैत्यानां मोहकार्यर्णवेन हि॥\nपुष्करं तु ततो द्वीपं द्विगुणं तावता वृतम्॥ ३७.१८ ॥"
  },
  {
    "text": "कुशद्वीपं द्विगुणतस्ततस्तत्परतः स्मृतम्॥\nदधितोयेन परितस्तावदर्णवसंवृतम्॥ ३७.१९ ॥"
  },
  {
    "text": "ततः परं क्रौञ्चसंज्ञं द्विगुणं हि घृताब्धिना॥\nततः शाल्मलिद्वीपं च द्विगुणं तावतैव च॥ ३७.२० ॥"
  },
  {
    "text": "इक्षुसारस्वरूपेण समुद्रेण परिवृतम्॥\nगोमेदं तस्य परितो द्विगुणं तावता वृतम्॥ ३७.२१ ॥"
  },
  {
    "text": "स्वादुतोयेन रम्येण समुद्रेण समंततः॥\nएवं कोटिद्वयं पार्थ लक्षपंचाशतत्रयम्॥ ३७.२२ ॥"
  },
  {
    "text": "पंचाशच्च सहस्राणि सप्तद्वीपाः ससागराः॥\nदशोत्तराणि पंचैव अंगुलानां शतानि च॥ ३७.२३ ॥"
  },
  {
    "text": "अपां वृद्धिक्षयो दृष्टः पक्षयोः शुक्लकृष्णयोः॥\nततो हेममयी भूमिर्दशकोट्यः कुरूद्वह॥ ३७.२४ ॥"
  },
  {
    "text": "देवानां क्रीडनस्थानं लोकालोकस्ततः परम्॥\nपर्वतो वलयाकारो योजनायुतविस्तृतः॥ ३७.२५ ॥"
  },
  {
    "text": "अस्य बाह्ये तमो घोरं दुष्प्रेक्ष्यं जीववर्जितम्॥\nपंचत्रिंशत्स्मृताः कोट्यो लक्षाण्येकोनविंशतिः॥ ३७.२६ ॥"
  },
  {
    "text": "चत्वारिंशत्सहस्राणि योजनानां च फाल्गुन॥\nसप्तसागरमानस्तु गर्भोदस्तदनंतरम्॥ ३७.२७ ॥"
  },
  {
    "text": "कोटियोजनविस्तारः कटाहऋ संव्यवस्थितः॥\nब्रह्मणोंऽडं कटाहेन संयुक्तं मेरुमध्यतः॥ ३७.२८ ॥"
  },
  {
    "text": "पंचाशत्कोटयो ज्ञेया दशदिक्षु समंततः॥\nजंबुद्वीपस्य मध्ये तु मेरुनामास्ति पर्वतः॥ ३७.२९ ॥"
  },
  {
    "text": "स लक्षयोजनो ज्ञेयो ह्यधश्चोर्ध्वं प्रमाणतः॥\nषोडशैव सहस्राणि योजनानामधः स्थितः॥ ३७.३० ॥"
  },
  {
    "text": "उच्छ्रयश्चतुराशीतिर्द्वात्रिंशन्मूर्ध्नि विस्तृतः॥\nत्रिभिः शृंगैः समायुक्तः शरावाकृतिमस्तकः॥ ३७.३१ ॥"
  },
  {
    "text": "मध्यशृंगे ब्रह्मवास ऐशान्यां त्र्यंबकस्य च॥\nनैर्ऋत्ये वासुदेवस्य हेमशृंगं च ब्रह्मणः॥ ३७.३२ ॥"
  },
  {
    "text": "रत्नजं शंकरस्यापि राजतं केशवस्य च॥\nमेरुदिक्षु चतसृषु विष्कंभा गिरयः स्मृताः॥ ३७.३३ ॥"
  },
  {
    "text": "पूर्वेण मंदरो नामदक्षिणे गंधमादनः॥\nविपुलः पश्चिमो ज्ञेयः सुपार्श्वस्तु तथोत्तरे॥ ३७.३४ ॥"
  },
  {
    "text": "कदंबो मंदरे ज्ञेयोजंबुर्वै गंधमादने॥\nअश्वत्थो विपुले चैव सुपार्श्वेच वटोमतः॥ ३७.३५ ॥"
  },
  {
    "text": "एकादशशतायामाश्चत्वारो गिरिकेतवः॥\nएतेषां संति चत्वारि वनानि जयमूर्धसु॥ ३७.३६ ॥"
  },
  {
    "text": "पूर्वं चैत्ररथं नामदक्षिणे गंधमादनम्॥\nवैभ्राजंपश्चिमे ज्ञेयमुदक्चित्ररथं वनम्॥ ३७.३७ ॥"
  },
  {
    "text": "सरांसि चापि चत्वारि चतुर्दिक्षु निबोध मे॥\nप्राच्येऽरुणोदसंज्ञं तु मानसं दक्षिणे सरः॥ ३७.३८ ॥"
  },
  {
    "text": "प्रत्यक्छीतो दकंनाम उत्तरे च महाह्रदः॥\nविष्कंभगिरयो ह्येत उच्छ्रिताः पंचविंशतिः॥ ३७.३९ ॥"
  },
  {
    "text": "योजनानां सहस्राणि सहस्रं पिंडतः स्मृतम्॥\nअन्ये च संति बहुशस्तत्र वै केसराचलाः॥ ३७.४० ॥"
  },
  {
    "text": "मेरोर्दक्षिणतश्चैव त्रयो मर्यादपर्वताः॥\nनिषधो हेमकूटश्च हिमवानिति ते त्रयः॥ ३७.४१ ॥"
  },
  {
    "text": "लक्षयोजनदीर्घाश्च विस्तीर्णा द्विसहस्रकम्॥\nत्रयश्चोत्तरतो मेरोर्नीलः श्वेतोऽथ श्रृंगवान्॥ ३७.४२ ॥"
  },
  {
    "text": "माल्यवान्पूर्वतो मेरोर्गंधाख्यः पश्चिमे तथा॥\nइत्येते गिरयः प्रोक्ता जंबुद्वीपे समंततः॥ ३७.४३ ॥"
  },
  {
    "text": "गंधमादनसंस्थाया महागजप्रमाणतः॥\nफलानि जंबवास्तन्नाम्ना जंबूद्वीपमिति स्मृतम्॥ ३७.४४ ॥"
  },
  {
    "text": "आसीत्स्वायंभुवोनाम मनुराद्यः प्रजापतिः॥\nआसीत्स्त्री शतरूपा तामुदुवोढ प्रजापतिः॥\nप्रियव्रतोत्तानपादौ तस्याऽऽस्तां तनयावुभौ॥ ३७.४५ ॥"
  },
  {
    "text": "ध्रुवश्चोत्तानपादस्य पुत्रः परमधार्मिकः॥\nभक्त्या स विष्णुमाराध्य स्थानं चैवाक्षयं गतः॥ ३७.४६ ॥"
  },
  {
    "text": "प्रियव्रतस्य राजर्षेरुत्पन्ना दश सूनवः॥\nत्रयः प्रव्रजितास्तत्र परंब्रह्म समाश्रिताः॥ ३७.४७ ॥"
  },
  {
    "text": "सप्त सप्तसु द्वीपेषु तेन पुत्राः प्रतिष्ठिताः॥\nजंबूद्वीपाधिपो ज्येष्ठ आग्नीध्र इति विश्रुतः॥ ३७.४८ ॥"
  },
  {
    "text": "तस्यासन्नव सुताः पार्थ नववर्षेश्वराः स्मृताः॥\nतेषां नाम्ना च ते वर्षास्तिष्ठंत्यद्यापि चांकिताः॥ ३७.४९ ॥"
  },
  {
    "text": "योजनानां सहस्राणि नव प्रत्येकशः स्मृताः॥\nमेरोश्चतुर्दशं खंडं गंधमाल्यवतोर्द्वयोः॥ ३७.५० ॥"
  },
  {
    "text": "अंतरे हेमभूमिष्ठमिलावृतमिहोच्यते॥\nमाल्यवत्सागरांतस्य भद्राश्वमिति प्रोच्यते॥ ३७.५१ ॥"
  },
  {
    "text": "गंधवत्सागरांतस्य केतुमालमिति स्मृतम्॥ ३७.५२ ॥"
  },
  {
    "text": "श्रृंगवज्जलधेरंतः कुरुखंडमिति स्मृतम्॥\nश्रृंगवच्छ्वेतमध्ये च खण्डं प्रोक्तं हिरण्मयम्॥ ३७.५३ ॥"
  },
  {
    "text": "सुनीलश्वेतयोर्मध्ये खंडमाहुश्च रम्यकम्॥\nनिषधो हेमकूटश्च हरिखंडं तदंतरा॥ ३७.५४ ॥"
  },
  {
    "text": "हिमवद्धिमकूटांतः खण्डं किंपुरुषं स्मृतम्॥\nहिमाद्रिजलधेरन्तर्नाभि खण्डमिति स्मृतम्॥ ३७.५५ ॥"
  },
  {
    "text": "नाभिखण्डं च कुरवो द्वे वर्षे धनुपाकृती॥\nहिमवांश्च गिरिश्रृंगी ज्यास्थाने परिकीर्तितौ॥ ३७.५६ ॥"
  },
  {
    "text": "नाभेः पुत्रश्च ऋषभ ऋषभाद्बरतोऽभवत्॥\nतस्य नाम्ना त्विदं वर्षं भारतं चेति कीर्त्यते॥ ३७.५७ ॥"
  },
  {
    "text": "अत्र धर्मार्थकामानां मोक्षस्य च उपार्जनम्॥\nअन्यत्र भोगभूमिश्च सर्वत्र कुरुनंदन॥ ३७.५८ ॥"
  },
  {
    "text": "शाकद्वीपे च शाकोऽस्ति योजनानां सहस्रकः॥\nतस्य नाम्ना च तद्वर्षं शाकद्वीपमिति स्मृतम्॥ ३७.५९ ॥"
  },
  {
    "text": "तस्य च प्रियव्रत एवाधिपतिर्नाम्ना मेधातिथिरिति॥ ३७.६० ॥"
  },
  {
    "text": "तस्य पुरोजवमनोजववेपमानधूम्रानीकचित्ररेफबहुरूपविश्वचारसंज्ञानि पुत्रनामानि सप्त वर्षाणि॥ ३७.६१ ॥"
  },
  {
    "text": "शाकद्वीपे च वर्ष ऋतव्रतसत्यव्रतानुव्रतनामानो वाय्यवात्कमं भगवंतं जपंति॥ ३७.६२ ॥"
  },
  {
    "text": "अंतः प्रविश्य भूतानि यो विभज्यात्मकेतुभिः॥\nअंतर्यामीश्वरः साक्षात्पातु नो यद्वशे जगत्॥ ३७.६३ ॥"
  },
  {
    "text": "<b>॥इति जपः॥\n</b>\nकुशद्वीपे कुशस्तंबो योजनानां सहस्रकः॥\nतच्चिह्नचिह्नितं तस्मात्कुशद्वीपं ततः स्मृतम्॥ ३७.६४ ॥"
  },
  {
    "text": "तद्द्वीपपतिश्च प्रैयव्रतो हिरण्यरोमा तत्पुत्रवसुवसुदानदृढकविनाभिगुप्तसत्यव्रतवामदेवनामांकितानि सप्त वर्षाणि॥\nवर्णाश्च कुलिशकोविदाभियुक्तकुलकसंज्ञा जातवेदसं भगवंतं स्तुवंति॥ ३७.६५ ॥"
  },
  {
    "text": "परस्य ब्रह्णः साक्षाज्जातवेदासि हव्यवाट्॥\nदेवानां पुरुषांगानां यज्ञेन पुरुषं यजः॥ ३७.६६ ॥"
  },
  {
    "text": "<b>॥इति स्तुतिः॥\n</b>\nक्रौंचद्वीपे क्रौंचनामा पर्वतो योजनायतः॥\nयोऽसौ गुहेन निर्भिन्नस्तच्चिह्नं क्रौंचद्वीपकम्॥ ३७.६७ ॥"
  },
  {
    "text": "तत्र च प्रैयव्रतो घृतपृष्टिनामा तत्पुत्राममधुरुहमेघपृष्ठस्वदामऋताश्वलोहितार्णववनस्पतिइतिसप्तपुत्रनामांकितानि सप्त वर्षाणि॥ ३७.६८ ॥"
  },
  {
    "text": "वर्णाश्च गुरुऋषभद्रविणदेवकसंज्ञाः॥ ३७.६९ ॥"
  },
  {
    "text": "आपोमयं भगवंतं स्तुवंति॥ ३७.७० ॥"
  },
  {
    "text": "आपः पुरुषवीर्याश्च पुनंतीर्भूर्भूवःस्वश्च॥\nतैः पुनरमीवघ्नाःसंस्पृशेतात्मना भुवः॥ ३७.७१ ॥"
  },
  {
    "text": "<b>॥इति जपः॥\n</b>\nशाल्मलेर्नाम वृक्षस्य तत्रवासः सहस्रं योजनानां तच्चिह्नं शाल्मलिद्विपमुच्यते॥ ३७.७२ ॥"
  },
  {
    "text": "तस्याधिपतिः प्रैयव्रतो यज्ञबाहुस्तत्पुत्रसुरोचनसौमनस्यरमणकदेवबर्हिपारिभद्राप्यायनाभिज्ञाननामानि सप्तवर्षाणि॥ ३७.७३ ॥"
  },
  {
    "text": "वर्णाश्च श्रुतधरवीर्यवसुंधरइषंधरसंज्ञा भगवंतं सोमं यजंति॥ ३७.७४ ॥"
  },
  {
    "text": "स्वयोनिः पितृदेवेभ्यो विभजञ्छुक्लकृष्णयोः॥\nअधः प्रजानां सर्वासां राजा नः सोमोस्तु॥ ३७.७५ ॥"
  },
  {
    "text": "इति जपः गोमेदनामा प्लक्षोस्ति सुरम्यो यस्य च्छायया॥\nमोदोवृद्धिं गतं लौल्याद्गोमेदं द्वीपमुच्यते॥ ३७.७६ ॥"
  },
  {
    "text": "तत्र प्रैयव्रत इध्मजिह्वः पतिस्तत्पुत्रसिवसुरम्यसुभद्र शांत्यशप्तमृताभयनामांकितानि सप्त वर्षाणि॥ ३७.७७ ॥"
  },
  {
    "text": "वर्णाश्च हंसपतंगोर्ध्वांचनसत्यांगसंज्ञाश्चत्वारो भगवंतं सूर्यं यजंते॥ ३७.७८ ॥"
  },
  {
    "text": "प्रश्रस्य विष्णुरूपंयत्तत्रोत्थस्य ब्रह्मणोऽमृतस्य च॥\nमृत्योश्च सूर्यमात्मानं धीमहि॥ ३७.७९ ॥"
  },
  {
    "text": "<b>॥इति जपः॥\n</b>\nस्वर्णपत्राणि नियुतं योजनानां सहस्रकम्॥\nपुष्करं ज्वलदा भाति तच्चिह्नं द्वीपपुष्करम्॥ ३७.८० ॥"
  },
  {
    "text": "तस्याधिपतिः प्रैयव्रतो वीतहोत्रनामा तत्पुत्रौ रमणकघातकौ॥ ३७.८१ ॥"
  },
  {
    "text": "तन्नामचिह्नतं खंडद्वयम्॥ ३७.८२ ॥"
  },
  {
    "text": "तयोरंतरालेमानसाचलो नाम वलयाकारः पर्वतो यस्मिन्भ्रमति भगवान्भास्कर इति॥ ३७.८३ ॥"
  },
  {
    "text": "तत्र वर्णाश्च न संति केवलं समानास्ते ब्रह्म ध्यायंति॥ ३७.८४ ॥"
  },
  {
    "text": "यद्यत्कर्ममयं लिंगं ब्रह्मलिंगं जनोर्चयन्॥\nभेदेनैकांतमद्वैतं तस्मै भगवते नमः॥ ३७.८५ ॥"
  },
  {
    "text": "<b>॥इति जपः॥\n</b>\nनैषु क्रोधो न मात्सर्यं पुण्यपापार्जनेन च॥\nअयुतं द्विगुणं चापि क्रमादायुः प्रकीर्तितम्॥ ३७.८६ ॥"
  },
  {
    "text": "जपंतः कामिनीयुक्ता विहरंत्यमरा इव॥\nअथ ते संप्रवक्ष्यामि ऊर्ध्वलोकस्य संस्थितिम्॥ ३७.८७ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारिकाख्याने भूसंस्थितिवर्णनंनाम स्पतत्रिंशोऽध्यायः॥ ३७ ॥ छ ॥"
  }
]
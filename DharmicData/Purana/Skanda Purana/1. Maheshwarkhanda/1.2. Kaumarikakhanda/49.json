[
  {
    "text": "।। अर्जुन उवाच ।। ।।\nअत्यद्भुतानि तीर्थानि लिंगानि च महामुने ।।\nश्रुत्वा तव मुखांभोजाद्भृशं मे हृष्यते मनः ।। १ ।।\nमहीनगरकस्यापि स्थापितस्य त्वया मुने ।।\nयानि तीर्थानि मुख्यानि तानि वर्णय मे प्रभो ।। २ ।।\n।। नारद उवाच ।। ।।\nश्रीमन्महीनगरके यानि तीर्थानि फाल्गुन ।।\nतानि वक्ष्यामि यत्रास्ते जया दित्यो रविः प्रभुः ।। ३ ।।\nजयादित्यस्य यो नाम कीर्तयेदिह मानवः ।।\nसर्वरोगविनिर्मुक्तो लभेत्सोऽपि हृदीप्सितम् ।। ४ ।।\nयस्य संदर्शनादेव कल्याणैरपि पूर्यते ।।\nमुच्यते चाप्यकल्याणैः श्रद्धावान्पार्थ मानवः ।। ५ ।।\nतस्य देवस्य चोत्पत्तिं शृणु पार्थ वदामि ते ।।\nशृण्वन्वा कीर्तयन्वापि प्रसादं भास्कराल्लभेत् ।। ६ ।।\nअहं संस्थाप्य संस्थानमेतत्कालेन केनचित् ।।\nप्रयातो भास्करं लोकं दर्शनार्थी यदृच्छया ।। ७ ।।\nस मां प्रणतमासीनमभ्यर्च्यार्घेण भास्करः ।।\nप्रहसन्निव प्राहेदं देवो मधुरया गिरा ।। ८ ।।\nकुत आगम्यते विप्र क्व च वा प्रतिगम्यते ।।\nक्व चायं नारदमुने कालस्ते विहृतोऽभवत् ।। ९ ।।\n।। नारद उवाच ।। ।।\nएवमुक्तो भास्करेण तं तदा प्राब्रवं वचः ।।\nभारते विहृतः खण्डे महीनगरकादपि ।।\nदर्शनार्थं तव विभो समायातोऽस्मि भास्कर ।। 1.2.49.१० ।।\n।। रविरुवाच ।। ।।\nयत्त्वया स्थापितं स्थानं तत्र ये संति ब्राह्मणाः ।।\nतेषां गुणान्मम ब्रूहि किंगुणा ननु ते द्विजाः ।। ११ ।।\n।। नारद उवाच ।। ।।\nएवं पृष्टो भगवता पुनरेवाब्रवं वचः ।। १२ ।।\nयदि तान्भोः प्रशंसामि स्वीयान्स्तौतीति वाच्यता ।।\nनिंदाम्यनर्हान्कस्माद्वा कष्टमेवोभयत्र च ।। १३ ।।\nअथवा पारमाहात्म्ये सति तेषां महात्मनाम् ।।\nअल्पे कृते वर्णने स्याद्दोष एव महान्मम ।। १४ ।।\nमदर्चितद्विजेंद्राणां यदि स्याच्छ्रवणेप्सुता ।।\nततः स्वयं विलोक्यास्ते गत्वेदं मे मतं रवे ।। १५ ।।\nइति श्रुत्वा मम वचो रविरासीत्सुविस्मितः ।।\nस्वयं द्रक्ष्यामि चोवाच पुनःपुनरहर्पतिः ।। १६ ।।\nसोऽथ विप्रतनुं कृत्वा मां विसर्ज्यैव भास्करः ।।\nप्रतपन्दिवि योगाच्च प्रयातोर्णवरोधसि ।। १७ ।।\nजटां त्रिषवणस्नानपिंगलां धारयन्नथ ।।\nवृद्धद्विजो महातेजा ददृशे ब्राह्मणैर्मम ।। १८ ।।\nततो हारीतप्रमुखाः प्रहर्षोत्फुल्ललोचनाः ।।\nउत्थाय ब्रह्मशालायास्ते द्विजा द्विजमाद्रवन् ।।१९।।\nनमस्कृत्य द्विजाग्र्यं ते प्रहर्षादिदमब्रुवन् ।।1.2.49.२०।।\nअद्य नो दिवसः पुण्यः स्थानमद्योत्तमं त्विदम् ।।\nयत्त्वया विप्रप्रवर स्वयमागमनं कृतम् ।। २१ ।।\nधन्यस्य हि गृहस्थस्य कृपयैव द्विजोत्तमाः ।।\nआतिथ्यवेषेणायांति पावनार्थं न संशयः ।।२२।।\nतत्त्वं गेहानि चास्माकं पादचंक्रमणेन च ।।\nदर्शनाद्भोजनात्स्थानादस्माभिः सह पावय ।।२३।।\n।। अतिथिरुवाच ।। ।।\nभोजनं द्विविधं विप्रा प्राकृतं परमं तथा ।।\nतदहं सम्यगिच्छामि दत्तं परमभोजनम् ।।२४ ।।\nइत्येतदतिथेः श्रुत्वा हारीतः पुत्रमब्रवीत् ।।\nअष्टवर्षं तु कमठं वेत्सि पुत्र द्विजोदितम् ।।२५।।\n।।कमठ उवात्र।। ।।\nतात प्रणम्य त्वां वक्ष्ये तादृक्परमभोजनम् ।।\nद्विजं च तर्पयिष्यामि दत्त्वा परमभोजनम् ।। ।।२६।।\nसुतेन किल जातेन जायते चानृणः पिता।।\nसत्यं करिष्ये तद्वाक्यं संतर्प्यातिथिमुत्तमम्।।२७।।\nभोजनं द्विप्रकारं च प्रविभागस्तयोरयम् ।।\nप्राकृतं प्रोच्यते त्वेवमन्यत्परमभोजनम् ।। २८ ।।\nतत्र यत्प्राकृतं नाम प्रकृतिप्रमुखस्य तत्।।\nचतुर्विंशतितत्त्वानां गणस्योक्तं हि तर्पणम् ।। २९ ।।\nषड्रसं भोजनं तच्च पंचभेदं वदंति च ।।\nयेन भुक्तेन तृप्तं स्यात्क्षेत्रं यद्देहलक्षणम् ।। 1.2.49.३० ।।\nयथापरं परंनाम प्रोक्तं परमभोजनम् ।।\nपरमः प्रोच्यते चात्मा तस्य तद्भोजनं भवेत् ।। ३१ ।।\nततो नानाप्रकारस्य धर्मस्य श्रवणं हि यत् ।।\nतदन्नं प्रोच्यते भोक्ता क्षेत्रज्ञः श्रवणौ मुखम् ।। ३२ ।।\nतद्दास्यामि द्विजाग्र्याय पृच्छ विप्र यदिच्छसि ।।\nशक्तितस्तर्पयिष्यामि त्वामहं विप्रसंसदि ।। ३३ ।।\n।। नारद उवाच ।। ।।\nकमठस्यैतदाकर्ण्य  सोऽतिथिर्वचनं महत् ।।\nमनसैव प्रशस्यामुं प्रश्नमेनमथाकरोत् ।। ३४ ।।\nकथं संजायते जंतुः कथं चापि प्रलीयते ।।\nभस्मतामथ संप्राप्य क्व चायं प्रति पद्यते ।। ३५ ।।\n।। कमठ उवाच ।। ।।\nगुरवे प्राङ्नमस्कृत्य धर्माय तदनंतरम् ।।\nछंदोगीतममुं प्रश्नं शक्त्या वक्ष्यामि ते द्विज ।। ३६ ।।\nजनने त्रिविधं कर्म हेतुर्जंतोर्भवेत्किल ।।\nपुण्यं पापं च मिश्रं च सत्त्वराजसतामसम् ।। ३७ ।।\nतत्र यः सात्त्विको नाम स स्वर्गं प्रतिपद्यते ।।\nस्वर्गात्कालपरिभ्रष्टो धनी धर्मी सुखी भवेत्।। ३८ ।।\nतथा यस्तामसो नाम नरकं प्रतिपद्यते ।।\nभुक्त्वा बह्वीर्यातनाश्च स्थावरत्वं प्रपद्यते ।। ३९ ।।\nमहतां दर्शनस्पर्शैरुपभोगसहासनैः ।।\nमहता कालयोगेन संसरन्मानवो भवेत् ।। 1.2.49.४० ।।\nसोऽपि दुःखदरिद्राद्यैर्वेष्टितो विकलेंद्रियः ।।\nप्रत्यक्षः सर्व लोकानां पापस्यैतद्धि लक्षणम्।। ४१ ।।\nअथ यो मिश्रकर्मा स्यात्तिर्यक्त्वं प्रतिपद्यते ।।\nमहतामेव संसर्गात्संसरन्मानवो भवेत् ।। ४२ ।।\nयस्य पुण्यं पृथुतरं पापमल्पं हि जायते ।।\nस पूर्वं दुःखितो भूत्वा पश्चात्सौख्यान्वितो भवेत् ।। ४३ ।।\nपापं पृथुतरं यस्य पुण्यमल्पतरं भवेत् ।।\nपूर्वं सुखी ततो दुःखी मिश्रस्यैतद्धि लक्षणम् ।। ४४ ।।\nतत्र मानुषसंभूतिं शृणु यादृगसौ भवेत् ।।\nपुरुषस्य स्त्रियाश्चैव शुक्रशोणितसंगमे ।। ४५ ।।\nसर्वदोषविनिर्मुक्तो जीवः संसरते स्फुटम्।।\nगुणान्वितमनोबुद्धिशुभाशुभसमन्वितः ।। ४६ ।।\nजीवः प्रविष्टो गर्भं तु कलले प्रतितिष्ठति ।।\nमूढश्च कलले तत्र मासमात्रं च तिष्ठति ।। ४७ ।।\nद्वितीयं तु तथा मासं घनीभूतः स तिष्ठति ।।\nतस्यावयवनिर्माणं तृतीये मासि जायते ।। ४८ ।।\nअस्थीनि च तथा मासि जायंते च चतुर्थके ।।\nत्वग्जन्म पंचमे मासि पष्ठे रोम्णां समुद्भवः ।। ४९ ।।\nसप्तमे च तथा मासि प्रबोधश्चास्य जायते ।।\nमातुराहारपीतं च सप्तमे मास्युपाश्नुते ।। 1.2.49.५० ।।\nअष्टमे नवमे मासि भृशमुद्विजते ततः ।।\nजरायुणा वेष्टितांगो मुखे बद्धकरांगुलिः ।।५१।।\nमध्ये क्लीबस्तु वामे स्त्री दक्षिणे पुरुषस्तथा ।।\nतिष्ठत्युदरभागे च पृष्ठेरग्निमुखः किल ।। ५२।।\nयस्यां तिष्ठत्यसौ योनौ तां च वेत्ति न संशयः ।।\nसर्वं स्मरति वृत्तांतं बहूनां जन्मनामपि ।। ५३ ।।\nअंधे तमसि किं दृश्यो गंधान्मोहं दृढं लभेत् ।।\nशीते मात्रा जले पीते शीतमुष्णं तथोष्णके ।। ५४ ।।\nव्यायामे लभते मातुः क्लेशं व्याधेश्च वेदनाम् ।।\nअलक्ष्याः पितृमातृभ्यां जायंते व्याधयः पराः ।। ५५ ।।\nसौकुमार्याद्रुजं तीव्रां जनयंति च तस्य ते ।।\nस्वल्पमप्यथ तं कालं वेत्ति वर्षशतोपमम् ।। ५६ ।।\nसंतप्यते भृशं गर्भे कर्मभिश्च पुरातनैः ।।\nमनोरथांश्च कुरुते सुकृतार्थं पुनःपुनः ।। ५७।।\nजन्म चेदहमाप्स्यामि मानुष्ये जीवितं तथा ।।\nततस्तत्प्रकरिष्यामि येन मोक्षो भवेत्स्फुटम्।।५८।।\nएवं तु चिंतयानस्य सीमंतोन्नयनादनु।।\nमासद्वयं तद्व्रजति पीडतस्त्रियुगाकृति ।। ५९ ।।\nततः स्वकाले संपूर्णे सूतिमारुतचालितः ।।\nभवत्यवाङ्मुखो जंतुः पीडामनुभवन्पराम् ।। ।।1.2.49.६०।।\nअधोमुखः संकटेन योनिद्वारेण निःसरेत्।।\nपीडया पीडमानोऽपि चर्मोत्कर्तनतुल्यया ।। ६१ ।।\nकरपत्रसमस्पर्शं करसंस्पर्शनादिकम् ।।\nअसौ जातो विजानाति मासमात्रं विमोहितः ।। ६२ ।।\nप्राक्कर्मवशगस्यास्य गर्भज्ञानं च नश्यति ।।\nततः करोति कर्माणि श्वेतरक्तासितानि च ।। ६३ ।।\nअस्थिपट्टतुलास्तंभस्नायुबंधेन यंत्रितम् ।।\nरक्तमांसमृदालिप्तं विण्मूत्रद्रव्यभाजनम् ।। ६४ ।।\nसप्तभित्तिसुसंबद्धं छन्नं रोम तृणैरपि ।।\nवदनैकमहाद्वारं गवाक्षाष्टविभूषितम् ।। ६५ ।।\nओष्ठद्वयकपाटं च दंतार्गलविमुद्रितम् ।।\nनाडीस्वेदप्रवाहं च कफपित्तपरिप्लुतम् ।। ।। ६६ ।।\nजराशोकसमाविष्टं कालवक्त्रानलस्थितम् ।।\nरागद्वेषादिभिर्ध्वस्तं षट्कौशिकसमुद्भवम् ।। ६७ ।।\nएवं संजायते पुंसो देहगेहमिदं द्विज ।।\nयस्मिन्वसति क्षेत्रज्ञो गृहस्थो बुद्धिगेहिनी ।। ६८ ।।\nमोक्षं स्वर्गं च नरकमास्ते संसाधयन्नपि ।। ६९ ।। ।।\nइति श्रीस्कान्दे महापुराण एकाशीति साहस्र्यां संहितायां प्रथमे माहेश्वरखण्डे कौमारिकाखंडे कमठसूर्यसंवादे जीवस्य देहोत्पत्तिवर्णनंनामैकोनपञ्चाशत्तमोऽध्यायः ।। ४९ ।।"
  }
]
[
  {
    "text": "।। नारद उवाच ।। ।।\nअथातः संप्रवक्ष्यामि सोमनाथमहिं स्फुटम् ।।\nशृण्वन्यां कीर्त यिष्यामि पापमोक्षमवाप्नुयात् ।। १ ।।\nपुरा त्रेतायुगे पार्थ चौडदेशसमुद्भवौ ।।\nऊर्जयंतश्च प्रालेयो विप्रावास्तां महाद्युती ।। २ ।।\nतावेकदा पुराणार्थे श्लोकमेकमपश्यताम् ।।\nतं दृष्ट्वा सर्वशास्त्रज्ञावास्तां कंटकितत्वचौ ।। ३ ।।\nप्रभासाद्यानि तीर्थानि पुलस्त्यायाह पद्मभूः ।\nन यैस्तत्राप्लुतं चैव किं तैस्तीर्थमुपासितम् ।। ४ ।।\nइति श्लोकं पठित्वा तौ पुनःपुनरभिष्टुतम् ।।\nतर्ह्येव च प्रभासाय निःसृतौ स्नातुमुत्तमौ ।। ५ ।।\nतौ वनानि नदीश्चैव व्यतिक्रम्य शनैःशनैः ।।\nमहर्षिगणसंकीर्णामुत्तीणौ नर्मदां शिवाम् ।। ६ ।।\nगुप्तक्षेत्रस्य माहात्म्यं महीसागरसंगमम् ।।\nतत्र स्नात्वा प्रभासाय तन्मध्येन प्रतस्थतुः ।। ७ ।।\nततो मार्गस्य शून्यत्वात्तृट्क्षुधापीडितौ भृशम् ।।\nआस्तां विचेतनौ विप्रौ सिद्धलिंगसमीपतः ।। ८ ।।\nसिद्धनाथं नमस्कृत्य संप्रयातौ सुधैर्यतः ।।\nक्षुधावेगेन तीव्रेण तृषा मध्यार्कतापितौ ।। ९ ।।\nसहसा पतितौ भूमौ स्थूणपादौ विमूर्छितौ ।।\nततो मुहूर्तात्प्रालेय ऊर्जयंतमभाषत ।। 1.2.48.१० ।।\nकिंचिद्विश्वस्य धैर्याच्च सखे किं न श्रुतं त्वया ।।\nयथा यथा विवर्णांगो जायते तीर्थयात्रया ।। ११ ।।\nतथातथा भवेद्दानैर्दीनः सोमेश्वरो हरः ।।\nतथाऽऽस्तां लुंठमानौ तावेवमुक्ते श्रुतेऽपि च ।। १२ ।।\nलुंठमानो जगामैव प्रालेयः किंचिदंतरे ।।\nउत्थितं सहसा लिंगं भूमिं भित्त्वा सुदुर्दृशम् ।। १३ ।।\nखे वाणी चाभवत्तत्र पुष्पवर्षपुरःसरा ।।\nप्रालेय तव हेतोस्तु सोमनाथसमं फलम् ।।\nउत्थितं सागरतटे लिंगं तिष्ठात्र सुव्रत ।। १४ ।।\n।। प्रालेय उवाच ।। ।।\nयद्येवं सत्यमेतच्च तथाप्यात्मा प्रकल्पितः ।। १५ ।।\nप्रभासाय प्रयातव्यं यदाऽऽ मृत्योर्मया स्फुटम् ।।\nततश्चैवोर्ज्जयंतोऽपि मूर्छाभावाल्लुठन्पुरः ।। १६ ।।\nअपश्यदुत्थितं लिंगं स चैवं प्रत्यपद्यत ।।\nततः प्रत्यक्षतां प्राप्तो भवश्चक्रे तयोर्दृढे ।। १७ ।।\nदृष्ट्या तनू ततो यातौ प्रभासं शिवसद्म च ।।\nतावेतौ सोमनाथौ द्वौ सिद्धेश्वरसमीपतः ।। १८ ।।\nऊर्जयंतः प्रतीच्यां च प्रालेयस्येश्वरोऽपरः ।।\nसोमकुडांभसि शनैः स्नात्वार्णवमहीजले ।। १९ ।।\nसोमनाथद्वयं पश्येज्जन्मपापात्प्रमुच्यते ।।\nब्रह्मात्र स्थापयित्वा तु हाटकेश्वर संज्ञितम् ।। 1.2.48.२० ।।\nमहीनगरके लिंगं पातालात्सुमनोहरम् ।।\nतुष्टाव देवं प्रयतः स्तुतिं तां शृणु पांडव ।। २१ ।।\nनमस्ते भगवन्रुद्र भास्करामिततेजसे ।।\nनमो भवाय रुद्राय रसायांबुमयाय ते ।। २२ ।।\nशर्वाय क्षितिरूपाय सदा सुरभिणे नमः ।।\nईशाय वायवे तुभ्यं संस्पर्शाय नमोनमः ।। २३ ।।\nपशूनां पतये चापि पावकायातितेजसे ।।\nभीमाय व्योमरूपाय शब्दमात्राय ते नमः ।। २४ ।।\nमहादेवाय सोमाय अमृताय नमोऽस्तु ते ।।\nउग्राय यजमानाय नमस्ते कर्मयोगिने ।। २५ ।।\nइत्येवं नामभिर्दिव्यैः स्तव एष उदीरितः ।।\nयः पठेच्छृणुयाद्वापि पितामहकृतं स्तवम् ।। २६ ।।\nहाटकेश्वरलिंगस्य नित्यं च प्रयतो नरः ।।\nअष्टमूर्तेः स सायुज्यं लभते नात्र संशयः ।। २७ ।।\nहाटकेश्वरलिंगं च प्रयतो यः स्मरेदपि ।।\nतस्य स्याद्वरदो ब्रह्मा तेनेदं स्थापितं जय ।। २८ ।।\nएवंविधानि तीर्थानि महीसागरसंगमे ।।\nबहूनि संति पुण्यानि संक्षेपाद्वर्णितानि मे ।। २९ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे स्तम्भतीर्थमाहात्म्ये सोमनाथवृत्तांतवर्णनंनामाष्टचत्वारिंशोऽध्यायः ।। ४८ ।।"
  }
]
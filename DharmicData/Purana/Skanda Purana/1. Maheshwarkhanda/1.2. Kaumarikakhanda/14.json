[
  {
    "text": "<b>॥अर्जुन उवाच॥\n</b>\nकुमारनाथमाहात्म्यं यत्त्वयोक्तं कथांतरे॥\nतदहं श्रोतुमिच्छामि विस्तरेण महामुने॥ १४.१ ॥"
  },
  {
    "text": "<b>॥नारद उवाच॥\n</b>\nतारकं विनिहत्यैव वज्रांगतनयं प्रभुः॥\nगुहः संस्थापयामास लिंगमेतच्च फाल्गुन॥ १४.२ ॥"
  },
  {
    "text": "दर्शनाच्छ्रवणाद्ध्यानात्पूजया श्रुतिवंदनैः॥\nसर्वपापापहः पार्थ कुमारेशो न संशयः॥ १४.३ ॥"
  },
  {
    "text": "<b>॥अर्जुन उवाच॥\n</b>\nअत्याश्चर्यमयी रम्या कथेयं पापनाशिनी॥\nविस्तरेण च मे ब्रूहि याथातथ्येन नारद॥ १४.४ ॥"
  },
  {
    "text": "वज्रांगः कोप्यसौ दैत्यः किंप्रभावश्च तारकः॥\nकथं स निहतश्चैव जातश्चैव कथं गुहः॥ १४.५ ॥"
  },
  {
    "text": "कथं संस्थापितं लिंगं कुमारेश्वरसंज्ञितम्॥\nकिं फलं चास्य लिंगस्य ब्रूहि तद्विस्तरान्मम॥ १४.६ ॥"
  },
  {
    "text": "<b>॥नारद उवाच॥\n</b>\nप्रणिपत्य कुमाराय सेनान्ये चेश्वराय च॥\nश्रृणु चैकमनाः पार्थ कुमारचरितं महत्॥ १४.७ ॥"
  },
  {
    "text": "मानसो ब्रह्मणः पुत्रो दक्षो नाम प्रजापतिः॥\nषष्टिं सोऽजनयत्कन्या वीरिण्यां नाम फाल्गुन॥ १४.८ ॥"
  },
  {
    "text": "ददो स दश धर्माय कश्यपाय त्रयोदश॥\nसप्तविंशतिं सोमाय चतस्रोरिष्टनेमिने॥ १४.९ ॥"
  },
  {
    "text": "भूतांगिरः कृशाश्वेभ्यो द्वेद्वे चैव ददौ प्रभुः॥\nनामधेयान्यमूषां च सपत्नीनां च मे श्रृणु॥ १४.१० ॥"
  },
  {
    "text": "यासां प्रसूतिप्रभवा लोका आपूरितास्त्रयः॥\nभानुर्लम्बा ककुद्भूमिर्विश्वा साध्या मरुत्वती॥ १४.११ ॥"
  },
  {
    "text": "वसुर्सुहूर्ता संकल्पा धर्मपत्न्यः सुताञ्छृणु॥\nभानोस्तु देवऋषभ सुतोऽभवत्॥ १४.१२ ॥"
  },
  {
    "text": "विद्योत आसील्लंबायां ततश्च स्तनयित्नवः॥\nककुदः शकटः पुत्रः कीकटस्तनयो यतः॥ १४.१३ ॥"
  },
  {
    "text": "भुवो दुर्गस्तथा स्वर्गो नंदश्चैव ततोऽभवत्॥\nविश्वेदेवाश्च विश्वाया अप्रजांस्तान्प्रचक्षते॥ १४.१४ ॥"
  },
  {
    "text": "साध्या द्वादश साध्याया अर्थसिद्धिस्तु तत्सुतः॥\nमरुत्वान्सुजयंतश्च मरुत्वत्या बभूवतुः॥ १४.१५ ॥"
  },
  {
    "text": "नरनारायणौ प्राहुर्यौ तौ ज्ञानविदो जनाः॥\nवसोश्च वसवश्चाष्टौ मुहूर्तायां मुहूर्तकाः॥ १४.१६ ॥"
  },
  {
    "text": "ये वै फलं प्रयच्छंति भूतानां स्वं स्वकालजम्॥\nसंकल्पायाश्च संकल्पः कामः संकल्पजः सुतः॥ १४.१७ ॥"
  },
  {
    "text": "सुरूपासूत तनयान्रुद्रानेकादशैव तु॥\nकपाली पिंगलो भीमो विरुपाक्षो विलोहितः॥ १४.१८ ॥"
  },
  {
    "text": "अजकः शासनः शास्ता शंभुश्चांत्यो भवस्तथा॥\nरुद्रस्य पार्षदाश्चान्ये विरूपायाः सुताः स्मृताः॥ १४.१९ ॥"
  },
  {
    "text": "प्रजापतेरंगिरसः स्वधा पत्नी पितॄनथ॥\nजज्ञे सनी(ची?)तथा पुत्रमथर्वागिरसं प्रभुम्॥ १४.२० ॥"
  },
  {
    "text": "कृशाश्वस्य च द्वे भार्ये अर्चिश्च दिषणा तथा॥\nअस्त्रगामो ययोः पुत्रः ससंहारः प्रकीर्तितः॥ १४.२१ ॥"
  },
  {
    "text": "पतंगी यामिनी ताम्रा तिमिश्चारिष्टनेमिनः॥\nपतंग्यसूत पतगान्यामिनी शलभानथ॥ १४.२२ ॥"
  },
  {
    "text": "ताम्रायाः श्येनगृध्राद्यास्तिमेर्यादोगणास्तथा॥\nअथ कश्यपपत्नीनां यत्प्रसूदमिदं जगत्॥ १४.२३ ॥"
  },
  {
    "text": "श्रृणु नामानि लोकानां मातॄणां शंकराणि च॥\nअदितिर्दितिर्दनुः सिंही दनायुः सुरभिस्तथा॥ १४.२४ ॥"
  },
  {
    "text": "अरिष्टा विनता ग्रावा दया क्रोधवशा इरा॥\nकद्रुर्मुनिश्च ते चोभे मातरस्ताः प्रकीर्तिताः॥ १४.२५ ॥"
  },
  {
    "text": "आदित्याश्चादितेः पुत्रा दितेर्दैत्याः प्रकीर्तिताः॥\nदनोश्च दानवाः प्रोक्ता राहुः सिंहीसुतो ग्रहः॥ १४.२६ ॥"
  },
  {
    "text": "दनायुषस्तथा जातो दनायुश्च गणो बली॥\nगावश्च सुरभेर्जातारिष्टापुत्रा युगंधराः॥ १४.२७ ॥"
  },
  {
    "text": "विनतासूत अरुणं गरुडं च महाबलम्॥\nग्रावायाः श्वापदाः पुत्रा गणः क्रोधवशस्तथा॥ १४.२८ ॥"
  },
  {
    "text": "जातः क्रोधवशायाश्च इराया भूरुहाः स्मृताः॥\nकद्रूसुताः स्मृता नागा मुनेरप्सरसां गणाः॥ १४.२९ ॥"
  },
  {
    "text": "तत्र द्वौ तनयौ यौ च दितेस्तौ विष्णुना हतौ॥\nहिरण्यकशिपुर्वीरो हिरण्याक्षस्तथाऽपरः॥ १४.३० ॥"
  },
  {
    "text": "ततो निहतपुत्रा सा दितिराराध्य कश्यपम्॥\nअयाचत वरं देवी पुत्रमन्यं महाबलम्॥ १४.३१ ॥"
  },
  {
    "text": "समरे शक्रहंतारं स तस्या अददात्प्रभुः॥\nनियमे चापि वर्तस्व वर्षाणां च सहस्रकम्॥ १४.३२ ॥"
  },
  {
    "text": "इत्युक्ता सा तथा चक्रे पुष्करस्था समाहिता॥\nवर्तंत्या नियमे तस्याः सहस्राक्षः समाहितः॥ १४.३३ ॥"
  },
  {
    "text": "उपासामाचरद्भक्त्या सा चैनमन्वमन्यत॥\nदशवत्सरशेषस्य सहस्रस्य तदा दितिः॥ १४.३४ ॥"
  },
  {
    "text": "उवाच शक्रं सुप्रीता भक्त्या शक्रस्य तोषिता॥\n<b>॥दितिरुवाच॥\n</b>\nअत्रोत्तीर्णव्रतप्रायां विद्धि देवसत्तम॥ १४.३५ ॥"
  },
  {
    "text": "भविष्यति तव भ्राता तेन सार्धमिमां श्रियम्॥\nभोक्ष्यसे त्वं यथानयायं त्रैलोक्यं हतकंटकम्॥ १४.३६ ॥"
  },
  {
    "text": "इत्युक्त्वा निद्रयाविष्टा चरणाक्रांतमूर्धजा॥\nदिवा सुप्ता दितिर्देवी भाव्यर्थबलनोदिता॥ १४.३७ ॥"
  },
  {
    "text": "तत्तु रंध्रमवेक्ष्यैव योगमूर्तिस्तदाविशत्॥\nजठरस्थं दितेर्गर्भं चक्रे वज्रेण सप्तधा॥ १४.३८ ॥"
  },
  {
    "text": "एकैकं च पुनः खण्डं चकार मघवा ततः॥\nसप्तधा सप्तधा कोपादुद्बुध्य च ततो दितिः॥ १४.३९ ॥"
  },
  {
    "text": "न हंतव्यो न हंतव्य इति सा शक्रमब्रवीत्॥\nवज्रेण कृत्त्यमानानां बुद्धा सा रोदनेन च॥ १४.४० ॥"
  },
  {
    "text": "ततः शक्रश्च मा रोदीरिति तांस्तान्यथाऽवदत्॥\nनिर्गत्य जठरात्तस्मात्ततः प्रांजलिरग्रतः॥ १४.४१ ॥"
  },
  {
    "text": "उवाच वाक्यं चात्रस्तो मातरं रिषपूरिताम्॥\nदिवास्वापं कृथा मातः पादाक्रांतशिरोरुहा॥ १४.४२ ॥"
  },
  {
    "text": "सुप्ताथ सुचिरं वाते धिन्नो गर्भो मया तव॥\nकृता एकोनपंचाशद्भागा वज्रेण ते सुताः॥ १४.४३ ॥"
  },
  {
    "text": "सत्यं भवतु ते वाक्यं सार्धं भोक्ष्यामि तैः श्रियम्॥\nदास्यामि तेषां स्थानानि दिवि यावदहं दिते॥ १४.४४ ॥"
  },
  {
    "text": "मा रोदीरिति मे प्रोक्ताः ख्याताश्च मरुतस्त्विति॥\nइत्युक्ता सा च सव्रीडा दितिर्जाता निरुत्तरा॥ १४.४५ ॥"
  },
  {
    "text": "सार्धं तैर्गतवानिंद्रो दिगंते वायवः स्मृताः॥\nततः पुनश्च भर्तारं दितिः प्रोवाच दुःखिता॥ १४.४६ ॥"
  },
  {
    "text": "पुत्रं मे भगवन्देहि शक्रहंतारमूर्जितम्॥\nयो नास्त्रशस्त्रैर्वध्यत्वं गच्छेत्त्रिदिववासिनाम्॥ १४.४७ ॥"
  },
  {
    "text": "न ददास्युत्तरं विद्धि मृतामेव प्रजापते॥\nइत्युक्तः स तदोवाच तां पत्नीमतिदुःखिताम्॥ १४.४८ ॥"
  },
  {
    "text": "दशवर्षसहस्राणि तपोनिष्ठा तु तप्स्यसे॥\nवज्रसारमयैरंगैरच्छेद्यैरायसैर्दृढैः॥ १४.४९ ॥"
  },
  {
    "text": "वज्रांगोनाम पुत्रस्ते भविता धर्मवत्सलः॥\nसा तु लब्धवरा देवी जगाम तपसे वनम्॥ १४.५० ॥"
  },
  {
    "text": "दशवर्षसहस्राणि तपो घोरं समाचरत्॥\nतपसोंऽते भगवती जनयामास दुर्जयम्॥ १४.५१ ॥"
  },
  {
    "text": "पुत्रमप्रतिकर्माणमजेयं वज्रदुश्छिदम्॥\nस जातामात्र एवाभूत्सर्वशा स्त्रार्थपारगः॥ १४.५२ ॥\nउवाच मातरं भक्त्या मातः किं करवाण्यहम्॥\nतमुवाच ततो हृष्टा दितिर्दैत्याधिपं सुतम्॥ १४.५३ ॥"
  },
  {
    "text": "बहवो मे हताः पुत्राः सहस्राक्षेण पुत्रक॥\nतेषआमपचितिं कर्तुमिच्छे शक्रवधादहम्॥ १४.५४ ॥"
  },
  {
    "text": "बाढमित्येव सं प्रोच्य जगाम त्रिदिवं बली॥\nससैन्यं समरे शक्रं स च बाह्वायुधोऽजयत्॥ १४.५५ ॥"
  },
  {
    "text": "पादेनाकृष्य देवेंद्रं सिंहः क्षुद्रमृगं यथा॥\nमातुरंतिकमागच्छद्याचमानं भयातुरम्॥ १४.५६ ॥"
  },
  {
    "text": "एतस्मिन्नंतरे ब्रह्मा कश्यपश्च महातपाः॥\nआगता तत्र संत्रस्तावथो ब्रह्मा जगाद तम्॥ १४.५७ ॥"
  },
  {
    "text": "मुंचामुं पुत्र याचंतं किमनेन प्रयोजनम्॥\nअवमानो वधः प्रोक्तो वीरसंभावितस्य च॥ १४.५८ ॥"
  },
  {
    "text": "अस्मद्वाक्येन यो मुक्तो जीवन्नपि मृतो हि सः॥\nशत्रुं ये घ्नंति समरे न ते वीराः प्रकीर्तिताः॥ १४.५९ ॥"
  },
  {
    "text": "कृत्वा मानपरिग्लनिं ये मुंचंति वरा हि ते॥\nयतामान्यतमं मत्वा त्वया मातुर्वचः कृतम्॥ १४.६० ॥"
  },
  {
    "text": "तथा पितुर्वचः कार्यं मुंचामुं पुत्र वासवम्॥\nएतच्छ्रुत्वा तु वज्रांगः प्रणतो वाक्यमब्रवीत्॥ १४.६१ ॥"
  },
  {
    "text": "न मे कृत्यमनेनास्ति मातुराज्ञा कृता मया॥\nत्वं सुरासुरनाथो वै मम च प्रपितामहः॥ १४.६२ ॥"
  },
  {
    "text": "करिष्ये त्वद्वचो देव एष मुक्तः शतक्रतुः॥\nन च कांक्षे शक्रभुक्तामिमां त्रैलोक्यराजताम्॥ १४.६३ ॥"
  },
  {
    "text": "परभुक्ता यथा नारी परभुक्तामिवस्रजम्॥\nयच्च त्रिभुवनेष्वस्ति सारं तन्मम कथ्यताम्॥ १४.६४ ॥"
  },
  {
    "text": "<b>॥ब्रह्मोवाच॥\n</b>\nतपसो न परं किंचित्तपो हि महतां धनम्॥\nतपसा प्राप्यते सर्वं तपोयोग्योऽसि पुत्रक॥ १४.६५ ॥"
  },
  {
    "text": "<b>॥वज्रांग उवाच॥\n</b>\nतपसे मे रतिर्देव न विघ्नं तत्र मे भवेत्॥\nत्वत्प्रसादेन भगवन्नित्युक्त्वा विरराम सः॥ १४.६६ ॥"
  },
  {
    "text": "<b>॥ब्रह्मोवाच॥\n</b>\nक्रूरभावं परित्यज्य यदीच्छसि तपः सुत॥\nअनया चित्तबुद्ध्या तत्त्वयाप्तं जन्मनः फलम्॥ १४.६७ ॥"
  },
  {
    "text": "इत्युक्त्वा पद्मजः कन्यां ससर्ज्जयतलोचनाम्॥\nतामस्मै प्रददौ देवः पत्न्यर्थं पद्मसंभवः॥ १४.६८ ॥"
  },
  {
    "text": "वरांगीति च नामास्याः कृतवांश्च पितामहः॥\nजगाम च ततो ब्रह्मा कश्यपेन समं दिवम्॥ १४.६९ ॥"
  },
  {
    "text": "वज्रांगोऽपि तया सार्धं जगाम तपसे वनम्॥\nऊर्द्धूबाहुः स दैत्येंद्रोऽतिष्ठदब्दसहस्रकम्॥ १४.७० ॥"
  },
  {
    "text": "कालं कमलपत्राक्षः शुद्धबुद्धिर्महातपाः॥\nतावानधोमुखः कालं तावत्पंचाग्निसाधकः॥ १४.७१ ॥"
  },
  {
    "text": "निराहारो घोरतपास्तपोराशिरजायत॥\nततः सोंऽतर्जले चक्रे कालं वर्षसहस्रकम्॥ १४.७२ ॥"
  },
  {
    "text": "जलांतरप्रविष्टस्य तस्य पत्नी महाव्रता॥\nतस्यैव तीरे सरसस्तत्परा मौनमाश्रिता॥ १४.७३ ॥"
  },
  {
    "text": "निराहारं पतिं मत्वा तपस्तेपे पतिव्रता॥\nतस्यास्तपसि वर्तंत्या इंद्रश्चक्रे विभीषिकाम्॥ १४.७४ ॥"
  },
  {
    "text": "भूत्वा तु मर्कटाकारस्तस्याअभ्याशमागतः॥\nअपविध्य दृशं तस्या मूत्रविष्ठे चकार सः॥ १४.७५ ॥"
  },
  {
    "text": "तथा विलोलवसनां विलोलवदनां तथा॥\nविलोलकेशां तां चक्रे विधित्सुस्तपसः क्षतिम्॥ १४.७६ ॥"
  },
  {
    "text": "ततश्च मेषरूपेण क्लेशं तस्याश्चकार सः॥\nततो भुजंगरूपेण बद्धा चरणयोर्द्वयोः॥ १४.७७ ॥"
  },
  {
    "text": "अपाकर्षत दूरं स तस्माद्देवभृतस्तथा॥\nतपोबालाच्च सा तस्य न वध्यत्वं जगाम ह॥ १४.७८ ॥"
  },
  {
    "text": "क्षमया च महाभागा क्रोधमण्वपि नाकरोत्॥\nततो गोमायुरूपेण तमदूषयदाश्रमम्॥ १४.७९ ॥"
  },
  {
    "text": "अग्निरूपेण तस्याश्च स ददाह महाश्रमम्॥\nचकर्ष वायुरूपेण महोग्रेण च तां शुभाम्॥\nएवं सिहवृकाद्याभिर्भीषिकाभिः पुनःपुनः॥ १४.८० ॥"
  },
  {
    "text": "विरराम यदा नैव वज्रांगमहिषी तदा॥\nशैलस्य दुष्टतां मत्वा शापं दातुं व्यवस्यत॥ १४.८१ ॥"
  },
  {
    "text": "तां शापाभिमुखीं दृष्ट्वा शैलः पुरुषाविग्रहः॥\nउवाच तां वरारोहां त्वरयाथ सुलोचनाम्॥ १४.८२ ॥"
  },
  {
    "text": "<b>॥शैल उवाच॥\n</b>\nनाहं महाव्रते दुष्टः सेव्योऽहं सर्वदेहिनाम्॥\nअतिखेदं करोत्येष ततः क्रुद्धस्तु वृत्रहा॥ १४.८३ ॥"
  },
  {
    "text": "एतस्मिन्नंतरे जातः कालो वर्षसहस्रिकः॥\nतस्मिन्याते स भगवान्काले कमलसंभवः॥ १४.८४ ॥"
  },
  {
    "text": "तुष्टः प्रोवाच वज्रांगं तमागम्य जलाशये॥ १४.८५ ॥"
  },
  {
    "text": "<b>॥ब्रह्मोवाच॥\n</b>\nददामि सर्वकामांस्ते उत्तिष्ठ दितिनन्दन॥\nएवमुक्तस्तदोत्थाय दैत्येंद्रस्तपसो निधिः॥\nउवाच प्रांजलिर्वाक्यं सर्वलोकपितामहम्॥ १४.८६ ॥"
  },
  {
    "text": "<b>॥वज्रांग उवाच॥\n</b>\nआसुरो मेऽस्तु मा भावः शक्रराज्ये च मा रतिः॥\nतपोधर्मरतिश्चास्तु वृणोम्येतत्पितामह॥ १४.८७ ॥"
  },
  {
    "text": "एवमस्त्विति तं ब्रह्मा प्राह विस्मितमानसः॥\nउपेक्षते च शक्रं स भाव्यर्थं कोऽतिवर्तते॥ १४.८८ ॥"
  },
  {
    "text": "ऋषयो मनुजा देवाः शिवब्रह्ममुखा अपि॥\nभाव्यर्थं नाति वर्तंते वेलामिव महोदधिः॥ १४.८९ ॥"
  },
  {
    "text": "इति चिंत्य विरिंचोऽपि तत्रैवांतरधीयत॥\nवज्रांगोऽपि समाप्ते तु तपसि स्थिरसंयमः॥ १४.९० ॥"
  },
  {
    "text": "आहारमिच्छन्स्वां भार्यां न ददर्शाश्रमे स्वके॥\nभार्याहीनोऽफलश्चेति स संचिंत्य इतस्ततः॥ १४.९१ ॥"
  },
  {
    "text": "विलोकयन्स्वकां भार्यां विधित्सुः कर्म नैत्यकम्॥\nविलोकयन्ददर्शाथ इहामुत्र सहयिनीम्॥ १४.९२ ॥"
  },
  {
    "text": "रुदन्तीं स्वां प्रियां दीनां तरुप्रच्छादिताननाम्॥\nतां विलोक्य ततो दैत्यः प्रोवाच परिसांत्वयन्॥ १४.९३ ॥"
  },
  {
    "text": "<b>॥वज्रांग उवाच॥\n</b>\nकेन तेऽपकृतं भीरु वर्तंत्यास्तपसि स्वके॥\nकथं रोदिषि वा बाले मयि जीवति भर्तरि॥\nकं वा कामं प्रयच्छामि शीघ्रं प्रब्रूहि भामिनि॥ १४.९४ ॥"
  },
  {
    "text": "गृहेश्वरीं सद्गुणभूषितां शुभां पंग्वंधयोगेन पतिं समेताम्॥\nन लालयेत्पूरयेन्नैव कामं स किं पुमान्न पुमान्मे मतोस्ति॥ १४.९५ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये वज्रांगेतिहासवर्णनं नाम चतुर्दशोऽध्यायः॥ १४ ॥ छ ॥"
  }
]
[
  {
    "text": "<b>॥ नारद उवाच॥\n</b>\nततोऽहं धर्मवर्माणं प्रोच्य तिष्ठेद्धनं त्वयि॥\nकृत्यकाले ग्रहीष्यामीत्यागमं रैवतं गिरिम्॥ ५.१ ॥\nआसं प्रमुदितश्चाहं पश्यंस्तं गिरिसत्तमम्॥\nआह्वयानं नरान्साधून्भूमेर्भुजमिवोच्छ्रितम्॥ ५.२ ॥\nयस्मिन्नानाविधा वृक्षाः प्रकाशंते समंततः॥\nसाधुं गृहपतिं प्राप्य पुत्रभार्यादयो यथा॥ ५.३ ॥\nमुदिता यत्र संतृप्ता वाशंते कोकिलादयः॥\nसद्गुरोर्ज्ञानसंपन्ना यथा शिष्यगणा भुवि॥ ५.४ ॥\nयत्र तप्त्वा तपो मर्त्या यथेप्सितमवाप्नुयुः॥\nश्रीमहादेवमासाद्य भक्तो यद्वन्मनोरथम्॥ ५.५ ॥\nतस्याहं च गिरेः पार्थ समासाद्य महाशिलाम्॥\nशीतसौरभ्यमंदेन प्रीणीतोऽचिंतयं हृदि॥ ५.६ ॥\nतावन्मया स्थानमाप्तं यदतीव सुदुर्लभम्॥\nइदानीं ब्राह्मणार्थेऽहं कुर्वे तावदुपक्रमम्॥ ५.७ ॥\nब्राह्मणाश्च विलोक्य मे ये हि पात्रतमा मताः॥\nतथा हि चात्र श्रूयंते वचांसि श्रुतिवादिनाम्॥ ५.८ ॥\nन जलोत्तरणे शक्ता यद्वन्नौः कर्णवर्जिता॥\nतद्वच्छ्रेष्ठोऽप्यनाचारो विप्रो नोद्धरणक्षमः॥ ५.९ ॥\nब्राह्मणो ह्यनधीयानस्तृणाग्निरिव शाम्यति॥\nतस्मै हव्यं न दातव्यं न हि भस्मनि हूयते॥ ५.१० ॥\nदानपात्रमतिक्रम्य यदपात्रे प्रदीयते॥\nतद्दत्तं गामतिक्रम्य गर्दभस्य गवाह्निकम्॥ ५.११ ॥\nऊषरे वापितं बीजं भिन्नभांडे च गोदुहम्॥\nभस्मनीव हुतं हव्यं मूर्खे दानमशाश्वतम्॥ ५.१२ ॥\nविधिहीने तथाऽपात्रे यो ददाति प्रतिग्रहम्॥\nन केवलं हि तद्याति शेषं पुण्यं प्रणश्यति॥ ५.१३ ॥\nभूराप्ता गौस्तथा भोगाः सुवर्णं देहमेव च॥\nअश्वश्चक्षुस्तथा वासो घृतं तेजस्तिलाः प्रजाः॥ ५.१४ ॥\nघ्नंति तस्मादविद्वांस्तु बिभियाच्च प्रतिग्रहात्॥\nस्वल्पक केनाप्यविद्वांस्तु पंके गौरिव सीदति॥ ५.१५ ॥\nतस्माद्ये गूढतपसो गूढस्वाध्यायसाधकाः॥\nस्वदारनिरताः शांतास्तेषु दत्तं सदाऽक्षयम्॥ ५.१६ ॥\nदेशे काल उपायेन द्रव्यं श्रद्धासमन्वितम्॥\nपात्रे प्रदीयते यत्तत्सकलं धर्मलक्षणम्॥ ५.१७ ॥\nन विद्यया केवलया तपसा वापि पात्रता॥\nयत्र वृत्तिमिमे चोभे तद्वि पात्रं प्रचक्षते॥ ५.१८ ॥\nतेषां त्रयाणां मध्ये च विद्या मुख्यो महागुणः॥\nविद्यां विनांधवद्विप्राश्चक्षुष्मंतो हि ते मताः॥ ५.१९ ॥\nतस्माच्चक्षुष्मतो विद्वान्देशे देशे परीक्षयेत्॥\nप्रश्रान्ये मम वक्ष्यंति तेभ्यो दास्याम्यहं ततः॥ ५.२० ॥\nइति संचिंत्य मनसा तस्माद्देशात्समुत्थितः॥\nआश्रमेषु महर्षीणां विचराम्यस्मि फाल्गुन॥ ५.२१ ॥\nइमाञ्छ्लोकान्गायमानः प्रश्ररूपाञ्छृणुष्व तान्॥\nमातृकां को विजानाति कतिधा कीदृशाक्षराम्॥ ५.२२ ॥\nपंचपंचाद्भुतं गेहं को विजानाति वा द्विजः॥\nबहुरूपां स्त्रियं कर्तुमेकरूपां च वेत्ति कः॥ ५.२३ ॥\nको वा चित्रकथाबंधं वेत्ति संसारगोचरः॥\nको वार्णवमहाग्राहं वेत्ति विद्यापरायणः॥ ५.२४ ॥\nको वाष्टविधं ब्राह्मण्यं वेत्ति ब्राह्मणसत्तमः॥\nयुगानां च चतुर्णां वा को मूलदिवसान्वदेत्॥ ५.२५ ॥\nचतुर्दशमनूनां वा मूलवासरं वेत्ति कः॥\nकस्मिंश्चैव दिने प्राप पूर्वं वा भास्करो रथम्॥ ५.२६ ॥\nउद्वेजयति भूतानि कृष्णाहिरिव वेत्ति कः॥\nको वास्मिन्घोरसंसारे दक्षदक्षतमो भवेत्॥ ५.२७ ॥\nपंथानावपि द्वौ कश्चिद्वेत्ति वक्ति च ब्राह्मणः॥\nइति मे द्वादश प्रश्रान्ये विदुर्ब्राह्मणोत्तमाः॥ ५.२८ ॥\nते मे पूज्यतमास्तेषामहामाराधकश्चिरम्॥\nइत्यहं गायमानो वै भ्रमितः सकलां महीम्॥ ५.२९ ॥\nते चाहुर्दुःखदाः ख्याताः प्रश्रास्ते कुर्महे नमः॥\nइत्यहं सकलां पृथ्वीं विचिंत्यालब्धब्राह्मणः॥ ५.३० ॥\nहिमाद्रिशिखरासीनो भूयश्चिंतामवाप्तवान्॥\nसर्वे विलोकिता विप्राः किमतः कर्तुमुत्सहे॥ ५.३१ ॥\nततो मे चिंतयानस्य पुनर्जाता मतिस्त्वियम्॥\nअद्यापि न गतश्चाहं कलापग्राममुत्तमम्॥ ५.३२ ॥\nयस्मिन्विप्राः संवसंति मूर्तानीव तपांसि च॥\nचतुराशीतिसाहस्राः श्रुताध्ययनशालिनः॥ ५.३३ ॥\nस्थाने तस्मिन्गमिष्यामीत्युक्त्वाहं चलितस्तदा॥\nखेचरो हिममाक्रम्य परं पारं गतस्ततः॥ ५.३४ ॥\nअद्राक्षं पुण्यभूमिस्थं ग्रामरत्नमहं महत्॥\nशतयोजनविस्तीर्णं नानावृक्षसमाकुलम्॥ ५.३५ ॥\nयत्र पुण्यवतां संति शतशः प्रवराश्रमाः॥\nसर्वेषामपि जीवानां यत्रान्योन्यं न दुष्टता॥ ५.३६ ॥\nयज्ञभाजां मुनीनां यदुपकारकरं सदा॥\nसतां धर्मवतां यद्वदुपकारो न शाम्यति॥ ५.३७ ॥\nमुनीनां यत्र परमं स्थानं चाप्यविनाशकृत्॥\nस्वाहास्वधावषट्कार हन्तकारो न नश्यति॥ ५.३८ ॥\nयत्र कृतयुगस्तार्थं बीजं पार्थावशिष्यते॥\nसूर्यस्य सोमवंशस्य ब्राह्मणानां तथैव च॥ ५.३९ ॥\nस्थानकं तत्समासाद्य प्रविष्टोऽहं द्विजाश्रमान्॥\nतत्र ते विविधान्वादान्विवदंते द्विजोत्तमाः॥ ५.४० ॥\nपरस्परं चिंतयाना वेदा मूर्तिधरा यथा॥\nतत्र मेधाविनः केचिदर्थमन्यैः प्रपूरितम्॥ ५.४१ ॥\nविचिक्षिपुर्महात्मानो नभोगतमिवामिषम्॥\nतत्राऽहं करमुद्यम्य प्रावोचं पूर्यतां द्विजाः॥ ५.४२ ॥\nकाकारावैः किमतैर्वो यद्यस्ति ज्ञानशालिता॥\nव्याकुरुध्वं ततः प्रश्रान्मम दुर्विषहान्बहून्॥ ५.४३ ॥\n<b>॥ब्राह्मणा ऊचुः॥\n</b>\nवद ब्राह्मण प्रश्रान्स्वाञ्छ्रुत्वाऽऽधास्यामहे वयम्॥\nपरमो ह्येष नो लाभः प्रश्नान्पृच्छति यद्भवान्॥ ५.४४ ॥\nअहं पूर्विकया ते वै न्यषेधंत परस्परम्॥\nअहं पूर्वमहं पूर्वमिति वीरा यथा रणे॥ ५.४५ ॥\nततस्तानब्रवं प्रश्रानहं द्वादश पूर्वकान्॥\nश्रुत्वा ते मामवोचंत लीलायंतो मुनीश्वराः॥ ५.४६ ॥\nकिं ते द्विज बालप्रश्नैरमीभिः स्वल्पकैरपि॥\nअस्माकं यन्निहीनं त्वं मन्यसे स ब्रवीत्वमून्॥ ५.४७ ॥\nततोतिविस्मितश्चाहं मन्यमानः कृतार्थताम्॥\nतेषां निहीनं संचिंत्य प्रावोचं प्रब्रवीत्वयम्॥ ५.४८ ॥\nततः सुतनुनामा स बालोऽबालोऽभ्युवाच माम्॥\nमम मंदायते वाणी प्रश्नैः स्वल्पैस्तव द्विज॥\nतथापि वच्मि मां यस्मान्निहीनं मन्यते भवान्॥ ५.४९ ॥\n<b>॥सुतनुरुवाच॥\n</b>\nअक्षरास्तु द्विपंचाशन्मातृकायाः प्रकीर्तिताः॥ ५.५० ॥\nॐकारः प्रथमस्तत्र चतुर्दश स्वरास्तथा॥\nस्पर्शाश्चैव त्रयस्त्रिंशदनुस्वारस्तथैव च॥ ५.५१ ॥\nविसर्ज्जनीयश्च परो जिह्वामूलीय एव च॥\nउपध्मानीय एवापि द्विपंचाशदमी स्मृताः॥ ५.५२ ॥\nइति ते कथिता संख्या अर्थं चैषां श्रृणु द्विज॥\nअस्मिन्नर्थे चेतिहासं तव वक्ष्यामि यः पुरा॥ ५.५३ ॥\nमिथिलायां प्रवृत्तोऽभूद्ब्राह्मणस्य निवेशने॥\nमिथिलायां पुरा पुर्यां ब्राह्मणः कौथुमाभिधः॥ ५.५४ ॥\nयेन विद्याः प्रपठिता वर्तंते भुवि या द्विज॥\nएकत्रिंशत्सहस्राणि वर्षाणां स कृतादरः॥ ५.५५ ॥\nक्षणमप्यनवच्छिन्नं पठित्वा गेहवानभूत्॥\nततः केनापि कालेन कौथुमस्याभवत्सुतः॥ ५.५६ ॥\nजडवद्वर्त्तमानः स मातृकां प्रत्यपद्यत॥\nपठित्वा मातृकामन्यन्नाध्येति स कथंचन॥ ५.५७ ॥\nततः पिता खिन्नरूपी जडं तं समभाषत॥\nअधीष्व पुत्रकाधीष्व तव दास्यामि मोदकान्॥ ५.५८ ॥\nअथान्यस्मै प्रदास्यामि कर्णावुत्पाटयामि ते॥ ५.५९ ॥\n<b>॥पुत्र उवाच॥\n</b>\nतात किं मोदकार्थाय पठ्यते लोभहेतवे॥\nपठनंनाम यत्पुंसां परामार्थं हि तत्स्मृतम्॥ ५.६० ॥\n<b>॥कौथुम उवाच॥\n</b>\nएवं ते वदमानस्य आयुर्भवतु ब्रह्मणः॥\nसाध्वी बुद्धिरियं तेऽस्तु कुतो नाध्येष्यतः परम्॥ ५.६१ ॥\n<b>॥पुत्र उवाच॥\n</b>\nतात सर्वं परिज्ञेयं ज्ञानमत्रैव वै यतः॥\nततः परं कंठशोषः किमर्थं क्रियते वद॥ ५.६२ ॥\n<b>॥पितोवाच॥\n</b>\nविचित्रं भाषसे बाल ज्ञातोऽत्रार्थश्च कस्त्वया॥\nब्रूहि ब्रूहि पुनर्वत्स श्रोतुमिच्छामि ते गिरम्॥ ५.६३ ॥\n<b>॥पुत्र उवाच॥\n</b>\nएकत्रिंशत्सहस्राणि पठित्वापि त्वया पितः॥\nनानातर्कान्भ्रांतिरेव संधिता मनसि स्वके॥ ५.६४ ॥\nअयमयं चायमिति धर्मो यो दर्शनोदितः॥\nतेषु वातायते चेतस्तव तन्नाशयामि ते॥ ५.६५ ॥\nउपदेशं पठस्येव नैवार्थज्ञोऽसि तत्त्वतः॥\nपाठमात्रा हि ये विप्रा द्विपदाः पशवो हि ते॥ ५.६६ ॥\nतत्ते ब्रवीमि तद्वाक्यं मोहमार्तंडमद्भुतम्॥ ५.६७ ॥\nअकारः कथितो ब्रह्मा उकारो विष्णुरुच्यते॥\nमकारश्च स्मृतो रुद्रस्त्रयश्चैते गुणाः स्मृताः॥ ५.६८ ॥\nअर्धमात्रा च या मूर्ध्नि परमः स सदाशिवः॥\nएवमोंकारमाहात्म्यं श्रुतिरेषा सनातनी॥ ५.६९ ॥\nॐकारस्य च माहात्म्यं याथात्म्येन न शक्यते॥\nवर्षाणामयुतेनापि ग्रंथकोटिभिरेव वा॥ ५.७० ॥\nपुनर्यत्सारसर्वस्वं प्रोक्तं तच्छ्रूयतां परम्॥\nअःकारांता अकाराद्या मनवस्ते चतुर्दश॥ ५.७१ ॥\nस्वायंभुवश्च स्वारोचिरौत्तमो रैवतस्तथा॥\nतामसश्चाक्षुषः षष्ठस्तथा वैवस्वतोऽधुना॥ ५.७२ ॥\nसावर्णिर्ब्रह्मसावर्णी रुद्रसावर्णिरेव च॥\nदक्षसावर्णिरेवापि धर्मसावर्णिरेव च॥ ५.७३ ॥\nरौच्यो भौत्यस्तथा चापि मनवोऽमी चतुर्दश॥\nश्वेतः पांडुस्तथा रक्तस्ताम्रः पीतश्च कापिलः॥ ५.७४ ॥\nकृष्णः श्यामस्तथा धूम्रः सुपिशंगः पिशंगकः॥\nत्रिवर्णः शबलो वर्णैः कर्कंधुर इति क्रमात्॥ ५.७५ ॥\nवैवस्वतः क्षकारश्च तात कृष्णः प्रदृश्यते॥\nककाराद्य हकारांतास्त्रयस्त्रिंशच्च देवताः॥ ५.७६ ॥"
  }
]
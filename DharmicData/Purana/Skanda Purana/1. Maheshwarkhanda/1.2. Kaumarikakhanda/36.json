[
  {
    "text": "<b>॥नारद उवाच॥\n</b>\nएवं दृष्ट्वा क्षितौ तानि लिंगानि हरसूनुना॥\nहरिब्रह्मेंद्रप्रमुखा देवाः प्रोचुः परस्परम्॥ ३६.१ ॥\nअहो धन्यः कुमारोऽयं महीसागरसंगमे॥\nयेन चत्वारी लिंगानि स्तापितानि सुदुर्लभे॥ ३६.२ ॥\nवयमप्यत्र शुद्ध्यर्थं तोषार्थं स्कन्दरुद्रयोः॥\nसाध्वर्थे चात्मलाभाय कुर्मो लिंगपरंपराम्॥ ३६.३ ॥\nअथवा कोटिशो देवा मुनयो नैव संख्यया॥\nसर्वे चेत्स्थापयिष्यंति लिंगान्यत्र महीतटे॥ ३६.४ ॥\nपूजा तेषां कतं भावि बहुत्वाच्चात्र पठ्यते॥\nयस्य राष्ट्रे रुद्रलिंगं पूज्यते नैव शक्तितः॥ ३६.५ ॥\nतस्य सीदति तद्राष्ट्रं दुर्भिक्षव्याधितस्करैः॥\nसंभूय स्थापयिष्यामो लिंगमेकं ततः शुभम्॥ ३६.६ ॥\nइति कृत्वा मतिं सर्वे प्राप्यानुज्ञां महेश्वरात्॥\nप्रहर्षिता सुहश्चैव हरिब्रह्ममुखाः सुराः॥ ३६.७ ॥\nभूमिभागं शुभं वीक्ष्य विजने लिंगमुत्तमम्॥\nस्थापयामासुरथ ते स्वयं ब्रह्मविनिर्मितम्॥ ३६.८ ॥\nसिद्धार्थैः स्तापितं यस्मा द्देवैर्ब्रह्मादिभिः स्वयम्॥\nसिद्धेश्वरमिति प्राह नाम लिंगस्य वै गुहः॥ ३६.९ ॥\nसर्वैर्देवैस्तत्र लिंगे खानितं सर उत्तमम्॥\nसर्वतीर्थोदकैः शुभ्रैः पूरितं च महात्मभिः॥ ३६.१० ॥\nएतस्मिन्नंतरे पार्थ पातालाच्छेषनंदनः॥\nकुमुदोनाम आगत्य प्राह शेषाहिपन्नगान्॥ ३६.११ ॥\nअस्मिंस्तारकयुद्धे तु प्रलंबोनाम दानवः॥\nपलायित्वा स्कंदभीत्या पापः पातालमाविशत्॥ ३६.१२ ॥\nस वो वसूनि पुत्रांश्च भार्याः कन्या गृहाणि च॥\nविध्वंसयति नागेंद्राः शीघ्रं धावतधावत॥ ३६.१३ ॥\nशेषात्मजस्य तद्वाक्यं कुमदस्य निशम्यते॥\nऔत्सुक्यमापुर्नागेंद्रा यामयामेति वादिनः॥ ३६.१४ ॥\nतान्निवार्य ततः स्कंदः क्रुद्धः शक्तिमथाददे॥\nपातालाय मुमोचाथ प्रोच्य दैत्यो निहन्यताम्॥ ३६.१५ ॥\nततः स्कंदभुजोत्सृष्टा भुवं निर्भिद्य वेगतः॥\nप्रविष्टा सहसा शक्तिर्यथा दैवं नरं प्रति॥ ३६.१६ ॥\nसा तं हत्वा प्रलंबं च कोटिभिर्दशभिर्वृतम्॥\nनंदयित्वा गता नागाञ्जलकल्लोपूर्विका॥ ३६.१७ ॥\nयांत्या शक्त्या तया पार्थ यत्कृतं विवरं भुवि॥\nपातालगंगातोयेन पूरितं पापहारिणा॥ ३६.१८ ॥\nतस्य नाम ददौ स्कंदः सिद्धकूप इति स्मृतः॥\nकृष्माष्टम्यां चतुर्दश्यामुपवासी नरः स्वयम्॥ ३६.१९ ॥\nस्नात्वा कूपेऽर्चयेदीशं सिद्धेश्वरमनन्यधीः॥\nप्रभूतभवसंभूतपापं तस्य विलीयते॥ ३६.२० ॥\nसिद्धकुंडे च यः स्नात्वा श्राद्धं कुर्याद्विचक्षणः॥\nसर्वकल्मषनिर्मुक्तो भक्तियोग्यो भवेभवे॥ ३६.२१ ॥\nवृश्चाप्यक्षयस्तस्य तुष्टो रुद्रो वरं ददौ॥\nप्रयाग वटतुल्योऽयमेतत्सत्यं न संशयः॥ ३६.२२ ॥\nअत्रागत्य महाभागः क्षाद्धं कुर्यात्सुभक्तितः॥\nपितॄणामक्षयं तच्च सर्वेषां पिंडपातनम्॥ ३६.२३ ॥\nततो ब्रह्मादयो देवाः स्कंदेन सहितास्तदा॥\nसिद्धांबिकां महाशक्तिं प्रार्थयामासुरीश्वरीम्॥ ३६.२४ ॥\nत्वयाविष्टो हि भगवान्मत्स्यरूपी जनार्दनः॥\nजगदुद्धारणार्थाय चक्रे कर्माम्यनेकशः॥ ३६.२५ ॥\nइति तां प्रार्थयामासुरत्र त्याज्यं न ते शुभे॥\nअत्र स्थिताः सर्व इमे क्षेत्रपाला महाबलाः॥ ३६.२६ ॥\nअष्टम्यां वा चतुर्दश्यां बलिपुष्पैश्च त्वां शुभे॥\nये पूजयंति ते पाल्याः सर्वापत्सु च या सदा॥ ३६.२७ ॥\nएवमुक्ता सिद्धमाता तथेति प्रत्यपद्यत॥\nस्थापयामासुरथ तां लिंगादुत्तरभागतः॥ ३६.२८ ॥\nततः क्षेत्रपतीन्देवाश्चतुःषष्टिं महेश्वरम्॥\nसिद्धेयं नाम क्षेत्रस्य रक्षार्थं निदधुः स्वयम्॥ ३६.२९ ॥\nत्वां च ये पूजयिष्यंति कार्यारभेषु सर्वदा॥\nवर्षे वर्षे राजमाषबलिना च विशेषतः॥ ३६.३० ॥\nतानसौ पालयेत्तुष्टः पिता लोकानिव स्वकान्॥\nसिद्धिकृतो देवास्तत्र सिद्धिविनायकम्॥ ३६.३१ ॥\nकपर्दितनयं प्रार्थ्य स्थापयाचक्रिरे मुदा॥\nतं च ये पूजयंत्यत्र कार्यारंभेषु सर्वदा॥ ३६.३२ ॥\nतेषां सिद्धिं ददात्येष प्रबलो विघ्नराड्भवः॥\nयद्यत्र पूजयेद्यस्तु सततं सिद्धसप्तकम्॥ ३६.३३ ॥\nपश्येद्वा स्मरते वापि सर्वदोषैर्विमुच्यते॥\nसिद्धेश्वरः सिद्धवटश्च साक्षात्सिद्धांबिका सिद्धविनायकश्च॥\nसिद्धेयक्षेत्राधिपतिश्च सिद्धसरस्तथा सिद्धकूपश्च सप्त॥ ३६.३४ ॥\nअत्र तुष्टो ददौ रुद्रः सुराणां दुर्लभान्वरान्॥\nवैशाखमासस्याष्टम्यां कृष्णायां सिद्धकूपके॥ ३६.३५ ॥\nस्नात्वा पिंडान्वटे कृत्वा पूजयन्मां च सिद्धभाक्॥\nसदा योऽभ्यर्चयेन्मां च ब्रह्मचारी जितेंद्रियः॥ ३६.३६ ॥\nअष्टाविष्टकरा नित्यं भवेयुस्तस्य सिद्धयः॥\nमंत्रजाप्यं बलिं होममत्र यः कुरुते नरः॥ ३६.३७ ॥\nएकचित्तः शुचिर्भूत्वा सोऽभूष्टां सिद्धिमाप्नुयात्॥\nसमाहितमनाश्चाथ सिद्धेशं यस्तु पश्यति॥ ३६.३८ ॥\nतस्य सिद्धिर्भवत्येव विघ्नैर्यदि न हन्यते॥\nसिद्धांबिका महादेवी ह्यत्र संनिहितास्ति या॥ ३६.३९ ॥\nसिद्धिदा साधकेंद्राणां महाविद्यां जपंति ये॥\nधीरेभ्यो ब्रह्मचारिभ्यः सत्यचित्तेभ्य एव च॥ ३६.४० ॥\nमंत्रजाप्याद्ददात्येषा सर्वसिद्धीर्यथोप्सिताः॥\nपातालस्य बिलं चैतद्गुहशक्त्या कृतं महत्॥ ३६.४१ ॥\nसिद्धां बिकाप्रसादेन विघ्नक्षेत्रपयोर्मम॥\nप्रत्यक्षं भविता यत्र नानाश्चर्याणि भूरिशः॥ ३६.४२ ॥\nअत्र सिद्धिं प्रयास्यंति कोटिशः पुरुषाः सुराः॥\nविद्याधरत्वं देवत्वं गंधर्वत्वं च नागता॥ ३६.४३ ॥\nयक्षत्वं चामरत्वं च प्राप्स्यंत्यत्र च साधकाः॥\nअत्र वै विजयोनाम स्थंडिलस्य प्रभावतः॥ ३६.४४ ॥\nसिद्धांबिकां समाराध्य सिद्धिमाप्स्यति दुर्लभाम्॥\nयो मां द्रक्ष्यति चात्रस्थं यश्च मां पूजयिष्यति॥\nवादप्रचारतो वापि पुण्यावाप्तिर्भविष्यति॥ ३६.४५ ॥\n<b>॥नारद उवाच॥\n</b>\nत्र्यंबकेण वरेष्वेवं दत्तेष्वपि सुरोत्तमाः॥ ३६.४६ ॥\nप्रहृष्टाः समपद्यंत गाथां चेमां जगुस्तदा॥\nतेन यज्ञैर्जपैःस्तोत्रैस्तपो भिस्तोषिता वयम्॥ ३६.४७ ॥\nसर्वे देवाः सिद्धिलिंगं यो नरः पूजयिष्यति॥\nसर्वकामफलावाप्तिरित्येवं शंकरोऽब्रवीत्॥ ३६.४८ ॥\nइत्युक्त्वा ते जयं प्राप्ताः स्कंदेन सहिताः सुराः॥\nकाराय्यं रम्यप्रासादान्रम्यैस्तारकसंभवैः॥ ३६.४९ ॥\nचतुर्वर्गफलावाप्तिं दत्त्वा क्षेत्रस्य संययुः॥\nकेचित्स्कंदं प्रशंसंतस्तीर्थमन्ये हरिं परे॥ ३६.५० ॥\nकेचिल्लिंगानि पंचापि युद्धं केचिद्दिवं ययुः॥\nततोंऽतरिक्षे चालिंग्य महासेनं हरोऽब्रवीत्॥ ३६.५१ ॥\nसप्तमे मारुतस्कंधे व स नित्यं प्रियात्मज॥\nकार्येष्वहं त्वया पुत्र संप्रष्टव्यः सदैव हि॥ ३६.५२ ॥\nदर्शनान्मम भक्त्या च श्रेयः परमवाप्स्यसि॥\nस्तंभतीर्थे च वत्स्येऽहं न विमोक्ष्यामि कर्हिचित्॥ ३६.५३ ॥\nइत्युक्त्वा विससर्जैनं परिष्वज्य महेश्वरः॥\nब्रह्मविष्णुमुखांश्चैव भक्त्या तैरभिनंदितः॥ ३६.५४ ॥\nविसर्जिताः सुराजग्मुः स्वानिस्वान्यालयानि च॥\nशर्वो जगाम कैलासं स्कंधं वै सप्तमं गुहः॥ ३६.५५ ॥\nइत्येतत्कथितं पार्थ लिंगपंचकसंभवम्॥\nयः पठेत्स्कंदसंबद्धां कथां मर्त्यो महामतिः॥ ३६.५६ ॥\nश्रृणुयाच्छ्रावयेद्वापि स भवेत्कीर्तिमान्नरः॥\nबह्वायुः सुभगः श्रीमान्कांतिमाञ्छुभदर्शनः॥ ३६.५७ ॥\nभूतेभ्यो निर्भयश्चापि सर्वदुःखविवर्जितः॥\nशुचिर्भूत्वा पुमान्यश्च कुमारेश्वरसन्निधौ॥ ३६.५८ ॥\nश्रृणुयात्स्कंदचरितं महाधनपतिर्भवेत्॥\nबालानां व्याधिदुष्टानां राजद्वारोपसेविनाम्॥ ३६.५९ ॥\nइदं तत्परमं धन्यं सर्वदोषहरं सदा॥\nतनुक्षये च सायुज्यं षण्मुखस्य व्रजेन्नरः॥ ३६.६० ॥\nवरमेनं ददुर्देवाः स्कंदस्याथ गता दिवम्॥ ३६.६१ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे पंचलिंगोपाख्यानसमाप्तिवर्णनंनाम षट्‌त्रिंशोऽध्यायः॥ ३६ ॥ छ ॥"
  }
]
[
  {
    "text": "।। नारद उवाच ।। ।।\nममापि पार्थ तत्रास्ति मूर्तिर्ब्राह्मणकाम्यया ।।\nतत्र नाहं त्यजाम्यंग च्छत्रदण्डविभूषिताम् ।। १ ।।\nकार्तिकस्य तु या शुक्ला भवत्येकादशी शुभा ।।\nतस्यां मदर्चनं कृत्वा कलिदोषैर्विमुच्यते ।। २ ।।\n।। अर्जुन उवाच ।। ।।\nबाल्यात्प्रभृति संदेहो ममायं हृदि वर्तते ।।\nपृच्छतस्तं च मे विप्र न क्रोधं कर्तुमर्हसि ।। ३ ।।\nसदा त्वं मोक्षधर्मेषु परिनिष्ठां परां गतः ।।\nसर्वभूतसमो दांतो रागद्वेषविवर्जितः ।। ४ ।।\nत्यक्तनिंदास्तुतिर्मौनी मोक्षस्थः परिकीर्त्यसे ।।\nत्वं च नारद लोकेषु वायुवच्चपलो मुने ।। ५ ।।\nसौदामिनीव विचरन्दृश्यसे प्राज्ञसंमतः ।।\nसदा कलिकरो लोके निर्दयः सर्वप्राणिषु ।। ६ ।।\nबहूनां हि सहस्राणि देवगंधर्वरक्षसाम् ।।\nराज्ञां मुनीन्द्रदैत्यानां कलेर्नष्टानि तेऽभवन् ।। ७ ।।\nकस्मात्तदेषा चेष्टा ते संदेहं मे हर द्विज ।।\nसंदेहान्न सुखं शेते बाणविद्धो मृगो यथा ।। ८ ।।\n।। सूत उवाच ।। ।।\nशौनकेदं वचः श्रुत्वा फाल्गुनान्नारदो मुनिः ।।\nप्रहसन्निव बाभ्रव्यवदनं स निरैक्षत ।। ९ ।।\nस च बाभ्रव्यनामा वै हारीतस्यान्वयोद्भवः ।।\nब्राह्मणो नारदमुनेः समीपे वर्तते सदा ।। 1.2.54.१० ।।\nस च ज्ञात्वा महाबुद्धिर्नारदस्य मनीषितम् ।।\nप्रहसन्निव प्रोवाच फाल्गुनं स्निग्धया गिरा ।। ११ ।।\n।। बाभ्रव्य उवाच ।। ।।\nसत्यमेतद्यथात्थ त्वं नारदं प्रति पांडव ।।\nसर्वोऽपि चात्र वृत्तांते संशयं याति मानवः ।। १२ ।।\nतदहं ते प्रवक्ष्यामि यथा कृष्णान्मया श्रुतम् ।।\nस्तोककालांतरे पूर्वं सर्वं यादवनंदनः ।। १३ ।।\nमहीसागरयात्रायां कृष्णस्तत्राययौ प्रभुः ।।\nउग्रसेनेन सहितो वसुदेवेन बभ्रुणा ।। १४ ।।\nरामेण रौक्मिणेयेन युयुधानादिभिस्तदा ।।\nस च ज्ञात्वा ज्ञातिसमं महीसागरसंगमे ।। १५ ।।\nपिंडदानादिकं कृत्वा दत्त्वा दानानि भूरिशः ।।\nगुहेश्वरादिलिंगानि यत्नतः प्रतिपूज्य च ।। १६ ।।\nस्नानं कृत्वा कोटितीर्थे जयादित्यं समर्च्य च ।।\nपूजयन्नारदमुनिं युक्तः कृष्णो महामनाः ।। १७ ।।\nउग्रसेनेन राज्ञा वै पूर्वजेन जटायुना ।।\nमदादिविप्रमुख्यानां बहूनां चोपशृण्वताम् ।।\nउग्रसेनो महाराजः कृष्णं प्रोवाच संसदि ।। १८ ।।\n।। उग्रसेन उवाच ।। ।।\nकृष्ण प्रक्ष्यामि त्वामेकं संशयं वद तं मम ।। १९ ।।\nयोऽयं नाम महाबुद्धिर्नारदो विश्ववंदितः ।।\nकस्मादेषोऽतिचपलो वायुवद्भ्रमते जगत् ।।\nकलिप्रियश्च कस्माद्वा कस्मात्त्वय्यतिप्रीतिमान् ।। 1.2.54.२० ।।\n।। श्रीकृष्ण उवाच ।। ।।\nसत्यं राजंस्त्वया पृष्टमेतत्सर्वं वदामि ते ।।\nदक्षेण तु पुरा शप्तो नारदो मुनिसत्तमः ।। २१ ।।\nसृष्टिमार्गांस्तु तान्वीक्ष्य नारदेन विचालितान् ।।\nनावस्थानं च लोकेषु भ्रमतस्ते भविष्यति ।। २२ ।।\nपैशुन्य वक्ता च तथा द्वितीयानां प्रचालनात् ।।\nइति शापद्वयं प्राप्य द्विविधात्मजचालनात् ।। २३ ।।\nनिराकर्तुं समर्थोऽपि मुनिर्मेने तथैव तत् ।।\nएतावान्साधुवादो हि यतश्च क्षमते स्वयम् ।। २४ ।।\nविनाशकालं चावेक्ष्य कलिं वर्धयते यतः ।।\nसत्यं च वक्ति तस्मात्स न च पापेन लिप्यते ।।२५।।\nभ्रमतोऽपि च सर्वत्र नास्य यस्मात्पृथङ्मनः ।।\nध्येयाद्भवति नैव स्याद्भ्रमदोषस्ततोस्य च ।।\nयच्च प्रीतिर्मयि तस्य परमा तच्छृणुष्व च ।। २६ ।।\nअहं हि सर्वदा स्तौमि नारदं देवदर्शनम् ।।\nमहेंद्रगदितेनैव स्तोत्रेण शृणु तन्नृप ।। २७ ।।\nश्रुतचारित्रयोर्जाता यस्याहंता न विद्यते ।।\nअगुप्तश्रुत चारित्रं नारदं तं नमाम्यहम् ।। २८ ।।\nअरतिक्रोधचापल्ये भयं नैतानि यस्य च ।।\nअदीर्घसूत्रं धीरं च नारदं तं नमाम्यहम् ।। २९।।\nकामाद्वा यदि वा लोभाद्वाचं यो नान्यथा वदेत् ।।\nउपास्यं सर्वजंतूनां नारदं तं नमाम्यहम् ।। 1.2.54.३० ।।\nअध्यात्मगतितत्त्वज्ञं क्षांतं शक्तं जितेंद्रियम् ।।\nऋजुं यथार्थ वक्तारं नारदं तं नमाम्यहम् ।।३१।।\nतेजसा यशसा बुद्ध्या नयेन विनयेन च ।।\nजन्मना तपसा वृद्धं नारदं तं नमाम्यहम् ।।३२।।\nसुखशीलं सुखं वेषं सुभोजं स्वाचरं शुभम् ।।\nसुचक्षुषं सुवाक्यं च नारदं तं नमाम्यहम् ।। ३३ ।।\nकल्याणं कुरुते गाढं पापं यस्य न विद्यते ।।\nन प्रीयते परानर्थे यो ऽसौ तं नौमि नारदम् ।। ३४ ।।\nवेदस्मृतिपुराणोक्तधर्मे यो नित्यमास्थितः ।।\nप्रियाप्रियविमुक्तं तं नारदं प्रणमाम्यहम् ।। ३५ ।।\nअशनादिष्वलिप्तं च पंडितं नालसं द्विजम् ।।\nबहुश्रुतं चित्रकथं नारदं प्रणमाम्यहम् ।। ३६ ।।\nनार्थे क्रोधे च कामे च भूतपूर्वोऽस्य विभ्रमः ।।\nयेनैते नाशिता दोषा नारदं तं नमाम्यहम् ।। ३७ ।।\nवीतसंमोहदोषो यो दृढभक्तिश्च श्रेयसि ।।\nसुनयं सत्रपं तं च नारदं प्रणमाम्यहम् ।। ३८ ।।\nअसक्तः सर्वसंगेषु यः सक्तात्मेति लक्ष्यते ।।\nअदीर्घसंशंयो वाग्ग्मी नारदं तं नमाम्यहम् ।। ३९ ।।\nन त्यजत्यागमं किंचिद्यस्तपो नोपजीवति ।।\nअवंध्यकालो यस्यात्मा तमहं नौमि नारदम् ।। 1.2.54.४० ।।\nकृतश्रमं कृतप्रज्ञं न च तृप्तं समाधितः ।।\nनित्यं यत्नात्प्रमत्तं च नारदं तं नमाम्यहम् ।। ।। ४१ ।।\nन हृष्यत्यर्थलाभेन योऽलाभे न व्यथत्यपि ।।\nस्थिरबुद्धिरसक्तात्मा तमहं नौमि नारदम् ।। ४२ ।।\nतं सर्वगुणसंपन्नं दक्षं शुचिमकातरम् ।।\nकालज्ञं च नयज्ञं च शरणं यामि नारदम् ।।४३।।\nइमं स्तवं नारदस्य नित्यं राजन्पठाम्यहम् ।।\nतेन मे परमा प्रीतिं करोति मुनिसत्तमः ।। ४४ ।।\nअन्योपि यः शुचिर्भूत्वा नित्यमेतां स्तुतिं जपेत् ।।\nअचिरात्तस्य देवर्षिः प्रसादं कुरुते परम् ।। ४५ ।।\nएतान्गुणान्नारदस्य त्वमथाकर्ण्य पार्थिव ।।\nजप नित्यं स्तवं पुण्यं प्रीतस्ते भविता मुनिः ।। ४६ ।।\n।। बाभ्रव्य उवाच ।। ।।\nइति कृष्णमुखाच्छ्रुत्वा नारदस्य गुणान्नृपः ।।\nबभूव परमप्री तश्चक्रे तच्च तथा वचः ।। ४७ ।।\nततो नारदमानर्च दत्त्वा दानं च पुष्कलम् ।।\nनारदीयद्विजाग्र्याणां नारदः प्रीयतामिति ।। ४८ ।।\nययौ द्वारवतीं कृष्णः सभ्रातृजातिबांधवः ।।\nतीर्थयात्रामिमां कृत्वा विधिवत्पुरुषोत्तमः ।। ४९ ।।\nतथा त्वमपि कौरव्य नारदस्य गुणानिमान् ।।\nश्रुत्वा श्रद्धामयो भूत्वा शृणु कृत्यं यदत्र च ।। 1.2.54.५० ।।\nकार्तिके शुक्लद्वादश्यां प्रबोधिन्यामसौ मुनिः ।।\nविष्णोर्ध्यानसमाधेश्च प्रबुद्धो जायते सदा ।। ५१ ।।\nतस्मिन्दिने नारदेन निर्मितेऽत्रैव कूपके ।।\nस्नानं कृत्वा प्रयत्नेन श्राद्धं कुर्यात्समाहितः ।। ५२ ।।\nतपो दानं जपश्चात्र कूपे भवति चाक्षयम् ।। ५३ ।।\nइदं विष्ण्विति मंत्रेण ततो विष्णुं प्रबोधयेत् ।।\nनारदं च मुनिं पश्चान्मन्त्रेणानेन पांडव ।। ५४ ।।\nयोगनिद्रा यथा त्यक्ता हरिणा मुनिसत्तम ।।\nतथा लोकोपकाराय भवानपि परित्यज ।। ५५ ।।\nइति मंत्रेण चोत्थाप्य नारदं परिपूजयेत् ।।\nकृष्णप्रोदितया स्तुत्या छत्रधोत्रार्चनैः शुभैः ।।५६।।\nशक्त्या द्विजानां देयं च छत्रं धोत्रं कमंडलुम् ।।\nप्रणम्य ब्राह्मणान्भक्त्या नारदः प्रीयतामिति ।। ५७ ।।\nएवं कृते प्रसादात्स मुनेः पापेन मुच्यते ।।\nजायते न कलिस्तस्य न चासौख्यं भवेदिह।। ५८ ।। ।।\nइति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे नारदमाहात्म्यवर्णनंनाम चतुःपंचाशत्तमोऽध्यायः ।। ५४ ।।"
  }
]
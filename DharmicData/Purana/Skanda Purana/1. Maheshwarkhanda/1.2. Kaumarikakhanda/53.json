[
  {
    "text": "।। नारद उवाच ।। ।।\nअथान्यत्संप्रवक्ष्यामि शालामाहात्म्य मुत्तमम् ।।\nसंस्थापिते पुरा स्थाने प्रोक्तोहं द्विजपुंगवैः ।। १ ।।\nस्थानस्य रक्षणार्थाय उपायं कुरु सुव्रत ।।\nततो मया प्रतिज्ञातं करिष्ये स्थान रक्षणम् ।। २ ।।\nआराधिता मया पश्चाद्ब्रह्मविष्णुमहेश्वराः ।।\nत्रयस्त्वेकाग्रचित्तेन ततस्तुष्टाः सुरोत्तमाः ।। ३ ।।\nसमागम्याथ मां प्रोचुर्नारद व्रियतां वरः ।।\nप्रोक्तं तानार्च्य च मया क्रियतां स्थानरक्षणम् ।। ४ ।।\nअयमेव वरो मह्यं देयो देवैः सुतोषितैः ।।\nस्थानलोपो यथा न स्याद्यथा कीर्तिर्भवेन्मम ।। ५ ।।\nएवमस्त्विति देवेशैः प्रतिज्ञातं तदा मुने ।।\nस्वांशेन प्रकरिप्याम द्विजानां तव रक्षणम् ।। ६ ।।\nएवमुक्त्वा कला मुक्ता देवैस्त्रिपुरुषैः स्वयम् ।।\nअंतर्धानं ततः प्राप्ताः सर्वेऽपि सुरसत्तमाः ।। ७ ।।\nततो मया द्विजैः सार्धं शालाग्रे स्थानरक्षणम् ।।\nस्थापिताश्च पृथग्देवास्त्रयस्त्रिभुवनेश्वराः ।। ८ ।।\nपीड्यमाना यदा विप्राः केनापि च भवंति हि ।।\nपूर्वाह्ने चापि ऋग्वेदं मध्याह्ने च यजूं ष्यथ ।। ९ ।।\nयामे तृतीये सामानि तारस्वरमधीत्य च ।।\nशापं यस्य प्रदास्यंति शालाग्रे भृशरोषिताः ।। 1.2.53.१० ।।\nसप्ताहाद्वर्षमध्याद्वा त्रिवर्षाद्भस्मतां व्रजेत् ।।\nप्रतिज्ञाता स्थानरक्षा यदि वो नारदाग्रतः ।। ११ ।।\nसत्येन तेन नो वैरी भस्मीभवतु ह क्षणात् ।।\nअनेन शाप मंत्रेण भस्मीभवति निश्चितम् ।। १२ ।।\nशालां त्रिपुरुषां तत्र यः पश्यति दिनेदिने ।।\nअर्चयेत्तोषयेच्चासौ स्वर्गलोके महीयते ।। १३ ।।\nइति त्रिपुरुषशालामाहात्म्यम् ।। ।।\nनारद उवाच ।। ।।\nअथान्यत्संप्रवक्ष्यामि मदीयसरसो महत् ।। १४ ।।\nमाहात्म्यमतुलं पार्थ देवानामपि दुर्लभम् ।।\nमया पूर्वं सरः खातं दर्भांकुरशलाकया ।। १५ ।।\nमृत्तिका ताम्रपात्रेण त्यक्ता बाह्ये ततः स्वयम् ।।\nसर्वेषामेव तीर्थानामाहृत्योदक मुत्तमम् ।। १६ ।।\nतत्तत्र सरसि क्षिप्तं तेन संपूरितं सरः ।।\nआश्विने मासि संप्राप्ते भानुवारे नरः शुचिः ।। १७ ।।\nश्राद्धं यः कुरुते तत्र स्नात्वा दानं विशेषतः ।।\nपितरस्तस्य तृप्यंति यावदाभूतसंप्लवम् ।। १८ ।।\nनारदीयं सरो ह्येतद्विख्यात जगतीतले ।।\nमहता पुण्ययोगेन देवैरपि हि लभ्यते ।। १९ ।।\nयदत्र दीयते दानं हूयते यच्च पावके ।।\nसर्वं तदक्षयं विद्याज्जपानशनसाधनात् ।। 1.2.53.२० ।।\nनारदीये सरःश्रेष्ठे स्नात्वा यो नारदेश्व रम् ।।\nपूजयेच्छ्रद्धया मर्त्यः सर्वपापैः प्रमुच्यते ।। २१ ।।\nअत्र तीर्थे पुरा पार्थ सर्वनागैस्तपः कृतम् ।।\nकद्रूशापस्य मोक्षार्थमात्मनो हितका म्यया ।। २२ ।।\nततः सिद्धिं परां प्राप्ता एतर्त्तार्थप्रभावतः ।।\nततो नागेश्वरं लिंगं स्थापयामासुरूर्जितम् ।। २३ ।।\nनारदादुत्तरे भागे सर्वे नागाः प्रहर्षिताः ।।\nनारदीये सरःश्रेष्ठे यः स्नात्वा पूजयेद्धरम् ।। २४ ।।\nनागेश्वरं महाभक्त्या तस्य पुण्यमनन्तकम् ।।\nतेषां सर्पभयं नास्ति नागानां वचनं यथा ।। २५ ।।\nइति नारदीयसरोमाहात्म्यम् ।।\n।। नारद उवाच ।। ।।\nअपरद्वारकानाम देवी चात्रास्ति पांडव ।। २६ ।।\nसा च ब्रह्मांडद्वारे वै सदैव विहितालया ।।\nचतुर्विंशतिकोटीभिर्देवीभिः परिरक्षिता ।। २७ ।।\nततो दीर्घं तपस्तप्त्वा मयानीतात्र तोषिता ।।\nअपरस्मिंस्ततो द्वारे स्था पिता परमेश्वरी ।। २८ ।।\nपूर्वस्मिन्नगरद्वारे स्थापिता द्वारवासिनी ।।\nनवमी चैत्रमासस्य कृष्णपक्षे भवेत्तु या ।। २९ ।।\nकुण्डे स्नानं नरः कृत्वा तां च देवीं प्रपूजयेत् ।।\nबलिबाकुलनैवेद्यैर्गन्धधूपादिपूजनैः ।। 1.2.53.३० ।।\nसप्तजन्मकृतं पापं नाशमायाति तत्क्षणात् ।।\nयान्यान्प्रार्थयते कामांस्तांस्ताना प्नोति मानवः ।। ३१ ।।\nवन्ध्या च लभते पुत्रं स्नानमात्रेण तत्र वै ।।\nनवम्यां चैत्रमासस्य पुष्पधूपार्घ्यपूजया ।। ३२ ।।\nविघ्नानि नाशयेद्देवी सर्व सिद्धिं प्रयच्छति ।।\nभक्तानां तत्क्षणादेव सत्यमेतन्न संशयः ।। ३३ ।।\nउत्तरद्वारकां चापि पूज्यैवं विधिवन्नरः ।।\nएतदेव फलं सोपि प्राप्नुयान्मान वोत्तमः ।। ३४ ।।\nपूर्वद्वारे तु वै देवी या स्थिता द्वारवासिनी ।।\nतस्याः पूजनमात्रेण प्राप्नुयाद्वांछितं फलम् ।। ३५ ।।\nआश्विने मासि संप्राप्ते नव रात्रे विशेषतः ।।\nउपोष्य नवरात्रं च स्नात्वा कुण्डे समाहितः ।। ३६ ।।\nपूजयेद्देवतां भक्त्या पुष्पधूपान्नतर्पणैः ।।\nअपुत्रो लभते पुत्रान्निर्धनो लभते धनम् ।। ३७ ।।\nवन्ध्या प्रसूयते पार्थ नात्र कार्या विचारणा ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वर खण्डे कौमारिकाखंडे कोटितीर्थादिमाहात्म्यवर्णनंनाम त्रिपंचाशत्तमोऽध्यायः ।। ५३ ।। ।।।५।।"
  }
]
[
  {
    "text": "<b>॥ नारद उवाच॥\n</b>\nअथ ते ददृशुः पार्थ संयमस्थं महामुनिम्॥\nक्रियायोगसमायुक्तं तपोमूर्तिधरं यथा॥ १२.१ ॥\nजटास्त्रिषवणस्नानकपिलाः शिरसा तदा॥\nधारयन्तं लोमशाख्यमाज्यसिक्तमिवानलम्॥ १२.२ ॥\nसव्यहस्ते तृणौघं च च्छायार्थे विप्रसत्तमम्॥\nदक्षिणे चाक्षमालां च बिभ्रतं मैत्रमार्गगम्॥ १२.३ ॥\nअहिंसयन्दुरुक्ताद्यैः प्राणिनो भूमिचारिणः॥\nयः सिद्धिमेति जप्येन स मैत्रो मुनिरुच्यते॥ १२.४ ॥\nबकभूपद्विजोलूकगृध्रकूर्मा विलोक्य च॥\nनेमुः कलापग्रामे तं चिरंतनतपोनिधिम्॥ १२.५ ॥\nस्वागतासनसत्कारेणामुना तेऽति सत्कृताः॥\nयथोचितं प्रतीतास्तमाहुः कार्यं हृदि स्थितम्॥ १२.६ ॥\n<b>॥कूर्म उवाच॥\n</b>\nइन्द्रद्युम्नोऽयमवनीपतिः सत्रिजनाग्रणीः॥\nकीर्तिलोपान्निरस्तोऽयं वेधसा नाकपृष्ठतः॥ १२.७ ॥\nमार्कंडेयादिभिः प्राप्य कीर्त्युद्धारंच सत्तम॥\nनायं कामयते स्वर्गं पुनःपातादिभीषणम्॥ १२.८ ॥\nभवतानुगृहीतोऽयमिहेच्छति महोदयम्॥\nप्रणोद्यस्तदयं भूपः शिष्यस्ते भगवन्मया॥\nत्वत्सकाशमिहानीतो ब्रूहि साध्वस्य वांछितम्॥ १२.९ ॥\nपरोपकरणं नाम साधूनां व्रतमाहितम्॥\nविशेषतः प्रणोद्यानां शिष्यवृत्तिमुपेयुषाम्॥ १२.१० ॥\nअप्रणोद्येषु पापेषु साधु प्रोक्तमसंशयम्॥\nविद्वेषं मरणं चापि कुरुतेऽन्यतरस्य च॥ १२.११ ॥\nअप्रमत्तः प्रणोद्येषु मुनिरेष प्रयच्छति॥\nतदेवेति भवानेवं धर्मं वेत्ति कुतो वयम्॥ १२.१२ ॥\n<b>॥लोमश उवाच॥\n</b>\nकूर्म युक्तमिदं सर्वं त्वयाभिहितमद्य नः॥\nधर्मशास्त्रोपनतं तत्स्मारिताः स्म पुरातनम्॥ १२.१३ ॥\nब्रूहि राजन्सुविश्रब्धं सन्देहं हृदयस्थितम्॥\nकस्ते किमब्रवीच्छेषं वक्ष्याम्यहं न संशयः॥ १२.१४ ॥\n<b>॥इन्द्रद्युम्न उवाच॥\n</b>\nभगवन्प्रथमः प्रश्रस्तावदेव ममोच्यताम्॥\nग्रीष्मकालेऽपि मध्यस्थै रवौ किं न तवाश्रमः॥ १२.१५ ॥\nकुटीमात्रोऽपि यच्छाया तृणैः शिरसि पाणिगैः॥ १२.१६ ॥\n<b>॥लोमश उवाच॥\n</b>\nमर्तव्यमस्त्यवश्यं च काय एष पतिष्यति॥\nकस्यार्थे क्रियते गेहमनित्यभवमध्यगैः॥ १२.१७ ॥\nयस्य मृत्युर्भवेन्मित्रं पीतं वाऽमृतमुत्तमम्॥\nतस्यैतदुचितं वक्तुमिदं मे श्वो भविष्यति॥ १२.१८ ॥\nइदं युगसहस्रेषु भविष्यमभविद्दिनम्॥\nतदप्यद्यत्वमापन्नं का कथामरणावधेः॥ १२.१९ ॥\nकारणानुगतं कार्यमिदं शुक्रादभूद्वपुः॥\nकथं विशुद्धिमायाति क्षालितांगारवद्वद॥ १२.२० ॥\nतदस्यापि कृते पापं शत्रुषड्वर्गनिर्जिताः॥\nकथंकारं न लज्जन्ते कुर्वाणा नृपसत्तम॥ १२.२१ ॥\nतद्ब्रह्मण इहोत्पन्नः सिकताद्वयसम्भवः॥\nनिगमोक्तं पठञ्छृण्वन्निदं जीविष्यते कथम्॥ १२.२२ ॥\nतथापि वैष्णवी माया मोहयत्यविवेकिनम्॥\nहृदयस्थं न जानंति ह्यपि मृत्यु शतायुषः॥ १२.२३ ॥\nदन्ताश्चलाश्चला लक्ष्मीर्यौवनं जीवितं नृप॥\nचलाचलमतीवेदं दानमेवं गृहं नृणाम्॥ १२.२४ ॥\nइति विज्ञाय संसारसारं च चलाचलम्॥\nकस्यार्थे क्रियते राजन्कुटजादि परिग्रहः॥ १२.२५ ॥\n<b>॥इन्द्रद्युम्न उवाच॥\n</b>\nचिरायुर्भगवानेव श्रूयते भुवनत्रये॥\nतदर्थमहमायातस्तत्किमेवं वचस्तव॥ १२.२६ ॥\n<b>॥लोमश उवाच॥\n</b>\nप्रतिकल्पं मच्छरीरादेकरोमपरिक्षयः॥\nजायते सर्वनाशे च मम भावि प्रमापणम्॥ १२.२७ ॥\nपश्य जानुप्रदेशं मे द्व्यंगुलं रोमवर्जितम्॥\nजातं वपुस्तद्बिभेमि मर्तव्ये सति किं गृहैः॥ १२.२८ ॥\n<b>॥नारद उवाच॥\n</b>\nइत्थं निशम्य तद्वाक्यं स प्रहस्यातिविस्मितः॥\nभूपालस्तस्य पप्रच्छ कारणं तादृशायुषः॥ १२.२९ ॥\n<b>॥इन्द्रद्युम्न उवाच॥\n</b>\nपृच्छामि त्वामहं ब्रह्मन्यदायुरिदमीदृशम्॥\nतव दीर्घं प्रभावोऽसौ दानस्य तपसोऽथवा॥ १२.३० ॥\n<b>॥लोमश उवाच॥\n</b>\nश्रृणु भूप प्रवक्ष्यामि पूर्वजन्मसमुद्भवाम्॥\nशिवधर्मयुतां पुण्यां कथां पापप्रणाशनीम्॥ १२.३१ ॥\nअहमासं पुरा शूद्रो दरिद्रोऽतीवभूतले॥\nभ्रमामि वसुधापृष्ठे ह्यशनपीडितो भृशम्॥ १२.३२ ॥\nततो मया महल्लिंगं जालिमध्यगतं तदा॥\nमध्याह्नेऽस्य जलाधारो दृष्टश्चैवा विदूरतः॥ १२.३३ ॥\nततः प्रविश्य तद्वारि पीत्वा स्नात्वा च शांभवम्॥\nतल्लिंगं स्नापितं पूजा विहिता कमलैः शुभैः॥ १२.३४ ॥\nअथ क्षुत्क्षामकंठोऽहं श्रीकंठं तं नमस्य च॥\nपुनः प्रचलितो मार्गे प्रमीतो नृपसत्तम॥ १२.३५ ॥\nततोऽहं ब्राह्मणगृहे जातो जातिस्मरः सुतः॥\nस्नापनाच्छिवलिंगस्य सकृत्कमलपूजनात्॥ १२.३६ ॥\nस्मरन्विलसितं मिथ्या सत्याभासमिदं जगत्॥\nअविद्यामयमित्येवं ज्ञात्वा मूकत्वमास्थितः॥ १२.३७ ॥\nतेन विप्रेण वार्धक्ये समाराध्य महेश्वरम्॥\nप्राप्तोऽहमिति मे नाम ईशान इति कल्पितम्॥ १२.३८ ॥\nततः स विप्रो वात्सल्यादगदान्सुबहून्मम॥\nचकार व्यपनेष्यामि मूकत्वमिति निश्चयः॥ १२.३९ ॥\nमंत्रवादान्बहून्वैद्यानुपायानपरानपि॥\nपित्रोस्तथा महामायासंबद्धमनसोस्तथा॥ १२.४० ॥\nनिरीक्ष्य मूढतां हास्यमासीन्मनसि मे तदा॥\nतथा यौवनमासाद्य निशि हित्वा निजं गृहम्॥ १२.४१ ॥\nसंपूज्य कमलैः शंभुं ततः शयनमभ्यगाम्॥\nततः प्रमीते पितरि मूढइत्यहमुज्झितः॥ १२.४२ ॥\nसंबंधिभिः प्रतीतोऽथ फलाहारमवस्थितः॥\nप्रतीतः पूजयामीशमब्जैर्बहुविधैस्तथा॥ १२.४३ ॥\nअथ वर्षशतस्यांते वरदः शशिशेखरः॥\nप्रत्यक्षो याचितो देहि जरामरणसंक्षयम्॥ १२.४४ ॥\n<b>॥ईश्वर उवाच॥\n</b>\nअजरामरता नास्ति नामरूपभृतोयतः॥\nममापि देहपातः स्यादवधिं कुरु जीविते॥ १२.४५ ॥\nइति शंभोर्वचः श्रुत्वा मया वृतिमिदं तदा॥\nकल्पांते रोमपातोऽस्तु मरणं सर्वसंक्षये॥ १२.४६ ॥\nततस्तव गणो भूयामिति मेऽभीप्सितो वरः॥\nतथेत्युक्त्वा स भगवान्हरश्चादर्शनं गतः॥ १२.४७ ॥\nअहं तपसिनिष्ठश्च ततः प्रभृति चाभवम्॥\nब्रह्महत्यादिभिः पापैर्मुच्यते शिवपूजनात्॥ १२.४८ ॥\nब्रध्नाब्जैरितरैर्वपि कमलैर्नात्र संशयः॥\nएवं कुरु महाराज त्वमप्याप्स्यसि वांछितम्॥ १२.४९ ॥\nहरभक्तस्य लोकस्य त्रिलोक्यां नास्ति दुर्लभम्॥\nबहिःप्रवृत्तिं सगृह्य ज्ञानकर्मेन्द्रियादि च॥ १२.५० ॥\nलयः सदाशिवे नित्यमतर्यो गोऽयमुच्यते॥\nदुष्करत्वाद्वहिर्योगं शिव एव स्वयं जगौ॥ १२.५१ ॥\nपंचभिश्चार्चनं भूतैर्विशिष्टफलदं ध्रुवम्॥\nक्लेशकर्मविपाकाद्यैराशयैश्चाप्य संयुतम्॥ १२.५२ ॥\nईशानमाराध्य जपन्प्रणवं मुक्तिपाप्नुयात्॥\nसर्वपापक्षये जाते शिवे भवति भावना॥ १२.५३ ॥\nपापोपहतबुद्धीनां शिवे वार्तापि दुर्लभा॥\nदुर्लभं भारते जन्म दुर्लभं शिवपूजनम्॥ १२.५४ ॥\nदुर्लभं जाह्नवीस्नानं शिवे भक्तिः सुदुर्लभा॥\nदुर्लभं ब्राह्मणे दानं दुर्लभं वह्निपूजनम्॥ १२.५५ ॥\nअल्पपुण्यैश्च दुष्प्रापं पुरुषोत्तमपूजनम्॥ १२.५६ ॥\nलक्षेण धनुषां योगस्तदर्धेन हुताशनः॥\nपात्रं शतसहस्रेण रेवा रुद्रश्च षष्टिभिः॥ १२.५७ ॥\nइति दमुक्तमखिलं मया तव महीपते॥\nयथायुरभवद्दीर्घं समाराध्य महेश्वरम्॥ १२.५८ ॥\nन दुर्लभं न दुष्प्रापं न चासाध्यं महात्मनाम्॥\nशिवभक्तिकृतां पुंसां त्रिलोक्यामिति निश्चितम्॥ १२.५९ ॥\nनंदीश्वरस्य तेनैव वपुषा शिवपूजनात्॥\nसिद्धिमालोक्य को राजञ्छंकरं न नमस्यति॥ १२.६० ॥\nश्वेतस्य च महीपस्य श्रीकंठं च नमस्यतः॥\nकालोपि प्रलयं यातः कस्तमीशं न पूजयेत्॥ १२.६१ ॥\nयदिच्छया विश्वमिदं जायते व्यवतिष्ठते॥\nतथा संलीयते चांते कस्तं न शरणं व्रजेत्॥ १२.६२ ॥\nएतद्रहस्यमिदमेव नृणां प्रधानं कर्तव्यमत्र शिवपूजनमेव भूप॥\nयस्यांतरायपदवीमुपयांति लोकाः सद्योः नरः शिवनतः शिवमेव सत्यम्॥ १२.६३ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महीप्रादुर्भावे लोमशवृत्तान्ते शिवपूजनमाहात्म्यवर्णनंनाम द्वादशोऽध्यायः॥ १२ ॥ छ ॥"
  }
]
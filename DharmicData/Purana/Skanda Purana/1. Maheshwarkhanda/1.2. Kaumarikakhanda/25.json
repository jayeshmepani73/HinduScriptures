[
  {
    "text": "<b>॥अर्जुन उवाच॥\n</b>\nदेवर्षे वर्ण्यते चेयं कथा पीयूषसोदरा॥\nपुनरेतन्मुने ब्रूहि यदा वेत्ति महेश्वरः॥ २५.१ ॥"
  },
  {
    "text": "भगवान्स्वां सतीं भार्यां वधार्थं चापि तारकम्॥\nसत्याश्च विरहात्तप्यन्ददाह किमसौ स्मरम्॥ २५.२ ॥"
  },
  {
    "text": "त्वयैवोक्तं स विरहात्सत्यास्तप्यति वै तपः॥\nहिमाद्रिमास्थितो देवस्तस्याः संगमवांछया॥ २५.३ ॥"
  },
  {
    "text": "<b>॥नारद उवाच॥\n</b>\nसत्यमेतत्पुरा पार्थ भवस्येदं मनीषितम्॥\nअतप्ततपसा योगो न कर्तव्यो मयाऽनया॥ २५.४ ॥"
  },
  {
    "text": "तपो विना शुद्धदेहो न कथंचन जायते॥\nअसुद्धदेहेन समं संयोगो नैव दैहिकः॥ २५.५ ॥"
  },
  {
    "text": "महत्कर्माणि यानीह तेषां मूलं सदा तपः॥\nनातप्ततपसां सिद्धिर्महत्कर्माणि यांति वै॥ २५.६ ॥"
  },
  {
    "text": "एतस्मात्कारणाद्देवो दर्पितं तं ददाह तु॥\nततो दग्धे स्मरे चापि पार्वतीमपि व्रीतिताम्॥ २५.७ ॥"
  },
  {
    "text": "विहाय सगणो देवः कैलासं समपद्यत॥\nदेवी च परमोद्विग्ना प्रस्खलंती पदेपदे॥ २५.८ ॥"
  },
  {
    "text": "जीवितं स्वं विनिंदंती बभ्रामेतस्ततश्चसा॥\nहिमाद्रिरपि स्वे श्रृंगे रुदतीं पृष्टवान्रतिम्॥ २५.९ ॥"
  },
  {
    "text": "कासि कस्यासि कल्याणि किमर्थं चापि रोदिषि॥\nपृष्टा सा च रतिः सर्वं यथावृत्तं न्यवेदयत्॥ २५.१० ॥"
  },
  {
    "text": "निवेदिते तथा रत्या शैलः संभ्रांतमानसः॥\nप्राप्य स्वां तनयां पाणावादायागात्स्वकं पुरम्॥ २५.११ ॥"
  },
  {
    "text": "सा तत्र पितरौ प्राह सखीनां वदनेन च॥\nदुर्भगेन शरीरेण किमनेन हि कारणम्॥ २५.१२ ॥"
  },
  {
    "text": "देहवासं परित्यक्ष्ये प्राप्स्ये वाभिमतं पतिम्॥\nअसाध्यं चाप्यभीष्टं च कथं प्राप्यं तपो विना॥ २५.१३ ॥"
  },
  {
    "text": "नियमैर्विविधैस्तस्माच्छोषयिष्ये कलेवरम्॥\nअनुजानीत मां तत्र यदि वः करुणा मयि॥ २५.१४ ॥"
  },
  {
    "text": "श्रुत्वेति वचनं माता पिता च प्राह तां शुभाम्॥\nउ मेति चपले पुत्रि न क्षमं तावकं वपुः॥ २५.१५ ॥"
  },
  {
    "text": "सोढुं क्लेशात्मरूपस्य तपसः सौम्यदर्शने॥\nभावीन्यप्यनि वार्याणि वस्तूनि च सदैव तु॥ २५.१६ ॥"
  },
  {
    "text": "भाविनोर्था भवंत्येव नरस्यानिच्छतोपि हि॥\nतस्मान्न तपसा तेऽस्ति बाले किंचित्प्रयोजनम्॥ २५.१७ ॥"
  },
  {
    "text": "<b>॥श्रीदेव्युवाच॥\n</b>\nयदिदं भवतो वाक्यं न सम्यगिति मे मतिः॥\nकेवलं न हि दैवेन प्राप्तुमर्थो हि शक्यते॥ २५.१८ ॥"
  },
  {
    "text": "त्किंचिद्दैवाद्धठात्किंचित्किंचिदेव स्वभावतः॥\nपुरुषः फलमाप्नोति चतुर्थं नात्र कारणम्॥ २५.१९ ॥"
  },
  {
    "text": "ब्रह्मणा चापि ब्रह्मत्वं प्राप्तं किलतपोबलात्॥\nअन्यैरपि च यल्लब्धं तन्नसंख्यातुमुत्सहे॥ २५.२० ॥"
  },
  {
    "text": "अध्रुवेण शरीरेण यद्यभीष्टं न साध्यते॥\nपश्चात्स शोच्यते मंदः पतितेऽस्मिञ्छरीरके॥ २५.२१ ॥"
  },
  {
    "text": "यस्य देहस्य धर्मोऽयं क्वचिज्जायेत्क्वचिन्म्रियेत्॥\nक्वचिद्गर्भगतं नश्येज्जातमात्रं क्वचित्तथा॥ २५.२२ ॥"
  },
  {
    "text": "बाल्ये च यौवने चापि वार्धक्येपि विनश्यति॥\nतेन चंचलदेहेन कोऽर्थः स्वार्थो न चेद्भवेत्॥ २५.२३ ॥"
  },
  {
    "text": "इत्युक्त्वा स्वसखीयुक्ता पितृभ्यां साश्रु वीक्षिता॥\nश्रृंगं हिमवतः पुण्यं नानाश्चर्यं जगाम सा॥ २५.२४ ॥"
  },
  {
    "text": "तत्रां बराणि संत्यज्य भूषणानि च शैलजा॥\nसंवीता वल्कलैर्दिव्यैस्तपोऽतप्यत संयता॥ २५.२५ ॥"
  },
  {
    "text": "ईश्वरं हृदि संस्थाप्य प्रणवाभ्यसनादृता॥\nमुनीनामप्य भून्मान्या तदानीं पार्थ पार्वती॥ २५.२६ ॥"
  },
  {
    "text": "त्रिस्नाता पाटलापत्रभक्षकाभूच्छतं समाः॥\nशंत च बिल्वपत्रेण शीर्णोन कृतभोजना॥ २५.२७ ॥"
  },
  {
    "text": "जलभक्षा शतं चाभूच्छतं वै वायुभोजना॥\nततो नियममादाय पादांगुष्ठस्थिताभवत्॥ २५.२८ ॥"
  },
  {
    "text": "निराहारा ततस्तापं प्रापुस्तत्तपसो जनाः॥\nततो जगत्समालोक्य तदीयतपसोर्जितम्॥ २५.२९ ॥"
  },
  {
    "text": "हरस्तत्राययौ साक्षाद्ब्रह्मचारिवपुर्द्धरः॥\nवसानो वल्कलं दिव्यं रौरवाजिनसंवृतः॥ २५.३० ॥"
  },
  {
    "text": "सुलक्षणाषाढधरः सद्वृत्तः प्रति भानवान्॥\nततस्तं पूजयामासुस्तत्सख्यो बहुमानतः॥ २५.३१ ॥"
  },
  {
    "text": "वक्तुमिच्छुः शैलपुत्रीं सखीभिरिति चोदितः॥\nब्रह्मन्नियं महाभागा गृहीतनियमा शुभा॥ २५.३२ ॥"
  },
  {
    "text": "मुहूर्तपंचमात्रेण नियमोऽस्याः समाप्यते॥\nतत्प्रतीक्षस्व तं कालं पश्चादस्मत्सखीसमम्॥ २५.३३ ॥"
  },
  {
    "text": "नानाविदा धर्मवार्ताः प्रकरिष्यसि ब्राह्मण॥\nइत्युक्त्वा विजयाद्यास्ता देवीचरितवर्णनैः॥ २५.३४ ॥"
  },
  {
    "text": "अश्रुमुख्यो द्विजस्याग्रे निन्युः कालं च तं तदा॥\nततः काले किंचिदूने ब्रह्मचारी महामतिः॥ २५.३५ ॥"
  },
  {
    "text": "विलोकनमिषेणागादाश्रमोपस्थितं ह्रदम्॥\nनिपपात च तत्रासौ चुक्रोशातितरां ततः॥ २५.३६ ॥"
  },
  {
    "text": "अहमत्र निमज्जामि कोऽपि मामुद्धरेत भोः॥\nइति तारेण क्रोशंतं श्रुत्वा तं विजयादिकाः॥ २५.३७ ॥"
  },
  {
    "text": "आजग्मुस्त्वरया युक्ता ददुस्तस्मै करं च ताः॥\nस चुक्रोश ततो गाढं दूरेदूरे पुनःपुनः॥ २५.३८ ॥"
  },
  {
    "text": "नाहं स्पृशाम्यसंसिद्धां म्रिये वा नानृतं त्विदम्॥\nततः समाप्तनियमा पार्वती स्वयमाययौ॥ २५.३९ ॥"
  },
  {
    "text": "सव्यं करं ददावस्य तं चासौ नाभ्यनन्दत॥\nभद्रे यच्छुचि नैव स्याद्यच्चैवावज्ञया कृतम्॥ २५.४० ॥"
  },
  {
    "text": "सदोषेण कृतं यच्च तदादद्यान्न कर्हिचित्॥\nसव्यं चाशुचि ते हस्तं नावलंबामि कर्हिचित्॥ २५.४१ ॥"
  },
  {
    "text": "इत्युक्ता पार्वती प्राह नाहं दत्तं च दक्षिणम्॥\nददामि कस्यचिद्विप्र देवदेवाय कल्पितम्॥ २५.४२ ॥"
  },
  {
    "text": "दक्षिणं मे करं देवो ग्रहीता भव एव च॥\nशीर्यते चोग्रतपसा सत्यमेतन्मयोदितम्॥ २५.४३ ॥"
  },
  {
    "text": "<b>॥विप्र उवाच॥\n</b>\nयद्येवमवलेपस्ते गमनं केन वार्यते॥\nयथा तव प्रतिज्ञेयं ममापीयं तथाचला॥ २५.४४ ॥"
  },
  {
    "text": "रुद्रस्यापि वयं मान्याः कीदृशं ते तपो वद॥\nविषमस्थं यत्र विप्रं म्रियमाणमुपेक्षसि॥ २५.४५ ॥"
  },
  {
    "text": "अवजा नासि विप्रांस्त्वं तच्छीघ्रं व्रज दर्शनात्॥\nयदि वा मन्यसे पूज्यांस्ततोऽभ्युद्धर नान्यथा॥ २५.४६ ॥"
  },
  {
    "text": "ततो विचार्य बहुधा इति चेति च सा शुभा॥\nविप्रस्योद्धरणं सर्वधर्मेभ्योऽमन्यताधिकम्॥ २५.४७ ॥"
  },
  {
    "text": "ततः सा दक्षिणं दत्त्वा करं तं प्रोज्जहार च॥\nनरं नारी प्रोद्धरति सज्जन्तं भववारिधौ॥\nएतत्सन्दर्शनार्थाय तथा चक्रे भवोद्भवः॥ २५.४८ ॥"
  },
  {
    "text": "प्रोद्धृत्य च ततः स्नात्वा बद्ध्व योगासनं स्थिता॥ २५.४९ ॥"
  },
  {
    "text": "ब्रह्मचारी ततः प्राह प्रहसन्किमिदं शुभे॥\nकर्तुकामासि तन्वंगि दृढयोगासनस्थिता॥ २५.५० ॥"
  },
  {
    "text": "देवी प्राह ज्वालयिष्ये शरीरं योगवह्निना॥\nमहादेवकृतमतिरुच्छिष्टाहं यतोऽभवम्॥ २५.५१ ॥"
  },
  {
    "text": "ब्रह्मचारी ततः प्राह काश्चिद्ब्राह्मणकाम्यया॥\nकृत्वा वार्तास्ततः स्वीयमभीष्टं कुरु पार्वति॥ २५.५२ ॥"
  },
  {
    "text": "नोपहन्यां कदाचिद्वि साधुभिर्विप्रकामना॥\nधर्ममेनं मन्यसे चेन्मुहूर्तं ब्रूहि पार्वति॥ २५.५३ ॥"
  },
  {
    "text": "देवी प्राह ब्रूहि विप्र मुहूर्तं संस्थिता त्वहम्॥\nततः स्वयं व्रती प्राह देवीं तां स्वसखीयुताम्॥ २५.५४ ॥"
  },
  {
    "text": "किमर्थमिति रम्भोरु नवे वयसि दुश्चरम्॥\nतपस्त्वया समारब्धं नानुरूपं विभाति मे॥ २५.५५ ॥"
  },
  {
    "text": "दुर्लभं प्राप्य मानुष्यं गिरिराजगृहेऽधुना॥\nभोगांश्च दुर्लभान्देवि त्यक्त्वा किं क्लिश्यते वपुः॥ २५.५६ ॥"
  },
  {
    "text": "अतीव दूये वीक्ष्य त्वां सुकुमारतराकृतिम्॥\nअत्युग्रतपसा क्लिष्टा पद्मिनीव हिमर्दिता॥ २५.५७ ॥"
  },
  {
    "text": "इदं चान्यत्त्व शुभे शिरसो रोगदं मम॥\nयद्देहं त्यक्तुकामा त्वं प्रबुद्धा नासि बालिके॥ २५.५८ ॥"
  },
  {
    "text": "वामः कामो मनुष्येषु सत्यमेतद्वचो यतः॥\nस्पृहणीयासि सर्वेषामेवं पीडयसे वपुः॥ २५.५९ ॥"
  },
  {
    "text": "अविज्ञातान्वयो नग्नः शूली भूतगणाधिपः॥\nश्मशाननिलयो भस्मोद्धूलनो वृषवाहनः॥ २५.६० ॥"
  },
  {
    "text": "गजाजिनो द्विजिह्वाद्यलंकृतांगो जटाधरः॥\nविरूपाक्षः कथंकारं निर्गुणः स्यात्तवोचितः॥ २५.६१ ॥"
  },
  {
    "text": "गुणा ये कुलशीलाद्य वराणामुदिता बुधैः॥\nतेषामेकोऽपि नैवास्ति तस्मिंस्तन्नोचितः स ते॥ २५.६२ ॥"
  },
  {
    "text": "शोचनीयतमा पूर्वमासीत्पार्वति कौमुदी॥\nत्वं संवृत्ता द्वितीयासि तस्यास्तत्संगमाशया॥ २५.६३ ॥"
  },
  {
    "text": "तपोधनाः सर्वसमा वयं यद्यपि पार्वति॥\nदुनोत्येव तवारंभः शूलायां यूपसत्क्रिया॥ २५.६४ ॥"
  },
  {
    "text": "वृषभारोहणं वासः श्मशाने पाणिसंग्रहः॥\nसव्यालपाणिना क्षौमगजत्वग्बंधनः कथम्॥ २५.६५ ॥"
  },
  {
    "text": "जनहास्यकरं सर्वं त्वयारब्धमसांप्रतम्॥\nस्त्रीभावाद्भूतिसंपर्क्कः कथं चाभिमतस्तव॥ २५.६६ ॥"
  },
  {
    "text": "निवर्तय मनस्तस्मादस्मात्सर्वविरोधिनः॥\nमृगाक्षि मदनारातेर्मर्कटाक्षस्य प्रार्थनात्॥ २५.६७ ॥"
  },
  {
    "text": "विरुद्धवादिनं चैवं ब्रह्मचारिणमीश्वरम्॥\nनिशम्य कुपिता देवी प्राह वाचा सगद्गदम्॥ २५.६८ ॥"
  },
  {
    "text": "मा मा ब्राह्मण भाषिष्ठा विरुद्धमिति शंकरे॥\nमहत्तमो याति पुमान्देवदेवस्य निंदया॥ २५.६९ ॥"
  },
  {
    "text": "न सम्यगभिजानासि तस्य देवस्य चेष्टितम्॥\nश्रृणु ब्राह्मण त्वं पापाद्यथास्मात्परिमुच्यसे॥ २५.७० ॥"
  },
  {
    "text": "स आदिः सर्वजगतां कोस्य वेदान्वयं ततः॥\nसर्वं जगद्यस्य रूपं दिग्वासाः कीर्त्यते ततः॥ २५.७१ ॥"
  },
  {
    "text": "गुणत्रयमयं शूलं शूली यस्माद्बिभार्ते सः॥\nअबद्धाः सर्वतो मुक्ता भूता एव च तत्पतिः॥ २५.७२ ॥"
  },
  {
    "text": "श्मशानं चापि संसारस्तद्वासी कृपयार्थिनाम्॥\nभूतयः कथिता भूतिस्तां बिभर्ति स भूतिभृत्॥ २५.७३ ॥"
  },
  {
    "text": "वृषो धर्म इति प्रोक्तस्तमारूढस्ततो वृषी॥\nसर्पाश्च दोषाः क्रोधाद्यास्तान्बिभर्ति जगन्मयः॥ २५.७४ ॥"
  },
  {
    "text": "नानाविधाः कर्मयोगा जटारूपा बिभर्ति सः॥\nवेदत्रयी त्रिनेत्राणि त्रिपुरं त्रिगुणं वपुः॥ २५.७५ ॥"
  },
  {
    "text": "भस्मीकरोति तद्देवस्त्रिपुरध्नस्ततः स्मृतः॥\nएवंविध महादेवं विदुर्ये सूक्ष्मदर्शिनः॥ २५.७६ ॥"
  },
  {
    "text": "कथंकारं हि ते नाम भजंते नैव तं हरम्॥\nअथ वा भीतसंसाराः सर्वे विप्र यतो जनाः॥ २५.७७ ॥"
  },
  {
    "text": "विमृश्य कुर्वते सर्वं विमृश्यैतन्मया कृतम्॥\nशुभं वाप्यशुभं वास्तु त्वमप्येनं प्रपूजय॥ २५.७८ ॥"
  },
  {
    "text": "इति ब्रुवंत्यां तस्यां तु किंचित्प्रस्फुरिताधरम्॥\nविज्ञाय तां सखीमाह किमप्येष विवक्षुकः॥ २५.७९ ॥"
  },
  {
    "text": "वार्यतामिति विप्रोऽयं महद्दूषणबाषकः॥\nन केवलं पापभागी श्रोता वै स्यान्न संशयः॥ २५.८० ॥"
  },
  {
    "text": "अथ वा किं च नः कार्यं वादेन सह ब्राह्मणैः॥\nकर्णौ पिधाय यास्यामो यथा यः स्यात्ततास्तु सः॥ २५.८१ ॥"
  },
  {
    "text": "इत्युक्त्वोत्थाय गच्छंत्यां पिधाय श्रवणावुभौ॥\nस्वरूपं समुपाश्रित्य जगृहे वसनं हरः॥ २५.८२ ॥"
  },
  {
    "text": "ततो निरीक्ष्य तं देवं संभ्रांता परमेश्वरी॥\nप्रणिपत्य महेशानं तुष्टावावनता उमा॥ २५.८३ ॥"
  },
  {
    "text": "प्राह तां च महादेवो दासोऽस्मि तव शोभने॥\nतपोद्रव्येण क्रीतश्च समादिश यथेप्सितम्॥ २५.८४ ॥"
  },
  {
    "text": "<b>॥देव्युवाच॥\n</b>\nमनसस्त्वं प्रभुः शंभो दत्तं तच्च मया तव॥\nवपुषः पितरावीशौ तौ सम्मानयितुमर्हसि॥ २५.८५ ॥"
  },
  {
    "text": "<b>॥महादेव उवाच॥\n</b>\nपित्रा हि ते परिज्ञातं दृष्ट्वा त्वां रूपशालिनीम्॥\nबालां स्वयंवरं पुत्री महं दास्यामि नान्यथा॥ २५.८६ ॥"
  },
  {
    "text": "तत्तस्य सर्वमेवास्तु वचनं त्वं हिमाचलम्॥\nस्वयंवरार्थं सुश्रोणि प्रेरय त्वां वृणे ततः॥ २५.८७ ॥"
  },
  {
    "text": "इत्युक्त्वा तां महादेवः शुचिः शुचिषदो विभुः॥\nजगामेष्टं तदा देशं स्वपुरं प्रययौ च सा॥ २५.८८ ॥"
  },
  {
    "text": "दृष्ट्वा देवीं तदा हृष्टो मेनया सहितोऽचलः॥ २५.८९ ॥"
  },
  {
    "text": "आलिंग्याघ्राय पप्रच्छ सर्वं सा च न्यवेदयत्॥\nदुहितुर्देवदेवेन आज्ञप्तं तु हिमाचलः॥ २५.९० ॥"
  },
  {
    "text": "स्वयंवरं प्रमुदितः सर्वलोकेष्वघोषयत्॥\nअश्विनो द्वादशादित्या गन्धर्वरुडोरगाः॥ २५.९१ ॥"
  },
  {
    "text": "यक्षाः सिद्धास्तथा साध्या दैत्याः किंपुरुषा नगाः॥\nसमुद्राद्याश्च ये केचित्त्रैलोक्यप्रवरास्च ये॥ २५.९२ ॥"
  },
  {
    "text": "त्रयस्त्रिंशत्सहस्राणि त्रयस्त्रिंशच्छतानि च॥\nत्रयस्त्रिंशच्च ये देवास्त्रयस्त्रिंशच्च कोटयः॥ २५.९३ ॥"
  },
  {
    "text": "जग्मुर्गिरीन्द्रपुत्र्यास्तु स्वयंवरमनुत्तमम्॥\nआमंत्रितस्तथा विष्णुर्मेरुमाह हसन्निव॥ २५.९४ ॥"
  },
  {
    "text": "तातास्माकं च सा देवी मेरो गच्छ नमामि ताम्॥\nअथ शैलसुता देवी हैममारुह्य शोभनम्॥ २५.९५ ॥"
  },
  {
    "text": "विमानं सर्वतोभद्रं सर्वरत्नैरलंकृतम्॥\nअप्सरोभिः प्रनृत्यद्भिः सर्वाभरणभूषिता॥ २५.९६ ॥"
  },
  {
    "text": "गंधर्वसंघैर्विविधैः किंनरैश्च सुशोभनैः॥\nबंदिभिः स्तूयमाना च वीरकांस्यधरा स्थिता॥ २५.९७ ॥"
  },
  {
    "text": "सितातपत्ररत्नांशुमिश्रितं चावहत्तदा॥\nशालिनी नाम पार्वत्याः संध्यापूर्णेदुमंडला॥ २५.९८ ॥"
  },
  {
    "text": "चामरासक्तहस्ताभिर्दिव्यस्त्रीभिश्च संवृता॥\nमालां प्रगृह्य सा तस्थौ सुरद्रुमसमुद्भवाम्॥ २५.९९ ॥"
  },
  {
    "text": "एवं तस्यां स्थितायां तु स्थिते लोकत्रये तदा॥\nशिशुर्भूत्वा महादेवः क्रीडार्थं वृषभध्वजः॥ २५.१०० ॥"
  },
  {
    "text": "उत्संगतलसंगुप्तो बभूव भगवान्भवः॥\nजयेति यत्पदं ख्यातं तस्य सत्यार्थमीश्वरम्॥ २५.१०१ ॥"
  },
  {
    "text": "अथ दृष्ट्वा शिशुं देवास्तस्य उत्संगवर्तिनः॥\nकोयमत्रेति संमंत्र्य चुक्रुशुर्भृशरोषिताः॥ २५.१०२ ॥"
  },
  {
    "text": "वज्रमाहारयत्तस्य बाहुमुद्यम्य वृत्रहा॥\nस बाहुरुद्यतस्तस्य तथैव समतिष्ठत॥ २५.१०३ ॥"
  },
  {
    "text": "स्तंभितः शिशुरूपेण देवदेवेन लीलया॥\nवज्रं क्षेप्तुं न शक्नोति बाहुं चालयितुं तदा॥ २५.१०४ ॥"
  },
  {
    "text": "वह्निः शक्तिं तदा क्षेप्तुं न शशाक तथोत्थितः॥\nयमोऽपि दंडं खड्गं च निर्ऋतिस्तं शिशुं प्रति॥ २५.१०५ ॥"
  },
  {
    "text": "पाशं च वरुणो राजा ध्वजयष्टिं समीरणः॥\nसोमो गुडं धनेशश्च गदां सुमहतीं दृढाम्॥ २५.१०६ ॥"
  },
  {
    "text": "नानायुधानि चादित्या मुसलं वसवस्तथा॥\nमहाघोराणि शस्त्राणि तारकाद्याश्च दानवाः॥ २५.१०७ ॥"
  },
  {
    "text": "स्तंभिता देवदेवेन तथान्ये भुवनेषु ये॥\nपूषा दंतान्दशन्दंर्बालमैक्षत मोहितः॥ २५.१०८ ॥"
  },
  {
    "text": "तस्यापि दशनाः पेतुर्दृष्टमात्रस्य शंभुना॥\nभगश्च नेत्रे विकृते चकार स्फुटिते च ते॥ २५.१०९ ॥"
  },
  {
    "text": "बलं तेजश्च योगांश्च सर्वेषां जगृहे प्रभुः॥\nअथ तेषु स्थितेष्वेव मन्युमत्सु सुरेष्वपि॥ २५.११० ॥"
  },
  {
    "text": "ब्रह्मा ध्यानमुपाश्रित्य बुबोध हरचेष्टितम्॥\nसोऽभिगम्य महादेवं तुष्टाव प्रयतो विधिः॥ २५.१११ ॥"
  },
  {
    "text": "पौराणैः सामसंगीतैर्वेदिकैर्गुह्यनामभिः॥\nनमस्तुभ्यं महादेव महादेव्यै नमोनमः॥ २५.११२ ॥"
  },
  {
    "text": "प्रसादात्तव बुद्ध्यादिर्जगदेतत्प्रवर्तते॥\nमूढाश्च देवताः सर्वा नैनं बुध्यत शंकरम्॥ २५.११३ ॥"
  },
  {
    "text": "महादेवमिहायातं सर्वदेवनमस्कृतम्॥\nगच्छध्वं शरणं शीघ्रं यदि जीवितुमिच्छत॥ २५.११४ ॥"
  },
  {
    "text": "ततः संभ्रम संपन्नास्तुष्टुवुः प्रणताः सुराः॥\nनमोनमो महादेव पाहिपाहि जगत्पते॥ २५.११५ ॥"
  },
  {
    "text": "दुराचारान्भवानस्मानात्मद्रोहपरायणान्॥\nअहो पश्यत नो मौढ्यं जानंतस्तव भाविनीम्॥ २५.११६ ॥"
  },
  {
    "text": "भार्यामुमां महादेवीं तथाप्यत्र समागताः॥\nयुक्तमेतद्यदस्माकं राज्यं गृह्येत चासुरैः॥ २५.११७ ॥"
  },
  {
    "text": "येषामेवंविधाबुद्धिरस्माभिः किं कृतं त्विदम्॥\nअथ वा नो न दोषोऽस्ति पशवो हि वयं यतः॥ २५.११८ ॥"
  },
  {
    "text": "त्वयैव पतिना सर्वे प्रेरिताः कुर्महे विभो॥\nईश्वरः सर्व भूतानां पतिस्त्वं परमेश्वरः॥ २५.११९ ॥"
  },
  {
    "text": "भ्रामयस्यखिलं विश्वं यन्त्रारूढं स्वमायया॥\nयेन विभ्रामिता मूढाः समायाताः स्वयंवरम्॥ २५.१२० ॥"
  },
  {
    "text": "तस्मै पशुनां पतये नमस्तुभ्यं प्रसीद नः॥\nअथ तेषां प्रसन्नऽभूद्देवदेवास्त्रियंबकः॥ २५.१२१ ॥"
  },
  {
    "text": "यथापूर्वं चकारैतान्संस्तवाद्ब्रह्मणः प्रभुः॥\nतारकप्रमुखा दैत्याः संक्रुद्धास्तत्र प्रोचिरे॥ २५.१२२ ॥"
  },
  {
    "text": "कोयमंग महादेवो न मन्यामो वयं च तम्॥\nततः प्रहस्य बालोऽसौ हुंकारं लीलया व्यधात्॥ २५.१२३ ॥"
  },
  {
    "text": "हुंकारेणैव ते दैत्याः स्वमेव नगरं गताः॥\nविस्मृतं सकलं तेषां स्वयंवरमुखं च तत्॥ २५.१२४ ॥"
  },
  {
    "text": "महादेवप्रभावेन दैत्यानां घोरकर्मणाम्॥\nएवं यस्य प्रभावो हि देवदैत्येषु फाल्गुन॥ २५.१२५ ॥"
  },
  {
    "text": "कथमीश्वरवाक्यार्थस्तस्मादन्यत्र मुच्यते॥\nअसंशयं विमुढास्ते पश्चात्तापः पुरा महान्॥ २५.१२६ ॥"
  },
  {
    "text": "ईश्वरं भुवनस्यास्य ये भजंते न त्र्यंबकम्॥\nततः संस्तूयमानः स सुरैः पद्मभुवादिभिः॥ २५.१२७ ॥"
  },
  {
    "text": "वपुश्चकार देवेशस्त्र्यंबकः परमाद्भुतम्॥\nतेजसा तस्य देवास्ते सेंद्रचंद्रदिवाकराः॥ २५.१२८ ॥"
  },
  {
    "text": "सब्रह्मकाः ससाध्याश्च वसुर्विश्वे च देवताः॥\nसयमाश्च सरुद्राश्च चक्षुरप्रार्थयन्प्रभुम्॥ २५.१२९ ॥"
  },
  {
    "text": "तेभ्यः परतमं चक्षुः स्ववपुर्द्रष्टुमुत्तमम्॥\nददावम्बापतिः शर्वो भवान्याश्चालस्य च॥ २५.१३० ॥"
  },
  {
    "text": "लब्ध्वा रुद्रप्रसादेन दिव्यं चक्षुरनुत्तमम्॥\nसब्रह्यकास्तदा देवास्तमपश्यन्महेश्वरम्॥ २५.१३१ ॥"
  },
  {
    "text": "ततो जगुश्च मुनयः पुष्पवृष्टिं च खेचराः॥\nमुमुचुश्च तदा नेदुर्देवदुंदुभयो भृशम्॥ २५.१३२ ॥"
  },
  {
    "text": "जगुगधर्वमुख्याश्च ननृतुश्चाप्सरोगणाः॥\nमुमुदुर्गणपाः सर्वे मुमोदांबा च पार्वती॥ २५.१३३ ॥"
  },
  {
    "text": "ब्रह्माद्या मेनिरे पूर्णां भवानीं च गिरीश्वरम्॥\nतस्य देवी ततो हृष्टा समक्षं त्रिदिवौकसाम्॥ २५.१३४ ॥"
  },
  {
    "text": "पादयोः स्थापयामास मालां दिव्यां सुगंधिनीम्॥\nसादुसाध्विति संप्रोच्य तया तं तत्र चर्चितम्॥ २५.१३५ ॥"
  },
  {
    "text": "सह देव्या नमश्चक्रुः शिरोभिर्भूतलाश्रितैः॥\nसर्वे सब्रह्मका देवा जयेति च मुदा जगुः॥ २५.१३६ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये श्रीमहादेववैवाहिकोत्सावर्णनंनाम पञ्चविंशोऽध्यायः॥ २५ ॥ छ ॥"
  }
]
[
  {
    "text": "<b>॥ ऋषय ऊचुः॥\n</b>\nराज्यं प्राप्तो हि देवेंद्रः कथितस्ते गुरुं विना॥\nगुरोरवज्ञया जातो राज्यभ्रंशो हि तस्य तु॥ १५.१ ॥\nकेन प्रणोदितश्चेंद्रो बभूव चिरमासने॥\nतत्सर्वं कथयाशु त्वं परं कौतूहलं हि नः॥ १५.२ ॥\n<b>॥लोमश उवाच॥\n</b>\nगुरुणापि विना राज्यं कृतवान्स शचीपतिः॥\nविश्वरूपोक्तविधिना इंद्रो राज्ये स्थितो महान्॥ १५.३ ॥\nविश्वकर्मसुतो विप्रा विश्वरूपो महानृपः॥\nपुरोहितोऽथ शक्रस्य याजकश्चाभवत्तदा॥ १५.४ ॥\nतस्मिन्यज्ञेऽवदानैश्च यजने असुरान्सुरान्॥\nमनुष्यांश्चैव त्रिशिरा अपरोक्षं शचीपतेः॥ १५.५ ॥\nदेवान्ददाति साक्रोशं दैत्यांस्तूष्णीमथाददात्॥\nमनुष्यान्मध्यपातेन प्रत्यहं स ग्रहान्द्विजः॥ १५.६ ॥\nएकदा तु महेंद्रेण सूचितो गुरुलाघवात्॥\nअलक्ष्यमाणेन तदा ज्ञातं तस्य चिकीर्षितम्॥ १५.७ ॥\nदैत्यानां कार्यसिद्ध्यर्थमवदानं प्रयच्छति॥\nअसौ पुरोहितोऽस्माकं परेषां च फलप्रदः॥ १५.८ ॥\nइति मत्वा तदा शक्रो वज्रेण शतपर्वणा॥\nचिच्छेद तच्छिरांस्येव तत्क्षणादभवद्वधः॥ १५.९ ॥\nयेनाकरोत्सोमपानमजायंत कपिंजलाः॥\nततोन्येन सुरापानात्कलविंका भवन्मुखात्॥ १५.१० ॥\nअन्याननादजायंत तित्तिरा विश्वरूपिणः॥\nएवं हतो विश्वरूपः शक्रेण मंदभागिना॥ १५.११ ॥\nब्रह्महत्या तदोद्भूता दुर्धर्षा च भयावहा॥\nदुर्धर्षा दुर्मुखा दुष्टा चण्डालरजसान्विता॥ १५.१२ ॥\nब्रह्महत्या सुरापानं स्तेयं गुर्वंगनागमः॥\nइत्येषामप्यघवतामिदमेव च निष्कृतिः॥ १५.१३ ॥\nनामव्याहरणं विष्णोर्यतस्तद्विषया मतिः॥\nत्रिशिरा धूम्रहस्ता सा शक्रं ग्रस्तुमुपाययौ॥ १५.१४ ॥\nततो भयेन महता पलायनपरोऽभवत्॥\nपलायमानं तं दृष्ट्वा ह्यनुयाता भयावहा॥ १५.१५ ॥\nयतो धावति साऽधावत्तिष्ठंतमनुतिष्ठति॥\nअंगकृता यथा छाया शक्रस्यपरिवेष्टितुम्॥\nआयाति तावत्सहसा इंद्रोऽप्यप्सु न्यमज्जत॥ १५.१६ ॥\nशीघ्रत्वेन यथा विप्राश्चिरंतनजलेचरः॥ १५.१७ ॥\nएवं दिव्यशतं पूर्णं वर्षाणां च शचीपतेः॥\nवसतस्तस्य दुःखेन तथा चैव शतद्वयम्॥\nअराजकं तदा जातं नाकपृष्ठे भयावहम्॥ १५.१८ ॥\nतदा चिंतान्विता देवा ऋषयोऽपि तपस्विनः॥\nत्रैलोक्यं चाऽऽपदा ग्रस्तं बभूव च तदा द्विजाः॥ १५.१९ ॥\nएकोऽपि ब्रह्महा यत्र राष्ट्रे वसति निर्भयः॥\nअकालमरणं तत्र साधूनामुपजायते॥ १५.२० ॥\nराजा पापयुतो यस्मिन्राष्ट्रे वसति तत्र वै॥\nदुर्भिक्षं चैव मरणं तथैवोपद्रवा द्विजाः॥ १५.२१ ॥\nभवंति बहवोऽनर्थाः प्रजानां नाशहेतवे॥\nतस्माद्राज्ञा तु कर्तव्यो धर्म्मः श्रद्धापरेण हि॥ १५.२२ ॥\nतथा प्रकृतयो राज्ञः शुचजित्वेन प्रतिष्ठिताः॥\nइन्द्रेण च कृतं पापं तेन पापेन वै द्विजाः॥\nनानाविधैर्महातापैः सोपद्रवमभूज्जगत्॥ १५.२३ ॥\n<b>॥शौनक उवाच॥\n</b>\nअश्वमेधशतेनैव प्राप्तं राज्यं महत्तरम्॥\nदेवानामखिलं सूत कस्माद्विघ्रमजायत॥\nशक्रस्य च महाभाग यथावत्कथयस्व न॥ १५.२४ ॥\n<b>॥सूत उवाच॥\n</b>\nदेवानां दानवानां च मनुष्याणां विशेषतः॥\nकर्म्मैव सुखदुःखानां हेतुभूतं न संशयः॥ १५.२५ ॥\nइन्द्रेण च कृतं विप्रा महद्भूतं जुगुप्सितम्॥\nगुरोरवज्ञा च कृता विश्वरूपवधः कृतः॥ १५.२६ ॥\nगौतमस्य गुरोः पत्नी सेविता तस्य तत्फलम्॥\nप्राप्तं महेंद्रेण चिरं यस्य नास्ति प्रतिक्रिया॥ १५.२७ ॥\nये हि दृष्कटतकर्म्माणो न कुर्वंति च निष्कृतिम्॥\nदुर्दशां प्रप्नुवन्त्येते यथैवेन्द्रः शतक्रतुः॥ १५.२८ ॥\nदुष्कृतोपार्जितस्या तः प्रायाश्चित्तं हि तत्क्षणात्॥\nकर्तव्यं विधिवद्विप्राः सर्वपापोपशांतये॥ १५.२९ ॥\nउपपातकमध्यस्तं महापातकतां व्रजेत्॥ १५.३० ॥\nततः स्वधर्मनिष्ठां च ये कुर्वंति सदा नराः॥\nप्रातर्मध्याह्नसायाह्ने तेषां पापं विनश्यति॥ १५.३१ ॥\nप्राप्नुवंत्युत्तमं लोकं नात्र कार्या विचारणा॥\nतस्मादसौ दुराचारः प्राप्ते वै कर्मणः फलम्॥ १५.३२ ॥\nस प्रधार्य तदा सर्वे लोकपालास्त्वरान्विताः॥\nबृहस्पतिमुपागम्य सर्वमात्मनि धिष्ठितम्॥\nकथयामासुरव्यग्रा इंद्रस्य च गुरुं प्रति॥ १५.३३ ॥\nदेवैरुक्तं वचो विप्रा निशम्य च बृहस्पतिः॥\nअराजकं च संप्राप्तं चिंतयामास बुद्धिमान्॥ १५.३४ ॥\nकिं कार्यं चाद्य कर्तव्यं कथं श्रेयो भविष्यति॥\nदेवानां चाद्य लोकानामृषीणां भावितात्मनाम्॥ १५.३५ ॥\nमनसैव च तत्सर्वं कार्याकार्यं विचार्य च॥\nजगाम शक्रं त्वरितो देवैः सह महायशाः॥ १५.३६ ॥\nप्राप्तो जलाशयं तं च यत्रास्ते हि पुरंदरः॥\nयस्य तीरे स्थिता हत्या चंडालीव भयावहा॥ १५.३७ ॥\nतत्रोविष्टास्ते सर्वे देवा ऋषिगणान्विताः॥\nआह्वानं च कृतं तस्य शक्रस्य गुरुणा स्वयम्॥ १५.३८ ॥\nसमुत्थितस्ततः शक्रो ददर्श स्वगुरुं तदा॥\nबाष्पपूरितवक्त्रो हि बृहस्पतिमभाषत॥ १५.३९ ॥\nप्रणिपत्य च तत्रत्यान्कृताञ्जलिरभाषत॥\nतदा दीनमुखो भूत्वा मनसा संविमृश्य च॥ १५.४० ॥\nस्वयमेव कृतं पूर्वमज्ञानलक्षणं महत्॥\nअधुनैव मया कार्यं किं कर्तव्यं वद प्रभो॥ १५.४१ ॥\nप्रहस्योवाच भगवान्बृहस्पति रुदारधीः॥\nपुरा त्वया कृतं यच्च तस्येदं कर्मणः फलम्॥ १५.४२ ॥\nमां च उद्दिश्य भो इंद्र तद्भोगादेव संक्षयः॥\nप्रायश्चितं हि हत्याया न दृष्टं स्मृतिकारिभिः॥ १५.४३ ॥\nअज्ञानतो हि यज्जातं पापं तस्य प्रतिक्रिया॥\nकथिता धर्म्मशास्त्रज्ञैः सकामस्य न विद्यते॥ १५.४४ ॥\nसकामेन कृतं पापमकामं नैव जायते॥\nताभ्यां विषयभेदेन प्रायश्चित्तं विधीयते॥ १५.४५ ॥\nमरणांतो विधिः कार्यो कामेन हि कृतेन हि॥\nअज्ञानजनिते पापे प्रायश्चित्तं विधीयते॥ १५.४६ ॥\nतस्मात्त्वया कृतं यच्च स्वयमेव हतो द्विजः॥\nपुरोहितश्च विद्वांश्च तस्मान्नास्ति प्रतिक्रिया॥ १५.४७ ॥\nयावन्मरणमप्येति तावदप्सु स्थिरो भव॥ १५.४८ ॥\nशताश्वमेधसंज्ञं च यत्फलं तव दुर्मते॥\nतन्नष्टं तत्क्षणादेव घातितो हि द्विजो यदा॥ १५.४९ ॥\nसच्छिद्रे च यथा तोयं न तिष्ठति घटेऽण्वपि॥\nतथैव सुकृतं पापे हीयते च प्रदक्षिणम्॥ १५.५० ॥\nतस्माच्च दैवसंयोगात्प्राप्तं स्वर्गादिकं च यैः॥\nयथोक्तं तद्भवेत्तेषां धर्मिष्ठानां न संशयः॥ १५.५१ ॥\nएतच्छ्रुत्वा वचस्तस्य शक्रो वचनमब्रवीत्॥\nकुकर्मणा मदीयेन प्राप्तमेतन्न संशयः॥ १५.५२ ॥\nअमरावती माशु त्वं गच्छ देवर्षिबिः सह॥\nलोकानां कार्यसिद्ध्यर्थे देवानां च बृहस्पते॥\nइंद्रं कुरु महाभाग यस्ते मनसि रोचते॥ १५.५३ ॥\nयथा मृतस्तथा हं वै ब्रह्महत्यावृतो महान्॥\nरागद्वेषसमुत्थेन पापेनास्मि परिप्लुतः॥ १५.५४ ॥\nतस्मात्त्वरान्विता यूयं देवराजानमाशुः वै॥\nकुर्वतु मदनुज्ञाताः सत्यं प्रतिवदामि वः॥ १५.५५ ॥\nएवमुक्तास्तदा सर्वे बृहस्पतिपुरोगमाः॥\nएत्यामरावतीं तूर्णं पुरंदरविचेष्टितम्॥\nकथयामासुरव्यग्रा शचीं प्रति यथा तथा॥ १५.५६ ॥\nराज्यस्य हेतोः किं कार्यं विमृशंतः परस्परम्॥ १५.५७ ॥\nएवं विमृश्यमानानां देवानां तत्र नारदः॥\nयदृच्छयागतस्तत्र देवर्षिरमितद्युतिः॥ १५.५८ ॥\nउवाच पूजितो देवान्कस्माद्यूयं विचेतसः॥\nतेनोक्ताः कथयामासुः सर्वं शक्रस्य चेष्टितम्॥ १५.५९ ॥\nगतमिंद्रस्य चेंद्रत्वमेनसा परमेण तु॥\nततः प्रोवाच तान्देवान्देवर्षिर्नारदो वचः॥ १५.६० ॥\nयूयं देवाश्च सर्वज्ञास्तपसा विक्रमेण च॥\nतस्मादिंद्रो हि कर्तव्यो नहुषः सोमवंशजः॥ १५.६१ ॥\nसोऽस्मिन्राष्ट्रे प्रतिष्ठाप्यस्त्वरितेनैव निर्जराः॥\nएकोनमश्वमेधानां शतं तेन महात्मना॥\nकृतमस्ति महाभागा नहुषेण च यज्वना॥ १५.६२ ॥\nशच्या श्रुतं च तद्वाक्यं नारदस्य मुखोद्गतम्॥\nगतांतःपुरमव्यग्रा बाष्पपूरितलोचना॥ १५.६३ ॥\nनारदस्य वचः श्रुत्वा सर्वे देवान्वमोदयन्॥ १५.६४ ॥\nनहुषं राज्यमारोढुमैकपद्येन ते यदा॥\nआनीतो हि तदा राजा नहुषो ह्यमरावतीम्॥ १५.६५ ॥\nराज्यं दत्तं महेंद्रस्य सुरैः सर्वैर्महर्षिभिः॥\nतदागस्त्यादयः सर्वे नहुषं पर्युपासत॥ १५.६६ ॥\nगंधर्वाप्सरसो यक्षा विद्याधरमहोरगाः॥\nयक्षाः सुपर्णाः पतगा ये चान्ये स्वर्गवासिनः॥ १५.६७ ॥\nतदा महोत्सवो जातो देवपुर्यां निरंतरः॥\nशंखतूर्यमृदंगानि नेदुर्दुंदुभयः समम्॥ १५.६८ ॥\nगायकाश्च जगुस्तत्र तथा वाद्यानि वादकाः॥\nनर्तका ननृतुस्तत्र तथा राज्यमहोत्सवे॥ १५.६९ ॥\nअभिषिक्तस्तदा तत्र बृहस्पतिपुरोगमैः॥ १५.७० ॥\nअर्चितो देवसूक्तैश्च यथा वद्ग्रहपूजनम्॥\nकृतवांश्चैव ऋषिभिर्विद्वद्भिर्भावितात्मभिः॥ १५.७१ ॥\nतथा च सर्वैः परिपूजितो महान्राजा सुराणां नहुषस्तदानीम्॥\nइंद्रासने चेंद् समानरूपः संस्तूयमानः परमेण वर्चसा॥ १५.७२ ॥\nसुगंधदीपैश्च सुवाससा युतोऽलंकारभोगैः सुविराजितांगः॥\nबभौ तदानीं नहुषो मुनीद्रैः संस्तूयमानो हि तथाऽमरेंद्रैः॥ १५.७३ ॥\nइति परमकलान्वितोऽसौ सुरमुनिवरगणैश्च पूज्यमानः॥\nनहुषनृपवरोऽभवत्तदानीं हृदि महता हृच्छयेनतप्तः॥ १५.७४ ॥\n<b>॥नहुष उवाच॥\n</b>\nइंद्राणी कथमद्यैव नायाति मम सन्निधौ॥\nतां चाह्वयत शीघ्रं भो मा विलंबितुमर्हथ॥ १५.७५ ॥\nनहुपस्य वचः श्रुत्वा बृहस्पतिरुदारधीः॥\nशचीभवनमासाद्य उवाच च सविस्तरम्॥ १५.७६ ॥\nशक्रस्य दुर्निमित्तेन ह्यनीतो नहुषोऽत्र वै॥\nराज्यार्ते भामिनि त्वं च अर्द्धासनगता भव॥ १५.७७ ॥\nशची प्रहस्य चोवाच बृहस्पतिमकल्मषम्॥\nअसौ न परिपूर्णो हि यज्ञैः शक्रासने स्थितः॥\nएकोनमश्वमेधानां शतं कृतमनेन वै॥ १५.७८ ॥\nतस्मान्न योग्यो प्रहस्य चोवाच बृहस्पतिमकल्पणषम्॥\nअसौ न परिपूर्णो हि यज्ञैः शक्रासने स्थितः॥\nअवाह्यवाहनेनैव अत्रागत्य लभेत माम्॥ १५.७९ ॥\nतथेति गत्वा त्वरितो बृहस्पतिरुवाच तम्॥\nनहुषं कामसंतप्तं शच्योक्तं च यथातथम्॥ १५.८० ॥\nतथेति मत्वा राजासौ नहुषः काममोहितः॥\nविमृश्य परया बुद्ध्या अवाह्यं किं प्रशस्यते॥ १५.८१ ॥\nस बुद्ध्या च चिरं स्मृत्वा ब्राह्मणाश्चतपस्विनः॥\nअवाह्याश्च भवंत्यस्मादात्मानं वाहयाम्यहम्॥ १५.८२ ॥\nद्वाभ्यां च तस्याः प्राप्त्यर्थमिति मे हृदि वर्तते॥\nशिबिकां च ददौ ताभ्यां द्विजाभ्यां काममोहितः॥ १५.८३ ॥\nउपविश्य तदा तस्यां शिवबिकायां समाहितः॥\nसर्पसर्पेति वचनान्नोदयामास तौ तदा॥ १५.८४ ॥\nअगस्त्यः शिबिकावाही ततः क्रुद्धोऽशपन्नृपम्॥\nविप्राणामवमंता त्वमुन्मत्तोऽजगरो भव॥ १५.८५ ॥\nशापोक्तिमात्रतो राजा पतितो ब्राह्मणस्य हि॥\nतत्रैवाजगरो भूत्वा विप्रशापो दुरत्ययः॥ १५.८६ ॥\nयथा हि नहुषो जातस्तथा सर्वेऽपि तादृशाः॥\nविप्राणामवमानेन पतिन्ति निरयेऽशुचौ॥ १५.८७ ॥\nतस्मासर्वप्रयत्नेन पदं प्राप्य विचक्षणैः॥\nअप्रमत्तैर्नरैर्भाव्यमिहामुत्र च लब्धये॥ १५.८८ ॥\nतथैव नहुषः सर्प्पो जातोरण्ये महाभये॥\nएवं चैवाभवत्तत्र देवलोके ह्यराजकम्॥ १५.८९ ॥\nतथैव ते सुराः सर्वे विस्मयाविष्टचेतसः॥\nअहो बत महत्कष्टं प्राप्तं राज्ञा ह्यनेन वै॥ १५.९० ॥\nन मर्त्य लोको न स्वर्गो जातो ह्यस्य दुरात्मनः॥\nसतामवज्ञया सद्यः सुकृतं दग्धमेव हि॥ १५.९१ ॥\nयाज्ञिको ह्यपरो लोके कथ्यतां च महामुने॥\nतदोवाच महातेजा नारदो मुनिसत्तमः॥ १५.९२ ॥\nययातिं च महाभागा आनयध्वं त्वरान्विताः॥\nदेवदूतास्तु वै तूर्णं ययातिं द्रुतमानयन्॥ १५.९३ ॥\nविमानमारुह्य तदा महात्मा ययौ दिवं देवदूतैः समेतः॥\nपुरस्कृतो देववरैस्तदानीं तथोरगैर्यक्षगंधर्वसिद्धैः॥ १५.९४ ॥\nआयातः सोऽमरावत्यां त्रिदशैरभितोषितः॥\nइंद्रासने चोपविष्टो बभाषे च स सत्वरम्॥ १५.९५ ॥\nनारदेनैवमुक्तस्तु त्वं राजा याज्ञिको ह्यसि॥\nसतामवज्ञया प्राप्तो नहुषो दंदशूकताम्॥ १५.९६ ॥\nये प्राप्नुवंति धर्मिष्ठा दैवेन परमं पदम्॥\nप्राक्तनेनैव मूढास्ते न पश्यंति शुभाशुभम्॥ १५.९७ ॥\nपतंति नरके घोरे स्तब्धा वै नात्र संशयः॥ १५.९८ ॥\n<b>॥ययातिरुवाच॥\n</b>\nयैः कृतं पुण्यं तेषां विघ्नः प्रजायते॥\nअल्पकत्वेन देवर्षे विद्धि सर्वं परं मम॥ १५.९९ ॥\nमहादानानि दत्तानि अन्नदानयुतानि च॥\nगोदानानि बहून्येव भूमिदानयुतानि च॥ १५.१०० ॥\nतथैव सर्वाण्यपि चोत्तमानि दानानि चोक्तानि मनीषिभिर्यदा॥\nएतानि सर्वाणि मया तदैव दत्तानि काले च महाविधानतः॥ १५.१०१ ॥\nयज्ञैरिष्टं वाजपेयातिरात्रैर्ज्योतिष्टोमै राजसूयादिभिश्च॥\nशास्त्रप्रोक्तैरश्वमेधादिभिश्च यूपैरेषालंकृता भूः समंतात्॥ १५.१०२ ॥\nदेवदेवो जगन्नाथ इष्टो यज्ञैरनेकशः॥\nगालवाय पुरे दत्ता कन्या त्वेषा च माधवी॥ १५.१०३ ॥\nपत्नीत्वेन चतुर्भ्यश्च दत्ताः कन्या मुने तदा॥\nगालवस्य गुरोरर्थे विश्वामित्रस्य धीमतः॥ १५.१०४ ॥\nएवं भूतान्यनेकानि सुकृतानि मया पुरा॥\nमहांति च बहून्येव तानि वक्तुं न पार्यते॥ १५.१०५ ॥\nभूयः पृष्टः सर्वदेवैः स राजा कृतं सर्वं गुप्तमेव यथार्थम्॥\nविज्ञातुमिच्छाम यथार्थतोपि सर्वे वयं श्रोतुकामा ययाते॥ १५.१०६ ॥\nवचो निशम्य देवानां ययातिरमितद्युतिः॥\nकथयामास तत्सर्वं पुण्यशेषं यथार्थतः॥ १५.१०७ ॥\nकथितं सर्वमेतच्च निःशेषं व्यासवत्तदा॥\nस्वपुण्यकथनेनैव ययातिरपतद्भुवि॥ १५.१०८ ॥\nतत्क्षणादेव सर्वेषां सुराणां तत्र पश्यताम्॥\nएवमेव तथा जातमराजकमतंद्रितम्॥ १५.१०९ ॥\nअन्यो न दृश्यते लोके याज्ञिको यो हि तत्र वै॥\nशक्रासनेऽभिषे कार्यं श्रूयतां हि द्विजोत्तमाः॥ १५.११० ॥\nसर्वे सुराश्च ऋषयोऽथ महाफणींद्रा गन्धर्वयक्षखगचारणकिंनराश्च॥\nविद्याधराः सुरगणाप्सरसां गणाश्च चिंतापराः समभवन्मनुजास्तथैव॥ १५.१११ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवशास्त्रे देवेन्द्रस्वाराज्याभिषेकवृत्तान्ते देवेन्द्रस्य ब्रह्महत्ययोपद्रुतौ नहुषशापययातिभूषण्यवृत्तान्तवर्णनंनाम पंचदशोऽध्यायः॥ १५ ॥ छ ॥"
  }
]
[
  {
    "text": "<b>॥लोमश उवाच॥\n</b>\nएतस्मिन्नंतरे तत्र महेशेन प्रणोदिताः॥\nआजग्मुः सहसा सद्य ऋषयोऽपि हिमालयम्॥ २३.१ ॥\nतान्दृष्ट्वा सहसोत्थाय हिमाद्रिः प्रतिमानसः॥\nपूजयामास तान्सर्वानुवाच नतकंधरः॥ २३.२ ॥\nकिमर्थमागता यूयं ब्रूतागमनकारणम्॥\nतदोचुः सप्त ऋषयो महेशप्रेरिता वयम्॥ २३.३ ॥\nसमागतास्त्वत्सकाशं कन्यायाश्च विलोकने॥\nतानस्मान्विद्धि भोः शैल स्वां कन्यां दर्शयाशु वै॥ २३.४ ॥\nतथेत्युक्त्वा ऋषिगणानानीता तत्र पार्वती॥\nस्वोत्संगे परिगृह्याशु गिरीन्द्रः पुत्रवत्सलः॥\nहिमवान्गिरिराजोऽथ उवाच प्रहसन्निव॥ २३.५ ॥\nइयं सुता मदीया हि वाक्यं श्रुणुत मे पुनः॥\nतपस्विनां वरिष्ठऽसौ विरक्तो मदनांतकः॥ २३.६ ॥\nकथमुद्वहनार्थी च येनानंगः कृत स्मरः॥\nअत्यासन्नेचातिदूरे आढ्ये धनविवर्जिते॥\nवृत्तिहीने च मूर्खे च कन्यादानं न शस्यते॥ २३.७ ॥\nमूढाय च विरक्ताय आत्मसंभाविताय च॥\nआतुराय प्रमत्ताय कन्यादानं न कारयेत्॥ २३.८ ॥\nतस्मान्मया विचार्यैव भवद्भिर्ऋषिसत्तमाः॥\nप्रदातव्या महेशाय एतन्मे व्रतमुत्तमम्॥ २३.९ ॥\nतच्छ्रुत्वा गिरिराजस्य वचनं ते महर्षयः॥\nएकपद्येन ऊचुस्ते प्रहस्य च हिमालयम्॥ २३.१० ॥\nयया कृतं तपस्तीव्रं यया चाराधितः शिवः॥\nतपसा तेन संतुष्टः प्रसन्नोद्य सदाशिवः॥ २३.११ ॥\nअस्यास्तस्य च भोः शैल न जानासि च किंचन॥\nमहिमानं परं चैव तस्मादेनां प्रयच्छ वै॥ २३.१२ ॥\nशिवाय गिरिजामेनां कुरुष्य वचनं हि नः॥\nतच्छ्रुत्वा वचनं तेषामृषीणां भावितात्मनाम्॥ २३.१३ ॥\nउवाच त्वरया युक्तः पर्वतान्पर्वतेश्वरः॥\nहे मेरो हे निषधकिं गन्धमादन मन्दर॥\nमैनाक क्रियतामद्य शंसध्वं च यथातथम्॥ २३.१४ ॥\nमेना तदा उवाचेदं वाक्यं वाक्यविशारदा॥\nअधुना किं विमशन कृतं कार्यं तदैव हि॥ २३.१५ ॥\nउत्पन्नेयं महाभागा देवकार्यार्थमेव च॥\nप्रदातव्या शिवायेति शिवस्यार्थेऽवतारिता॥ २३.१६ ॥\nअनयाराधितो रुद्रो रुद्रेण परिभाविता॥\nइयं महाभागा शिवाय प्रतिदीयताम्॥ २३.१७ ॥\nनिमित्तमात्रं च कृतं तया वै शिवपूजने॥\nएतच्छ्रुत्वा वचस्तस्यामेनायाः परिभाषितम्॥ २३.१८ ॥\nपरितुष्टो हिमाद्रिश्च वाक्यं चेदमुवाच ह॥\nऋषीन्प्रति निरीक्षंस्तां कन्येयं मम संप्रति॥ २३.१९ ॥\nततः समानीय सुलोचनां तां श्यामां नितंबार्षितमेखलां शुभाम्॥\nवैडूर्यमुक्तावलयान्दधानां भास्वत्प्रभां चांद्रमसीं व रेखम्॥ २३.२० ॥\nलावण्यामृतवापिकां सुवदनां गौरीं सुवासां शुभां दृष्ट्वा ते ह्यृषयोऽपि मोहमगन्भ्रांतास्तदा संभ्रमात्॥\nनोचुः किंचना वाक्यमेव सुधियो ह्यासन्प्रमत्ता इव स्तब्धाः कान्तिमतीमतीव रुचिरां त्रैलोक्यनाथप्रियाम्॥ २३.२१ ॥\nएवं तदा ते ह्यृषयोऽपि मोहिता रूपेण तस्याः किमुताथ देवताः॥\nतथैव सर्वे च निरीक्ष्य तन्वीं सतीं गिरिन्द्रस्य सुतां शिवप्रियाम्॥ २३.२२ ॥\nततः पुनश्चैत्य शिवं शिवप्रियाः शशंसुरस्मा ऋषयस्तदानीम्॥ २३.२३ ॥\n<b>॥ऋषय ऊचुः॥\n</b>\nभूषिता हि गिरीन्द्रेण स्वसुता नास्ति संशयः॥\nउद्वोढुं गच्छ देवेश देवैश्च परिवारितः॥ २३.२४ ॥\nगच्छ शीघ्रं महादेव पार्वतीमात्मजन्मने॥\nतच्छ्रुत्वा वचनं तेषां प्रहस्येदमुवाच ह॥ २३.२५ ॥\nविवाहो हि महाभागा न दृष्टो न श्रुतोऽपि वा॥\nमया पुरा च ऋषयः कथ्यतां च विशेषतः॥ २३.२६ ॥\nतदोचुर्ऋषयः सर्वे प्रहसंतः सदाशिवम्॥\nविष्णुमाह्वय वै देव ब्रह्मणं च शतक्रतुम्॥ २३.२७ ॥\nतथा ऋषिगणांश्चैव यक्षगन्धर्वपन्नगान्॥\nसिद्धविद्याधरांश्चैव किंनरांश्चाप्सरोगणान्॥ २३.२८ ॥\nएतांश्चान्यांश्च सुबहूनानयस्वेति सत्वरम्॥\nतदाकर्ण्य ऋषिप्रोक्तं वाक्यं वाक्यविशारदः॥ २३.२९ ॥\nउवाच नारदं देवो विष्णुमानय सत्वरम्॥\nब्रह्माणं च महेन्द्रं च अन्यांश्चैव समानय॥ २३.३० ॥\nशंभोर्वचनमादाय शिरसा लोकपावनः॥\nजगाम त्वरितो भूत्वा वैकुण्ठं विष्णुवल्लभः॥ २३.३१ ॥\nददर्श देवं परमासने स्थितं श्रिया च देव्या परिसेव्यमानम्॥\nचतुर्भुजं देववरं महाप्रभं नीलोत्पलश्यामतनुं वरेण्यम्॥ २३.३२ ॥\nमहार्हरत्नावृतचारुकुण्डलं महाकिरीटोत्तमरत्नभास्वतम्॥\nसुवैजयंत्या वनमालया वृतं स नारदस्तं भुवनैकसुन्दरम्॥ २३.३३ ॥\nउवाच नारदोऽभ्येत्य शंभोर्वाक्यमथादरात्॥\nब्रह्मवीणां वाद्यवीणां वाद्यमानः सर्वज्ञ ऋषिसत्तमः॥ २३.३४ ॥\nएह्येहि त्वं महाविष्णो महादेवं त्वरान्वितः॥\nउद्वाहनार्थं शंभोश्च त्वमेकः कार्यसाधकः॥ २३.३५ ॥\nप्रहस्य भगवान्प्राह नारदं प्रति वै तदा॥\nकथमुद्वहने बुद्धिरुत्पन्ना तस्य शूलिनः॥\nविज्ञातार्थोऽपि भगवान्नारदं परिपृष्टवान्॥ २३.३६ ॥\n<b>॥नारद उवाच॥\n</b>\nतपसा महता रुद्रः पार्वत्या परितोषितः॥\nस्वयमेवागतस्तत्र यत्रास्ते गिरिजा सती॥ २३.३७ ॥\nदासोऽहमवदच्छंभुः पार्वत्या परितोषितः॥\nपार्वतीं च समभ्यर्थ्य वरयस्व च भामिनि॥ २३.३८ ॥\nत्वरितेनावदच्छंभुस्त्वामाह्वयति संप्रति॥\nतस्य तद्वचनं श्रुत्वा देवदेवो जनार्दनः॥\nनारदेन समायुक्तः पार्षदैः परिवारितः॥ २३.३९ ॥\nसुपर्णमारुह्य तदा महात्मा योगीश्वराणां प्रभुरच्युतो महान्॥\nययौ तदाऽऽकाशपथा हरिः स्वयं सनारदो देववरैः समेतः॥ २३.४० ॥\nतं दृष्ट्वा त्वरितं देवो योगिध्येयांघ्रिपंकजः॥\nअभ्युत्थाय मुदा युक्तः परिष्वज्य च शार्ङ्गिणम्॥ २३.४१ ॥\nतदा हरिहरौ देवावैकपद्येन तिष्ठतः॥\nऊचुतुः स्म तदान्योन्यं क्षेमं कुशलमेव च॥ २३.४२ ॥\n<b>॥ईश्वर उवाच॥\n</b>\nगिरिजातपसा विष्णो जितोऽहं नात्र संशयः॥\nपाणिग्रहार्थमेवाद्य गंतुकामो हिमालयम्॥ २३.४३ ॥\nयथार्थेन च भो विष्णो कथयामि तवाग्रतः॥\nयदा दक्षेण भो विष्णो प्रदत्ता च पुरा सती॥ २३.४४ ॥\nन च संकल्पविधिना मया पाणिग्रहः कृतः॥\nअधुनैव मया कार्यं कर्मविस्तारणं बहु॥ २३.४५ ॥\nयत्कार्यं तन्न जानामि सर्वं पाणिग्रहोचितम्॥\nशंभोस्तद्वचनं श्रुत्वा प्रहस्य मधुसूदनः॥ २३.४६ ॥\nयावद्वक्तुं समारेभे तावद्ब्रह्मा समागतः॥\nइंद्रेण सह सर्वैश्च लोकपालैस्त्वरान्वितः॥ २३.४७ ॥\nतथैव देवासुरयक्षदानवा नागाः पतंगाप्सरसो महर्षयः॥\nसमेत्य सर्वे परिवक्तुमीशमूचुस्तदानीं शिरसा प्रणम्य॥ २३.४८ ॥\nगच्छगच्छ महादेव अस्माभिः सहितः प्रभो॥\nततो विष्णुरुवाचेदं प्रस्तावसदृशंवचः॥ २३.४९ ॥\nगृह्योक्तविधिना शंभो कर्म कर्तुमिहार्हसि॥ २३.५० ॥\nनांदीमुखं मण्डपस्थापनं च तथा चैतत्कुरु धर्मेण युक्तम्॥\nमहानदीसंगमं वर्जयित्वा कुर्वंति केचिद्वेदमनीषिणश्च॥ २३.५१ ॥\nमण्डपस्थापनं चैव क्रियतां ह्यधुना विभो॥\nतथोक्तो विष्णुना शंभुश्चकारात्महिताय वै॥ २३.५२ ॥\nब्रह्मादिभिः कृतं तेन सर्वमभ्युदयोचितम्॥\nग्रहाणां पूजनं चक्रे कश्यपो ब्रह्मणा युतः॥ २३.५३ ॥\nतथात्रिश्च वशिष्ठश्च गौतमोथ गुरुर्भृगुः॥\nकण्वो बृहस्पतिः शक्तिर्जमदग्निः पराशरः॥ २३.५४ ॥\nमार्कंडेयः शिलावाकः शून्यपालोऽक्षतश्रमः॥\nअगस्त्यश्च्यवनो गर्गः शिलादोऽथ महामुनिः॥ २३.५५ ॥\nएते चान्ये च बहवो ह्यागताः शिवसन्निधौ॥\nब्रह्मणा नोदितास्तत्र चक्रुस्ते विधिवत्क्रियाम्॥ २३.५६ ॥\nवेदोक्तविधिना सर्वे वेदवेदांगपारगाः॥\nचक्रू रक्षां महेशस्य कृतकौतुकमंगलाम्॥ २३.५७ ॥\nऋग्यजुःसामसहितैः सूक्तैर्नानाविधैस्तथा॥\nमंगलानि च भूरीणि ऋषयस्तत्त्ववेदिनः॥ २३.५८ ॥\nअभ्यंजनादिकं सर्वं चक्रुस्तस्य परात्मनः॥\nख्यातः कपर्द्दस्तस्यैव शिवस्य परमात्मनः॥ २३.५९ ॥\nअनेकैर्मौक्तिकैर्युक्ता मुण्डमालाऽभवत्तदा॥\nये सर्पा ह्यंगभूताश्च ते सर्वे तत्क्षणादिव॥\nबभूवुर्मडनान्येव जातरूपमयानि च॥ २३.६० ॥\nसर्वभूषणसंपन्नो देवदेवो महेश्वरः॥\nययौ देवैः परिवृतः शैलराजपुरं प्रति॥ २३.६१ ॥\nचंडिका वरभगिनी तदा जाता भयावहा॥\nप्रेतासना गता चण्डी सर्पाभरणभूषिता॥ २३.६२ ॥\nहैमं कलशमादाय पूर्णं मूर्ध्ना महाप्रभा॥\nपरिवारैर्महाचंडी दीप्तास्या ह्युग्रलोचना॥ २३.६३ ॥\nतत्र भूतान्यनेकानि विरूपाणि सहस्रशः॥\nतैः समेताग्रतश्चंडी जगाम विकृतानना॥ २३.६४ ॥\nतस्याः सर्वे पृष्ठतश्च गणाः परमदारुणाः॥\nकोट्येकादशसंख्याका रौद्रा रुद्र प्रियाश्च ये॥ २३.६५ ॥\nतदा डमरुनिर्घोषव्याप्तमासीज्जगत्त्रयम्॥\nभेरीभांकारशब्देन शंखानां निनदेन च॥ २३.६६ ॥\nतथा दुंदुभिनिर्घोषैः शब्दः कोलाहलोऽभवत्॥\nगणानां पृष्ठतो भूत्वा सर्वे देवाः समुत्सुकाः॥\nअन्वयुः सर्वसिद्धाश्च लोकपालैः समन्विताः॥ २३.६७ ॥\nमध्ये व्रजन्महेंद्रोऽथ ऐरावतमुपास्थितः॥\nशुभ्रेणो च्छ्रियमाणेन छत्रेण परमेण हि॥ २३.६८ ॥\nचामरैर्वीज्यमानोऽसौ सुरैर्बहुभिरावृतः॥\nतदा तु व्रजमानास्त ऋषयो बहवो ह्यमी॥ २३.६९ ॥\nभरद्वाजादयो विप्राः शिवस्योद्वहनं प्रति॥\nशाकिन्यो यातुधानाश्च वेताला ब्रह्मराक्षसाः॥ २३.७० ॥\nभूतप्रेतपिशाचाश्च तथान्ये प्रमथादयः॥\nपृच्छमानास्तदा चंडीं पृष्ठतोऽन्वगमंस्तदा॥ २३.७१ ॥\nक्व गता साऽधुना चंडी धावमानास्तदा भृशम्॥\nप्राप्ता गता व्रजंतीं तां प्रणिपत्य महाप्रभाम्॥ २३.७२ ॥\nअथ प्रोचुस्तदा सर्वे चंडीं भैरवसंयुताम्॥\nविनास्माभिः कुतो यासि वद चंडि यथा तथा॥ २३.७३ ॥\nप्रहस्योवाच सा चंडी भूतानां तत्र श्रृण्वताम्॥\nशंभोरुद्वहनार्थाय प्रेतारूढा व्रजाम्यहम्॥ २३.७४ ॥\nहैमं कलशमादाय शिरसा बिभ्रती स्वयम्॥\nकरवालीस्वरूपेण चंडी जाता ततः स्वयम्॥ २३.७५ ॥\nभूतैः परिवृता सर्वैः सर्वेषामग्रतोऽव्रजत्॥\nगणास्तामनुजग्मुस्ते गणानां पृष्ठतः सुराः॥ २३.७६ ॥\nइंद्रादयो लोकपाला ऋषयस्तेऽग्रपृष्ठतः॥\nऋषीणां पृष्ठतो भूत्वा पार्षदाश्च महाप्रभाः॥ २३.७७ ॥\nविष्णोरमितभावज्ञा मुकुंदाच्च मनोरमाः॥\nसर्वे पयोदसंकाशाः स्रग्विणो वनमालिनः॥\nश्रीवत्सांकधराः सर्वे पीतवासोन्विताश्च ते॥ २३.७८ ॥\nचतुर्भुजाः कुंडलिनः किरीटकटकांगदैः॥\nहारनूपुरसूत्रैश्च कटिसूत्राङ्गुलीयकैः॥\nशोभिताः सर्व एवैते महापुरुषलक्षणाः॥ २३.७९ ॥\nतेषां मध्ये गतो विष्णुः श्रियोपेतः सुरारिहा॥ २३.८० ॥\nबभौ त्रिलोकीकृतविश्वमंगलो महानुभावैर्हृदि कृत्य धिष्ठितः॥\nशिवेन साकं परमार्थदस्तदा हरिः परात्मा जगदेकबंधुः॥ २३.८१ ॥\nस तार्क्ष्यपुत्रोपरि संस्थितो महाँल्लक्ष्म्या समेतो भुवनैकभर्ता॥\nस चामरैर्वीज्यमानो मुनींद्रैः सर्वैः समेतो हरिरीश्वरो महान्॥ २३.८२ ॥\nतथा विरिंचिर्निजवाहनस्थो वेदैः समेतः सह षड्भिरंगैः॥\nतथागमैः सेतिहासैः पुराणैः स संवृतो हेमगर्भो बभूव॥ २३.८३ ॥\nवेधोहरिभ्यां च तदा सुरेद्रैः समावृतश्चर्षिभिः संपरीतः॥\nवृषारूढो वृषकेतुर्दुरापोयोगीश्वरैरपि सर्वैरगम्यः॥ २३.८४ ॥\nशुद्धस्फटिकसंकाशं वृषभं धर्मवत्सलम्॥\nसमेतो मातृभिश्चैव गोभिश्च कृतलक्षणम्॥ २३.८५ ॥\nएभिस्समेतोऽसुरदानवैः सह ययौ महेशो विबुदैरलंकृतः॥\nहिमालयं गिरिवर्यं तदानीं पाणिग्रहार्थं प्रमदोत्तमायाः॥ २३.८६ ॥\nइति श्रीस्कांदे महापुराण एकाशीति साहस्र्यां संहितायां प्रथमे माहेश्वरखण्डे केदारखंडे श्रीशिवस्य विवाहवर्णनंनाम त्रयोविंशोऽध्यायः॥ २३ ॥"
  }
]
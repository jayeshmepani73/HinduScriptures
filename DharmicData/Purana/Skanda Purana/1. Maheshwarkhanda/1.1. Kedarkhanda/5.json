[
  {
    "text": "<b>॥लोमश उवाच॥\n</b>\nविष्णौ गते तदा सर्वे देवाश्च ऋषिभिः सह॥\nविनिर्जिता गणैः सर्वे ये च यज्ञोपजीविनः॥ ५.१ ॥\nभृगुं च पातयामास स्मश्रूणां लुंचनं कृतम्॥\nद्विजांश्चोत्पाटयामास पूष्णो विकृतविक्रियान्॥ ५.२ ॥\nविडंबिता स्वधा तत्र ऋषयश्च विडंबिताः॥\nववृषुस्ते पुरीषेण वितानाग्नौ रुपान्विताः॥ ५.३ ॥\nअनिर्वाच्यं तदा चक्रुर्गणाः क्रोधसमन्विताः॥\nअंतर्वेद्यंतरगतो दक्षो वै महतो भयात्॥ ५.४ ॥\nतं निलीनं समाज्ञाय आनिनायरुषान्वितः॥\nकपोलेषु गृहीत्वा तं खड्गेनोपहतं शिरः॥ ५.५ ॥\nअभेद्यं तच्छिरो मत्वा वीरभद्रः प्रतापवान्॥\nस्कंधं पद्भ्यां समाक्रम्य कधरेऽपीडयत्तदा॥ ५.६ ॥\nगंधरात्पाट्यमानाच्च शिरश्छिन्नं दुरात्मनः॥\nदक्षस्य च तदा तेन वीरभद्रेण धीमता॥\nतच्छिरः सुहुतं कुंडे ज्वलिxxxxxxx॥ ५.७ ॥\nये चान्य ऋषयो देवाः पितरो यक्षराक्षसाः॥\nगणैरुपद्रुताः सर्वे पलायनपरा ययुः॥ ५.८ ॥\nचंद्रादित्यगणाः सर्वे ग्रहनक्षत्रतारकाः॥\nसर्वे विचलिता ह्यासन्गणैस्तेपि ह्युपद्रुताः॥ ५.९ ॥\nसत्यलोकं गतो ब्रह्मा पुत्रशोकेन पीडितः॥\nचिंतयामास चाव्यग्रः किं कार्यं कार्यमद्य वै॥ ५.१० ॥\nमनसा दूयमानेन शंन लेभे पितामहः॥\nज्ञात्वा सर्वं प्रयत्नेन दुष्कृतं तस्य पापिनः॥ ५.११ ॥\nगमनाय मतिं चक्रे कैलासं पर्वतं प्रति॥\nहंसारूढो महातेजाः सर्वदेवैः समन्वितः॥ ५.१२ ॥\nप्रविष्टः पर्वतश्रेष्ठं स ददर्श सदाशिवम्॥\nएकांतवासिनं रुद्रं शैलादेन समन्वितम्॥ ५.१३ ॥\nकपर्द्दिनं श्रिया युक्तं वेदांगानां च दुर्गमम्॥\nतथाविधं समालोक्य ब्रह्म क्षोभपरोऽभवत्॥ ५.१४ ॥\nदंडवत्पतितो भूमौक्षमापयितुमुद्यतः॥\nसंस्पृशं स्तत्पदाब्जं च चतुर्मुकुटकोटिभिः॥\nस्तुतिं कर्तुं समारेभे शिवस्य परमात्मनः॥ ५.१५ ॥\n<b>॥ब्रह्मोवाच॥\n</b>\nनमो रुद्राय शांताय ब्रह्मणे परमात्मने॥\nत्वं हि विश्वसृजां स्रष्टा धाता त्वं प्रपितामहः॥ ५.१६ ॥\nनमो रुद्राय महते नीलकंठाय वेधसे॥\nविश्वाय विश्वबीजाय जगदानंदहेतवे॥ ५.१७ ॥\nओंकारस्त्वं वषट्कारः सर्वारंभप्रवर्तकः॥\nयज्ञोसि यज्ञकर्मासि यज्ञानां च प्रवर्तकः॥ ५.१८ ॥\nसर्वेषां यज्ञकर्तॄणां त्वमेव प्रतिपालकः॥\nशरण्योसि महादेव सर्वेषां प्राणिनां प्रभो॥\nरक्ष रक्ष महादेव पुत्रशोकेन पीडितम्॥ ५.१९ ॥\n<b>॥महादेव उवाच॥\n</b>\nश्रृणुष्वावहितो भूत्वा मम वाक्यं पितामह॥\nदक्षस्य यज्ञभंगोयं न कृतश्च मया क्वचित्॥ ५.२० ॥\nस्वीयेन कर्मणा दक्षो हतो ब्रह्मन्न संशयः॥ ५.२१ ॥\nपरेषां क्लेशदं कर्म न कार्यं तत्कदाचन॥\nपरमेष्ठिन्परेषां यदात्मनस्तद्भविष्यति॥ ५.२२ ॥\nएवमुक्त्वा तदा रुद्रो ब्रह्मणा सहितः सुरैः॥\nययौ कनखलं तीर्थं यज्ञवाटं प्रजापतेः॥ ५.२३ ॥\nरुद्रस्तदा ददर्शाय वीरभद्रेण यत्कृतम्॥\nस्वाहा स्वधा तथा पूषा भृगुर्मतिमतां वरः॥ ५.२४ ॥\nतदान्य ऋषयः सर्वे पितरश्च तथाविधाः॥\nयेऽन्ये च बहवस्तत्र यक्षगंधर्वकिन्नराः॥ ५.२५ ॥\nत्रोटिता लुंचिताश्चैव मृताः केचिद्रणाजिरे॥ ५.२६ ॥\nशंभुं समागतं दृष्ट्वा वीरभद्रो गणैः सह॥\nदंडप्रणामसंयुक्तस्तस्थावग्रे सदाशिवम्॥ ५.२७ ॥\nदृष्ट्वा पुरः स्थितं रुद्रो वीरभद्रं महाबलम्॥\nउपाच प्रहसन्वाक्यं किं कृतं वीर नन्विदम्॥ ५.२८ ॥\nदक्षमानय शीघ्रं भो येनेदं कृतमीदृशम्॥\nयज्ञे विलक्षणं तात यस्येदं फलमीदृशम्॥ ५.२९ ॥\nएवमुक्तः शंकरेण वीरभद्रस्त्वरान्वितः॥\nकबंधमानयित्वाथ शंभोरग्रे तदाक्षिपत्॥ ५.३० ॥\nतदोक्तः शंकरेणैव वीरभद्रो महामनाः॥\nशिरः केना पनीतं च दक्षस्यास्य दुरात्मनः॥ ५.३१ ॥\nदास्यामि जीवनं वीर कुटिलस्यापि चाधुना॥\nएवमुक्तः शंकरेण वीरभद्रोऽब्रवीत्पुनः॥ ५.३२ ॥\nमया शिरो हुतं चाग्नौ तदानीमेव शंकर॥\nअवशिष्टं शिरःशंभो पशोश्च विकृताननम्॥ ५.३३ ॥\nइति ज्ञात्वा ततो रुद्रः कबंधोपरि चाक्षिपत्॥\nशिरः पशोश्च विकृतं कूर्चयुक्तं भयावहम्॥ ५.३४ ॥\nस दक्षो जीवितं लेभे प्रसादाच्छंकरस्य च॥\nस दृष्ट्वाग्रे तदा रुद्रं दक्षो लज्जासमन्वितः॥\nतुष्टाव प्रणतो भूत्वा शंकरं लोकशंकरम्॥ ५.३५ ॥\n<b>॥दक्ष उवाच॥\n</b>\nनमामि देवं वरदं वरेण्यं नमामि देवेश्वरं सनातनम्॥\nनमामि देवाधिपमीश्वरं हरं नमामि शंभुं जगदेकबंधुम्॥ ५.३६ ॥\nनमामि विश्वेश्वरविश्वरूपं सनातनं ब्रह्म निजात्मरूपम्॥\nनमामि सर्वं निजभावभावं वरं वरेण्यं नतोऽस्मि॥ ५.३७ ॥\n<b>॥लोमश उवाच॥\n</b>\nदक्षेण संस्तुतो रुद्रो बभाषे प्रहसन्रहः॥ ५.३८ ॥\n<b>॥हर उवाच॥\n</b>\nचतुर्विधा भजंते मां जनाः सुकृतिनः सदा॥\nआर्तो जिज्ञासुरर्थार्थी ज्ञानी च द्विजसत्तम॥ ५.३९ ॥\nतस्मान्मे ज्ञानिनः सर्वे प्रियाः स्युर्नात्र संशयः॥\nविना ज्ञानेन मां प्राप्तुं यतंते ते हि बालिशः॥ ५.४० ॥\nकेवलं कर्मणा त्वं हि संसारात्तर्तुमिच्छसि॥ ५.४१ ॥\nन वेदैश्च न दानैश्च न यज्ञैस्तपसा क्वचित्॥\nन शक्नुवंति मां प्राप्तुं मूढाः कर्म्मवशानराः॥ ५.४२ ॥\nतस्माज्ज्ञानपरो भूत्वा कुरु कर्म्म समाहितः॥\nसुखदुःखसमो भूत्वा सुखी भव निरंतरम्॥ ५.४३ ॥\n<b>॥लोमश उवाच॥\n</b>\nउपदिष्टस्तदा तेन शंभुना परमेष्ठिना॥\nदक्षं तत्रैव संस्थापाय ययो रुद्रः स्वपर्वतम्॥ ५.४४ ॥\nब्रह्मणापि तथा सर्वे भृग्वाद्याश्च महर्षयः॥\nआश्वासिता बोधिताश्च ज्ञानिनश्चाभवन्क्षणात्॥ ५.४५ ॥\nगतः पितामहो ब्रह्मा ततश्च सदनं स्वकम्॥ ५.४६ ॥\nदक्षोपि च स्वयं वाक्यात्परं बोधमुपागतः।\nशिवध्यानपरो भूत्वा तपस्तेपे महामनाः॥ ५.४७ ॥\nतस्मात्सर्वप्रयत्नेन संक्षेव्यो भगवाञ्छिवः॥ ५.४८ ॥\nसंमार्जनं च कुर्वंति नरा ये च शिवांगणे॥\nते वै शिवपुरं प्राप्य जगद्वंद्या भग्सि च॥ ५.४९ ॥\nये शिवस्य प्रयच्छति दर्प्पणं सुमहाप्रभम्॥\nभविष्यंति शिवस्याग्रे पार्षदत्वेन ते नराः॥ ५.५० ॥\nचामराणि प्रयच्छंति देवदेवस्य शूलिनः॥\nचामरैर्वीज्यपानास्ते भविष्यंति जगत्त्रय॥ ५.५१ ॥\nदीपदानं प्रयच्छंति महादेवालये नराः॥\nतेजस्विनो भविष्यंति ते त्रैलोक्यप्रदीपका॥ ५.५२ ॥\nधूपं ये वै प्रयच्छन्ति शिवाय परमात्मने॥\nयशस्विनो भविष्यंति उद्धरन्ति कुलद्वयम्॥ ५.५३ ॥\nनैवेद्यं ये प्रयच्छंति भकया हरिहराग्रतः॥\nसिक्थेसिक्थे क्रतुफलं प्राप्नुवंति हि ते नराः॥ ५.५४ ॥\nभग्नं शिवालयं ये च प्रकुर्वंति नरोत्तमाः॥\nप्राप्नुवति फल ते वै द्विगुणं नात्र संशयः॥ ५.५५ ॥\nनूतनं ये प्रकृर्वंति इष्टकैरश्मनापि वा॥\nस्वर्गे हि ते प्रमोदंते यावत्तिष्ठति निर्मलम्॥\nयशो भूमौ द्विजश्रेष्ठा कार्या विचारणा॥ ५.५६ ॥\nकारयंति च ये विप्राः प्रासादं बहुभूमिकम्॥\nशिवस्याथ महाप्राज्ञाः प्राप्नुवंति परां गतिम्॥ ५.५७ ॥\nशुद्धं धवलितं ये च कुर्वन्ति हरमंदिरम्॥\nस्वीयं परकृतं चापि तेऽपि यांति परां गतिम्॥ ५.५८ ॥\nवितानं ये प्रयच्छति नराः सुकृतिनोपि हि॥\nतारयति कुलं कृत्स्नं शिवलोकं गताः पुनः॥ ५.५९ ॥\nये च नादमयीं घंटां निबध्नंति शिवालये॥\nतेजस्विनः कीर्तिमंतो भविष्यंति जगत्त्रये॥ ५.६० ॥\nएककालं द्विकालं वा त्रिकालं चानुपश्यति॥\nआढ्यो वापि दरिद्रो वा सुखं दुःखात्प्रचुच्यते॥ ५.६१ ॥\nश्रद्धावान्भजते यो वा शिवाय परमात्मने॥\nकुलकोटिं समुद्धृत्य शिवेन सह मोदते॥ ५.६२ ॥\nअत्रैवोदाहरंतीम मितिहासं पुरातनम्॥\nऐंद्रद्युम्नेश्च संवादं यमस्य च महात्मनः॥ ५.६३ ॥\nपुरा कृतयुगे ह्यसीदिन्द्रसेनो नराधिपः॥\nप्रतिष्ठानाधिपो वीरो मृगयारसिकः सदा॥ ५.६४ ॥\nअब्रह्मण्यः सदा क्रूरः केवलासुतृपः सदा॥\nपरप्राणौर्निजप्राणान्पुष्णाति स खलः सदा॥ ५.६५ ॥\nपरस्त्रीलं पटोऽत्यंतं परद्रव्येषु लोलुपः॥\nब्राह्मणा घातितास्तेन सुरापश्च निरंतरम्॥ ५.६६ ॥\nगुरुलत्पगतोत्यर्थं सदा सौवर्णतस्करः॥\nतथाभूतानुगाः सर्वे राज्ञस्तस्य दुरात्मनः॥ ५.६७ ॥\nएवं बहुविधं राज्यं चकार स दुरात्मवान्॥\nततः कालेन महता पंचत्वं प्राप दुर्मतिः॥ ५.६८ ॥\nतदा याम्यैश्च नीतोऽसाविंद्रसेनो दुरात्मवान्॥\nयमान्तिकमनुप्राप्तस्तदा राजा सकल्मषः॥ ५.६९ ॥\nयमेन दृष्टस्तत्रासाविंद्रसेनोग्रतः स्थितः॥\nअभ्युत्थानपरो भूत्वा ननाम शिरसा शिवम्॥ ५.७० ॥\nदूतान्संभर्त्सयामास यमो धर्मभृतां वरः॥\nपाशैर्बद्धं चंद्रसेनं मुक्त्वा प्रोवाच धर्मराट्॥ ५.७१ ॥\nगच्छ पुण्यतमाँल्लोकान्भुंक्ष्व राजन्यसत्तम॥\nयावदिंद्रश्च नाकेऽस्ति यावत्सूर्यो नभस्तले॥ ५.७२ ॥\nपंचभूतानि यावच्च तावत्त्वं च सुखी भव॥\nसुकृती त्वं महाराज शिवभक्तोऽसि नित्यदा॥ ५.७३ ॥\nयमस्य वचनं श्रुत्वा इंद्रसेनोभ्यभाषत॥\nअहं शिवं न जानामि मृगयारसिको ह्यहम्॥ ५.७४ ॥\nतच्छ्रुत्वा वचनं तस्य यमो भाष्यमभाषत॥\nआहर प्रहरस्वेति उक्तं चेदं सदा त्वया॥ ५.७५ ॥\nतेन कर्मविपाकेन सदा पूतोसि मानद॥\nतस्मात्त्वं गच्छ कैलासं पर्वतं शंकरं प्रति॥ ५.७६ ॥\nएवं संभाषमाणस्य यमस्य च महात्मनः॥\nआगताः शिवद्वतास्ते वृषारूढा महाप्रभाः॥ ५.७७ ॥\nनीलकंठा दशभुजाः पंचवक्त्रास्त्रिलोचनाः॥\nकपर्द्दिनः कुंडलिनः शशंकांकितमौलयः॥ ५.७८ ॥\nतान्दृष्ट्वा सहसोत्थाय यमो धर्मभृतां वरः॥\nपूजयामास तान्सर्वान्महेंद्रप्रतिमांस्तदा॥ ५.७९ ॥\nत्वरीरेनैव ते सर्वे ऊचुर्वैवस्वतं यमम्॥\nअत्रागतो महाभाग इंद्रसेनोऽमितद्युतिः॥\nनाम्नाः प्रवर्त्तको नित्यं रुद्रस्य च महात्मनः॥ ५.८० ॥\nश्रुत्वा च वचनं तेषां यमेन च पुरस्कृतः॥\nइंद्रसेनो विमानस्थः प्रेषितो हि शिवालयम्॥ ५.८१ ॥\nआनीतोयं तदा तैश्च पार्षदप्रवरोत्तमैः॥\nशंभुना हि तदा दृष्ट इंद्रसेनोऽमितद्युतिः॥ ५.८२ ॥\nअभ्युत्थायागतो रुद्रः परिष्वज्य तदा नृपम्॥\nअर्द्धासनगतं कृत्वा इंद्रसेनं ततोऽब्रवीत्॥ ५.८३ ॥\nकिं दातव्यं नृपश्रेष्ठ प्रयच्छामि तवेप्सितम्॥\nइति श्रुत्वा वचस्तस्य महेशस्य तदा नृपः॥\nआनंदाश्रुकणान्मुंचन्प्रेम्णा नोवाच किंचन॥ ५.८४ ॥\nतदा कृतो महेशेन पार्षदो हि महात्मना॥\nचंडो नाम्नाच विख्यातोमुण्डस्य च सखा प्रियः॥ ५.८५ ॥\nनामोच्चारणमात्रेण रुद्रस्य परमात्मनः॥\nसिद्धिं प्राप्तो हि पापिष्ठ इद्रसेनो नराधिपः॥ ५.८६ ॥\nरहेहरेति वै नाम्ना शंभोश्चक्रधरस्य च॥\nरक्षिता बहवो मर्त्याः शिवेन परमात्मना॥ ५.८७ ॥\nमहेशान्नापरो देवो दृश्यतेभुवनत्रये॥\nतस्मात्सर्वप्रयत्नेन पूजनीयः सदाशिवः॥ ५.८८ ॥\nपत्रैःपुष्पैः फलैर्वापि जलैर्वा विमलैः सदा॥\nकरवीरैः पूज्यमानः शंकरो वरदो भवेत्॥ ५.८९ ॥\nकरवीराद्दशगुणमर्कपुष्पं विशिष्यते॥\nविभूत्यादिकृतं सर्वं जगदेतच्चराचरम्॥ ५.९० ॥\nशिवस्यांगणलग्ना या तस्मात्तां धारयेत्सदा॥\nततस्त्रिपुंड्रे यत्पुम्यं तच्छृणुध्वं द्विजोत्तमाः॥ ५.९१ ॥\nसर्वपापहरं पुण्यं तच्छृणुध्वं द्विजोत्तमाः॥\nस्तेनः कोऽपि महापापो घातितो राजदूतकैः॥ ५.९२ ॥\nतं खादितुं समायातः श्वाशिरस्युपरिस्थितः॥\nनखांतरालसंलग्ना रक्षा तस्यैव पापिनः॥ ५.९३ ॥\nललाटे पतिता तस्य त्रिपुंड्रांकिंतमुद्रया॥\nचैतन्येन विना तस्य देहमात्रैकलग्नया॥ ५.९४ ॥\nकैलासं तस्करो नीतो रुद्रदूतैस्ततस्तदा॥\nविभूतेर्महिमानं तु को विशेषितुर्महति॥ ५.९५ ॥\nविभूत्वा मंडितांगानां नराणां पुण्यकर्मणाम्॥\nमुखे पंचाक्षरो येषां रुद्रास्ते नात्र संशयः॥ ५.९६ ॥\nजटाकलापिनो ये च ये रुद्राक्षविभूषणाः॥\nते वै मनुष्यरूपेण रुद्रा नास्त्यत्र संशयः॥ ५.९७ ॥\nतस्मात्सदाशिवः पुंभिः पूजनीयो हि नित्यशः॥\nप्रातर्मध्याह्नकाले च सायं संध्या विशिष्यते॥ ५.९८ ॥\nप्रातस्तु दर्शनाच्छंभोर्नैशमेनो व्यपोहति॥\nमध्याह्ने दर्शनाच्छंभोः सप्तजन्मार्जितं नृणाम्॥\nपापं प्रणाशमायाति निशायां नैव गण्यते॥ ५.९९ ॥\nशिवेति द्व्यक्षरं नाम महा पापप्रणाशनम्॥\nयेषां मुखोद्गतं नॄणां तैरिदं धार्यते जगत्॥ ५.१०० ॥\nशिवांगणे तु या भेरी स्थापिता पुण्यकर्मभिः॥\nतस्या नादेन पूता वै ये च पापरता जनाः॥\nपाषंडिनोऽप्यसद्वादास्तेऽपि यांति परां गतिम्॥ ५.१०१ ॥\nपशोर्यस्य च संबद्धा चर्मणा च शिवालये॥\nनृभिर्या स्थापिता भेरी मृदंगमुरजादि च॥\nस पशुः शिवसान्निध्यमाप्नोत्यत्र न संशयः॥ ५.१०२ ॥\nतस्मात्ततं च विततं घनं सुषिरमेव च॥\nचामराणि महार्हाणि मंचकाः शयनानि च॥ ५.१०३ ॥\nगाथाश्च इतिहासाश्च गायनं च यथाविधि॥\nबहुरूपादिकं शंभोः प्रियान्येतानि कल्पयेत्॥ ५.१०४ ॥\nकल्पयित्वा च गच्छंति शिवलोकं हि पापिनः॥\nसुधर्माणो महात्मानः शिवपूजाविशारदाः॥ ५.१०५ ॥\nगुरोर्मुखाच्च संप्राप्तशिवपूजारताश्च ये॥\nशिवरूपेण ये विश्वं पश्यंति कृतनिश्चयाः॥ ५.१०६ ॥\nसम्यग्बुद्ध्या समाचारा वर्णाश्रमयुता नराः॥\nब्राह्मणाः क्षत्रिया वैश्वयाः शूद्राश्चान्ये तथा नराः॥ ५.१०७ ॥\nश्वपचोऽपि वरिष्ठः स शंभोः प्रियतरो भवेत्॥\nशंभुनाधिष्ठितं सर्वं जगदेतच्चराचरम्॥ ५.१०८ ॥\nतस्मात्सर्वं शिवमयं ज्ञातव्यं सुविशेषतः॥\nवेदैः पुराणैः शास्त्रैश्च तथौपनिपदैरपि॥ ५.१०९ ॥\nआगमैर्विविधैः शंभुर्ज्ञातव्यो नात्र संशयः॥\nनिष्कामैश्च सकामैश्च पूजनीयः सदा शिवः॥ ५.११० ॥\n<b>॥लोमश उवाच॥\n</b>\nकथयामि पुरावृत्तमितिहासं पुरातनम्॥\nनंदी नाम पुरा वैश्यो ह्यवंतीपुरमावसत्॥ ५.१११ ॥\nशिवध्यानपरो भूत्वा शिवपूजां चकार सः॥\nनित्यं तपोवनस्थं हि लिंगमेकं समर्चयत्॥ ५.११२ ॥\nउषस्युषसि चोत्थाय प्रत्यहं शिववल्लभः॥\nनंदीलिंगार्च्चनरतो बभूवातिशयेन हि॥ ५.११३ ॥\nलिंगं पंचामृतेनैव यथोक्तेनाभ्यषेचयत्॥\nविप्रैः समावृतो नित्यं वेदवेदांगपारगैः॥ ५.११४ ॥\nयथाशास्त्रेण विधिना लिंगार्चनपरोऽभवत्॥\nस्नापयित्वा ततः पुष्पैर्नानश्चर्यसमन्वितैः॥ ५.११५ ॥\nमुक्ताफलैरिंद्रनीलैर्गोमेदैश्च निरंतरम्॥\nवैडूर्यैश्चैव नीलैश्च माणिक्यैश्च तथार्चयत्॥ ५.११६ ॥\nएवं नंदी महाभागो बहून्यब्दानि चार्च्चयत्॥\nविजनस्थं तदा लिंगं नानाभोगसमन्वितम्॥ ५.११७ ॥\nएकदा मृगयासक्तः किरातो भूतहिंसकः॥\nअविवेकपरो भूत्वा मृगयारसिकः सदा॥ ५.११८ ॥\nपापी पापसमाचारो विचरन्गिरिकंदरे॥\nअनेकश्वापदाकीर्णे हन्यमान इतस्ततः॥ ५.११९ ॥\nएवं विचरमाणोऽसौ किरातो भूतहिंसकः॥\nयदृच्छयागतस्तत्र यत्र लिंगं सुपूजितम्॥ ५.१२० ॥\nउदकं वीक्षमाणोऽसौ तृषया पीडितो भृशम्॥\nततो वने सरः शीघ्रं दृष्ट्वा तोये समाविशत्॥ ५.१२१ ॥\nतीरे संस्थाप्य दुष्टात्मा तत्सर्वं मृगयादिकम्॥\nगंडूषोत्सर्जनं कृत्वा पीत्वा तोयं च निर्गतः॥ ५.१२२ ॥\nशिवालयं ददर्शाग्रे अनेकाश्चर्यमंडितम्॥\nदृष्टं सुपूजितं लिंगं नानारत्नैः पृथक्पृथक्॥ ५.१२३ ॥\nतथा लिंगं समालक्ष्य यदा पूजां समाहरत्॥\nरत्नानि सर्वभूतानि विधूतानि इतस्ततः॥ ५.१२४ ॥\nस्नपनं तस्य लिंगस्य कृतं गंडूषवारिणा॥\nकरेणैकेन पूजार्थं बिल्वपत्राणि सोऽर्पयत्॥ ५.१२५ ॥\nद्वितीयेन करेँणैव मृगमांसं समर्पयत्॥\nदण्डप्रणामसंयुक्तः संकल्पं मनसाऽकरोत्॥ ५.१२६ ॥\nअद्यप्रभृति पूजां वै करिष्यामि प्रयत्नतः॥\nत्वं मे स्वामी च भक्तोहमद्यप्रभृति शंकर॥ ५.१२७ ॥\nएवं नैयमिको भूत्वा किरातो गृहमागतः॥\nनन्दी ददर्श तत्सर्वं किरातेन इतस्ततः॥ ५.१२८ ॥\nचिंतायुक्तोऽभवन्नंदी जातं किं छिद्रमद्य मे॥\nकथितानि च विघ्नानि शिवपूजारतस्य च॥\nउपस्थितानि तान्येव मम भाग्यविपर्ययात्॥ ५.१२९ ॥\nएवं विमृश्य सुचिरं प्रक्षाल्य शिवमंदिरम्॥\nयथागतेन मार्गेण नंदी स्वगृहमागतः॥ ५.१३० ॥\nततो नंदिनमागत्य पुरोधा गतमानसम्॥\nअब्रवोद्वचनं तं तु कस्मात्त्वं गतमानसः॥ ५.१३१ ॥\nपुरोहितं प्रति तदा नन्दी वचनमब्रवीत्॥ ५.१३२ ॥\nअद्य दृष्टं मया विप्र अमेध्यं शिवसंनिधौ॥\nकेनेदं कारितं तत्र न जानामि कथंचन॥ ५.१३३ ॥\nततः पुरोधा वचनं नन्दिनं चाब्रवीत्तदा॥\nयेन विस्खलितं तत्र रत्नादीनां प्रपूजनम्॥\nसोऽपि मूढो न संदेहः कार्याकार्येषु मंदधीः॥ ५.१३४ ॥\nतस्माच्चिंता न कर्तव्या त्वया अणुरपि प्रभो॥\nप्रभाते च मया सार्द्धं गम्यतां तच्छिवालयम्॥ ५.१३५ ॥\nनिरीक्षणार्थं दुष्टस्य तत्कार्यं विदधाम्यहम्॥\nएतच्छ्रुत्वा तु वचनं नन्दी तस्य पुरोधसः॥ ५.१३६ ॥\nआस्थितः स्वगृहे नक्तं दूयमानेन चेतसा॥\nतस्यां रात्र्यां व्यतीतायामाहूय च पुरोधसम्॥ ५.१३७ ॥\nगतः शिवालयं नन्दी समं तेन महात्मना॥\nततो दृष्टं पूर्वदिने कृतंतेन दुरात्मना॥ ५.१३८ ॥\nसम्यक्प्रपूजनं कृत्वा नानारत्नपरिच्छदम्॥\nपञ्चोपचारसंयुक्तं चैकादस्यन्वितं तथा॥ ५.१३९ ॥\nअनेकस्तुतिभिः स्तुत्वा गिरीशं ब्राह्मणैः सह॥\nतदा यामद्वयं जातं स्तूयमानस्य नंदिनः॥ ५.१४० ॥\nआयातो हि महाकालस्तथारूपो महाबलः॥\nकालरूपो महारौद्रो धनुष्पाणिः प्रतापवान्॥ ५.१४१ ॥\nतं दृष्ट्वा भयवित्रस्तो नन्दी स विललाप ह॥\nपुरोधाश्चैव सहसा भयभीतस्तदाभवत्॥ ५.१४२ ॥\nकिरातेन कृतं तत्र यथापूर्वमविस्खलम्॥\nतां पूजां प्रपदाहत्य बिल्वपत्रं समर्पयत्॥ ५.१४३ ॥\nस्नपनं तस्य कृत्वा च ततो गंडूषवारिणा॥\nनैवेद्यं तत्पलं चैव किरातः शिवमर्पयत्॥ ५.१४४ ॥\nदण्डवत्पतितो भूमावुत्थाय स्वगृहं गतः॥\nतद्दृष्ट्वा महदाश्चर्यं चिंतयामास वै चिरम्॥ ५.१४५ ॥\nपुरोधसा सह तदा नंदीव्याकुलचेतसा॥\nतेन चाकारिता विप्रा बहवो वेदवादिनः॥ ५.१४६ ॥\nनिवेद्य तेषु तत्सर्वं किरातेन च यत्कृतम्॥\nकिं कार्यमथ भो विप्राः कथ्यतां च यथातथम्॥ ५.१४७ ॥\nसंप्रधार्य ततः सर्वे मिलित्वा धर्मशास्त्रतः॥\nऊचुः सर्वे तदा विप्रा नंदिनं चातिशंकिनम्॥ ५.१४८ ॥\nइदं विघ्नं समुत्पन्नं दुर्निवार्यं सुरैरपि॥\nतस्मादानय लिंगं त्वं स्वगृहं वैश्यसत्तम॥ ५.१४९ ॥\nतथेति मत्वासौ नंदी शिवस्योत्पाटनं तदा॥\nकृत्वा स्वगृहमानीय प्रतिष्ठाप्य यताविधि॥ ५.१५० ॥\nसुवर्णपीठिकां कृत्वा नवरत्नसुशोभिताम्॥\nउपचारैरनेकैश्च पूजयामास वै तदा॥ ५.१५१ ॥\nअथापरे द्युरायातः किरातः शिवमंदिरम्॥\nयावद्विलोक्यामास लिंगमैशं न दृष्टवान्॥ ५.१५२ ॥\nमौनं विहाय सहसा ह्याक्रोशन्निदमब्रवीत्॥\nहे शंभो क्व गतोसि त्वं दर्शयात्मानमद्य वै॥ ५.१५३ ॥\nन दृष्टोसि मया त्वं हि त्यजाम्यद्य कलेवरम्॥\nहे शंभो हे जगन्नाथ त्रिपुरांतकर प्रभो॥ ५.१५४ ॥\nहे रुद्र हे महादेव दर्शयात्मानमात्मना॥ ५.१५५ ॥\nएवं साक्षेपमधुरैर्वाक्यैः क्षिप्तः सदाशिवः॥\nकिरातेन ततो रंगैर्वीरोसौ जठरं स्वकम्॥ ५.१५६ ॥\nविभेदाशु ततो बाहूनास्फोट्यैव रुषाब्रवीत्॥\nहे शंभो दर्शयात्मानं कुतो मां त्यज्य यास्यसि॥ ५.१५७ ॥\nइति क्षिप्त्वा ततोंत्राणि मांसमुत्कृत्य सर्वतः॥\nतस्मिन्गर्ते करेणैव किरातः सहसाक्षिपत्॥ ५.१५८ ॥\nस्वस्थं च हृदयं कृत्वा सस्नौ तत्सरसि ध्रुवम्॥\nतथैव जलमानीय बिल्वपत्त्रं त्वरान्वितः॥ ५.१५९ ॥\nपूजयित्वा यथान्यायं दंडवत्पतितो भुवि॥ ५.१६० ॥\nध्यानस्थितस्ततस्तत्र किरातः शिवसंनिधौ॥\nप्रादुर्भूतस्तदा रुद्रः प्रमथैः परिवारितः॥ ५.१६१ ॥\nकर्पूरगौरो द्युतिमान्कपर्दी चंद्रशेखरः॥\nतं गृहीत्वा करे रुद्र उवाच परिसांत्वयन्॥ ५.१६२ ॥\nभोभो वीर महाप्राज्ञ मद्भक्तोसि महामते॥\nवरं वृणीष्वात्महितं यत्तेऽभिलषितं महत्॥ ५.१६३ ॥\nएवमुक्तः स रुद्रेण महाकालो मुदान्वितः॥\nपपात दंडवद्भूमौ भक्त्या परमया युतः॥ ५.१६४ ॥\nततो रुद्रं बभाषे स वरं सम्प्रार्थयाम्यहम्॥\nअहं दासोस्मि ते रुद्र त्वं मे स्वामी न संशयः॥ ५.१६५ ॥\nएतद्बुद्धात्मनो भक्तिं देहि जन्मनिजन्मनि॥\nत्वं माता च पिता त्वं च त्वं बंधुश्च सखा हि मे॥ ५.१६६ ॥\nत्वं गुरुस्त्वं महामंत्रो मंत्रवेद्योऽसि सर्वदा॥\nतस्मात्त्वदपरं नान्यत्त्रिषु लोकेषु किंचन॥ ५.१६७ ॥\nनिष्कामं वाक्यमाकर्ण्य किरातस्य तदा भवः॥\nददौ पार्षदमुख्यत्वं द्वारपालत्वमेव च॥ ५.१६८ ॥\nतदा डमरुनादेन नादितं भुवनत्रयम्॥\nभेरीभांकारशब्देन शंखानां निनदेन च॥ ५.१६९ ॥\nतदा दुंदुभयो नेदुः पटहाश्च सहस्रशः॥\nनंदी तं नादमाकर्ण्य विस्मयात्त्वरितो ययौ॥ ५.१७० ॥\nतपोवनं यत्र शिवः स्थितः प्रमथसंवृतः॥\nकिरातो हि तथा दृष्टो नंदिना च तदा भृशम्॥ ५.१७१ ॥\nउवाच प्रश्रितो वाक्यं स नंदी विस्मयान्वितः॥\nकिरातं स्तोतुकामऽसौ परमेण समाधिना॥ ५.१७२ ॥\nइहानीतस्त्वया शंभुस्त्वं भक्तोसि परंतप॥\nत्वं भक्तोऽहमिह प्राप्तो मां निवेदय शंकरे॥ ५.१७३ ॥\nतच्छ्रुत्वा वचनं तस्य किरातस्त्वरयान्वितः॥\nनंदिनं च करे गृह्य शंकरं समुपागतः॥ ५.१७४ ॥\nप्रहस्य भगवान्रुद्रः किरातं वाक्यमब्रवीत्॥\nकोऽयं त्वया समानीतो गणानामिह सन्निधौ॥ ५.१७५ ॥\n<b>॥किरात उवाच॥\n</b>\nविज्ञप्तोऽसौ किरातेन शंकरो लोकशंकरः॥\nतव भक्तः सदा देव तव पूजारतो ह्यसौ॥ ५.१७६ ॥\nप्रत्यहं रत्नमाणिक्यैः पुष्पैश्चोच्चावचैरपि॥\nजीवितेन धनेनापि पूजितोऽसि न संशयः॥ ५.१७७ ॥\nतस्माज्जानीहि मन्मित्रं नंदिनं भक्तवत्सल॥ ५.१७८ ॥\n<b>॥महादेव उवाच॥\n</b>\nन जानामि महाभाग नंदिनं वैश्यचर्चितम्॥\nत्वं मे भक्तः सखा चेति महाकाल महामते॥ ५.१७९ ॥\nउपाधिरहिता ये च येऽपि चैव मनस्विनः॥\nतेऽतीव मे प्रिया भक्तास्ते विशिष्टा नरोत्तमाः॥ ५.१८० ॥\nतव भक्तो ह्यहं तात स च मे प्रियकृत्तरः॥\nतावुभौ स्वीकृतौ तेन पार्षदत्वेन शंभुना॥ ५.१८१ ॥\nततो विमानानि बहूनि तत्र समागतान्येव महाप्रभाणि॥\nकिरातवर्येण स वैश्यवर्य उद्धारितस्तेन महाप्रभेण॥ ५.१८२ ॥\nकैलासं पर्वतं प्राप्तौ विमानैर्वेगवत्तरैः॥\nसारूप्यमेव संप्राप्तावीश्वरेण महात्मना॥ ५.१८३ ॥\nनीराजितौ गिरिजया शिवेन सहितौ तदा॥\nउवाचेदं ततो देवी प्रहस्य गजगामिनी॥ ५.१८४ ॥\nयथा त्वं हि महादेव तथा चैतौ न संशयः॥\nस्वरूपेण च गत्या च हास्यभावैः सुपूजितौ॥ ५.१८५ ॥\nमया त्वमेक एवासीः सेवितो वै न संशयः॥\nदेव्यास्तद्वचनं श्रुत्वा किरातो वैश्य एव च॥ ५.१८६ ॥\nसद्यः पराङ्मुखौ भूत्वा शंकरस्य च पश्यतः॥\nभवावस्त्वनुकंप्यौ च भवता हि त्रिलोचन॥ ५.१८७ ॥\nतव द्वारि स्थितौ नित्यं भाववस्ते नमोनमः॥ ५.१८८ ॥\nतयोर्भावं स भगवान्विदित्वा प्रहसन्भवः॥\nउवाच परया भक्त्या भवतोरस्तु वांछितम्॥ ५.१८९ ॥\nतदा प्रभृति तावेतौ द्वारपालौ बभूवतुः॥\nशिवद्वारि स्थितौ विप्रा मध्याह्ने शिवदर्शिनौ॥ ५.१९० ॥\nएको नंदी महाकालो द्वावेतौ शिववल्लभौ॥\nऊचतुस्तौ मुदायुक्तावेक एव सदाशिवः॥ ५.१९१ ॥\nएकांगुलिं समुद्धृत्य महादेवोभ्यभाषत॥\nतथा नंदी उवाचेदमुद्धृत्य स्वांगुलिद्वयम्॥ ५.१९२ ॥\nएवं संज्ञान्वितौ द्वारि तिष्ठतस्तौ महात्मनः॥\nशंकरस्य महाभागाः श्रृण्वंतु ऋषयो ह्यमी॥ ५.१९३ ॥\nशैलादेन पुरा प्रोक्तं शिवधर्ममनंतकम्॥\nप्राणिनां कृपया विप्राः सर्वेषां दुष्कृतात्मनाम्॥ ५.१९४ ॥\nये पापिनोऽप्यधर्मिष्ठा अंधा मूकाश्च पंगवः॥\nकुलहीना दुरात्मानः श्वपचा अपि मानवाः॥ ५.१९५ ॥\nयादृशास्तादृशाश्चान्ये शिवभक्तिपुरस्कृताः॥\nतेऽपि गच्छंति सांनिध्यं देवदेवस्य शूलिनः॥ ५.१९६ ॥\nलिंगं सिकतामयं ये पूजयंति विपश्चितः॥\nते रुद्रलोकं गच्छंति नात्र कार्या विचारणा॥ ५.१९७ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे शिवभक्तिमाहात्म्यवर्णनंनाम पंचमोऽध्यायः॥ ५ ॥ छ ॥"
  }
]
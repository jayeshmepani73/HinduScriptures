[
  {
    "text": "<b>॥लोमश उवाच॥\n</b>\nकुमारं स्वांकमारोप्य उवाच जगदीश्वरः॥\nदेवान्प्रति तदा रुद्रः सेंद्रान्भर्गः प्रतापवान्॥ २८.१ ॥"
  },
  {
    "text": "किं कार्यं कथ्यतां देवाः कुमारेणाधुना मम॥\nतदोचुः सहिताः सर्वे देवं पशुपतिं प्रति॥ २८.२ ॥"
  },
  {
    "text": "तारकाद्भयमुत्पन्नं सर्वेषां जगतां विभो॥\nत्राता त्वं जगतां स्वामी तस्मात्त्राणं विधीयताम्॥ २८.३ ॥"
  },
  {
    "text": "कुमारेण हतोऽद्यैव तारको भविता प्रभो॥\nतस्मादद्यैव यास्यामस्तारकं हंतुमुद्यताः॥ २८.४ ॥"
  },
  {
    "text": "तथेति मत्वा सहसा निर्जग्मुस्ते तदा सुराः॥\nकार्त्तिकेयं पुरस्कृत्य शंकरातमजमेव हि॥ २८.५ ॥"
  },
  {
    "text": "सर्वे मिलित्वा सहसा ब्रह्मविष्णुपुरोगमाः॥\nदेवानामुद्यमं श्रुत्वा तारकोऽपि महाबलः॥ २८.६ ॥"
  },
  {
    "text": "सैन्येन महता चैव ययौ योद्धुं सुरान्प्रति॥\nदेवैर्दृष्टं समायातं तारकस्य महद्बलम्॥ २८.७ ॥"
  },
  {
    "text": "तदा नभोगता वाणी ह्युवाच परिसांत्व्य तान्॥\nशांकरिं च पुरस्कृत्य सर्वे यूय प्रतिष्ठिताः॥ २८.८ ॥"
  },
  {
    "text": "दैत्यान्विजित्य संग्रामे जयिनो हि भविष्यथ॥ २८.९ ॥"
  },
  {
    "text": "वाचं तु खेचरीं श्रुत्वा देवाः सर्वे समुत्सुकाः॥\nकुमारं च पुरस्कृत्य सर्वे ते गतसाध्वसाः॥ २८.१० ॥"
  },
  {
    "text": "युद्धकामाः सुरा यावत्तावत्सर्वे समागताः॥\nवरणार्थं कुमारस्य सुता मृत्योर्दुरत्यया॥ २८.११ ॥"
  },
  {
    "text": "ब्रह्मणा नोदिता पूर्वं तपः परममाश्रिता॥\nतपसा तेन महता कुमारं प्रति वै तदा॥\nआगता दुहिता मृत्योः सेना नामैकसुंदरी॥ २८.१२ ॥"
  },
  {
    "text": "तां दृष्ट्वा तेऽब्रुवन्सर्वे देवं पशुपतिं प्रति॥\nएनं कुमारमुद्दिश्य आगता ह्यतिसुंदरी॥ २८.१३ ॥"
  },
  {
    "text": "ब्रह्मणो वचनाच्चैव कुमारेण तदा वृता॥\nअथ सेनापतिर्जातः कुमारः शांकरिस्तदा॥ २८.१४ ॥"
  },
  {
    "text": "तदा शंखाश्च भेर्यश्च पटहानकगोमुखाः॥\nतथा दुंदुभयो नेदुर्मृदंगाश्च महास्वनाः॥ २८.१५ ॥"
  },
  {
    "text": "तेन नादेन महता पूरितं च नभस्तलम्॥\nतदा गौरी च गंगा च कृत्तिका मातरस्तथा॥\nपरस्परमथोचुस्ताः सुतो मम ममेति च॥ २८.१६ ॥"
  },
  {
    "text": "एवं विवादमापन्नाः सर्वास्ता मातृकादयः॥\nनिवारिता नारदेन मौढ्यं मा कुरुतेति च॥ २८.१७ ॥"
  },
  {
    "text": "पार्वत्यां शंकराज्जातो देवकार्यार्थसिद्धये॥\nतूष्णींभूतास्तदा सर्वाः कृत्तिका मातृभिः सह॥ २८.१८ ॥"
  },
  {
    "text": "गुहेनोक्तास्तदा सर्वा ऋषिपत्न्यश्च कृत्तिकाः॥\nनक्षत्राणि समाश्रित्य भवद्भिः स्थीयतां चिरम्॥ २८.१९ ॥"
  },
  {
    "text": "तथा मातृगणस्तेन स्वामिना स्थापितो दिवि॥\nमृत्योः कन्यां च संगृह्य कार्त्तिकेयस्त्वरान्वितः॥ २८.२० ॥"
  },
  {
    "text": "इंद्रं प्रोवाच भगवान्कुमारः शंकरात्मजः॥\nदिवं याहि सुरैः सार्द्धं राज्यं कुरु निरन्तरम्॥ २८.२१ ॥"
  },
  {
    "text": "इंद्रेणोक्तः कुमारो हि तारकेण प्रपीडिताः॥\nस्वर्गाद्विद्राविताः सर्वे वयं याता दिशो दश॥ २८.२२ ॥"
  },
  {
    "text": "किं पृच्छसि महाभाग अस्मान्पदपरिच्युतान्॥\nएवमुक्तस्तदा तेन वज्रिणाशंकरात्मजः॥\nप्रहस्येंद्रं प्रति तदा मा भैषीत्यभयं ददौ॥ २८.२३ ॥"
  },
  {
    "text": "यावत्कथयतस्तस्य शांकरेश्च महात्नः॥\nकैलासं तु गते रुद्रे पार्वत्या प्रमथैः सह॥ २८.२४ ॥"
  },
  {
    "text": "आजगाम महादैत्यो दैत्यसेनाभिरावृतः॥\nरणदुंदुभयो नेदुस्तता प्रलयभीषणाः॥ २८.२५ ॥"
  },
  {
    "text": "रणकर्कशतूर्याणि डिंडिमान्यद्भुतानि च॥\nगोमुखाः खरश्रृंगाणि काहलान्येव भूरिशः॥ २८.२६ ॥"
  },
  {
    "text": "वाद्यभेदा आवाद्यंत तस्मिन्दैत्यसमागमे॥\nगर्जमानास्तदा वीरस्तारकेण सहैव तु॥ २८.२७ ॥"
  },
  {
    "text": "उवाच नारदो वाक्यं तारकं देवकण्टकम्॥ २८.२८ ॥"
  },
  {
    "text": "<b>॥नारद उवाच॥\n</b>\nपुरा देवैः कृतो यत्नो वधार्थं नात्र संशयः॥\nतवैव चासुरश्रेष्ठ मयोक्तं नान्यथा भवेत्॥ २८.२९ ॥"
  },
  {
    "text": "कुमारोऽयं च शर्वस्य तवार्थं चोपपादितः॥\nएवं ज्ञात्वा महाबाहो कुरु यत्नं समाहितः॥ २८.३० ॥"
  },
  {
    "text": "नारदोक्तं निशम्याथ तारकः प्रहसन्निव॥\nउवाच वाक्यं मेधावी गच्छ त्वं च पुरंदरम्॥ २८.३१ ॥"
  },
  {
    "text": "मम वाक्यं महर्षे त्वं वद शीघ्रं यथातथम्॥\nकुमारं च पुरस्कृत्य मया योद्धुं त्वमिच्छसि॥ २८.३२ ॥"
  },
  {
    "text": "मूढभावं समाश्रित्य कर्तुमिच्छसि नान्यथा॥\nमनुष्यमेकमाश्रित्य मुचुकुन्दाख्यमेव च॥ २८.३३ ॥"
  },
  {
    "text": "तत्प्रभावेऽमरावत्यां स्थितोऽसि त्वं न चान्यथा॥\nकौमारं बलमाश्रित्य तिष्ठसे त्वं ममाग्रतः॥ २८.३४ ॥"
  },
  {
    "text": "त्वां हनिष्याम्यहं मन्दलोकपालैः सहैव हि॥\nएवं कथय देवेन्द्रं देवर्षे नान्यथा वद॥ २८.३५ ॥"
  },
  {
    "text": "तथेति मत्वा भगवान्स नारदो ययौ सुराञ्छक्रपुरोगमांश्च॥\nआचष्ट सर्वं ह्यसुरेन्द्रभाषितं सहोपहासं मतिमांस्तथैव॥ २८.३६ ॥"
  },
  {
    "text": "<b>॥नारद उवाच॥\n</b>\nभवद्भिः श्रूयतां देवा वचनं मम नान्यथा॥\nतारकेण यदुक्तं च सानुगे नावधार्यताम्॥ २८.३७ ॥"
  },
  {
    "text": "<b>॥तारक उवाच॥\n</b>\nत्वां हनिष्यामि रे मूढ नान्यथा मम भाषितम्॥ २८.३८ ॥"
  },
  {
    "text": "मुचुकुन्दं समासाद्य लोकपालैश्च पूजितः॥\nन त्वया भीरुणा योत्स्ये देवो भूत्वा नराश्रितः॥ २८.३९ ॥"
  },
  {
    "text": "तस्य वाक्यं निशम्योचुः सर्वे देवाः सवासवाः॥\nकुमारं च पुरस्कृत्य नारदं चर्षिसत्तमम्॥ २८.४० ॥"
  },
  {
    "text": "जानासि त्वं हि देवर्षे कुमारस्य बलाबलम्॥\nअज्ञो भूत्वा कथं वाक्यमुक्तं तस्य ममाग्रतः॥ २८.४१ ॥"
  },
  {
    "text": "प्रहस्य नारदो वाक्यमुवाच तस्य सन्निधौ॥\nअहमप्युपहासं च वाक्यं तारकमुक्तवान्॥ २८.४२ ॥"
  },
  {
    "text": "जानीध्वममराः सर्वे कुमारं जयिनं सुराः॥\nभविष्यत्यत्र मे वाक्यं नात्र कार्याविचारणा॥ २८.४३ ॥"
  },
  {
    "text": "नारदस्य वचः श्रुत्वा सर्वे देवा मुदान्विताः॥\nऐकपद्येन चोत्तस्थुर्योद्धुकामाश्च तारकम्॥ २८.४४ ॥"
  },
  {
    "text": "कुमारं गजमारोप्य देवेन्द्रो ह्यग्रगोऽभवत्॥\nसुरसैन्येन महता लोकपालैः समावृतः॥ २८.४५ ॥"
  },
  {
    "text": "तदा दुन्दुभयो नेदुर्भेरीतूर्याण्यनेकशः॥\nवीणावेणुमृदंगानि तथा गन्धर्वनि स्वनाः॥ २८.४६ ॥"
  },
  {
    "text": "गजं दत्त्वा महेंद्राय कुमारो यानमारुहत्॥\nअनेकरत्नसंवीतं नानाश्चर्यसमन्वितम्॥\nविचित्रचित्रं सुमहत्तथाश्चर्यसमन्वितम्॥ २८.४७ ॥"
  },
  {
    "text": "विमानमारुह्य तदा महायशाः स शांकरिः सर्वगणैरुपेतः॥\nश्रिया समेतः परया बभौ महान्स वीज्यमानश्चमरैर्महाप्रभैः॥ २८.४८ ॥"
  },
  {
    "text": "प्राचे तसं छत्र महामणिप्रभं रत्नैरुपेतं बहुभिर्विराजितम्॥\nधृतं तदा तेन कुमारमूर्द्धनि चन्द्रैः किरणैः सुशोभितम्॥ २८.४९ ॥"
  },
  {
    "text": "संमीलितास्तदा सव देवा इन्द्रपुरोगमाः॥\nबलैः स्वैः स्वैः परिक्रांता योद्धुकामा महाबलाः॥ २८.५० ॥"
  },
  {
    "text": "यमेऽपि स्वगणैः सार्द्धं मरुद्भिश्च सदागतिः॥\nपाथोभिर्वरुणस्तत्र कुबेरो गुह्यकैः सह॥\nईशोऽपि प्रमथैः सार्द्धं नैर्ऋतो व्याधिभिः सह॥ २८.५१ ॥"
  },
  {
    "text": "एवं तेऽष्टौ लोकपा योद्धुकामाः सर्वे मिलित्वा तारकं हंतुमेव॥\nपुरस्कृत्वा शांकरिं विश्ववंद्यं सेनापतिं चात्मविदां वरिष्ठम्॥ २८.५२ ॥"
  },
  {
    "text": "एवं ते योद्धुकामा हि अवतेरुश्च भूतलम्॥\nअंतर्वेद्यां स्थिताः सर्वे गंगा यमुनमध्यगाः॥ २८.५३ ॥"
  },
  {
    "text": "पातालाच्च समायातास्तारकस्योपजीविनः॥\nचेरुरंगबलोपेता हन्तुकामाः सुरान्रणे॥ २८.५४ ॥"
  },
  {
    "text": "तारको हि समायातो विमानेन विराजितः॥\nछत्रेण च महातेजा ध्रियमाणेन मूर्द्धनि॥ २८.५५ ॥"
  },
  {
    "text": "चामरैर्विज्यमानो हि शुशुभे दैत्यराट् स्वयम्॥ २८.५६ ॥"
  },
  {
    "text": "एवं देवाश्च दैत्याश्च अंतर्वेद्यां स्थितास्तदा॥\nसैन्येन महता तत्र व्यूहान्कृत्वा पृथक्पृथक्॥ २८.५७ ॥"
  },
  {
    "text": "गजान्कृत्वा ह्येकतश्च हयांश्च विविधांस्तथा॥\nस्यंदनानिविचित्राणि नानारत्नयुतानि च॥ २८.५८ ॥"
  },
  {
    "text": "पदाता बहवस्तत्र शक्तिशूलपरश्वधैः॥\nखड्गतोमरनाराचैः पाशमुद्गरशोभिताः॥ २८.५९ ॥"
  },
  {
    "text": "ते सेने सुरदैत्यानां शुशुभाते परस्परम्॥\nहंतुकामास्तदा ते वै स्तूयमानाश्च बन्धुभिः॥ २८.६० ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे देवैः सह तारकासुरस्य संग्रामे देवदैत्यसेनाहवर्णनंनामाष्टाविंशोऽध्यायः॥ २८ ॥ छ ॥"
  }
]
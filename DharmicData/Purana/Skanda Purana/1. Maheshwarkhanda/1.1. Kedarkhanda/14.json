[
  {
    "text": "<b>॥लोमश उवाच॥\n</b>\nततो युद्धमतीवासीदसुरैर्विष्णुना सह॥\nततः सिंहाः सपक्षास्ते दंशिताः परमाद्भुताः॥ १४.१ ॥"
  },
  {
    "text": "असुरैरुह्यमानास्ते रहुत्मंतं व्यदारयन्॥\nसिंहास्ते दारितास्तेन खंडशश्च विदारिताः॥ १४.२ ॥"
  },
  {
    "text": "विष्णुना च तदा दैत्याश्चक्रेण शकलीकृताः॥\nहतांस्तानसुरान्दृष्ट्वा कालनेमिः प्रतापवान्॥ १४.३ ॥"
  },
  {
    "text": "त्रिशूलेनाहनद्विष्णुं रोषपर्याकुलेक्षणः॥\nतमायांतं च जगृहे मुकुंदोऽनाथसंश्रयः॥ १४.४ ॥"
  },
  {
    "text": "करेण वामेन जघान लीलया तं कालनेमिं ह्यसुरं महाबलम्॥\nतेनैव शूलेन समाहतोऽसौ मूर्च्छान्वितोऽसौ सहसा पपात॥ १४.५ ॥"
  },
  {
    "text": "पतितः पुनरुत्थाय शनैरुन्मील्य लोचने॥\nपुरतः स्थितमालोक्य विष्णुं सर्वगुहाशयम्॥ १४.६ ॥"
  },
  {
    "text": "लब्धसंज्ञोऽब्रवीद्वाक्यं कालनेमिर्महाबलः॥\nतव युद्धं न दास्यामि नास्ति लोके स्पृहा मम॥ १४.७ ॥"
  },
  {
    "text": "ये येऽसुरा हता युद्धे अक्षयं लोकमाप्नुयुः॥\nब्रह्मणो वचनात्सद्य इंद्रेण सह संगताः॥ १४.८ ॥"
  },
  {
    "text": "भुंजतो विविधान्भोगान्देववद्विचरंति ते॥\nइंद्रेण सहिताः सर्वे संसारे च पतंत्यथ॥ १४.९ ॥"
  },
  {
    "text": "तस्माद्युद्धेन मरणं न कांक्षे क्षणभंगुरम्॥\nअन्यजन्मनि मे वीर वैरभावान्न संशयः॥\nदातुमर्हसि मे नाथ कैवल्यं केवलं परम्॥ १४.१० ॥"
  },
  {
    "text": "तथेति दैत्यप्रवरो निपातितः परेण पुंसा परमार्थदेन॥\nदत्त्वाऽभयं देवतानां तदानीं तथा सुधां देवताभ्यः प्रदत्त्वा॥ १४.११ ॥"
  },
  {
    "text": "कालनेमिर्हतो दैत्यो देवा जाता ह्यकटकाः॥\nशल्यरूपो महान्सद्यो विष्णुना प्रभविष्णुना॥ १४.१२ ॥"
  },
  {
    "text": "तिरोधानं गतः सद्यो भगवान्कमलेक्षणः॥\nइंद्रोऽपि कदनं कृत्वा दैत्यानां परमाद्भुतम्॥ १४.१३ ॥"
  },
  {
    "text": "पतितानां क्लीबरूपाणां भग्नानां भीतचेतसाम्॥\nमुक्तकच्छशिखानां च चक्रे स कदनक्रियाम्॥ १४.१४ ॥"
  },
  {
    "text": "अर्थशास्त्रपरो भूत्वा महेंद्रो दुरातिक्रमः॥\nदैत्यानां कालरूपोऽसौ शचीपतिरुदारधीः॥ १४.१५ ॥"
  },
  {
    "text": "एवं निहन्य्मानानामसुराणां शचीपतेः॥\nनिवारणार्थं भगवानागतो नारदस्तदा॥ १४.१६ ॥"
  },
  {
    "text": "<b>॥ नारद उवाच॥\n</b>\nयुद्धहताश्च ये वीरा ह्यसुरा रणमण्डले॥\nतेषामनु कथं कर्ता भीतानां च विहिंसनम्॥ १४.१७ ॥"
  },
  {
    "text": "ये भीतांश्च प्रपन्नांश्चघातयंति मदोद्धताः॥\nब्रह्मघ्नास्तेऽपि विज्ञेया महापातकसंयुताः॥ १४.१८ ॥"
  },
  {
    "text": "तस्मात्त्वया न कर्त्तव्यं मनसापि विहिंसनम्॥\nएवमुक्तस्तदा शक्रो नारदेन महात्मना॥ १४.१९ ॥"
  },
  {
    "text": "सुरसेनान्वितः सद्य आगतो हि त्रिविष्टपम्॥\nतदा सर्वे सुरगणाः सुहृद्भ्यश्च परस्परम्॥\nबभूवुर्मुदिताः सर्वे यक्षगंधर्वकिंनराः॥ १४.२० ॥"
  },
  {
    "text": "तदा इंद्रोऽमरावत्यां हस शच्याऽभिषेचितः॥ १४.२१ ॥"
  },
  {
    "text": "देवर्षिप्रमुखैश्चैव ब्रह्मर्षिप्रमुखैस्तथा॥\nशक्रोऽपि विजयं प्राप्तः प्रसादाच्छंकरस्य च॥ १४.२२ ॥"
  },
  {
    "text": "तदा महोत्सवो विप्रा देवलोके महानभूत्॥\nशंखाश्च पटहाश्चैव मृदंगा मुरजा अपि॥\nतथानकाश्च भेर्यश्च नेदुर्दुंदुभयः समम्॥ १४.२३ ॥"
  },
  {
    "text": "गायकाश्चैव गंधर्वाः किन्नराश्चाप्सपोगणाः॥\nननृतुर्जगुस्तुष्टुवुश्च सिद्धचारणगुह्यकाः॥ १४.२४ ॥"
  },
  {
    "text": "एवं विजयमापन्नः शक्रो देवेस्वरस्तदा॥\nदेवैर्हतास्तदा दैत्याः पतितास्ते महीतले॥ १४.२५ ॥"
  },
  {
    "text": "गतासवो महात्मानो बलिप्रमुखतो ह्यमी॥\nतपस्तप्तुं पुरा विप्रो भार्गवो मानसोत्तरम्॥ १४.२६ ॥"
  },
  {
    "text": "गतः शिष्यैः परिवृतस्तस्माद्युद्धं न वेद तत्॥\nअवशेषाश्च ये दैत्यास्ते गता भार्गवं प्रति ॥ १४.२७ ॥"
  },
  {
    "text": "कथितं वै महद्धृत्तमसुराणां क्षयावहम्॥\nनिशम्य मन्युमाविष्टो ह्यागतो भृगुनंदनः॥ १४.२८ ॥"
  },
  {
    "text": "शिष्यैः परिवृतो भूत्वा मृतांस्तानसुरानपि॥\nविद्यया मृतजीविन्या पतितान्समजीवयत्॥ १४.२९ ॥"
  },
  {
    "text": "निद्रापायगता यद्वदुत्थितास्ते तदाऽसुराः॥\nउत्थितः स बलिः प्राह भार्गवं ह्यमितद्युतिम्॥ १४.३० ॥"
  },
  {
    "text": "जीवितेन किमद्यैव मम नास्ति प्रयोजनम्॥\nपातितस्त्रिदशेंद्रेण यथा कापुरुषस्तथा॥ १४.३१ ॥"
  },
  {
    "text": "बलिनोक्तं वचः श्रुत्वा शुक्रो वचनमब्रवीत्॥\nमनस्विनो हि ये शूराः पतंति समरे बुधा॥ १४.३२ ॥"
  },
  {
    "text": "ये शस्त्रेण हताः सद्यो म्रियमाणा व्रजंति वै॥\nत्रिविष्टपं न संदेह इति वेदानुशासनम्॥ १४.३३ ॥"
  },
  {
    "text": "एवमाश्वासयामास बलिनं भृगुनंदनः॥\nतपस्तताप विविधं दैत्यानां सिद्धिदायकम्॥ १४.३४ ॥"
  },
  {
    "text": "तथा दैत्य गताः सर्वे भृगुणा च प्रचोदिताः॥\nपातालमवसन्सर्वे बलिमुख्याः सुखेन वै॥ १४.३५ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे देवासुरसंग्रामे भार्गवेण मृतदैत्यसंजीवनवर्णनंनाम चतुर्दशोऽध्यायः॥ १४ ॥ छ ॥"
  }
]
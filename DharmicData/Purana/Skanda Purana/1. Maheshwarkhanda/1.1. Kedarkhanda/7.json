[
  {
    "text": "<b>॥लोमश उवाच॥\n</b>\nतदा च ते सुराः सर्व ऋषयोपि भयान्विताः॥\nईडिरे लिंगमैशं च ब्रह्माद्या ज्ञानविह्वलाः॥ ७.१ ॥\n<b>॥ब्रह्मोवाच॥\n</b>\nत्वं लिंगरूपी तु महाप्रभावो वेदांतवेद्योसि महात्मरूपि॥\nयेनैव सर्वे जगदात्ममूलं कृतं सदानंदपरेण नित्यम्॥ ७.२ ॥\nत्वं साक्षी सर्वलोकानां हर्ता त्वं च विचक्षणः॥\nरक्षणोसि महादेव भैरवोसि जगत्पते॥ ७.३ ॥\nत्वया लिंगस्वरूपेण व्याप्तमेतज्जगत्त्रयम्॥\nक्षुद्राश्चैव वयं नाथ मायामोहितचेतसः॥ ७.४ ॥\nअहं सुराऽसुराः सर्वे यक्षगंधर्वराक्षसाः॥\nपन्नगाश्च पिशाचाश्च तथा विद्याधरा ह्यमी॥ ७.५ ॥\nत्वंहि विश्वसृजां स्रष्टा त्वं हि देवो जगत्पतिः॥\nकर्ता त्वं भुवनस्यास्य त्वं हर्ता पुरुषः परः॥ ७.६ ॥\nत्राह्यस्माकं महादेव देवदेव नमोऽस्तु ते॥\nएवं स्तुतो हि वै धात्रा लिंगरूपी महेश्वरः॥ ७.७ ॥\nऋषयः स्तोतुकामास्ते महेश्वरमकल्मषम्॥\nअस्तुवन्गीर्भिरग्र्याभिः श्रुतिगीताभिरादृताः॥ ७.८ ॥\n<b>॥ऋषय ऊचुः॥\n</b>\nअज्ञानिनो वयं कामान्न विंदामोऽस्य संस्थितिम्॥\nत्वं ह्यात्मा परमात्मा च प्रकृतिस्त्वं विभाविनी॥ ७.९ ॥\nत्वमेव माता च पिता त्वमेव त्वमेव बंधुश्च सखा त्वमे॥\nत्वमीश्वरो वेदविदेकरूपो महानुभावैः परिचिंत्यमानः॥ ७.१० ॥\nत्वमात्मा सर्वभूतानामेको ज्योतिरिवैधसाम्॥\nसर्वं भवति यस्मात्त्वत्तस्मात्सर्वोऽसि नित्यदा॥ ७.११ ॥\nयस्माच्च संभवत्येतत्तस्माच्छंभुरिति प्रभुः॥ ७.१२ ॥\nत्वत्पादपंकजं प्राप्ता वयं सर्वे सुरादयः॥\nऋषयो देवगंधर्वा विद्याधरमहोरगाः॥ ७.१३ ॥\nतस्माच्च कृपया शंभो पाह्यस्माञ्जगतः पते॥ ७.१४ ॥\n<b>॥महादेव उवाच॥\n</b>\nश्रृणुध्वं तु वचो मेऽद्य क्रियतां च त्वरान्वितैः॥\nविष्णुं सर्वे प्रार्थयंतु त्वरितेन तपोधनाः॥ ७.१५ ॥\nतस्य तद्वचनं श्रुत्वा शंकरस्य महात्मनः॥\nविष्णुं सर्वे नमस्कृत्य ईडिरे च तदा सुराः॥ ७.१६ ॥\n<b>॥देव ऊचुः॥\n</b>\nविद्याधराः सुरगणा ऋषयश्च सर्वे त्रातास्त्वयाद्य सकलाजगदेकबंधो॥\nतद्वत्कृपाकरजनान्परिपालयाद्य त्रैलोक्यनाथ जगदीश जगन्निवास॥ ७.१७ ॥\nप्रहस्य भगवन्विष्णुरुवाचेदं वचस्तदा॥\nदैत्यैः प्रपीडिता यूयं रक्षिताश्च पुरा मया॥ ७.१८ ॥\nअद्यैव भयमुत्पन्नं लिंगादस्माच्चिरंतनम्॥\nन शक्यते मया त्रातुमस्माल्लिंगभयात्सुराः॥ ७.१९ ॥\nअच्युतेनैवमुक्तास्ते देवा श्चिंतान्विताभवन्॥\nतदा नभोगता वाणी उवाचाश्वास्य वै सुरान्॥ ७.२० ॥\nएतल्लिंगं संवृणुष्व पूजनाय जनार्दन॥\nपिंडिभूत्वा महाबाहो रक्षस्व सचराचरम्॥\nतथेति मत्वा बगवान्वीरभद्रोऽभ्यपूजयत्॥ ७.२१ ॥\nब्रह्मादिभः सुरगणैः सहितैस्तदानीं संपूजितः शिवविधानरतो महात्मा॥\nस्रवीरभद्रः शशिशेखरोऽसौ शिवप्रियो रुद्रसमस्त्रिलोक्याम्॥ ७.२२ ॥\nलिंगस्यार्चनयुक्तोऽसौ वीरभद्रोऽभवत्तदा॥\nतद्रूपस्यैव लिंगस्य येन सर्वमिदं जगत्॥ ७.२३ ॥\nउद्भाति स्थितिमाप्नोति तथा विलयमेति च॥\nतल्लिंगं लिंगमित्याहुर्लयनात्तत्त्ववित्तमाः॥ ७.२४ ॥\nब्रह्माण्डागोलकैर्व्याप्तं तथा रुद्राक्षभूषितम्॥\nतथा लिंगं महज्जातं सर्वेषां दुरतिक्रमम्॥ ७.२५ ॥\nतदा सर्वेऽथ विबुधा ऋषो वै महाप्रभाः॥\nतुष्टुवुश्च महालिंगं वेदावादैः पृथक्पृथक्॥ ७.२६ ॥\nअणोरणीयांस्त्वं देव तथा त्वं महतो महान्॥\nतस्मात्त्वया विधातव्यं सर्वैषां लिंगपूजनम्॥ ७.२७ ॥\nतदानीमेव सर्वेण लिंगं च बहुशः कृतम्॥\nसत्ये ब्रह्मेश्वरं लिंगं वैकुण्ठे च सदाशिवः॥ ७.२८ ॥\nअमरावत्यां सुप्रतिष्ठममरेश्वरसंज्ञकम्॥\nवरुणेश्वरं च वारुण्यां याम्यां कालेश्वरं प्रभुम्॥ ७.२९ ॥\nनैर्ऋतेश्वरं च नैर्ऋत्यां वायव्यां पावनेश्वरम्॥\nकेदारं मृत्युलोके च तथैव अमरेश्वरम्॥ ७.३० ॥\nओंकारं नर्मदायां च महाकालं तथैव च॥\nकाश्यां विश्वेश्वरं देवं प्रयागे ललितेश्वरम्॥ ७.३१ ॥\nत्रियम्बकं ब्रह्मगिरौ कलौ भद्रेश्वरं तथा॥\nद्राक्षारामेश्वरं लिंगं गंगासागरसंगमे॥ ७.३२ ॥\nसौराष्ट्रे च तथा लिंगं सोमेश्वरमिति स्मृतम्॥\nतथा सर्वेश्वरं विन्ध्ये श्रीशैले शिखरेश्वरम्॥\nकान्त्यामल्लालनाथं च सिंहनाथं च सिंगले॥ ७.३३ ॥\nविरूपाक्षं तथा लिंगं कोटिशङ्करमेव च॥\nत्रिपुरान्तकं भीमेशममरेश्वरमेव च॥ ७.३४ ॥\nभोगेश्वरं च पाताले हाटकेश्वरमेव च॥\nएवमादीन्यनेकानि लिंगानि भुवनत्रये॥\nस्थापितानि तदा देवैर्विश्वोपकृतिहेतवे॥ ७.३५ ॥\nलिंगेशैश्च तथा सर्वैः पूर्णमासीज्जगत्त्रयम्॥\nतथा च वीरभद्रांशाः पूजार्थममरैः कृताः॥ ७.३६\nतत्र विंशतिसंस्कारास्तेषामष्टाधिकाभवन्॥\nकथिताः शंकरेणैव लिंगस्याचनसूचकाः॥ ७.३७ ॥\nसंति रुद्रेण कथिताः शिवधर्मा सनातनाः॥\nवीरभद्रो यथा रुद्रस्तथान्ये गुरवः स्मृताः॥ ७.३८ ॥\nगुरोर्जाताश्च गुरवो विख्याता भुवनत्रये॥\nलिंगस्य महिमान तु नन्दी जानाति तत्त्वतः॥ ७.३९ ॥\nतथा स्कन्दो हि भगवान्न्ये ते नामधारकाः॥\nयथोक्ताः शिवधरमा हि नन्दिना परिकीर्त्तिताः॥ ७.४० ॥\nशैलादेन महाभागा विचित्रा लिंगधारकाः॥\nशवस्योपरि लिंगं च ध्रियते च पुरातनैः॥ ७.४१ ॥\nलिंगेन सह पञ्चत्वं लिंगेन सह जीवितम्॥\nएते धर्माः सुप्रतिष्ठाः शैलादेन प्रतिष्ठिताः॥ ७.४२ ॥\nधर्मः पाशुपतः श्रेष्ठः स्कन्देन प्रतिपालितः॥ ७.४३ ॥\nशुद्धापञ्चाक्षरीविद्याप्रासादी तदनन्तरम्॥\nषडक्षरी तथा विद्या प्रासादस्य च दीपिका॥ ७.४४ ॥\nस्कन्दात्तत्समनुप्राप्तमगस्त्येन महात्मना॥\nपश्चादाचार्यभेदेन ह्यागमा बहवोऽभवन्॥ ७.४५ ॥\nकिं तु वै बहुनोक्तेन श्वि इत्यक्षरद्वयम्॥\nउच्चारयंति स नित्यं ते रुद्रा नात्र संशयः॥ ७.४६ ॥\nसतां मार्गं पुरस्कृत्य ये सर्वे ते पुरांतकाः॥\nवीरा माहेश्वराज्ञेयाः पापक्षयकरा नृणाम्॥ ७.४७ ॥\nप्रसंगेनानुपंक्षेण श्रद्वया च यदृच्छया॥\nशिवभक्तिं प्रकुर्वन्ति ये वै ते यांति सद्गतिम्॥ ७.४८ ॥\nश्रृणुध्वं कथयामीह इतिहासं पुरातनम्॥\nकृतं शिवालयं यच्च पतंग्या मार्जनं पुरा॥ ७.४९ ॥\nआगता भक्षणार्थं हि नैवेद्यं केन चार्पितम्॥\nमार्जनं रजस्तस्याः पक्षाभ्यामभवत्पुरा॥ ७.५० ॥\nतेन कर्मविपाकेन उत्तमं स्वर्गमागता॥\nभुक्त्वा स्वर्गसुखं चोग्रं पुनः संसारमागता॥ ७.५१ ॥\nकाशिराजसुता जाता सुन्दरीनाम विश्रुता॥\nपूर्वाभ्यासाच्च कल्याणी बभूव परमा सती॥ ७.५२ ॥\nउषस्युषसि तन्वंगी शिवद्वाररता सदा॥\nसंमार्जनं च कुरुते भक्त्या परमया युता॥ ७.५३ ॥\nस्वयमेव तदा देवी सुन्दरी राजकन्यका॥\nतथाभूतां च तां दृष्ट्वा ऋषिरुद्दालकोऽब्रवीत्॥ ७.५४ ॥\nसुकुमारी सती बाले स्वयमेव कथं शुभे॥\nसंमार्जनं च कुरुषे कन्यके त्वं शुचिस्मिते॥ ७.५५ ॥\nदासी दास्यश्च बहवः संति देवि तवाग्रतः॥\nतवाज्ञया करिष्यंति सर्वं संमार्जनादिकम्॥ ७.५६ ॥\nऋषेस्तद्वचनं श्रुत्वा प्रहस्येदमुवाच ह॥ ७.५७ ॥\nशिवसेवां प्रकुर्वाणाः शिवभक्तिपुरस्कृताः॥\nये नराश्चैव नार्य्यश्च शिवलोकं व्रजंति वै॥ ७.५८ ॥\nसंमार्जनं च पाणिभ्यां पद्भ्यां यानं शिवालये॥\nतस्मान्मया च क्रियते संमार्जनमतंद्रितम्॥ ७.५९ ॥\nअन्यत्किञ्चिन्न जानामि एकं संमार्जनं विना॥\nऋषिस्तद्वचनं श्रुत्वा मनसा च विमृश्य हि॥ ७.६० ॥\nअनया किं कृतं पूर्वं केयं कस्य प्रसादतः॥\nतदा ज्ञानं च ऋषिणा तत्सर्वं ज्ञानचक्षुषा॥\nविस्मयेन समाविष्टस्तूष्णींभूतोऽभवत्तदा॥ ७.६१ ॥\nसविस्मयोऽभूदथ तद्विदित्वा उद्दालको ज्ञानवतां वरिष्ठः॥\nशिवप्रभावं मनसा विचिंत्य ज्ञानात्परं बोधमवाप शांतः॥ ७.६२ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे सप्तमोऽध्यायः॥ ७ ॥ छ ॥"
  }
]
[
  {
    "text": "<b>॥लोमश उवाच॥\n</b>\nकर्मणा परिभूतो हि महेंद्रो गुरुमब्रवीत्॥\nविना यत्नेन संक्लेसात्तर्तुं कर्म्म किमुच्यताम्॥ १८.१ ॥\nबृहस्पतिरुवाचेदं त्यक्त्वा चैवामरावतीम्॥\nयास्यामोऽन्यत्र सर्वे वै सकुटुंबा जिगीपवः॥ १८.२ ॥\nतथा चक्रुः सुराः सर्वे हित्वा चैवामरावतीम्॥\nबर्हिणो रुपमास्थाय गतः सद्यः पुरंदरः॥ १८.३ ॥\nकाको भूत्वा यमः साक्षात्कृकलासो धनाधिपः॥\nअग्निः कपोतको भूत्वा भेको भूत्वा महेश्वरः॥ १८.४ ॥\nनैर्ऋतस्तत्क्षणादेव कपोतोऽभूत्ततो गतः॥\nपाशी कपिंजलो भूत्वा वायुः पारावतोऽभवत्॥ १८.५ ॥\nएवं नानातनुभृतो हित्वा ते त्रिदिवं गताः॥\nकश्यपस्याश्रमं पुण्यं संप्राप्तास्ते भयातुराः॥ १८.६ ॥\nअदितिं मातरं सर्वे शशंसुर्दैत्यचेष्टितम्॥ १८.७ ॥\nअप्रियं तदुपाकर्ण्य ह्यदितिः पुत्रलालसा॥\nउवाच कश्यपं सा तु सुराणां व्यसनं महत्॥\nमहर्षे श्रयतां वाक्यं श्रुत्वा तत्कर्तुमर्हसि॥ १८.८ ॥\nदैत्यैः पराजिता देवा हित्वा चैवामरावतीम्॥\nत्वदीयमाश्रमं प्राप्तास्तान्रक्षस्व प्रजापते॥ १८.९ ॥\nतस्यास्तद्वचनं श्रुत्वा कश्यपो वाक्यमब्रवीत्॥\nतपसा महता तन्वि जानीहि त्वं च भामिनि॥\nअजेया ह्यसुराः साध्वि भृगुणा ह्यनुमोदिताः॥ १८.१० ॥\nतेषां जयो हि तपसा उग्रेणाऽऽद्येन भामिनि॥\nकुरु शीघ्रतरेणैव सुराणां कार्यसिद्धये॥ १८.११ ॥\nव्रतमेतन्महाभागे कथयाम्यर्थसिद्धये॥\nतत्कुरुष्व प्रयत्नेन यथोक्तविधिना शुभे॥ १८.१२ ॥\nमासि भाद्रपदे देवि दशम्यां नियता शुचिः॥\nएकभक्तं प्रकुर्वीत विष्णोः प्रीत्यर्थमेव च॥ १८.१३ ॥\nप्रर्थनीयो हरिः साक्षात्सर्वकामवरेश्वरः॥\nमंत्रेणानेन सुभगे तद्भक्तैर्वरवर्णिनि॥ १८.१४ ॥\nतव भक्तोस्म्यहं नाथ दशम्यादिदिनत्रयम्॥\nव्रतं चराम्यहं विष्णो अनुज्ञां दातुमर्हसि॥ १८.१५ ॥\nअनेनैव च मंत्रेण प्रार्थनीयो जगत्पतिः॥\nएकभक्तं प्रकुर्वीत तच्च भक्तं च केवलम्॥ १८.१६ ॥\nरंभापत्रे च भोक्तव्यं वर्जितं लवणेन हि॥\nएकादश्यां चोपवासं प्रकुर्वीत प्रयत्नतः॥ १८.१७ ॥\nरात्रौ जागरणं कुर्यात्प्रयत्नेन सुमध्यमे॥\nद्वादश्यां निपुणत्वेन पारणा तु विधानतः॥\nकर्तव्या ज्ञातिभिः सार्द्धं भोजयित्वा द्विजीत्तमान्॥ १८.१८ ॥\nएवं द्वादशमासांस्तु कुर्याद्व्रतमतंद्रितः॥\nमासि भाद्रपदे प्राप्ते एकादश्यां प्रयत्नतः॥\nविष्णुमभ्यर्च्य यत्नेन कलशोपरि संस्थितम्॥ १८.१९ ॥\nसौवर्णं राजतं वापि यताशक्त्या प्रकल्पयेत्॥\nश्रवणेन तु संयुक्तां द्वादशीं पापनाशिनीम्॥\nव्रती उपवसेद्यत्नात्सर्वदोषप्रशांतये॥ १८.२० ॥\nएवं हि कश्यपेनोक्तं श्रुत्वाऽदितिरथाचरत्॥\nव्रतं सांवत्सरं यावन्नियमेन समन्वितता॥ १८.२१ ॥\nवर्षांतेन व्रतेनैव परितुष्टो जनार्दनः॥\nप्रादुर्बभूव द्वादश्यां श्रवणेन तदा द्विजाः॥ १८.२२ ॥\nबटुरूपधरः श्रीशो द्विभुजः कमलेक्षमः॥\nअतसीपुष्पसंकाशो वनमालाविभूषितः॥ १८.२३ ॥\nतं दृष्ट्वा विस्मयाविष्टा पूजामध्येऽदितिस्तदा॥\nकश्यपेन समायुक्ता साऽस्तौषीत्कमलेक्षणा॥ १८.२४ ॥\n<b>॥अदितिरुवाच॥\n</b>\nनमोनमः कारणकारणाय ते विश्वात्मने विश्वसृजे चिदात्मने॥\nवरेण्यरूपाय परावरात्मने ह्यकुंठबोधाय नमोनमस्ते॥ १८.२५ ॥\nइति स्मृतस्तदाऽदित्या देवानां परिरच्युतः॥\nप्रहस्य भगवानाह अदितिं देवमातरम्॥ १८.२६ ॥\n<b>॥श्रीभगवानुवाच॥\n</b>\nतपसा परमेणैव प्रसन्नोहं तवानघे॥\nअमुना वपुषा चैव देवानां कार्यसिद्धये॥ १८.२७ ॥\nश्रुत्वा भगवतो वाक्यमदितिस्तमुवाचह॥\nभगवन्पराजिता देवा असुरैर्बलवत्तरैः॥\nतान्रक्ष शरणापन्नासुरान्सर्वाञ्जनार्दन॥ १८.२८ ॥\nनिशम्य वाक्यं किल तच्च तस्या विष्णुर्विकुंठाधिपतिः स एकः॥\nज्ञात्वा च सर्वं सुरचेष्टितं तदा बलेश्च सर्वं च चिकीर्षितं च॥ १८.२९ ॥\nकिं कार्यमद्यैव मया हि कार्यं येनैव देवा जयमाप्नुवंति॥\nपराजयं दैत्यवराश्च सर्वे विष्णुः परात्मैव विचिंत्य सर्वम्॥ १८.३० ॥\nगदमुवाच भगवान्गच्छस्वाद्य वधं प्रति॥\nवैरोचनिं महाभागे घात यस्व त्वरान्विता॥ १८.३१ ॥\nगदोवाच हृषीकेशं प्रहसन्तीव भामिनी॥\nमया ह्यशक्यो वधितुं ब्रह्मण्यो हि बलिर्महान्॥ १८.३२ ॥\nचक्रं प्रति तदा विष्मुरुवाच परिसांत्वयन्॥\nत्वं गच्छ बलिनं हंतुं शीघ्रमेव सुदर्शन॥ १८.३३ ॥\nतदोवाच त्वरेणैव चक्रपाणिं सुदर्शनम्॥\nन शक्यते मया हंतुं बलिनं तं महाप्रभो॥ १८.३४ ॥\nब्रह्मण्योऽसि यथा विष्णो तथासौ दैत्यपुंगवः॥\nधनुषा च तथैवोक्तः शार्ङ्गपाणिश्च विस्मितः॥\nचिंतयामास बहुधा विमृश्य सुचिरं बहु॥ १८.३५ ॥\n<b>॥अत्रिरुवाच॥\n</b>\nतदा ते ह्यसुराः सर्वे किमकुर्वस्तदुच्यताम्॥ १८.३६ ॥\n<b>॥लोमश उवाच॥\n</b>\nतदा ते ह्यसुराः सर्वे बलिप्रभृतयो दिवि॥\nरुरुधुर्नगरीं रम्यां योद्धुकामाः पुरंदरम्॥ १८.३७ ॥\nन विदुर्ह्यसुराः सर्वे गतान्देवांस्त्रिविष्टपात्॥\nनानारूपधरां स्तस्मात्कश्यपस्याश्रयं प्रति॥ १८.३८ ॥\nप्राकारमारुह्य तदा हि संभ्रमाद्दैत्याः सुरेशं प्रति हंतुकामाः॥\nयावत्प्रविष्टा ह्यमरावतीं तां शून्यामपश्यन्परितुष्टमानसाः॥ १८.३९ ॥\nइंद्रासने च शुक्रेण ह्यभिषिक्तो बलिस्तदा॥\nसहाभिषेकविधिना ह्यसुरैः परिवारितः॥ १८.४० ॥\nतथैवाधिष्ठितो राज्ये बलिर्वैरोचनो महान्॥\nशुशुभे परया भूत्या महेंद्राधिकृतस्तदा॥ १८.४१ ॥\nनागैश्चासुरसंघैश्च सेव्यमानो महेंद्रवत्॥\nसुरद्रुमो जितस्तेन कामधे नुर्मणिस्तथा॥ १८.४२ ॥\nदानैर्द्दाता च सर्वेषां येऽन्ये दानित्वमागताः॥\nसर्वेषामेव भूतानां दानैर्दाता बलिर्महान्॥ १८.४३ ॥\nयान्यान्कामयते कामां स्तान्सर्वान्वितरत्यसौ॥\nसर्वेभ्योऽपि स चार्थिभ्यो दानवानामधीश्वरः॥ १८.४४ ॥\n<b>॥शौनक उवाच॥\n</b>\nदेवेंद्रो हि महाभाग न ददाति कदाचन॥\nकथं बलिरसौ दाता कथयस्व यथातथम्॥ १८.४५ ॥\n<b>॥ लोमश उवाच॥\n</b>\nयत्नतो येन यत्किंचित्क्रियते सुकृतं नरैः॥\nशुभं वाप्यशुभं वापि ज्ञातव्यं हि विपश्चिता॥ १८.४६ ॥\nशक्रो हि याज्ञिको विप्रा अश्वमेधशतेन वै॥\nप्राप्तराज्योऽमरावत्यां केवलं भोगलोलुपः॥ १८.४७ ॥\nअर्थितं तत्फलं विद्धि पुनः कार्पण्यमाविशत्॥\nपुनर्मरणमाविश्य क्षीणपुण्यो भविष्यति॥ १८.४८ ॥\nय इंद्र कृमिरेव स्यात्कृमिरिंद्रो हि जायते॥\nतस्माद्दानात्परतरं नान्यदस्तीह मोचनम्॥ १८.४९ ॥\nदानाद्धि प्राप्यते ज्ञानं ज्ञानान्मोक्षो न संशयः॥\nमोक्षात्परतरा भक्तिः शूलपाणौ हि वै द्वजाः॥ १८.५० ॥\nददाति सर्वं सर्वेशः प्रसन्नात्मा सदाशिवः॥\nकिंचिदल्पेन तोयेन परितुष्यति शंकरः॥ १८.५१ ॥\nअत्रैवोदाहरंतीममितिहासं पुरातनम्॥\nविरोचनसुतेनेदं कृतमस्ति न संशयः॥ १८.५२ ॥\nकितवो हि महापापो देवब्राह्मणनिंदकः॥\nनिकृत्या परयोपेतः परदाररतो महान्॥ १८.५३ ॥\nएकदा तु महापापात्कैतावाच्च जितं धनम्॥\nगणिकार्थे च पुष्पाणि तांबूलं चंदनं तथा॥ १८.५४ ॥\nकौपीनमात्रं तस्यैव कितवस्य प्रदृश्यते॥\nकराभ्यां स्वस्तिकं कृत्वा गंधमाल्यादिकं च यत्॥ १८.५५ ॥\nगणिकार्थमुपादाय धावमानो गृहं प्रति॥\nतदा प्रस्खलितो भूमौ निपपात च तत्क्षणात्॥ १८.५६ ॥\nपतनान्मूर्छया युक्तः क्षणमात्रं तदाऽभवत्॥\nततो मूर्छागतस्यास्य पापिनोऽनिष्टकारिणः॥ १८.५७ ॥\nबुद्धिः सद्यः समुत्पन्ना कर्मणा प्राक्तनेन हि॥\nनिर्वेदं परमापन्नः कितवो दुःखसंयुतः॥ १८.५८ ॥\nभूम्यां निपतितं यच्च गंधपुष्पादिकं महत्॥\nसमर्पितं शिवायेति कितवेनाप्यबुद्धिना॥ १८.५९ ॥\nचित्रगुप्तेन चाख्यातं दत्तमस्ति त्वया पुनः॥\nपतितं चैव देहांते शिवाय परमात्मने॥ १८.६० ॥\nपचनीयोसि मे मंद नरकेषु महत्सु च॥\nइत्युक्तो धर्मराजेन कितवो वाक्यमब्रवीत्॥ १८.६१ ॥\nपापाचारो हि भगवन्कश्चिन्नैव मया कृतः॥\nविमृश्यतां मे सुकृतं याथातथ्येन भो यम॥ १८.६२ ॥\nचित्रगुप्तेन चाख्यातं द्त्तमस्ति त्वया पुनः॥\nपतितं चैव देहांते शिवाय परमात्मने॥ १८.६३ ॥\nतेन कर्मविपाकेन घटिकात्रयमेव च ॥\nशचीपतेः पदं विद्धि प्राप्स्यसि त्वं न संशयः॥ १८.६४ ॥\nआगतस्तत्क्षणाद्देवः सुर्वैः समन्वितः॥\nऐरावतं समारूढो नीतोऽसौ शक्रमंदिरम्॥\nशक्रः प्रबोधितस्तेन गुरुणा भावितात्मना॥ १८.६५ ॥\nघटिकात्रितयं यावत्तावत्कालं पुरंदर॥\nनिजासनेऽपि संस्थाप्यः कितवोऽपि ममाज्ञया॥ १८.६६ ॥\nगुरोर्वचनमार्कर्ण्य कृत्वा शिरसि तत्क्षणात्॥\nगतोऽन्वत्रैव शक्रोऽसौ कितवो हि प्रवेशितः॥\nभवनं देवराजस्य नानाश्चर्यसमन्वितम्॥ १८.६७ ॥\nशक्रासनेऽभिषिक्तोऽसौ राज्यं प्राप्तः शतक्रतोः॥\nशंभोर्गंधप्रदानाच्च पुष्पतांबूलसंयुतम्॥ १८.६८ ॥\nकिं पुनः श्रद्धया युक्ताः शिवाय परमात्मने॥\nअर्पयंति सदा भक्त्या गंधपूष्पादिकं महत्॥ १८.६९ ॥\nशिवसायुज्यमायाताः शिवसेनासमन्विताः॥\nप्राप्नुवंति महामोदं शक्रो ह्येषां च किंकरः॥ १८.७० ॥\nशिवपूजारतानां च यत्सुखं शांतचेतसाम्॥\nब्रह्मशक्रादिकानां च तत्सुखं दुर्लभं महत्॥ १८.७१ ॥\nवराकास्ते न जानंति मूढा विषयलोलुपाः॥\nवंदनीयो महादेवो ह्यर्चनीयः सदाशिवः॥ १८.७२ ॥\nपूजनीयो महादेवः प्राणिभिस्तत्त्ववेदिभिः॥\nतस्मादिंद्रत्वमगमत्कितवो घटिकात्रयम्॥ १८.७३ ॥\nपुरोधसाभिषिक्तोऽसौ पुरंदरपदे स्थितः॥\nतदानीं नारदेनोक्तः कितवोऽसौ महायशाः॥ १८.७४ ॥\nइन्द्राणीमानयस्त्वेति यथा राज्यं सुशोभितम्॥\nततः प्रहस्य चोवाच कितवः शिववल्लभः॥ १८.७५ ॥\nइन्द्राण्या नास्ति मे कार्यं न वाच्यं ते महामते॥\nएवमुक्त्वाथ कितवः प्रदातुमुपचक्रमे॥ १८.७६ ॥\nऐरावतमगस्त्याय प्रददौ शिववल्लभः॥\nविश्वामित्राय कितवो ददौ हयमुदारधीः॥ १८.७७ ॥\nउच्चैःश्रवससंज्ञं च कामधेनुं महायशाः॥\nददौ वशिष्ठाय तदा चिंतामणिं महाप्रभम्॥ १८.७८ ॥\nगालवाय महातेजास्तदा कल्पतरुं च सः॥\nकौंडिन्याय महाभागः कितवोपि गृहं तदा॥ १८.७९\nएवमादीन्यनेकानि रत्नानि विविधानि च॥\nददावृषिभ्यो मुदितः शिवप्रीत्यर्थमेव च॥ १८.८० ॥\nघटितकात्रितयं यावत्तावत्कालं ददौ प्रभुः॥\nघटिकात्रितयादूध्व पूर्वस्वामी समागतः॥ १८.८१ ॥\nपुरंदरोऽमरावत्यामुपविश्य निजासने॥\nऋषिभिः संस्तुतश्चैव शच्या सह तदाऽभवत्॥ १८.८२ ॥\nशचीमुवाच दुर्मेधाः कितवेनासि भामिनि॥\nभुक्ता ह्यस्यैव कथय याथातथ्येन शोभने॥ १८.८३ ॥\nतदा प्रहस्य चोवाच पुरंदरमकल्मषा॥\nआत्मौपम्येन सर्वत्र पश्यति त्वं पुरंदर॥ १८.८४ ॥\nअसौ महात्मा कितवस्वरूपी शिवप्रसादात्परमार्थविज्ञः॥\nवै राग्ययुक्तो हि महानुभावो येनापि सर्वं परमं प्रपन्नम्॥ १८.८५ ॥\nराज्यादिकं मोहमयं च पाशं त्यक्ता परेभ्यो विजयी स जातः॥ १८.८६ ॥\nवचो निशम्य देवेश इंद्राण्याः स पुरंदरः॥\nव्रीडायुक्तोऽभवत्तूष्णीमिंद्रासनगतस्तदा॥ १८.८७ ॥\nबृहस्पतिमुवाचेदं वाक्यं वाक्यविदां वरः॥\nऐरावतो न दृश्येत तथैवोच्चैःश्रवा हयः॥ १८.८८ ॥\nपारिजातादयः सर्वे पदार्थाः केन वा हृताः॥\nगुरुरुवाचेदं कितवेन कृतं महत्॥ १८.८९ ॥\nऋषिभ्यो दत्त मद्यैव यावत्सत्ता हि तस्य वै॥\nस्वसत्तायां महत्यां च स्वसत्ता ये भवंति च॥ १८.९० ॥\nअप्रमात्ताश्च ये नित्यं शिवध्यानपरायणाः॥\nते प्रियाः शंकरस्यैव हित्वा कर्मफलानि वै॥\nकेवलं ज्ञानमाश्रित्य ते यांति परमं पदम्॥ १८.९१ ॥\nएतच्छ्रुत्वा वचनं तस्य चेंद्रो बृहस्पतेर्वाक्यमिदं वभाषे॥\nप्रायो यमो वक्ष्यति सर्वमेतत्समृद्धये ह्यात्मनश्चैव शक्रः॥ १८.९२ ॥\nतथेति मत्वा गुरुणा सहैव राजा सुराणां सहसा जगाम॥\nस्वकार्यकामो हि तथा पुरंदरो ययौ पुरीं संयमिनीं तदानीम्॥ १८.९३ ॥\nयमेन पूज्यमानो हि शक्रो वाक्यमुवाच ह॥\nत्वया दत्तं मम पदं कितवाय दुरात्मने॥ १८.९४ ॥\nअनेनैतत्कृतं कर्म्म जुगुप्सितं महत्तरम्॥\nमदीयानि च रत्नानि यानि सर्वाण्यनेन वै॥\nएभ्य एभ्यः प्रदत्तानि धर्म्म जानीहि तत्त्वतः॥ १८.९५ ॥\nत्वं धर्मनामासि कथं कितवाय प्रदत्तवान्॥\nमम राज्यविनाशाय कृतमस्ति त्वयाऽधुना॥ १८.९६ ॥\nआनयस्व महाभाग गजादीनि च सत्वरम्॥\nअन्यानि चैव रत्नानि दत्तानि च यतस्ततः॥ १८.९७ ॥\nनिशम्य वाक्यं शक्रस्य यमो वचनमब्रवीत्॥\nकितवं च रुषाविष्टः किं त्वया पापिना कृतम्॥ १८.९८ ॥\nभोगार्थं चैव यद्दत्तं शक्रराज्यं त्वयाऽधुन्॥\nप्रदत्तं च द्विजातिभ्यो ह्यन्यथा वै कृतं महत्॥ १८.९९ ॥\nअकार्यं वै त्वया मूढ परद्रव्यापहारणम्॥\nतेन पापेन महता निरयं प्रतिगच्छसि॥ १८.१०० ॥\nयमस्य वचनं श्रुत्वा कितवो वाक्यमब्रवीत्॥\nअहं निरयगामी च नात्र कार्या विचारणा॥ १८.१०१ ॥\nयावत्स्वता मम विभो जाता शक्रासने तथा॥\nतावद्दत्तं हि यत्किंचिद्द्विजेभ्यो हि यथातथम्॥ १८.१०२ ॥\n<b>॥ यम उवाच॥\n</b>\nदानं प्रशस्तं भूम्यां च दृश्यते कर्म्मणः फलम्॥\nस्वर्गे दानं न दातव्यं केनचित्कस्यचित्क्वचित्॥\nतस्माद्दंड्योऽसि रे मूढ अशास्त्रीयं कृतं त्वया॥ १८.१०३ ॥\nगुरुरात्मवतां शास्ता राजा शास्ताः दुरात्मनाम्॥\nसर्वेषां पापशीलानां शास्तऽहं नात्र संशयः॥ १८.१०४ ॥\nएवं निर्भर्त्सयित्वा तं कितवं धर्मराट्‌स्वयम्॥\nउवाच चित्रगुप्तं च नरके पच्यतामयम्॥\nतदा प्रहस्य चोवाच चित्रगुप्तो यमं प्रति॥ १८.१०५ ॥\nकथं निरयगामित्वं कितवस्य भविष्यति॥\nयेन दत्तो ह्यगस्त्याय गज ऐरावतो महान्॥ १८.१०६ ॥\nतथाश्वो ह्यब्धिसंभूतो गालवाय महात्मने॥\nविश्वामित्राय भद्रं ते चिंतामणिर्महाप्रभः॥ १८.१०७ ॥\nएवमादीनि रत्नानि दत्तानि कितेवन हि॥\nतेन कर्मविपाकेन पूजनीयो जगत्त्रये॥ १८.१०८ ॥\nशिवमुद्दिश्य यदत्तं स्वर्गे मर्त्ये च यैर्नरैः॥\nतत्सर्वं त्वक्षयं विद्यान्निश्छिद्रं कर्म चोच्यते॥\nतस्मान्नरकगामित्वं कितवस्य न विद्यते॥ १८.१०९ ॥\nयानियानि च पापानि कितवस्य महात्मनः॥\nभस्मीभूतानि सर्वाणि जातानि स्मरणाच्च वै॥ १८.११० ॥\nशंभोः प्रसादात्सर्वाणि सुकृतानि च तत्क्षणात्॥\nतद्वचश्चित्रगुप्तस्य निशम्य प्रेतराट् स्वयम्॥ १८.१११ ॥\nप्रहस्यावाङ्‌मुखो भूत्वा इद माह शतक्रतुम्॥\nत्वं हि राजा सुरेंद्राणां स्थविरो राज्यलंपटः॥ १८.११२ ॥\nअश्वमेधशतेनैव एकं जन्मार्जितं कृतम्॥\nत्वया नास्त्यत्र संदेहो ह्यर्ज्जितं तेन वै महत्॥ १८.११३ ॥\nप्रार्थयित्वा ह्यगस्त्यादीन्मुनीन्सर्वान्विशेषतः॥\nअर्थेन प्रणिपातेन त्वया लभ्यानि तानि च॥\nगजादिकानि रत्नानि येन त्वं च सुखी त्वरन्॥ १८.११४ ॥\nतथेति मत्वा वचनं पुरंदरो गतः पुरीं स्वामविवेकदृष्टिः॥\nअभ्यर्थयामास विनम्रकंधरश्चर्षीस्ततो लब्धवान्पारिजातम्॥ १८.११५ ॥\nअनेनैव प्रकारेण लब्धराज्यः पुरंदरः॥\nजातस्तदामरावत्यां राजा सह महात्मभिः॥ १८.११६ ॥\nकितवस्य पुनर्जन्म दत्तं वैवस्वतेन हि॥\nकिंचितकर्मविपाकेन विरोचनसुतोऽभवत्॥ १८.११७ ॥\nसुरुचिर्जननी तस्य कितवस्याभवत्तदा॥\nविरोचनस्य महिषी दुहिता वृषपर्वणः॥\nतस्थौ जठरमास्थाय तस्याः सोऽपि महात्मनः॥ १८.११८ ॥\nतदाप्रभृति तस्यैव प्रह्लादस्यात्मजात्स वै॥\nसुरुचेश्च तथाप्यासीद्धर्मेदाने महामतिः॥ १८.११९ ॥\nतेनैव जठरस्थेन कृता मतिरनुत्तमा॥\nकितवेन कृता विप्रा दुर्लभा या मनीषिणाम्॥ १८.१२० ॥\nएकदा वै तदा शक्रो ययौ वैरोचनं प्रति॥\nहंतुकामो हि दैत्येंद्रं विप्रो भूत्वाऽथ याचकः॥ १८.१२१ ॥\nविरोचनगृहं प्राप्त इंद्रो वाक्यमुवाच ह॥\nस्थविरो ब्राह्मणो भूत्वा देहीति मम सुव्रत॥\nमनस्वी त्वं च दैत्येंद्र दाता च भुवनत्रये॥ १८.१२२ ॥\nतव विप्रा महाभाग चरितं परमाद्भुतम्॥\nवर्णयन्ति समा जेषु स्थित्वा कीर्ति च निर्मलाम्॥\nयाचकोऽहं च दैत्येंद्र दातुरर्महसि सुव्रत॥ १८.१२३ ॥\nतस्य तद्वचनं श्रुत्वा दैत्येंद्रो वाक्यमब्रवीत्॥\nकिं दातव्यं तव विभो वद शीघ्रं ममाधुना॥ १८.१२४ ॥\nइंद्रो हि विप्ररूपेण विरोचनमुवाच ह॥\nयाचयामि च दैत्येंद्र यदहं परिभावितः॥ १८.१२५ ॥\nआत्मप्रीत्या च दातव्यं मम नास्त्यत्र संशयः॥\nउवाच प्रहसन्वाक्यं प्रह्लादस्यात्मजोऽसुरः॥ १८.१२६ ॥\nददाम्यात्मशिरो विप्र यदि कामयसेऽधुना॥\nइदं राज्यमनायासमियं श्रीर्नान्यगामिनी॥\nअहं समर्पयिष्यामि तव नास्त्यत्र सशयः॥ १८.१२७ ॥\nइत्युक्तस्तेन दैत्येन विमृश्य च तदा हरिः॥\nउवाच देहि मे स्वीयं शिरो मुकुटसेवितम्॥ १८.१२८ ॥\nएवमुक्ते तु वचने शक्रेण द्विजरूपिणा॥\nत्वरन्महेंद्राय तदा शिवर उत्कृत्त्य वै मुदा॥\nस्वकरेण ददौ तस्मै प्रह्लादस्यात्मजोऽसुरः॥ १८.१२९ ॥\nप्रह्लादेन पुरा यस्तु कृतो धर्म्मः सुदुष्करः॥\nकेवलां भक्तिमाश्रित्य विष्णोस्तत्परचेतसा॥ १८.१३० ॥\nदानात्परतरं चान्यत्क्वचिद्वस्तु न विद्यते॥\nतद्दानं च महापुण्यमार्तेभ्यो यत्प्रदीयते॥ १८.१३१ ॥\nस्वशक्त्या यच्च किंचिच्च तदानंत्याय कल्पते॥\nदानात्परतरं नान्यत्त्रिषु लोकेषु विद्यते॥ १८.१३२ ॥\nसात्त्विकं राजसं चैव तामसं च प्रकीर्तिततम्॥\nतथा कृतमनेनैव दानं सात्त्विकलक्षणम्॥ १८.१३३ ॥\nशिर उत्कृत्त्य चेंद्राय प्रदत्तं विप्ररूपिणे॥\nकिरीटः पतितस्तत्र मणयो हि महाप्रभाः॥ १८.१३४ ॥\nऐकपद्येन पतितास्ते जाता मंडलाय वै॥\nदैत्यानां च नरेंद्राणां पन्नगानां तथैव च॥ १८.१३५ ॥\nविरोचनस्य तद्दानं त्रिषु लोकेषु विश्रुतम्॥\nगायंत्यद्यापि कवयो दैत्येंद्रस्य महात्मनः॥ १८.१३६ ॥\nविरोचनस्य पुत्रोऽभूत्कितवोऽसौ महाप्रभः॥\nमृते पितरि जातोऽसौ माता तस्य पतिव्रता॥ १८.१३७ ॥\nकलेवरं च तत्याज पतिलोकं गता ततः॥\nभार्गवेणाभिषिक्तोऽसौ जनकस्य निजासने॥ १८.१३८ ॥\nनाम्ना बलिरिति ख्यातो बभूव च महायशाः॥\nतेन सर्वे सुरगणास्त्रासिताः सुमहाबलाः॥ १८.१३९ ॥\nगतस्ते कथिताः पूर्वं कश्यपस्याश्रमं शुभम्॥\nतदा बलिरभूदिन्द्रो देवपुर्यां महायशाः॥ १८.१४० ॥\nस्वयं तताप तपसा सूर्यो भूत्वा तदाऽसुरः॥\nईशो भूत्वा स्वयं चास्ते ऐशान्यां दिशि पालयन्॥ १८.१४१ ॥\nतथा च नैर्ऋतो भूत्वा तथा त्वंबुपतिः स्वयम्॥\nधनाध्यक्ष उदीच्यां वै स्वयमास्ते बलिस्तदा॥\nएवमास्ते बलिः साक्षात्स्वयमेव त्रिलोकभुक्॥ १८.१४२ ॥\nशिवार्चनरतेनैव कितवेन बलिर्द्विजाः॥\nपूर्वाभ्यासेन तेनैव महादानरतोऽभवत्॥ १८.१४३ ॥\nएकदा तु सभामध्ये आस्थितो भृगुणा सह॥\nदैत्येंद्रैः संवृतः श्रीमाञ्छंडामर्कौ वचोऽब्रवीत्॥ १८.१४४ ॥\nआवासः क्रियतामत्र क्रियतामत्र असुरैर्म्मम सन्निधौ॥\nहित्वा पातालमद्यैव मा विलंबितुमर्हथ॥ १८.१४५ ॥\nभार्गवस्तदुपश्रुत्य प्रहस्येदमुवाच ह॥\nयज्ञैश्च विविधैश्चैव स्वर्गलोके महीयते॥ १८.१४६ ॥\nयाज्ञिकैश्च महाराज नान्यथा स्वर्गमेव हि॥\nभोक्तुं हि पार्यते राजन्नान्यता मम भाषितम्॥ १८.१४७ ॥\nगुरोर्वचनमाज्ञाय दैत्येंद्रो वाक्यमब्रवीत्॥\nमया कॉतं च यत्कर्म तेन सर्वे महासुराः॥\nस्वर्गे वसंतु सुचिरं नात्र कार्या विचारणा॥ १८.१४८ ॥\nप्रहस्यो वाच भगवान्भार्गवाणां महातपाः॥\nबलिनं बालिशं मत्वा शुक्रो बुद्धिमतां वरः॥ १८.१४९ ॥\nयत्त्वयोक्तं च वचनं बले मम न रोचते॥\nइहैव त्वं समा गत्य वस्तुं चेच्छसि सुव्रत॥ १८.१५० ॥\nअश्वमेधशतेनैव यज त्वं जातवेदसम्॥\nकर्म्मभूमिं गतो भूत्वा मा विलंबितुमर्हसि॥ १८.१५१ ॥\nतथेति मत्वा स बलिर्महात्मा हित्वा तदानीं त्रिदिवं मनस्वी॥\nदैत्यैः समेतो गुरुणा च संगतो ययौ भुवं सोनुचरैः समेतः॥ १८.१५२ ॥\nतन्नर्मदाया गुरुकुल्यसंज्ञकं तीरे महातीर्थमुदारशोभम्॥\nगत्वा तदा दैत्यपतिर्महात्मा जित्वा समग्रं वसुधावलं च॥ १८.१५३ ॥\nततोऽश्वमेधैर्बहुभिर्विचक्षणो गुरुप्रयुक्तः स महायशाबलिः॥\nईजे च दीक्षां परमामुपेतो वैरोचनिं सत्यवतां वरिष्ठः॥ १८.१५४ ॥\nकृत्वा ब्राह्मणमाचार्यमृत्विजः षोडशाऽभवन्॥\nसुपरीक्षितेन तेनैव भार्गवेण महात्मना॥ १८.१५५ ॥\nयज्ञानामूनमेकेन शतं दीक्षापरेण हि॥\nबलिना चाश्वमेधानां पूर्णं कर्तुं समादधे॥ १८.१५६ ॥\nयावद्यज्ञशतं पूर्णं तस्य राज्ञो भविष्यति॥\nपुरा प्रोक्तं मया चात्र ह्यदित्या व्रतमुत्तमम्॥ १८.१५७ ॥\nव्रतेन तेन संतुष्टो भगवान्हरिरीश्वरः॥\nबटुरूपेम महता पुत्रभूतो बभूव ह॥ १८.१५८ ॥\nअदित्याः कश्यपेनैव उपनीतस्तदा प्रभुः॥\nउपनीतेऽथ संप्राप्तो ब्रह्मा लोकपितामहः॥ १८.१५९ ॥\nदत्तं यज्ञोपवीतं च ब्रह्मणा परमेष्ठिना॥\nदंडकाष्ठं प्रदत्तं हि सोमेन च महात्मना॥ १८.१६० ॥\nमेखला च समानीता अजिनं च महाद्भुतम्॥\nतथा च पादुके चैव मह्या दत्ते महात्मनः॥ १८.१६१ ॥\nतत्र भिक्षा समानीता भवान्या चार्थसिद्धये॥\nएवं भगवते दत्तं विष्णवे बटुरूपिणे॥ १८.१६२ ॥\nअभिवंद्य श्रीशो वामनो ह्दितिं तथा॥\nकश्यपंच महातेजा यज्ञवाटं जगाम च॥\nयाज्ञिकस्य बलेराह च्छलनार्थं स्वयं प्रभुः॥ १८.१६३ ॥\nतदा महेशः स जगाम स्वर्गं प्रकंपयन्गां प्रपदा भरेण॥\nस वामनो बटुरूपी च साक्षाद्विष्णुः परात्मा सुरकार्यहेतोः॥ १८.१६४ ॥\nगीर्भिर्यथार्थाभिरभिष्टुतो जनैर्मुनीश्वरैर्देवगणैर्महात्मा॥\nत्वरेण गच्छन्स च यज्ञवाटं प्राप्तस्तदानीं जगदेकबंधुः॥ १८.१६५ ॥\nउद्गापयन्साम यतो हि साक्षाच्चकार देवो बटुरूपवेषः॥\nउद्गीयमानो भगवान्स ईश्वरो वेदांत वेद्यो हरिरीश्वरः प्रभुः॥ १८.१६६ ॥\nददर्श तं महायज्ञमश्वमेधं बलेस्तदा॥\nद्वारि स्थितो महातेजा वामनो बटुरूपधृक्॥ १८.१६७ ॥\nब्रह्मरूपेण महता व्याप्तमासीद्दिगंतरम्॥\nपवमानस्य च बटोर्वामनस्य महात्मनः॥ १८.१६८ ॥\nतच्छ्रुत्वा च बलिः प्राह शंडामर्क्कौ च बुद्धिमान्॥\nब्राह्मणाः कतिसंख्याश्च आगताः संति ईक्ष्यताम्॥ १८.१६९ ॥\nतथेति मत्वा त्वरितावुत्थितौ तौ तदा द्विजाः॥\nशंडामर्कौ समागम्य मंडपद्वारि संस्थितौ॥ १८.१७० ॥\nददृशाते महात्मानं श्रीहरिं बटुरूपिणम्॥\nत्वरितौ पुनरायातौ बलेः शंसयितुं तदा॥ १८.१७१ ॥\nब्रह्मचारी समायात एक एव न चापरः॥\nपठनादौ महाराज चागतस्तव सन्निधौ॥\nकिमर्थं तन्न जानीमो जानीहि त्वं महामते॥ १८.१७२ ॥\nएवमुक्ते तु वचने ताभ्यां स च महामनाः॥\nउत्थितस्तत्क्षणादेव दर्शनार्थे बटुं प्रति॥ १८.१७३ ॥\nस ददर्श महातेजा विरोचनसुतो महान्॥\nदंडवत्पतितो भूमौ ननाम शिरसा बटुम्॥ १८.१७४ ॥\nआनयित्वा बटुं सद्यः संनिवेश्यः निजासने॥\nअर्घ्यपाद्येन महताभ्यर्चयामास तं बटुम्॥ १८.१७५ ॥\nविनम्रकंधरो भूत्वा उवाच श्लक्ष्णया गिरा॥\nकुतः कस्माच्च कस्यासि तच्छिघ्रं कथ्यतां प्रभो॥ १८.१७६ ॥\nतच्छ्रुत्वा वचनं तस्य विरोचनसुतस्य वै॥\nमनसा हृषितश्चासौ वामनो वक्तुमारभत्॥ १८.१७७ ॥\n<b>॥भगवानुवाच॥\n</b>\nत्वं हि राजा त्रिलोकेशो नान्यो भवितुमर्हसि॥\nस्वकुलं न्यूनतां गच्छेद्यो वै कापुरुषः स्मृतः॥ १८.१७८ ॥\nसमं वा चाधिको वापि यो गच्छेत्पुरुषः स्मृतः॥\nत्वया कृतं च यत्कर्म्म न कृतं पूर्वजैस्तव॥ १८.१७९ ॥\nदैत्यानां च वरिष्ठा ये हिरण्यकसिपादयः॥\nकृतं महत्तपो येन दिव्यं वर्षसहस्रकम्॥ १८.१८० ॥\nशरीरं भक्षितं यस्य जुषाणस्य तपो महत्॥\nपिपीलिकाभिर्बहुभिर्दंशैश्चैव समावृतम्॥ १८.१८१ ॥\nअभवत्तस्य तज्ज्ञात्वा सुरेंद्रो ह्यगमत्पुरा॥\nनगरं तस्य च तदा सैन्येन महता वृतः॥ १८.१८२ ॥\nतत्सन्निधौ हताः सर्वे असुरा दैत्यशत्रुणा॥\nविंध्या तु महिषी तस्य नीयमाना निवारिता॥ १८.१८३ ॥\nनारदेन पुरा राजन्किंचित्कार्यं चिकीर्षुणा॥\nशंभोः प्रसादादखिलं मनसा यत्समीक्षितम्॥\nदैत्येंद्रेण च तत्सर्वं तपसैव वशीकृतम्॥ १८.१८४ ॥\nतस्याः पुत्रो महातेजा येन नीतोऽभवत्सभाम्॥\nतस्य पुत्रो महाभाग पिता ते पितृवत्सलः॥\nनाम्ना विरोचनो विद्वानिंद्रो येन महात्मना॥ १८.१८५ ॥\nदानेन तोषितो राजन्स्वेनैव शिरसा तदा॥\nतस्यात्मजोसि भो राजन्कृतं ते परमं यशः॥ १८.१८६ ॥\nयशोदीपेन महता दग्धाः शलभवत्सुराः॥\nइंद्रोपि निर्जितो येन त्वया नास्त्यत्र संशयः॥ १८.१८७ ॥\nश्रुतमस्ति मया सर्वं चरितं तव सुव्रत॥\nअल्पकोऽहमिहायातो ब्रह्मचर्यव्रते स्थितः॥ १८.१८८ ॥\nउटजार्थे च मे देहि भूमीं भूमिभृतांवर॥\nबटोस्तस्यैव तद्वाक्यं श्रुत्वा बलिरभाषत॥ १८.१८९ ॥\nहे बटो पंडितो भूत्वा यदुक्तं वचनं पुरा॥\nशिशुत्वात्तन्न जानासि श्रुत्वा मन्ये यथार्थतः॥ १८.१९० ॥\nवद शीघ्रं महाभाग कियन्मात्रां महीं तव॥\nदास्यामि त्वरितेनैव मनसा तद्विमृश्यताम्॥ १८.१९१ ॥\nतदाह वामनो वाक्यं स्मयन्मधुरया गिरा॥\nअसंतोषपरा ये च विप्रा नष्टा न संशयः॥ १८.१९२ ॥\nसंतुष्टा ये हि विप्रास्ते नान्ये वेषधरा ह्यमी॥\nस्वधर्मनिरता राजन्निर्दंभा निरवग्रहाः॥ १८.१९३ ॥\nनिर्मत्सरा जितकोधावदान्या हि महामते॥\nविप्रास्ते हि महाभाग तैरियं धार्यते मही॥ १८.१९४ ॥\nमनस्वी त्वं बहुत्वाच्च दातासि भुवनत्रये॥\nतथापि मे प्रदातव्या मही त्रिपदसंमिता॥ १८.१९५ ॥\nबहुत्वे नास्ति मे कार्यं मह्या वै सुरसूदन॥\nप्रवेशमात्रमुटजं तथा मम भविष्यति॥ १८.१९६ ॥\nत्रिपदं पूर्यतेऽस्माकं वस्तुं नास्त्यत्र संशयः॥\nदेहि मे क्रमतो राजन्यावद्भूमिभविष्यति॥\nतावत्संख्या प्रदातव्या यदि दातासि भो बले॥ १८.१९७ ॥\nप्रहस्य तमुवाचेदं बलिर्वैरोचनात्मजः॥\nदास्यामि ते महीं कृत्सां सशैलवनकाननाम्॥ १८.१९८ ॥\nमदीयां वै महाभाग मया दत्तां गृहाम वै॥\nयाचकोऽसि बटो पश्य दानं दैत्याप्रयाचसे॥ १८.१९९ ॥\nयाचको ह्यल्पको वास्तु दाता सर्वं विमृश्य वै॥\nतथा विलोक्य चात्मानं ह्यर्थिभ्यश्च ददाति वै॥ १८.२०० ॥\nआत्मौपम्येन सर्वत्र यो ददाति ह्युदारधीः॥\nतस्मान्न याचितव्यं हि अर्थिना मंदभागिना॥ १८.२०१ ॥\nबटो ददाम्यहं तेऽद्य ससैलवनकाननाम्॥\nपृथ्वीं सपर्वतां साब्धिं नान्यथा मम भाषितम्॥ १८.२०२ ॥\nपुनः प्रोवाच स बटुर्विरोचनसुतं प्रति॥\nपूर्यते मम दैत्येंद्र क्रमतो हि पदैस्त्रिभिः॥ १८.२०३ ॥\nबटोस्तद्वचनं श्रुत्वा असुरेन्द्रो बलिस्तदा॥\nउवाच प्रहसन्वाक्यं मन्यमानो बलिर्भृशम्॥\nगृह्यतां च मया दत्तां पदैस्त्रिभिरलंकृताम्॥ १८.२०४ ॥\nइत्युक्तो वामनः प्राह प्रहसन्नसुरं प्रति॥\nसंकल्प्य सकलां पृथ्वीं दातुमर्हसि सुव्रत॥ १८.२०५ ॥\nतथेति मत्वा बलिना सुपूजितः स वामनः कश्यपनंदनो महान्॥\nबलिस्तदानीं सहसा नितांतं संस्तूयमानस्त्वृषिभिर्मुनींद्रैः॥ १८.२०६ ॥\nतं पूजयित्वा स बलिर्यावद्दातुं समुद्यतः॥\nगुरुणा वारित स्तावद्विरोचनसुतो महान्॥ १८.२०७ ॥\nन दातव्यं त्वया दानं विष्णवे बटुरूपिणे॥\nइंद्रार्थमागतः सद्यो यज्ञविघ्नं करोति ते॥\nतस्मात्त्वया न पूज्यो हि विष्णुरध्यात्मदीपकः॥ १८.२०८ ॥\nपुरा कृतमनेनैव मोहिनीरूपधारिणा॥\nदेवेभ्यश्चामृतं दत्तं राहुर्येन हतो महान्॥ १८.२०९ ॥\nयेन विद्राविता दैत्याः कालनेमिर्हतो बली॥ १८.२१० ॥\nएवंविधोऽयं पुरुषो महात्मा स ईश्वरो विश्वपतिः स एव॥\nविमृश्य सर्वं मनसा महामते हिताहितं कर्तुमि हार्हसि त्वम्॥ १८.२११ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे बलियज्ञे वामनगमनवर्णनं नामाष्टादशोऽध्यायः॥ १८ ॥ छ ॥"
  }
]
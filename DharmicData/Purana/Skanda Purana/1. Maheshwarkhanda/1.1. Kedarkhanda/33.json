[
  {
    "text": "<b>॥ऋषय ऊचुः॥\n</b>\nकिन्नामा च किरातोऽभूत्किं तेन व्रतमाहितम्॥\nतत्त्वं कथय विप्रेंद्र परं कौतूहलं हि नः॥ ३३.१ ॥"
  },
  {
    "text": "तत्सर्वं श्रोतुमिच्छामो याथातथ्येन कथ्यताम्॥\nन ह्यन्यो विद्यते लोके त्वद्विना वदतां वरः॥\nतस्मात्कथ भो विप्र सर्वं शुश्रूषतां हि नः॥ ३३.२ ॥"
  },
  {
    "text": "एवमुक्तस्तदा तेन शौनकेन महात्मना॥\nकथयामास तत्सर्वं पुष्कसेन कृतं यत्॥ ३३.३ ॥"
  },
  {
    "text": "<b>॥लोमश उवाच॥\n</b>\nआसीत्पुरा महारौद्रश्चडोनाम दुरात्मवान्॥\nक्रूरसंगो निष्कृतिको भूतानां भयवाहकः॥ ३३.४ ॥"
  },
  {
    "text": "जालेन मत्स्यान्दुष्टात्मा घातयत्यनिशं खलु॥\nभल्लैर्मृगाञ्छापदांश्च कृष्णसारांश्च शल्लकान्॥ ३३.५ ॥"
  },
  {
    "text": "खड्गांश्चैव च दुष्टात्मा दृष्ट्वा कांश्चिच्च पापवान्॥\nपक्षिणोऽघातयत्क्रुद्धो ब्राह्मणांश्च विशेषतः॥ ३३.६ ॥"
  },
  {
    "text": "लुब्धको हि महापापो दुष्टो दुष्टजनप्रियः॥\nभार्या तथाविधआ तस्य पुष्कसस्य महाभया॥ ३३.७ ॥"
  },
  {
    "text": "एवं विहरतस्तस्य बहुकालोत्यवर्तत॥\nगते बहुतिथेकाले पापौघनिरतस्य च॥ ३३.८ ॥"
  },
  {
    "text": "निषंगे जलमादाय क्षुत्पिपासार्द्दितो भृशम्॥\nएकदा निशि पापीयाच्छ्रीवृक्षोपरि संस्थितः॥\nकोलं हंतुं धनुष्पाणिर्जाग्रच्चानिमिषेण हि॥ ३३.९ ॥"
  },
  {
    "text": "माघमासेऽसितायां वै चतुर्दश्यामथाग्रतः॥\nमृगमार्गविलोकार्थी बिल्वपत्राण्यपातयत्॥ ३३.१० ॥"
  },
  {
    "text": "श्रीवृक्षपर्णानि बहूनि तत्र स च्छेदयामास रुषान्वितोपि॥\nश्रीवृक्षमूले परिवर्तमाने लिंगं तस्योपरिदृष्टभावः॥ ३३.११ ॥"
  },
  {
    "text": "ववर्ष गंडूषजलं दुरात्मा यदृच्छया तानि शिवे पतंति॥\nश्रीवृक्षपर्णानि च दैवयोगाज्जातं च सर्वं शिवपूजनं तत्॥ ३३.१२ ॥"
  },
  {
    "text": "गंडूषवारिणा तेन स्नपनं च कृतं महत्॥\nबिल्वपत्रैरसंख्यातैरर्चनं महत्कृतम्॥ ३३.१३ ॥"
  },
  {
    "text": "अज्ञानेनापि भो विप्राः पुष्कसेन दुरात्मना॥\nमाघमासेऽसिते पक्षे चतुर्दश्यां विधूदये॥ ३३.१४ ॥"
  },
  {
    "text": "पुष्कसोऽथ दुराचारो वॉक्षादवततार सः॥\nआगत्य जलसंकाशं मत्स्यान्हंतुं प्रचक्रमे॥ ३३.१५ ॥"
  },
  {
    "text": "लुब्ध कस्यापि भार्याभून्नाम्ना चैव घनोदरी॥\nदुष्टा सा पापनिरता परद्रव्यापहारिणी॥ ३३.१६ ॥"
  },
  {
    "text": "गृहान्निर्गत्य सायाह्ने पुरद्वारबहिः स्थिता॥\nवनमार्गं प्रपश्यंती पत्युरागमनेच्छया॥ ३३.१७ ॥"
  },
  {
    "text": "चिराद्भर्तरी नायाते चिन्तयामास लुब्धकी॥\nअद्य सायाह्नवेलायामागताः सर्वलुब्धकाः॥ ३३.१८ ॥"
  },
  {
    "text": "तमः स्तोमेन संछन्नाश्चतस्रो विदिशो दिशः॥\nरात्रौ यामद्वयं यातं किं मतंगः समागतः॥ ३३.१९ ॥"
  },
  {
    "text": "किं वा केसरलोभेन सिंहेनैव विदारितः॥\nकिं भुजंगफणारत्नहारी सर्पविषार्दितः॥ ३३.२० ॥"
  },
  {
    "text": "किं वा वराहदंष्ट्राग्रघातैः पंचत्वमागतः॥\nमधुलोभेन वृक्षाग्रात्स वै प्रपतितो भुवि॥ ३३.२१ ॥"
  },
  {
    "text": "क्वान्वेषयामि पृच्छामि क्व गच्छामि च कं प्रति॥\nएवं विलप्य बहुधा निवृत्ता स्वं गृहं प्रति॥ ३३.२२ ॥"
  },
  {
    "text": "नैवान्नं नो जलं किंचिन्न भुक्तं तद्दिने तया॥\nचिंतयंती पतिं चापि लुब्धकी त्वयन्निशाम्॥ ३३.२३ ॥"
  },
  {
    "text": "अथ प्रभाते विमले पुष्कसी वनमाययौ॥\nअशनार्थं च तस्यान्नमादाय त्वरिता सती॥ ३३.२४ ॥"
  },
  {
    "text": "भ्रममाणावने तस्मिन्ददर्श महतीं नदीम्॥\nतस्यास्तीरे समासीनं स्वपतिं प्रेक्ष्य हर्षिता॥ ३३.२५ ॥"
  },
  {
    "text": "तदन्नं कूलनः स्थाप्य नदीं तर्तुं प्रचक्रमे॥\nनिरीक्ष्य चाथ मत्स्यान्स जालप्रोतान्समानयत्॥ ३३.२६ ॥"
  },
  {
    "text": "तावत्तयोक्तश्चण्डोऽसावेहि शीघ्रं च भक्षय॥\nअन्नं त्वदर्थमानीतमुपोष्य दिवसं मया॥ ३३.२७ ॥"
  },
  {
    "text": "कृतं किमद्य रे मंद गतेऽहनि च किं कृतम्॥\nनाऽशितं च त्वया मूढ लंघितेनाद्य पापिना॥ ३३.२८ ॥"
  },
  {
    "text": "नद्यां स्नातौ तथा तौ च दम्पती च शुचि व्रतौ॥\nयावद्गतश्च भोक्तुं स तावच्छ्वा स्वयमागतः॥ ३३.२९ ॥"
  },
  {
    "text": "तेन सर्वं भक्षितं च तदन्नं स्वयमेव हि॥\nचंडी प्रकुपिता चैव श्वानं हंतुमुपस्थिता॥ ३३.३० ॥"
  },
  {
    "text": "आवयोर्भक्षितं चान्नमनेनैव च पापिना॥\nकिं च भक्षयसे मूढ भविताद्य वुभुक्षितः॥ ३३.३१ ॥"
  },
  {
    "text": "एवं तयोक्तश्चण्डोऽसौ बभाषे तां शिवप्रियः॥\nयच्छुना भक्षितं चान्नं तेनाहं परितोषितः॥ ३३.३२ ॥"
  },
  {
    "text": "किमनेन शरीरेण नश्वरेण गतायुषा॥\nशरीरं दुर्लभं लोके पूज्यते क्षणभंगुरम्॥ ३३.३३ ॥"
  },
  {
    "text": "ये पुष्णंति निजं देहं सर्वभावेन चाहताः॥\nमूढास्ते पापिनो ज्ञेया लोकद्वयबहिष्कृताः॥ ३३.३४ ॥"
  },
  {
    "text": "तस्मान्मानं परित्यज्य क्रोधं च दुरवग्रहम्॥\nस्वस्था भव विमर्शेन तत्त्वबुद्ध्या स्थिरा भव॥ ३३.३५ ॥"
  },
  {
    "text": "बोधिता तेन चंडी सा पुष्कसेन तदा भृशम्॥\nजागरादि च संप्राप्तः पुष्कसोऽपि चतुर्दशीम्॥ ३३.३६ ॥"
  },
  {
    "text": "शिवरात्रिप्रसंगाच्च जायते यद्ध्यसंशयम्॥\nतज्ज्ञानं परमं प्राप्तः शिवरात्रिप्रसंगतः॥ ३३.३७ ॥"
  },
  {
    "text": "यामद्वयं च संजातममावास्यां तु तत्र वै॥\nआगताश्च गणास्तत्र बहवः शिवनोदिताः॥ ३३.३८ ॥"
  },
  {
    "text": "विमानानि बहून्यत्र आगतानि तदंतिकम्॥\nदृष्टानि तेन तान्येव विमानानि गणास्तथा॥ ३३.३९ ॥"
  },
  {
    "text": "उवाच परया भक्त्या पुष्कसोऽपि च तान्प्रति॥\nकस्मात्समागता यूयं सर्वे रुद्राक्षधारिणः॥ ३३.४० ॥"
  },
  {
    "text": "विमानस्थाश्च केचिच्च वृषारूढाश्च केचन॥\nसर्वे स्फटिकसंकाशाः सर्वे चंद्रार्द्धशेखराः॥ ३३.४१ ॥"
  },
  {
    "text": "कपर्द्दिनश्चर्मपरीतवाससो भुजंगभोगैः कृतहारभूषणाः॥\nश्रियान्विता रुद्रसमानवीर्या यथातथं भो वदतात्मनोचितम्॥ ३३.४२ ॥"
  },
  {
    "text": "पुष्कसेन तदा पृष्टा ऊचुः सर्वे च पार्पदाः॥\nरुद्रस्य देवदेवस्य संनम्राः कमलेक्षणाः॥ ३३.४३ ॥"
  },
  {
    "text": "<b>॥गणा ऊचुः॥\n</b>\nप्रेषिताः स्मो वयं चंड शिवेन परमेष्ठिना॥\nआगच्छ त्वरितो भुत्वा सस्त्रीको या नमारुह॥ ३३.४४ ॥"
  },
  {
    "text": "लिंगार्च्चनं कृतं यच्च त्वया रात्रौ शिवस्य च॥\nतेन कर्मविपाकेन प्राप्तोऽसि शिवसन्निधिम्॥ ३३.४५ ॥"
  },
  {
    "text": "तथोक्तो वीरभद्रेण उवाच प्रहसन्निव॥\nपुष्कसोऽपि स्वया बुद्ध्या प्रस्तावसदृशं वचः॥ ३३.४६ ॥"
  },
  {
    "text": "<b>॥पुष्कस उवाच॥\n</b>\nकिं मया कृतमद्यैव पापिना हिंसकेन च॥\nमृगयारसिकेनैव पुष्कसेन दुरात्मना॥ ३३.४७ ॥"
  },
  {
    "text": "पापाचारो ह्यहं नित्यं कथं स्वर्गं व्रजाम्यहम्॥\nकथं लिंगार्चनमिदं कृतमस्ति तदुच्यताम्॥ ३३.४८ ॥"
  },
  {
    "text": "परं कौतुकमापन्नः पृच्छामि त्वां यथातथम्॥\nकथयस्व महाभाग सर्वं चैव यथाविधि॥ ३३.४९ ॥"
  },
  {
    "text": "इत्येवं पृच्छतस्तस्य पुष्कसस्य यथाविधि॥\nकथयामास तत्सर्वं शिवधर्म मुदान्वितः॥ ३३.५० ॥"
  },
  {
    "text": "<b>॥वीरभद्र उवाच॥\n</b>\nदेवदेवो महादेवो देवानां पतिरीश्वरः॥\nपरितुष्टोऽद्य हे चंड स महेश उमापतिः॥ ३३.५१ ॥\nप्रासंगिकतया माघे कृतं लिंगार्चनं त्वया॥\nशिवतुष्टिकरं चाद्य पूतोऽसि त्वं न संशयः॥\nशिवरात्र्यां प्रसंगेन कृतमर्चनमेव च॥ ३३.५२ ॥"
  },
  {
    "text": "कोलं निरीक्षमाणेन बिल्वपत्राणि चैव हि॥\nच्छेदितानि त्वया चंड पतितानि तदैव हि॥\nलिंगस्य मस्तके तानि तेन त्वं सुकृती प्रभो॥ ३३.५३ ॥"
  },
  {
    "text": "ततश्च जागरो जातो महान्वृक्षोपरि ध्रुवम्॥\nतेनैव जागरेणैव तुतोष जगदीश्वरः॥ ३३.५४ ॥"
  },
  {
    "text": "छलेनैव महाभाग कोलसंदर्शनेन हि॥\nशिवरात्रिदिने चात्र स्वप्नस्ते न च योषितः॥ ३३.५५ ॥"
  },
  {
    "text": "तेनोपवासेन च जागरेण तुष्टो ह्यसौ देववरो महात्मा॥\nतव प्रसादाय महानुभावो ददाति सर्वान्वरदो महांश्च॥ ३३.५६ ॥"
  },
  {
    "text": "एवमुक्तस्तदा तेन वीरभद्रेण धीमता॥\nपुष्कसोऽपि विमानाग्र्यमारुहोह च पश्यताम्॥ ३३.५७ ॥"
  },
  {
    "text": "गणानां देवतानां च सर्वेषां प्राणिनामपि॥\nतदा दुंदुभयो नेदुर्भेर्यस्तूर्याण्यनेकशः॥ ३३.५८ ॥"
  },
  {
    "text": "वीणावेणुमृदंगानि तस्य चाग्रे गतानि च॥\nजगुर्गंधर्वपतयो ननृतुश्चाप्सरोगणाः॥ ३३.५९ ॥"
  },
  {
    "text": "विद्याधरगणाः सर्वे तुष्टुवुः सिद्धचारणाः॥\nचामरैवर्वीज्यमानो हि च्छत्रैश्च विविधैरपि॥\nमहोत्सवेन महता आनीतो गंधमादनम्॥ ३३.६० ॥"
  },
  {
    "text": "शिवसान्निध्यमागच्चंडोसौ तेन कर्मणा॥\nशिवरात्र्युपवासेन परं स्थानं समागमत्॥ ३३.६१ ॥"
  },
  {
    "text": "पुष्कसोऽपि तथा प्राप्तः प्रसंगेन सदाशिवम्॥\nकिं पुनः श्रद्धया युक्ताः शिवाय परमात्मने॥ ३३.६२ ॥"
  },
  {
    "text": "पुष्पादिकं फलं गंधं तांबूलं भक्ष्यमृद्धिमत्॥\nये प्रयच्छंति लोकेऽस्मिन्रुद्रास्ते नात्र संशयः॥ ३३.६३ ॥"
  },
  {
    "text": "चंडेन वै पुष्कसेन सफलं तस्य चाभवत्॥\nप्रसंगेनापि तेनैव कृतं तच्चाल्पबुद्धिना॥ ३३.६४ ॥"
  },
  {
    "text": "<b>॥ऋषय ऊचुः॥\n</b>\nकिं फलं तस्य चोद्देशः केन चैव पुना कृतम्॥\nकस्माद्व्रतमिदं जातं कृतं केन पुरा विभो॥ ३३.६५ ॥"
  },
  {
    "text": "<b>॥लोमश उवाच॥\n</b>\nयदा सृष्टं जगत्सर्वं ब्रह्मणा परमेष्ठिना॥\nकालचक्रं तदा जातं पुरा राशिमन्विताम्॥ ३३.६६ ॥"
  },
  {
    "text": "द्वादश राशयस्तत्र नक्षत्राणि तथैव च॥\nसप्तविंशतिसंख्यानि मुख्यानि xxxxxx सिद्धये॥ ३३.६७ ॥"
  },
  {
    "text": "एभिः सर्वं प्रचंडं च राशिभिरुडुभिस्तथा॥\nकालचक्रान्वितः कालः क्रीडयन्सृजते जगत्॥ ३३.६८ ॥"
  },
  {
    "text": "आब्रह्मस्तंबपर्यंतं सृजत्य वति हंति च॥\nनिबद्धमस्ति तेनैव कालेनैकेन भो द्विजाः॥ ३३.६९ ॥"
  },
  {
    "text": "कालो हि बलवाँल्लोके एक एव न चापरः॥\nतस्मात्कालात्मकं सर्वमिदं नास्त्यत्र संशयः॥ ३३.७० ॥"
  },
  {
    "text": "आदौ कालः कालनाच्च लोकनायकनायकः॥\nततो लोका हि संजाताः सृष्टिश्च तदनंतरम्॥ ३३.७१ ॥"
  },
  {
    "text": "सृष्टेर्लवो हि संजातो लवाच्च क्षणमेव च॥\nक्षणाच्च निमिषं जातं प्राणिनां हि निरंतरम्॥ ३३.७२ ॥"
  },
  {
    "text": "निमिषाणां च षष्ट्या वै फल इत्यभिधीयते॥\nपंचदश्या अहोरात्रैः पक्षइत्यभिधीयते॥ ३३.७३ ॥"
  },
  {
    "text": "पक्षाभ्यां मास एव स्यान्मासा द्वादश वत्सरः॥\nतं कालं ज्ञातुकामेन कार्यं ज्ञानं विचक्षणैः॥ ३३.७४ ॥"
  },
  {
    "text": "प्रतिपद्दिनमारभ्य पौर्णमास्यंतमेव च॥\nपक्षं पूर्णो हि यस्माच्च पूर्णिमेत्यभिधीयते॥ ३३.७५ ॥"
  },
  {
    "text": "पूर्णचंद्रमसी या तु सा पूर्णा देवताप्रिया॥\nनष्टस्तु चंद्रो यस्यां वा अमा सा कथिता बुधैः॥ ३३.७६ ॥"
  },
  {
    "text": "अग्निष्वात्तादिपितॄणां प्रियातीव बभूव ह॥\nत्रिंशद्दिनानि ह्येतानि पुण्यकालयुतानि च॥\nतेषां मध्ये विशेषो यस्तं श्रृणुध्वं द्विजोत्तमाः॥ ३३.७७ ॥"
  },
  {
    "text": "योगानां वा व्यतीपात ऊडूनां श्रवणस्तथा॥\nअमावास्या तिथीनां च पूर्णिमा वै तथैव च॥ ३३.७८ ॥"
  },
  {
    "text": "संक्रांतयस्तथाज्ञेयाः पवित्रा दानकर्मणि॥\nतथाष्टमी प्रिया शंभोर्गणेशस्य चतुर्थिका॥ ३३.७९ ॥"
  },
  {
    "text": "पञ्चमी नागराजस्य कुमारस्य च षष्ठिका॥\nभानोश्च सप्तमी ज्ञेया नवमी चण्डिकाप्रिया॥ ३३.८० ॥"
  },
  {
    "text": "ब्रह्मणो दशमी ज्ञेया रुद्रस्यैकादशी तथा॥\nविष्णुप्रिया द्वादशी च अंतकस्य त्रयोदशी॥ ३३.८१ ॥"
  },
  {
    "text": "चतुर्द्दशी तथा शंभोः प्रिया नास्त्यत्र संशयः॥\nनिशीथसंयुता या तु कृष्णपक्षे चतुर्द्दशी॥\nउपोष्या सा तिथिः श्रेष्ठा शिवसायुज्यकारिणी॥ ३३.८२ ॥"
  },
  {
    "text": "शिवरात्रितिथिः ख्याता सर्वपापप्रणाशिनी॥\nअत्रैवोदाहरंतीममितिहासं पुरातनम्॥ ३३.८३ ॥"
  },
  {
    "text": "ब्राह्मणी विधवा काचित्पुरा ह्यासीच्च चंचला॥\nश्वपचाभिरता सा च कामुकी कामहेतुतः॥ ३३.८४ ॥"
  },
  {
    "text": "तस्यां तस्य सुतो जातः श्वपचस्य दुरात्मनः॥\nदुः सहो दुष्टनामात्मा सर्वधर्मबहिष्कृतः॥ ३३.८५ ॥"
  },
  {
    "text": "महापापप्रयोगाच्च पापमारभते सदा॥\nकितवश्च सुरापायी स्तेयी च गुरुतल्पगः॥ ३३.८६ ॥"
  },
  {
    "text": "मृगयुश्च दुरात्मासौ कर्मचण्डाल एव सः॥\nअधर्मिष्ठो ह्यसद्वृत्तः कदाचिच्च शिवालयम्॥\nशिवरात्र्यां च संप्राप्तो ह्युषितः शिवसन्निधौ॥ ३३.८७ ॥"
  },
  {
    "text": "श्रवणं शैवशास्त्रस्य यदृच्छाजातमंतिके॥\nशिवस्य लिंगरूपस्य स्वयंभुवो यदा तदा॥ ३३.८८ ॥"
  },
  {
    "text": "स एकत्रोषितो दुष्टः शिवरात्र्यां तु जागरात्॥\nतेन कर्मविपाकेन पुण्यां योनिमवाप्तवान्॥ ३३.८९ ॥"
  },
  {
    "text": "भुक्त्वा पुण्यतामाँल्लोकानुषित्वा शाश्वतीः समाः॥\nचित्रांगदस्य पुत्रोभूद्भूपालेश्वरलक्षणः॥ ३३.९० ॥"
  },
  {
    "text": "नाम्ना विचित्रवीर्योऽसौ सुभगः संदुरी प्रियः॥\nराज्यं महत्तरं प्राप्य निःस्तंभो हि महानभूत्॥ ३३.९१ ॥"
  },
  {
    "text": "शिवे भक्तिं प्रकुर्वाणः शिवकर्मपरोऽभवत्॥\nशैवशास्त्रं पुरस्कृत्य शिवपूजनतत्परः॥\nरात्रौ जागरणं यत्नात्करोति शिवसन्निधौ॥ ३३.९२ ॥"
  },
  {
    "text": "शिवस्य गाथा गायंस्तु आनंदाश्रुकणान्मुहुः॥\nप्रमुंचंश्चैव नेत्राभ्यां रोमांचपुलकावृतः॥ ३३.९३ ॥"
  },
  {
    "text": "आयुष्यं च गतं तस्य शिवध्यानपरस्य च॥\nशिवो हि सुलभो लोके पशूनां ज्ञाननिनामपि॥ ३३.९४ ॥"
  },
  {
    "text": "संसेवितुं सुखप्राप्त्यै ह्येक एव सदाशिवः॥\nशिवरात्र्युपवासेन प्राप्तो ज्ञानमनुत्तमम्॥ ३३.९५ ॥"
  },
  {
    "text": "ज्ञानात्सर्वमनुप्राप्तं भूतसाम्यं निरंतरम्॥\nसर्वभूतात्मकं ज्ञात्वा केवलं च सदा शिवम्॥\nविना शिवेन यत्किंचिन्नास्ति वस्त्वत्र न क्वचित्॥ ३३.९६ ॥"
  },
  {
    "text": "एवं पूर्णं निष्प्रपंचं ज्ञानं प्राप्नोति दुर्लभम्॥\nप्राप्तज्ञानस्तदा राजा जातो हि शिववल्लभः॥ ३३.९७ ॥"
  },
  {
    "text": "मुक्तिं सायुज्यतां प्राप्तः शिवरात्रेरुपोषणात्॥\nतेन लब्धं शिवाज्जन्म पुरा यत्कथितं मया॥ ३३.९८ ॥"
  },
  {
    "text": "दाक्षायणीवीयो गाच्च जटाजूटेन विस्तरात्॥\nय उत्पन्नो मस्तकाच्च शिवस्य परमात्मनः॥\nवीरभद्रेति विख्यातो दक्षयज्ञविनाशनः॥ ३३.९९ ॥"
  },
  {
    "text": "शिवरात्रिव्रतेनैव तारिता बहवः पुरा॥\nप्राप्ताः सिद्धिं पुरा विप्रा भरताद्याश्च देहिनः॥ ३३.१०० ॥"
  },
  {
    "text": "मांधाता धुन्धुमारिश्च हरिश्चन्द्रादयो नृपाः॥\nप्राप्ताः सिद्धिमनेनेव व्रतेन परमेण हि॥ ३३.१०१ ॥"
  },
  {
    "text": "ततो गिरीशो गिरिजासमेतः क्रीडान्वितोऽसौ गिरिराजमस्तके॥\nद्यूतं तथैवाक्षयुतं परेशो युक्तो भवान्या स भृशं चकार॥ ३३.१०२ ॥"
  },
  {
    "text": "इति श्रीस्कांदे महापुराण एकाशीतिसाहस्त्र्यां संहितायां प्रथमे माहेश्वरखण्डे केदारखंडे शिवरात्रिव्रतमाहात्म्यवर्णनंनाम त्रयस्त्रिंशोऽध्यायः॥ ३३ ॥ छ ॥"
  }
]
[
  {
    "text": "<b>॥लोमश उवाच॥\n</b>\nततः शची तान्प्रोवाच वाचं धर्मार्थसंयुताम्॥\nमा चिंता क्रियतां देवा बृहस्पतिपुरोगमः॥ १६.१ ॥\nगच्छत त्वरिताः सर्वे शक्रं द्रष्टुं विचक्षणाः॥\nब्रह्महत्याभिभूतोऽसौ यत्रास्ते सुरसत्तमः॥ १६.२ ॥\nबहूनां कारणेनैव विश्वरूपे हि मंदधीः॥\nहतस्तेन महेंद्रेण सर्वैः सोऽपि निराकृतः॥ १६.३ ॥\nतस्मात्सर्वैर्भवद्भिश्च गंतव्यं यत्र स प्रभुः॥\nअवज्ञा हि कृता पूर्वं महेंद्रेण तवानघ॥ १६.४ ॥\nअवज्ञामात्रक्षुबंधेन त्वया शप्तः पुरंदरः॥\nतथैव शापितश्चासि मया त्वं हि बृहस्पते॥ १६.५ ॥\nनिरस्तोऽपि हि तस्मात्त्वमवसानपरो भव॥ १६.६ ॥\nयथा मदर्थमानीतौ शक्रे जीवति तावुभौ॥\nत्वयि जीवति भो ब्रहमन्कार्यं तव करिष्यति॥ १६.७ ॥\nकोऽपि सौभाग्यवाँल्लोके तव क्षेत्रे जनिष्यति॥\nपुत्रं विख्यातनामानमत्रनैवास्ति संशयः॥ १६.८ ॥\nगच्छ शीघ्रं सुरैःसार्द्धं शक्रमानय म चिरम्॥\nप्रयासि त्वरितो नो चेत्पुनः शापं ददामि ते॥ १६.९ ॥\nशच्योक्तं वचनं श्रुत्वा सुरैः सार्द्धं जगाम सः॥\nपुरंदरं गताः सर्वे ब्रह्महत्याभिपीडितम्॥ १६.१० ॥\nसरसस्तीरमासाद्य ते शक्रं चाभ्यवादयन्॥\nदृष्टाः शक्रेम ते सर्वे तदा ह्यप्सु स्थितेन वै॥ १६.११ ॥\nउवाच देवानेदेवेशः कस्माद्यूयमिहागताः॥\nअहं हि पातकग्रस्तो ब्रह्महत्यापरिप्सुतः॥\nअप्सु तिष्ठामि भो देवा एकाकी तपसान्वितः॥ १६.१२ ॥\nतच्छ्रुत्वा वचनं तस्य सर्वे देवाः शतक्रतोः॥\nऊचुर्विह्वलिता एनं देवराजानमद्भुतम्॥ १६.१३ ॥\nएतादृशं न वाच्यं ते परेषामुपकारतः॥\nकृतं त्वयैव यत्कर्म विश्वरूपवधादिकम्॥ १६.१४ ॥\nविश्वकर्मसुतेनैव कृतं याजनमद्भुतम्॥\nयेन देवाः क्षयं यांति ऋषयोऽपि महाप्रभाः॥ १६.१५ ॥\nतस्माद्वतस्त्वया देव परेषामुपकारतः॥\nततः सर्वे वयं प्राप्तास्त्वां नेतुममरावतीम्॥ १६.१६ ॥\nएवं विवदमानेषु देवेषु च तदाऽब्रवीत्॥\nब्रह्महत्या त्वरायुक्ता देवेंद्रं वरयाम्यहम्॥ १६.१७ ॥\nतदा बृहस्पतिर्वाक्यमुवाच सहसैव तु॥ १६.१८ ॥\n<b>॥बृहस्पतिरुवाच॥\n</b>\nवासार्थं च करिष्यामः स्थानानि तव सांप्रतम्॥\nप्रसांत्विता तदा हत्या देवैस्तत्कार्यगौरवात्॥ १६.१९ ॥\nविमृश्य सर्वे विभजुश्चतुर्द्धा हत्यां सुरास्ते ऋषयो मनीषिणः॥\nयक्षाः पिशाचा उरगाः पतंगास्तथा च सर्वे सुरसिद्धचारणाः॥ १६.२० ॥\nआदौ क्षमां प्रति तदा ऊचुः सर्वे दिवौकसः॥\nहे क्षमेंऽशस्त्वया ग्राह्यो हत्यायाः कार्यसिद्धये॥ १६.२१ ॥\nसुराणां तद्वचः श्रुत्वा धरित्री कंपिताऽवदत्॥\nकथं ग्राह्ये मया ह्यंशो हत्यायास्तद्विमृश्यताम्॥ १६.२२ ॥\nअहं हि सर्वभूतानां धात्री विश्वं धराम्यहम्॥\nअपवित्रा भविष्यामि एनसा संवृता भृशम्॥ १६.२३ ॥\nपृथ्वयास्तद्वचनं श्रुत्वा बृहस्पतिरुवाच ताम्॥\nमा भौषीश्चारुसर्वांगि निष्पापासि न चान्यथा॥ १६.२४ ॥\nयदा यदुकुले श्रीमान्वासुदेवो भविष्यति॥\nतदा तत्पदविन्यासान्नष्पापा त्वं भविष्यसि॥ १६.२५ ॥\nकुरु वाक्यं त्वमस्माकं नात्र कार्या विचारणा॥ १६.२६ ॥\nइत्युक्ता पृथिवी तेषां निष्पापा साकरोद्वचः॥\nततो वृक्षान्समाहूय सर्वे देवाऽब्रुवन्वचः॥ १६.२७ ॥\nहत्यांशो हि ग्रहीतव्यो भवद्भिः कार्यसिद्धये॥\nएवमुक्ताऽब्रुवन्वबृक्षा देवान्सर्वे समागताः॥ १६.२८ ॥\nवयं सर्वे तथा भूतास्तापसानां फलप्रदाः॥\nतदा हत्यान्विताः सर्वे भविष्यंति तपस्विनः॥ १६.२९ ॥\nपापिनो हि महाभागास्तस्मात्सर्वं विमृश्यताम्॥\nतदा पुरोधसा चोक्ताः सर्वे वृक्षाः समागताः॥ १६.३० ॥\nमा चिंता क्रियतां सर्वैः प्रसादाच्च शतक्रतोः॥\nछेदिताश्चैव सर्वे वै ह्यनेकांशत्वमागताः॥ १६.३१ ॥\nततो विटपिनो नित्यं यूयं सर्वे भविष्यथ॥\nइत्युक्तास्ते तदा सर्वेगृह्णन्हत्यां विभागशः॥ १६.३२ ॥\nततो ह्यपः समाहूय ऊचुः सर्वे दिवौकसः॥\nअद्भिश्च गृह्यतामद्य हत्यांशः कार्यसिद्धये॥ १६.३३ ॥\nतदा ह्यापो मिलित्वाथ ऊचुः सर्वाः पुरोधसम्॥\nयानि कानि च पापानि तथा दुश्चरितानि च॥ १६.३४ ॥\nअस्मत्संपर्कसंबंधात्स्नानशौचाशनादिभिः॥\nपुनंति प्राणिनः सर्वे पापेन परिवेष्टिताः॥ १६.३५ ॥\nतासां वचनमाकर्ण्य बृहस्पतिरुवाच ह॥\nमा भयं क्रियतामाप एनसा दुस्तरेण हि॥ १६.३६ ॥\nआपः पुनंतु सर्वेषां चराचरनिवासिनाम्॥\nतदा स्त्रियः समाहूय बृहस्पतिरुवाच ह॥ १६.३७ ॥\nअद्यैव ग्राह्ये हत्यांशः सर्वकार्यार्थसिद्धये॥\nनिशम्य तद्गुरोर्वाक्यमूचुः सर्वाश्चयोपितः॥ १६.३८ ॥\nपापमाचरते योषा तेन पापेन नान्यथा॥\nलिप्यंते बहवः पक्षा इति वेदानुशासनम्॥ १६.३९ ॥\nश्रुतमस्ति न ते किंचिद्धेपुरोधो विमृश्यताम्॥\nयोषिद्भिः प्रोच्यमानोऽपि उवाचाथ बृहस्पतिः॥ १६.४० ॥\nमा भयं क्रियतां सर्वाः पापादस्मात्सुलोचनाः॥\nभविष्याणां तथान्येषां भविष्यति फलप्रदः॥\nहत्यांशो यो हि सर्वासां यथाकामित्वमेव च॥ १६.४१ ॥\nएवमंशाश्च त्यायाश्चत्वारः कल्पिताः सुरैः॥\nनिवासमकरोत्सद्यस्तेषुतेषु द्विजोत्तमाः॥ १६.४२ ॥\nनिष्पापो हि तदा जातो महेंद्रो ह्यभिषेचितः॥\nदेवपुर्यां सुरगणैस्तथैव ऋषभिः सह॥ १६.४३ ॥\nशच्या समेतो हि तदा पुरंदरो बभूव विश्वाधिपतिर्महात्मा॥\nदेवैः समेतो हि महानुभावैर्मुनीश्वरैः सिद्धगणैस्तदानीम्॥ १६.४४ ॥\nतदाग्नयः शोभना वायवश्च सर्वे ग्रहाः सुप्रभाः शांतियुक्ताः॥\nजाताः सद्यः पृथिवी शोभमाना तथाद्रयो मणिप्रभवा बभूवुः॥ १६.४५ ॥\nप्रसन्नानि तथा ह्यासन्मनांसि च मनस्विनाम्॥ १६.४६ ॥\nनद्यश्चामृतवाहिन्यो वृक्षा ह्यासन्सदाफलाः॥\nअकृष्टपच्यौषधयो बभूवुश्चमृतोपमाः॥ १६.४७ ॥\nऐकपद्येन सर्वेषामिंद्रलोकनिवासिनाम्॥\nबभूव परमोत्साहो महामोदकरस्तथा॥ १६.४८ ॥\n<b>॥लोमश उवाच॥\n</b>\nएतस्मिन्नंतरे त्वष्टा दृष्ट्वा चेंद्रमहोत्सवम्॥\nबभूव रुषि तोऽतीव पुत्रशोकप्रपीडितः॥ १६.४९ ॥\nजगाम निर्वेदपरस्तपस्तप्तुं सुदारुणम्॥\nतपसा तेन संतुष्टो ब्रह्मा लोकपितामहः॥ १६.५० ॥\nत्वष्टारमब्रवीत्तुष्टो वरं वरय सुव्रत॥\nतदा वव्रे वरं त्वष्टा सर्वलोकभयावहम्॥\nवरं पुत्रो हि दात्वोय देवानां हि भयावहः॥ १६.५१ ॥\nतथेति च वरो दत्तो ब्रह्मणा परमेष्ठिना॥\nवरदानात्सद्य एव बभूव पुरुषस्तदा॥ १६.५२ ॥\nवृत्रनामांकितस्तत्र दैत्यो हि परमाद्भुतः॥\nधनुषां शतमात्रं हि प्रत्यहं ववृधेऽसुरः॥ १६.५३ ॥\nपातालान्निर्गता दैत्या ये पुराऽमृतमंथने॥\nघातिताः सुरसंघैश्च भृगुणा जीवितास्त्वरात्॥ १६.५४ ॥\nसर्वं महीतलं व्याप्तं तेनैकेन महात्मना॥ १६.५५ ॥\nतदा सर्वेऽपि ऋषयो वध्यमानास्तपस्विनः॥\nब्रह्माणं त्वरिताः सर्वे ऊचुर्व्यसनमागतम्॥ १६.५६ ॥\nतथा चेंद्रादयो देवा गंधर्वाः समरुद्गणाः॥\nब्रह्मणा कथितं सर्वं त्वष्टुश्चैतच्चिकीर्षितम्॥ १६.५७ ॥\nभवद्वधार्थं जनितस्तपसा परमेण तु॥\nवृत्त्रोनाम महातेजाः सर्वदैत्यापिधो महान्॥ १६.५८ ॥\nतथापि यत्नः क्रियतां यथा वध्यो भवेदसौ॥\nनिशम्य ब्रह्मणो वाक्यमूचुर्द्देवाः सवासवाः॥ १६.५९ ॥\n<b>॥ देवा ऊचुः॥\n</b>\nयदा इंद्रो हि हत्याया विमुक्तः स्थापितो दिवि॥\nतदास्माभिरकार्यं वै कृतमस्ति दुरासदम्॥ १६.६० ॥\nशस्त्राण्यस्त्राण्यनेकानि संक्षिप्तानि ह्यबुद्धितः॥\nदधीच स्याश्रमे ब्रह्मन्किं कार्यं करवामहे॥ १६.६१ ॥\nतच्छ्रुत्वा प्रहसन्वाक्यं देवान्ब्रह्मा तदाऽब्रवीत्॥\nचिरं स्थितानि विज्ञायागच्छध्वं तानि वै सुराः॥ १६.६२ ॥\nगत्वा देवास्तदा सर्वे नापश्यन्स्वं स्वमायुधम्॥\nपप्रच्छुश्च दधीचिं ते सोऽवादीन्नैव वेद्भयहम्॥ १६.६३ ॥\nपुनर्ब्रह्माणमागात्य ऊचुः सर्वे मुनेर्वचः॥ १६.६४ ॥\nब्रह्मोवाच तदा देवान्सर्वेषां कार्यसिद्धये॥\nतस्यास्थीन्येव याचध्वं प्रदास्यति न संशयः॥ १६.६५ ॥\nतच्छ्रुत्वा ब्राह्मणो वाक्यं शक्रो वचनमब्रवीत्॥ १६.६६ ॥\nविश्वरूपो हतो देव देवानां कार्यसिद्धये॥\nएक एव तदा ब्रह्मन्पापिष्ठोऽहं कृतः सुरैः॥ १६.६७ ॥\nतथा पुरोधसा चैव निःश्रीकस्तत्क्षणात्कृतः॥\nदिष्ट्या परमया चाहं प्रविष्टो निजमंदिरम्॥ १६.६८ ॥\nदधीचं घातयित्वा वै तस्यास्थीनि बहून्यपि॥\nअस्त्राणि तानि भगवन्कृतानि ह्यशुभानि वै॥ १६.६९ ॥\nत्वष्ट्रा हि जनितो यो वै वृत्रो नामैष दैत्यराट्॥\nकथं तं घातयाम्येवं सततं पापभीरुणा॥\nशक्रेणोक्तं निशम्याथ ब्रह्मा वाक्यमुवाच ह॥ १६.७० ॥\nअर्थशास्त्रपरेणैव विधिना तमबोधयत्॥\nआततायिनमायांतं ब्राह्मणं वा तपस्विनम्॥\nहंतुकामं जिघांसीयान्न तेन ब्रह्महा भवेत्॥ १६.७१ ॥\n<b>॥इन्द्र उवाच॥\n</b>\nदधीचस्य वधाद्ब्रह्मन्नहं भीतो न संशयः॥\nतस्माद्ब्रह्मवधात्सत्यं महदेनो भविष्यति॥ १६.७२ ॥\nअतो न कार्यमस्माभिर्ब्राह्मणानां तु हेलनम्॥\nहेलनाद्बहवो दोषा भविष्यंति न चान्यथा॥ १६.७३ ॥\nअदृष्टं परमं धर्म्यं विधिना परमेण हि॥\nकर्तव्यं मनसा चैवं पुरुषेण विजानता॥ १६.७४ ॥\nनिःस्पृहं तस्य तद्वाक्यं श्रुत्वा ब्रह्मा ह्युवाच तम्॥\nशक्रस्वबुद्ध्यावर्तस्व दधीचिं गच्छ सत्वरम्॥ १६.७५ ॥\nयाचस्व तस्य चास्थीनि दधीचेः कार्यगौरवात्॥\nगुरुणा सहितः शक्रो देवैः सह समन्वितः॥ १६.७६ ॥\nतथेति गत्वा ते सर्वे दधीचस्याश्रमं शुभम्॥\nनानासत्त्वसमायुक्तं वैरबावविवर्जितम्॥ १६.७७ ॥\nमार्जारमूषकाश्चैव परस्परमुदान्विताः॥\nऐकपद्येन सिंहाश्च गजिन्यः कलभैः सह॥ १६.७८ ॥\nतथा जात्यश्च विविधाः क्रीडायुक्ताः परस्परम्॥\nनकुलैः सह सर्पाश्च क्रीडायुक्ताः परस्परम्॥ १६.७९ ॥\nएवंविधान्यनेकानि ह्यश्चर्याणि तदाश्रमे॥\nपश्यंतो विबुधाः सर्वे विस्मयं परमं ययुः॥ १६.८० ॥\nअथासने मुनिश्रेष्ठं ददृशुः परमास्थितम्॥\nतेजसा परमेणैव भ्राजमानं यथा रविम्॥ १६.८१ ॥\nविभावसुं द्वितीयं वा सुवर्चसहितं तदा॥\nयथा ब्रह्मा हि सावित्र्या तथासौ मुनिसत्तमः॥ १६.८२ ॥\nतं प्रणम्य ततो देवा वचनं चेदमब्रुवन्॥\nत्वं दाता त्रिषु लोकेषु त्वत्सकाशमिहगताः॥ १६.८३ ॥\nनिशम्य वचनं तेषां देवानां भुनिरब्रवीत्॥\nकिमर्थ मागताः सर्वे वदध्वं तत्सुरोत्तमाः॥ १६.८४ ॥\nप्रयच्छामि न संदेहो नान्यथा मम भाषितम्॥\nतदोचुः सहिताः सर्वे दधीचिं स्वार्थकामुकाः॥ १६.८५ ॥\nभयभीता वयं विप्र भवद्दर्शनकांक्षिणः॥\nत्रातारं त्वां समाकर्ण्य ब्रह्मणा नोदिता वयम्॥ १६.८६ ॥\nसम्प्राप्ता विद्धि तत्सर्वं दातुमर्होऽथ सुव्रत॥ १६.८७ ॥\nनिशम्य वचनं तेषां किं दातव्यं तदुच्यताम्॥ १६.८८ ॥\nततो देवाब्रुवन्विप्र दैत्यानां निधनायनः॥\nशस्त्रनिर्माणकार्यार्थं तवास्थीनि प्रयच्छ वै॥ १६.८९ ॥\nप्रहस्योवाच विप्रर्षिस्तिष्ठध्वं क्षणमेव हि॥\nस्वयमेव त्वहं देवास्त्यक्ष्याम्यद्य कलेवरम्॥ १६.९० ॥\nइत्युक्त्वा तानथो पत्नीं समाहूय सुवर्चसम्॥\nप्रोवाच स महातेजाः श्रृणु देवी शुचिस्मिते॥ १६.९१ ॥\nअस्थ्यर्थं याचितो देवैस्त्यजाम्येतत्कलेवरम्॥\nब्रह्मलोकं व्रजाम्यद्य परमेण समाधिना॥ १६.९२ ॥\nमयि याते ब्रह्मलोकं त्वं स्वधर्मेण तत्र माम्॥\nप्राप्स्यस्येव न संदेहो वृथा चिन्तां च मा कृथाः॥ १६.९३ ॥\nइत्युक्त्वा तां स्वपत्नीं स प्रेषयामास चाश्रमम्॥\nततो देवाग्रतो विप्रः समाधिमगमत्तदा॥ १६.९४ ॥\nसमाधिना परेणैव विसृज्य स्वं कलेवरम्॥\nब्रह्मलोकं गतः सद्यः पुनर्नावर्तते यतः॥ १६.९५ ॥\nदधीचिनामा मुनिवृंदवर्यः शिवप्रियः शिवदीक्षाभियुक्तः॥\nपरोपकारार्थमिदं कलेवरं शीघ्रं स विप्रोऽत्यजदात्मना तदा॥ १६.९६ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे देवैरस्थिकृताऽभ्यर्थितस्य दधीचेर्योगेन स्वदेहविसर्जननाम षोडशोऽध्यायः॥ १६ ॥ छ ॥"
  }
]
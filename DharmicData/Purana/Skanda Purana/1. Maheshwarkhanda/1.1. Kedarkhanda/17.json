[
  {
    "text": "<b>॥लोमश उवाच॥\n</b>\nततः सर्वे सुरगणा दृष्ट्वा तं विलयं गतम्॥\nचिंतयंतः सुरगणाः कथं च विदधामहे॥ १७.१ ॥\nसुरभिं चाह्वयित्वाथ तदोवाच शचीपतिः॥\nकलेवरं दधीचस्य लिह्यास्त्वं वचनान्मम॥ १७.२ ॥\nतथेति च वचोमत्वा तत्क्षणादेव लिह्य तत्॥\nनिर्मांसं च कृतं सद्यस्तया धेन्वा कलेवरम्॥ १७.३ ॥\nजगृहुस्तानि चास्थीनि चक्रुः शस्त्राणि वै सुराः॥\nतस्य वंशोद्भवं वज्रं शिरो ब्रह्मशिरस्तथा॥ १७.४ ॥\nअन्यानि चास्थीनि बहूनि तस्य ऋषेस्तदानीं जगृहुः सुराश्च॥\nतथा शिराजालमयांश्च पाशांश्चक्रुः सुरा वैरयुताश्च दैत्यान्॥ १७.५ ॥\nशस्त्राणि कृत्वा ते सर्वे महाबलपराक्रमाः॥\nययुर्देवातस्त्वरायुक्ता वृत्रघातनतत्पराः॥ १७.६ ॥\nततः सुवर्च्चाश्च दधीचिपत्नी या प्रेषिता सा सुरकार्यसिद्धये॥\nव्यलोकयत्तत्र समेत्य सर्वं मृतं पतिं देहमथो ददर्शतम्॥ १७.७ ॥\nज्ञात्वा च तत्सर्वमिदं सुराणां कृत्यं तदानीं च चुकोप साध्वी॥\nददौ सती शापमतीव रुष्टा तदा सुवर्चा ऋषिवर्यपत्नी॥ १७.८ ॥\nअहो सुरा दुष्टतराश्च सर्वे सर्वे ह्यशक्ताश्च तथैव लुब्धाः॥\nतस्माच्च सर्वेऽप्रजसो भवंतु दिवौकसोऽद्यप्रभृतित्युवाच सा॥ १७.९ ॥\nएव शापं ददौ तेषां सुराणां सा तपस्विनी॥\nप्रवीश्याश्वत्थमूले सा स्वोदरं दारयत्तदा॥ १७.१० ॥\nनिर्गतो जठराद्गर्भो दधीचस्य महात्मनः॥\nसाक्षाद्रुद्रावतारोऽसौ पिप्लादो महाप्रभः॥ १७.११ ॥\nप्रहस्य जननी गर्भमुवाच रुषितेक्षणा॥\nसुवर्चा तं पिप्पलादं चिरं तिष्ठास्य सन्निधौ॥ १७.१२ ॥\nअश्वत्थस्य महाभाग सर्वेषां सफलो भवेः॥\nतथैव भाषमाणा सा सुवर्चा तनयं प्रति॥\nपतिमन्वगमत्साध्वी परमेण समाधिना॥ १७.१३ ॥\nएवं दधीचपत्नी सा पतिना स्वर्गमाव्रजत्॥ १७.१४ ॥\nते देवाः कृतशस्त्रास्त्रा दैत्यान्प्रति समुत्सुकाः॥\nआजग्मुश्चेंद्रमुख्यास्ते महाबलपराक्रमाः॥ १७.१५ ॥\nगुरुं पुरस्कृत्य तदाज्ञया ते गणाः सुराणां बहवस्तदानीम्॥\nभुवं समागत्य च मध्यदेशमूचुश्च सर्वे परमास्त्रयुक्ताः॥ १७.१६ ॥\nसमागतानुपसृत्य देवांश्चेंद्रपुरोगमान्॥\nययौ वृत्रो महादैत्यो दैत्यवृन्दसमावृतः॥ १७.१७ ॥\nयथा मेरोश्च शिखरं परिपूर्णं प्रदृश्यते॥\nतथा सोऽपि महातेजा विश्वकर्म्मसुतो महान्॥ १७.१८ ॥\nतेन दृष्टो महेन्द्रश्च महेंद्रेण महासुरः॥\nदेवानां दानवानां च दर्शनं च महाद्भुतम्॥ १७.१९ ॥\nतदा ते बद्धवैराश्च देवदैत्याः परस्परम्॥\nअन्योन्यमभिसंरब्धा जगर्जुः परमाद्भुतम्॥ १७.२० ॥\nवादित्राणि च भीमानि वाद्यमानानि सर्वशः॥\nश्रूयंतेऽत्र गभीराणि सुरा सुरसमागमे॥ १७.२१ ॥\nवाद्यमानेषु तूर्येषु ते सर्वे त्वरयान्विताः॥\nअनेकैः शस्त्रसंघातैर्जघ्नुरन्योन्यमोजसा॥ १७.२२ ॥\nतदा देवासुरे युद्धे त्रैलोक्यं सचराचरम्॥\nभयेन महता युक्तं बभूव गतचेतनम्॥ १७.२३ ॥\nछेदिताः स्फोटिताश्चैव केचिच्छस्त्रैर्द्विधा कृताः॥\nनाराचैश्च तथा केचिच्छस्त्रास्त्रैः शकलीकृताः॥ १७.२४ ॥\nभल्लैश्चेरुर्हताः केचिद्व्यंगभूता दिवौकसः॥\nरश्मयो मेघसंभूताः प्रकाशंते नभस्स्विव॥ १७.२५ ॥\nशिरांसि पतितान्येव बहूनिच नभस्तलात्॥\nनक्षत्राणीव च यथा महाप्रलयसंकुलम्॥ १७.२६ ॥\nप्रवर्तितं मध्यदेशे सर्वबूतक्षयावहम्॥\nशक्रेण सह संग्रामं चकार नमुचिस्तदा॥ १७.२७ ॥\nवज्रेण जघ्ने तरसा नमुचिं देवराट् स्वयम्॥\nन रोमैकं च त्रुचितं तमुचेरसुरस्य च॥ १७.२८ ॥\nवज्रेणापि तदा सर्वे विस्मयं परमं गताः॥\nअसुराश्च सुराश्चैव महेंद्रो व्रीडितस्तदा॥ १७.२९ ॥\nगदया नमुचिं जघ्ने गदा सापि विचूर्णिता॥\nनमुचेरंगलग्नापि पपात वसुधातले॥ १७.३० ॥\nतथा शूलेन महता तं जघान पुरंदरः॥\nतच्छूलं शतधा चूर्णं नमुचेरंगमाश्रितम्॥ १७.३१ ॥\nएवं तं वविधैः शस्त्रैराजघान सुरारिहा॥\nप्रहस्य मानो नमुचिर्न जघान पुरंदरम्॥ १७.३२ ॥\nतूष्णींभूतस्तदा चेंद्रश्चिंतया परया युतः॥\nकिं कार्यं किमकार्यं वा इतींद्रो नाविदत्तदा॥ १७.३३ ॥\nएतस्मिन्नंतरे तत्र महायुद्धे महाभये॥\nजाता नभोगता वाणी इंद्रसुद्दिश्य सत्वरम्॥ १७.३४ ॥\nजह्येनमद्याशु महेंद्र दैत्यं दिवौकसां घोरतरं भयावहम्॥\nफेनेन चैवाशु महासुरेन्द्रमपां समीपेन दुरासदेन॥ १७.३५ ॥\nअन्येन शस्त्रेण च आहतोऽसौ वध्यः कदाचिन्न भवत्ययं तु॥\nतस्माच्च देवेश वधार्थमस्य कुरु प्रयत्नं नमुचेर्दुरात्मनः॥ १७.३६ ॥\nनिशम्य वाचं परमार्थयुक्तां दैवीं सदानंदकरीं शुभावहाम्॥\nचक्रे परं यत्नवतां वरिष्ठो गत्वोदधेः पारमनंतवीर्यः॥ १७.३७ ॥\nतत्रागतं समीक्ष्याथ नमुचिः क्रोधमूर्छितः॥\nहत्वा शूलेन देवेंद्रं प्रहसन्निदमब्रवीत्॥ १७.३८ ॥\nसमुद्रस्य तटः कस्मात्सेवितः सुरसत्तम॥\nविहाय रणभूमिं च त्यक्तशस्त्रोऽभवद्भवान्॥ १७.३९ ॥\nत्वदीयेनैव वज्रेण किं कृतं मम दुर्मते॥ १७.४० ॥\nतथान्यानि च शस्त्राणि अस्त्राणि सुबहूनि च॥\nगृहीतानि पुरा मंद हंतुं मामेव चाधुना॥ १७.४१ ॥\nकिं करिष्यसि मां हंतुं युद्धाय समुपस्थितः॥\nकेन शस्त्रेण रे मंद योद्धुमिच्छसि संयुगे॥ १७.४२ ॥\nत्वां गातयामि चाद्यैव यदि तिष्ठसि संयुगे॥\nनो चेद्गच्छ मया मुक्तश्चिरं जीव सुखी भव॥ १७.४३ ॥\nएवं स गर्वितं तस्य वाक्यमाहवशोभिनः॥\nश्रुत्वा महेंद्रोऽपि रुषा जगृहे फेनमद्भुतम्॥ १७.४४ ॥\nफेनं करस्थं दृष्ट्वा तु असुरा जहसुस्तदा॥ १७.४५ ॥\nक्षयं गतानि चास्त्राणि पेनेनैव पुरंदरः॥\nहंतुमिच्छति मामद्य शतक्रतुरुदारधीः॥ १७.४६ ॥\nएवं प्रहस्य नमुचिरज्ञाय पुरंदरम्॥\nसावज्ञं पुरतस्तस्थौ नमुचिर्दैत्यपुंगवः॥ १७.४७ ॥\nतदैव तं स फेनेन शीघ्रमिंद्रो जघान ह॥ १७.४८ ॥\nहते तु नमुचौ देवाः सर्वे चैव मुदान्विताः॥\nसाधुसाध्विति शब्देन ऋषयश्चाभ्यपूजयन्॥ १७.४९ ॥\nतदा सर्वे जयं प्राप्ता हत्वा नमुचिमाहवे॥\nदैत्यास्ते कोपसंरब्धा योद्धुकामा मुदान्विताः॥ १७.५० ॥\nपुनः प्रववृते युद्धं देवानां दानवैः सह॥\nशस्त्रास्त्रैर्बहुधा मुक्तैः परस्परवधैषिबिः॥ १७.५१ ॥\nयदा ते ह्यसुरा देवैः पातिताश्च पुनःपुनः॥\nतदा वृत्रो महातेजाः शतक्रतुमुपाव्रजत्॥ १७.५२ ॥\nवृत्रं दृष्ट्वा तदा सर्वे ससुरासुरमानवाः॥\nभयेन महताविष्टाः पतिता भुवि शेरते॥ १७.५३ ॥\nएवं भीतेषु सर्वेषु सुरसिद्धेषु वै तदा॥\nइंद्रश्चैरावणारूढो वज्रपाणिः प्रतापवान्॥ १७.५४ ॥\nछत्रेण ध्रियमाणेन चामरेण विराजितः॥\nतदा सर्वैः समेतो हि लोकपालैः प्रतापितः॥ १७.५५ ॥\nवृत्रं विलोक्य ते सर्वे लोकपाला महेश्वराः॥\nभयभीताश्च ते सर्वे शिवं शरणमन्वयुः॥ १७.५६ ॥\nमनसाचिंतयन्सर्वे शंकरं लोकशंकरम्॥\nलिंगं संपूज्य विधिवन्महेंद्रो जयकामुकः॥ १७.५७ ॥\nगुरुणा विदितः सद्यो विश्वासेन परेण हि॥\nउवाच च तदा शक्रं बृहस्पतिरुदारधीः॥ १७.५८ ॥\n<b>॥बृहस्पतिरुवाच॥\n</b>\nकार्तिके शुक्लपक्षे तु मंदवारे त्रयोदशी॥\nसमग्रा यदि लभ्येत सर्वप्राप्तयै न संशयः॥ १७.५९ ॥\nतस्यां प्रदोषसमये लिंगरूपी सदाशिवः॥\nपूजनीयो हि देवेंद्र सर्वकामार्थसिद्धये॥ १७.६० ॥\nस्नात्वा मध्याह्नसमये तिलामलकसंयुतम्॥\nशिवस्य कुर्याद्गंधपुष्पफलादिभिः॥ १७.६१ ॥\nपश्चात्प्रदोषवेलायां स्थावरं लिंगमर्च्चयेत्॥\nस्वयंभु स्थापितं चापि पौरुषेयमपौरुषम्॥ १७.६२ ॥\nजने वा विजने वापि अरण्ये वा तपोवने॥\nतल्लिंगमर्च्चयेद्भक्त्या प्रदोषे तु विशेषतः॥ १७.६३ ॥\nग्रामद्बहिः स्थितं लिंगं ग्रामाच्छतगुणं फलम्॥\nब्राह्मच्छतगुणं पुण्यमरण्ये लिंगमद्भुतम्॥ १७.६४ ॥\nआरण्याच्छतगुणं पुण्यमर्चितं पार्वतं यथा॥\nपार्वताच्चैव लिंगाच्च फलं चायुतसंज्ञितम्॥\nतपोवनाश्रितं लिंगं पूजितं वा महाफलम्॥ १७.६५ ॥\nतस्मादेतद्विभागेन शिवपूजनार्चनं बुधैः॥\nकर्त्वयं निपुणत्वेन तीर्थस्नानादिकं तथा॥ १७.६६ ॥\nपंचपिंडान्समुद्धृत्य स्नानमात्रेण शोभनम्॥\nकूपे स्नानं प्रकुर्वीत उद्धृतेन विसेषतः॥ १७.६७ ॥\nतडागे दश पिंडांश्च उद्धृत्य स्नानमाचरेत्॥\nनदीस्नानं विश्ष्टं च महानद्यां विशेषतः॥ १७.६८ ॥\nसर्वेषामपि तीर्थानां गंगास्नानं विशिष्यते॥\nदेवखाते च तत्तुल्यं प्रशस्तं स्नानमाचरेत्॥ १७.६९ ॥\nप्रदीपानां सहस्रेण दीपनीयः सदाशिवः॥\nतथा दीपशतेनापि द्वात्रिंशद्दीपमालया॥ १७.७० ॥\nघृतेन दीपयेद्दीपाञ्छिवस्य परितुष्टये॥\nतथा फलैश्च दीपैश्च नैवेद्यैर्गंधधूपकैः॥ १७.७१ ॥\nउपचारैः षोडशभिर्लिंगरूपी सदा शिवः॥\nपूज्यः प्रदोषवेलायां नृभिः सर्वार्थसिद्धये॥ १७.७२ ॥\nप्रदक्षिणं प्रकुर्वीत शतमष्टोत्तरं तथा॥\nनमस्कारान्प्रकुर्वीत तावत्संख्यान्प्रयत्नतः॥ १७.७३ ॥\nप्रदक्षिणनमस्कारैः पूजनीयः सदाशिवः॥\nनाम्नां शतेन रुद्रोऽसौ स्तवनीयो यताविधि॥ १७.७४ ॥\nनमो रुद्राय भीमाय नीलकण्ठाय वेधसे॥\nकपर्द्धिने सुरेशाय व्योमकेशाय वै नमः॥ १७.७५ ॥\nवृषध्वजाय सोमाय नीलकण्ठाय वै नमः॥\nदिगंबराय भर्गाय उमाकांतकपर्द्दिने॥ १७.७६ ॥\nतपोमयाय व्याप्ताय शिपिविष्टाय वै नमः॥\nव्यालप्रियाय व्यालाय व्यालानां पतये नमः॥ १७.७७ ॥\nमहीधराय व्याघ्राय पशूनां पतये नमः॥\nत्रिपुरांतकसिंहाय शार्दूलोग्ररवाय च॥ १७.७८ ॥\nमीनाय मीननाथाय सिद्धाय परमेष्ठिने॥\nकामांतकाय बुद्धाय बुद्धीनां पतये नमः॥ १७.७९ ॥\nकपोताय विशिष्टाय शिष्टाय परमात्मने॥\nवेदाय वेदबीजाय देवगुह्याय वै नमः॥ १७.८० ॥\nदीर्घाय दीर्घदीर्घाय दीर्घार्घाय महाय च॥\nनमो जगत्प्रतिष्ठाय व्योमरूपाय वै नमः॥ १७.८१ ॥\nगजासुरविनाशाय ह्यंधकासुरभेदिने॥\nनीललोहितशुक्लाय चण्डमुण्डप्रियाय च॥ १७.८२ ॥\nभक्तिप्रियाय देवाय ज्ञानज्ञानाव्ययाय च॥\nमहेशाय नमस्तुभ्यं महादेवहराय च॥ १७.८३ ॥\nत्रिनेत्राय त्रिवेदाय वेदांगाय नमोनमः॥\nअर्थाय अर्थरूपाय परमार्थाय वै नमः॥ १७.८४ ॥\nविश्वरूपाय विश्वाय विश्वनाताय वै नमः॥\nशंकराय च कालाय कालावयवरूपिणे॥ १७.८५ ॥\nअरूपाय च सूक्ष्माय सूक्ष्मसूक्ष्माय वै नमः॥\nश्मशानवासिने तुभ्यं नमस्ते कृत्तिवाससे॥ १७.८६ ॥\nशशांकशेखरायैव रुद्रविश्वाश्रयाय च॥\nदुर्गाय दुर्गसाराय दुर्गावयवसाक्षिणे॥ १७.८७ ॥\nलिंगरूपाय लिंगाय लिंगानां पतये नमः॥\nप्रणवरूपाय प्रणवार्थाय वै नमः॥ १७.८८ ॥\nनमोनमः कारणकारणाय ते मृत्युंजयायात्मभवस्वरूपिणे॥\nत्रियंबकायासितकंठ भर्ग गौरिपते सकलमंगलहेतवे नमः॥ १७.८९ ॥\n<b>॥बृहस्पतिरुवाच॥\n</b>\nनाम्नां शतं महेशस्य उच्चार्यं व्रतिना तदा॥\nप्रदक्षिणनमस्कारैरेतत्संख्यैः प्रयत्नतः॥\nकार्यं प्रदोषसमये तुष्ट्यर्थं संकरस्य च॥ १७.९० ॥\nएवं व्रतं समुद्दिष्टं तव शक्र महामते॥\nशीघ्रं कुरु महाभाग पश्चाद्युद्धं कुरु प्रभो॥ १७.९१ ॥\nशंभोः प्रसादात्सर्वं ते भविष्यति जयादिकम्॥ १७.९२ ॥\nवृत्रो ह्ययं महातेजा दैतेयस्तपसा पुरा॥\nशिवं प्रसादयामास पर्वते गंधमादने॥ १७.९३ ॥\nनाम्ना चित्ररथो राजा वनं चित्ररथस्य तत्॥\nएतज्जानीहि भो इन्द्र शिवपुर्याः समीपतः॥ १७.९४ ॥\nयस्मिन्वने महाभाग न संति च षडूर्मयः॥\nतस्माच्चैत्ररथं नाम वनं परममंगलम्॥\nतस्य राज्ञः शिवेनैव दत्तं यानं महाद्भुतम्॥ १७.९५ ॥\nकामगं किंकिणीयुक्तं सिद्धचारणसेवितम्॥\nगंधर्वैरप्सरोयक्षैः किंनरैरुपशोभितम्॥ १७.९६ ॥\nततस्तेनैव यानेन पृथिवीं पर्यटन्पुरा॥\nतथा गिरीशमुख्यांश्च द्वीपांश्च विविधांस्तथा॥ १७.९७ ॥\nएकदा पर्यटन्राजा नाम्ना चित्ररथो महान्॥\nकैलासमागतस्तत्र स ददर्श पराद्भुतम्॥ १७.९८ ॥\nसभातलं महेशस्य गणैश्चैव विराजितम्॥\nअर्द्धागलग्नया देव्या शोभितं च महेश्वरम्॥ १७.९९ ॥\nनिरीक्ष्य देव्या सहितं सदाशिवं देव्यान्वितं वाक्यमिदं बभाषे॥ १७.१०० ॥\nवयं च शंभो विषयान्विताश्च मंत्र्यादयः स्त्रीजिताश्चापि चान्ये॥\nन लोकमध्ये वयमेव चाज्ञाः स्त्रीसेवनं लज्जया नैव कुर्मः॥ १७.१०१ ॥\nएतद्वाक्यं निशम्याथ महेशः प्रहसन्निव॥\nउवाच न्यायसंयुक्तं सर्वेषामपि श्रृण्वताम्॥ १७.१०२ ॥\nभयं लोकापवादाच्च सर्वेषामपि नान्यथा॥\nग्रासितं कालकूटं च सर्वेषामपि दुर्जरम्॥ १७.१०३ ॥\nतथापि उपहासो मे कृतो राज्ञा हि दुर्जरः॥\nतं चित्ररथमाहूय गिरिजा वाक्यमब्रवीत्॥ १७.१०४ ॥\n<b>॥गीरिजोवाच॥\n</b>\nरे दुरात्मन्कथं त्वज्ञ शंकरश्चोपहासितः॥\nमया सहैव मंदात्मन्द्रक्ष्यसे कर्मणः फलम्॥ १७.१०५ ॥\nसाधूनां समचित्तानामुपहासं करोति यः॥\nदेवो वाप्यथ वा मर्त्यः स विज्ञेयोऽधमाधमः॥ १७.१०६ ॥\nएते मुनींद्राश्च महानुभावास्तथा ह्यमी ऋषयो वेदगर्भाः॥\nतथैव सर्वे सनकादयो ह्यमी अज्ञाश्च सर्वे शिवमर्चयंते?॥ १७.१०७ ॥\nरे मूढ सर्वेषु जनेष्वभिज्ञस्त्वमेव एवाद्य न चापरे जनाः॥\nतस्मादभिज्ञं हि करोमि दैत्यं देवैर्द्विजैश्चापि बहिष्कृतं त्वाम्॥ १७.१०८ ॥\nएवं शप्तस्तया देव्या भवान्या राजसत्तमः॥\nराजा चित्ररथः सद्यः पपात सहसा दिवः॥ १७.१०९ ॥\nआसुरीं योनिमासाद्य वृत्रोनाम्नाऽभवत्तदा॥\nतपसा परमेणैव त्वष्ट्रा संयोजितः क्रमात्॥ १७.११० ॥\nतपसा तेन महता अजेयो वृत्र उच्यत॥\nतस्माच्छंभुं समभ्यर्च्य प्रदोषे विधिनाऽधुना॥ १७.१११ ॥\nजहि वृत्रं महादैत्यं देवानां कार्यसिद्धये॥\nगुरोस्तद्वचनं श्रुत्वा उवाचाथ शतक्रतुः॥\nसोद्यापनविधिं ब्रूहि प्रदोषस्य च मेऽधुना॥ १७.११२ ॥\n<b>॥बृहस्पतिरुवाच॥\n</b>\nकार्तिके मासि संप्राप्ते मंदवारे त्रयोदशी॥\nसंपूर्तिस्तु भवेत्तत्र संपूर्णव्रतसिद्धये॥ १७.११३ ॥\nवृषभो राजतः कार्यः पृष्ठे तस्य सुपीठकम्॥\nतस्योपरिन्यसेद्देवमुमाकांतं त्रिलोचनम्॥ १७.११४ ॥\nपंचवक्त्रं दशभुजमर्द्धांगे गिरिजां सतीम्॥\nएवं चोमामहेशं च सौवर्णं कारयेद्बुधः॥ १७.११५ ॥\nसवृषं ताम्रपत्रे च वस्त्रेण परिगुंठिते॥\nस्थापयित्वोमया सार्द्धं नानाबोगसमन्वितम्॥ १७.११६ ॥\nविधिना जागरं कुर्याद्रात्रौ श्रद्धासमन्वितः॥\nपंचामृतेन स्नपनं कार्यमादौ प्रयत्नतः॥ १७.११७ ॥\nगोक्षीरस्नानं देवेश गोक्षीरेण मया कृतम्॥\nस्नपनं देवदेवेश गृहाण परमेश्वर॥ १७.११८ ॥\nदध्ना चैव मया देव स्नपनं क्रियतेऽधुना॥\nगृहाम च मया दत्तं सुप्रसन्नो भवाद्य वै॥ १७.११९ ॥\nसर्पिषा च मया देव स्नपनं क्रियतेऽधुना॥\nगृहाण श्रद्धया दत्तं तव प्रीत्यर्थमेव च॥ १७.१२० ॥\nइदं मधु मया दत्तं तव प्रीत्यर्थमेव च॥\nगृहाम त्वं हि देवेश मम शांतिप्रदो भव॥ १७.१२१ ॥\nसितया देवदेवेश स्नपनं क्रियतेऽधुना॥\nगृहाण श्रद्धया दत्तां सुप्रसन्नो भव प्रभो॥ १७.१२२ ॥\nएवं पंचामृतेनैव स्नपनीयो वृषध्वजः॥\nपश्चादर्घ्यं प्रदातव्यं ताम्रपात्रेण धीमता॥\nअनेनैव च मंत्रेण उमाकांतस्य तृष्टये॥ १७.१२३ ॥\nअर्घ्योऽसि त्वमुमाकांत अर्घेणानेन वै प्रभो॥\nगृहाण त्वं मया दत्तं प्रसन्नो भव शंकर॥ १७.१२४ ॥\nमया दत्तं च ते पाद्यं पुष्पगंधसमन्वितम्॥\nगृहाण देवदेवेश प्रसन्नो वरदो भव॥ १७.१२५ ॥\nविष्टरं विष्टरेणैव मया दत्तं च वै प्रभो॥\nशांत्यरथं तव देवेश वरदो भव मे सदा॥ १७.१२६ ॥\nआचमनीयं मया दत्तं तव विश्वेश्वर प्रभो॥\nगृहाण परमेशान तुष्टो भव ममाद्य वै॥ १७.१२७ ॥\nब्रह्मग्रन्थिसमायुक्तं ब्रह्मकर्मप्रवर्तकम्॥\nयज्ञोपवीतं सौवर्णं मया दत्तं तव प्रभो॥ १७.१२८ ॥\nसुगंधं चंदनं देव मया दत्तं च वै प्रभो॥\nभक्त्या पर मया शंभो सुगंधं कुरु मां भव॥ १७.१२९ ॥\nदीपं हि परमं शंभो घृतप्रज्वलितं मया॥\nदत्तं गृहाण देवेश मम ज्ञानप्रदो भव॥ १७.१३० ॥\nदीपं विशिष्टं परमं सर्वौषधिविजृंभितम्॥\nगृहाण परमेशान मम शांत्यर्थमेव च॥ १७.१३१ ॥\nदीपावलिं मया दत्तां कृहाण परमेश्वर॥\nआरार्तिकप्रदानेन मम तेजः प्रदो भव॥ १७.१३२ ॥\nफलदीपादिनैवेद्यतांबूलादिक्रमेण च॥\nपूजनीयो विधानज्ञैस्तस्यां रात्रौ प्रयत्नतः॥ १७.१३३ ॥\nपश्चाज्जागरणं कार्यं गृहे वा देवतालये॥\nवितानमंडपं कृत्वा नानाश्चर्यसमन्वितम्॥\nगीतवादित्रनृत्येन अर्चनीयः सदाशिवः॥ १७.१३४ ॥\nअनेनैव विधानेन प्रदोषोद्यापने विधिः॥\nकार्ये विधिमता शक्र सर्वकार्यार्थसिद्धये॥ १७.१३५ ॥\nगुरुणा कथितं सर्वं तच्चकार शतक्रतुः॥\nतेनैव च सहायेन इंद्रो युद्धपरायणः॥ १७.१३६ ॥\nवृत्रं प्रति सुरैः सार्द्धं युयुधे च शतक्रतुः॥\nतुमुलं युद्धमभवद्देवानां दानावैः सह॥ १७.१३७ ॥\nतस्मिन्सुतुमुले गाढे देवदैत्यक्षयावहे॥\nद्वंद्वयुद्धं सुतुमुलमतिवेलं भयावहम्॥ १७.१३८ ॥\nव्योमो यमेन युयुधे ह्यग्निना तीक्ष्णकोपनः॥\nवरुणेन महादंष्ट्रो वायुना च महाबलः॥ १७.१३९ ॥\nद्वन्द्वयुद्ध रताः सर्वे अन्योन्यबलकांक्षिणः॥ १७.१४० ॥\nतथैव ते देववरा महाभुजाः संग्रामशूरा जयिनस्तदाऽभवन्॥\nपराजयं दैत्यवाराश्च सर्वे प्राप्तास्तदानीं परमं समंतात्॥ १७.१४१ ॥\nदृष्ट्वा सुरैर्दैत्यवरान्पराजितान्पलायमानानथ कान्दिशीकान्॥\nतदैव वृत्रः परमेण मन्युना महाबलो वाक्य मिदं बभाषे॥ १७.१४२ ॥\n<b>॥वृत्र उवाच॥\n</b>\nहे दैत्याः परमार्ताश्च कस्माद्यूयं भयातुराः॥\nपलायनपराः सर्वे विसृज्य रणमद्भुतम्॥ १७.१४३ ॥\nस्वंस्वं पराक्रमं वीरा युद्धाय कृतनिश्चयाः॥\nदर्शयध्वं सुरगणास्सूदयध्वं महाबलाः॥ १७.१४४ ॥\nगदाभिः पट्टिशैः खड्गैः शक्तितोमरमुद्गरैः॥\nअसिभिर्भि दिपालैश्च पाशतोमरमुष्टिभिः॥ १७.१४५ ॥\nतदा देवाश्च युयुधुर्दधीचास्थिसमुद्भवैः॥\nशस्त्रैरस्त्रैश्च परमैरसुरान्समदारयन्॥ १७.१४६ ॥\nपुनर्दैत्या हता देवैः प्राप्तास्तेपि पराजयम्॥\nपुनश्च तेन वृत्रेण नोद्यमानाः सुरान्प्रति॥ १७.१४७ ॥\nयदा हि ते दैत्यवराः सुरेशैर्निहन्यमानाश्च विदुद्रुवुर्दिशः॥\nकेचिद्दृष्ट्वा दानवास्ते तदानीं भीतित्रस्ताः क्लीबरूपाः क्रमेणा॥ १७.१४८ ॥\nवृत्रेण कोपिना चैवं धिक्कृता दैत्यपुंगवाः॥\nहे पुलोमन्महाभाग वृषपर्वन्नमोस्तु ते॥ १७.१४९ ॥\nहे धूम्राक्ष महाकाल महादैत्य वृकासुर॥\nस्थूलाक्ष हे महादैत्य स्थूलदंष्ट्र नमोस्तु ते॥ १७.१५० ॥\nस्वर्गद्वारं विहायैव क्षत्रियाणां मनस्विनाम्॥\nपलायध्वे किमर्थं वा संग्रामाङ्गणमुत्तमम्॥ १७.१५१ ॥\nसंगरे मरणं येषां ते यांति परमं पदम्॥\nयत्र तत्र च लिप्सेत संग्रामे मरणं बुधः॥ १७.१५२ ॥\nत्यजन्ति संगरं ये वै ते यांति निरयं ध्रुवम्॥ १७.१५३ ॥\nये ब्राह्मणार्थे भृत्यार्थे स्वार्थे वै शस्त्रपाणयः॥\nसंग्रामं ये प्रकुर्वंति महापातकिनो नराः॥ १७.१५४ ॥\nशस्त्रघातहता ये वै मृता वा संगरे तथा॥\nते यांति परमं स्थानं नात्र कार्या विचारणा॥ १७.१५५ ॥\nशस्त्रैर्विच्छिन्नदेहा ये गवार्थे स्वामिकारणात्॥\nरणे मृताः क्षता ये वै ते यांति परमां गतिम्॥ १७.१५६ ॥\nतस्माद्रणेऽपि ये शूराः पापिनो निहताः पुरः॥\nप्राप्नुवंति परं स्थानं दुर्लभं ज्ञानिनामपि॥ १७.१५७ ॥\nअथवा तीर्थगमनं वेदाध्ययनमेव च॥\nदेवतार्चनयज्ञादिश्रेयांसि विविधानि च॥ १७.१५८ ॥\nऐकपद्येन तान्येव कलां नार्हंति षोडशीम्॥\nसंग्रामे पतितानां च सर्वशास्त्रेष्वयं विधिः॥ १७.१५९ ॥\nतस्माद्युद्धावदानं च कर्तव्यमविशंकितैः॥\nभवद्भिर्नान्यथा कार्यं देववाक्यप्रमाणतः॥ १७.१६० ॥\nयूयं सर्वे शौरवृत्त्या समेताः कुलेन शीलेन महानुभावाः॥\nपदानि तान्येव पलायमाना गच्छंत्यशूरा रणमंडलाच्च॥ १७.१६१ ॥\nत एव सर्वे खलु पापलोकान्गच्छंति नूनं वचनात्स्मृतेश्च॥ १७.१६२ ॥\nये पापिष्ठास्त्वधर्म्मस्था ब्रह्मघ्ना गुरुतल्पगाः॥\nनरकं यांति ते पापं तथैव रणविच्युताः॥ १७.१६३ ॥\nतस्माद्भवद्भिर्योद्धव्यं स्वामिकार्यभरक्षमैः॥\nएवमुक्तास्तदा तेन वृत्रेणापि महात्मना॥ १७.१६४ ॥\nचक्रुस्ते वचंनं तस्य असुराश्च सुरान्प्रति॥\nचक्रुः सुतुमुलं युद्धं सर्वलोकभयंकरम्॥ १७.१६५ ॥\nतस्मिन्प्रवृत्ते तुमुले विगाढे वृत्रो महादैत्यपतिः स एकः॥\nउवाच रोषेण महाद्भुतेन शतक्रतुं देववरैः समेतम्॥ १७.१६६ ॥\n<b>॥वृत्र उवाच॥\n</b>\nश्रृणु वाक्यं मया चोक्तं धर्म्मार्थसहितं हितम्॥\nत्वं देवानां पतिर्भूत्वा न जानासि हिताहितम्॥ १७.१६७ ॥\nकिंबलार्थपरो भूत्वा विश्वरूपो हतस्त्वया॥\nप्राप्तमद्यैव भो इंद्र तस्येदं कर्म्मणः फलम्॥ १७.१६८ ॥\nये दीर्घदर्शिनो मंदा मूढा धर्मबहिष्कृताः॥\nअकल्पाः कार्यसिद्ध्यर्थं यत्कुर्वंति च निष्फलम्॥\nतत्सर्वं विद्धि देवेंद्र मनसा संप्रधार्यताम्॥ १७.१६९ ॥\nतस्माद्धर्म्मपरो भूत्वा युध्यस्व गतकल्मषः॥\nभ्रातृहा त्वं ममैवेंद्र तस्मात्त्वा घातयाम्यहम्॥ १७.१७० ॥\nमा प्रयाहि स्थिरो भूत्वा देवैश्च परिवारितः॥\nएव मुक्तस्तु वृत्रेण शक्रोऽतीव रुषान्वितः॥\nऐरावतं समारुह्य ययौ वृत्रजिघांसया॥ १७.१७१ ॥\nइंद्रमायांतमालोक्य वृत्रो बलवतां वरः॥\nउवाच प्रहसन्वाक्यं सर्वेषां श्रृण्वतामपि॥ १७.१७२ ॥\nआदौ मां प्रहरस्वेति तस्मात्त्वां घातयाम्यहम्॥ १७.१७३ ॥\nइत्येवमुक्तो देवेंद्रो जघान गदया भृशम्॥\nवृत्रं बलवतां श्रेष्ठं जानुदेशे महाबलम्॥ १७.१७४ ॥\nतामापतंतिं जग्राह करेणैकेन लीलया॥\nतयैवैनं जघानाशु गदया त्रिदिवेश्वरम्॥ १७.१७५ ॥\nसा गदा पातयामास सवज्रं च पुरंदरम्॥\nपतितं शक्रमालोक्य वृत्र ऊचे सुरान्प्रति॥ १७.१७६ ॥\nनयध्वं स्वामिनं देवाः स्वपुरीममरावतीम्॥ १७.१७७ ॥\nएतच्छ्रुत्वा वचः सत्यं वृत्रस्य च महात्नः॥\nतथा चक्रुः सुराः सर्वे रणाच्चेंद्रं समुत्सुकाः॥ १७.१७८ ॥\nअपोवाह्य गजस्थं हि परिवार्य भयातुराः॥\nसुराः सर्वे रणं हित्वा जग्मुस्ते त्रिदिवं प्रति॥ १७.१७९ ॥\nततो गतेषु देवेषु ननर्त च महासुरः॥\nवृत्रो जहास च परं तेना पूर्यत दिक्तटम्॥ १७.१८० ॥\nचचाल च मही सर्वा सशैलवनकानना॥\nचुक्षुभे च तदा सर्वं जंगमं स्थावरं तथा॥ १७.१८१ ॥\nश्रुत्वा प्रयातं देवेंद्रं ब्रह्मा लोकपितामहः॥\nउपयातोऽथ देवेंद्र स्वकमण्डलुवारिणा॥\nअस्पृशल्लब्धसंज्ञोऽभूत्तत्क्षणाच्च पुरंदरः॥ १७.१८२ ॥\nदृष्ट्वा पितामहं चाग्रे व्रीडायुक्तोऽभवत्तदा॥\nमहेंद्रं त्रपया युक्तं ब्रह्मोवाच पितामहः॥ १७.१८३ ॥\n<b>॥ब्रह्मोवाच॥\n</b>\nवृत्रो हि तपसा युक्तो ब्रह्मचर्यव्रते स्थितः॥\nत्वष्टुश्च तपसा युक्तो वृत्रश्चायं महायशाः॥\nअजेयस्तपसोग्रेण तस्मात्त्वं तपसा जय॥ १७.१८४ ॥\nवृत्रासुरो दैत्यपतिश्च शक्र ते समाधिना परमेणैव जय्यः॥\nनिशम्य वाक्यं परमेष्ठिनो हरिः सस्मार देवं वृषभध्वजं तदा॥ १७.१८५ ॥\nस्तुत्या तदातं स्तवमानो महात्मा पुरंदरो गुरुणा नोदितो हि॥ १७.१८६ ॥\n<b>॥इंद्र उवाच॥\n</b>\nनमो भर्गाय देवाय देवानामतिदुर्गम॥\nवरदो भव देवेश देवानां कार्यसिद्धये॥ १७.१८७ ॥\nएवं स्तितिपरो भूत्वा शचीपतिरुदारधीः॥\nस्वकार्यदक्षो मंदात्मा प्रपंचाभिरतः खलु॥ १७.१८८ ॥\nप्रपंचाभिरता मूढाः शिवभक्तिपरा ह्यपि॥\nन प्राप्नुवंति ते स्थानं परमीशस्यरागिणः॥ १७.१८९ ॥\nनिर्मला निरहंकारा ये जनाः पर्युपासते॥\nमृडं ज्ञानप्रदं चेशं परेशं शंभुमेव च॥ १७.१९० ॥\nतेषां परेषां वरद इहामुत्र च शंकरः॥\nमहेंद्रेण स्तुतः शर्वो रागिणा परमेण हि॥ १७.१९१ ॥\nरागिणां हि सदा शंभुर्दुर्लभो नात्र संशयः॥\nतस्माद्विरागिणां नित्यं सन्मुखो हि सदाशिवः॥ १७.१९२ ॥\nराजा सुराणां हि महानुरागी स्वकर्मसंसिद्धिमहाप्रवीणः॥\nतस्मात्सदा क्लेशपरः शचीपतिः स्वकामभावात्मपरो हि नित्यम्॥ १७.१९३ ॥\nस्तवमानं तदा चेंद्रमब्रवीत्कार्यगौरवात्॥\nविज्ञायाखिलदृग्द्रष्टा महेशो लिंगरूपवान्॥ १७.१९४ ॥\nइंद्र गच्छ सुरैः सार्द्धं वृत्रं वै दानवं प्रति॥\nतपसैव च साध्योऽयं रणे जेतुं शतक्रतो॥ १७.१९५ ॥\n<b>॥इंद्र उवाच॥\n</b>\nकेनोपायेन साध्योऽयं वृत्रो दैत्यवरो महान्॥\nत्चछीघ्रं कथ्यतां शंभो येन मे विजयो भवेत्॥ १७.१९६ ॥\n<b>॥रुद्र उवाच॥\n</b>\nरणे न शक्यते हंतुमपि देववरैरपि॥\nतस्मात्त्वया हि कर्तव्यं कुत्सितं कर्म चाद्य वै॥ १७.१९७ ॥\nअस्य शापः पुरा दत्तः पार्वत्या मम सन्निधौ॥\nअसौ चित्ररथो नाम्ना विख्यातो भुवनत्रये॥ १७.१९८ ॥\nपर्यटन्सु विमानेन मया दत्तेन भास्वता॥\nउपहासादिमां योनिं संप्राप्तो दत्यपुंगवः॥ १७.१९९ ॥\nतस्मादजेयं जानीहि रणे रणविदां वर॥\nएवमुक्तो महेंद्रोऽयं शंभुना योगिना भृशम्॥ १७.२०० ॥\nतथेति मत्वा शक्रोऽसौ नियमं तमुपाददे॥ १७.२०१ ॥\nरंध्रं प्रतीक्ष्य वृत्रस्य तत्समीपे सहस्रकम्॥\nवत्सराणां महाभागा वसन्हंतुं मनो दधे॥ १७.२०२ ॥\nअंतर्वेद्यां बहिः स्थित्वा वज्रपाणिरनुज्ञया॥\nगुरोः पुरोधसश्चैव स्वकार्यमकरोद्भृशम्॥ १७.२०३ ॥\nएकदा नर्म्मदायां वै वृत्रो दानवपुंगवः॥\nदैत्यैः परिवृतः सर्वैः समायातो यदृच्छया॥ १७.२०४ ॥\nइंद्रः पराभवं प्राप्तो नीतो देवैर्द्दिवं प्रति॥\nअहमेव हतारिश्च नान्योस्ति सदृशो मम॥ १७.२०५ ॥\nमन्यमानः सदा वृत्रः पौरुषेण समन्वितः॥\nप्रदोषसमये विप्रा नर्मदायामुपस्थितः॥ १७.२०६ ॥\nदृष्टश्चेंद्रेण सुमहानसुरैः परिवारितः॥\nवृत्रो बलवतां श्रेष्ठः प्रदोषसमये तदा॥ १७.२०७ ॥\nतस्मिन्प्रदेषे संयुक्ता मंदवारे त्रयोदशी॥\nनोदितो गुरुणा चेंद्रः करे गृह्य बृहस्पतिः॥ १७.२०८ ॥\nप्रदक्षिणानमस्कारैर्यथोक्तविधिना तदा॥\nपूजितो लिंगरूपी च ओंकारो नर्मदातटे॥ १७.२०९ ॥\nप्रदोषव्रतमाहात्म्याद्वज्रपाणिः प्रतापवान्॥\nसंजातस्तत्क्षणादेव प्रसादाच्छंकरस्गयच॥ १७.२१० ॥\nवृत्रोपि तपसा युक्तः प्रदोषसमये महान्॥\nनिद्रासक्तोऽभवत्तत्र शुंडेन प्रति बोधितः॥ १७.२११ ॥\nस्वापात्प्रदोषवेलायां तपसा चार्जितं फलम्॥\nप्रनष्टं तत्क्षणादेव निःश्रीकत्वमुपागतः॥ १७.२१२ ॥\nदेव्याः शापाच्च संजातो वृत्रो भग्नमनोरथः॥ १७.२१३ ॥\nसंध्यापादो गतो यावद्धृत्र स्तीर्थमुपाविशत्॥\nपरीतो विविधैर्द्दैत्यैत्यैर्नानायुधसमन्वितैः॥ १७.२१४ ॥\nतस्य तत्कर्मणश्छिद्रं छिद्रान्वेषी शचीपतिः॥\nज्ञात्वा गतः शनैर्हतुमात्मशत्रुं शतक्रतुः॥ १७.२१५ ॥\nतावद्दैत्याः सुसंरब्धा भीमा भीमपराक्रमाः॥\nउत्तस्थुर्युगपत्सर्वे दुःसहाश्च शतक्रतुम्॥ १७.२१६ ॥\nततस्तैरभवद्युद्धमतिप्रबलदंडिभिः॥\nसर्वे देवाः सहायार्थं तदाऽऽजग्मुः शतक्रतोः॥ १७.२१७ ॥\nतदा दैत्याश्च देवाश्च युयुधुस्ते तरस्विनः॥\nरात्रौ युद्धं समाभवत्सुरासुरविमर्दनम्॥ १७.२१८ ॥\nअनेकशस्त्रसंवीतं महारौद्रमवर्तत॥\nएवं प्रवर्तमाने तु संग्रमे रौद्रदारुणे॥\nतदा वृत्रोऽथ सन्नद्धो गृहीत्वा शूलमुल्बणम्॥ १७.२१९ ॥\nइंद्र प्रमुखतो भूत्वा जगर्जातिविभीषणम्॥\nतस्य नादप्रणादेन त्रासितं भुवनत्रयम्॥ १७.२२० ॥\nऐरावणं समारुह्य महेंद्रः शुशुभे तदा॥\nध्रियमाणेनच्छत्रेण चंद्रमंडलशोभिना॥ १७.२२१ ॥\nचामरैर्वीज्यमानोऽथ बभाषे दैत्यपुंगवम्॥ १७.२२२ ॥\n<b>॥इंद्र उवाच॥\n</b>\nसंग्रामं कुरु मे वृत्र बलेन महता वृतः॥\nशूरस्त्वमसि शूराणां तपसा परमेण हि॥ १७.२२३ ॥\nएवमुक्तस्तदा तेन वृत्रो वाक्यमुवाच ह॥\nआदौ प्रहर मामिंद्रपश्चात्त्वां घातयाम्यहम्॥ १७.२२४ ॥\nतथेति मत्वा तदतीव दुःसहं वज्रं तदानीं शतधारमेव॥\nस मोक्तुकामो हि तदा पुरंदरो निवारितस्तेन महाप्रभेण॥\nपुरोधसा बुद्धिमतां वरेण तथेति मत्वा स चकार चेंद्रः॥ १७.२२५ ॥\nगदां प्रगृह्य देवेंद्रो वृत्रं विव्याध तां गदाम्॥\nवारयामास वृत्रोसा वतिथिं कृपणो यथा॥ १७.२२६ ॥\nव्यार्थां च स्वगदां दृष्ट्वा इंद्रश्चिंतामवाप ह॥ १७.२२७ ॥\nतं चिंत्यमानं स तदा पुरंदरं वृत्रो बभाषे परिभर्त्समानः॥\nपुराकृतं शक्र महाद्भुतं त्वया जुगुप्सितं कर्म्म च विस्मृतं किम्॥\nयेनैव जातोऽसि सहस्रनेत्रः शापान्महर्षेरथ गौतमस्य॥ १७.२२८ ॥\nये शूराश्चेंद्रियग्रामं वर्तंते हि नियम्य तु॥\nते जयं प्राप्नुवंतीह नेतरे हि भवादृशाः॥ १७.२२९ ॥\nरणाजिरं महाघोरं पापिनां नात्र संशयः॥ १७.२३० ॥\nएवं निर्भर्त्सयामास देवेंद्रं दैत्यपुंगवः॥\nत्रिशूलं धूनयामास देवेंद्रो हि तडित्समम्॥ १७.२३१ ॥\nतेन शूलेन महता वृत्रोऽद्भुतपराक्रमः॥\nबभौ तीव्रेण तपसा यथा रुद्रो युगांतकृत्॥ १७.२३२ ॥\nतथाभूतं समालक्ष्य देवराजः शतक्रतुः॥\nअभ्युद्ययौ हंतुकामो वृत्रे दानवपुंगवम्॥ १७.२३३ ॥\nतमायांतमभिप्रेक्ष्य हंतुकामं पुरंदरम्॥\nजहास परमं तत्र शक्रस्य च भयावहम्॥\nमुखं प्रसार्य सुमहदागतो हि पुरंदरम्॥ १७.२३४ ॥\nग्रस्तुकामो महातेजा दैत्यानामधिपस्तदा॥\nआगत्य सहसा शक्रं ग्रासयित्वा सकुंजरम्॥ १७.२३५ ॥\nसवज्रं सकिरीटं च ननर्त च जगर्ज्ज च॥\nनिमिषांतरमात्रेण ग्रसितोऽसौ पुरंदरः॥ १७.२३६ ॥\nहाहाकारो महानासीद्देवानां तत्र पश्यताम्॥\nभूकम्पो हि तदा ह्यसीदुल्कापातः सहस्रशः॥ १७.२३७ ॥\nतिमिरेणावृतं सर्वं जगत्स्थावरजंगमम्॥\nनर्तमानस्तदा वृत्रो बभूव परमद्युतिः॥ १७.२३८ ॥\nविध्यमानास्तदा सर्वे देवा ब्रह्माण मागताः॥\nशशंसुः सर्वमेवैतद्वृत्रासुरविचेष्टितम्॥ १७.२३९ ॥\nतच्छ्रुत्वा भगवान्ब्रह्मा व्यथितोऽतीव विस्मितः॥\nकथं जातं महेंद्रस्य व्यसनं परमाद्भुतम्॥ १७.२४० ॥\nदेवैः सह तदा ब्रह्मा सर्वलोकपितामहः॥\nतुष्टाव गिरिशं देवं परमेण समाधिना॥ १७.२४१ ॥\n<b>॥ब्रह्मोवाच॥\n</b>\nॐनमो लिंगरूपाय महादेवाय वै नमः॥\nविश्वरूपाय देवाय विरुपाक्षाय वै नमः॥ १७.२४२ ॥\nत्राहित्राहि त्रिलोकेश वृत्रग्रस्तं पुरंदरम्॥\nतदा नभोगतावाणी सर्वेषामेव श्रृण्वताम्॥ १७.२४३ ॥\nउवाच हितकामाय विधिं लिंगार्चने सती॥\nप्रदोषव्रतयुक्तेन इंद्रेण विकृतं कृतम्॥ १७.२४४ ॥\nनिर्माल्यं पीठिकां चैव च्छायाप्रासादमेव च॥\nप्रदक्षिणां कृतवता पीठिकालंघनं कृतम्॥ १७.२४५ ॥\nलंघयंति च ये मूढास्ते वै दंड्या न संशयः॥\nचंडस्य गणमुख्यस्य तस्मात्कुर्यात्प्रयत्नतः॥\nप्रदक्षिणानमस्कारौ लिंगार्च्चनसमन्वितः॥ १७.२४६ ॥\nश्रेयःप्राप्तयेकबुद्ध्या वै प्रयत्नाल्लिंगपूजनम्॥\nकार्यं दीक्षा परैर्नित्यं सर्वपापोपशांतये॥ १७.२४७ ॥\nआशरीरं च तद्वाक्यं श्रुत्वा ब्रह्मादयः सुराः॥\nपप्रच्छुस्ते प्रांजलयो नभोवाणीं शुभावहाम्॥ १७.२४८ ॥\nकथमर्चामहे लिंगं केनैव विधिना ततः॥\nप्रातर्मध्याह्नसमये सायंकाले तथैव च॥ १७.२४९ ॥\nकानि पुष्पाणि सायाह्ने मध्याह्ने च तथैव हि॥\nप्रातः काले तु तान्येन कथयस्व यथातथम्॥ १७.२५० ॥\nतदा नभोगता वाणी कथयामास विस्तरम्॥ १७.२५१ ॥\nकरवीरं चार्कपुष्पं बृहतीपुष्पमेवच॥\nधत्तूरकुसुमं चैव शतपत्रं तथैव च॥ १७.२५२ ॥\nआरग्वधं च पुन्नागं बकुलं नागकेशरम्॥\nब्रध्नोत्पलं कदम्बं च मंदारकुसुमं तथा॥ १७.२५३ ॥\nबहूनि वरपुष्पाणि बहूनि कमलान्यपि॥\nत्रिकाले च पवित्राणि ज्ञेयानि सततं बुधैः॥ १७.२५४ ॥\nजातीपुष्पं मल्लिकायाश्च पुष्पं पुष्पं मोगरकं नीलपुष्पं तथैव॥\nतथा पुष्पं कुटजं कर्णिकारं कौसुम्भाख्यं वारिजं रक्तवर्णनम्॥ १७.२५५ ॥\nएतान्येव य पुष्पाणि मध्याह्ने लिंगपूजने॥\nविशिष्टानि मयोक्तानि सायाह्ने कथयाम्यहम्॥ १७.२५६ ॥\nचं पकानि त्रिकाले च पवित्राणि न संशयः॥\nरात्रौ मोगरकाण्येव पवित्राणि न संशयः॥ १७.२५७ ॥\nएवमर्च्चनभेदांश्च ज्ञात्वा तल्लिंगपूजने॥\nकार्यो विधिर्विधिज्ञैश्च सततं च शिवालये॥ १७.२५८ ॥\nवृषभांतरितो भूत्वा पीठिकांतरमेव च॥\nप्रदक्षिणां न कुर्वीत कुर्वन्किल्बिषमश्नुते॥ १७.२५९ ॥\nतथा ह्यनेन शक्रेण कृतं चैव प्रदक्षिणम्॥\nराजसं भावमाश्रित्य तस्माज्जातंच निष्फलम्॥ १७.२६० ॥\nग्रसितोऽद्यैव वृत्रेण सगजो हि पुरंदरः॥\nभवद्भिरेव तत्कार्यं येन इन्द्रः प्रमुच्यते॥ १७.२६१ ॥\nमहारुद्रविधानेन मुक्तो भवति तत्क्षणात्॥\nपुरंदरो ह्ययं देवा नात्र कार्या विचारणा॥ १७.२६२ ॥\nतेनैव वचसा देवा रुद्रमभ्यर्च्य यत्नतः॥\nयथोक्तेन विधानेन रुद्रसूक्तेन यत्नतः॥ १७.२६३ ॥\nतथा चैकादशीरुद्र्या रुद्रमभ्यर्च्य वै सुराः॥\nहवनं प्रत्यहं चक्रुर्द्दशांशेन द्विजोत्तमाः॥ १७.२६४ ॥\nजपं च पूजां हवनं च चक्रुर्विमोक्तुकामाः सहसा पुरंदरम्॥\nशंभोः प्रसादात्सहसा विनिर्गतः कुक्षिं भित्त्वा देवराजस्तदानीम्॥ १७.२६५ ॥\nतं निर्गतं समीक्ष्याथ देवदेवेंद्रमोजसा॥\nसगजं च स वज्रं च सकिरीटं सकुण्डलम्॥\nश्रिया परमया युक्तं पुरंदरं महौजसम्॥ १७.२६६ ॥\nदेवदुंदुभयो नेदुस्तथा शंखा ह्यनेकशः॥\nगंधर्वाप्सरसो यक्षा ऋषयश्च मुदान्विताः॥ १७.२६७ ॥\nएकपद्येन सर्वेषां महाहर्षो दिवौकसाम्॥\nसंजातस्तत्क्षणादेव यदा मुक्तः पुरंदरः॥\nतदा शची समायाता यत्र मुक्तः पुरंदरः॥ १७.२६८ ॥\nतत्र शच्या समेतोऽसावभिषिक्तो महर्षिभिः॥\nपुण्याहवाचनं तस्य कृतं सर्वैः प्रयत्नतः॥ १७.२६९ ॥\nएवं तदाभिषिक्तोऽसौ महेंद्र ऋषिभिः पुनः॥\nमही मंगलभूयिष्ठा तदा जाता द्विजोत्तमाः॥ १७.२७० ॥\nदिशः प्रसन्नतां याता निर्मलं चाभवन्नभः॥\nशांतास्तदाग्नयो ह्यासन्मनांसि च महात्मनाम्॥ १७.२७१ ॥\nएवमादीन्यनेकानि मंगलानि ततोऽभवन्॥\nमुक्ते शतक्रतौ तस्मिन्बभूव परमाद्भुतम्॥ १७.२७२ ॥\nएवं प्रवर्तमाने तु महतां च महोत्सवे॥\nतावद्वृत्रस्य पतितं शरीरं च भयानकम्॥ १७.२७३ ॥\nतत्रैव ब्रह्महत्या च पापिष्ठा पतिता भुवि॥\nगंगायमुनयोर्मध्ये अंतर्वेदीति कथ्यते॥ १७.२७४ ॥\nपुण्यभूमिरिति ख्याता प्रसिद्धा लोकपावनी॥\nवृत्रहत्याप्रतिष्ठा सा यस्मिदेशे स पापवान्॥ १७.२७५ ॥\nमलस्य बहुसंभूत्या मालावेति प्रकीर्तिता॥\nतस्यां तु मलभूम्यां वै वृत्रस्य च महच्छिरः॥ १७.२७६ ॥\nषण्मासेष्वपतत्सर्वैः कृत्तं देवैः सवासवैः॥\nएवं वृत्रवधं कृत्वा शक्रो जयमवाप ह॥ १७.२७७ ॥\nइंद्रासने चोपविष्टो निरातंकः शचीपतिः॥\nएतस्मिन्नंतरे दैत्याः पातालवासिनं बलिम्॥\nशशंसुः सर्वमागत्य शक्रस्य च विचेष्टितम्॥ १७.२७८ ॥\nतेषां तद्वचनं श्रुत्वा वैरोचनी रुषान्वितः॥\nशुक्रं पप्रच्छ स तदा सथमिंद्रो वशी भवेत्॥ १७.२७९ ॥\nतेनोक्तं बलये राजञ्जयस्यन्दनलब्धये॥\nमहायज्ञं कुरुष्वाद्य तेन ते विजयो भवेत्॥ १७.२८० ॥\nतेनोक्तो भृगुणा चैवं बलिर्यज्ञार्थमुद्यतः॥\nदधौ यानीह द्रव्याणि यज्ञयोग्यानि तानि वै॥\nमेलयित्वा त्वरेणैव वैरोचनिरुदारधीः॥ १७.२८१ ॥\nप्रवर्तितो महायज्ञो भार्गवेण महात्मना॥\nदीक्षायुक्तो बलिरभूज्जुहुवे हघ्यवाहनम्॥ १७.२८२ ॥\nहूयमाने तदाग्नौ तु कर्मणा विधिहेतुना॥\nतस्माद्बलेः समुत्पन्नः स्यंदनः परमाद्भुतः॥ १७.२८३ ॥\nहयैश्चतुर्भिः संयुक्तो ध्वजेसिंहो महाप्रभः॥\nशस्त्रास्त्रैः संयुतः श्रीमान्हयैः श्वेतैरलंकृतः॥ १७.२८४ ॥\nततश्चावभृथस्नानं चक्रे शुक्रप्रणोदितः॥\nस्यंदनं पूजयित्वाथ आरुरोह बलिस्तदा॥ १७.२८५ ॥\nदैत्यैः परिवृतः सद्यो योद्धुकामः पुरंदरम्॥\nसद्य एव दिवं प्राप्तो बलिर्वैरोचनो महान्॥ १७.२८६ ॥\nआगत्य सेनया सार्द्धमारुरो हामरावतीम्॥\nसंरुद्धां तां पुरीं दृष्ट्वा तदा ते सुरसत्तमाः॥\nविर्शयित्वा सुचिरमूचुः सर्वे बृहस्पतिम्॥ १७.२८७ ॥\nकिं कुर्मोऽद्य महाभाग आगता दैत्यपुंगवाः॥\nयोद्धुकामा महाघोराः सर्वे युद्धविशारदाः॥ १७.२८८ ॥\nतेषां तद्वचनं श्रुत्वा बृहस्पतिरभाषत॥ १७.२८९ ॥\nएते घृतमुखा घोरा भृगुणानोदिताः सुराः॥\nअजेयाश्चैव ते सर्वे तपसा विक्रमेण च॥ १७.२९० ॥\nएतन्निशम्य वचनं च गुणाभियुक्तं सर्वे सुराः समभवंस्त्रपयाभियुक्ताः॥\nइंद्रोऽपि बुद्धिविकलः परिचिंतया च व्रीडायुतः समभवत्परिभर्त्स्यमानः॥ १७.२९१ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे बलिदैत्यस्य संग्रामोद्योगवर्णनंनाम सप्तदशोऽध्यायः॥ १७ ॥ छ ॥"
  }
]
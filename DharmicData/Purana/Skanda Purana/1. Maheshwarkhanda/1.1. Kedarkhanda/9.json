[
  {
    "text": "<b>॥लोमश उवाच॥\n</b>\nएकदा तु सभामध्य आस्थितो देवराट् स्वयम्॥\nलोकपालैः परिवृतो देवैश्च ऋषिभिस्तथा॥ ९.१ ॥"
  },
  {
    "text": "अप्सरोगणसंवीतो गंधर्वैश्च पुरस्कृतः॥\nउपगीयमानविजयः सिद्धविद्याधरैरपि॥ ९.२ ॥"
  },
  {
    "text": "तदा शिष्यैः परिवृतो देवराजगुरुः सुधीः॥\nआगतोऽसौ महाभागो बृहस्पति रुदारधीः॥ ९.३ ॥"
  },
  {
    "text": "तं दृष्ट्वा सहसा देवाः प्रणेमुः समुपस्थिताः॥\nइंद्रोपि ददृशे तत्र प्राप्तं वाचस्पतिं तदा॥ ९.४ ॥"
  },
  {
    "text": "नोवाच किंचिद्दुर्मेधावचो मानुपुरःसरम्॥\nनाह्वानं नासनं तस्य न विसर्जनमेव च॥ ९.५ ॥"
  },
  {
    "text": "शक्रं प्रमत्तं ज्ञात्वाथ मदाद्राज्यस्य दुर्मतिम्॥\nतिरोधानमनुप्राप्तो बृहस्पती रुषान्वितः॥ ९.६ ॥"
  },
  {
    "text": "गते देवगुरौ तस्मिन्विमनस्काऽभवन्सुराः॥\nयक्षा नागाः सगंधर्वा ऋषयोऽपि तथा द्विजाः॥ ९.७ ॥"
  },
  {
    "text": "गांधर्वस्या वसाने तु लब्धसंज्ञो हरिः सुरान्॥\nपप्रच्छ त्वरितेनवै क्व गतो हि महातपाः॥ ९.८ ॥"
  },
  {
    "text": "तदैव नारदेनोक्तः शक्रो देवाधिपस्तथा॥\nत्वया कृता ह्यवज्ञा च गुरोर्नस्त्यत्र संशयः॥ ९.९ ॥"
  },
  {
    "text": "गुरोरवज्ञया राज्यं गतं ते बलसूदन॥\nतस्मात्क्षमापनीयोऽसौ सर्वभावेन हि त्वया॥ ९.१० ॥"
  },
  {
    "text": "एतच्छ्रुत्वा वचस्तस्य नारदस्य महात्मनः॥\nआसनात्सहसोत्थाय तैः सर्वैः परिवारितः॥\nआगच्छत्त्वरया शक्रो गुरोर्गेहमतंद्रितः॥ ९.११ ॥"
  },
  {
    "text": "पृष्ट्वा तारां प्रणम्यादौ क्व गतो हि महातपाः॥\nन जानामीत्युवाचेदं तारा शक्रं निरीक्षती॥ ९.१२ ॥"
  },
  {
    "text": "तदा चिंतान्वितो भूत्वा शक्रः स्वगृहमाव्रजत्॥\nएतस्मिन्नंतरे स्वर्गे ह्यनिष्टान्द्भुतानि च॥ ९.१३ ॥"
  },
  {
    "text": "अभवन्सर्वदुःखार्थे शक्रस्य च महात्मनः॥\nपातालस्थेन बलिना ज्ञातं शक्रस्य चेष्टितम्॥ ९.१४ ॥"
  },
  {
    "text": "ययौ दैत्यैः परिवृतः पातालादमरावतीम्॥\nतदा युद्धमतीवासीद्देवानां दानवैः सह॥ ९.१५ ॥"
  },
  {
    "text": "देवाः पराजिता दैत्यै राज्यं शक्रस्य तत्क्षणात्॥\nसंप्राप्तं सकलं तस्य मूढस्य च दुरात्मनः॥ ९.१६ ॥"
  },
  {
    "text": "नीतं सर्वप्रयत्नेन पातालं त्वरितं गताः॥\nशुक्रप्रसादात्ते सर्वे तथा विजयिनोऽभवन्॥ ९.१७ ॥"
  },
  {
    "text": "शक्रोऽपि निःश्रिको जातो देवैस्त्यक्तस्ततो भृशम्॥\nदेवी तिरोधानगता बभूव कमलेक्षणा॥ ९.१८ ॥"
  },
  {
    "text": "ऐरावतो महानागस्तथैवोच्चैःश्रवा हयः॥\nएवमादीनि रत्नानि अनेकानि बहून्यपि॥\nनीतानि सहसा दैत्यैर्लोभादसाधुवृत्तिभिः॥ ९.१९ ॥"
  },
  {
    "text": "पुण्यभांजि च तान्येव पतितानि च सागरे॥\nतदा स विस्मयाविष्टो बलिराह गुरुं प्रति॥ ९.२० ॥"
  },
  {
    "text": "देवान्निर्जित्य चास्माभिरानीतानि बहूनि च॥\nरत्नानि तु समुद्रेऽथ पतितानि तदद्भुतम्॥ ९.२१ ॥"
  },
  {
    "text": "बलेस्तद्वचनं श्रुत्वा उशना प्रत्युवाच तम्॥\nअश्वमेधशतेनैव सुरराज्यं भविष्यति॥\nदीक्षितस्य न संदेहस्तस्माद्भोक्त स एव च॥ ९.२२ ॥"
  },
  {
    "text": "अश्वमेधं विना किंचित्स्वर्गं भोक्तं न पार्यते॥ ९.२३ ॥"
  },
  {
    "text": "गुरोर्वचनमाज्ञाय तूष्णींभूतो बलिस्ततः॥\nबभूव देवैः सार्द्धं च यथोचितमकारयत्॥ ९.२४ ॥"
  },
  {
    "text": "इन्द्रोपि शोच्यतां प्राप्तो जगाम परमेष्ठिनम्.॥\nविज्ञापयामास तथा सर्वं राज्यभयादिकम्॥ ९.२५ ॥"
  },
  {
    "text": "शक्रस्य वचनं श्रुत्वा परमेष्ठी उवाच ह॥ ९.२६ ॥"
  },
  {
    "text": "संमिलित्वा सुरान्सर्वांस्त्वया साकं त्वरान्विताः॥\nआराधनार्थं गच्छामो विष्णुं सर्वेश्वरेश्वरम्॥ ९.२७ ॥"
  },
  {
    "text": "तथेति गत्वा ते सर्वे शक्राद्या लोकपालकाः॥\nब्रह्माणं च पुरस्कृत्य तटं क्षीरार्णवस्य च॥\nप्राप्योपविश्य ते सर्वे हरिं स्तोतुं प्रचक्रमुः॥ ९.२८ ॥"
  },
  {
    "text": "<b>॥ब्रह्मोवाच॥\n</b>\nदेवदेव जगान्नाथ सुरासुरनमस्कृत॥\nपुण्यश्लोकाव्ययानंत परमात्मन्नमोऽस्तु ते॥ ९.२९ ॥"
  },
  {
    "text": "यज्ञोऽसि यज्ञरूपोऽसि यज्ञांगोऽसि रमापते॥\nततोऽद्य कृपया विष्णो देवानां वरदो भव॥ ९.३० ॥"
  },
  {
    "text": "गुरोरवज्ञया चाद्य भ्रष्टराज्यः शतक्रतुः॥\nजातः सुरर्षिभिः साकं तस्मादेनं समुद्धर॥ ९.३१ ॥"
  },
  {
    "text": "<b>॥श्रीभगवानुवाच॥\n</b>\nदुकोकलज्ञया सर्वं नस्यतीति किमद्भुतम्॥\nये पापिनो ह्यधर्मिष्ठाः केवलं विषयात्मकाः॥\nपितरौ निंदितौ यैश्च निर्दैवात्वेन संशयः॥ ९.३२ ॥"
  },
  {
    "text": "अनेन यत्कृतं ब्रह्मन्सद्यस्तत्फलमागतम्॥\nकर्मणा चास्य शक्रस्य सर्वेषां संकटागमः॥ ९.३३ ॥"
  },
  {
    "text": "विपरीतो यदा कालः पुरुषस्य भवेत्तदा॥\nभूतमैत्रीं प्रकुर्वंति सर्वकार्यार्थसिद्धये॥ ९.३४ ॥"
  },
  {
    "text": "तेन वै कारणेनेंद्र मदीयं वचनं कुरु॥\nकार्यहेतोस्त्वया कार्यो दैत्यैः सह समागमः॥ ९.३५ ॥"
  },
  {
    "text": "एवं भगवतादिष्टः शक्रः परमबुद्धिमान्॥\nअमरावतीं ययौ हित्वा सुतलं दैवतैः सह॥ ९.३६ ॥"
  },
  {
    "text": "इन्द्रं समागतं श्रुत्वा इंद्रसेनो रुषान्वितः॥\nबभूव सह सैन्येन हंतुकामः पुरंदरम्॥ ९.३७ ॥"
  },
  {
    "text": "नारदेन तदा दैत्या बलिश्च बलिनां वरः॥\nनिवारितस्तद्वधाच्च वाक्यैरुच्चावचैस्तथा॥ ९.३८ ॥"
  },
  {
    "text": "ऋषेस्तस्यैव वचनात्त्यक्तमन्युर्बलिस्तदा॥\nबभूव सह सैन्येन आगतो हि शतक्रतुः॥ ९.३९ ॥"
  },
  {
    "text": "इन्द्रसेनेन दृष्टोऽसौ लोकपालैः समावृतः॥\nउवाच त्वरया युक्तः प्रहसन्निव दैत्यराट्॥ ९.४० ॥"
  },
  {
    "text": "कस्मादिहागतः शक्र सुतलं प्रति कथ्यताम्॥\nतस्यैतद्वचनं श्रुत्वा स्मयमान उवाचतम्.। ९.४१ ॥"
  },
  {
    "text": "वयं कश्यपदायादा यूयं सर्वे तथैव च॥\nयथा वयं तथा यूयं विग्रहो हि निरर्थकः॥ ९.४२ ॥"
  },
  {
    "text": "मम राज्यं क्षणेनैव नीतं दैववशात्तवया॥\nतथा ह्येतानि तान्येन रत्नानि सुबहून्यपि॥\nगतानि तत्क्षणादेव यत्नानीतानि वै त्वया॥ ९.४३ ॥"
  },
  {
    "text": "तस्माद्विमर्शः कर्तव्यः पुरुषेण विपश्चिता॥\nविमर्शज्जायते ज्ञानं ज्ञानान्मोक्षो भविष्यति॥ ९.४४ ॥"
  },
  {
    "text": "किं तु मे बत उक्तेन जाने न च तवाग्रतः॥\nशरणार्थी ह्यहं प्राप्तः सुरैः सह तवांतिकम्॥ ९.४५ ॥"
  },
  {
    "text": "एतच्छ्रुत्वा तु शक्रस्य वाक्यं वाक्यविदां वरः॥\nप्रहस्योवाच मतिमाञ्छक्रं प्रति विदां वरः॥ ९.४६ ॥"
  },
  {
    "text": "त्वमागतोसि देवेंद्र किमर्थं तन्न वेद्मयहम्॥ ९.४७ ॥"
  },
  {
    "text": "शक्रस्तद्वचनं श्रुत्वा ह्यश्रुपूर्णाकुलेक्षणः॥\nकिंचिन्नोवाच तत्रैनं नारदो वाक्यमब्रवीत्॥ ९.४८ ॥"
  },
  {
    "text": "बले त्वं किं न जानासि कार्याकार्यविचारणाम्॥\nधर्मो हि महतामेष शरणागतपालनम्॥ ९.४९ ॥"
  },
  {
    "text": "शरणागतं च विप्रं च रोगिणं वृद्धमेव च॥\nयएतान्न च रक्षंति ते वै ब्रह्महणो नराः॥ ९.५० ॥"
  },
  {
    "text": "शरणागतशब्देन आगतस्तव सन्निधौ॥\nसंरक्षणाय योग्यश्च त्वया नास्त्यत्र संशयः॥\nएवमुक्तो नारदेन तदा दैत्यपतिः स्वयम्॥ ९.५१ ॥"
  },
  {
    "text": "विमृश्य परया बुद्ध्या कार्याकार्यविचारणाम्॥\nशक्रं प्रपूजयामास बहुमानपुरःसरम्॥\nलोकपालैः समेतं च तथा सुरगणैः सह॥ ९.५२ ॥"
  },
  {
    "text": "प्रत्ययार्थं च सत्त्वानि ह्यनेकानि व्रतानि वै॥\nबलिप्रत्ययभूतानि स चकारः पुरंदरः॥ ९.५३ ॥"
  },
  {
    "text": "एवं स समयं कृत्वा शक्रः स्वार्थपरायणः॥\nबलिना सह चावासीदर्थशास्त्रपरो महान्॥ ९.५४ ॥"
  },
  {
    "text": "एवं निवसतस्तस्य सुतलेऽपि शतक्रतोः॥\nवत्सरा बहवो ह्यासंस्तदा बुद्धिमकल्पयत्॥\nसंस्मृत्य वचनं विष्णोर्विमृश्य च पुनःपुनः॥ ९.५५ ॥"
  },
  {
    "text": "एकदा तु सभामध्य आसीनो देवराट्‌स्वयम्॥\nउवाच प्रहसन्वाक्यं बलिमुद्दिश्य नीतिमान्॥ ९.५६ ॥"
  },
  {
    "text": "प्राप्तव्यानि त्वया वीर अस्माकं च त्वया बले॥\nगजादीनि बहून्येव रत्नानि विविधानि च॥ ९.५७ ॥"
  },
  {
    "text": "गतानि तत्क्षणादेव सागरे पतितानि वै॥\nप्रयत्नो हि प्रकर्तव्यो ह्यस्माभिस्त्वयान्वितैः॥ ९.५८ ॥"
  },
  {
    "text": "तेषां चोद्धरणे दैत्य रत्नानामिह सागरात्॥\nतर्हि निर्मथनं कार्यं भवता कार्यसिद्धये॥ ९.५९ ॥"
  },
  {
    "text": "बलिः प्रवर्तितस्तेन शक्रेण सुरसूदनः॥\nउवाच शक्रं त्वरितः केनेदं मथनं भवेत्॥ ९.६० ॥"
  },
  {
    "text": "तदा नभोगता वाणी मेघगंभीरनिःस्वना॥\nउवाच देवा दैत्याश्च मंथध्वं क्षीरसागरम्॥ ९.६१ ॥"
  },
  {
    "text": "भवतां बलवृद्धिश्च भविष्यति न संशयः॥ ९.६२ ॥"
  },
  {
    "text": "मंदरं चैव मंथानं रज्जुं कुरुत वासुकिम्॥\nपश्चाद्देवाश्च दैत्याश्च मेलयित्वा विमथ्यताम्॥ ९.६३ ॥"
  },
  {
    "text": "नभोगतां च तां वाणीं निशम्याथ तदाःसुराः॥\nदैत्यैः सार्द्धं ततः सर्व उद्यमं चक्रुरुद्यताः॥ ९.६४ ॥"
  },
  {
    "text": "पातालान्निर्गताः सर्वे तदा तेऽथ सुरासुराः॥\nआजग्मुरतुलं सर्वे मंदरं पर्वतोत्तमम्॥ ९.६५ ॥"
  },
  {
    "text": "दैत्याश्च कोटिसंख्याकास्तथा देवा न संशयः॥\nउद्युक्ताः सहसा प्राऽयुर्मंदरं कनकप्रभम्॥ ९.६६ ॥"
  },
  {
    "text": "सरत्नं वर्तुलाकारं स्थूलं चैव महाप्रभम्॥\nअनेकरत्नसंवीतं नानाद्रुमनिषेवितम्॥ ९.६७ ॥"
  },
  {
    "text": "चंदनैः पारिजातैश्च नागपुन्नागचंपकैः॥\nनानामृगगणाकीर्णं सिंहशार्दूलसेवितम्॥ ९.६८ ॥"
  },
  {
    "text": "महाशैलं दृष्ट्वा ते सुरसत्तमाः॥\nऊचुः प्रांजलयः सर्वे तदा ते सुरसत्तमाः॥ ९.६९ ॥"
  },
  {
    "text": "<b>॥देवा ऊचुः॥\n</b>\nअद्रे सुरा वयं सर्वे विज्ञप्तुमिह चागताः॥\nतच्छृणुष्व महाशैल परेषामुपकारकः॥ ९.७० ॥"
  },
  {
    "text": "एवमुक्तस्तदा शैलो दवैर्दैत्यैः स मंदरः॥\nउवाच निःसृतो भूत्वा परं विग्रहवान्वचः॥ ९.७१ ॥"
  },
  {
    "text": "तेन रूपेण रूपी स पर्वतो मंदराचलः॥\nकिमर्थमागताः सर्वे मत्समीपं तदुच्यताम्॥ ९.७२ ॥"
  },
  {
    "text": "तदा बलिरुवाचेदं प्रस्तावसदृशं वचः॥\nइंद्रोपि त्वरया युक्तो बभाषे सूनृतं वचः॥ ९.७३ ॥"
  },
  {
    "text": "अस्माभिः सह कार्यार्थे भव त्वं मंदराचल॥\nअमृतोत्पादनार्थे त्वं मंथानं भव सुव्रत॥ ९.७४ ॥"
  },
  {
    "text": "तथेति मत्वा तद्वाक्यं देवानां कार्यसिद्धये॥\nऊचे देवासुरांश्चेदमिन्द्रं प्रति विशेषतः॥ ९.७५ ॥"
  },
  {
    "text": "छेदितौ च त्वया पक्षौ वज्रेण शतपर्वणा॥\nगंतुं कथं समर्थोऽहं भवतां कार्यसिद्धये॥ ९.७६ ॥"
  },
  {
    "text": "तदा देवासुराः सर्वे स्तूयमाना महाचलम्॥\nउत्पाटयेयुरतुलं मंदरं च ततोद्भुतम्॥ ९.७७ ॥"
  },
  {
    "text": "क्षीरार्णवं नेतुकामा ह्यशक्तास्ते ततोऽभवन्॥\nपर्वतः पतितः सद्यो देवदैत्योपरि ध्रुवम्॥ ९.७८ ॥"
  },
  {
    "text": "केचिद्भग्ना मृताः केचित्केचिन्मूर्छापरा भवन्॥\nपरीवादरताः केचित्केचित्क्लेशत्वमागताः॥ ९.७९ ॥"
  },
  {
    "text": "ेवं भग्नोद्यमा जाता असुराःसुरदानवाः॥\nचेतनां परमां प्राप्तास्तुष्टुवुर्जगदीश्वरम्॥ ९.८० ॥"
  },
  {
    "text": "रक्षरक्ष महाविष्णो शरणागतवत्सल॥\nत्वया ततमिदं सर्वं जंगमाजंगमं च यत्॥ ९.८१ ॥"
  },
  {
    "text": "देवानां कार्यसिद्ध्यर्थं प्रादुर्भूतो हरिस्तदा॥\nतान्दृष्ट्वा सहसा विष्णुर्गरुडोपरि संस्थितः॥ ९.८२ ॥"
  },
  {
    "text": "लीलया पर्वतश्रेष्ठमुत्तभ्यारोपयत्क्षणात्॥\nगरुत्मति तदा देवः सर्वेषामभयं ददौ॥ ९.८३ ॥"
  },
  {
    "text": "तत उत्थाय तान्देवान्क्षीरोस्योत्तरं तटम्॥\nनीत्वा तं पर्वतं वृद्धं निक्षिप्याप्सु ततो ययौ॥ ९.८४ ॥"
  },
  {
    "text": "तदा सर्वे सुरगणाः स्वागत्य असुरैः सह॥\nवासुकिं च समादाय चक्रिरे समयंच तम्॥ ९.८५ ॥"
  },
  {
    "text": "मंथानं मंदरं चैव वासुकिं रज्जुमेव च॥\nकृत्वा सुराऽसुराः सर्वे ममंथुः श्रीरसागरम्॥ ९.८६ ॥"
  },
  {
    "text": "क्षीराब्धेर्मथ्यमानस्य पर्वतो हि रसातलम्॥\nगतः स तत्क्षणादेव कूर्मो भूत्वा रमापतिः॥\nउद्धृतस्तत्क्षणादेव तदद्भुतमिवाभवत्॥ ९.८७ ॥"
  },
  {
    "text": "भ्राम्यमाणस्ततः शैलो नोदितः सुरदानवैः॥\nभ्रममाणो निराधारो बोधश्चेव गुरुं विना॥ ९.८८ ॥"
  },
  {
    "text": "परमात्मा तदा विष्णुराधारो मंदरस्य च॥\nदोर्भिश्चतुर्भिः संगृह्य ममंथाब्धिं सुखावहम्॥ ९.८९ ॥"
  },
  {
    "text": "तदा सुरासुराः सर्वे ममंथुः क्षीरसागरम्॥\nएकीभूत्वा बलेनैवमतिमात्रं बलोत्कटाः॥ ९.९० ॥"
  },
  {
    "text": "पृष्ठकंठोरुजान्वंतः कमठस्य महात्मनः॥\nतथासौ पर्वतश्रेष्ठो वज्रसारमयो दृढः॥\nउभयोर्घर्षणादेव वडवाग्निः समुत्थितः॥ ९.९१ ॥"
  },
  {
    "text": "हलाहलं च संजातं तदॄष्ट्वा नारदेन हि॥\nततो देवानुवाचेदं देवर्षिरमितद्युतिः॥ ९.९२ ॥"
  },
  {
    "text": "न कार्यं मथनं चाब्धेर्भवद्भिरधुनाऽखिलैः॥\nप्रार्थयध्वं शिवं देवाः सर्वे दक्षस्य याजनम्॥\nतद्विस्मृतिं च वोयातं वीरभद्रेण यत्कृतम्॥ ९.९३ ॥"
  },
  {
    "text": "तस्माच्छिवः स्मर्यतां चाशु देवाः परः पराणामपि वा परश्च॥\nपरात्परः परमानंदरूपो योगिध्येयो निष्प्रपंचो ह्यरूपः॥ ९.९४ ॥"
  },
  {
    "text": "ते मथ्यमानास्त्वरिता देवाः स्वात्मार्थसाधकाः॥\nअभिलाषपराः सर्वे न श्रृण्वंति यतो जडाः॥ ९.९५ ॥"
  },
  {
    "text": "उपदेशैश्च बहुभिर्नोपदेश्याः कदाचन॥\nते रागद्वेषसंघाताः सर्वे शिवपराङ्‌मुखाः॥ ९.९६ ॥"
  },
  {
    "text": "केवलोद्यमसंवीता ममंथुः क्षीरसागरम्॥\nअतिनिर्मथनाज्जातं क्षीराब्धेश्चहलाहलम्॥ ९.९७ ॥"
  },
  {
    "text": "त्रैलोक्यदहने प्रौढं प्राप्तं हंतुं दिवौकसः॥\nअत ऊर्ध्वं दिशः सर्वा व्याप्तं कृत्स्नं नभस्तलम्॥\nग्रसितुं सर्वभूतानां कालकूटं समभ्ययात्॥ ९.९८ ॥"
  },
  {
    "text": "दृष्ट्वा बृहंतं स्वकरस्थमोजसा तं सर्पराजं सह पर्वतेन॥\nतत्रैव हित्वापययुस्तदानीं पलायमाना ह्यसुरैः समेताः॥ ९.९९ ॥"
  },
  {
    "text": "तथैव सर्व ऋषयो भृग्वाद्याः शतशाम्यति॥\nदक्षस्य यजनं तेन यथा जातं तथाभवत्॥ ९.१०० ॥"
  },
  {
    "text": "सत्यलोकं गताः सर्वे भुगुणा नोदिता भृशम्॥\nवेदवाक्यैश्च विविधैः कालकूटं शतशस्ततः॥\nदेवा नास्त्यत्र संदेहः सत्यं सत्यं वदामि वः॥ ९.१०१ ॥"
  },
  {
    "text": "भृगुणोक्तं वचः श्रुत्वा कालकूटविषार्द्दिताः॥\nसत्यलोकं समासाद्य ब्रह्माणं शरणं ययुः॥ ९.१०२ ॥"
  },
  {
    "text": "तदा जाज्वल्यमानं वै कालकूटं प्रभोज्जवलम्॥\nदृष्ट्वा ब्रह्माथ तान्दृष्ट्वा ह्यकर्मज्ञानसुरासुरान्॥\nतेषां शपितुमारेभे नारदेन निवारितः॥ ९.१०३ ॥"
  },
  {
    "text": "<b>॥ब्रह्मोवाच॥\n</b>\nअकार्यं किं कृतं देवाः कस्मात्क्षोभोयमुद्यतः॥\nईश्वरस्य च जातोऽद्य नान्यथा मम भाषितम्॥ ९.१०४ ॥"
  },
  {
    "text": "ततो देवैः परिवृतो वेदोपनिषदैस्तथा॥\nनानागमैः परिवृतः कालकूटभयाद्ययौ॥ ९.१०५ ॥"
  },
  {
    "text": "ततश्चिंतान्विता देवा इदमूचुः परस्परम्॥\nअविद्याकामसंवीताः कुर्यामः शंकरं च कम्॥ ९.१०६ ॥"
  },
  {
    "text": "ब्रह्माणं च पुरस्कृत्य तदा देवास्त्वरान्विताः॥\nवैकुण्ठमाव्रजन्सर्वे कालकूट भयार्द्दिताः॥ ९.१०७ ॥"
  },
  {
    "text": "ब्रह्मादयश्चर्षिगणाश्च तदा परेशं विष्णुं पुराणपुरुषं प्रभविष्णुमीशम्॥\nवैकुण्ठमाश्रितमधोक्षजमाधवं ते सर्वे सुरासुरगणाः शरणं प्रयाताः॥ ९.१०८ ॥"
  },
  {
    "text": "तावत्प्रवृद्धं सुमहत्कालकूटं समभ्ययात्॥\nदग्ध्वादो ब्रह्मणो लोकं वैकुण्ठं च ददाह वै॥ ९.१०९ ॥"
  },
  {
    "text": "कालकूटाग्निना दग्धो विष्णुः सर्वगुहाशयः॥\nपार्षदैः सहितः सद्यस्तमालसदृशच्छविः॥ ९.११० ॥"
  },
  {
    "text": "वैकुण्ठं च सुनीलं च सर्वलोकैः समावृतम्॥\nजलकल्मषसंवीताः सर्वे लोकास्तदाभवन्॥ ९.१११ ॥"
  },
  {
    "text": "अष्टावरणसंवीतं ब्रह्मांडं ब्रह्मणा सह॥\nभस्मीभूतं चकाराशु जलकल्मषमद्भुतम्॥ ९.११२ ॥"
  },
  {
    "text": "नोभूमिर्न जलं चाग्निर्न वायुर्न नभस्तदा॥\nनाहंकारो न च महान्मूलाविद्या तथैव च॥\nशिवस्य कोपात्संजातं तदा भस्माकुलं जगत्॥ ९.११३ ॥"
  },
  {
    "text": "इति श्रीस्कांदे महापुराणं एकाशीतिसाहस्र्यां संहितायां प्रथममाहेश्वरखण्डान्तर्गते केदारखण्डे नवमोऽध्यायः॥ ९ ॥ छ ॥"
  }
]
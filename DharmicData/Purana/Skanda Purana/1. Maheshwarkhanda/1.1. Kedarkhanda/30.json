[
  {
    "text": "<b>॥लोमश उवाच॥\n</b>\nवल्गमानं तमायांतं तारका सुरमोजसा॥\nआजघान च वज्रेण इंद्रो मतिमतां वरः॥ ३०.१ ॥"
  },
  {
    "text": "तेन वज्रप्रहारेण तारको विह्वलीकृतः\nपतितोऽपि समुत्थाय शक्त्या तं प्राहरद्द्विपम्॥ ३०.२ ॥"
  },
  {
    "text": "पुरंदरं गजस्थं हि अपातया भूतले॥\nहाहाकारो महानासीत्पतिते च पुरंदरे॥ ३०.३ ॥"
  },
  {
    "text": "तारकेणापि तत्रैव यत्कृतं तच्छृणु प्रभो॥\nपतितं च पदाक्रम्य हस्ताद्वज्रं प्रगृह्य च॥ ३०.४ ॥"
  },
  {
    "text": "हतं देवेंद्रमालोक्य तारको रिपुसूदनः॥\nवज्रघातेन महताऽताडयत्तु पुरंदरम्॥ ३०.५ ॥"
  },
  {
    "text": "त्रिशूलमुद्यम्य महाबलस्तदा स वीरभद्रो रुषितः पुरंदरम्॥\nसंरक्षमाणो हि जघान तारकं शूलेन दैत्यं च महाप्रभेण॥ ३०.६ ॥"
  },
  {
    "text": "शूलप्रहाराभिहतो निपपात महीतले॥\nपतितोऽपि महातेजास्तारकः पुनरुत्थितः॥ ३०.७ ॥"
  },
  {
    "text": "जघान परया शक्त्या वीरभद्रं तदोरसि॥\nवीरभद्रोपि पतितः शक्तिघातेन तस्य वै॥ ३०.८ ॥"
  },
  {
    "text": "सगणाश्चैव देवाश्च गंधर्वोरगराक्षसाः॥\nहाहाकारेण महता चुक्रुशुश्च पुनःपुनः॥ ३०.९ ॥"
  },
  {
    "text": "तदोत्थितः सहसा महाबलः स वीरभद्रो द्विषतां निहंता॥\nत्रिशूलमुद्यम्य तडित्प्रकाशं जाज्वल्यमानं प्रभया निरंतरम्॥\nस्वरोचिषा भासितदिग्वितानं सूयदुबिंबाग्न्युडुमण्डलाभम्॥ ३०.१० ॥"
  },
  {
    "text": "त्रिशूलेन तदा यावद्धंतुकामो महाबलः॥\nनिवारितः कुमारेण मावधीस्त्वं महामते॥ ३०.११ ॥"
  },
  {
    "text": "जगर्ज च महातेजाः कार्त्तिकेयो महाबलः॥ ३०.१२ ॥"
  },
  {
    "text": "तदा जयेत्यभिहितो भूतैराकाशसंस्थितैः॥\nशक्त्या परमया वीरस्तारकं हंतुमुद्यतः॥ ३०.१३ ॥"
  },
  {
    "text": "तारकस्य कुमारस्य संग्रामस्तत्र दुःसहः॥\nजातस्ततो महाघोरः सर्वभूतभयंकरः॥ ३०.१४ ॥"
  },
  {
    "text": "शक्तिहस्तौ च तौ वीरौ युयुधाते परस्परम्॥\nशक्तिभ्यां भिन्नहस्तौ तौ महासाहससंयुतौ॥ ३०.१५ ॥"
  },
  {
    "text": "परस्परं वंचयंतौ सिंहाविव महाबलौ॥\nवैतालिकीं समाश्रित्य तथा वै खेचरीं गतिम्॥ ३०.१६ ॥"
  },
  {
    "text": "पार्वतं मतमाश्रित्य शक्त्या शक्तिं निजघ्नतुः॥\nएभिर्मतैर्महावीरौ चक्रतुर्युद्धमुत्तमम्॥ ३०.१७ ॥"
  },
  {
    "text": "अन्योन्यसाधकौ भूत्वा महाबलपराक्रमौ॥\nजघ्नतुः शक्तिधाराभी रणे रणविशारदौ॥ ३०.१८ ॥"
  },
  {
    "text": "मूर्ध्नि कण्ठे तथा बाह्वोर्जान्वोश्चैव कटीतटे॥\nवक्षस्युरसि पृष्ठे च चिच्छिदतुः परस्परम्॥ ३०.१९ ॥"
  },
  {
    "text": "तदा तौ युध्यमानौ च हन्तुकामौ महाबलौ॥\nप्रेक्षका ह्यभवन्सर्वे देवगन्धर्वगुह्यकाः॥ ३०.२० ॥"
  },
  {
    "text": "ऊचुः परस्परं सर्वे कोऽस्मिन्युद्धे विजेष्यते॥\nतदा नभोगता वाणी उवाच परिसांत्व्य वै॥ ३०.२१ ॥"
  },
  {
    "text": "तारकं हि सुराश्चाद्य कुमारोऽयं हनिष्यति॥\nमा शोच्यतां सुराः सर्वैः सुखेन स्थीयतां दिवि॥ ३०.२२ ॥"
  },
  {
    "text": "श्रुत्वा तदा तां गगने समीरितां तदैव वाचं प्रमथैः परीतः॥\nकुमारकस्तं प्रति हंतुकामो दैत्याधिपं तारकमुग्ररूपम्॥ ३०.२३ ॥"
  },
  {
    "text": "शक्त्या तया महाबाहुराजघान स्तनांतरे॥\nतारकं ह्यसुरश्रेष्ठं कुमारो बलवत्तरः॥ ३०.२४ ॥"
  },
  {
    "text": "तं प्रहारमना दृत्य तारको दैत्यपुंगवः॥\nकुमारं चाऽपि संक्रुद्धः स्वशक्त्या चाजघान वै॥ ३०.२५ ॥"
  },
  {
    "text": "तेन शक्तिप्रहारेण शांकरिर्मूर्च्छितोऽभवत्॥\nमुहूर्ताच्चेतनां प्राप्तः स्तूयमानो महर्षिभिः॥ ३०.२६ ॥"
  },
  {
    "text": "यथा सिंहो मदोन्मत्तो हंतुकामस्तथैव च॥\nकुमारस्तारकं दैत्यमाजघान प्रतापवान्॥ ३०.२७ ॥"
  },
  {
    "text": "एवं परस्परेणैव कुमारश्चैव तारकः॥\nयुयुधातेऽतिसंरब्धौ शक्तियुद्धपरायणौ॥ ३०.२८ ॥"
  },
  {
    "text": "अभ्यासपरमावास्तामन्योन्यविजिगीषया॥\nतथा तौ युध्यमानौ च चित्ररूपौ तपस्विनौ॥ ३०.२९ ॥"
  },
  {
    "text": "धाराभिश्च अणीभीश्च सुप्रयुक्तौ च जघ्नतुः॥\nअवलोकपराः सर्वे देवगन्धर्वकिन्नराः॥ ३०.३० ॥"
  },
  {
    "text": "विस्मयं परमं प्राप्ता नोचुः किंचन तस्य वै॥\nन ववौ च तदावायुर्निष्प्रभोऽभूद्दिवाकरः॥ ३०.३१ ॥"
  },
  {
    "text": "हिमालयोऽथ मेरुश्च श्वेतकूटश्च दर्दुरः॥\nमलयोऽथ महाशैलो मैनाको विंध्यपर्वतः॥ ३०.३२ ॥"
  },
  {
    "text": "लोकालोकौ महाशैलौ मानसोत्तरपर्वतः॥\nकैलासो मन्दरो माल्यो गन्धमादन एव च॥ ३०.३३ ॥"
  },
  {
    "text": "उदयाद्रिर्महेंद्रश्च तथैवास्तगिरिर्महान्॥ ३०.३४ ॥"
  },
  {
    "text": "एते चान्ये च बहवः पर्वताश्च महाप्रभाः॥\nस्नेहार्द्दितास्तदाजग्मुः कुमारं च परीप्सवः॥ ३०.३५ ॥"
  },
  {
    "text": "ततः स दृष्ट्वा तान्सर्वान्भयभीतांश्च शांकरिः॥\nपर्वतान्गिरिजापुत्रो बभाषे प्रतिबोधयन्॥ ३०.३६ ॥"
  },
  {
    "text": "<b>॥कुमार उवाच॥\n</b>\nमा खिद्यत महाभागा मा चिंता क्रियतां नगाः॥\nघातयाम्यद्य पापिष्ठं सर्वेषामिह पश्यताम्॥ ३०.३७ ॥"
  },
  {
    "text": "एवं समाश्वास्य तदा मनस्वी तान्पर्वतान्देवगणैः समेतान्॥\nप्रणम्य शंभुं मनसा हरिप्रियः स्वां मातरं चैव नतः कुमारः॥ ३०.३८ ॥"
  },
  {
    "text": "कार्त्तिकेयस्ततः शक्त्या निचकर्त रिपोः शिरः॥\nतच्छिरो निपपातोर्व्यां तारकस्य च तत्क्षणात्॥\nएवं स जयमापेदे कार्त्तिकेयो महाप्रभुः॥ ३०.३९ ॥"
  },
  {
    "text": "ददृशुस्तं सुरगणा ऋषयो गुह्यकाः खगाः॥\nकिंनराश्चारणाः सर्पास्तथा चैवाप्सरो गणाः॥ ३०.४० ॥"
  },
  {
    "text": "हर्षेण महताविष्टास्तुष्टुवुस्तं कुमारकम्॥\nविद्याधर्यश्च ननृतुर्गायकाश्च जगुस्तदा॥ ३०.४१ ॥"
  },
  {
    "text": "एवं विजयमापन्नं दृष्ट्वा सर्वे मुदा युताः॥\nततो हर्षात्समागम्य स्वांकमारोप्य चात्मजम्॥ ३०.४२ ॥"
  },
  {
    "text": "परिष्वज्य तु गाढेन गिरिजापि तुतोष वै॥\nस्वोत्संगे च समारोप्य कुमारं सूर्यवर्चसम्॥ ३०.४३ ॥"
  },
  {
    "text": "लालयामास तन्वंगी पार्वती रुचिरेक्षणा॥\nऋषीभिः सत्कृतः शंभुः पार्वत्या सहितस्तदा॥ ३०.४४ ॥"
  },
  {
    "text": "आर्यासनगता साध्वी शुशुभे मितभाषिणी॥\nसंस्तूयमाना मुनिभिः सिद्धचारणपन्नगैः॥ ३०.४५ ॥"
  },
  {
    "text": "नीराजिता तदा देवैः पार्वती शंभुना सह॥\nकुमारेण सहैवाथ शोममाना तदा सती॥ ३०.४६ ॥"
  },
  {
    "text": "हिमालयस्तदागत्य पुत्रैश्च परिवारितः॥\nमेर्वाद्यैः पर्वतैश्चैव स्तूयमानः परोऽभवत्॥ ३०.४७ ॥"
  },
  {
    "text": "तदा देवगणाः सर्व इन्द्राद्य ऋषिभिः सह॥\nपुष्पवर्षेण महात ववर्षुरमितद्युतिम्॥\nकुमारमग्रतः कृत्वा नीराजनपरा बभुः॥ ३०.४८ ॥"
  },
  {
    "text": "गीतवादित्रघोषेण ब्रह्मघोषेण भूयसा॥\nसंस्तूयमानो विविधैः सूक्तैर्वेदविदां वरैः॥ ३०.४९ ॥"
  },
  {
    "text": "कुमारविजयंनाम चरित्रं परमाद्भुतम्॥\nसर्वपापहरं दिव्यं सर्वकामप्रदं नृणाम्॥ ३०.५० ॥"
  },
  {
    "text": "ये कीर्त्तयंति शुचयोऽमितभाग्ययुक्ताश्चानंत्यरूपमजरामरमादधानाः॥\nकौमारविक्रममहात्म्यमुदारमेतदानंददायकमनोर्थकरं नृणां हि॥ ३०.५१ ॥"
  },
  {
    "text": "यः पठेच्छृणुयाद्वापि कुमारस्य महात्मनः॥\nचरितं तारकाख्यं च सर्वपापैः समुच्यते॥ ३०.५२ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे तारकासुरवधपूर्वकं स्वामिकार्त्तिकेयविजयोत्सववर्णनं नाम त्रिंशोऽध्यायः॥ ३० ॥"
  }
]
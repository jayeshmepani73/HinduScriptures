[
  {
    "text": "<b>॥ऋषय ऊचुः॥\n</b>\nलिंगे प्रतिष्ठा च कथं शिवं हित्वा प्रवर्तिता॥\nतत्कथ्यतां महाभाग परं शुश्रुषतां हि नः॥ ६.१ ॥"
  },
  {
    "text": "<b>॥लोमश उवाच॥\n</b>\nयदा दारुवने शंभुर्भिक्षार्थं प्राचरत्प्रभुः॥ ६.२ ॥"
  },
  {
    "text": "दिगंबरो मुक्तजटाकलापो वेदांतवेद्यो भुवनैकभर्ता॥\nस ईश्वरो ब्रह्मकलापधारो योगीश्वराणां परमः परश्च॥ ६.३ ॥"
  },
  {
    "text": "अणोरणीयान्महतो मही यान्महानुभावो भुवनाधिपो महान्॥\nस ईश्वरो भिक्षुरूपी महात्मा भिक्षाटनं दारुवने चकार॥ ६.४ ॥"
  },
  {
    "text": "मध्याह्न ऋषयो विप्रास्तीर्थं जग्मुः स्वकाश्रमात्॥\nतदानीमेव सर्वास्ता ऋषीभार्याः समागताः॥ ६.५ ॥"
  },
  {
    "text": "विलोकयंत्यः शंभुं तमाचख्युश्च परस्परम्॥\nकोऽसौ भिक्षुकरूपोयमागतोऽपूर्वदर्शनः॥ ६.६ ॥"
  },
  {
    "text": "अस्मै भिक्षां प्रयच्छामो वयं च सखिभिः सह॥\nतथेति गत्वा सर्वास्ता गृहेभ्य आनयन्मुदा॥ ६.७ ॥"
  },
  {
    "text": "भिक्षान्नं विविधं श्लक्ष्णं सोपचारं च शक्तितः॥\nप्रदत्तं भिक्षितं तेन देवदेवेन शूलिना॥ ६.८ ॥"
  },
  {
    "text": "काचित्प्रियतमं शंभुं बभाषे विस्मयान्विता॥\nकोसि त्वं भिक्षुको भूत्वा आगतोत्र महामते॥ ६.९ ॥"
  },
  {
    "text": "ऋषीणामाश्रमं शुद्धं किमर्थं नो निषीदसि॥\nतयोक्तोऽपि तदा शंभुर्बभाषे प्रहसन्निव॥ ६.१० ॥"
  },
  {
    "text": "ईश्वरोहं सुकेशांते पावनं प्राप्तवानिमम्॥\nईश्वरस्य वचः श्रुत्वा ऋषिभार्या उवाच तम्॥ ६.११ ॥"
  },
  {
    "text": "ईश्वरोऽसि महाभाग कैलासपतिरेव च॥\nएकाकिनः कथं देव भिक्षार्थमटनं तव॥ ६.१२ ॥"
  },
  {
    "text": "एवमुक्तस्तया शंभुः पुनस्तामब्रवीद्वचः॥\nदाक्षायण्या विरहितो विचरामि दिगंबरः॥ ६.१३ ॥"
  },
  {
    "text": "भिक्षाटनार्थं सुश्रोणि संकल्परहितः सदा॥\nतया सत्या विना किंचित्स्त्रीमात्रं मम भामिनि॥\nन रोचते विशालाक्षि सत्यं प्रतिवदामि ते॥ ६.१४ ॥"
  },
  {
    "text": "तस्योक्तं वचनं श्रुत्वा उवाच कमलेक्षणा॥\nस्त्रियो हि सुखसंस्पर्शाः पुरुषस्य न संशयः॥ ६.१५ ॥"
  },
  {
    "text": "तास्स्त्रियो वर्जिताः शंभो त्वादृशेन विपश्चिता॥ ६.१६ ॥"
  },
  {
    "text": "इति च प्रमदाः सर्वा मिलिता यत्र शंकरः॥\nभिक्षापात्रं च तच्छंभोः पूरितं च महागुणैः॥ ६.१७ ॥"
  },
  {
    "text": "अन्नैश्चतुर्विधैः षड्भी रसैश्च परिपूरितम्॥\nयदा संभुर्गंतुकामः कैलासं पर्वतं प्रति॥\nतदा सर्वा विप्रपत्न्यो ह्यन्गच्छन्मुदान्विताः॥ ६.१८ ॥"
  },
  {
    "text": "गृहकार्यं परित्यज्य चेरुस्तद्गतमानसाः॥\nगतासु तासु सर्वासु पत्नीषु ऋषिसत्तमाः॥ ६.१९ ॥"
  },
  {
    "text": "यावदाश्रममभ्येत्य तावच्छून्यं व्यलोकयन्॥\nपरस्परमथोचुस्ते पत्न्यः सर्वाः कुतो गताः॥ ६.२० ॥"
  },
  {
    "text": "न विदामोऽथ वै सर्वाः केन नष्टेन चाहृताः॥\nएवं विमृश्यमानास्ते विचिन्वंतस्ततस्ततः॥ ६.२१ ॥"
  },
  {
    "text": "समपश्यंस्ततः सर्वे शिवस्यानुगताश्च ताः॥\nशिवं दृष्ट्वा तु संप्राप्ता ऋषयस्ते रुषान्विताः॥ ६.२२ ॥"
  },
  {
    "text": "शिवस्याथाग्रतो भूत्वा ऊचुः सर्वे त्वरान्विताः॥\nकिं कृतं हि त्वया शंभो विरक्तेन महात्मना॥\nपरदारापहर्त्तासि त्वमृषीणां न संशयः॥ ६.२३ ॥"
  },
  {
    "text": "एवं क्षिप्तः शिवो मौनी गच्छमानोऽपि पर्वतम्॥\nतदा स ऋषिभिः प्राप्तो महादेवोऽव्ययस्तथा॥\nयस्मात्कलत्रहर्ता त्वं तस्मात्षंढो भव त्वरम्॥ ६.२४ ॥"
  },
  {
    "text": "एवं शप्तः स मुनिभिर्लिंगं तस्यापतद्भुवि॥\nभूमिप्राप्तं च तल्लिंगं ववृधे तरसा महत्॥ ६.२५ ॥"
  },
  {
    "text": "आवृत्य सप्त पातालान्क्षणाल्लिंगमदोर्ध्वतः॥\nव्याप्य पृथ्वीं समग्रां च अंतरिक्षं समावृणोत्॥ ६.२६ ॥"
  },
  {
    "text": "स्वर्गाः समावृताः सर्वे स्वर्गातीतमथाभवत्॥\nन मही न च दिक्चक्रं न तोयं न च पावकः॥ ६.२७ ॥"
  },
  {
    "text": "न च वायुर्न वाकाशं नाहंकारो न वा महत्॥\nन चाव्यक्तं न कालश्च न महाप्रकृतिस्तथा॥ ६.२८ ॥"
  },
  {
    "text": "नासीद्द्ववैतविभागं च सर्वं लीनं च तत्क्षणात्॥\nयस्माल्लीनं जगत्सर्वं तस्मिँल्लिगे महात्मनः॥ ६.२९ ॥"
  },
  {
    "text": "लयनाल्लिंगमित्येवं प्रवदंति मनीषिणः॥\nतथाभूतं वर्द्धमानं दृष्ट्वा तेऽपि सुरर्षयः॥ ६.३० ॥"
  },
  {
    "text": "ब्रह्मेंद्रविष्णुवाय्यग्निलोकपालाः सपन्नगाः॥\nविस्मयाविष्टमनसः परस्परमथाब्रुवन्॥ ६.३१ ॥"
  },
  {
    "text": "किमायामं च विस्तारं क्व चांतः क्व च पीठिका॥\nइति चिंतान्विता विष्णुमूचुः सर्वे सुरास्तदा॥ ६.३२ ॥"
  },
  {
    "text": "<b>॥देवा ऊचुः॥\n</b>\nअस्य मूलं त्वया विष्णो पद्मोद्भव च मस्तकम्॥\nयुवाभ्यां च विलोक्यं स्यात्स्थाने स्यात्परिपालकौ॥ ६.३३ ॥"
  },
  {
    "text": "श्रुत्वा तु तौ महाभागौ वैकुंठकमलोद्भवौ॥\nविष्णुर्गतो हि पातालं ब्रह्मा सर्वर्गं जगाम ह॥ ६.३४ ॥"
  },
  {
    "text": "स्वर्गं गतस्तदा ब्रह्मा अवलोकनतत्परः॥\nनापस्यत्तत्र लिंगस्य मस्तकं च विचक्षमः॥ ६.३५ ॥"
  },
  {
    "text": "तथा गतेन मार्गेण प्रत्यावृत्त्याब्जसंभवः॥\nमेरुपृष्ठमनुप्राप्तः सुरभ्या लक्षितस्ततः॥ ६.३६ ॥"
  },
  {
    "text": "स्थिता या केतकीच्छायामुवाच मधुरं वचः॥\nतस्या वचनमाकर्ण्य सर्वलोकपितामहः॥\nउवाच प्रहसन्वाक्यं छलोक्त्या सुरभिं प्रति॥ ६.३७ ॥"
  },
  {
    "text": "लिंगं महाद्भुतं दृष्टं येनव्याप्तं जगत्त्रयम्॥\nदर्शनार्थं च तस्यांतं देवैः संप्रेषितोस्मयहम्॥ ६.३८ ॥"
  },
  {
    "text": "न दृष्टं मस्तकं तस्य व्यापकस्य महात्मनः॥\nकिं वक्ष्येऽहं च देवाग्रे चिंता मे चाति वर्तते॥ ६.३९ ॥"
  },
  {
    "text": "लिंगस्य मस्तकं दृष्टं देवानां च मृषा वदेः॥\nते सर्वे यदि वक्ष्यंति इंद्राद्या देवतागणाः॥ ६.४० ॥"
  },
  {
    "text": "ते संति साक्षिमो देवा अस्मिन्नर्थे वदत्वरम्॥\nअर्थेऽस्मिन्भव साक्षी त्वं केतक्या सह सुव्रते॥ ६.४१ ॥"
  },
  {
    "text": "तद्वचः शिरसा गृह्य ब्रह्मणः परमेष्ठिनः॥\nकेतकीसहिता तत्र सुरभी तदमानयत्॥ ६.४२ ॥"
  },
  {
    "text": "एवं समागतो ब्रह्म देवाग्रे समुवाच ह॥ ६.४३ ॥"
  },
  {
    "text": "<b>॥ब्रह्मोवाच॥\n</b>\nलिंगस्य मस्तकं देवा दृष्टवानहमद्भुतम्॥\nसमीचीनं चार्तितं च केतकीदल संयुतम्॥ ६.४४ ॥"
  },
  {
    "text": "विशालं विमलं श्लक्ष्णं प्रसन्नतरमद्भुतम्॥\nरम्यं च रमणीयं च दर्शनीयं महाप्रभम्॥ ६.४५ ॥"
  },
  {
    "text": "एतादृशं मया दृष्टं न दृष्टं तद्विनाक्वचित्॥\nब्रह्मणो हि वचः श्रुत्वा सुरा विस्मयमाययुः॥ ६.४६ ॥"
  },
  {
    "text": "एवं विस्मयपूर्णास्ते इंद्राद्या देवतागणाः॥\nतिष्ठंति तावत्सर्वेशो विष्णुरध्यात्मदीपकः॥ ६.४७ ॥"
  },
  {
    "text": "पातालादागतः सद्यः सर्वेषामवदत्त्वरम्॥\nतस्याप्यंतो न दृष्टो मे ह्यवलोकनतत्परः॥ ६.४८ ॥"
  },
  {
    "text": "विस्मयो मे महाञ्जातः पातालात्परतश्चरन्॥\nअतलं सुतलं चापि नितलं च रसातलम्॥ ६.४९ ॥"
  },
  {
    "text": "तथा गतस्तलं चैव पातालं च तथातलम्॥\nतलातलानि तान्येनं शून्यवद्यद्विभाव्यते॥ ६.५० ॥"
  },
  {
    "text": "शून्यादपि च शून्यं च तत्सर्वं सुनिरीक्षितम्॥\nन मूलं च न मध्यं च न चांतो ह्यस्य विद्यते॥ ६.५१ ॥"
  },
  {
    "text": "लिंगरूपी महादेवो येनेदं धार्यते जगत्॥\nयस्य प्रसादादुत्पन्ना यूयं च ऋषयस्तथा॥ ६.५२ ॥"
  },
  {
    "text": "श्रुत्वा सुराश्च ऋषयस्तस्य वाक्यमपूजयन्॥\nतदा विष्णुरुवाचेदं ब्रह्माणं प्रहसन्निव॥ ६.५३ ॥"
  },
  {
    "text": "दृष्टं हि चेत्त्वया ब्रह्मन्मस्तकं परमार्थतः॥\nसाक्षिणः के त्वया तत्र अस्मिन्नर्थे प्रकल्पिताः॥ ६.५४ ॥"
  },
  {
    "text": "आकर्ण्य वचनं विष्णोर्ब्रह्मा लोकपितामहः॥\nउवाच त्वरितेनैव केतकी सुरभीति च॥ ६.५५ ॥"
  },
  {
    "text": "ते देवा मम साक्षित्वे जानीहि परमार्थतः॥\nब्रह्मणो हि वचः श्रुत्वा सर्वे देवास्त्वरान्विताः॥ ६.५६ ॥"
  },
  {
    "text": "आह्वानं चक्रिरे तस्याः सुरभ्याश्च तया सह॥\nआगते तत्क्षमादेव कार्यार्थं ब्रह्मणस्तदा॥ ६.५७ ॥"
  },
  {
    "text": "इंद्राद्यैश्च तदा देवैरुक्ता च सुरभी ततः॥\nउवाच केतकीसार्द्धं दृष्टो वै ब्रह्मणा सुराः॥ ६.५८ ॥"
  },
  {
    "text": "लिंगस्य मस्तको देवाः केतकीदलपूजितः॥\nतदा नभोगता वाणी सर्वेषां श्रृण्वतामभूत्॥ ६.५९ ॥"
  },
  {
    "text": "सुरभ्या चैव यत्प्रोक्तं केतक्या च तथा सुराः॥\nतन्मृषोक्तं च जानीध्वं न दृष्टो ह्यस्य मस्तकः॥ ६.६० ॥"
  },
  {
    "text": "तदा सर्वेऽथ विबुधाः सेंद्रा वै विष्णुना सह॥\nशेपुश्च सुरभीं रोषान्मृषावादनतत्पराम्॥ ६.६१ ॥"
  },
  {
    "text": "मुखेनोक्तं त्वयाद्यैवमनृतं च तथा शुभे॥\nअपवित्रं मुखं तेऽस्तु सर्वधर्मबहिष्कृतम्॥ ६.६२ ॥"
  },
  {
    "text": "सुगंधकेतकी चापि अयोग्या त्वं शिवार्चने॥\nभविष्यसि न संदेहो अनृता चैव भामिनि॥ ६.६३ ॥"
  },
  {
    "text": "तदा नभो गता वाणी ब्रह्मणं च शशाप वै॥\nमृषोक्तं च त्वया मंद किमर्थं बालिशेन हि॥ ६.६४ ॥"
  },
  {
    "text": "भृगुणा ऋषिभिः साकं तथैव च पुरोधसा॥\nतस्माद्युयं न पूज्याश्च भवेयुः क्लेशभागिनः॥ ६.६५ ॥"
  },
  {
    "text": "ऋषयोऽपि च धर्मिष्ठास्तत्त्ववाक्यबहिष्कृताः॥\nविवादनिरता मूढा अतत्त्वज्ञाः समत्सराः॥ ६.६६ ॥"
  },
  {
    "text": "याचकाश्चावदान्याश्च नित्यं स्वज्ञानघातकाः॥\nआत्मसंभाविताः स्तब्धाः परस्परविनिंदकाः॥ ६.६७ ॥"
  },
  {
    "text": "एवं शप्ताश्च मुनयो ब्रह्माद्या देवतास्तथा॥\nशिवेन शप्तास्ते सर्वे लिंगं शरणमाययुः॥ ६.६८ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे श्रीशिवलिङ्गमाहात्म्ये ब्रह्मादिशापवृत्तान्तवर्णनं नाम षष्ठोऽध्यायः॥ ६ ॥छ ॥"
  }
]
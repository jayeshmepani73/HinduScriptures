[
  {
    "text": "<b>॥ अथ श्रीस्कान्दे महापुराणे प्रथमं माहेश्वरखण्डं प्रारभ्यते॥\n</b>\n<b>॥श्रीगणेशाय नमः॥\n</b>\n<b>ॐनमो भगवते वासुदेवाय॥\n</b>\nॐनारायणं नमस्कृत्य नरं चैव नरोत्तमम्॥\nदेवीं सरस्वती चैव ततो जयमुदीरयेत्॥ १.१ ॥"
  },
  {
    "text": "<b>॥व्यास उवाच॥\n</b>\nयस्याज्ञया जगत्स्रष्टाविरिंचिः पालको हरिः॥\nसंहर्ता कालरुद्राख्यो नमस्तस्मै पिनाकिने। १.१ ॥"
  },
  {
    "text": "तीर्थानामुत्तमं तीर्थं क्षेत्राणां क्षेत्रमुत्तमम्॥\nतत्रैव नैमिषारण्ये सौनकाद्यास्तपोधनाः॥\nदीर्घसत्रं प्रकुर्वंतः सत्रिणः कर्मचेतसः॥ १.२ ॥"
  },
  {
    "text": "तेषां सदर्शनौत्सुक्यादागतो हि महातपाः॥\nव्यासशिष्यो महाप्राज्ञो लोमशोनाम नामतः॥ १.३ ॥"
  },
  {
    "text": "तत्रागतं ते ददृशुर्मुनयो दीर्घसत्रिणः॥\nउत्तस्थुर्युगपत्सर्वे सार्घ्यहस्ताः समुत्सुकाः॥ १.४ ॥"
  },
  {
    "text": "दत्त्वार्घ्यपाद्यं सत्कृत्य मुनयो वीतकल्मषाः॥\nतं पप्रच्छुर्महाभागाः शिवधर्मं सविस्तरम्॥ १.५ ॥"
  },
  {
    "text": "<b>॥ऋषय ऊचुः॥\n</b>\nकथयस्व महाप्राज्ञ देवदेवस्य शूलिनः॥\nमहिमानं महाभाग ध्यानार्चनसमन्वितम्॥ १.६ ॥"
  },
  {
    "text": "संमार्जने किं फलं स्यात्तथा रंगावलीषु च॥\nप्रदाने दर्पणस्याथ तथा वै चामरस्य च॥ १.७ ॥"
  },
  {
    "text": "प्रदाने च वितानस्य तथा धारागृहस्य च॥\nदीपदाने किं फलं स्यात्पूजायां किं फलं भवेत्॥ १.८ ॥"
  },
  {
    "text": "कानिकानि च पुण्यानि कथ्यतां शिवपूजने॥\nइतिहासपुराणानि वेदाध्ययनमेव च॥ १.९ ॥"
  },
  {
    "text": "शिवस्याग्रे प्रकुर्वंति कारयन्त्यथ वा नराः॥\nकिं फलं च नृणां तेषां कथ्यतां विस्तरेण हि॥ १.१० ॥"
  },
  {
    "text": "शिवाख्यानपरोलोके त्वत्तो नान्योऽस्ति वै मुने॥ १.११ ॥"
  },
  {
    "text": "इति श्रुत्वा वचस्तेषां मुनीनां भावितात्मनाम्॥\nउवाच व्यासशिष्योऽसौ शिवमाहात्म्यमुत्तमम्॥ १.१२ ॥"
  },
  {
    "text": "<b>॥लोमश उवाच॥\n</b>\nअष्टादशपुराणेषु गीयते वै परः शिवः॥\nतस्माच्छिवस्य माहात्म्यं वक्तुं कोऽपि न पार्यते॥ १.१३ ॥"
  },
  {
    "text": "शिवेति द्व्यक्षरं नाम व्याहरिइष्यंति ये जनाः॥\nतेषां स्वर्गश्च मोक्षश्च भविष्यति न चान्यथा॥ १.१४ ॥"
  },
  {
    "text": "उदारो हि महादेवो देवानां पतिरिश्वरः॥\nयेन सर्वं प्रदत्तं हि तस्मात्सर्व इति स्मृतः॥ १.१५ ॥"
  },
  {
    "text": "ते धन्यास्ते महात्मानो ये भजंति सदा शिवम्॥ १.१६ ॥"
  },
  {
    "text": "विना सदाशिवं योहि संसारं तर्तुमिच्छति॥\nस मूढो हि महापापः शिवद्वेषी न संशयः॥ १.१७ ॥"
  },
  {
    "text": "भक्षितं हि गरं येन दक्षयज्ञो विनाशितः॥\nकालस्य दहनं येन कृतं राज्ञः प्रमोचनम्॥ १.१८ ॥"
  },
  {
    "text": "<b>॥ऋषय ऊचुः॥\n</b>\nयथा गरं भक्षितं च यथा यज्ञो विनाशितः॥\nदक्षस्य च तथा ब्रूहि परं कौतूहलं हि नः॥ १.१९ ॥"
  },
  {
    "text": "<b>॥सूत उवाच॥\n</b>\nदाक्षायणी पुरा दत्ता शंकराय महात्मने॥\nवचनाद्ब्रह्मणो विप्रा दक्षेण परमेष्ठिनः॥ १.२० ॥"
  },
  {
    "text": "एकदा हि स दक्षो वै नैमिषारण्यमागतः॥\nयदृच्छावशमापन्न ऋषिभिः परिपूजितः॥ १.२१ ॥"
  },
  {
    "text": "स्तुतिभिः प्रणिपातैश्च तथा सर्वैः सुरासुरैः॥\nतत्र स्थितो महादेवो नाभ्युत्थानाभिवादने॥\nचकारास्य ततः क्रुद्धो दक्षो वचनब्रवीत्॥ १.२२ ॥"
  },
  {
    "text": "सर्वत्र सर्वे हि सुरासुरा भृशं नमंति मां विप्रवराः समुत्सुकाः॥\nकथं ह्यसौ दुर्जनवन्महात्मा भूतादिभिः प्रेतपिशाचयुक्तः॥\nश्मशानवासी निरपत्रपो ह्ययं कथं प्रणामं न करोति मेऽधुना॥ १.२३ ॥"
  },
  {
    "text": "पाखंडिनो दुर्जनाः पापशीला विप्रं दृष्ट्वा चोद्धता उन्मदाश्च॥\nवध्यास्त्याज्याः सद्भिरेवंविधा हि तस्मादेनं शापितुं चोद्यतोऽस्मि॥ १.२४ ॥"
  },
  {
    "text": "इत्येवमुक्त्वा स महातपास्तदा रुषान्वितो रुद्रमिदं बभाषे॥ १.२५ ॥"
  },
  {
    "text": "श्रृण्वंत्वमी विप्रतमा इदानीं वचो हि मे कर्तुमिहार्हथैतत्॥\nरुद्रो ह्ययं यज्ञबाह्यो वृतो मे वर्णातीतो वर्णपरो यतश्च॥ १.२६ ॥"
  },
  {
    "text": "नंदी निशम्य तद्वाक्यं शैलादो हि रुषान्वितः॥\nअब्रवीत्त्वरितो दक्षं शापदं तं महाप्रभम्॥ १.२७ ॥"
  },
  {
    "text": "<b>॥नन्द्युवाच॥\n</b>\nयज्ञबाह्यो हि मे स्वामी महेशोऽयं कृतः कथम्॥\nयस्य स्मरणमात्रेण यज्ञाश्च सफला ह्यमी॥ १.२८ ॥"
  },
  {
    "text": "यज्ञो दानं तपश्चैव तीर्थानि विविधानि च॥\nयस्य नाम्ना पवित्राणि सोयं शप्तोऽधुना कथम्॥ १.२९ ॥"
  },
  {
    "text": "वृथा ते ब्रह्मचापल्याच्छप्तोऽयं दक्ष दुर्मते॥\nयेनेदं पालितं विश्वं सर्वेण च महात्मना॥\nशप्तोऽयं स कथं पाप रुद्रोऽयं ब्राह्मणाधम॥ १.३० ॥"
  },
  {
    "text": "एवं निर्भार्त्सितस्तेन नंदिना हि प्रजापतिः॥\nनंदिनं च शशापाथ दक्षो रोषसमन्वितः॥ १.३१ ॥"
  },
  {
    "text": "यूयं सर्वे रुद्रवरा वेदबाह्याश्च वै भृशम्॥\nशप्ताहि वेदमार्गैश्च तथा त्यक्ता महर्षिभिः॥ १.३२ ॥"
  },
  {
    "text": "पाषंडवादसंयुक्ताः शिष्टऽऽचारबहिष्कृताः॥\nकपालिनः पानरतास्तथा कालमुखा ह्यमी॥ १.३३ ॥"
  },
  {
    "text": "इति शप्तास्तदा तेन दक्षेण शिवकिंकराः॥\nतदा प्रकुपितो नंदी दक्षं शप्तुं प्रचक्रमे॥ १.३४ ॥"
  },
  {
    "text": "शप्ता वयं त्वया विप्र साधवः शिवकिंकराः॥\nवृथैव ब्रह्मचापल्यादहं शापं ददामि ते॥ १.३५ ॥"
  },
  {
    "text": "वेदवादरता यूयं नान्यदस्तीतिवादिनः॥\nकामात्मानः स्वर्गपरा लोभमोहसमन्विताः॥ १.३६ ॥"
  },
  {
    "text": "वैदिकं च पुरस्कृत्य ब्राह्मणाः शूद्रयाजकाः॥\nदरिद्रिणो भविष्यंति प्रतिग्रहरताः सदा॥ १.३७ ॥"
  },
  {
    "text": "दक्ष केचिद्भविष्यन्ति ब्राह्मणा ब्रह्मराक्षसाः॥\n<b>॥लोमश उवाच॥\n</b>\nविप्रास्ते शपितास्तेन नंदिना कोपिना भृशम्॥ १.३८ ॥"
  },
  {
    "text": "अथाकर्ण्येश्वरो वाक्यं नंदिनः प्रहसन्निव॥\nउवाच वाक्यं मधुरं बोधययुक्तं सदाशिवः॥ १.३९ ॥"
  },
  {
    "text": "<b>॥महादेव उवाच॥\n</b>\nकोपं नार्हसि वै कर्तुं ब्राह्मणान्प्रति वै सदा॥\nब्राह्मणागुरवो ह्येते वेदवादरताः सदा॥ १.४० ॥"
  },
  {
    "text": "वेदो मंत्रमयः साक्षात्तथा सूक्तमयो भृशम्॥\nसूक्ते प्रतिष्ठितो ह्यात्मा सर्वेषामपि देहिनाम्॥ १.४१ ॥"
  },
  {
    "text": "तस्मान्नात्मविदो निन्द्या आत्मैवाहं न चेतरः॥\nकोऽयं कस्त्वं क्व चाहं वै कस्माच्छप्ता हि वै द्विजाः॥ १.४२ ॥"
  },
  {
    "text": "प्रपंचरचनां हित्वा बुद्धो भव महामते॥\nतत्त्वज्ञानेन निर्वर्त्य स्वस्थः क्रोधादिवर्जितः॥ १.४३ ॥"
  },
  {
    "text": "एवं प्रबोधितस्तेन शंभुना परमेष्ठिना॥\nविवेकपरमो भूत्वा शैलादो हि महातपाः॥\nशिवेन सह संगम्य परमानंदसंप्लुतः॥ १.४४ ॥"
  },
  {
    "text": "दक्षोपि हि रुषाऽऽविष्टऋषिभिः परिवारितः॥\nययौ स्थानं स्वकं तत्र प्रविवेश रुषाऽन्वितः॥ १.४५ ॥"
  },
  {
    "text": "श्रद्धां विहाय परमां शिवपूजकानां निंदापरः स हि बभूव नराधमश्च॥\nसर्वैर्महर्षिभिरुपेत्य स तत्र शर्वं देवं निनिन्द न बभूव कदापि शान्तः॥ १.४६ ॥"
  },
  {
    "text": "इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे पुराणप्रस्तावदक्षवृत्तान्तवर्णनंनाम प्रथमोऽध्यायः ॥ १ ॥ छ ॥"
  }
]
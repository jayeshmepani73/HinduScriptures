[
  {
    "text": "<b>॥लोमश उवाच॥\n</b>\nतस्करोऽपि पुरा ब्रह्मन्सर्वधर्मबाहिष्कृतः॥\nब्रह्मघ्नोऽसौ सुरापश्च सुवर्णस्य च तस्करः॥ ८.१ ॥\nलंपटोहि महापाप उत्तमस्त्रीषु सर्वदा॥\nद्यूतकारी सदा मंदः कितवैः सह संगतः॥ ८.२ ॥\nएकदा क्रीडता तेन हारितं द्यूतमद्भुतम्॥\nकितवैर्मर्द्यमानो हि तदा नोवाच किञ्चन॥ ८.३ ॥\nपीडितोऽप्यभवत्तूष्णीं तैरुक्तः पापकृत्तमः॥\nद्यूते त्वया च तद्द्रव्यं हारितं किं प्रयच्छसि॥ ८.४ ॥\nनो वा तत्कथ्यतां शीघ्रं याथातथ्येन दुर्मते॥\nयद्धारितं प्रयच्छामि रात्रावित्यब्रवीच्च सः॥ ८.५ ॥\nतैर्मुक्तस्तेन वाक्येन गतास्ते कितवादयः॥\nतदा निशीथसमये गतोऽसौ शिवमंदिरम्॥ ८.६ ॥\nशिरोधिरुह्य शम्भोश्च घण्टामादातुमुद्यतः॥\nतावत्कैलासशिखरे शंभुः प्रोवाच किंकरान्॥ ८.७ ॥\nअनेन यत्कृतं चाद्य सर्वेषामधिकं भुवि॥\nसर्वेषामेव भक्तानां वरिष्ठोऽयं च मत्प्रियः॥ ८.८ ॥\nइति प्रोक्त्वान यामास वीरभद्रादिभिर्गणैः॥\nते सर्वे त्वरिता जग्मुः कैलासाच्छिववल्लभात्॥ ८.९ ॥\nसर्वैर्डमरुनादेन नादितं भुवनत्रयम्॥\nतान्दृष्ट्वा सहसोत्तीर्य तस्करोसौ दुरात्मवान्॥\nलिंगस्य मस्तकात्सद्यः पलायनपरोऽभवत्॥ ८.१० ॥\nपलायमानं तं दृष्ट्वा वीरभद्रः समाह्वयत्॥ ८.११ ॥\nकस्माद्विभेपि रे मन्द देवदेवो महेस्वरः॥\nप्रसन्नस्तव जातोद्य उदारचरितो ह्यसौ॥ ८.१२ ॥\nइत्युक्त्वा तं विमाने च कृत्वा कैलासमाययौ॥\nपार्षदो हि कृतस्तेन तस्करो हि महात्मना॥ ८.१३ ॥\nतस्माद्भाव्या शिवे भक्तिः सर्वेषामपि देहिनाम्॥\nपशवोऽपि हि पूज्याः स्युः किं पुनर्मानवाभुवि॥ ८.१४ ॥\nये तार्किकास्तर्कपरास्तथ मीमांसकाश्च ये॥\nअन्योन्यवादिनश्चान्ये चान्ये वात्मवितर्ककाः॥ ८.१५ ॥\nएकवाक्यं न कुर्वंति शिवार्चनबहिष्कृताः॥\nतर्को हि क्रियते यैश्च तेसर्वे किं शिवं विना॥ ८.१६ ॥\nतथा किं बहुनोक्तेन सर्वेऽपि स्थिरजंगमाः॥\nप्राणिनोऽपि हि जायंते केवलं लिंगधारिणः॥ ८.१७ ॥\nपिण्डीयुक्तं यथा लिंगं स्थापितं च यथाऽभवत्॥\nतथा नरा लिंगयुक्ताः पिण्डीभूतास्तथा स्त्रियः॥ ८.१८ ॥\nशिवशक्तियुतं सर्वं जगदेतच्चराचरम्॥\nतं शिवं मौढ्यतस्त्यक्त्वा मूढाश्चान्यं भजंति ये॥ ८.१९ ॥\nधर्ममात्यंतिकं तुच्छं नश्वरं क्षणभंगुरम्॥\nयो विष्णुः स शिवो ज्ञेयो यः शिवो विष्णुरेव सः॥ ८.२० ॥\nपीठिका विष्णुरूपं स्याल्लिंगरूपी महेश्वरः॥\nतस्माल्लिंगार्चनं श्रेष्ठं सर्वेषामपि वै द्विजाः॥ ८.२१ ॥\nब्रह्मा मणिमयं लिंगं पूजयत्यनिशं शुभम्॥\nइन्द्रो रत्नमयं लिंगं चन्द्रो मुक्तामयं तथा॥ ८.२२ ॥\nभानुस्ताम्रमयं लिंगं पूजयत्यनिशं शुभम्॥\nरौक्मं लिंगं कुबेरश्च पाशी चारक्तमेव च॥ ८.२३ ॥\nयमो नीलमयं लिंगं राजतं नैर्ऋतस्तथा॥\nकाश्मीरं पवनो लिंगमर्चयत्यनिशं विभोः॥ ८.२४ ॥\nएवं ते लिंगिताः सर्वे लोकपालाः सवासवाः॥\nतथा सर्वेऽपि पाताले गंधर्वाः किंनरैः सह॥ ८.२५ ॥\nदैत्यानां वैष्णवाः केचित्प्रह्लादप्रमुखा द्विजाः॥\nतथाहि राक्षसानां च विभीषणपुरोगमाः॥ ८.२६ ॥\nबलिश्च नमुचिश्चैव हिरण्यकशिपुस्तथा॥\nवृषपर्वा वृषश्चैव संह्रादो बाण एव च॥ ८.२७ ॥\nएते चान्ये च बहवः शिष्याः शुक्रस्य धीमतः॥\nएवं शिवार्चनरताः सर्वे ते दैत्यदानवाः॥ ८.२८ ॥\nराक्षसा एव ते सर्वे शिवपूजान्विताः सदा॥\nहेतिः प्रहेतिः संयातिर्विघसः प्रघसस्तथा॥ ८.२९ ॥\nविद्युज्जिह्वस्तीक्ष्णदंष्ट्रो धूम्राक्षो भीमविक्रमः॥\nमाली चैव सुमाली च माल्यवानतिभीषमः॥ ८.३० ॥\nविद्युत्कैशस्तडिज्जिह्वो रावणश्च महाबलः॥\nकुंभकर्णो दुराधर्षो वेगदर्शी प्रतापवान्॥ ८.३१ ॥\nएते हि राक्षसाः श्रेष्ठा शिवार्चनरताः सदा॥\nलिंगमभ्यर्च्य च सदा सिद्धिं प्राप्ताः पुरा तु ते॥ ८.३२ ॥\nरावणेन तपस्तप्तं सर्वेषामपि दुःखहम्॥\nतपोधिपो महादेवस्तुतोष च तदा भृशम्॥ ८.३३ ॥\nवरान्प्रायच्छत तदा सर्वेषामपि दुर्लभान्॥\nज्ञानं विज्ञानसहितं लब्धं तेन सदाशिवात्॥ ८.३४ ॥\nअजेयत्वं च संग्रामे द्वैगुण्यं शिरसामपि॥\nपंचवक्त्रो महा देवो दशवक्त्रोऽथ रावणः॥ ८.३५ ॥\nदेवानृषीन्पितॄंश्चैव निर्जित्य तपसा विभुः॥\nमहेशस्य प्रसादाच्च सर्वेषामधिकोऽभवत्॥ ८.३६ ॥\nराजा त्रिकूटाधिपतिर्महेशेन कृतो महान्॥\nसर्वेषां राक्षसानां च परमासनमास्तितः॥ ८.३७ ॥\nतपस्विनां परीक्षायै यदृषीणां विहिंसनम्॥\nकृतं तेन तदा विप्रा रावणेन तपस्विना॥ ८.३८ ॥\nअजेयो हि महाञ्जातो रावणो लोकरावणः॥\nसृष्ट्यंतरं कृतं येन प्रसादाच्छंकरस्य च॥ ८.३९ ॥\nलोकपाला जितास्तेन प्रतापेन तपस्विना॥\nब्रह्मापि विजितो येन तपसा परमेण हि॥ ८.४० ॥\nअमृतांशुकरो भूत्वा जितो येन शशी द्विजाः॥\nदाहकत्वाज्जितो वह्निरीशः कैलासतोलनात्॥ ८.४१ ॥\nऐश्वर्येण जितश्चेन्द्रो विष्णुः सर्वगतस्तथा॥\nलिंगार्चनप्रसादेन त्रैलोक्यं च वशीकृतम्॥ ८.४२ ॥\nतदा सर्वे सुरगणा ब्रह्मविष्णुपुरोगमाः॥\nमेरुपृष्ठं समासाद्य सुमंत्रं चक्रिरे तदा॥ ८.४३ ॥\nपीडिताः स्मो रावणेन तपसा दुष्करेण वै॥\nगोकर्णाख्ये गिरौ देवाः श्रूयतां परमाद्भुतम्॥ ८.४४ ॥\nसाक्षाल्लिंगार्चनं येन कृतमस्ति महात्मना॥\nज्ञानज्ञेयं ज्ञानगम्यं यद्यत्परममद्भुतम्॥\nतत्कृतं रावणेनैव सर्वेषां दुरतिक्रमम्॥ ८.४५ ॥\nवैराग्यं परमास्थाय औदार्यं च ततोऽधिकम्॥\nतेनैव ममता त्यक्ता रावणेन महात्मना॥ ८.४६ ॥\nसंवत्सरसहस्राच्च स्वशिरो हि महाभुजः॥\nकृत्त्वा करेण लिंगस्य पूजनार्थं समर्पयत्॥ ८.४७ ॥\nरावणस्य कबंधं च तदग्रे च समीपतः॥\nयोगधारणया युक्तं परमेण समाधिना॥ ८.४८ ॥\nलिंगे लयं समाधाय कयापि कलया स्थितम्॥\nअन्यच्छिरोविवृश्च्यैवं तेनापि शिवपूजनम्॥\nकृतं नैवान्यमुनिना तथा चैवापरेणहि॥ ८.४९ ॥\nएवं शिरांस्येव बहूनि तेन समर्पितान्येव शिवार्चनार्थे॥\nभूत्वा कबंधो हि पुनः पुनश्च शिवोऽसौ वरदो बभूव॥ ८.५० ॥\nमया विनासुरस्तत्र पिंडीभूतेन वै पुरा॥\nवरान्वरय पौलस्त्य यथेष्टं तान्ददाम्यहम्॥ ८.५१ ॥\nरावणेन तदा चोक्तः शिवः परममंगलः॥\nयदि प्रसन्नो भगवन्देयो मे वर उत्तमः॥ ८.५२ ॥\nन कामयेऽन्यं च वरमाश्रये त्वत्पदांबुजम्॥\nयथा तथा प्रदातव्यं यद्यस्ति च कृपा मयि॥ ८.५३ ॥\nतदा सदाशिवेनोक्तो रावणो लोकरावणः॥\nमत्प्रसादाच्च सर्वं त्वं प्राप्स्यसे मनसेप्सितम्॥ ८.५४ ॥\nएवं प्राप्तं शिवात्सर्वं रावणेन सुरेश्वराः॥\nतस्मात्सर्वैर्भवद्भिश्च तपसा परमेण हि॥ ८.५५ ॥\nविजेतव्यो रावणोयमिति मे मनसि स्थितम्॥\n्च्युतस्य वचः श्रुत्वा ब्रह्माद्या देवतागणाः॥ ८.५६ ॥\nचिंतामापेदिरे सर्वे चिरं ते विषयान्विताः॥\nब्रह्मापि चेंद्रियग्रस्तः सुता रमितुमुद्यतः॥ ८.५७ ॥\nइंद्रो हि जारभावाच्च चंद्रो हि गुरुतल्पगः॥\nयमः कदर्यभावाच्च चंचलत्वात्सदागतिः॥ ८.५८ ॥\nपावकः सर्वभक्षित्वात्तथान्ये देवतागणाः॥\nअशक्ता रावणं जेतुं तपसा च विजृंभितम्॥ ८.५९ ॥\nशैलादो हि महातेजा गणश्रेष्ठः पुरातनः॥\nबुद्धि मान्नीतिनिपुणो महाबलपराक्रमी॥ ८.६० ॥\nशिवप्रियो रुद्ररूपी महात्मा ह्युवाच सर्वानथ चेंद्रमुख्यान्॥\nकस्माद्यूयं संभ्रमादागताश्च एतत्सर्वं कथ्यतां विस्तरेण॥ ८.६१ ॥\nनंदिना च तदा सर्वे पृष्टाः प्रोचुस्त्वरान्विताः॥ ८.६२ ॥\n<b>॥ देवा ऊचुः॥\n</b>\nरावणेन वयं सर्वे निर्जिता मुनिभिः सह॥\nप्रसादयितुमायाताः शिवं लोकेश्वरेश्वरम्॥ ८.६३ ॥\nप्रहस्य भगवान्नंदी ब्रह्माणं वै ह्युवाच ह॥\nक्व यूयं क्व शिवः शंभुस्तपसा परमेण हि॥\nद्रष्टव्यो हृदि मध्यस्थः सोऽद्य द्रष्टुं न पार्यते॥ ८.६४ ॥\nयावद्भावा ह्यनेकाश्च इंद्रियार्थास्तथैव च॥\nयावच्च ममताभावस्तावदीशो हि दुर्लभः॥ ८.६५ ॥\nजितेंद्रियाणां शांतानां तन्निष्ठानां महात्मनाम्॥\nसुलभो लिंगरूपी स्याद्भवतां हि सुदुर्लभः॥ ८.६६ ॥\nतदा ब्रह्मादयो देवा ऋषयश्च विपश्चितः॥\nप्रणम्य नंदिनं प्राहुः कस्मात्त्वं वानराननः॥\nतत्सर्वं कथयान्यं च रावणस्य तपोबलम्॥ ८.६७ ॥\n<b>॥नंदीश्वर उवाच॥\n</b>\nकुबेरोऽधिकृतस्तेन शंकरेण महात्मना॥\nधनानामादिपत्ये च तं द्रष्टुं रावणोऽत्र वै॥ ८.६८ ॥\nआगच्छत्त्वरया युक्तः समारुह्य स्ववाहनम्॥\nमां दृष्ट्वा चाब्रवीत्क्रुद्धः कुबेरो ह्यत्र आगतः॥ ८.६९ ॥\nत्वया दृष्टोऽथ वात्रासौ कथ्यतामविलंबितम्॥\nकिं कार्यं धनदेनाद्य इति पृष्टो मया हि सः॥ ८.७० ॥\nतदोवाच महातेजा रावणो लोकरावणः॥\nमय्यश्रद्धान्वितो भूत्वा विषयात्मा सुदुर्मदः॥ ८.७१ ॥\nशिक्षापयितुमारब्धो मैवं कार्यमिति प्रभो॥\nयथाहं च श्रिया युक्त आढ्योऽहं बलवानहम्॥\nतथा त्वं भव रे मूढ मा मूढत्वमुपार्जय॥ ८.७२ ॥\nअहं मूढः कृतस्तेन कुबेरेण महात्मना॥\nमया निराकृतो रोषात्तपस्तेपे स गुह्यकः॥ ८.७३ ॥\nकुबेरः स हि नंदिन्किमागतस्तव मंदिरम्॥\nदीयतां च कुबेरोद्य नात्र कार्या विचारणा॥ ८.७४ ॥\nरावणस्य वचः श्रुत्वा ह्यवोचं त्वरितोऽप्यहम्॥\nलिंगकोसि महाभाग त्वमहं च तथाविधः॥ ८.७५ ॥\nउभयोः समनां ज्ञात्वा वृथा जल्पसि दुर्मते॥\nयथोक्तः स त्ववादीन्मां वदनार्थे बलोद्धतः॥ ८.७६ ॥\nयथा भवद्भिः पृष्टोऽहं वदनार्थे महात्मभिः॥\nपुरावृत्तं मया प्रोक्तं शिवार्चनविधेः फलम्॥\nशिवेन दत्तं सालूप्यं न गृहीतं मया तदा॥ ८.७७ ॥\nयाचितं च मया शंभोर्वदनं वानरस्य च॥\nशिवेन कृपया दत्तं मम कारुण्यशालिना॥ ८.७८ ॥\nनिराभिमानिनो ये च निर्दभा निष्परिग्रहाः॥\nशंभोः प्रियास्ते विज्ञेया ह्यन्ये शिववबहिष्कृताः॥ ८.७९ ॥\nतथावदन्मया सार्द्धं रावणस्तपसो बलात्॥\nमया च याचितान्येव दश वक्त्राणि धीमता॥ ८.८० ॥\nउपहासकरं वाक्यं पौलस्त्यस्य तदा सुराः॥\nमया तदा हि शप्तोऽसौ रावणो लोकरावणः॥ ८.८१ ॥\nईदृशान्येव वक्त्राणि येषां वै संभवंति हि॥\nतैः समेतो यदा कोऽपि नरवर्यो महातपाः॥\nमां पुरस्कृत्य सहसा हनिष्यति न संशयः॥ ८.८२ ॥\nएवं शप्तो मया ब्रह्मन्रावणो लोकरावणः॥\nअर्चितं केवलं लिंगं विना तेन महात्मना॥ ८.८३ ॥\nपीठिकारूपसंस्थेन विना तेन सुरोत्तमाः॥\nविष्णुना हि महाभागास्तस्मात्सर्वं विधास्यति॥ ८.८४ ॥\nदेवदेवो महादेवो विष्णुरूपी महेश्वरः॥\nसर्वे यूयं प्रार्थयंतु विष्णुं सर्वगुहाशयम्॥ ८.८५ ॥\nअहं हि सर्वदेवानां पुरोवर्ती भवाम्यतः॥\nते सर्वे नंदिनो वाक्यं श्रुत्वा मुदितमानसाः॥\nवैकुंठमागता गीर्भिर्विष्णुं स्तोतुं प्रचक्रिरे॥ ८.८६ ॥\n<b>॥ देवा ऊचुः॥\n</b>\nनमो भगवते तुभ्यं देवदेव जगत्पते॥\nत्वदाधारमिदं सर्वं जगदेतच्चराचरम्॥ ८.८७ ॥\nएतल्लिंगं त्वया विष्णो धृतं वै पिण्डिरूपिणा॥\nमहाविष्णुस्वरूपेण घातितौ मधुकैटभौ॥ ८.८८ ॥\nतथा कमठरूपेण धृतो वै मंदराचलः॥\nवराहरूपमास्थाय हिरण्याक्षो हतस्त्वया॥ ८.८९ ॥\nहिरण्यकशिपुर्दैत्यो हतो नृहरिरूपिणा॥\nत्वया चैव बलिर्बद्धो दैत्यो वामनरूपिणा॥ ८.९० ॥\nभृगूणामन्वये भूत्वा कृतवीर्यात्मजो हतः॥\nइतोप्यस्मान्महाविष्णो तथैव परिपालय॥ ८.९१ ॥\nरावमस्य भयादस्मात्त्रातुं भूयोर्हसि त्वरम्॥ ८.९२ ॥\nएवं संप्रार्थितो देवैर्भगवान्भूतभावनः॥\nउवाच च सुरान्सर्वान्वासुदेवो जगन्मयः॥ ८.९३ ॥\nहे देवाः श्रूयतां वाक्यं प्रस्तावसदृशं महत्॥\nशैलादिं च पुरस्कृत्य सर्वे यूयं त्वरान्विताः॥\nअवतारान्प्रकुर्वन्तु वानरीं तनुमाश्रिताः॥ ८.९४ ॥\nअहं हि मानुषो भूत्वा ह्यज्ञानेन समावृतः॥\nसंभविष्याम्ययोध्यायं गृहे दशरथस्य च॥\nब्रह्मविद्यासहायोस्मि भवतां कार्यसिद्धये॥ ८.९५ ॥\nजनकस्य गृहे साक्षाद्ब्रह्मविद्या जनिष्यति॥\nभक्तो हि रावणः साक्षाच्छिवध्यानपरायणः॥ ८.९६ ॥\nतपसा महता युक्तो ब्रह्मविद्यां यदेच्छति॥\nतदा सुसाध्यो भवति पुरुषो धर्मनिर्जितः॥ ८.९७ ॥\nएवं संभाष्य भगवान्विष्णुः परममङ्गलः॥\nवाली चेन्द्रांशसंभूतः सुग्रीवों शुमतः सुतः॥ ८.९८ ॥\nतथा ब्रह्मांशसंभूतो जाम्बवान्नृक्षकुञ्जरः॥\nशिलादतनयो नंदी शिवस्यानुचरः प्रियः॥ ८.९९ ॥\nयो वै चैकादशो रुद्रो हनूमान्स महाकपिः॥\nअवतीर्णः सहायार्थं विष्णोरमिततेजसः॥ ८.१०० ॥\nमैंदादयोऽथ कपयस्ते सर्वे सुरसत्तमाः॥\nएवं सर्वे सुरगणा अवतेरुर्यथा तथम्॥ ८.१०१ ॥\nतथैव विष्णुरुत्पन्नः कौशल्यानंदवर्द्धनः॥\nविश्वस्य रमणाच्चैव राम इत्युच्यते बुधैः॥ ८.१०२ ॥\nशेषोपि भक्त्या विष्णोश्च तपसाऽवातरद्भुवि॥ ८.१०३ ॥\nदोर्दण्डावपि विष्णोश्च अवतीर्णौ प्रतापिनौ॥\nशत्रुघ्नभरताख्यौ च विख्यातौ भुवनत्रये॥ ८.१०४ ॥\nमिथिलाधिपतेः कन्या या उक्ता ब्रह्मवादिभिः॥\nसा ब्रह्मविद्यावतरत्सुराणां कार्य्यसिद्धये॥\nसीता जाता लांगलस्य इयं भूमिविकर्षणात्॥ ८.१०५ ॥\nतस्मात्सीतेति विख्याता विद्या सान्वीक्षिकी तदा॥\nमिथिलायां समुत्पन्ना मैथितीत्यभिधीयते॥ ८.१०६ ॥\nजनकस्य कुले जाता विश्रुता जनकात्मजा॥\nख्याता वेदवती पूर्वं ब्रह्मविद्याघनाशिनी॥ ८.१०७ ॥\nसा दत्ता जनकेनैव विष्णवे परमात्मने॥ ८.१०८ ॥\nतयाथ विद्यया सार्द्धं देवदेवो जगत्पतिः॥\nउग्रे तपसि लीनोऽसौ विष्णुः परमदुष्करम्॥ ८.१०९ ॥\nरावणं जेतुकामो वै रामो राजीवलोचनः॥\nअरण्यवासमकरोद्देवानां कार्यसिद्धये॥ ८.११० ॥\nशेषावतारोऽपि महांस्तपः परमदुष्करम्॥\nतताप परया शक्त्या देवानां कार्यसिद्धये॥ ८.१११ ॥\nशत्रुघ्नो भरतश्चैव तेपतुः परमं तपः॥ ८.११२ ॥\nततोऽसौ तपसा युक्तः सार्द्धं तैर्देवतागणैः॥\nसगणं रावणं रामः षड्भिर्मासैरजीहनत्॥\nविष्णुना घातितः शस्त्रैः शिवसारूप्यमाप्तवान्॥ ८.११३ ॥\nसगमः स पुनः सद्यो बंधुभिः सह सुव्रताः॥ ८.११४ ॥\nशिवप्रसादात्सकलं द्वैताद्वैतमवाप ह॥\nद्वैताद्वैतविवेकार्थमृपयोप्यत्र मोहिताः॥\nतत्सर्वं प्राप्नुवंतीह शिवार्चनरता नराः॥ ८.११५ ॥\nयेऽर्चयंति शिवं नित्यं लिंगरूपिणमेव च॥\nस्त्रियो वाप्यथ वा शूद्राः श्वपचा ह्यंत्यवासिनः॥\nतं शिवं प्राप्नुवंत्येव सर्वदुःखोपनाशनम्॥ ८.११६ ॥\nपशवोऽपि परं याताः किं पुनर्मानुषादयः॥ ८.११७ ॥\nये द्विजा ब्रह्मचर्येण तपः परममास्थिताः॥\nवर्षैरनेकैर्यज्ञानां तेऽपि स्वर्गपरा भवन्॥ ८.११८ ॥\nज्योतिष्टोमो वाजपेयो ह्यतिरात्रादयो ह्यमी॥\nयज्ञाः स्वर्गं प्रयच्छंति सत्त्रीणां नात्र संशयः॥ ८.११९ ॥\nतत्र स्वर्गसुखं भुक्त्वा पुण्यक्षयकरं महत्॥\nपुण्यक्षयेऽपि यज्वानो मर्त्यलोकं पतंति वै॥ ८.१२० ॥\nपतितानां च संसारे दैवाद्बुद्धिः प्रजायते॥\nगुणत्रयमयी विप्रास्तासुतास्त्विह योनिषु॥ ८.१२१ ॥\nयथा सत्त्वं संभवति सत्त्वयुक्तभवं नराः॥\nराजसाश्च तथा ज्ञेयास्ता मसाश्चैव ते द्विजाः॥ ८.१२२ ॥\nएवं संसारचक्रेऽस्मिन्भ्रमिता बहवो जनाः॥\nयदृच्छया दैवगत्या शिवं संसेवते नरः॥ ८.१२३ ॥\nशिवध्यानपराणां च नराणां यतचेतसाम्॥\nमायानिरसनं सद्यो भविष्यति न चान्यथा॥ ८.१२४ ॥\nमायानिरसनात्सद्यो नश्यत्येव गुणत्रयम्॥\nयदा गुणत्रयातीतो भवतीति स मुक्तिभाक्॥ ८.१२५ ॥\nतस्माल्लिङ्गार्चनं भाव्यं सर्वेषामपि देहिनाम्॥\nलिङ्गरूपी शिवो भूत्वा त्रायते संचराचरम्॥ ८.१२६ ॥\nपुरा भवद्भिः पृष्टोऽहं लिङ्गरूपी कथं शिवः॥\nतत्सर्वं कथितं विप्रा याथातथ्येन संप्रति॥ ८.१२७ ॥\nकथं गरं भक्षितवाञ्छिवो लोकमहेश्वरः॥\nतत्सर्वं श्रूयतां विप्रा यतावत्कथयामि वः॥ ८.१२८ ॥\nइति श्रीस्कांदे महापुराण एकाशीतिसाहास्र्यां संहितायां प्रथमे माहेश्वरखण्डे केदारखंडे शिवशास्त्रे शिवलिङ्गार्चनमाहात्म्यकथने श्रीरामावतारकथावर्णनंनामाष्टमोऽध्यायः॥ ८ ॥ छ ॥"
  }
]
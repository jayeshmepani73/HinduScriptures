[
  {
    "text": "<b>॥लोमश उवाच॥\n</b>\nउभे सेने तदा तेषां सुराणां चामरद्विषाम्॥\nअनेकाश्चर्यसंवीते चतुरंगबलान्विते॥\nविरेजतुस्तदान्योऽन्यं गर्जतो वांबुदागमे॥ २९.१ ॥"
  },
  {
    "text": "एतस्मिन्नन्तरे तत्र वल्गमानाः परस्परम्॥\nदेवासुरास्तदा सर्वे युयुधुश्च महाबलाः॥ २९.२ ॥"
  },
  {
    "text": "युद्धं सुतुमुलं ह्यासीद्देवदैत्यसमाकुलम्॥\nरुण्डमुण्डांकितं सर्वं क्षणेन समपद्यत॥ २९.३ ॥"
  },
  {
    "text": "भूमौ निपतितास्तत्र शतशोऽथ सहस्रशः॥\nकेषांचिद्बाहविश्छिन्नाः खड्गपातैः सुदारुणैः॥ २९.४ ॥"
  },
  {
    "text": "मुचुकुंदो हि बलवांस्त्रैलोक्येऽमितविक्रमः॥ २९.५ ॥"
  },
  {
    "text": "तारको हि तदा तेन मुचुकुंदेन धीमता॥\nखड्गेन चाहतास्तत्र सर्वप्राणेन वक्षसि॥\nप्रसह्य तत्प्रहारं च प्रहसन्वाक्यमब्रवीत्॥ २९.६ ॥"
  },
  {
    "text": "किं रे मूढ त्वया चाद्य कृतमस्ति बलादिदम्॥\nन त्वया योद्धुमिच्छामि मानुषेणैव लज्जया॥ २९.७ ॥"
  },
  {
    "text": "तारकस्य वचः श्रुत्वा मुचुकुंदोऽभ्यभाषत॥\nमया हतोऽसि दैत्येंद्र नान्यो भवितुमर्हसि॥ २९.८ ॥"
  },
  {
    "text": "दृष्ट्वा मे खड्गसंपातं न त्वं तिष्ठसि चाग्रतः॥\nत्वां हन्मि पश्य मे शौर्यं दैत्यराज स्थिरो भव॥ २९.९ ॥"
  },
  {
    "text": "एवमुक्त्वा तदा वीरो मुचुकुंदो महाबलः॥\nयावज्जघान खड्गेन तावच्छक्त्या समाहतः॥\nमांधातुस्तनयस्तत्र पपात रणमंडले॥ २९.१० ॥"
  },
  {
    "text": "पतितस्तत्क्षणादेव चोत्थितः परवीरहा॥ २९.११ ॥"
  },
  {
    "text": "स सज्जमानोतिमहाबलो वै हंतुं तदा दैत्यपतिं च तारकम्॥\nब्रह्मास्त्रमुद्यम्य धनुर्गृहीत्वा मांधातृपुत्रो भुवनैकजेता॥ २९.१२ ॥"
  },
  {
    "text": "स तारकं योद्धकामस्तरस्वी रुषान्वितोत्फुल्लविलोचनो महान्॥\nस नारदो ब्रह्मसुतो बभाषे तदा नृवीरं मुचुकुंदमेवम्॥ २९.१३ ॥"
  },
  {
    "text": "न तारको हन्यते मानुषेण तस्मादेतन्मा विमोचीर्महास्त्रम्॥ २९.१४ ॥"
  },
  {
    "text": "निशम्य वचनं तस्य देवर्षेर्नारदस्य च॥\nमुचुकुंद उवाचेदं भविता कोऽस्य मारकः॥ २९.१५ ॥"
  },
  {
    "text": "तदोवाच महातेजा नारदो दिव्यदर्शनः॥\nएनं हंता कुमारश्च कुमारोऽयं शिवात्मजः॥ २९.१६ ॥"
  },
  {
    "text": "तस्माद्भवद्भिः स्थातव्यमैकपद्येन युध्यताम्॥\nतिष्ठ त्वं चायतो भूत्वा मुचुकुंद महामते॥ २९.१७ ॥"
  },
  {
    "text": "निशम्य वाक्यं च मनोहरं शुभं ह्युदीरितं तेन महाप्रभेण॥\nसर्वे सुराः शांतिपरा बभूवुस्तेनैव साकं नृवरेणयत्नात्॥ २९.१८ ॥"
  },
  {
    "text": "ततो दुंदुभयो नेदुः शंखाश्च कृतनिश्चयाः॥\nताडिता विविधैर्वाद्यैः सुरासुरसमन्वितैः॥ २९.१९ ॥"
  },
  {
    "text": "जगर्जुरसुरास्तत्र देवान्प्रति कृतोद्यमाः॥\nशिवकोपोद्भवो वीरो वीरभद्रो रुषान्वितः॥ २९.२० ॥"
  },
  {
    "text": "गणैर्बहुभिरासाद्य तारकं च महाबलम्॥\nमुचुकुंदं पृष्ठतः कृत्वा तथैव च सुरानपि॥ २९.२१ ॥"
  },
  {
    "text": "तदा ते प्रमथाः सर्वे पुरस्कृत्य कुमारकम्॥\nयुयुधुः संयुगे तत्र वीरभद्रादयो गणाः॥ २९.२२ ॥"
  },
  {
    "text": "त्रिशूलैर्ऋष्टिभिः पाशैः खड्गैः परशुपाट्टिशैः॥\nनिजघ्नुः समरेन्योन्यं सुरासुरविमर्द्दने॥ २९.२३ ॥"
  },
  {
    "text": "तारको वीरभद्रेण त्रिशूलेन हतो भृशम्॥\nपपात सहसा तत्र क्षण मूर्छापरिप्लुतः॥ २९.२४ ॥"
  },
  {
    "text": "उत्थाय च मुहूर्त्ताच्च तारको दैत्यपुंगवः॥\nलब्धसंज्ञो बलाविष्टो वीरभद्रं जघान च॥ २९.२५ ॥"
  },
  {
    "text": "स शक्तिं च महातेजा वीरभद्रो हि तारकम्॥\nत्रिशूलेन च घोरेण शिवस्यानुचरो बली॥ २९.२६ ॥"
  },
  {
    "text": "एवं संयुध्यमानौ तौ जघ्नतुश्चेतरेतरम्॥\nद्वंद्वयुद्धं सुतुमुलं तयोर्जातं महात्मनोः॥ २९.२७ ॥"
  },
  {
    "text": "सुरास्तत्रैव समरे प्रेक्षकाह्यभवंस्तदा॥\nतयोर्भेरीमृदंगाश्च पटहानकगोमुखाः॥ २९.२८ ॥"
  },
  {
    "text": "तथा डमरूनादेन व्याप्तमासीज्जगत्त्रयम्॥\nतेन घोषेण महता युद्यमानौ महाबलौ॥ २९.२९ ॥"
  },
  {
    "text": "शुशुभातेऽतिसंरब्धौ प्रहारैर्जरीकृतौ॥\nअन्योन्यमभिसंरब्धौ तौ बुधांगारकाविव॥ २९.३० ॥"
  },
  {
    "text": "नारदेन तदा ख्यातो वीरभद्रस्य तद्वधः॥\nन रोचते च तद्वाक्यं वीरभद्रस्य वै तदा॥ २९.३१ ॥"
  },
  {
    "text": "नारदेन यदुक्तं हि तारकस्य वधं प्रति॥\nयथा रुद्रस्तथा सोऽपि वीरभद्रो महाबलः॥ २९.३२ ॥"
  },
  {
    "text": "एवं प्रयुध्यमानौ तौ जघ्नतुश्चेतरेतरम्॥\nअन्योन्यं स्वर्द्धमानौ तौ गर्जंतौ सिंहयोरिव॥ २९.३३ ॥"
  },
  {
    "text": "एवं तदा तौ भुवि युध्यमानौ महात्मना ज्ञानवतां वरेण॥\nस वीरभद्रो हि तदा निवारितो वाक्यैरनेकैरथ नारदेन॥ २९.३४ ॥"
  },
  {
    "text": "तथा निशम्य तद्वाक्यं नारदस्य मुखोद्गतम्॥\nवीरभद्रो रुषाविष्टो नारदं प्रत्युवाच ह॥ २९.३५ ॥"
  },
  {
    "text": "तारकं च वधिष्यामि पश्य मेऽद्य पराक्रमम्॥\nआनयंति च ये वीराः स्वामिनं रणसंसदि॥\nते पापिनो ह्यधर्मिष्ठा विमृशंतिरणं गताः॥ २९.३६ ॥"
  },
  {
    "text": "भीरवस्ते तु विज्ञेया न वाच्यास्ते कदाचन॥\nत्वं न जानासि देवर्षे योधानां च प्रतिक्रियाम्॥ २९.३७ ॥"
  },
  {
    "text": "मृत्युं च पृष्ठतः कृत्वा रणभूमौ गतव्यथाः॥\nशस्त्राशस्त्रैर्भिन्नगात्राः प्रशस्ता नात्र संशयः॥ २९.३८ ॥"
  },
  {
    "text": "इत्युक्त्वा चावदद्देवान्वीरभद्रो महाबलः॥\nश्रुण्वंतु मम वाक्यानि देवा इन्द्रपुरोगमाः॥ २९.३९ ॥"
  },
  {
    "text": "अतारकां महीं चाद्य करिष्ये नात्र संशयः॥ २९.४० ॥"
  },
  {
    "text": "अथ त्रिशूलमादाय तारकेण युयोध सः॥\nवृषारूढैरनेकैश्च त्रिशूलवरधारिभिः॥ २९.४१ ॥"
  },
  {
    "text": "कपर्द्दिनो वृषांकाश्च गणास्तेतिप्रहारिणः॥\nवीरभद्रं पुरस्कृत्य वीरभद्रपराक्रमाः॥ २९.४२ ॥"
  },
  {
    "text": "त्रिशूलधारिणः सर्वे सर्वे सर्पागभूषणाः॥\nसचंद्रशेखराः सर्वे जटाजूटविभूषिताः॥ २९.४३ ॥"
  },
  {
    "text": "निलकण्ठा दशभुजाः पञ्चकत्त्रास्त्रिलोचनाः॥\nछत्रचामरसंवीताः सर्वे तेऽत्युग्रबाहवः॥ २९.४४ ॥"
  },
  {
    "text": "वीरभद्रं पुरस्कृत्य सर्वे हरपराक्रमाः॥\nयुयुधुस्ते तदा दैत्यास्ताकासुरजीविनः॥ २९.४५ ॥"
  },
  {
    "text": "पुनः पुनस्तैश्च तदा बभूवुर्गणैर्जितास्ते ह्यसुराः पराङ्मुखाः॥\nबभूव तेषां च तदातिसंगरो महाभयो दैत्यवरैस्तदानीम्॥ २९.४६ ॥"
  },
  {
    "text": "अमृष्यमाणाः परमास्त्रकोविदैस्ततो गणास्ते जयिनो बभूवुः॥\nगणैर्जितास्ते ह्यसुराः पराभवं तं तारकं ते व्यथिताः शशंसुः॥ २९.४७ ॥"
  },
  {
    "text": "विनाम्य चापं हि तथा च तारकः स योद्धुकामः प्रविवेश सेनाम्॥\nयथा झषो वै प्रविवेश सागरं तथा ह्यसौ दैत्यवरो महात्मा॥ २९.४८ ॥"
  },
  {
    "text": "गणैः समेतो युयुधे तदानीं स वीरभद्रो हि महाबलश्च॥\nसर्वान्सुरांश्चेंद्रमुखान्महाबलस्तथा गणान्यक्षपिशाचगुह्यकान्॥\nस दैत्यवर्योऽतिरुषं प्रविष्टः संमर्दयामास महाबलो हि॥ २९.४९ ॥"
  },
  {
    "text": "ततः समभवद्युद्धं देवदानवसंकुलम्॥\nदेवदानवयक्षाणां सन्निपातकरं महत्॥ २९.५० ॥"
  },
  {
    "text": "तथा वृषा गर्जमाना अश्वाञ्जघ्नुश्च सादिभिः॥\nरथिभिश्च रथाञ्जघ्नुः कुंजरान्सादिभिः सह॥ २९.५१ ॥"
  },
  {
    "text": "वृषारूढौः सरथैस्ते च सर्वे निष्पाटिता ह्यसुराः पोथिताश्च॥ २९.५२ ॥"
  },
  {
    "text": "क्षयं प्रणीता बहवस्तदानीं पेतुः पृथिव्यां निहताश्च केचित्॥\nकेचित्प्रविष्टा हि रसातलं च पलायमाना बहवस्तथैव॥ २९.५३ ॥"
  },
  {
    "text": "केचिच्च शरणं प्राप्ता रुद्रानुचरकिंकरान्॥\nएवं नष्टं तदा सैन्यं विलोक्यासुरपालकः॥\nतारको हि रुषाविष्टो हंतुं देवगणान्ययौ॥ २९.५४ ॥"
  },
  {
    "text": "भुजानामयुतं कृत्वा दैत्यराजो हि तारकः॥\nआरुह्य सिंहं सहसा घातयामास तान्रणे॥ २९.५५ ॥"
  },
  {
    "text": "दंशितेन च सिंहेन वृषाः केचिद्विदारिताः॥\nतथैव तारकेणैव घातिता बहवो गणाः॥ २९.५६ ॥"
  },
  {
    "text": "एवं कृतं तदा तेन तारकेण महात्मना॥\nसर्वेषामेव देवानामशक्यस्तारको महान्॥ २९.५७ ॥"
  },
  {
    "text": "जातस्तदा महाबाहुस्त्रैलोक्यक्षयकारकः॥\nतारकस्यानुगा दैत्या अजेया बलवत्तराः॥ २९.५८ ॥"
  },
  {
    "text": "महारूढा दंशिताश्च करालास्ते प्रहारिणः॥\nतै राहृता गणाः सर्वे सिंहैश्च वृषभा हताः॥ २९.५९ ॥"
  },
  {
    "text": "एवं निहन्यमाना वै गणास्ते रणमण्डले॥\nप्रहस्य विष्णुः प्रोवाच कुमारं शिववल्लभम्॥ २९.६० ॥"
  },
  {
    "text": "<b>॥विष्णुरुवाच॥\n</b>\nनान्यो हंतास्य पापस्य त्वद्विना कृत्तिकासुत॥\nतस्मात्त्वया हि कर्त्तव्यं वचनं च महाभुज॥ २९.६१ ॥"
  },
  {
    "text": "तारकस्य वधार्थाय उत्पन्नोऽसि शिवात्मज॥\nतस्मात्त्वयैव कर्त्तव्य निधनं तारकस्य च॥ २९.६२ ॥"
  },
  {
    "text": "तच्छ्रुत्वा भगवान्क्रुद्धः पार्वतीनन्दनो महान्॥\nउवाच प्रहसन्वाक्यं विष्णुं प्रति यथोचितम्॥ २९.६३ ॥"
  },
  {
    "text": "मया निरीक्ष्यते सम्यक्चित्रयुद्धं महात्मनाम्॥\nअनिभिज्ञोऽस्म्यहं विष्णो कार्याकार्यविचारणे॥ २९.६४ ॥"
  },
  {
    "text": "केऽस्मदीयाः परे चैव न जानामि कथंचन॥\nकिमर्थं युध्यमाना वै परस्परवधे स्थिताः॥ २९.६५ ॥"
  },
  {
    "text": "कुमारस्य वचः श्रुत्वा नारदो वाक्यमब्रवीत्॥ २९.६६ ॥"
  },
  {
    "text": "<b>॥नारद उवाच॥\n</b>\nकुमारोऽसि महाबाहो शंकरस्यांशसंभवः॥\nत्वं त्राता जगतां स्वामी देवानां च परा गतिः॥ २९.६७ ॥"
  },
  {
    "text": "तारकेण पुरा वीर तपस्तप्तं सुदारुणम्॥\nयेनैव विजिता देवा येन स्वर्गस्तथा जितः॥ २९.६८ ॥"
  },
  {
    "text": "तपसा तेन चोग्रेण अजेयत्वमवाप्तवान्॥\nअनेनापि जितश्चेंद्रो लोकपालास्तथैव च॥ २९.६९ ॥"
  },
  {
    "text": "त्रैलोक्यं च जितं सर्वं ह्यनेनैव रदुरात्मना॥\nतस्मात्त्वया निहंतव्यस्तारकः पापपूरुषः॥ २९.७० ॥"
  },
  {
    "text": "सर्वेषां शं विधातव्यं त्वया नाथेन चाद्य वै॥\nनारदस्य वचः श्रुत्वा कुमारः प्रहसन्महान्॥\nविमाना दवतीर्याथ पदातिः परमोऽभवत्॥ २९.७१ ॥"
  },
  {
    "text": "पद्म्यां तदासौ परिधावमानः शिवात्मजोयं च कुमाररूपी॥\nकरे समादाय महाप्रभावां शक्तिं महोल्कामिव दीप्तियुक्ताम्॥ २९.७२ ॥"
  },
  {
    "text": "दृष्ट्वा तमायांतमतीव चंडमव्यक्तरूपं बलिनां वरिष्ठम्॥\nदैत्यो बभाषे सुरसत्तमानमसौ कुमारो द्विषतां निहंता॥ २९.७३ ॥"
  },
  {
    "text": "अनेन सार्द्धं ह्यहमेव वीरो योत्स्यामि सर्वानहमेव वीरान्॥\nगणांश्च सर्वानपि घातयामि महेश्वराँल्लोकपालांश्च सद्यः॥ २९.७४ ॥"
  },
  {
    "text": "इत्येवमुक्त्वा सततं महाबलः कुमारमुद्दिश्य ययौ च योद्धम्॥\nजग्राह शक्तिं परमाद्भुतां च स तारको वाक्यमिदं बभाषे॥ २९.७५ ॥"
  },
  {
    "text": "<b>॥तारक उवाच॥\n</b>\nकुमारो मेग्रतश्चाद्य भवद्भिश्च कथं कृतः॥\nयूयं गतत्रपा देवा येषां राजा पुरंदरः॥ २९.७६ ॥"
  },
  {
    "text": "पुरा येन कृतं कर्म विदितं सर्वमेव तत्॥\nप्रसुप्ताश्चार्द्दिता गर्भे जठरस्था निपातिताः॥ २९.७७ ॥"
  },
  {
    "text": "कश्यपस्यात्मजेनैव बहुरूपो हतोऽसुरः॥\nनमुचिश्च हतो वीरो वृत्रश्चैव तथा हतः॥ २९.७८ ॥"
  },
  {
    "text": "कुमारं हंतुमोसौ देवेंद्रो बलघातकः॥\nकुमारोऽयं मया देवा घातितोद्य न संशयः॥ २९.७९ ॥"
  },
  {
    "text": "पुरा हतास्त्वया विप्रा दक्षयज्ञे ह्यनेकशः॥\nतत्कर्मणः फलं चाद्य वीरभद्र महामते॥\nदर्शयिष्यामि ते वीर रणे रणविशारद॥ २९.८० ॥"
  },
  {
    "text": "इत्येवमुक्त्वा स तदा महात्मा दैत्याधिपो वीरवरः स एकः॥\nजग्राह शक्तिं परमाद्भुतां च स तारको युद्धविदां वरिष्ठः॥ २९.८१ ॥"
  },
  {
    "text": "इति परमरुषभिभूतो दितितनयः परीवृतोऽसुरेंद्रैः॥\nयुधि मतिमकरोत्तदा निहंतुं समरविजयी स तारको बलीयान्॥ २९.८२ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवशास्त्रे सुरतारकासुरसंग्रामवर्णनंनामैकोनत्रिंशोऽध्यायः॥ २९ ॥ छ ॥"
  }
]
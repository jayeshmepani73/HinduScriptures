[
  {
    "text": "<b>॥लोमश उवाच॥\n</b>\nतथैव सर्वं परया मुदान्वितश्चक्रे गिरींद्रः स्वसुतार्थमेव॥\nगर्गं पुरस्कृत्य महानुभावो मंगल्यभूमिं परया विभूत्या॥ २४.१ ॥"
  },
  {
    "text": "आहूय विश्वकर्माणं कारयामास सादरम्॥\nमंडपं च सुविस्तीर्णं वेदिकाभिर्मनोरमम्॥ २४.२ ॥"
  },
  {
    "text": "अयुतेनैव विस्तारं योजनानां द्विजोत्तमाः॥\nमंडपं च गुणोपेतं नानाश्चर्यसमन्विततम्॥ २४.३ ॥"
  },
  {
    "text": "स्थावरं जंगमं चैव सदृशं च मनोहरम्॥\nजंगमं च जितं तत्र स्थावरेण तथैव च॥ २४.४ ॥"
  },
  {
    "text": "जंगमेन च तत्रैव जितं स्थावरमेव च॥\nपयसा च जिता तत्र स्थलभूमिरभूत्तदा॥ २४.५ ॥"
  },
  {
    "text": "जलं किं नु स्थलं तत्र न विदुस्तत्त्वतो जनाः॥\nक्वचित्सिंहाः क्वचिद्धंसाः सारसाश्च महाप्रभाः॥ २४.६ ॥"
  },
  {
    "text": "क्वचिच्छिखंडिनस्तत्र कृत्रिमाः सुमनोहराः॥\nतथा नागाः कृत्रिमाश्च हयाश्चैव तथा मृगाः॥ २४.७ ॥"
  },
  {
    "text": "के सत्याः के असत्याश्च संस्कृता विश्वकर्मणा॥\nतथैव चैवं विधिना द्वारपाः अद्भुताः कृताः॥ २४.८ ॥"
  },
  {
    "text": "पुंसो धनूंषि चोत्कृष्य स्थावरा जंगमोपमाः॥\nतथाश्वाः सादिभिश्चैव गजाश्च गजसादिभिः॥ २४.९ ॥"
  },
  {
    "text": "चामरैर्वीज्यमानाश्च केचित्पुष्पांकुरान्विताः॥\nकेचिच्च पुरुषास्तत्र विरेजुः स्रग्विणस्तथा॥ २४.१० ॥"
  },
  {
    "text": "कृत्रिमाश्च तथा बह्व्यः पताकाः कल्पितास्तथा॥\nद्वारि स्थिता महालक्ष्मीः क्षीरोदधिसमुद्भवा॥ २४.११ ॥"
  },
  {
    "text": "गजाः स्वलंकृता ह्यासन्कृत्रिमा ह्यकृतोपमाः॥\nतथाश्वाः सादिभिश्चैव गजाश्च गजसादिभिः॥ २४.१२ ॥"
  },
  {
    "text": "रथा रथियुता ह्यासन्कृत्रिमा ह्यकृतोपमाः॥\nसर्वेषां मोहनार्थाय तथा च संसदः कृताः॥ २४.१३ ॥"
  },
  {
    "text": "महाद्वारि स्थितो नंदी कृतस्तेन हि मंडपे॥\nशुद्धस्फटिकसंकाशो यथा नंदी तथैव सः॥ २४.१४ ॥"
  },
  {
    "text": "तस्योपरि महद्दिव्यं पुष्पकं रत्नभूषितम्॥\nराजितं पल्लवाच्छत्रैश्चामरैश्च सुशोभितम्॥ २४.१५ ॥"
  },
  {
    "text": "वामपार्श्वे गजौ द्वौ च शुद्धकाश्मीरसन्निभौ॥\nचतुर्दतौ षष्टिवर्षौ महात्मानौ महाप्रभौ॥ २४.१६ ॥"
  },
  {
    "text": "तथैव दक्षिणे पार्श्वे द्वावश्वौ दंशितौ कृतौ॥\nरत्नालंकारसंयुक्ताँल्लोकपालांस्तथैव च॥ २४.१७ ॥"
  },
  {
    "text": "षोडशप्रकृतीस्तेन याथातथ्येन धीमता॥\nसर्वे देवा यथार्थेन कृता वै विश्वकर्मणा॥ २४.१८ ॥"
  },
  {
    "text": "तथैव ऋषयः सर्वे भृग्वाद्यश्च तपोधनाः॥\nविश्वे च पार्षदैः साकमिंद्रो हि परमार्थतः॥ २४.१९ ॥"
  },
  {
    "text": "कृताः सर्वे महात्मानो याथातथ्येन धीमता॥\nएवंभूतः कृतस्तेन मंडपो दिव्यरूपवान्॥ २४.२० ॥"
  },
  {
    "text": "अनेकाश्चर्यसंभूतो दिव्यो दिव्यविमोहनः॥\nएतस्मिन्नंतरे तत्र आगतो नारदोग्रतः॥ २४.२१ ॥"
  },
  {
    "text": "ब्रह्मणा नोदितस्तत्र हिमालयगृहं प्रति॥\nनारदोथ ददर्शाग्रे आत्मानं विनयान्वितम्॥ २४.२२ ॥"
  },
  {
    "text": "भ्रांतो हि नारदस्तेन कृत्रिमेण महायशाः॥\nअवलोकपरस्तत्र चरितं विश्वकर्मणः॥ २४.२३ ॥"
  },
  {
    "text": "प्रविष्टो मंडपं तस्य हिमाद्रे रत्नचित्रितम्॥\nसुवर्णकलशैर्जुष्टं रंभाद्यैरुपशोभितम्॥ २४.२४ ॥"
  },
  {
    "text": "सहस्रस्तम्भसंयुक्तं ततोऽद्रिः स्वगणैर्वृतः॥\nतमृषिं पूजयामास किं कार्यमिति पृष्टवान्॥ २४.२५ ॥"
  },
  {
    "text": "<b>॥नारद उवाच॥\n</b>\nआगतास्ते महात्मानो देवा इन्द्रपुरोगमाः॥\nतथा महर्षयः सर्वे गणैश्च परिवारिताः॥\nमहादेवो वृषारूढो ह्यागतोद्वहनं प्रति॥ २४.२६ ॥"
  },
  {
    "text": "ततस्तद्वचनं श्रुत्वा हिमवान्गिरिसत्तमः॥\nउवाच नारदं वाक्यं प्रशस्तमधुरं महत्॥ २४.२७ ॥"
  },
  {
    "text": "पूजयित्वा यथान्यायं गच्छ त्वं शंकरं प्रति॥ २४.२८ ॥"
  },
  {
    "text": "ततस्तद्वचनं श्रुत्वा मुनिर्हिमवतो गिरेः॥\nतथैव मत्वा वचनं शैलराजानब्रवीत्॥\nमेनाकेन च सह्येन मेरुणा गिरिणा सह॥ २४.२९ ॥"
  },
  {
    "text": "एभिः समेतो ह्यधुनामहामते यतस्व शीघ्रं शिवमत्र चानय॥\nदेवैः समेतं च महर्षिवर्यैः सुरासुरैर्चितपादपंकजम्॥ २४.३० ॥"
  },
  {
    "text": "तथेति मत्वा स जगाम तूर्णां सहै व तैः पर्वतराजभिश्च॥\nत्वरागतश्चैकपदेन शंभुं प्राप्नोदृषीणां प्रवरो महात्मा॥ २४.३१ ॥"
  },
  {
    "text": "तावद्दृष्टो महादेवो देवैश्च परिवारितः॥\nतदा ब्रह्मा च विष्णुश्च रुद्रश्चैव सुरैः सह॥ २४.३२ ॥"
  },
  {
    "text": "पप्रचछुर्नारदं सर्वे येऽन्ये रुद्रचरा भृशम्॥\nकथ्यतां पृच्छमानानामस्माकं कथ्यते न हि॥ २४.३३ ॥"
  },
  {
    "text": "एकैकस्यात्मजाः स्वाः स्वाः सह्यमैनाकमेरवः॥\nकन्यां दास्यंति वा शंभोः किं त्विदानीं प्रवर्तते॥ २४.३४ ॥"
  },
  {
    "text": "ततोऽवोचन्महातेजा नारदश्चर्षिसत्तमः॥\nब्रह्माणं पुरतः कृत्वा विष्णुं प्रति सहेतुकम्॥ २४.३५ ॥"
  },
  {
    "text": "एकांतमाश्रित्य तदा सुरेन्द्रं स नारदो वाक्यमिदं बभाषे॥\nत्वष्ट्रा कृतं वै भवनं महत्तरं येनैव सर्वे च विमोहिता वयम्॥ २४.३६ ॥"
  },
  {
    "text": "पुरा कृतं तस्य महात्मनस्त्वया किं विस्मृतं तत्सकलं शचीपते॥\nतस्मादसौ त्वां विजिगीषुकामो गृहे वसंस्तस्यगिरेर्महात्मनः॥ २४.३७ ॥"
  },
  {
    "text": "अहो विमोहितस्तेन प्रतिरूपेण भास्वता॥\nतथा विष्णुः कृतस्तेन शंखचक्रगदादिभृत्॥ २४.३८ ॥"
  },
  {
    "text": "ब्रह्मा चैव तथाभूतस्तं चैव कृतवानसौ॥ २४.३९ ॥"
  },
  {
    "text": "मायामयो वृषभस्तेन वेषात्कृतो हि नागोश्वतरस्तथैव॥\nतथा चान्यान्याप्यनेनामरेन्द्र सर्वाण्येवोल्लिखितान्यत्र विद्धि॥ २४.४० ॥"
  },
  {
    "text": "तच्छ्रुत्वा वचनं तस्य देवेंद्रो वाक्यमब्रवीत्॥ २४.४१ ॥"
  },
  {
    "text": "विष्णुं प्रति तदा शीघ्रं दृष्ट्वा यामि वसात्र भोः॥\nपुत्रशोकेन तप्तोऽसौ व्याजेनान्येन वाऽकरोत्॥ २४.४२ ॥"
  },
  {
    "text": "तस्य तद्वचनं श्रुत्वा देवदेवो जनार्द्दनः॥\nउवाच प्रहसन्वाक्यं शक्रमाप्तभयं तदा॥ २४.४३ ॥"
  },
  {
    "text": "निवातकवचैः पूर्वं मोहितोऽसि शचीपते॥\nविद्याऽमृता तत्र मया समानीतोपसत्तये॥ २४.४४ ॥"
  },
  {
    "text": "महाविद्याबलेनैव प्रविश्य मण्डपेऽधुना॥\nपर्वतो हिमवानेष तथान्ये पर्वतोत्तमाः॥ २४.४५ ॥"
  },
  {
    "text": "विपक्षा हि कृताः सर्वे मम वाक्याच्च वासव॥\nहेतुं स्मृत्वाथ वै त्वष्टा मायया ह्यकरोदिदम्॥ २४.४६ ॥"
  },
  {
    "text": "जयमिच्छंति वै मूढा न च भेतव्यमण्वपि॥ २४.४७ ॥"
  },
  {
    "text": "एवं विवदमानांस्तान्देवाञ्छक्रपुरोगमान्॥\nसांत्वयामास वै विष्णुर्नारदं ते ततोऽब्रुवन्॥ २४.४८ ॥"
  },
  {
    "text": "ददाति वा न ददाति कन्यां गिरीन्द्रः स्वां वै कथ्यतां शीघ्रमेव॥\nकिं तेन दृष्टां किं कृतं चाद्य शंस तत्सर्वं भो नारद ते नमोऽस्तु॥ २४.४९ ॥"
  },
  {
    "text": "तच्छ्रुत्वा प्रहसञ्छंभुरुवाच वचनं तदा॥\nकन्यां दास्यति चेन्मह्यं पर्वतो हि हिमालयः॥\nमायया मम किं कार्यं वद विष्णो यथातथम्॥ २४.५० ॥"
  },
  {
    "text": "केनाप्वुपायेन फलं हि साध्यमित्युच्यते पंडितैर्न्यायविद्भिः॥\nतस्मात्सर्वैर्गम्यतां शीघ्रमेव कार्यार्थोभिश्चेन्द्रपुरोगमैश्च॥ २४.५१ ॥"
  },
  {
    "text": "तदा शिवोऽपि विश्वात्मा पंचबाणेन मोहितः॥\nमहाभूतेन भूतेशस्त्वन्येषां चैव का कथा॥ २४.५२ ॥"
  },
  {
    "text": "एवं च विद्यमानेऽसौ शंभुः परमशोभनः॥\nकृतो ह्यनंगेन वशे यथान्यः प्राकृतो जनः॥ २४.५३ ॥"
  },
  {
    "text": "मदनो हि बली लोके येन सर्वमिदं जगत्॥\nजितमस्ति निजप्रौढ्या सदेवर्षिसमन्वितम्॥ २४.५४ ॥\nसर्वेषामेव भूतानां देवानां च विशेषतः॥\nराजा ह्यनंगो बलवान्यस्य चाज्ञा बलीयसी॥ २४.५५ ॥"
  },
  {
    "text": "पार्वतीस्त्रीस्वरूपेण अजेयो भुवनत्रये॥\nतां दृष्ट्वा हि स्त्रियं सर्वे ऋषयोऽपि विचक्षणाः॥ २४.५६ ॥"
  },
  {
    "text": "देवा मनुष्या गन्धर्वाः पिशाचोरगराक्षसाः॥\nआज्ञानुल्लंघिनः सर्वे मदनस्य महात्मनः॥ २४.५७ ॥"
  },
  {
    "text": "तपोबलेन महता तथा दानबलेन च॥\nवेत्तुं न शक्यो मदंनो विनयेन विना द्विजाः॥ २४.५८ ॥"
  },
  {
    "text": "तस्मादनंगस्य महान्क्रोधो हि बलवत्तरः॥\nईश्वरं मदनेनैवं मोहितं वीक्ष्य माधवः॥ २४.५९ ॥"
  },
  {
    "text": "उवाच वाक्यं वाक्यज्ञो मा चिंतां कुरु वै प्रभो॥\nयदुक्तं नारदेनैव मंडपं प्रति सर्वशः॥ २४.६० ॥"
  },
  {
    "text": "त्वष्ट्रा कृतं विचित्रं च तत्सर्वं मदनात्प्रभोः॥\nतदानीं शंकरो वाक्यमुवाच मधुसूदनम्॥ २४.६१ ॥"
  },
  {
    "text": "अविद्यया वृतं तेन कृतं त्वष्ट्रा हि मण्डपम्॥\nकिं तु वक्ष्यामहे विष्णो मण्डपः केवलेन हि॥ २४.६२ ॥"
  },
  {
    "text": "विवाहो हि महाभाग अविद्यामूल एव च॥\nतस्मात्सर्वे वयं याम उद्वाहार्थं च संप्रति॥ २४.६३ ॥"
  },
  {
    "text": "नारदं च पुरस्कृत्य सर्वे देवाः सवासवाः॥\nहिमाद्रिसहिता जग्मुर्मन्दिरं परमाद्भुतम्॥\nअनेकाश्चर्यसंयुक्तं विचित्रं विश्वकर्मणा॥ २४.६४ ॥"
  },
  {
    "text": "कृतं च तेनाद्य पवित्रमुत्तमं तं यज्ञवाटं बहुभिः पुरस्कृतम्॥\nविचित्रचित्रं मनसो हरं च तं यज्ञवाटं स चकार बुद्धिमान्॥ २४.६५ ॥"
  },
  {
    "text": "प्रवेक्ष्यमाणास्ते सर्वे सुरेन्द्रा ऋषिभिः सह॥\nदृष्टा हिमाद्रिणा तत्र अभ्युत्थानगतोऽभवत्॥ २४.६६ ॥"
  },
  {
    "text": "तथैव तेषां च मनोहराणि हर्म्याणि तेन प्रतिकल्पितानि॥\nगन्धर्वयक्षाः प्रमथाश्च सिद्धा देवाश्च नागाप्सरसां गणाश्च॥\nवसंति यत्रैव सुखेन तेभ्यः स तत्रतत्रोपवनं चकार॥ २४.६७ ॥"
  },
  {
    "text": "तेषामर्थे महार्हाणि धाराजिरगृहाणि च॥\nअत्यद्भुतानि शोभंते कृतान्येव महात्मना॥ २४.६८ ॥"
  },
  {
    "text": "निवासार्थे कल्पितानि सावकाशानि तत्र वै॥\nदेवानां चैव सर्वेषामृषीणां भावितात्मनाम्॥ २४.६९ ॥"
  },
  {
    "text": "एवं विस्तारयामास विश्वकर्मा बहून्यपि॥\nमन्दिराणि यथायोग्यं यत्र तत्रैव तिष्ठताम्॥ २४.७० ॥"
  },
  {
    "text": "भैरवाः क्षेत्रपालाश्च येऽन्ये च क्षेत्रवासिनः॥\nश्मशानवासिनश्चान्ये येऽन्ये न्यग्रोधवासिनः॥ २४.७१ ॥"
  },
  {
    "text": "अश्वत्थसेविनश्चान्ये खेचराश्च तथा परे॥\nयेये यत्रोपविष्टाश्च तत्रतत्रैव तेन वै॥ २४.७२ ॥"
  },
  {
    "text": "कृतानि च मनोज्ञानि भवनानि महांतिवै॥\nतेषामेवानुकूलानि भूतानां विश्वकर्मणा॥ २४.७३ ॥"
  },
  {
    "text": "तत्रैव ते सर्वगणैः समेता निवासितास्तेन हिमाद्रिणा स्वयम्॥\nसेंद्राः सुरा यक्षपिशाचरक्षसां गन्धर्वविद्याप्सरसां समूहाः॥ २४.७४ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे पार्वतीपरिणयने हिमाद्रिणा देवानां निवासस्थानकरणवर्णनंनाम चतुर्विंशोऽध्यायः॥ २४ ॥ छ ॥"
  }
]
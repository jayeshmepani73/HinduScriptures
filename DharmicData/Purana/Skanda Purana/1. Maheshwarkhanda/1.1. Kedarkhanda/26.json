[
  {
    "text": "<b>॥लोमश उवाच॥\n</b>\nअथ ते पर्वतश्रेष्ठा मेर्वाद्या जातसंभ्रमाः॥\nऊचुस्ते चैकपद्येन हिमवंतं महागिरिम्॥ २६.१ ॥"
  },
  {
    "text": "<b>॥पर्वता ऊचुः॥\n</b>\nकन्यादानं क्रियतां चाद्य शैल श्रीमाञ्छम्भुर्भाग्यतस्तेऽद्य लब्धः॥\nहृन्मध्ये वै नात्र कार्यो विमर्शस्तस्मादेषा दीयतामीश्वराय॥ २६.२ ॥"
  },
  {
    "text": "तच्छ्रुत्वा वचनं तेषां सुहृदां वै हिमालयः॥\nसम्यक्संकल्पमकरोद्ब्रह्ममा नोदितस्तदा॥\nइमां कन्यां तुभ्यमहं ददामि परमेश्वर॥ २६.३ ॥"
  },
  {
    "text": "भार्यार्थं प्रतिगृह्णीष्वमंत्रेणानेन दत्तवान्॥\nअस्मै रुद्राय महते देवदवाय शंभव॥\nकन्या दत्ता महेशाय गिरींद्रेण महात्मना॥ २६.४ ॥"
  },
  {
    "text": "वेद्यां च बहिरानीतौ दंपतीव कमलेक्षणौ॥\nउपवेशितौ बहिर्वेद्यां पार्वतीपरमेश्वरौ॥ २६.५ ॥"
  },
  {
    "text": "आचार्येणाथ तत्रैव कश्यपेन महात्मना॥\nआह्वानं हवनार्थाय कृतमग्नेस्तदा द्विजाः॥ २६.६ ॥"
  },
  {
    "text": "ब्रह्मा ब्रह्मासनगतो बभूव शिवसन्निधौ॥\nप्रवर्तमाने हवन ऋषयश्च विचक्षणाः॥ २६.७ ॥"
  },
  {
    "text": "ऊचुः परस्परं तत्र नानादर्शनवेदिनः॥\nवेदवादरताः केचिदवदन्संमतेन वै॥ २६.८ ॥"
  },
  {
    "text": "एवमेव न चाप्येवमेवमेव न चान्यथा॥\nकार्यमेव न वा कार्यं कार्याकार्यं तथा परे॥ २६.९ ॥"
  },
  {
    "text": "इत्येवं ब्रुवतां शब्दः श्रूयते शिवसन्निधौ॥\nस्वकीयं मतमास्थाय ह्यब्रुवंस्ते परस्परम्॥\nतत्त्वज्ञानविहीनास्ते केवलं वेदबुद्धयः॥ २६.१० ॥"
  },
  {
    "text": "तेषां तद्वचनं श्रुत्वा परस्परजयैषिणाम्॥\nप्रहस्य नारदो वाक्यमुवाच शिवसन्निधौ॥ २६.११ ॥"
  },
  {
    "text": "यूयं सर्वे वादिनश्च वेदवादरतास्तथा॥\nमौनमास्थाय भोविप्रा हृदि कृत्य सदाशिवम्॥ २६.१२ ॥"
  },
  {
    "text": "आत्मानं परमात्मानं पराणां परमं च तत्॥\nयेनेदं कारितं विश्वं यतः सर्वं प्रवर्त्तते॥\nयस्मिन्निलीयते विश्वं तस्मै सर्वात्मने नमः॥ २६.१३ ॥"
  },
  {
    "text": "सोऽयमास्तेऽधुना गेहे पर्वतेंद्रस्य भो द्विजाः॥\nमुखादस्यैव संजाताः सर्वे यूयं विचक्षणाः॥ २६.१४ ॥"
  },
  {
    "text": "एवमुक्तास्तदा तेन नारदेन द्विजोत्तमाः॥\nउपदेशकरैर्वाक्यैर्बोधितास्ते द्विजोत्तमाः॥ २६.१५ ॥"
  },
  {
    "text": "वर्त्तमाने च यज्ञे च ब्रह्मा लोकपितामहः॥\nददर्श चरणौ देव्या नखेंदुं च मनोहरम्॥ २६.१६ ॥"
  },
  {
    "text": "दर्शनात्स्खलितः सद्यो बभूवांबुजसंभवः॥\nमदनेन समाविष्टो वीर्यं च प्राच्यवद्भुवि॥ २६.१७ ॥"
  },
  {
    "text": "रेतसा क्षरमाणेन लज्जितोऽभूत्पितामहः॥\nचरणाभ्यां ममर्द्दाथ महद्गोप्यं दुरत्ययम्॥ २६.१८ ॥"
  },
  {
    "text": "बहवश्चर्षयो जाता वालखिल्याः सहस्रशः॥\nउपतस्थुस्तदा सर्वेताततातेति चाब्रुवन्॥ २६.१९ ॥"
  },
  {
    "text": "नारदेन तदोक्तास्ते वालखिल्याः प्रकोपिना॥\nगच्छंतु बटवो यूयं पर्वतं गंधमादनम्॥ २६.२० ॥"
  },
  {
    "text": "न स्थातव्यं भवद्भिश्च भवतां न प्रयोजनम्॥\nइत्येवमुक्तास्ते सर्वे वालखिल्याश्च पर्वतम्॥\nनारदेन समादिष्टा ययुः सर्वे त्वरान्विताः॥ २६.२१ ॥"
  },
  {
    "text": "नारदेन ततो ब्रह्माऽऽश्वासितो वचनैः शुभैः॥\nतावच्च हवनं पूर्णं जातं तस्य महात्मनः॥ २६.२२ ॥"
  },
  {
    "text": "महेशस्य तथा विप्राः शांतिपाठपरा बभुः॥\nब्रह्मघोषेण महता व्याप्त मासीद्दिगंतरम्॥ २६.२३ ॥"
  },
  {
    "text": "ततो नीराजितो देवो देवपत्नीभिरुत्तमः॥\nतथैव ऋषिपत्नीभिरर्चितः पूजितस्तथा॥ २६.२४ ॥"
  },
  {
    "text": "तथा गिरीन्द्रस्य मनोरमाः शुभा नीराजयामासुरथैव योषितः॥\nगीतैः सुगीतज्ञविशारदाश्च तथैव चान्ये स्तुतिभिर्महर्षयः॥ २६.२५ ॥"
  },
  {
    "text": "रत्नानि च महार्हाणि ददौ तेभ्यो महामनाः॥\nहिमालयो महाशैलः संहृष्टः परितोषयन्॥ २६.२६ ॥"
  },
  {
    "text": "बभौ तदानीं सुरसिद्धसंघैर्वेद्यां स्थितोऽसौ सकलत्रको विभुः॥\nसर्वैरुपेती निजपार्षदैर्गणैः प्रहृष्टचेता जगदेकसुन्दराः॥ २६.२७ ॥"
  },
  {
    "text": "एतस्मिन्नंतरे तत्र ब्रह्मविष्णुपुरोगमाः॥\nऋषिगंधर्वयक्षाश्च येन्ये तत्र समागताः॥ २६.२८ ॥"
  },
  {
    "text": "सर्वान्समभ्यर्च्य तदा महात्मा महान्गिरीशः परमेण वर्चसा॥\nसद्रत्नवस्त्राभरणानि सम्यग्ददौ च ताम्बूलसुगन्धवार्यपि॥ २६.२९ ॥"
  },
  {
    "text": "तदा शिवं पुरस्कृत्याभ्यव जह्रुः सुरेश्वराः॥\nतथा सर्वे मिलित्वा तु ऐकपद्येन मोदिताः॥ २६.३० ॥"
  },
  {
    "text": "पंक्तीभूताश्च बुभुर्लिंगिना श्रृंगिणा सह॥\nकेचिद्गणाः पृथग्भूता नानाहास्यरसैर्विभुम्॥ २६.३१ ॥"
  },
  {
    "text": "अतोषयन्नारदाद्या अनेकालीकसंयुताः॥\nतथा चण्डीगणाः सर्वे बभुजुः कृतभाजनाः॥ २६.३२ ॥"
  },
  {
    "text": "वैतालाः क्षेत्रपालाश्च बुभुजुः कृतभाजनाः॥\nशाकिनी डाकिनी चैव यक्षिण्यो मातृकादयः॥ २६.३३ ॥"
  },
  {
    "text": "योगिन्योऽथ चतुः षष्टिर्योगिनो हि तथा परे॥\nदश कोट्यो गणानां च कोट्येका च महात्मनाम्॥ २६.३४ ॥"
  },
  {
    "text": "एवं तु ऋषयः सर्वे तथानये विबुधादयः॥\nयोगिनो हि मया चान्ये कथिताः पूर्वमेव हि॥ २६.३५ ॥"
  },
  {
    "text": "योगिन्यश्चैव कथितास्तासां भक्ष्यं वदामि वः॥\nखड्गानां केचिदानीय क्रव्यं पवित्रमेव च॥ २६.३६ ॥"
  },
  {
    "text": "भुंजंति चास्थिसंयुक्तं तथांत्राणि बुभुक्षिताः॥\nआनीय केचिच्छीर्षाणि महिषाणां गुरूणि च॥ २६.३७ ॥"
  },
  {
    "text": "तथा केचिन्नृत्यमानास्तदानीं रोरूय्यमाणाः प्रमथाश्चैव चान्ये॥\nकेचित्तूष्णीमास्थिता रुद्ररूपाः परेचान्याँल्लोकमानास्तथैव॥ २६.३८ ॥"
  },
  {
    "text": "योगिनीचक्रमध्यस्थो भैरवो हि ननर्त च॥\nतथान्ये भूतवेताला मामेत्येवं प्रलापिनः॥ २६.३९ ॥"
  },
  {
    "text": "एवं तेषामुद्धवं हि निरिक्ष्य मधुसूदनः॥\nउवाच प्रहसन्वाक्यं शंकरं लोकशंकरम्॥ २६.४० ॥"
  },
  {
    "text": "एतान्गणान्वारय भो अत्र मत्तांश्च संप्रति॥\nअस्मिन्काले च यत्कार्यं सर्वैस्तत्कार्यमे व च॥ २६.४१ ॥"
  },
  {
    "text": "पांडित्येन महादेव तस्मादेतान्निवारय॥\nतच्छ्रुत्वा भगवान्रुद्रो वीरभद्रमुवाच ह॥ २६.४२ ॥"
  },
  {
    "text": "<b>॥रुद्र उवाच॥\n</b>\nवारयस्व प्रमत्तांश्च क्षीबांश्चैव विशेषतः॥\nतेनोक्तो वीरभद्रश्च शंभुना परमेष्ठिना॥ २६.४३ ॥"
  },
  {
    "text": "आज्ञापिताः प्रमत्ताश्च वीरभद्रेण धीमता॥\nप्रमथा वारितास्तेन तूष्णीमाश्रित्य ते स्थिताः॥ २६.४४ ॥"
  },
  {
    "text": "निश्चला योगिनीमध्ये भूतप्रमथगुह्यकाः॥\nशाकिन्यो यातुधानाश्च कूष्मांडाः कोपिकर्पटाः॥ २६.४५ ॥"
  },
  {
    "text": "तथान्ये भूतवेतालाः क्षेत्रपालाश्च भैरवाः॥\nसर्वे शांताः प्रमत्ताश्च बभूवुः प्रमथादयः॥ २६.४६ ॥"
  },
  {
    "text": "एवं विस्तारसंयुक्तं कृतमुद्वहनं तदा॥\nहिमाद्रिणा परं विप्राः सुमंगल्यं सुशोभनम्॥ २६.४७ ॥"
  },
  {
    "text": "चत्वारो दिवसा जाताः परिपूर्णेन चेतसा॥\nहिमाद्रिणा कृता पूजा देवदेवस्य शूलिनः॥ २६.४८ ॥"
  },
  {
    "text": "वस्त्रालंकाराभरणै रत्नैरुच्चावचैस्ततः॥\nपूजयित्वा महादेवं विष्णोर्वचनपरोऽभवत्॥ २६.४९ ॥"
  },
  {
    "text": "लक्ष्मीसमेतं विष्णुं च वस्त्रालंकरणैः शुभैः॥\nपूजयामास हिमवांस्तथा ब्रह्माणमेव च॥ २६.५० ॥"
  },
  {
    "text": "इंद्रं पुरोधसा सार्द्धमिंद्राण्या सहितं विभुम्॥\nतथैव लोकपालांश्च पूजयित्वा पृथक्पृथक्॥ २६.५१ ॥"
  },
  {
    "text": "तथैव पूजिता चंडी भूतप्रमथगुह्यकैः॥\nवस्त्रालंकरणैश्चैव रत्नैर्नानाविधैरपि॥\nये चान्य आगतास्तत्र ते च सर्वे प्रपूजिताः॥ २६.५२ ॥"
  },
  {
    "text": "एवं तदानीं प्रतिपूजिताश्च देवाश्च सर्वे ऋषयश्च यक्षाः॥\nगंधर्वविद्याधरसिद्धचारणास्तथैव मर्त्त्याप्सरसां गणाश्च॥ २६.५३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवपार्वतिविवाहमंगलोत्सववर्णनं नाम षड्विशोऽध्यायः॥ २६ ॥ छ ॥"
  }
]
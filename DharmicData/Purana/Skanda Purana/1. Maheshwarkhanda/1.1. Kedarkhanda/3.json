[
  {
    "text": "<b>॥लोमश उवाच॥\n</b>\nदाक्षायणी गता तत्र यत्र यज्ञो महानभूत्॥\nतत्पितुः सदनं गत्वा ना नाश्चर्यसमन्वितम्॥ ३.१ ॥"
  },
  {
    "text": "द्वारि स्थिता तदा देवा अवतीर्य निजासनात्॥\nनंदिनो हि महाभागा देवलोकं निरीक्ष्य च॥ ३.२ ॥"
  },
  {
    "text": "मातरं पितरं दृष्ट्वा सुहृत्संबंधि वांधवान्॥\nअभिवाद्यैव पिरतं मातरं च मुदान्विता॥ ३.३ ॥"
  },
  {
    "text": "बभाषे वचनं देवी प्रस्तापसदृशं तदा॥\nअनाहूतस्त्वया कस्माच्छंभुः परमशोभनः॥ ३.४ ॥"
  },
  {
    "text": "येन पूतमिदं सर्वं समग्रं सचराचरम्॥\nयज्ञो यज्ञविदां श्रेष्ठो यज्ञांगो यज्ञदक्षिणः॥ ३.५ ॥"
  },
  {
    "text": "द्रव्यं मंत्रादिकं सर्वं हव्यं कव्यं च यन्मयम्॥\nविना तेन कृतं सर्वमपवित्रं भविष्यति॥ ३.६ ॥"
  },
  {
    "text": "शंभुना हि विना तात कथं यज्ञः प्रवर्तते॥\nएते कथं समायाता ब्रह्मणा सहिताः पितः॥ ३.७ ॥"
  },
  {
    "text": "हे भृगो त्वं न जानासि हे कश्यप महामते॥\nअत्रे विशिष्ठ एकस्त्वं शक्र किं कृतमद्यते॥ ३.८ ॥"
  },
  {
    "text": "हे विष्णो त्वं महादेवं जानासि परमेश्वरम्॥\nब्रह्मन्किं त्वं न जानासि महादेवस्य विक्रमम्॥ ३.९ ॥"
  },
  {
    "text": "पुरा पंचमुखो भूत्वा गर्वितोसि सदाशिवम्॥\nकृतश्चतुर्मुखस्तेन विस्मृतोऽसि तदद्भुतम्॥ ३.१० ॥"
  },
  {
    "text": "भिक्षाटनं कृतं येन पुरा दारुवने विभुः॥\nशप्तोयं भिक्षुको रुद्रो भवद्भिः सखिभिस्तदा॥ ३.११ ॥"
  },
  {
    "text": "शप्तेनापि च रुद्रेण भवद्भिर्विस्मृतं कथम्॥\nयस्यावयवमात्रेण पूरितं सचराचरम्॥ ३.१२ ॥"
  },
  {
    "text": "लिंगभूतं जगत्सर्वं जातं तत्क्षणमेव हि॥\nलयानाल्लिंगमित्याहुः सर्वे देवाः सवासवाः॥ ३.१३ ॥"
  },
  {
    "text": "सर्वे देवाश्च संभूता यतो देवस्य शूलिनः॥\nसोऽसौ वेदांतगो देवस्त्वया ज्ञातुं न पार्यते॥ ३.१४ ॥"
  },
  {
    "text": "तस्या वचनमाकर्ण्य दक्षः क्रुद्धोऽब्रवीद्वचः॥\nकिं त्वया बहुनोक्तेन कार्यं नास्तीह सांप्रतम्॥ ३.१५ ॥"
  },
  {
    "text": "गच्छ वा तिष्ठवा भद्रे कस्मात्त्वं हि समागता॥\nअमंगलो हि भर्ता ते अशिवोसौ सुमध्यमे॥ ३.१६ ॥"
  },
  {
    "text": "अकुलीनो वेदबाह्यो भूतप्रेतपिशाचराट्॥\nतस्मान्नाकारितो भद्रे यज्ञार्थं चारुभाषिणि॥ ३.१७ ॥"
  },
  {
    "text": "मया दत्तासि सुश्रोणि पापिना मंदबुद्धिना॥\nरुद्रायाविदितार्थाय उद्धताय दुरात्मने॥ ३.१८ ॥"
  },
  {
    "text": "तस्मात्कायं परित्यज्य स्वस्था भव शुचिस्मिते॥\nदक्षेणोक्ता तदा पुत्री सा सती लोकपूजिता॥ ३.१९ ॥"
  },
  {
    "text": "निंदायुक्तं स्वपितरं विलोक्य रुषिता भृशम्॥\nचिंतयंती तदा देवी कथं यास्यामि मंदिरे॥ ३.२० ॥"
  },
  {
    "text": "शंकरं द्रष्टुकामांह किं वक्ष्ये तेन पृच्छिता॥\nयो निंदति महादेवं निंद्यमानं श्रृणोति यः॥\nतावुभौ नरके यातो यावच्चन्द्रदिवाकरौ॥ ३.२१ ॥"
  },
  {
    "text": "तस्मात्तयक्ष्याम्यहं देहं प्रवेक्ष्यामि हुताशनम्॥ ३.२२ ॥"
  },
  {
    "text": "एवं मीमांसमाना सा शिवरुद्रेतिभाषिणी॥\nअपमानाभिभूता सा प्रविवेश हुताशनम्॥ ३.२३ ॥"
  },
  {
    "text": "हाहाकारेण महता व्याप्तमासीद्दिगंतरम्॥\nसर्वे ते मंचमारूढाः शस्त्रैर्व्याप्ता निरंतराः॥ ३.२४ ॥"
  },
  {
    "text": "शस्त्रैः स्वैर्जध्नुरात्मानं स्वानि देहानि चिच्छिदुः॥\nकेचित्करतले गृह्य शिरांसि स्वानि चोत्सुकाः॥ ३.२५ ॥"
  },
  {
    "text": "नीराजयंतस्त्वरिता भस्मीभूताश्च जज्ञिरे॥\nएवमूचुस्तदा सर्वे जगर्ज्जुरतिभीषणम्॥ ३.२६ ॥"
  },
  {
    "text": "शस्त्रप्राहारैः स्वांगानि चिच्छिदुश्चातिभीषणाः॥\nते तथा विलयं प्राप्ता दाक्षायण्या समं तदा॥ ३.२७ ॥"
  },
  {
    "text": "गणास्तत्रायूते द्वे च तदद्भुतमिवाभवत्॥\nते सर्व ऋषयो देवा इंद्राद्याः समरुद्गणाः॥ ३.२८ ॥"
  },
  {
    "text": "विश्वेऽश्वनौ लोकपालास्तूष्णींबूतास्तदाभवन्॥\nविष्णुं वरेण्यं केचिच्च प्रार्थयंतः समंततः॥ ३.२९ ॥"
  },
  {
    "text": "एवं भूतस्तदा यज्ञो जातस्तस्य दुरात्मनः॥\nदक्षस्य ब्रह्मबंधोश्च ऋषयो भयमागताः॥ ३.३० ॥"
  },
  {
    "text": "एतस्मिन्नंतरे विप्रा नारदेन महात्मना॥\nकथितं सर्वमेवैतद्दक्षस्य च विचेष्टितम्॥ ३.३१ ॥"
  },
  {
    "text": "तदाकर्ण्येश्वरो वाक्यं नारदस्य मुखोद्गतम्॥\nचुकोप परमं क्रुद्ध आसनादुत्पतन्निव॥ ३.३२ ॥"
  },
  {
    "text": "उद्धृत्य च जटां रुद्रो लोकसंहारकारकः॥\nआस्फोटयामास रुषा पर्वतस्य शिरोपरि॥ ३.३३ ॥"
  },
  {
    "text": "ताडनाच्च समुद्भूतो वीरभद्रो महायशाः॥\nतथा काली समुत्पन्ना भूतकोटिभिरावृता॥ ३.३४ ॥"
  },
  {
    "text": "कोपान्निःश्वसितेनैव रुद्रस्य च महात्मनः॥\nजातं ज्वराणां च शतं सन्निपातास्त्रयोदश॥ ३.३५ ॥"
  },
  {
    "text": "विज्ञप्तो वीरभद्रेण रुद्रो रौद्रपराक्रमः॥\nकिं कार्यं भवतः कार्यं शीघ्रमेव वद प्रभो॥ ३.३६ ॥"
  },
  {
    "text": "इत्युक्तो भगवान्रुद्रः प्रेषयामास सत्वरम्॥\nगच्छ वीर महा बाहो दक्षयज्ञं विनाशय॥ ३.३७ ॥"
  },
  {
    "text": "शासनं शिरसा धृत्वा देवदेवस्य शूलिनः॥\nकालिकाऽऽलिहितो वीरः सर्वभूतैः समावृतः॥\nवीरभद्रो महातेजा ययौ दक्षमखं प्रति॥ ३.३८ ॥"
  },
  {
    "text": "तदानीमेव सहसा दुर्निमित्तानि चाभवन्॥\nरूक्षो ववौ तदा वायुः शर्कराभिः समावृतः॥ ३.३९ ॥"
  },
  {
    "text": "असृग्वर्षति देवश्च तिमिरेणाऽऽवृता दिवशः॥\nउल्कापाताश्च बहवः पेतुरुर्व्यां सहस्रशः॥ ३.४० ॥"
  },
  {
    "text": "एवंविधान्यरिष्टानि ददृशुर्विबुधादयः॥\nदक्षोऽपि भयमापन्नो विष्णुं शरणमाययौ॥ ३.४१ ॥"
  },
  {
    "text": "रक्षरक्ष महाविष्णो त्वं हि नः परमो गुरुः॥\nयज्ञोऽसि त्वं सुरश्रेष्ठ भयान्मां परिमोचय॥ ३.४२ ॥"
  },
  {
    "text": "दक्षेण प्रार्थ्य मानो हि जगाद मधुसूदनः॥\nमया रक्षा विदातव्या भवतो नात्र संशयः॥ ३.४३ ॥"
  },
  {
    "text": "अपूज्या यत्र पूज्यंते पूजनीयो न पूज्यते॥\nत्रीणी तत्र प्रवर्तंते दुर्भिक्षं त्वया धर्ममजानताः॥\nईश्वरावज्ञया सर्वं विफलं च भविष्यति॥ ३.४४ ॥"
  },
  {
    "text": "अपूज्या यत्र पूज्यं ते पूजनीयो न पूज्यते॥\nत्रीणी तत्र प्रवर्तंते दुर्भिक्षं मरणं भयम्॥ ३.४५ ॥"
  },
  {
    "text": "तस्मात्सर्वप्रयत्नेन माननीयो वृषध्वजः॥\nअमानितान्महेशात्त्वां महद्भयमुपस्थितम्॥ ३.४६ ॥"
  },
  {
    "text": "अधुनैव वयं सर्वे प्रभवो न भवामहे॥\nभवतो दुर्न्नयेनेव नात्र कार्या विचारणा॥ ३.४७ ॥"
  },
  {
    "text": "विष्णोस्तद्वचनं श्रुत्वा दक्षश्चिंतापरोऽभवत्॥\nविविर्णवदनो भूत्वा तूष्णीमासीद्भुवि स्थितः॥ ३.४८ ॥"
  },
  {
    "text": "वीरभद्रो महाबाहू रुद्रेणैव प्रचोदितः॥\nकाली कात्यायनीशाना चामुंडा मुंडमर्द्दिनी॥ ३.४९ ॥"
  },
  {
    "text": "भद्रकाली तथा भद्रा त्वरिता वैष्णवी तथा॥\nनवदुर्गादिसहितो भूतानां च गणो महान्॥ ३.५० ॥"
  },
  {
    "text": "शाकिनी डाकिनी चैव भूतप्रमथगुह्यकाः॥\nतथैव योगिनीचक्रं चतुः षष्ट्या समन्वितम्॥ ३.५१ ॥"
  },
  {
    "text": "निजन्मुः सहसा तत्र यज्ञवाटं महाप्रभम्॥\nवीरभद्रसमेता सर्वे हरपराक्रमाः॥\nदशबाहवस्त्रिनेत्रा जटिला रुद्रभूषणाः॥ ३.५२ ॥"
  },
  {
    "text": "पार्षदाः शंकरस्यैते सर्वे रुद्रस्वरूपिणः॥\nपंचवक्त्रा नीलकंठाः सर्वे ते शस्त्रपाणयः॥ ३.५३ ॥"
  },
  {
    "text": "छत्रचामरसंवीताः सर्वे हरपराक्रमाः॥\nदशबाहवस्त्रिनेत्रा जटिला रुद्रभूषणाः॥ ३.५४ ॥"
  },
  {
    "text": "अर्धचंद्रधराः सर्वे सर्वे चैव महौजसः॥\nसर्वे ते वृषभारूढाः सर्वे ते वेषभूषणाः॥ ३.५५ ॥"
  },
  {
    "text": "सहस्रबाहुर्भुजगाधिपैर्वृतस्त्रिलोचनो भीमबलो भयावहः॥\nएभिः समेतश्च तदा महात्मा स वीरभद्रोऽभिजगाम यज्ञम्॥ ३.५६ ॥"
  },
  {
    "text": "युग्यानां च सहस्रेण द्विप्रमाणेन स्यंदनम्॥\nसिंहानां प्रयुतेनैव वाह्यमानं च तस्य तत्॥ ३.५७ ॥"
  },
  {
    "text": "तथैव दंशिताः सिंहा बहवः पार्श्वरक्षकाः॥\nशार्दूला मकरा मत्स्या गजाश्चैव सहस्रशः॥\nछत्राणि विविधान्येव चामराणि तथैव च॥ ३.५८ ॥"
  },
  {
    "text": "मूर्द्धनिध्रियमाणानि सर्वतोग्राणि सर्वशः॥\nततो भेरीमहानादाः शंखाश्च विविधस्वनाः॥\nपटहा गोमुखाश्चैव श्रृंगाणि विविधानि च॥ ३.५९ ॥"
  },
  {
    "text": "ततोऽवाद्यंत तान्येव घनानि सुषिराणि च॥\nकलगानपराः सर्वे सर्वे मृदंगवादिनः॥ ३.६० ॥"
  },
  {
    "text": "अनेकलास्यसंयुक्ता वीरभद्राग्रतोभवन्॥\nरणवादित्रनिर्घोषैर्जगर्जुरमितौजसः॥ ३.६१ ॥"
  },
  {
    "text": "तेन नादेन महता नादितं भुवनत्रयम्॥\nएवं सर्वे समायाता गणा रुद्रप्रणोदिताः॥ ३.६२ ॥"
  },
  {
    "text": "यज्ञवाटं च दक्षस्य विनाशार्थं प्रहारिणः॥\nरजसा चाऽऽवृतं व्योम तमसा च वृता दिशः॥ ३.६३ ॥"
  },
  {
    "text": "सप्तद्वीपवती पृथ्वी चचाल साद्रिकानना॥\nते दृष्ट्वा महदाश्चर्य्यं लोकक्षयकरं तदा॥ ३.६४ ॥"
  },
  {
    "text": "उत्तस्थुर्युगपत्सर्वे देवदैत्यनिशाचराः॥\nते वै ददृशुरायांतीं रुद्रसेना भयावहाम्॥ ३.६५ ॥"
  },
  {
    "text": "पृथ्वीं केचित्समायाता गगने केचिदागताः॥\nदिशश्च प्रदिशश्चैव समावृत्य तथापरे॥ ३.६६ ॥"
  },
  {
    "text": "अनंता ह्यक्षयाः सर्वे शूरा रुद्रसमा युधि॥\nएवंभूतं च तत्सैन्यं रुद्रैश्च परिवारितम्॥\nदृष्ट्वो चुर्विस्मिताः सर्वे यामोऽद्य शस्त्रपाणयः॥ ३.६७ ॥"
  },
  {
    "text": "इंद्रो हि गजमारूढो मृगारूढः सदागतिः॥\nयमो महिषमारूढो यमदंडसमन्वितः॥ ३.६८ ॥"
  },
  {
    "text": "कुबेरः पुष्पकारूढः पाशी मकरमेव च॥\nअग्निर्बस्तमारूढो निर्ऋतिः प्रेतमेव च॥ ३.६९ ॥"
  },
  {
    "text": "तथान्ये सुरसंघाश्च यक्षचारणगुह्यकाः॥\nआरुह्य वाहनान्येव स्वानिस्वानि प्रतिपिनः॥ ३.७० ॥"
  },
  {
    "text": "स्वेषामुद्योगमालोक्य दक्षश्चाश्रुमुखस्ततः॥\nदंडवत्पतितो भूमौ सर्वानेवाभ्यभाषत॥ ३.७१ ॥"
  },
  {
    "text": "युष्मद्बलेनैव मया यज्ञः प्रारंभितो महान्॥\nसत्कर्मसिद्धये यूयं प्रमाणं सुमहाप्रभाः॥ ३.७२ ॥"
  },
  {
    "text": "विष्णो त्वं कर्मणः साक्षाद्यज्ञानां परिपालकः॥\nधर्मस्य वेदगर्भस्य ब्रह्मण्यस्त्वं च माधव॥ ३.७३ ॥"
  },
  {
    "text": "तस्माद्रक्षा विधातव्या यज्ञस्याऽस्य महाप्रभो॥\nदक्षस्य वचनं श्रुत्वा उवाच मधुसूदनः॥ ३.७४ ॥"
  },
  {
    "text": "मया रक्षा विधातव्या धर्मस्य परिपालने॥\nतत्सत्यं तु त्वयोक्तं हि किं तु तस्य व्यतिक्रमः॥ ३.७५ ॥"
  },
  {
    "text": "यातस्त्वद्यैव यज्ञस्य यत्त्वयोक्तं सदाशिवम्॥\nनैमिषेऽनिमिषक्षेत्रे तदा किं न स्मृतं त्वया॥ ३.७६ ॥"
  },
  {
    "text": "योऽयं रुद्रो महातेजा यज्ञरूपः सदाशिवः॥\nयज्ञबाह्यः कृतो मूढ तच्च दुर्म्मत्रितं तव॥ ३.७७ ॥"
  },
  {
    "text": "रुद्रकोपाच्च को ह्यत्र समर्थो रक्षणे तव॥\nन पश्यामि च तं विप्र त्वां वै रक्षति दुर्म्मतिम्॥ ३.७८ ॥"
  },
  {
    "text": "किं कर्म्म किमकर्म्मेति तन्न पश्यसि दुर्म्मते॥\nसमर्थं केवलं कर्मन भविष्यति सर्वदा॥ ३.७९ ॥"
  },
  {
    "text": "सेश्वरं कर्म विद्ध्योतत्समर्थत्वेन जायते॥\nन ह्यन्यः कर्म्मणो दाता ईश्वरेण विना भवेत्॥ ३.८० ॥"
  },
  {
    "text": "ईश्वरस्य च ये भक्ताः शांतास्तद्गतमानसाः॥\nकर्म्मणो हि फलं तेषां प्रयच्छति सदाशिवः॥ ३.८१ ॥"
  },
  {
    "text": "केवलं कर्म चाश्रित्य निरीश्वरपरा जनाः॥\nनिरयं ते च गच्छंति कोटियज्ञशतैरपि॥ ३.८२ ॥"
  },
  {
    "text": "पुनः कर्ममयैः पाशैर्बद्धा जन्मनिजन्मनि॥\nनिरयेषु प्रपच्यंते केवलं कर्म्मरूपिणः॥ ३.८३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे वीरभद्रप्रादुर्भाववर्णनंनाम तृतीयोऽध्यायः॥ ३ ॥"
  }
]
[
  {
    "text": "<b>॥लोमश उवाच॥\n</b>\nवनं गते महादेवे गिरिजा विरहातुरा॥\nसुखं न लेभे तन्वंगी हर्म्येष्वायतनेषु वा॥ ३५.१ ॥"
  },
  {
    "text": "चिंतयंती शिवंतन्वी सर्वभावेन शोभना॥\nचिंतमानां शिवां ज्ञात्वा ह्युवाच विजया सखी॥ ३५.२ ॥"
  },
  {
    "text": "<b>॥विजयोवाच॥\n</b>\nतपसा महता चैव शिवं प्राप्तासि शोभने॥\nमृषशा द्यूतं कृतं तेन शंकरेण तपस्विना॥ ३५.३ ॥"
  },
  {
    "text": "द्यूते हि वहवो दोषा न श्रुताः किं त्वयाऽनघे॥\nक्षमा पय शिवं तन्वि त्वरेणैव विचक्षणे॥ ३५.४ ॥"
  },
  {
    "text": "अस्माभिः सहिता देवि गच्छगच्छ वरानने॥ ३५.५ ॥"
  },
  {
    "text": "यावच्छंभुर्दूरतो नाभिगच्छेत्तावद्गत्वा शंकरं क्षामयस्व॥\nनो चेतन्वि क्षामयेथाः शिवं त्वं दुःखं पश्चात्ते भविष्यत्यवश्यम्॥ ३५.६ ॥"
  },
  {
    "text": "निशम्य वाक्य विजयाप्रयुक्तं प्रहस्यामाना समधीरचेताः॥\nउवाच वाक्यं विजयां सखीं च आश्चर्यभूतं परमार्थयुक्तम्॥ ३५.७ ॥"
  },
  {
    "text": "मया जितोऽसौ निरपत्रपश्च पुरा वृतो वै परया विभूत्या॥\nकिंचिच्च कृत्यं मम नास्ति सद्यो मया विनासौ च विरूप आस्थितः॥ ३५.८ ॥"
  },
  {
    "text": "रूपीकृतो मया देवो महेशो नान्यथा वद॥\nमया तेन वियोगश्च संयोगो नैव जायते॥ ३५.९ ॥"
  },
  {
    "text": "साकारो हि निराकारो महेशो हि मया कृतः॥ ३५.१० ॥"
  },
  {
    "text": "कृतं मया विश्वमिदं समग्रं चराचरं देववरैः समेतम्॥\nक्रीडार्थमस्योद्भववृत्तिहेतुभिश्चिक्रीडितं मे विजये प्रपश्य॥ ३५.११ ॥"
  },
  {
    "text": "एवमुक्त्वा तदा देवी गिरिजा सर्वमंगला॥\nशबरीरूपमास्थाय गंतुकामा महेश्वरम्॥ ३५.१२ ॥"
  },
  {
    "text": "श्यामा तन्वी शिखरदशना बिंबबिंबाधरोष्ठी सुग्रीवाढ्या कुचभरनता गिरिजा स्निग्धकेशी॥\nमध्ये क्षामा पृथुकटितटा हेमरंभोरुगौरी पल्लीयुक्ता वरवलयिनी बर्हिबर्हावतंसा॥ ३५.१३ ॥"
  },
  {
    "text": "पाणौ मृणालसदृशं दधती च चापं पृष्ठे लसत्कृतककेतकिबाणकोशम्॥\nसा तं निरीशमलोकयति स्म तत्र संसेविता सुवदना बहुभिः सखीभिः॥ ३५.१४ ॥"
  },
  {
    "text": "भृंगीनादेन महता नादयंती जगत्त्रयम्॥\nगिरिजा मन्मथं सद्यो जीवयंती पुनःपुनः॥ ३५.१५ ॥"
  },
  {
    "text": "सकामना राजहंसा बभूवुस्तत्क्षणादपि॥\nद्विरेफा बर्हिणश्चैव सर्वे ते हृच्छयान्विताः॥ ३५ १६ ॥"
  },
  {
    "text": "एकाकी संस्थितो यत्र यमाधिस्थो महेश्वरः॥\nदृष्टस्ततस्तया देव्या भृंगीनादेन मोहितः॥ ३५.१७ ॥"
  },
  {
    "text": "प्रबद्धो हि महादेवो निरीक्ष्य शबरीं तदा॥\nसमाधेरुत्थितः सद्यो महेशो मदनान्वितः॥ ३५.१८ ॥"
  },
  {
    "text": "यावत्करे गृह्यमाणो गिरिजां स समीपगः॥\nतावत्तस्य पुरः सद्यस्तिरोधानं गता सती॥ ३५.१९ ॥"
  },
  {
    "text": "तद्दृष्ट्वा तत्क्षणादेव देवो भ्रांतिविनाशनः॥\nभ्रममाणस्तदा शंभुर्नापश्यदसितेक्षणाम्॥ ३५.२० ॥"
  },
  {
    "text": "विरहेण समायुक्तो हृच्छयेन समन्वितः॥\nमदनारिस्तदा शंभुर्ज्ञानरूपो निरंतरम्॥ ३५.२१ ॥"
  },
  {
    "text": "निर्मोहो मोहमापन्नो ददर्श गिरिजां पुनः॥\nउवाच वाक्यं शबरीं प्रस्ताव सदृशं महत्॥ ३५.२२ ॥"
  },
  {
    "text": "<b>॥शिव उवाच॥\n</b>\nवाक्यं मे श्रृणु तन्वंगि श्रुत्वा तत्कर्तुमर्हसि॥\nकासि कस्यासि तन्वंगि किमर्थमटनं वने॥\nतत्कथ्यतां महाभागे याथातथ्यं सुमध्यमे॥ ३५.२३ ॥"
  },
  {
    "text": "<b>॥शिवोवाच॥\n</b>\nपतिमन्वेषयिष्यामि सर्वज्ञं सकलार्थदम्॥\nस्वतंत्रं निर्विकारं च जगतामीश्वरं वरम्॥ ३५.२४ ॥"
  },
  {
    "text": "इत्युक्तः प्रत्युवाचेदं गिरिजां वृषभध्वजः॥\nअहं तवोचितो भद्रे पतिर्नान्यो हि भामिनि॥ ३५.२५ ॥"
  },
  {
    "text": "विमृश्यतां वरारोहे तत्त्वतो हि वरानने॥\nवचो निशम्य रुद्रस्य स्मितपूर्वमभाषत॥ ३५.२६ ॥"
  },
  {
    "text": "मयार्थितो महाभाग पतिस्त्वं नान्यथा वद॥\nकिं तु वक्ष्यामि भद्रं ते निर्गुणोऽसि परंतपः॥ ३५.२७ ॥"
  },
  {
    "text": "यया पुरा वृतोऽसि त्वं तपसा च परेण हि॥\nपरित्यक्ता त्वयारण्ये क्षणमात्रेण भामिनी॥ ३५.२८ ॥"
  },
  {
    "text": "दुराराध्योऽसि सततं सर्वेषां प्राणिनामपि॥\nतस्मान्न वाच्यं हि पुनर्यदुक्तं ते ममाग्रतः॥ ३५.२९ ॥"
  },
  {
    "text": "शबर्या वचनं श्रुत्वा प्रत्युवाच वृषध्वजः॥\nमैवं वद विशालाक्षि न त्यक्ता सा तपस्विनी॥\nयदि त्यक्ता मया तन्वि किं वक्तुमिह पार्यते॥ ३५.३० ॥"
  },
  {
    "text": "एवं ज्ञात्वा विशालाक्षि कृपणं कृपणप्रियम्॥\nतस्मात्त्वया हि कर्तव्यं वचनं मे सुमध्यमे॥ ३५.३१ ॥"
  },
  {
    "text": "एवमभ्यर्थिता तेन बहुधा शूलपाणिना॥\nप्रहस्य गिरिजा प्राह उपहासपरं वच॥ ३५.३२ ॥"
  },
  {
    "text": "तपोधनोऽसि योगीश विरक्तोऽसि निरंजनः॥\nआत्मारामो हि निर्द्वंद्वो मदनो येन घातितः॥ ३५.३३ ॥"
  },
  {
    "text": "स त्वं साक्षाद्विरूपाक्षो मया दृष्टोसि चाद्य वै॥\nअशक्यो हि मया प्राप्तुं सर्वेषां दुरतिक्रमः॥\nतस्मात्त्वया न वक्तव्यं यदुक्तं च पुरा मम॥ ३५.३४ ॥"
  },
  {
    "text": "तस्यास्तद्वचनं श्रुत्वा प्रोवाच मदनांतकः॥\nमम भार्या भव त्वं हि नान्यथा कर्तुमर्हसि॥ ३५.३५ ॥"
  },
  {
    "text": "इत्युक्त्वा तां करेऽगृह्णाच्छबरीं मदनातुरः॥\nउवाच तं स्मयंती सा मुंचमुंचेति सादरम्॥ ३५.३६ ॥"
  },
  {
    "text": "नोचितं भगवान्कर्तुं तापसेन बलादिदम्॥\nयाचयस्व पितुर्मे त्वं नान्यथाभिभविष्यसि॥ ३५.३७ ॥"
  },
  {
    "text": "<b>॥महादेव उवाच॥\n</b>\nपितरं कथयाशु त्वं स्थितः कुत्र शुभानने॥\nद्रक्ष्यामि तं विशालाक्षि प्रणिपातपुरःसरम्॥ ३५.३८ ॥"
  },
  {
    "text": "एतदुक्तं तदा तेन निशम्यासितनेत्रया॥\nआनीतो हि तया तन्व्या पितरं वृषभध्वजः॥ ३५.३९ ॥"
  },
  {
    "text": "स्थितं कैलासशिखरे हिमवंतं नगोत्तमम्॥\nअहिभिर्बहुभिश्चैव संवृतं च महाप्रभम्॥ ३५.४० ॥"
  },
  {
    "text": "द्वारि स्थितं तया देव्या दर्शितं शंकरस्य च॥\nअसौ मम पिता देव याचस्व विगतत्रपः॥\nददाति मां न संदेहस्तपस्विन्मा विलंबितम्॥ ३५.४१ ॥"
  },
  {
    "text": "तथेति मत्वा सहसा प्रणम्य हिमालयं वाक्यमिदं बभाषे॥\nप्रयच्छ तां चाद्य गिरीशवर्य ह्यार्ताय कन्यां सुभगां महामते॥ ३५.४२ ॥"
  },
  {
    "text": "कृपणं वाक्यमाकर्ण्य समुत्थाय हिमालयः॥\nमहेशं च समादाय ह्युवाच गिरिराट् स्वयम्॥ ३५.४३ ॥"
  },
  {
    "text": "किं जल्पसि हि भो देव तावयुक्तं च सांप्रतम्॥\nत्वं दाता त्रिषु लोकेषु त्वं स्वामी जगतां विभो॥ ३५.४४ ॥"
  },
  {
    "text": "त्वया ततमिदं विश्वं जगदेतच्चराचरम्॥\nएवं स्तुतिपरोऽभूच्च हिमालयागिरिर्महान्॥\nआगतो नारदस्तत्र ऋषिभिः परिवारितः॥ ३५.४५ ॥"
  },
  {
    "text": "उवाच प्रहसन्वाक्यं शूलपाणे नमः प्रभो॥\nहे शंभो श्रृणु मे वाक्यं तत्त्वसारमयं परम्॥ ३५.४६ ॥"
  },
  {
    "text": "योषिद्भिः संगति पुंसां विडंबायोपकल्पते॥\nत्वं स्वामी जगतां नाथः पराणां परमः परः॥\nविमृश्य सर्वं देवेश यथावद्वक्तुमर्हसि॥ ३५.४७ ॥"
  },
  {
    "text": "एवं प्रबोधितस्तेन नारदेन महात्मना॥\nप्रबोधमगमच्छंभुर्जहास परमेश्वरः॥ ३५.४८ ॥"
  },
  {
    "text": "<b>॥शिव उवाच॥\n</b>\nसत्यमुक्तं त्वया चात्र नान्यथा नारदक्वचित्॥\nयोषित्संगतिमात्रेण नृणां पतनमेव च॥ ३५.४९ ॥"
  },
  {
    "text": "भविष्यति न संदेहो नान्यथा वचनं तव॥\nअनया मोहितोऽद्याहमानीतो गंधमादनम्॥ ३५.५० ॥"
  },
  {
    "text": "पिशाचवत्कृतमिदं चरितं परमाद्भुतम्॥ ३५.५१ ॥"
  },
  {
    "text": "तस्मान्न तिष्ठामि गिरेः समीपे व्रजामि चाद्यैव वनांतरं पुनः॥\nइत्येवमुक्त्वा स जगाम मार्गं दुरत्ययं योगेनामप्यगम्यम्॥ ३५.५२ ॥"
  },
  {
    "text": "निरालंबं स विज्ञाय नारदो वाक्यमब्रवीत्॥\nगिरिजां च गिरींद्रं च पार्षदान्प्रति सत्वरम्॥ ३५.५३ ॥"
  },
  {
    "text": "वंदनीयश्च स्तुत्यश्च क्षाम्यतां परमार्थतः॥\nमहेशोऽयं जगन्नाथस्त्रिपुरारिर्महायशाः॥ ३५.५४ ॥"
  },
  {
    "text": "एतच्छ्रुत्वा तु वचनं नारदस्य मुखोद्गतम्॥\nगिरिजां पुरतः कृत्वा गिरयो हि महाप्रभाः॥ ३५.५५ ॥"
  },
  {
    "text": "दण्डवत्पतिताः सर्वे शंकरं लोकशंकरम्॥\nतुष्टुवुः प्रणताः सर्वे प्रमथा गुह्यकादयः॥ ३५.५६ ॥"
  },
  {
    "text": "स्तूयमानो हि भगवानागतो गंधमादनम्॥\nअंगिरसा हि सर्वेशो ह्यभिषिक्तो महात्मभिः॥ ३५.५७ ॥"
  },
  {
    "text": "तदा दुन्दुभयो नेदुर्वादित्राणि बहूनि च॥\nइन्द्रादयः सुराः सर्वे पुष्पवर्षं ववर्षिरे॥ ३५.५८ ॥"
  },
  {
    "text": "ब्रह्मादिभिः सुरगणैर्बहुभिः परीतो योगीश्वरो गिरिजया सह विश्ववंद्यः॥\nअभ्यर्थितः परममंगल मंगलैश्च दिव्यासनोपरि रराज महाविभूत्या॥ ३५.५९ ॥"
  },
  {
    "text": "एवंविधान्यनेकानि चरितानि महात्मनः॥\nमहेशस्य च भो विप्राः पापहारीणि श्रृण्वताम्॥ ३५.६० ॥"
  },
  {
    "text": "यानियानीह रुद्रस्य चरितानि महांत्यपि॥\nश्रुतानि परमाण्येव भूयः किं कथयामि वः॥ ३५.६१ ॥"
  },
  {
    "text": "<b>॥ऋषय ऊचुः॥\n</b>\nएव मुक्तं त्वया सूत चरितं शंकरस्य च॥\nअनेन चरितेनैव संतृप्ताः स्मो न संशयः॥ ३५.६२ ॥"
  },
  {
    "text": "<b>॥सूत उवाच॥\n</b>\nव्यासप्रसादाच्छ्रुतमस्ति सर्वं मया ततं शंकररूपमद्भुतम्॥\nसुविस्तृतं चाद्भुतवेदगर्भं ज्ञानात्मकं परमं चेदमुक्तम्॥ ३५.६३ ॥"
  },
  {
    "text": "श्रद्धया परयोपेताः श्रावयंति शिवप्रियम्॥\nश्रृण्वंति चैव ये भक्त्या शंभेर्माहात्म्यमद्भुतम्॥\nशिवशास्त्रमिदं प्रीत्या ते यांति मरमां गतिम्॥ ३५.६४ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवशास्त्रे पार्वत्या शबरीरूपेण शिवस्य गन्धमादनपर्वतं प्रत्यानयनपूर्वकं बृहस्पतिकृतशिवराज्याभिषेकवर्णनं नाम पञ्चत्रिंशोऽध्यायः॥ ३५ ॥ छ ॥"
  },
  {
    "text": "॥ इति श्रीस्कान्दमहापुराणे प्रथमे माहेश्वरखण्डे प्रथमः केदारखण्डः समाप्तः॥ १ ॥"
  }
]
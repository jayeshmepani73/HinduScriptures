[
  {
    "text": "<b>॥शोनक उवाच॥\n</b>\nहत्वा तं तारकं संख्ये कुमारेण महात्मना॥\nकिं कृतं सुमहद्विप्र तत्सर्वं वक्तुमर्हसि॥ ३१.१ ॥"
  },
  {
    "text": "कुमारो ह्यपरः शंभुर्येन सर्वमिदं ततम्॥\nतपसा तोषितः शंभुर्ददाति परमं पदम्॥ ३१.२ ॥"
  },
  {
    "text": "कुमारो दर्शनात्सद्यः सफलो हि नृणां सदा॥\nये पापिनो ह्यधर्म्मिष्ठाः श्वपचा अपि लोमश॥\nदर्शनाद्धूतपापास्ते भवंत्येव न संशयः॥ ३१.३ ॥"
  },
  {
    "text": "शौनकस्य वचः श्रुत्वा उवाच चरितं तदा॥\nव्यास शिष्यो महाप्रज्ञः कुमारस्य महात्मनः॥ ३१.४ ॥"
  },
  {
    "text": "<b>॥लोमश उवाच॥\n</b>\nह्ताव तं तारकं संख्ये देवानामजयं ततः॥\nअवध्यं च द्विजश्रेष्ठाः कुमारो जयमाप्तवान्॥ ३१.५ ॥"
  },
  {
    "text": "महिमा हि कुमारस्य सर्वशास्त्रेषु कथ्यते॥\nवेदैश्च स्वागमैश्चापि पुराणैश्च तथैव च॥ ३१.६ ॥"
  },
  {
    "text": "तथोपनिषदैश्चैव मीमांसाद्वितयेन तु॥\nएवंभूतः कुमारोयमशक्यो वर्णितुं द्विजाः॥ ३१.७ ॥"
  },
  {
    "text": "यो हि दर्शनमात्रेण पुनाति सकलं जगत्॥\nत्रातारं भुवनस्यास्य निशम्य पितृराट्स्वयम्॥ ३१.८ ॥"
  },
  {
    "text": "ब्रह्माणं च पुरस्कृत्य विष्णुं चैव सवासवम्॥\nस ययौ त्वरितेनैव शंकरं लोकशंकरम्॥\nतृष्टाव प्रयतो भूत्वा दक्षिणाशापतिः स्वयम्॥ ३१.९ ॥"
  },
  {
    "text": "नमो भर्गाय देवाय देवानां पतये नमः॥\nमृत्युंजयाय रुद्राय ईशानाय कपर्द्दिने॥ ३१.१० ॥"
  },
  {
    "text": "नीलकंठाय शर्वाय व्योमावयवरूपिणे॥\nकालाय कालनाथाय कालरूपाय वै नमः॥ ३१.११ ॥"
  },
  {
    "text": "यमेन स्तूयमानो हि उवाच प्रभुरीश्वरः॥\nकिमर्थमागतोऽसि त्वं तत्सर्वं कथयस्व नः॥ ३१.१२ ॥"
  },
  {
    "text": "<b>॥यम उवाच॥\n</b>\nश्रूयतां देवदेवेश वाक्य वाक्यविशारद॥\nतपसा परमेणैव तुष्टिं प्राप्तोसि शंकर॥ ३१.१३ ॥"
  },
  {
    "text": "कर्मणा परमेणैव ब्रह्मा लोकपितामहः॥\nतुष्टिमेति न संदेहो वराणां हि सदा प्रभुः॥ ३१.१४ ॥"
  },
  {
    "text": "तथा विष्णुर्हि भगवान्वेदवेद्यः सनातनः॥\nयज्ञैरनेकैः संतुष्ट उपवासव्रतैस्तथा॥ ३१.१५ ॥"
  },
  {
    "text": "ददाति केवलं भावं येन कैवल्यमाप्नुयुः॥\nनराः सर्वे मम मतं नान्यता हि वचो मम॥ ३१.१६ ॥"
  },
  {
    "text": "ददाति तुष्टो वै भोगं तथा स्वर्गादिसंपदः॥\nसूर्यो नमस्ययाऽरोग्यं ददातीह न चान्यथा॥ ३१.१७ ॥"
  },
  {
    "text": "गणेशो हि महादेव अर्घ्यपाद्यादिचंदनैः॥\nमंत्रावृत्त्या तथा शंभो निर्विघ्नं च करिष्यति॥ ३१.१८ ॥"
  },
  {
    "text": "तथान्ये लोकपाः सर्वे यथाशक्त्या फलप्रदाः॥\nयज्ञाध्ययनदानाद्यैः परितुष्टाश्च शंकर॥ ३१.१९ ॥"
  },
  {
    "text": "महदाश्चर्य संभूतं सर्वेषां प्राणिनामिह॥\nकृतं च तव पुत्रेण स्वर्गद्वारमपावृताम्॥ ३१.२० ॥"
  },
  {
    "text": "दर्शनाच्च कुमारस्य सर्वे स्वर्गैकसो नराः॥\nपापिनोऽपि महादेव जाता नास्त्यत्र संशयः॥ ३१.२१ ॥"
  },
  {
    "text": "मया किं क्रियतां देव कार्याकार्यव्यवस्थितौ॥\nये सत्यशीलाः शांताश्च वदान्या निरवग्रहाः॥ ३१.२२ ॥"
  },
  {
    "text": "जितेंद्रिया अलुब्धाश्च कामरागविवर्जिताः॥\nयाज्ञिका धर्मनिष्ठाश्च वेदवेदांगपारगाः॥ ३१.२३ ॥"
  },
  {
    "text": "यां गतिं यांति वै शंभो सर्वे सुकृतिनोपि हि॥\nतां गतिं दर्शनात्सर्वे श्वपचा अधमा अपि॥ ३१.२४ ॥"
  },
  {
    "text": "कुमारस्य च देवेश महदाश्चर्यकर्मणः॥\nकार्त्तिक्यां कृत्तिकायोगसहितायां शिवस्य च॥ ३१.२५ ॥"
  },
  {
    "text": "शिवस्य तनयं दृष्ट्वा ते यांति स्वकुलैः सह॥\nकोटिभिर्बहुभिश्चैव मत्स्थानं परिमुच्य वै॥ ३१.२६ ॥"
  },
  {
    "text": "कुमारदर्शनात्सर्वे श्वपचा अपि यांति वै॥\nसद्गतिं त्वरितेनैव किं क्रियेत मयाधुना॥ ३१.२७ ॥"
  },
  {
    "text": "यमस्य वचनं श्रुत्वा शंकरो वाक्यमब्रवीत्॥ ३१.२८ ॥"
  },
  {
    "text": "<b>॥शंकर उवाच॥\n</b>\nयेषां त्वंतगतं पापं जनानां पुण्यकर्मणाम्॥\nविशुद्धभावो भो धर्म्म तेषां मनसि वर्त्तते॥ ३१.२९ ॥"
  },
  {
    "text": "सत्तीर्थगमनायैव दर्शनार्थं सतामिह॥\nवांछा च महती तेषां जायते पूर्वकारिता॥ ३१.३० ॥"
  },
  {
    "text": "बहूनां जन्मनामंते मयि भावोऽनुवर्त्तते॥\nप्राणिनां सर्वभावेन जन्माभ्यासेनभो यम॥ ३१.३१ ॥"
  },
  {
    "text": "तस्मात्सुकृतिनः सर्वे येषां भावोऽनुवर्त्ते॥\nजन्मजन्मानुवृत्तानां विस्मयं नैव कारयेत्॥ ३१.३२ ॥"
  },
  {
    "text": "स्त्रीबालशूद्राः श्वपचाधमाश्च प्राग्जन्मसंस्कारवशाद्धि धर्म्म॥\nयोनिं पापिषु वर्त्तमानास्तथापि शुद्धा मनुजा भवंति॥ ३१.३३ ॥"
  },
  {
    "text": "तथा सितेन मनसा च भवंति सर्वे सर्वेषु चैव विषयेषु भवंति तज्ज्ञाः॥\nदैवेन पूर्वचरितेन भवंति सर्वे सुराश्चेंद्रादयो लोकपालाः प्राक्तनेन॥ ३१.३४ ॥"
  },
  {
    "text": "जाता ह्यमी भूतगणाश्च सर्वे ह्यमी ऋषयो ह्यमी देवताश्च॥ ३१.३५ ॥"
  },
  {
    "text": "विस्मयो नैव कर्त्तव्यस्त्वया वापि कुमारके॥\nकुमारदर्शने चैव धर्मराज निबोध मे॥ ३१.३६ ॥"
  },
  {
    "text": "वचनं कर्मसंयुक्तं सर्वेषां फलदायकम्॥\nसर्वतीर्थानि यज्ञाश्च दानानि विविधानि च॥\nकार्याणि मनःशुद्ध्यर्थं नात्र कार्या विचारणा॥ ३१.३७ ॥"
  },
  {
    "text": "मनसा भावितो ह्यात्मा आत्मनात्मानमेव च॥\nआत्मा अहं च सर्वेषआं प्राणिनां हि व्यवस्थितः॥ ३१.३८ ॥"
  },
  {
    "text": "अहं सदा भावयुक्त आत्मसंस्थो निरंतरः॥\nजंगमाजंगमानां च सत्यं प्रति वदामि ते॥ ३१.३९ ॥"
  },
  {
    "text": "द्वंद्वातीतो निर्विकल्पो हि साक्षात्स्वस्थो नित्यो नित्ययुक्तो निरीहः॥\nकूटस्थो वै कल्पभेदप्रवादैर्बहिष्कृतो बोधबोध्यो ह्यनन्तः॥ ३१.४० ॥"
  },
  {
    "text": "विस्मृत्य चैनं स्वात्मानं केवलं बोधलक्षणम्॥\nसंसारिणो हि दृश्यंते समस्ता जीवराशयः॥ ३१.४१ ॥"
  },
  {
    "text": "अहं ब्रह्मा च विष्णुश्च त्रयोऽमी गुणकारिणः॥\nसृष्टिपालनसंहारकारका नान्यथा भवेत्॥ ३१.४२ ॥"
  },
  {
    "text": "अहंकारवृतेनैव कर्मणा कारितावयम्॥\nयूयं च सर्वे विबुधा मनुष्याश्च खगादयः॥ ३१.४३ ॥"
  },
  {
    "text": "पश्वादयः पृथग्भूतास्तथान्ये बहवो ह्यमी॥\nपृथक्पृथक्समीचीना गुणवतश्च संसृतौ॥ ३१.४४ ॥"
  },
  {
    "text": "पतिता मृगतृष्णायां मायया च वशीकृताः॥\nवयं सर्वे च विबुधाः प्राज्ञाः पंडितमानिनः॥ ३१.४५ ॥"
  },
  {
    "text": "परस्परं दूषयंतो मिथ्यावादरताः खलाः॥ ३१.४६ ॥"
  },
  {
    "text": "त्रैगुणा भवसंपन्ना अतत्तवज्ञाश्च रागिणः॥\nकामक्रोधभयद्वेषमदमात्सर्यसंयुताः॥ ३१.४७ ॥"
  },
  {
    "text": "परस्परं दूषयंतो ह्यतत्त्वज्ञा बहिर्मुखाः॥\nतस्मादेवं विदित्वाथ असत्यं गुणभेदतः॥ ३१.४८ ॥"
  },
  {
    "text": "गुणातीते च वस्त्वर्थे परमार्थैकदर्शनम्॥ ३१.४९ ॥"
  },
  {
    "text": "यस्मिन्भेदो ह्यभेदं च यस्मिन्रागो विरागताम्॥\nक्रोधो ह्यक्रोधतां याति तद्वाम परमं श्रृणु॥ ३१.५० ॥"
  },
  {
    "text": "न तद्भासयते शब्दः कृतकत्वाद्यथा घटः॥\nशब्दो हि जायते धर्म्मः प्रवृत्तिपरमो यतः॥ ३१.५१ ॥"
  },
  {
    "text": "प्रवृत्तिश्च निवृत्तिश्च तथा द्वंद्वानि सर्वशः॥\nविलयं यांति यत्रैव तत्स्थानं शाश्वतं मतम्॥ ३१.५२ ॥"
  },
  {
    "text": "निरंतरं निर्गुणं ज्ञप्तिमात्रं निरंजनं निर्विकाशं निरीहम्॥\nसत्तामात्रं ज्ञानगम्यं स्वसिद्धं स्वयंप्रभं सुप्रभं बोधगम्यम्॥ ३१.५३ ॥"
  },
  {
    "text": "एतज्ज्ञानं ज्ञानविदो वदंति सर्वात्मभावेन निरीक्षयंति॥\nसर्वातीतं ज्ञानगम्यं विदित्वा येन स्वस्थाः समबुद्ध्या चरंति॥ ३१.५४ ॥"
  },
  {
    "text": "अतीत्य संसारमनादिमूलं मायामयं मायया दुर्विचार्यम्॥\nमायां त्यक्त्वा निर्ममा वीतरागा गच्छंति ते प्रेतराणिनर्विकल्पम्॥ ३१.५५ ॥"
  },
  {
    "text": "संसृतिः कल्पनामूलं कल्पना ह्यमृतोपमा॥\nयैः कल्पना परित्यक्ता ते यांति परमां गतिम्॥ ३१.५६ ॥"
  },
  {
    "text": "शुक्त्यां रजतबुद्धिश्च रज्जुबुद्धिर्यर्थोरणे॥\nमरीचौ जलबुद्धिश्च मिथ्या मिथ्यैव नान्यथा॥ ३१.५७ ॥"
  },
  {
    "text": "सिद्धिः स्वच्छंदवर्त्तित्वं पारतंत्र्यं हि वै मृषा॥\nबद्धो हि परतंत्राख्यो मुक्तः स्वातंत्र्यभावनः॥ ३१.५८ ॥"
  },
  {
    "text": "एको ह्यात्मा विदित्वाथ निर्ममो निरवग्रहः॥\nकुतस्तेषां बंधनं च यथाखे पुष्पमेव च॥ ३१.५९ ॥"
  },
  {
    "text": "शशविषाणमेवैतज्त्रानं संसार एव च॥\nकिं कार्यं बहुनोक्तेन वचसा निष्फलेन हि॥ ३१.६० ॥"
  },
  {
    "text": "ममतां च निराकृत्य प्राप्तुकामाः परं पदम्॥\nज्ञानिनस्ते हि विद्वांसो वीतरागा जितेंद्रियाः॥ ३१.६१ ॥"
  },
  {
    "text": "यैस्त्यक्तो ममताभावो लोभकोपौ निराकृतौ॥\nते यांति परमं स्थानं कामक्रोधविवर्जिताः॥ ३१.६२ ॥"
  },
  {
    "text": "यावत्कामश्च लोभश्च रागद्वेषौ व्यवस्थितौ॥\nनाप्नुवंति च तां सिद्धिं शब्दमात्रैकबोधकाः॥ ३१.६३ ॥"
  },
  {
    "text": "<b>॥यम उवाच॥\n</b>\nशब्दाच्छब्दः प्रवर्त्तेत निःशब्दं ज्ञानमेव च॥\nअनित्यत्वं हि शब्दस्य कथं प्रोक्तं त्वया प्रभो॥ ३१.६४ ॥"
  },
  {
    "text": "अक्षरं ब्रह्मपरमं शब्दो वै ह्यरात्मकः॥\nतस्माच्छब्दस्त्वया प्रोक्तो निरीक्षक इति श्रुतम्॥ ३१.६५ ॥"
  },
  {
    "text": "प्रतिपाद्यं हि यत्किंचिच्छब्देनैव विना कथम्॥\nतत्सर्वं कथ्यतां शंभो कार्याकार्यव्यवस्थितौ॥ ३१.६६ ॥"
  },
  {
    "text": "<b>॥शंकर उवाच॥\n</b>\nश्रृणुष्वावहितो भूत्वा परमार्धयुतं वचः॥\nयस्य श्रवणमात्रेण ज्ञातव्यं नावशिष्यते॥ ३१.६७ ॥"
  },
  {
    "text": "ज्ञानप्रवादिनः सर्व ऋषयो वीतकल्मषाः॥\nज्ञानाभ्यासेन वर्त्तंते ज्ञानं ज्ञानविदो विदुः॥ ३१.६८ ॥"
  },
  {
    "text": "ज्ञानं ज्ञेयं ज्ञानगम्यं ज्ञात्वा च परिगीयते॥\nकथं केन च ज्ञातव्यं किं तद्वक्तुं विवक्षितम्॥ ३१.६९ ॥"
  },
  {
    "text": "एतत्सर्वं समासेन कथयामि निबोध मे॥\nएको ह्यनेकधा चैव दृश्यते भेदभावनः॥ ३१.७० ॥"
  },
  {
    "text": "यथा भ्रमरिकादृष्टा भ्रम्यते च मही यम॥\nतथात्मा भेदबुद्ध्या च प्रतिभाति ह्यनेकधा॥ ३१.७१ ॥"
  },
  {
    "text": "तस्माद्विमृश्य तेनैव ज्ञातव्यः श्रवणेन च॥\nमंतव्यः सुप्रयोगेण मननेन विशेषतः॥ ३१.७२ ॥"
  },
  {
    "text": "निर्द्धार्य चात्मनात्मानं सुखं बंधात्प्रमुच्यते॥\nमायाजालमिदं सर्वं जगदेतच्चाराचरम्॥ ३१.७३ ॥"
  },
  {
    "text": "मायामयोऽयं संसारो ममतालक्षणो महान्॥\nममतां च बहिः कृत्वा सुखं बंधात्प्रमुच्यते॥ ३१.७४ ॥"
  },
  {
    "text": "कोऽहं कस्त्वं कुतश्चान्ये महामायावलंबिनः॥\nअजागलस्तनस्येव प्रपंचोऽयं निरर्थकः॥ ३१.७५ ॥"
  },
  {
    "text": "निष्फलोऽयं निराभासो निःसारो धूमडंबरः॥\nतस्मात्सर्वप्रयत्नेन आत्मानं स्मर वै यम॥ ३१.७६ ॥"
  },
  {
    "text": "<b>॥लोमश उवाच॥\n</b>\nएवं प्रचोदितस्तेन शंभुना प्रेतराट्‌स्वयम्॥\nबुद्धो भूत्वा यमः साक्षादात्मभूतोऽभवत्तदा॥ ३१.७७ ॥"
  },
  {
    "text": "कर्म्मणां हि च सर्वेषां शास्ता कर्मानुसारतः॥\nबभूव डंबरो नॄणां भूतानां च समाहितः॥ ३१.७८ ॥"
  },
  {
    "text": "<b>॥ऋषय ऊचुः॥\n</b>\nहत्वा तु तारकं युद्धे कुमारेण महात्मना॥\nअत ऊर्ध्वं कथ्यतां भोः किं कृतं महदद्भुतम्॥ ३१.७९ ॥"
  },
  {
    "text": "<b>॥सूत उवाच॥\n</b>\nहते तु तारके दैत्ये हिमवन्प्रमुखाद्रयः॥\nकार्त्तिकेयं समागत्य गीर्भी रम्याभिरैडयन्॥ ३१.८० ॥"
  },
  {
    "text": "<b>॥गिरय ऊचुः॥\n</b>\nनमः कल्याणरूपाय नमस्ते विश्वमंगल॥\nविश्वबंधो नमस्तेऽस्तु नमस्ते विश्वभावन॥ ३१.८१ ॥"
  },
  {
    "text": "वरीष्ठाः श्वपचा येन कृता वै दर्शनात्त्वया॥\nत्वां नमामो जगद्बंधुं त्वां वयं शरणागताः॥ ३१.८२ ॥"
  },
  {
    "text": "नमस्ते पार्वतीपुत्र शंकरात्मज ते नमः॥\nनमस्ते कृत्तिकासूनो अग्निभूत नमोस्तु ते॥ ३१.८३ ॥"
  },
  {
    "text": "नमोस्तु ते देववरैः सुपूज्य नमोऽस्तु ते ज्ञानविदां वरिष्ठ॥\nनमोऽस्तु ते देववर प्रसीद शरण्य सर्वार्तिविनाशदक्ष॥ ३१.८४ ॥"
  },
  {
    "text": "एवं स्तुतो गिरिभिः कार्त्तिकेयो ह्युमासुतः॥\nतान्गिरीन्सुप्रसन्नात्मा वरं दातुं समुत्सुकः॥ ३१.८५ ॥"
  },
  {
    "text": "<b>॥कार्त्तिकेय उवाच॥\n</b>\nभोभो गिरिवरा यूयं श्रृणुध्वं मद्वचोऽधुना॥\nकर्मिभिर्ज्ञानिभिश्चैव सेव्यमाना भविष्यथ॥ ३१.८६ ॥"
  },
  {
    "text": "भवत्स्वेव हि वर्त्तते दृषदो यत्नसेविताः॥\nपुनंतु विश्चं वचनान्मम ता नात्र संशयः॥ ३१.८७ ॥"
  },
  {
    "text": "पर्वतीयानि तीर्थानि भविष्यंति न चान्यथा॥\nशिवालयानि दिव्यानि दिव्यान्यायतनानि च॥ ३१.८८ ॥"
  },
  {
    "text": "अयनानि विचित्राणि शोभनानि महांति च॥\nभविष्यंति न संदेहः पर्वता वचनान्मम॥ ३१.८९ ॥"
  },
  {
    "text": "योऽयं मातामहो मेऽद्य हिमवान्पर्वतोत्तमः॥\nतपस्विनां महाभागः फलदो हि भविष्यति॥ ३१.९० ॥"
  },
  {
    "text": "मेरुश्च गिरिराजोऽयमाश्रयो हि भविष्यति॥\nलोकालोको गिरिवर उदयाद्रिर्महायशः॥ ३१.९१ ॥"
  },
  {
    "text": "लिंगरूपो हि भगवान्भविष्यति न चान्यथा॥\nश्रीशैलो हि महेंद्रश्च तथा सह्याचलोगिरिः॥ ३१.९२ ॥"
  },
  {
    "text": "माल्यवान्मलयो विन्ध्यस्तथासौ गंधमादनः॥\nश्वेतकूटस्त्रिकूटो हि तथा दर्दुरपर्वतः॥ ३१.९३ ॥"
  },
  {
    "text": "एते चान्ये च बहवः पर्वता लिंगरूपिणः॥\nमम वाक्याद्भविष्यंति पापक्षयकरा ह्यमी॥ ३१.९४ ॥"
  },
  {
    "text": "एवं वरं ददौ तेभ्यः पर्वतेभ्यश्च शांकरिः॥\nततो नंदीह्युवाचाथ सर्वागमपुरस्कृतम्॥ ३१.९५ ॥"
  },
  {
    "text": "<b>॥नंद्युवाच॥\n</b>\nत्वया कृता हि गिरयो लिंगरूपिण एव ते॥\nशिवालयाः कथं नाथ पूज्याः स्युःसर्वदैवतैः॥ ३१.९६ ॥"
  },
  {
    "text": "<b>॥कुमार उवाच॥\n</b>\nलिंगं शिवालयं ज्ञेयं देवदेवस्य शूलिनः॥\nसर्वैर्नृभिर्दैवतैश्च ब्रह्मादिभिरतांद्रितैः॥ ३१.९७ ॥"
  },
  {
    "text": "नीलं मुक्ता प्रवालं च वैडूर्यं चंद्रमेव च॥\nगोमेदं पद्मरागं च मारतं कांचनं तथा॥ ३१.९८ ॥"
  },
  {
    "text": "राजतं ताम्रमारं च तथा नागमयं परम्॥\nरत्नधातुमयान्येव लिंगानि कथितानि ते॥ ३१.९९ ॥"
  },
  {
    "text": "पवित्राण्येव पूज्यानि सर्वकामप्रदानि च॥\nएतेषामपि सर्वेषां काश्मीरं हि विशिष्यते॥ ३१.१०० ॥"
  },
  {
    "text": "ऐहिकामुष्मिकं सर्वं पूजाकर्तुः प्रयच्छति॥ ३१.१०१ ॥"
  },
  {
    "text": "<b>॥नंद्युवाच॥\n</b>\nलिंगानामपि पूज्यं स्याद्बाणलिंगं त्वया कथम्॥\nकथितं चोत्तमत्वेन तत्सर्वं वदसुव्रत॥ ३१.१०२ ॥"
  },
  {
    "text": "<b>॥कुमार उवाच॥\n</b>\nरेवायां तोयमध्ये च दृश्यंते दृषदो हि याः॥\nशिवप्रसादात्तास्तु स्युर्लिंगरूपा न चान्यथा॥ ३१.१०३ ॥"
  },
  {
    "text": "श्लक्ष्णमूलाश्च कर्तव्याः पिंडिकोपरि संस्थिताः॥\nपूजनीयाः प्रयत्नेन शिवदीक्षायुतेन हि॥ ३१.१०४ ॥"
  },
  {
    "text": "पिंडीयुक्तं च शास्त्रेण विधिना च यजेच्छिवम्॥\nवरदो हि जगन्नाथः पूजकस्य न चान्यथा॥ ३१.१०५ ॥"
  },
  {
    "text": "पंचाक्षरी यस्य मुखे स्थिता सदा चेतोनिवृत्तिः शिवचिंतने च॥\nभूतेषुः साम्यं परिवादमूकता षंढत्वमेव परयोषितासु॥ ३१.१०६ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे शिवशास्त्रे कार्त्तिकेयप्रोक्तशिवलिंगमाहात्म्यवर्णनं नामैकत्रिंशोऽध्यायः॥ ३१ ॥"
  }
]
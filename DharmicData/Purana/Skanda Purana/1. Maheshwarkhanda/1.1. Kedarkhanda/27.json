[
  {
    "text": "<b>॥लोमश उवाच॥\n</b>\nतथैव विष्णुना सर्वे पर्वताश्च प्रपूजिताः॥\nसह्याचलश्च विंध्यश्च मैनाको गंधमादनः॥ २७.१ ॥"
  },
  {
    "text": "माल्यवान्मलयश्चैव महेंद्रो मंदरस्तथा॥\nमेरुश्चैव प्रयत्नेन पूजितो विष्णुना तदा॥ २७.२ ॥"
  },
  {
    "text": "श्वेतः कृतः श्वेतगिरिर्निलाद्रिश्च तथैव च॥\nउदयाद्रिश्च श्रृंगश्च अस्ताचलवरो महान्॥ २७.३ ॥"
  },
  {
    "text": "मानसाद्रिस्तथा शैलः कैलासः पर्वतोत्तमः॥\nलोकालोकस्तथा शैलः पूजितः परमेष्ठिना॥ २७.४ ॥"
  },
  {
    "text": "एवं ते पर्वतश्रेष्ठाः पूजिताः सर्व एव हि॥\nतथान्ये पूजितास्तेन सर्वे पर्वतवासिनः॥ २७.५ ॥"
  },
  {
    "text": "विष्णुना ब्रह्मणा सार्द्धं कृतं सर्वं यथोचितम्॥\nअन्येहनि च संप्राप्ते वरयात्रा कृता तथा॥ २७.६ ॥"
  },
  {
    "text": "हिमाद्रिणा बंधुभिश्च पर्वतं गंधमादनम्॥\nययुः सर्वे सुरगणा गणाश्च बहवस्तथा॥ २७.७ ॥"
  },
  {
    "text": "प्रमथाश्च तथा सर्वे तथा चंडीगणाः परे॥\nये चान्ये बहवस्तत्र समायाता हिमालया॥ २७.८ ॥"
  },
  {
    "text": "शिवस्योद्वहनं विप्राः शिवेन परिभाविताः॥\nपरं हर्षं समापन्ना दृष्ट्वा तौ दंपती तदा॥ २७.९ ॥"
  },
  {
    "text": "पार्वतीसहितः शंभुः शंभुना सह पार्वती॥\nपुष्पगन्धौ यथा स्यातां वागर्थाविव तत्त्वतः॥ २७.१० ॥"
  },
  {
    "text": "तथा प्रकृतिपुंसौ च ऐकपद्येन नान्यथा॥\nदंपती तौ गजारूढौ शुशुभाते महाप्रभौ॥ २७.११ ॥"
  },
  {
    "text": "विमास्थस्तदा ब्रह्मा विष्णुश्च गरुडोपरि॥\nऐरावतगतश्चेंद्रः कुबेरः पुष्पकोपरि॥ २७.१२ ॥"
  },
  {
    "text": "पाशी च मकरा रूढो यमो महिषमेव च॥\nप्रेतारूढो नैर्ऋतः स्यादग्निर्बस्तगतो महान्॥ २७.१३ ॥"
  },
  {
    "text": "मृगारूढोऽथ पवन ईशो वृषभमेव च॥\nइत्येवं लोकपालाश्च सग्रहाः परमेष्ठिनः॥ २७.१४ ॥"
  },
  {
    "text": "स्वैः स्वैर्बलैः परिक्रांतास्तथान्ये प्रमथादयः॥\nहिमाद्रिश्च महाशैल ऋषभो गंधमादनः॥ २७.१५ ॥"
  },
  {
    "text": "सह्याचलो नीलगिरिर्मंदरो मलयाचलः॥\nकैलासो हि महातेजा मैनाकश्च महाप्रभः॥ २७.१६ ॥"
  },
  {
    "text": "एते चान्ये च गिरयः क्षीमंतो हि महाप्रभाः॥\nसकलत्राश्च ते सर्वे ससुताश्च मनोरमाः॥ २७.१७ ॥"
  },
  {
    "text": "बलिनो रूपिणः सर्वे मेर्वाद्यास्तत्र पर्वताः॥\nवरयात्राप्रसंगेन शिवार्चनपराभवन्॥ २७.१८ ॥"
  },
  {
    "text": "नंदिना ह्युपविष्टास्ते मेर्वाद्यास्तत्र पर्वताः॥\nवरयात्रा कृता ते यथोक्ता च हिमाद्रिणा॥\nसर्वैस्तैर्बंधुभिः सार्द्धं पुनरागमनं कृतम्॥ २७.१९ ॥"
  },
  {
    "text": "स्वकालयस्थो हिमवान्स रेजे हि महा यशा॥\nशिवसंपर्कजेनैव महसा परमेम च॥\nविख्यातो हि महाशैलस्त्रिषु लोकेषु विश्रुतः॥ २७.२० ॥"
  },
  {
    "text": "कन्यादानेन महता तुष्टो यस्य च शंकरः॥\nते धन्यास्ते महात्मानः कृतकृतत्यास्तथैव च॥ २७.२१ ॥"
  },
  {
    "text": "द्व्यक्षरं नाम येषां च जिह्वाग्रे संस्थितं सदा॥\nशिवेति द्व्यक्षरं नाम यैर्हृदीरितमद्य वै॥\nते वै मनुष्यरूपेण रुद्रा एव न संशयः॥ २७.२२ ॥"
  },
  {
    "text": "किंचिद्दानेन संतुष्टः पत्रेणापि तथैव च॥\nतोयेनापि हि संतुष्टो महादेवो निरन्तरम्॥ २७.२३ ॥"
  },
  {
    "text": "पत्रेण पुष्पेण तथा जलेन प्रीतो भवत्येष सदाशिवो हि॥\nतस्माच्च सर्वैः प्रतिपूजनीयः शिवो मद्दाभाग्यकरो नृणामिह॥ २७.२४ ॥"
  },
  {
    "text": "एको महाञ्ज्योतिरजः परेशः परापराणां परमो महात्मा॥\nनिरंतरो निर्विकारो निरीशो निराबाधो निर्विकल्पो निरीहः॥ २७.२५ ॥"
  },
  {
    "text": "निरंजनो नित्यरूपो निरोधो नित्यानन्दो नित्यमुक्ताः सदेव॥\nएवंभूतो देवदेवोऽर्च्चितश्च तैर्देवाद्यर्विश्ववेद्यो भवश्च॥\nस्तुतो ध्यातः पूजितश्चिंतितश्च सर्वज्ञोऽसौ सर्वदा सर्वदश्च॥ २७.२६ ॥"
  },
  {
    "text": "यथा वरिष्ठो हिमवान्प्रसिद्धः सर्वैर्गुणैः सर्वगुणो महात्मा॥\nविश्वेशवंद्यो हि तदा हिमालयो जातो गिरीणां प्रवरस्तदानीम्॥ २७.२७ ॥"
  },
  {
    "text": "मेनया सह धर्मात्मा यथास्थानगतस्ततः॥\nसर्वान्विसर्जयामास पर्वतान्पर्वतेश्वरः॥ २७.२८ ॥"
  },
  {
    "text": "गतेषु तेषु हिमवान्पुत्रैः पौत्रैः प्रपौत्रकैः॥\nराजा गिरीणां प्रवरो महादेवप्रसादतः॥ २७.२९ ॥"
  },
  {
    "text": "अथो गिरिजया सार्द्धं महेशो गन्धमादने॥\nएकांते च मतिं चक्रे रमणार्थं स्वरूपवान्॥ २७.३० ॥"
  },
  {
    "text": "सुरतेनैव महता तपसा हि समागमे॥\nद्वयोः सुरतमारब्धं तद्द्वयोश्च तदाऽभवत्॥ २७.३१ ॥"
  },
  {
    "text": "अनिष्टं महदाश्चर्यं प्रलयोपममेव च॥\nतस्मिन्महारते प्राप्ते नाविंदंत सुखं परम्॥ २७.३२ ॥"
  },
  {
    "text": "सर्वे ब्रह्मादयो देवाः कार्याकार्यव्यवस्थितौ॥\nरेतसा च जगत्सर्वं नष्टं स्थावरजंगमम्॥ २७.३३ ॥"
  },
  {
    "text": "सस्मार चाग्निं ब्रह्मा च विष्णुश्चाध्यात्मदायकः॥\nमनसा संस्मृतः सद्यो जगामाग्निस्त्वरान्वितः॥ २७.३४ ॥"
  },
  {
    "text": "ताभ्यां संप्रेषितोऽपश्यद्रुचिरं शिवमांदिरम्॥\nद्वारि स्थितं नंदिनं च ददर्शाग्रे महाप्रभम्॥ २७.३५ ॥"
  },
  {
    "text": "अग्निर्ह्रस्वस्तदा भूत्वा काश्मीरसदृशच्छविः॥\nप्रविष्टोंतः पुरं शंभोर्नानाश्चर्यसमन्वितम्॥ २७.३६ ॥"
  },
  {
    "text": "अनेकरत्नसंवीतं प्रासादैश्च स्वलं कृतम्॥\nतदंगणमनुप्राप्य उपविश्याह हव्यवाट्॥ २७.३७ ॥"
  },
  {
    "text": "पाणिपात्रस्य मे ह्यम्ब भिक्षां देह्यवरोधतः॥\nतच्छ्रुत्वा वचनं तस्य पाणिपात्रस्य बालिका॥ २७.३८ ॥"
  },
  {
    "text": "यावद्दातुं च सारेभे भिक्षां तस्मै ततः स्वयम्॥\nउत्थाय सुरतात्तस्माच्छिवो हि कुपितो भृशम्॥ २७.३९ ॥"
  },
  {
    "text": "रुद्रस्त्रिशूलमुद्यम्य भैरवो ह्यऽभवत्तदा॥\nनिवारितो गिरिजया वधात्तस्माच्छिवः स्वयम्॥\nभिक्षां तस्मै ददौ वाचा अग्नये जातवेदसे॥ २७.४० ॥"
  },
  {
    "text": "पाणौ भिक्षां गृहीत्वाथ प्रत्यक्षं तेन चाग्निना॥\nभिक्षिता कुपिता तं वै शशाप गिरिजा ततः॥ २७.४१ ॥"
  },
  {
    "text": "रे भिक्षो भविता शापात्सर्वभक्षो ममाशु वै॥\nअनेन रेतसा सद्यः पीडां प्राप्स्यसि सर्वतः॥ २७.४२ ॥"
  },
  {
    "text": "इत्युक्तो भक्षयित्वाग्नी रेत ईशस्य हव्यवाट्॥\nयत्र देवाः स्थिताः सर्वे ब्रह्माद्याश्चैव सर्वशः॥ २७.४३ ॥"
  },
  {
    "text": "आगत्याकथयत्सर्वं तद्रेतोभक्षणादिकम्॥\nसर्वे सगर्भा ह्यभवन्निन्द्राद्या देवतागणाः॥ २७.४४ ॥"
  },
  {
    "text": "अग्नेर्यथा हविश्चैव सर्वेषामुपतिष्ठति॥\nअग्नेर्मुखोद्भवेनैव रेतसा ते सुरेश्वराः॥ २७.४५ ॥"
  },
  {
    "text": "सगर्भाह्यभवन्सर्वे चिंतया चप्रपीडिताः॥\nविष्णुं शरणमाजग्मुर्द्देवदेवेश्वरं प्रभुम्॥ २७.४६ ॥"
  },
  {
    "text": "॥देवा ऊचुः॥\nत्वं त्राता सर्वदेवानां लोकानां प्रभुरेव च॥\nतस्माद्रक्षा विधातव्या शरणागतवत्सल॥ २७.४७ ॥"
  },
  {
    "text": "वयं सर्वे मर्तुकामा रेतसानेन पीडिताः॥\nअसुरेभ्यः परित्रस्ता वयं सर्वे दिवौकसः॥ २७.४८ ॥"
  },
  {
    "text": "शरणं शंकरं याताः परित्रातुं कृतोद्वहाः॥\nयदा पुत्रो हि रुद्रस्य भविष्यति तदा वयम्॥\nसुखिनः स्याम सर्वे निर्भयाश्च त्रिविष्टपे॥ २७.४९ ॥"
  },
  {
    "text": "एवं विष्टभ्यमानानां सर्वेषां भयमागतम्॥\nअनेन रेतसा विष्णो जीवितुं शक्यते कथम्॥ २७.५० ॥"
  },
  {
    "text": "त्रिवर्गो हि यथा पुंसां कृतो हि सुपरिष्कृतः॥\nविपरीतो भवत्येव विना देवेन नान्यथा॥ २७.५१ ॥"
  },
  {
    "text": "तस्मात्तद्वै बलं मत्वा सर्वेषामपि देहिनाम्॥\nकार्याकार्यव्यवस्थायां सर्वे मन्यामहे वयम्॥ २७.५२ ॥"
  },
  {
    "text": "तथा निशम्य देवानां परेशः परिदेवनम्॥\nउवाच प्रहसन्वाक्यं देवानां देवतारिहा॥ २७.५३ ॥"
  },
  {
    "text": "स्तूयतां वै महादेवो महेशः कार्यगौरवात्॥ २७.५४ ॥"
  },
  {
    "text": "तथेति गत्वा ते सर्वे देवा विष्णुपुरोगमाः॥\nतथा ब्रह्मादयः सर्व ईडिरे ऋषयो हरम्॥ २७.५५ ॥"
  },
  {
    "text": "ॐनमो भर्गाय देवाय नीलकंठाय मीढुषे॥\nत्रिनेत्राय त्रिवेदाय लोकत्रितयधारिणे॥ २७.५६ ॥"
  },
  {
    "text": "त्रिस्वराय त्रिमात्राय त्रिवेदाय त्रिमूर्त्तये॥\nत्रिवर्गाय त्रिधामाय त्रिपदाय त्रिशूलिने॥ २७.५७ ॥"
  },
  {
    "text": "त्राहित्राहि महादेव रेतसो जगतः पते॥ २७.५८ ॥"
  },
  {
    "text": "ब्रह्मणा तु स्तुतो यावत्तावद्देवो वृषध्वजः॥\nप्रादुर्बभूव तत्रैव सुराणां कार्यसिद्धये॥ २७.५९ ॥"
  },
  {
    "text": "दृष्टस्तदानीं जगदेकबंधुर्महात्मभिर्देववरैः सुपूजितः॥\nसंस्तूयमानो विविधैर्वचोभिः प्रत्यग्रूपैः श्रुतिसंमतैश्च॥ २७.६० ॥"
  },
  {
    "text": "स्तुवतां चैव देवानामुवाच परमेश्वरः॥\nत्रासं कुर्वंतु मा सर्वे रेतसानेन पीडिताः॥ २७.६१ ॥"
  },
  {
    "text": "वमनं वै भवद्भिश्च कार्यमद्यैव भोःसुराः॥\nतथेति मत्वा ते सर्व इंद्राद्या देवतागणाः॥\nवेमुः सर्वे तदा विप्रास्तद्रेतः शंकरस्य च॥ २७.६२ ॥"
  },
  {
    "text": "ऐकपद्येन तद्रेतो महापर्वतसन्निभम्॥\nतप्तचामीकरप्रख्यं बभूव परमाद्भुतम्॥ २७.६३ ॥"
  },
  {
    "text": "सर्वे च सुखिनो जाता इंद्राद्या देवतागणाः॥\nविना ह्यग्निं च ते सर्वे परितुष्टास्तदाऽभवन्॥ २७.६४ ॥"
  },
  {
    "text": "तेनाग्निनापि चोक्तस्तु शंकरो लोकशंकरः॥\nकिं मयाद्य महा देव कर्तव्यं देवतावर॥ २७.६५ ॥"
  },
  {
    "text": "तद्ब्रूहि मे प्रभोऽद्य त्वं येनाहं सर्वदा सुखी॥\nभविष्यामि च येनाहं देवानां हव्यवाहकः॥ २७.६६ ॥"
  },
  {
    "text": "तदोवाच शिवः साक्षाद्देवानामिह श्रृण्वताम्॥\nरेतो विसृज्यतां योनौ तदाग्निः प्रहसन्नवि॥ २७.६७ ॥"
  },
  {
    "text": "उवाच शंकरं देवं भवत्तेजो दुरासदम्॥\nइदमुल्बणवत्तेजो धार्यते प्राकृतैः कथम्॥ २७.६८ ॥"
  },
  {
    "text": "ततः प्रोवाच भगवानग्निं प्रति महेश्वरः॥\nमासिमासि प्रतप्तानां देहे तेजो विसृज्यताम्॥ २७.६९ ॥"
  },
  {
    "text": "तथेति मत्वा वचनं महाप्रभः स जातवेदाः परमेण वर्चसा॥\nसमुज्ज्वलंस्तत्र महाप्रभावो ब्राह्मे मुहूर्त्ते हि सचोपविष्टः॥ २७.७० ॥"
  },
  {
    "text": "तदा प्रातः समुत्थाय प्रातः स्नानपराः स्त्रियः॥\nययुः सदा ऋषीणां च सत्यस्ता जातवेदसम्॥ २७.७१ ॥"
  },
  {
    "text": "दृष्ट्वा प्रज्वलितं तत्र सर्वास्ताः शीतकर्षिताः॥\nतप्तुकामास्तदा सर्व्वा ह्यरुधत्या निवारिताः॥ २७.७२ ॥"
  },
  {
    "text": "तया निवारिताश्चापि तास्तेपुः कृत्तिकाः स्वयम्॥\nयावत्तेपुश्च ताः सर्व्वा रेतसः परमाणवः॥\nविविशू रोमकूपेषु तासां तत्रैव सत्वरम्॥ २७.७३ ॥"
  },
  {
    "text": "नीरेतोग्निस्तदा जातो विश्रांतः स्वयमेव हि॥ २७.७४ ॥"
  },
  {
    "text": "ततस्ता ऋषिभार्या हि ययुः स्वभवनं प्रति॥\nऋषिभिस्तु तदा शप्ताः कृत्तिकाः खेचराभवन्॥ २७.७५ ॥"
  },
  {
    "text": "तदानीमेव ताः सर्वा व्यभिचारेण दुःखिताः॥\nतत्ससर्जुस्तदा रेतः पृष्ठे हिमवतो गिरेः॥ २७.७६ ॥"
  },
  {
    "text": "एकपद्येन तद्रेतस्तप्तचामीकरप्रभम्॥\nगंगायां च तदा क्षिप्रं कीचकैः परिवेष्टितम्॥ २७.७७ ॥"
  },
  {
    "text": "षण्मुखं बालकं ज्ञात्वा सर्वे देवा मुदान्विताः॥\nगर्गेणोक्तास्तदंते वै सुखेन ह्रियतामिति॥ २७.७८ ॥"
  },
  {
    "text": "शंभोः पुत्रः प्रसादेन सर्वो भवति शाश्वतः॥\nगंगायाः पुलिने जातः कार्त्तिकेयो महाबलः॥ २७.७९ ॥"
  },
  {
    "text": "उपविष्टोथ गांगेयो ह्यहोरात्रोषितस्तदा॥\nशाखो विशाखोऽतिबलः षण्मुखोऽसौ महाबलः॥ २७.८० ॥"
  },
  {
    "text": "जातो यदाथ गंगायां षण्मुखः शंकरात्मजः॥\nतदानीमेव गिरिजा संजाता प्रस्नुतस्तनी॥ २७.८१ ॥"
  },
  {
    "text": "शिवं निरीक्ष्य सा प्राह हे शंभो प्रस्नवो महान्॥\nसंजातो मे महादेव किमर्थस्तन्निरीक्ष्यताम्॥\nसर्वज्ञोऽपि महादेवो ह्यब्रवीत्तामथाज्ञवत्॥ २७.८२ ॥"
  },
  {
    "text": "नारदस्तत्र चागत्य प्रोक्तवाञ्जन्म तस्य तत्॥\nशिवाय च शिवायै च पुत्रो जातो हि सुंदरः॥ २७.८३ ॥"
  },
  {
    "text": "तदाकर्ण्य वचो विप्रा हर्षनिर्भरमानसाः॥\nबभूवुः प्रमथाः सर्वे गंधर्वा गीततत्पराः॥ २७.८४ ॥"
  },
  {
    "text": "अनेकाभिः पताकाभिश्चैलपल्लवतोरणैः॥\nतथा विमानैर्बहुभिर्बभौ प्रज्वलितो महान्॥\nपर्वतः पुत्रजननाच्छंकरस्य महात्मनः॥ २७.८५ ॥"
  },
  {
    "text": "तदा सर्वे सुरगणा ऋषयः सिद्धचारणाः रक्षोगंधर्वयक्षाश्च अप्सरोगणसेविताः॥ २७.८६ ॥"
  },
  {
    "text": "एकपद्येन ते सर्वे सहिताः शंकरेण तु॥\nद्रष्टुं गांगेयमधिकं जग्मुः पुलिनसंस्थितम्॥ २७.८७ ॥"
  },
  {
    "text": "ततो वृषभमारुह्य ययौ गिरिजया सह॥\nअन्यैः समेतो भगवान्सुरैरिंद्रादिभिस्तथा॥ २७.८८ ॥"
  },
  {
    "text": "तदा शंखाश्च भेर्यश्च नेदुस्तूर्यीण्यनेकशः॥ २७.८९ ॥"
  },
  {
    "text": "तदानीमेव सर्वेशं वीरभद्रादयो गणाः॥\nअन्वयुः केलिसंरब्धा नानावादित्रवादकाः॥\nवादयन्तश्च वाद्यानि ततानि विततानि च॥ २७.९० ॥"
  },
  {
    "text": "केचिन्नृत्यपरास्तत्र गायकाश्च तथा परे॥\nस्तावकाः स्तूयमानाश्च चक्रुस्ते गुणकीर्तनम्॥ २७.९१ ॥"
  },
  {
    "text": "एवंविधास्ते सुरसिद्धयक्षा गंधर्वविद्याधरपन्नगा ह्यमी॥\nशिवेन सार्द्धं परिहृष्टचित्ता द्रष्टुं ययुस्तं वरदं च शांकरिम्॥ २७.९२ ॥"
  },
  {
    "text": "यावत्समीक्षयामासुर्गांगेयं शंकरोपमम्॥\nददृशुस्ते महत्तेजो व्याप्तमासीज्जगत्त्रयम्॥ २७.९३ ॥"
  },
  {
    "text": "तत्तोजसावृतं बालं तप्तचामीकरप्रभम्॥\nसुमुखं सुश्रिया युक्तं सुनसं सुस्मितेक्षणम्॥ २७.९४ ॥"
  },
  {
    "text": "चारुप्रसन्न वदनं तथा सर्वागसुंदरम्॥\nतं दृष्ट्वा महदाश्चर्यं गांगेयं प्रथितात्मकम्॥ २७.९५ ॥"
  },
  {
    "text": "ववंदिरे तदा बालं कुमारं सूर्यवर्चसम्॥\nप्रमथाश्च गणाः सर्वे वीरभद्रादयस्तथा॥ २७.९६ ॥"
  },
  {
    "text": "परिवार्योपतस्थुस्ते वामदक्षिणभागतः॥\nतथा ब्रह्मा च विष्णुश्च इंद्रश्चापि सुरैर्वृतः॥ २७.९७ ॥"
  },
  {
    "text": "ऋषयो यक्षगंधर्वाः परिवार्य कुमारकम्॥\nदंडवत्पितिता भूमौ केचिच्च नतकंधराः॥ २७.९८ ॥"
  },
  {
    "text": "प्रणेमुः शिरसा चान्ये मत्वा स्वामिनमव्ययम्॥\nअवाद्यंत विचित्राणि वादित्राणि महोत्सवे॥\nएवमभ्युदये तस्मिन्नृषयः शांतिमापठम्॥ २७.९९ ॥"
  },
  {
    "text": "एतस्मिन्नंतरे यातः शंकरो गिरिजापतिः॥\nअवतीर्य वृषाच्छीघ्रं पार्वत्या सहसुव्रताः॥ २७.१०० ॥"
  },
  {
    "text": "पुत्रं निरैक्षत तदा जगदेकबंधुः प्रीत्या युतः परमया सह वै भवान्या॥\nस्नेहान्वितो भुजगभोगयुतो हि साक्षात्सर्वेश्वरः परिवृतः प्रमथैः प्रहृष्टः॥ २७.१०१ ॥"
  },
  {
    "text": "उपगुह्य गुहं तत्र पार्वती जातसंभ्रमा॥\nप्रस्नुतं पाययामास स्तनं स्नेहपरिप्लुता॥ २७.१०२ ॥"
  },
  {
    "text": "तदा नीराजितो देवैः सकलत्रैर्मुदान्वितैः॥\nजयशब्देन महता व्याप्तमासीन्नभस्तलम्॥ २७.१०३ ॥"
  },
  {
    "text": "ऋषयो ब्रह्मगोषेण गीतेनैव च गायकाः॥\nवाद्यैश्च वादकाश्चैव उपतस्थुः कुमारकम्॥ २७.१०४ ॥"
  },
  {
    "text": "स्वमंकमारेप्य तदा गिरीशः कुमारकं तं प्रभया महाप्रभम्॥\nबभौ भवानीपतिरेव साक्षाच्छ्रिया युतः पुत्रवतां वरिष्ठः॥ २७.१०५ ॥"
  },
  {
    "text": "दंपती तौ तदा तत्र ऐकपद्येन नंदतुः॥\nअभिषिच्यमान ऋषिभिरावृतः सुरसत्तमैः॥ २७.१०६ ॥"
  },
  {
    "text": "कुमारः क्रीडयामास उत्संगे शंकरस्य च॥\nकंठे स्थितं वासुकिं च पाणिभ्यां समपीडयत्॥ २७.१०७ ॥"
  },
  {
    "text": "मुखं प्रपीडयित्वाऽसौ पाणीनगणयत्तदा॥\nएकं त्रीणिदशाष्टौ च विपरीतक्रमेण च॥ २७.१०८ ॥"
  },
  {
    "text": "प्रहस्य भगवाञ्छंभुरुवाच गिरिजां तदा॥ २७.१०९ ॥"
  },
  {
    "text": "मंदस्मितेन च तदा भगवान्महेशः प्राप्तो मुदंच परमां गिरिजासमेतः॥\nप्रेम्णा सगद्गदगिरा जगदेकबंधुर्नोवाच किंचन तदा भुवनैकभर्ता॥ २७.११० ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कार्त्तिकेयस्वामिकुमारोत्पत्तिवर्णनंनाम सप्तविंशोऽध्यायः॥ २७ ॥ छ ॥"
  }
]
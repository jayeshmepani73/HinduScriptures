[
  {
    "text": "<b>॥सूत उवाच॥\n</b>\nएवमुक्तास्तदा देवा विष्णुना परमेष्ठिना॥\nजग्मुः सर्वे महेशं च द्रष्टुकामाः पिनाकिनम्॥ २२.१ ॥\nपरे पारे परमेण समाधिना॥\nयोगपीठे स्धितं शंभुं गणैश्च परिवारितम्॥ २२.२ ॥\nयज्ञोपवीतविधिना उरसा बिभ्रतं वृतम्॥\nवासुकिं सर्पराजं च कंबलाश्वतरौ तथा॥ २२.३ ॥\nकर्णद्वये धारयंतं तथा कर्कोटकेन हि॥\nपुलहेन च बाहुभ्यां धारयंतं च कंकणे॥ २२.४ ॥\nसन्नूपुरे शङ्खकपद्मकाभ्यां संधारयंतं च विराजमानम्॥\nकर्पूरगौरं शितिकंठमद्भुतं वृषान्वितं देववरं ददर्शुः॥ २२.५ ॥\nतदा ब्रह्मा च विष्णुश्च ऋषयो देवदानवाः॥\nतुष्टुवुर्विविधैः सूक्तैर्वेदोपनिषदन्वितैः॥ २२.६ ॥\n<b>॥ब्रह्मोवाच॥\n</b>\nनमो रुद्राय देवाय मदनांतकराय च॥\nभर्गाय भूरिभाग्याय त्रिनेत्राय त्रिविष्टपे॥ २२.७ ॥\nशिपिविष्टाय भीमाय शेषशायिन्नमोनमः॥\nत्र्यंबकाय जगद्धात्रे विश्वरूपाय वै नमः॥ २२.८ ॥\nत्वं धाता सर्वलोकानां पिता माता त्वमीश्वरः॥\nकृपया परया युक्तः पाह्यस्मांस्त्वं महेश्वर॥ २२.९ ॥\nइत्थं स्तुवत्सु देवेषु नन्दी प्रोवाच तान्प्रति॥\nकिमर्थमागता यूयं किं वा मनसि वर्तते॥ २२.१० ॥\nते प्रोचुर्देवकार्यार्थं विज्ञप्तुं शंभुमागता॥\nविज्ञप्तो नंदिना तेन शैलादेन महात्मना॥\nध्यानस्थितो महादेवः सुरकार्यार्थसिद्धये॥ २२.११ ॥\nब्रह्मादयः सुरगणाः सुरसिद्धसंघास्त्वां द्रष्टुमेव सुरवर्य विशेषयंति॥\nकार्य्यार्थिनोऽसुरवरैः परिभर्त्स्यमाना अभ्यागताः सपदि शत्रुभिरर्दिताश्च॥ २२.१२ ॥\nतस्मात्त्वया हि देवेश त्रातव्याश्चाधुना सुराः॥\nएवं तेन तदा शंभुर्विज्ञप्तो नंदिना द्विजाः॥ २२.१३ ॥\nशनैःशनैरुपरमच्छंभुः परमकोपनः॥\nसमाधेः परमात्माऽसावुवाच परमेश्वरः॥ २२.१४ ॥\n<b>॥महादेव उवाच॥\n</b>\nकस्माद्यूयं महाभागा ह्यागता मत्समीपगाः॥\nब्रह्मादयो ह्यमी देवा ब्रूत कारणमद्य वै॥ २२.१५ ॥\nतदा ब्रह्मा ह्युवाचेदं सुरकार्यं महत्तरम्॥\nतारकेण कृतं शंभो देवानां परमाद्भुतम्॥ २२.१६ ॥\nकष्टात्कष्टतरं देव तद्विज्ञप्तुमिहागताः॥\nहे शंभो तव पुत्रेण औरसेन हतो भवेत्॥\nतारको देवशत्रुश्च नान्यथा मम भाषितम्॥ २२.१७ ॥\nतस्मात्त्वया गिरिजा देव शंभो गृहीतव्या पाणिना दक्षिणेन॥\nपाणिग्रहेणैव महानुभाव दत्ता गिरीन्द्रेण च तां कुरुष्व॥ २२.१८ ॥\nब्रह्मणो हि वचः श्रुत्वा प्रहसन्नब्रवीच्छिवः॥\nयदा मया कृता देवी गिरिजा सर्वसुन्दरी॥ २२.१९ ॥\nतदा सर्वे सुरेन्द्राश्च ऋषयो मुनयस्तथा॥\nसकामाश्च भविष्यंति अक्षमाश्च परे पथि॥ २२.२० ॥\nमदनो हि मया दग्धः सर्वेषां कार्यसिद्धये॥\nमया ह्यधि कृता तन्वी गिरिजा च सुमध्यमा॥ २२.२१ ॥\nतदानीमेव भो देवाः पार्वती मदनं च सा॥\nजीवयिष्यति भो ब्रह्मन्नात्र कार्या विचारणा॥ २२.२२ ॥\nएवं विमृश्य भो देवाः कार्या कार्यविचारणा॥\nमदनेनैव दग्धेन सुरकार्यं महत्कृतम्॥ २२.२३ ॥\nयूयं सर्वे च निष्कामा मया नास्त्यत्र संशयः॥\nयथाहं च सुराः सर्वे तथा यूयं प्रयत्नतः॥ २२.२४ ॥\nतपः परमसंयुक्ताः पारयामः सुदुष्करम्॥\nपरमानन्दसंयुक्ताः सुखिनः सर्व एव हि॥ २२.२५ ॥\nयूयं समाधिना तेन मदनेन च विस्मृतम्॥\nकामो हि नरकायैव तस्मात्क्रोधोऽभिजायते॥ २२.२६ ॥\nक्रोधाद्भवति संमोहः संमोहाद्भ्रमते मनः॥\nकामक्रोधौ परित्यज्य भवद्भिः सुरसत्तमैः॥\nसर्वैरेव च मंतव्यं मद्वाक्यं नान्यथा क्वचित्॥ २२.२७ ॥\nएवं विश्राव्य भगवान्स हि देवो वृषध्वजः॥\nसुरान्प्रबोधयामास तथा ऋषिगणान्मुनीन्॥ २२.२८ ॥\nतूष्णींभूतोऽभवच्छंभुर्ध्यानमाश्रित्य वै पुनः॥\nआस्ते पुरा यथावच्च गणैश्च परिवारितः॥ २२.२९ ॥\nध्यानास्थितं च तं दृष्ट्वा नन्दौ सर्वान्विसृज्य तान्॥\nसब्रह्मसेन्द्रान्विबुधानुवाच प्रहसन्निव॥ २२.३० ॥\nयतागतेन मार्गेण गच्छध्वं मा विलंबितम्॥\nतथेति मत्वा ते सर्वे स्वंस्वं स्थानमथाऽव्रजन्॥ २२.३१ ॥\nगतेषु तेषु सर्वेषु समाधिस्थोऽभवद्भवः॥\nआत्मानमात्मना कृत्वा आत्मन्येन विचंतयन्॥ २२.३२ ॥\nपरात्परतरं स्वच्छं निर्मलं निरवग्रहम्॥\nनिरञ्जनं निराभासं यस्मिन्मुह्यंति सूरयः॥ २२.३३ ॥\nभानुर्नभात्यग्निरथो शशी वा न ज्योतिरेवं न च मारुतो न हि॥\nयं केवलं वस्तुविचारतोऽपि सूक्ष्मात्परं सूक्ष्मतरात्परं च॥ २२.३४ ॥\nअनिर्द्देश्य मचिन्त्यं च निर्विकारं निरामयम्॥\nज्ञप्तिमात्रस्वरूपं च न्यासिनो यांति तत्र वै॥ २२.३५ ॥\nशब्दातीनं निर्गुणं निर्विकारं सत्तामात्रं ज्ञानगम्यं त्वगम्यम्॥\nयत्तद्वस्तु सर्वदा कथ्यते वै वेदातीतैश्चागमैर्मन्त्रभूतैः॥ २२.३६ ॥\nतद्वस्तुभूतो भगवान्स ईश्वरः पिनाकपाणिर्भगवान्वृध्वजः॥\nयेनैव साक्षान्मकरध्वजो हतस्तपो जुषाणः परमेश्वरः सः॥ २२.३७ ॥\n<b>॥लोमश उवाच॥\n</b>\nगिरिजा हि तदा देवी तताप परमं तपः॥\nतपसा तेन रुद्रोऽपि उत्तमं भयमागतः॥ २२.३८ ॥\nविजित्य तपसा देवी पार्वती परमेण हि॥\nशम्भुं सर्वार्थदं स्थाणुं केवलं स्वस्वरूपिणम्॥ २२.३९ ॥\nयदा जितस्तया देव्या तपसा वृषभध्वजः॥\nसमाधेश्चलितो भूत्वा यत्र सा पार्वती स्थिता॥ २२.४० ॥\nजगाम त्वरितेनैव देवदेवः पिनाकधृक्॥\nतत्रापश्यत्स्थितां देवीं सखीभिः परिवारिताम्॥ २२.४१ ॥\nवेदिकोपरि विन्यस्तां यथैव शशिनः कलाम्॥\nस देवस्तां निरीक्ष्याथ बटुर्भूत्वाथ तत्क्षणात्॥ २२.४२ ॥\nब्रह्मचारिस्वरूपेण महेशो भगवान्भवः॥\nसखीनां मध्यमाश्रित्य ह्युवाच बटुरूपवान्॥\nकिमर्थमालिमध्यस्था तन्वी सर्वांगसुन्दरी॥ २२.४३ ॥\nकेयं कस्य कुतो याता किमर्थं तप्यते तपः॥\nसर्वं मे कथ्यतां सख्यो याथातथ्येन संप्रति॥ २२.४४ ॥\nतदोवाच जया रुद्रं तपसः कारणं परम्॥ २२.४५ ॥\nहिमाद्रेर्दुहितेयं वै तपसा रुद्रमीश्वरम्॥\nप्राप्तुकामा पतित्वन सेयमत्रोपविश्य च॥ २२.४६ ॥\nतपस्तताप सुमहत्सर्वेषां दुरतिक्रमम्॥\nबटो जानीहि मे वाक्यं नान्यथा मम भाषितम्॥ २२.४७ ॥\nतच्छ्रुत्वा वचनं तस्याः प्रहस्येदमुवाच ह॥\nश्रृण्वतीनां सखीनां वै महेशो बटुरूपवान्॥ २२.४८ ॥\nमूढेयं पार्वती सख्यो न जानाति हिताहितम्॥\nकिमर्थं च तपः कार्यं रुद्रप्राप्त्यर्थमेव च॥ २२.४९ ॥\nसोऽमंगलः कपाली च श्मशानालय एव च॥\nअशिवः शिवशब्देन भण्यते च वृथाथ वै॥ २२.५० ॥\nअनया हि वृतो रुद्रो यदा सख्यः समेष्यति॥\nतदेयमशुभा तन्वी भविष्यति न संशयः॥ २२.५१ ॥\nयो दक्षशापाद्विकृतो यज्ञबाह्योऽभवद्विटा॥\nये ह्यंगभूताः शर्वस्य सर्पा ह्यासन्महाविषाः॥ २२.५२ ॥\nशवभस्मान्वितो रुद्रः कृत्तिवासा ह्यमंगलः॥\nपिशाचैः प्रमथैर्भूतैरावृतो हि निरंतरम्॥ २२.५३ ॥\nतेन रुद्रेण किं कार्यमनया सुकुमारया॥\nनिवार्यतां सखीभिश्च मर्तुकामा पिशाचवत्॥ २२.५४ ॥\nइंद्रं हित्वा मनोज्ञं च यमं चैव महाप्रभम्॥\nनैर्ऋतं च विशालाक्षं वरुणं च अपां पतिम्॥ २२.५५ ॥\nकुबेरं पवनं चैव तथैव च विभावसुम्॥\nएवमादीनि वाक्यानि उवाच परमेश्वरः॥\nसखीनां श्रृण्वतीनां च यत्र सा तपसि स्थिता॥ २२.५६ ॥\nइत्याकर्ण्य वचस्तस्य रुद्रस्य बटुरूपिणः॥\nचुकोप च शिवा साध्वी महेशं बटुरूपिणम्॥ २२.५७ ॥\nजये त्वं विजये साध्वि प्रम्लोचेऽप्यथ सुन्दरि॥\nसुलोचने महाभागे समीचीनं कृतं हि मे॥ २२.५८ ॥\nकिमेतस्य बटोः कार्यं भवतीनामिहाधुना॥\nबटुस्वरूपमास्थाय आगतो देवनिंदकः॥ २२.५९ ॥\nअयं विसृज्यतां सख्यः किमनेन प्रयोजनम्॥\nबटुस्वरूपिणं रुद्रं कुपिता सा ततोऽब्रवीत्॥ २२.६० ॥\nबटो गच्छाशु त्वरितो न स्थेयं च त्वयाऽधुना॥\nकिमनेन प्रलापेन तव नास्ति प्रयोजनम्॥ २२.६१ ॥\nबटुर्निर्भर्त्सितस्तत्र तया चैवं तदा पुनः॥\nप्रहस्य वै स्थिरो भूत्वा पुनर्वाक्यमथाब्रवीत्॥ २२.६२ ॥\nशनैः शनैरवितथं विजयां प्रति सत्वरम्॥\nकस्मात्कोपस्तयातन्वि कृतः केनैव हेतुना॥ २२.६३ ॥\nसर्वेषामपि तद्वाच्यं वचनं सूक्तमेव यत्॥\nयथोक्तेन च वाक्येन कस्मात्तन्वी प्रकोपिता॥ २२.६४ ॥\nयः शंभुरुच्यते लोके भिक्षुको भिक्षुकप्रियः॥\nयदि मे ह्यनृतं प्रोक्तं तदा कोप इहोचितः॥ २२.६५ ॥\nइयं तावत्सुरूपा च विरूपोऽसौ सदाशिवः॥\nविशालाक्षी त्वियं बाला विरूपाक्षो भवस्तथा॥ २२.६६ ॥\nएवंभूतेन रुद्रेण मोहितेयं कथं भवेत्॥\nसभाग्यो हि पतिः स्त्रीणां सदा भाव्यो रतिप्रियः॥ २२.६७ ॥\nइयं कथं मोहितास्ति निर्गुणेन युगात्मिका॥\nन श्रुतो न च विज्ञातो न दृष्टः केन वा शिवः॥ २२.६८ ॥\nसकामानां च भूतानां दुर्लभो हि सदाशिवः॥\nतपसा परमेणैव गर्वितेयं सुमध्यमा॥ २२.६९ ॥\nनिःस्तंभो हि सदा स्थाणुः कथं प्राप्स्यति तं पतिम्॥\nमयोक्तं किं विशालाक्षि कस्मान्मे रुषिताऽधुना॥ २२.७० ॥\nयावद्रोषो भवेन्नॄणां नारीणां च विशेषतः॥\nतेन रोषेण तत्सर्वं भस्मीभूतं भविष्यति॥ २२.७१ ॥\nसुकृतं चोर्जितं तन्वि सत्यमेवोदितं सति॥\nकामः क्रोधश्च लोभश्च दंभो मात्सर्यमेव च॥ २२.७२ ॥\nहिंसेर्ष्या च प्रपंचश्च तेन सर्वं विनश्यति॥\nतस्मात्तपस्विभिर्युक्तं कामक्रोधादिवर्जनम्॥ २२.७३ ॥\nयदीश्वरो हृदि मध्ये विभाव्यो मनीषिभिः सर्वदा ज्ञप्तिमात्रः॥\nतदा सर्वैर्मुनिवृत्त्या विभाव्यस्तपस्विभिर्नान्यथा चिंतनीयः॥ २२.७४ ॥\nएतच्छ्रुत्वा वचनं तस्य शंभोस्तदाब्रवीद्विजया तं च सर्वम्॥\nगच्छात्र किंचित्तव नास्ति कार्यं न वक्तव्यं वचनं बालिशान्यत्॥ २२.७५ ॥\nएवं विवदमानं तं बटुरूपं सदाशिवम्॥\nविसर्जयामास तदा विजया वाक्यकोविदा॥ २२.७६ ॥\nतिरोधानं गतः सद्यो महेशो गिरिजां प्रति॥\nअलक्ष्यमाणः सर्वासां सखीनां परमेश्वरः॥ २२.७७ ॥\nप्रादुर्बभूव सहसा निजरूपधरस्तदा॥\nयदा ध्यानस्थिता देवी निजध्यानपरा सती॥ २२.७८ ॥\nतदा हृदिस्थो देवेशो बहिर्दृष्टिचरोभवत्॥\nनेत्रे उन्मील्य सा साध्वी गिरिजायतलोचना॥\nअपश्यद्देवदेवेशं सर्वलोकमहेश्वरम्॥ २२.७९ ॥\nद्विभुजं चैकवक्त्रं कृत्तिवाससमद्भुतम्॥\nकपर्दं चंद्ररेखांकं निवीतं गजचर्मणा॥ २२.८० ॥\nकर्णस्थौ हि महानागौ कंबलाश्वतरौ तदा॥\nवासुकिः सर्पराजश्च कृताहारो महाद्युतिः॥ २२.८१ ॥\nवलयानि महार्हाणि तदा सर्पमयानि च॥\nकृतानि तेन रुद्रेण तथा शोभाकराणि च॥ २२.८२ ॥\nएवंभूतस्तदा शंभुः पार्वतीं प्रति चाग्रतः॥\nउवाच त्वरया युक्तो वरं वरय भामिनि॥ २२.८३ ॥\nव्रीडया परया युक्ता साध्वी प्रोवाच शंकरम्॥\nत्वं नाथो मम देवेश त्वया किं विस्मृतं पुरा॥ २२.८४ ॥\nदक्षयज्ञविनाशं च यदर्थं कृतवान्प्रभो॥\nस त्वं साहं समुत्पन्ना मेनायां कार्यसिद्धये॥ २२.८५ ॥\nदेवानां देवदेवेश तारकस्य वधं प्रति॥\nभवतो हि मया देव भविष्यति कुमारकः॥ २२.८६ ॥\nतस्मात्त्वया हि कर्तव्यं मम वाक्यं महेश्वर॥\nगंतव्यं हिमवत्पार्श्वं नात्र कार्या विचारणा॥ २२.८७ ॥\nयाचस्व मां महादेव ऋषिभिः परिवारितः॥\nकरिष्यति न संदेहस्तव वाक्यं च मे पिता॥ २२.८८ ॥\nदक्षकन्या पुराहं वै पित्रा दत्ता यदा तव॥\nयथोक्तविधिना तत्र विवाहो न कृतस्त्वया॥७२२.८९ ॥\nन ग्रहाः पूजितास्तेन दक्षेण च महात्मना॥\nग्रहाणां विषयत्वेन सच्छिद्रोऽयं महानभूत्॥ २२.९० ॥\nतस्माद्यथोक्तविधिना कर्तुमर्हसि सुव्रत॥\nविवाहं स्वं महाभाग देवानां कार्यसिद्धये॥ २२.९१ ॥\nतदोवाच महाबाहो गिरिजां प्रहसन्निव॥\nस्वभावेनैव तत्सर्वं जंगमाजंगमं महत्॥\nजातं त्वया मोहितं च त्रिगुणैः परिवेष्टितम्॥ २२.९२ ॥\nअहंकारात्समुत्पन्नं महत्तत्त्वं च पार्वति॥\nमहत्तत्त्वात्तमो जातं तमसा वेष्टितं नभः॥ २२.९३ ॥\nनभसो वायुरुत्पन्नो वायोरग्निरजायत॥\nअग्नेरापः समुत्पन्ना अद्भ्यो जाता मही तदा॥ २२.९४ ॥\nमह्यादिकानि स्थास्नूनि चराणि च वरानने॥\nदृश्यं यत्सर्वमेवैतन्नश्वरं विद्धि मानिनि॥ २२.९५ ॥\nएकोऽनेकत्वमापन्नो निर्गुणो हि गुणावृतः॥\nस्वज्योतिर्भाति यो नित्यं परज्योत्स्नान्वितोऽभवत्॥\nस्वतंत्रः परतंत्रश्च त्वया देवि महत्कृतम्॥ २२.९६ ॥\nमायामयं कृतमिदं च जगत्समग्रं सर्वात्मना अवधृतं परया च बुद्ध्या॥\nसर्वात्मभिः सुकृतिभिः परमार्थभावैः संसक्तिरिंद्रियगणैः परिवेष्टितं च॥ २२.९७ ॥\nके ग्रहाः के उडुगणाः के बाध्यंते त्वया कृताः॥\nविमुक्तं चाधुना देवि शर्वार्थं वरवर्णिनि॥ २२.९८ ॥\nगुणकार्यप्रसंगेन आवां प्रादुर्भवः कृतः॥\nत्वं हि वै प्रकृतिः सूक्ष्मा रजःसत्त्वतमोमयी॥ २२.९९ ॥\nव्यापारदक्षा सततमहं चैव सुमध्यमे॥\nहिमालयं न गच्छामि न याचामि कथंचन॥ २२.१०० ॥\nदेहीति वचनात्सद्यः पुरुषो याति लाघवम्॥\nइत्थं ज्ञात्वा च भो देवि किमस्माकं वदस्व वै॥ २२.१०१ ॥\nकार्यं त्वदाज्ञया भद्रे तत्सर्वं वक्तुमर्हसि॥\nतेनोक्तात्र तदा साध्वी उवाच कमलेक्षणा॥ २२.१०२ ॥\nत्वमात्मा प्रकृतिश्चाहं नात्र कार्या विचारणा॥\nतथापि शंभो कर्तव्यं मम चोद्वहनं महत्॥ २२.१०३ ॥\nदेहो ह्यविद्ययाक्षिप्तो विदेहो हि भवान्परः॥\nतथाप्येवं महादेव शरीरावरणं कुरु॥ २२.१०४ ॥\nप्रपंचरचनां शंभो कुरु वाक्यान्मम प्रभो॥\nयाचस्व मां महादेव सौभाग्यं चैव देहि मे॥ २२.१०५ ॥\nइत्येवमुक्तः स तया महात्मा महेश्वरो लोकविडंबनाय॥\nतथेति मत्वा प्रहसञ्जगाम स्वमालयं देववरैः सुपूजितः॥ २२.१०६ ॥\nएतस्मिन्नंतरे तत्र हिमवान्गिरिभिः सह॥\nमेनया भार्यया सार्द्धमाजगाम त्वरान्वितः॥ २२.१०७ ॥\nपार्वतीदर्शनार्थं च सुतैश्च परिवारितः॥\nतेन दृष्टा महादेवी सखीभिः परिवारिता॥ २२.१०८ ॥\nपार्वत्या च तदा दृष्टो हिमवान्गिरिभिः सह॥\nअभ्युत्थानपरा साध्वी प्रणम्य शिरसा तदा॥\nपितरौ च तदा भ्रातॄन्बंधूंश्चैव च सर्वशः॥ २२.१०९ ॥\nस्वमंकमारोप्य महायशास्तदा सुतां परिष्वज्य च बाष्पपूरितः॥\nउवाच वाक्यं मधुरं हिमालयः किं वै कृतं साध्वि यथा तथेन॥ २२.११० ॥\nतत्कथ्यतां महाभागे सर्वं शुश्रूषतां हि नः॥\nतच्छ्रुत्वा मधुरं वाक्यमुवाच पितरं प्रति॥ २२.१११ ॥\nतपसा परमेणैव प्रार्थितो मदनांतकः॥\nशांतं च मे महात्कार्यं सर्वेषामपि दुर्ल्लभम्॥ २२.११२ ॥\nतत्र तुष्टो महादेवो वरणार्थं समागतः॥\nस मयोक्तस्तदा शंभुर्ममषाणिग्रहः कथम्॥ २२.११३ ॥\nक्रियते च तदा शंभो मम पित्रा विनाधुना॥\nयतागतेन मार्गेण गतोऽसौ त्रिपुरांतकः॥ २२.११४ ॥\nतस्यास्तद्वचनं श्रुत्वा अवाप परमां मुदम्॥\nबंधुभिः सह धर्मात्मा उवाच स्वसुतां पुनः॥ २२.११५ ॥\nस्वगृहं चाद्य गच्छामो वयं सर्वे च भूधराः॥\nअनया राधितो देवः पिनाकी वृषभध्वजः॥ २२.११६ ॥\nइत्यूचुस्ते सुराः सर्वे हिमालयपुरोगमाः॥\nपार्वतीसहिताः सर्वे तुष्टुवुर्वाग्भिरादृताः॥ २२.११७ ॥\nतां स्तूयमानां च तदा हिमालयो ह्यारोप्य चांसं वरवर्णिनीं च॥\nसर्वेथ शैलाः परिवार्य चोत्सुकाः समानयामासुरथ स्वमालयम्॥ २२.११८ ॥\nदेवदुंदुभयो नेदुः शंखतूर्याण्यनेकशः॥\nवादित्राणि बहून्येव वाद्यमानानि सर्वशः॥ २२.११९ ॥\nपुष्पवर्षेण महता तेनानीता गृहं प्रति॥ २२.१२० ॥\nसा पूज्यमाना बहुभिस्तदानीं महाविभूत्युल्लसिता तपस्विनी॥\nतथैव देवैः सह चारणैश्च महर्षिभिः सिद्धगणैश्च सर्वशः॥ २२.१२१ ॥\nपूज्यमाना तदा देवी उवाच कमलासनम्॥\nदेवानृषीन्पितॄन्यक्षानन्यान्सर्वान्समागतान्॥ २२.१२२ ॥\nगच्छध्वं सर्व एवैते येन्ये ह्यत्र समागताः॥\nस्वंस्वं स्थानं यताजोषं सेव्यतां परमेश्वरः॥ २२.१२३ ॥\nएवं तदानीं स्वपितुर्गृहं गता संशोभमाना परमेण वर्चसा॥\nसा पार्वती देववरैः सुपूजिता संचिंतयंती मनसा सदाशिवम्॥ २२.१२४ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे पार्वत्यै शंकरेण स्वरूपदर्शनंनामद्वाविंशोऽध्यायः॥ २२ ॥"
  }
]
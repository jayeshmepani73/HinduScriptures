[
  {
    "text": "<b>॥मुनय ऊचुः॥\n</b>\nयत्त्वया कथितं ब्रह्मन्ब्रह्मांडं सचराचरम्॥\nभस्मीभूतं रुद्रकोपात्कालकूटाग्निनाऽथ़खिलम्॥ १०.१ ॥"
  },
  {
    "text": "ब्रह्मांडांतरतः किं तु रुद्रं मन्यामहे वयम्॥\nतदा चराचरं नष्टं ब्रह्मविष्णुपुरोगमम्॥ १०.२ ॥"
  },
  {
    "text": "भस्मीभूतं रुद्रकोपात्कथं सृष्टिः प्रवर्तिता॥\nकुतो ब्रह्मा च विष्णुश्च कुतश्चंद्रपुरोगमाः॥ १०.३ ॥"
  },
  {
    "text": "अन्ये सुरा सुराः कुत्र भस्मीभूता लयं गताः॥\nअत ऊर्ध्वं किमभवत्तत्सर्वं वक्तुमर्हसि॥ १०.४ ॥"
  },
  {
    "text": "व्यासप्रसादात्सकलं वेत्थ त्वं नापरो हि तत्॥\nतस्माज्ज्ञानमयं शास्त्रं तज्जानासि न चापरः॥ १०.५ ॥"
  },
  {
    "text": "इति पृष्टस्तदा सर्वैर्मुनिभिर्भावितात्मभिः॥\nसूतो व्यासं नमस्कृत्य वाक्यं चेदमथाब्रवीत्॥ १०.६ ॥"
  },
  {
    "text": "<b>॥ लोमश उवाच॥\n</b>\nयदा ब्रह्मांडमध्यस्था व्याप्ता देवा विषाग्निना॥\nहरिब्रह्मादयो ह्येते लोकपालाः सवासवाः॥\nतदा विज्ञापितः शंभुर्हेरंबेन महात्मना॥ १०.७ ॥"
  },
  {
    "text": "<b>॥हेरंब उवाच॥\n</b>\nहे रुद्र हे महादेव हे स्थाणो ह जगत्पते॥\nमया विघ्नं विनोदेन कृतं तेषां सुदुर्जयम्॥ १०.८ ॥"
  },
  {
    "text": "भयेन मति मोहात्त्वां नार्च्चयंति च मामपि॥\nउद्योगं ये प्रकुर्वन्ति तेषां क्लेशोऽधिको भवेत्॥ १०.९ ॥"
  },
  {
    "text": "एवमभ्यर्थितस्तेन पिनाकी वृषभध्वजः॥\nविघ्नांधकारसूर्येण गणाधिपतिना तदा॥ १०.१० ॥"
  },
  {
    "text": "लिंगरूपोऽब्रवीच्छंभुर्निराकारो निरामयः॥\nनिरंजनो व्योमकेशः कपर्द्दी नीललोहितः॥ १०.११ ॥"
  },
  {
    "text": "<b>॥महेश्वर उवाच॥\n</b>\nहेरंब श्रृणु मे वाक्यं श्रद्धया परया युतः॥\nअहंकारात्मकं चैव जगदेतच्चराचरम्॥ १०.१२ ॥"
  },
  {
    "text": "स्थितिं करोत्यहंकारः प्रलयोत्पत्तिमेव च॥\nजगदादौगणपते तदा विज्ञप्तिमात्रतः॥ १०.१३ ॥"
  },
  {
    "text": "मायाविरहितं शांतं द्वैताद्वैतपरं सदा॥\nज्ञप्तिमात्रस्वरूपं तत्सदानंदैकलक्षणम्॥ १०.१४ ॥"
  },
  {
    "text": "<b>॥गणपतिरुवाच॥\n</b>\nयदि त्वं केवलो ह्यात्मा परमानन्दलक्षणः॥\nतस्मात्त्वदपरं किंचिन्नान्यदस्ति परंतप॥ १०.१५ ॥"
  },
  {
    "text": "नानारूपं कथं जातं सुरासुरविलक्षणम्॥\nविचित्रं मोहजननं त्रिभिर्द्देवैश्च लक्षितम्॥ १०.१६ ॥"
  },
  {
    "text": "भूतग्रामैश्चतुर्भिश्च नानाभेदैः समन्वितैः॥\nजातं संसारचक्रं च नित्यानित्यविलक्षणम्॥ १०.१७ ॥"
  },
  {
    "text": "परस्परविरोधेन ज्ञानवादेन मोहिताः॥\nकर्मवादरताः केचित्केचित्स्वगुणमाश्रिताः॥ १०.१८ ॥"
  },
  {
    "text": "ज्ञाननिष्ठाश्च ये केचित्परस्परविरोधिनः॥\nएवं संशयमापन्नं त्राहि मां वृषभध्वज॥ १०.१९ ॥"
  },
  {
    "text": "अहं गणश्च कुत्रत्याः क्व चायं वृषभः प्रभो॥\nएते चान्ये च बहवः कुतो जाताश्च कुत्र वै॥ १०.२० ॥"
  },
  {
    "text": "कृताः सर्वे महाभागाः सात्त्विका राजसाश्च वै॥\nप्रहस्य भगवाञ्छंभुर्गणेशं वक्तुमुद्यतः॥ १०.२१ ॥"
  },
  {
    "text": "<b>॥महेश्वर उवाच॥\n</b>\nकालशक्त्या च जातानि रजःसत्त्वतमांसि च॥\nतैरावृतं जगत्सर्वं सदेवासुमानुषम्॥ १०.२२ ॥"
  },
  {
    "text": "परिदृश्यमानमेतच्चानश्वरं परमार्थतः॥\nविद्ध्येतत्सर्वसिद्ध्यैव कृतकत्वाच्च नश्वरम्॥ १०.२३ ॥"
  },
  {
    "text": "<b>॥ लोमश उवाच॥\n</b>\nयावद्गणेशसंयुक्तो भाषमाणः सदाशिवः॥\nलिंगरूपी विश्वरूपः प्रादुर्भूता सदाशिवात्॥ १०.२४ ॥"
  },
  {
    "text": "शिवरूपा जगद्योनिः कार्यकारणरूपिणी॥\nलिंगरूपी स भगवान्निमग्नस्तत्क्षणादभूत्॥ १०.२५ ॥"
  },
  {
    "text": "एका स्थिता परा शक्तिर्ब्रह्मविद्यात्मलक्षणा॥\nगणेशो विस्मयाविष्टो ह्यवलोकनतत्परः॥ १०.२६ ॥"
  },
  {
    "text": "<b>॥ऋषय ऊचुः॥\n</b>\nप्रकृत्यन्तर्गतं सर्वं जगदेतच्चराचरम्॥\nगणेशस्य पृथक्त्वं च कथं जातं तदुच्यताम्॥ १०.२७ ॥"
  },
  {
    "text": "<b>॥लोमश उवाच॥\n</b>\nसाक्षात्प्रकृत्याः संभूतो गणेशो भगवानभूत्॥\nयथारूपः शिवः साक्षात्तद्रूपो हि गणेश्वरः॥ १०.२८ ॥"
  },
  {
    "text": "शिवेन सह संग्रामो ह्यभूत्तस्य महात्मनः॥\nअज्ञानात्प्रकृतो भूत्वा बहुकालं निरन्तरम्॥ १०.२९ ॥"
  },
  {
    "text": "तस्य दृष्ट्वा ह्यजेयत्वं गजारूढस्य तत्तदा॥\nत्रिशूलेनाहनच्छंभुः सगजं तमपातयत्॥ १०.३० ॥"
  },
  {
    "text": "तदा स्तुतो महादेवः परशक्त्या परंतपः॥\nपरशक्तिमुवाचेदं वरं वरय शोभने॥ १०.३१ ॥"
  },
  {
    "text": "तदा वृतो महादेवो वरेण परमेण हि॥\nयोऽयं त्वया हतो देव मम पुत्रो न संशयः॥ १०.३२ ॥"
  },
  {
    "text": "त्वां न जानात्ययं मूढः प्रकृत्यंशसमुद्भवः॥\nतस्मात्पुत्रं जीवयेमं मम तृष्ट्यर्थमेव च॥ १०.३३ ॥"
  },
  {
    "text": "प्रहस्य भगवान्रुद्रो मायापुत्रमजीवयत्॥\nसिंधुरवदनेनैव मुखे स समयोजयत्॥ १०.३४ ॥"
  },
  {
    "text": "तदा गजाननो जातः प्रसादाच्छंकरस्य च॥\nमायापुत्रोपि निर्मायो ज्ञानवान्संबभूव ह॥ १०.३५ ॥"
  },
  {
    "text": "आत्मज्ञानामृतेनैव नित्यतृप्तो निरामयः॥\nसमाधिसंस्थितो रौद्रः कालकालांतकोऽभवत्॥ १०.३६ ॥"
  },
  {
    "text": "योगदंडार्थमुत्पाट्य स्वकीयं दशनं महत्॥\nकरे गृह्य गणाध्यक्षः शब्धब्रह्मातिवर्त्तते॥\nऋद्धिसिद्धिद्वयेनैव एकत्वेन विराजितः॥ १०.३७ ॥"
  },
  {
    "text": "ये ते गणाश्च विघ्नाश्च ये चान्येऽभ्यधिका भुवि॥\nतेषामपि पतिर्जातः कृतोऽसौ शंभुना तदा॥ १०.३८ ॥"
  },
  {
    "text": "तस्माद्वि लोकयामास प्रकृतिं विश्वरूपिणीम्॥\nपृथक्स्थित्वाग्रतो जानाल्लिंगं प्रकृतिमेव च॥\nददर्श विमलं लिंगं प्रकृतिस्थं स्वभावतः॥ १०.३९ ॥"
  },
  {
    "text": "आत्मानं च गणैः साद्धं तथैव च जगत्त्रयम्॥\nलीनं लिंगे समस्तं तद्धेरम्बो ज्ञानवानपि॥ १०.४० ॥"
  },
  {
    "text": "मुमोह च पुनः संज्ञां प्रतिलभ्य प्रयत्नतः॥\nननाम शिरसा ताभ्यामीशाभ्यां स गणेश्वरः॥ १०.४१ ॥"
  },
  {
    "text": "तदा ददर्श तत्रैव लोकसंहारकारकम्॥\nब्रह्माणं चैव रुद्रं च विष्णुं चैव सदाशिवम्॥ १०.४२ ॥"
  },
  {
    "text": "ददर्श प्रेततुल्यानि लिंगशक्त्यात्मकानि च॥\nब्रह्माण्डगोलकान्येव कोटिशः परमाणुवत्॥ १०.४३ ॥"
  },
  {
    "text": "लीयंते च विलीयंते महेशे लिंगरूपिणि॥\nप्रकृत्यंतर्गतं लिंगं लिंगस्यांतर्गता च सा॥ १०.४४ ॥"
  },
  {
    "text": "शक्त्या लिंगं च संछन्नं तदा सर्वमदृश्यत॥\nलिंगेन शक्तिः संछन्ना परस्परमवर्तत॥ १०.४५ ॥"
  },
  {
    "text": "शिवाभ्यां संश्रितं लोकं जगदेतच्चराचरम्॥\nगणेशो वापि तज्ज्ञानं न परेऽपि तथाविदन्॥ १०.४६ ॥"
  },
  {
    "text": "तदोवाच महातेजा गणाध्यक्षो गणैः सह॥\nसशक्तिकं स्तूयमानः शक्त्या च परया तदा॥ १०.४७ ॥"
  },
  {
    "text": "<b>॥गणेश उवाच॥\n</b>\nनमामि देवं शक्त्यान्वितं ज्ञानरूपं प्रसन्नं ज्ञानात्परं परमंज्योतिरूपम्॥\nरूपात्परं परमं तत्त्वरूपं तत्त्वात्परं परमं मंगलं च आनंदाख्यं निष्कलं निर्विषादम्॥ १०.४८ ॥"
  },
  {
    "text": "धूमात्परमयोवह्निर्धूमवत्प्रतिभासते॥\nप्रकृत्यंतर्गस्त्वं हि लक्ष्यसे ज्ञानिसंभवः॥\nप्रकृत्यंतर्गतस्त्वं हि मायाव्यक्तिरितीयसे॥ १०.४९ ॥"
  },
  {
    "text": "एवंविधस्त्वं भगवन्स्वमायया सृजस्यथोलुंपसि पासि विश्वम्॥\nअस्माद्गरात्सर्वमिदं प्रनष्टं सब्रह्मविप्रेंद्रयुतं चराचरम्॥ १०.५० ॥"
  },
  {
    "text": "यथा पुरासीर्भगवान्महेशस्त्रैलोक्यनाथोऽसि चराचरात्मा॥\nकुरुष्य शीघ्रं सहजीवकोशं चराचरं तत्सकलं प्रदग्धम्॥ १०.५१ ॥"
  },
  {
    "text": "<b>॥ लोमश उवाच॥\n</b>\nएवं स्तुतो गणेशेन भगवान्भूतभावनः॥\nयदुत्थितं कालकूटं लोकसंहारकारकम्॥ १०.५२ ॥"
  },
  {
    "text": "लिंगरूपेण तद्ग्रस्तं विमलं चाकरोत्तदा॥\nसदेवासुरमर्त्याश्च सर्वाणि त्रिजगन्ति च॥\nतत्क्षणाद्रक्षितान्येव कृपया परया युतः॥ १०.५३ ॥"
  },
  {
    "text": "ब्रह्मा विष्णुः सुरेंद्रश्च लोकपालाः सहर्षयः॥\nयक्षा विद्याधराः सिद्धा गंधर्वाप्सरसां गणाः॥\nउत्थिताश्चैव ते सर्वे निद्रापरिगता इव॥ १०.५४ ॥"
  },
  {
    "text": "विस्मयेन समाविष्टा बभूवुर्जातसाध्वसाः॥\nसर्वे देवासुराश्चैव ऊचुराश्चर्यवत्ततः॥ १०.५५ ॥"
  },
  {
    "text": "क्व कालकूटं सुमहद्येन विद्राविता वयम्॥\nमृतप्रायाः कृताः सद्यः सलोकपालका ह्यमी॥ १०.५६ ॥"
  },
  {
    "text": "इत्यब्रुवंस्तदा दैत्यास्तूष्णींभूतास्तदा स्थिताः॥\nशक्रादयो लोकपाला विष्णुं सर्वेश्वरेश्वरम्॥\nब्रह्माणं च पुरस्कृत्य इदमूचुः समेधिता॥ १०.५७ ॥"
  },
  {
    "text": "केनेदं कारितं विष्णो न विदामोऽल्पमेधसः॥\nतदा प्रहस्य भगवान्ब्रह्मणा सह तैः सुरैः॥ १०.५८ ॥"
  },
  {
    "text": "समाधिमगमन्सर्वेऽप्येकाग्रमनसस्तदा॥\nतत्त्वज्ञानेन निर्हृत्य कामक्रोदादिकान्द्विजाः॥ १०.५९ ॥"
  },
  {
    "text": "तदात्मनि स्थितं लिंगमपश्यन्वि बुधादयः॥\nविष्णुं पुरस्कृत्य तदा तुष्टुवुः परमार्थतः॥ १०.६० ॥"
  },
  {
    "text": "आत्मना परमात्मानं योगिनः पर्युपासते॥ १०.६१ ॥"
  },
  {
    "text": "लिंगमेव परं ज्ञानं लिंगमेव परं तपः॥\nलिंगमेव परो धर्मो लिंगमेव परा गतिः॥\nतस्माल्लिंगात्परतरं यच्च किंचिन्न विद्यते॥ १०.६२ ॥"
  },
  {
    "text": "एवं ब्रुवंतो हि तदा सुरासुराः सलोकपाला ऋषिभिश्च साकम्॥\nविष्णुं पुरस्कृत्य तमालवर्णं शंभुं शरण्यं शरणं प्रपन्नाः॥ १०.६३ ॥"
  },
  {
    "text": "त्राहित्राहि महादेव कृपालो परमेश्वर॥\nपुरा त्राता यथा सर्वे तथात्वं त्रातुमर्हसि॥ १०.६४ ॥"
  },
  {
    "text": "तद्देवदेव भवतश्चरणारविंदं सेवानुबंधमहिमानमनंतरूपम्॥\nत्वदाश्रितं यत्परमानुकंपया नमोऽस्तु ते देववर प्रसीद॥ १०.६५ ॥"
  },
  {
    "text": "लिंगस्वरूपमध्यस्थो भगवान्भूतभावनः॥\nसर्वैः सुरगणैः साकं बभाषेदं रमापतिः॥ १०.६६ ॥"
  },
  {
    "text": "त्वं लिंगरूपी भगवाञ्जगतामभयप्रदः॥\nविष्णुना संस्तुतो देवो लिंगरूपी महेश्वरः॥ १०.६७ ॥"
  },
  {
    "text": "मृतास्त्राता गरात्सर्वे तस्मान्मृत्युंजय प्रभो॥\nरक्षरक्ष महाकाल त्रिपुरांत नमोस्तु ते॥ १०.६८ ॥"
  },
  {
    "text": "विष्णुना संस्तुतो देवो लिंगरूपी महेश्वरः॥\nप्रादुर्बभूव सांबोऽथ बोधयन्निव तान्सुरान्॥ १०.६९ ॥"
  },
  {
    "text": "हे विष्णो हे सुराः सर्व ऋषयः श्रूयतामिदम्॥\nमन्यतेऽपि हि संसारे अनित्ये नित्यताकुलम्॥ १०.७० ॥"
  },
  {
    "text": "अविलोकयताऽऽत्मात्मना विबुधादयः॥\nकिं यज्ञैः किं तपोभिश्च किमुद्योगेन कर्मणाम्॥ १०.७१ ॥"
  },
  {
    "text": "एकत्वेन पृथक्त्वेन किंचिन्नैव प्रयोजनम्॥\nयस्माद्भवद्भिर्मिलितैः कृतं यत्कर्म दुष्करम्॥ १०.७२ ॥"
  },
  {
    "text": "क्षीराब्धेर्मथनं तत्तु अमृतार्थं कथं कृतम्॥\nमृत्युं जयं निराकृत्य अवज्ञाय च मां सदा॥ १०.७३ ॥"
  },
  {
    "text": "तस्मात्सर्वे मृत्युमुखं पतिता वै न संशयः॥\nअस्माभिर्निर्मितो देवो गणेशः कार्यसिद्धये॥ १०.७४ ॥"
  },
  {
    "text": "न नमंति गणेशं च दुर्गां चैव तथाविधाम्॥\nक्लेशभाजो भविष्यति नात्र कार्या विचारणा॥ १०.७५ ॥"
  },
  {
    "text": "यूयं सर्वे त्वधर्मिष्ठाः स्तब्धाः पंडितमानिनः॥\nकार्याकार्यमविज्ञाय केवलं मानमोहिताः॥ १०.७६ ॥"
  },
  {
    "text": "तस्मात्कालमुखे सर्वे पतिता नात्र संशयः॥\nसर्वे श्रुतिपरा यूयमिंद्राद्या देवतागणाः॥ १०.७७ ॥"
  },
  {
    "text": "प्ररोचनपराः सर्वे क्षुद्राश्चेंद्रादयो वृथा॥\nनात्मानं च प्रपंचेन वेत्सि त्वं हि शचीपते॥ १०.७८ ॥"
  },
  {
    "text": "कृतः प्रयत्नो हि महानमृतार्थं त्वया शठ॥\nअश्वमेधशतेनैव यद्राज्यं प्राप्तवानसि॥\nअपि तच्च पराधीन तन्न जानासि दुर्मते॥ १०.७९ ॥"
  },
  {
    "text": "यैर्वदवाक्यैस्त्वं मूढ संस्तुतोऽसि तपस्विभिः॥\nते मूढास्तो षयंति त्वां तत्तद्रागपरायणाः॥ १०.८० ॥"
  },
  {
    "text": "विष्णो त्वं च पक्षपातान्न जानासि हिताहितम्॥\nकेचिदधतास्त्वया विष्णो रक्षिताश्चैव केचन॥ १०.८१ ॥"
  },
  {
    "text": "इच्छायुक्तस्त्वमत्रैव सदा बालकचेष्टितः॥\nयेऽन्ये च लोकपाः सर्वे तेषां वार्ता कुतस्त्विह॥ १०.८२ ॥"
  },
  {
    "text": "अन्यथा हि कृते ह्यर्थे अन्यथात्वं भविष्यति॥\nकार्यसिद्धिर्भवेद्येन भवद्भिर्विस्मृतं च तत्॥ १०.८३ ॥"
  },
  {
    "text": "येनाद्य रक्षिताः सर्वे कालकूटमहाभयात्॥\nयेन नीलीकृतो विष्णुर्येन सर्वे पराजिताः॥ १०.८४ ॥"
  },
  {
    "text": "लोका भस्मीकृता येन तस्माद्येनापि रक्षिताः॥\nतस्यार्च्चनाविधिः कार्यो गणेशस्य महात्मनः॥ १०.८५ ॥"
  },
  {
    "text": "कर्मारंभे तु विघ्नेशं ये नार्चंति गणाधिपम्॥\nकार्यसिद्धिर्न तेषां वै भवेत्तु भवतां यथा॥ १०.८६ ॥"
  },
  {
    "text": "एतन्महेशस्य वचो निशम्य सुरासुराः किंनरचारणाश्च॥\nपूजाविधानं परमार्थतोऽपि पप्रच्छुरेनं च तदा गिरीशम्॥ १०.८७ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे समुद्रमंथनाख्याने शिवकृतविषभक्षणवृत्तान्तवर्णनंनाम दशमोऽध्यायः॥ १० ॥ छ ॥"
  }
]
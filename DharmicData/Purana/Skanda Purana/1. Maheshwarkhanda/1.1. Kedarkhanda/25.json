[
  {
    "text": "<b>॥लोमश उवाच॥\n</b>\nतत्रोपविविशुः सर्वे सत्कृताश्च हिमाद्रिणा॥\nते देवाः सपरिवाराः सहर्षाश्च सवाहनाः॥ २५.१ ॥"
  },
  {
    "text": "तत्रैव च महामात्रं निर्मितं विश्वकर्मणा॥\nदीप्त्या परमया युक्तं निवासार्थं स्वयम्भुवः॥ २५.२ ॥"
  },
  {
    "text": "तथैव विष्णोस्त्वपरं भवनं स्वयमेव हि॥\nभास्वरं सुविचित्र च कृतं त्वष्ट्रा मनोरमम्॥\nवण्डीगृहं मनोज्ञं च तथैव कृतवान्स्वयम्॥ २५.३ ॥"
  },
  {
    "text": "तथैव श्वेतं परमं मनोज्ञं महाप्रभं देववरैः सुपूजितम्॥\nकैलासलक्ष्मीप्रभया महत्या सुशोभितं तद्भवनं चकार॥ २५.४ ॥"
  },
  {
    "text": "तत्रैव शंभुः परया विभूत्या स स्थापितस्तेन हिमाद्रिणा वै॥ २५.५ ॥"
  },
  {
    "text": "एतस्मिन्नंतरे मेना समायाता सखीगणैः॥\nनीराजनार्थं शंभुं च ऋषिभिः परिवारिता॥ २५.६ ॥"
  },
  {
    "text": "तदा वादित्रदिर्घोपैर्नादितं भुवनत्रयम्॥\nनीराजनं कृतं तस्य मेनया च तपस्विनः॥ २५.७ ॥"
  },
  {
    "text": "अवलोक्य परा साध्वी मेनाऽजानाद्धरं तदा॥\nगिरिजोक्तमनुस्मृत्य मेना विस्मयमागता॥ २५.८ ॥"
  },
  {
    "text": "यद्वै पुरोक्तं च तया पार्वत्या मम सन्निधौ॥\nततोऽधिकं प्रपश्यामि सौंदर्यं परमेष्ठिनः॥\nमहेशस्य मया दृष्टमनिर्वाच्यं च संप्रति॥ २५.९ ॥"
  },
  {
    "text": "एवं विस्मयमापन्ना विप्रपत्नीभिरावृता॥\nअहतां बरयुग्मेन शोभिता वरवर्णिनी॥ २५.१० ॥"
  },
  {
    "text": "कंचुकी परमा दिव्या नानारत्नैश्च शोभिता॥\nअंगीकृता तदा देव्या रराज परया श्रिया॥ २५.११ ॥"
  },
  {
    "text": "बिभ्रती च तदा हारं दिव्यरत्नविभूषितम्॥\nवलयानि महार्हाणि शुद्धचामीकराणि च॥ २५.१२ ॥"
  },
  {
    "text": "तत्रोपविष्टा सुभगा ध्यायंती परमेश्वरम्॥\nसखीभिः सेव्यमाना सा विप्रपत्नीभिरेव च॥ २५.१३ ॥"
  },
  {
    "text": "एतस्मिन्नंतरे तत्र गर्गो वाक्यमभाषत॥\nपाणिग्रहार्थं शंभुं च आनयध्वं स्वमंदिरम्॥\nत्वरितेनैव वेलायामस्यामेव विचक्षणाः॥ २५.१४ ॥"
  },
  {
    "text": "तच्छ्रुत्वा वचनं तस्य गर्गस्य च महात्मनः॥\nअभ्युत्थानपराः सर्वे पर्वताः सकलत्रकाः॥ २५.१५ ॥"
  },
  {
    "text": "महाविभूत्या संयुक्ताः सर्वे मंगलपाणयः॥\nसालंकृतास्तदा तेषां पत्न्योलंकारमंडिताः॥ २५.१६ ॥"
  },
  {
    "text": "उपायनान्यनेकानि जगृहुः स्निग्धलोचनाः॥\nतदा वादित्रघोषेण ब्रह्मघोषेण भूयसा॥ २५.१७ ॥"
  },
  {
    "text": "आजग्मुः सकलात्रास्ते यत्र देवो महेश्वरः॥\nप्रमथैरावृतस्तत्र चंड्या चैवाभिसेवितः॥ २५.१८ ॥"
  },
  {
    "text": "तथा महर्षिभिस्तत्र तथा देवगणैः सह॥\nएभिः परिवृतः श्रीमाञ्छंकरो लोकशंकरः॥ २५.१९ ॥"
  },
  {
    "text": "श्रुत्वा वादित्रनिर्घोषं सर्वे शंकरसेवकाः॥\nउत्थिता ऐकापद्येन देवैर्ऋषिभिरावृताः॥ २५.२० ॥"
  },
  {
    "text": "तथोद्यतो योगिनाचक्रयुक्ता गणा गणानां गणानां पतिरेकवर्चसाम्॥\nशिवंपुरस्कृत्य तदानुभावास्तथैव सर्वे गणनायकाश्च॥ २५.२१ ॥"
  },
  {
    "text": "तद्योगिनी चक्रमतिप्रचंडं टंकारभेरीरवनिस्वनेन॥\nचंडीं पुरस्कृत्य भयानकां तदा महाविभूत्या समलंकृतां तदा॥ २५.२२ ॥"
  },
  {
    "text": "कंठे कर्कोटकं नागं हारभूतं च कार सा॥\nपदकं वृश्चिकानां च दंदशूकांश्च बिभ्रती॥ २५.२३ ॥"
  },
  {
    "text": "कर्णावतंसान्सा दध्रे पाणिपादमयांस्तथा॥\nरणे हतानां वीराणां शिरांस्युरसिचापरान्॥ २५.२४ ॥"
  },
  {
    "text": "द्वीपिचर्मपरीधाना योगिनीचक्रसंयुता॥\nक्षेत्रपालावृता तद्वद्भैरवैः परिवारिता॥ २५.२५ ॥"
  },
  {
    "text": "तथा प्रेतैश्च भूतैश्च कपटैः परिवारिता॥\nवीरभद्रादयश्चैव गणाः परमदारुणाः॥\nये दक्षयज्ञनाशार्थे शिवेनाज्ञापितास्तदा॥ २५.२६ ॥"
  },
  {
    "text": "तथा काली भैरवी च माया चैव भयावहा॥\nत्रिपुरा च जया चैव तथा क्षेमकरी शुभा॥ २५.२७ ॥"
  },
  {
    "text": "अन्याश्चैव तथा सर्वाः पुरस्कृत्य सदाशिवम्॥\nगंतुकामाश्चोग्रतरा भूतैः प्रेतैः समावृताः॥ २५.२८ ॥"
  },
  {
    "text": "एताः सर्वा विलोक्याथ शिवभक्तो जनार्द्दनः॥\nमहर्षीश्च पुरस्कृत्य ह्यमरांश्च तथैव च॥\nअनसूयां पुरस्कृत्य तथैव च ह्यरुंधतीम्॥ २५.२९ ॥"
  },
  {
    "text": "<b>॥विष्णुरुवाच॥\n</b>\nचण्डीं कुरु समीपस्थां लोकपालनतां प्रभो॥ २५.३० ॥"
  },
  {
    "text": "तदुक्तं विष्णुना वाक्यं निशम्य जगदीश्वरः॥\nउवाच प्रहसन्नेव चंडीं प्रति सदाशिवः॥ २५.३१ ॥"
  },
  {
    "text": "अत्रैव स्थीयतां चंडीं यावदुद्वहनं भवेत्॥\nमम भावान्विजानासि कार्याकार्ये सुशोभने॥ २५.३२ ॥"
  },
  {
    "text": "एवमाकर्ण्य वचनं शंभोरमिततेजसः॥\nउवाच कुपिता चंडी विष्णुमुद्दिश्य सादरम्॥ २५.३३ ॥"
  },
  {
    "text": "तथान्ये प्रमथाः सर्वे विष्णुमूचुः प्रकोपिताः॥\nयत्रयत्र शिवो भाति तत्रतत्र वयं प्रभो॥ २५.३४ ॥"
  },
  {
    "text": "त्वया निवारिताः कस्माद्वयमाभ्युदये परे॥\nतेषां तद्वचनं श्रुत्वा केशवोवाक्यमब्रवीत्॥ २५.३५ ॥"
  },
  {
    "text": "चण्डीमुद्दिश्य प्रमथानन्यांश्चैव तथाविधान्॥\nयूयं चैव मया प्रोक्ता मा कोपं कर्त्तुमर्हथ॥ २५.३६ ॥"
  },
  {
    "text": "एवमुक्तास्तदा तेन चंडीमुख्या गणास्तदा॥\nएकांतमाश्रिताः सर्वे विष्णुवाक्याज्ज्वलद्धृदः॥ २५.३७ ॥"
  },
  {
    "text": "तावत्सर्वे समायाताः पर्वतेंद्रस्य मंत्रिणः॥\nसकलत्राः संभ्रमेण महेशं प्रति सत्वरम्॥ २५.३८ ॥"
  },
  {
    "text": "पंचवाद्यप्रघोषेण ब्रह्मघोषेण भूयसा॥\nयोषिद्भिः संवृतास्तत्र गीतशब्देन भूयसा॥ २५.३९ ॥"
  },
  {
    "text": "एवं प्राप्ता यत्र शंभुः सकलैः परिवारितः॥\nआगत्य कलशैः साकं स्नापितो हि सदाशिवः॥\nस्त्रीभिर्मंगलगीतेन सर्वाभरणभूषितः॥ २५.४० ॥"
  },
  {
    "text": "ऋषयो देवगंधर्वास्तथान्ये पर्वतोत्तमाः॥\nशंभ्यग्रगास्तदा जग्मुः स्त्रियश्चैव सुपूजिताः॥\nबभौ छत्रेण महता ध्रिमाणेन मूर्द्धनि॥ २५.४१ ॥"
  },
  {
    "text": "चामरै वीर्ज्यमानोऽसौ मुकुटेन विराजितः॥\nब्रह्मा विष्णुस्तथा चंद्रो लोकपालस्तथैव च॥ २५.४२ ॥"
  },
  {
    "text": "अग्रगा ह्यपि शोभंतः श्रिया परमया युताः॥\nतथा शंखाश्च भेर्यश्च पटहानकगोमुखाः॥ २५.४३ ॥"
  },
  {
    "text": "तथैव गायकाः सर्वे परममंगलम्॥\nपुनः पुनरवाद्यंत वादित्राणि महोत्सवे॥ २५.४४ ॥"
  },
  {
    "text": "अरुंधती महाभागा अनसूया तथैव च॥\nसावित्री च तथा लक्ष्मीर्मातृभिः परिवारिताः॥ २५.४५ ॥"
  },
  {
    "text": "एभिः समेतो जगदेकबंधुर्बभौ तदानीं परमेण वर्चसा॥\nसचंद्रसूर्यानिलवायुना वृतः सलोकपालप्रवरैर्महर्षिभिः॥ २५.४६ ॥"
  },
  {
    "text": "स वीज्यमानः पवनेनः साक्षाच्छत्रं च तस्मै शशिना ह्यधिष्ठितम्॥\nसूर्यः पुरस्तादभवत्प्रकाशकः श्रियान्वितो विष्णुरभूच्च सन्निधौ॥ २५.४७ ॥"
  },
  {
    "text": "पुष्पैर्ववर्षुर्ह्यवकीर्यमाणा देवास्तदानीं मुनिभिः समेताः॥\nययौ गृहं कांचनकुट्टिमं महन्महावि भूत्यापरिशोभितं तदा॥\nविवेश शंभुः परया सपर्यया संपूज्यमानो नरदेवदानवैः॥ २५.४८ ॥"
  },
  {
    "text": "एवं समागतः शंभुः प्रविष्टो यज्ञमण्डपम्॥\nसंस्तूयमानो विबुधैः स्तुतिभिः परमेश्वरः॥ २५.४९ ॥"
  },
  {
    "text": "गजादुत्तारयामास महेशं पर्वतोत्तमः॥\nउपविश्य ततः पीठे कृत्वा नीराजनं महत्॥ २५.५० ॥"
  },
  {
    "text": "मेनया सखिभिः साकं तथैव च पुरोधसा॥\nमधुपर्कादिकं सर्वं यत्कृतं चैव तत्र वै॥ २५.५१ ॥"
  },
  {
    "text": "ब्रह्मणा नोदितः सद्यः पुरोधाः कृतवान्प्रभुः॥\nमंगलं शुभकल्याणं प्रस्तावसदृशं बहु॥ २५.५२ ॥"
  },
  {
    "text": "अंतर्वेद्यां संप्रवेश्य यत्र सा पार्वती स्थिता॥\nवेदिकोपरि तन्वंगी सर्वाभरणभूषिता॥ २५.५३ ॥"
  },
  {
    "text": "तत्रानीतो हरः साक्षाद्विष्णुना ब्रह्मणा सह॥\nलग्नं निरीक्षमाणास्ते वाचस्पतिपुरोगमाः॥ २५.५४ ॥"
  },
  {
    "text": "गर्गो मुनिश्चोपविष्टस्तत्रैव घटिकालये॥\nयावत्पूर्णा घटी जाता तावत्प्रणवभाषणम्॥ २५.५५ ॥"
  },
  {
    "text": "ॐपुण्येति प्रणिगदन्गर्गो वध्वंजलिं दधे॥\nपार्वत्यक्षतपूर्णं च शिवोपरि ववर्ष वै॥ २५.५६ ॥"
  },
  {
    "text": "तया संपूजितो रुद्रो दध्यक्षतकुशादिभिः॥\nमुदा परमया युक्ता पार्वती रुचिरानना॥ २५.५७ ॥"
  },
  {
    "text": "विलोकयंती शंभुं तं यदर्थे परमं तपः॥\nकृतं पुरा महादेव्या परेषां परमं महत्॥ २५.५८ ॥"
  },
  {
    "text": "तपसा तेन संप्राप्तो जगज्जीवनजीवनः॥\nनारदेन ततः प्रोक्तो महादेवो वृषध्वजः॥ २५.५९ ॥"
  },
  {
    "text": "तथा गंगादिभिश्चन्यैर्मुनिभिः सनकादिभिः॥\nप्रति पूजां कुरु क्षिप्रं पार्वत्याश्च त्रिलोचन॥\nतदा शिवेन सा तन्वी पूजितार्घ्याक्षतादिभिः॥ २५.६० ॥"
  },
  {
    "text": "एवं  परस्परं तौ च पार्वतीपरमेश्वरौ॥\nअर्च्यमानौ तदानीं च शुशुभाते जगन्मयौ॥ २५.६१ ॥"
  },
  {
    "text": "त्रैलोक्यलक्ष्म्या संवीतौ निरीक्षंतौ परस्परम्॥\nतदा नीराजितौ लक्ष्म्या सावित्र्या च विशेषतः॥\nअरुंधत्या तदा तौ च दंपती परमेश्वरौ॥ २५.६२ ॥"
  },
  {
    "text": "अनसूया तथा शंभुं पार्वतीं च यशस्विनीम्॥\nदृष्ट्वा नीराजयामास प्रीत्युत्कलितलोचना॥ २५.६३ ॥"
  },
  {
    "text": "तथैव सर्वा द्विजयोषितश्च नीराजयामासुरहो पुनः पुनः॥\nसतीं च शंभुं च विलोकयंत्यस्तथैव सर्वा मुदिता हसंत्यः॥ २५.६४ ॥"
  },
  {
    "text": "<b>॥लोमश उवाच॥\n</b>\nएतस्मिन्नंतरे तत्र गर्गाचार्यप्रणोदितः॥\nहिमवान्मेनया सार्द्धं कन्यां दातुं प्रचक्रमे॥ २५.६५ ॥"
  },
  {
    "text": "हैमं कलशमादाय मेना चार्द्धां गामाश्रिता॥\nहिमाद्रेश्च महाभागा सर्वाभरणभूषिता॥ २५.६६ ॥"
  },
  {
    "text": "तदा हिमाद्रिणा प्रोक्तो विश्वनाथो वरप्रदः॥\nब्रह्मणा सह संगत्य विष्णुना च तथैव च॥ २५.६७ ॥"
  },
  {
    "text": "सार्द्धं पुरोधसा चैव गर्गेण सुमहात्मना॥\nकन्यादानं करोम्यद्य देवदेवस्य शूलिनः॥ २५.६८ ॥"
  },
  {
    "text": "प्रयोगो भण्यतां ब्रह्मन्नस्मिन्समय आगते॥\nतथेति मत्वा ते सर्वे कालज्ञा द्विजसत्तमाः॥ २५.६९ ॥"
  },
  {
    "text": "कथ्यतां तात गोत्रं स्वं कुलं चैव विशेषतः॥\nकथयस्व महाभाग इत्याकर्ण्य वचस्तथा॥\nसुमुखेन विमुखः सद्यो ह्यशोच्यः शोच्यतां गतः॥ २५.७० ॥"
  },
  {
    "text": "एवंविधः सुरवरैर्ऋषिभिस्तदानीं गंधर्वयक्षमुनिसिद्धगणैस्तथैव॥\nदृष्टो निरुत्तरमुखो भगवान्महेशो हास्यं चकार सुभृशं त्वथ नारदश्च॥ २५.७१ ॥"
  },
  {
    "text": "वीणां प्रकटयामास ब्रह्मपुत्रोऽथ नारदः॥\nतदानीं वारितो धीमान्वीणां मा वादय प्रभो॥ २५.७२ ॥"
  },
  {
    "text": "इत्युक्तः पर्वतेनैव नारदो वाक्यमब्रवीत्॥\nत्वया पृष्टो भवः साक्षात्स्वगोत्रकथनं प्रति॥ २५.७३ ॥"
  },
  {
    "text": "अस्य गोत्रं कुलं चैव नाद एव परं गिरे॥\nनादे प्रतिष्ठितः शंभुर्नादो ह्यस्मिन्प्रतिष्ठितः॥ २५.७४ ॥"
  },
  {
    "text": "तस्मान्नादमयः शंभुर्नादाच्च प्रतिलभ्यते॥\nतस्माद्वीणा मया चाद्य वादिता हि परंतप॥ २५.७५ ॥"
  },
  {
    "text": "अस्य गोत्रं कुलं नाम न जानंति हि पर्वत॥\nब्रह्मादयो हि विवुधा अन्येषां चैव का कथा॥ २५.७६ ॥"
  },
  {
    "text": "त्वं हि मूढत्वमापन्नो न जानासि हि किंचन॥\nवाच्यावाच्यं महेशस्य विषया हि बहिर्मुखाः॥ २५.७७ ॥"
  },
  {
    "text": "येये आगमिकाश्चाद्रे नष्टास्ते नात्र संशयः॥\nअरूपोयं विरूपाक्षो ह्यकुलीनोऽयमुच्यते॥ २५.७८ ॥"
  },
  {
    "text": "अगोत्रोऽयं गिरिश्रेष्ठ जामाता ते न संशयः॥\nन कर्त्तव्यो विमर्शोऽत्र भवता विबुधेन हि॥ २५.७९ ॥"
  },
  {
    "text": "न जानंति हरं सर्वे किं बहूक्त्या मम प्रभो॥\nयस्याज्ञानान्महाभाग मोहिता ऋषयो ह्यमी॥ २५.८० ॥"
  },
  {
    "text": "ब्रह्मापि तं न जानाति मस्तकं परमेष्ठिनः॥\nविष्णुर्गतो हि पातालं न दृष्टो हि तथैव च॥ २५.८१ ॥"
  },
  {
    "text": "तेन लिंगेन महता ह्यगाधेन जगत्त्रयम्॥\nव्याप्तमस्तीति तद्विद्धि किमनेन प्रयोजनम्॥ २५.८२ ॥"
  },
  {
    "text": "अनयाराधितं नूनं तव पुत्र्या हिमालय॥\nतत्त्वतो हि न जानासि कथं चैव महागिरे॥ २५.८३ ॥"
  },
  {
    "text": "आभ्यामुत्पाद्यते विश्वमाभ्यां चैव प्रतिष्ठितम्॥\nएतच्छ्रुत्वा वचस्तस्य नारदस्य महात्मनः॥ २५.८४ ॥"
  },
  {
    "text": "हिमाद्रिप्रमुखाः सर्वे तथा चेंद्रपुरोगमाः॥\nसाधुसाध्विति ते सर्वे ऊचुर्विस्मितमानसाः॥ २५.८५ ॥"
  },
  {
    "text": "ईश्वरस्य तु गांभीर्यं ज्ञात्वा सर्वे विचक्षणाः॥\nविस्मयेन समाश्लिष्टा ऊचुः सर्वे परस्परम्॥ २५.८६ ॥"
  },
  {
    "text": "<b>॥ऋषय ऊचुः॥\n</b>\nयस्याज्ञया जगदिदं च विशालमेव जातं परात्परमिदं निजबोधरूपम्॥\nसर्वं स्वतंत्रपरमेश्वरभागम्यं सोऽसौ त्रिलोकनिजरूपयुतो महात्मा॥ २५.८७ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे शिवपार्वतीविवाहवर्णनंनाम पंचविंशोऽध्यायः॥ २५ ॥ छ ॥"
  }
]
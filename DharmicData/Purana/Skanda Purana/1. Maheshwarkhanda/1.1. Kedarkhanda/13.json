[
  {
    "text": "<b>॥लोमश उवाच॥\n</b>\nततस्ते गर्ज्जमानाश्च आक्षिपंतः सुरान्रणे॥\nशतक्रतुप्रमुख्यांस्तन्महाबलपराक्रमान्॥ १३.१ ॥"
  },
  {
    "text": "विमानमारुह्य तदा महात्मा वैरोचनिः सर्वबलेन सार्द्धम्॥\nदैत्यैः समेतो विविधैर्महाबलैः सुरान्प्रदुद्राव महाभयावहम्॥ १३.२ ॥"
  },
  {
    "text": "स्वानि रूपाणि बिभ्रंतः समापेतुः स हस्रशः॥\nकेचिद्व्याघ्रान्समारूढा महिषांश्च तथा परे॥ १३.३ ॥"
  },
  {
    "text": "अश्वान्केचित्समारूढा द्विपान्केचित्तथा परे॥\nसिंहांस्तथा परे रूढाः शार्दूलाञ्छरभांस्तथा॥ १३.४ ॥"
  },
  {
    "text": "मयूरान्राजहंसांश्च कुक्कुटांश्च तथा परे॥\nकेचिद्धयान्समारूढा उष्ट्रानश्वतरानपि॥ १३.५ ॥"
  },
  {
    "text": "गजान्खरान्परे चैव शकटांश्च तथा परे॥\nपादाता बहवो दैत्याः खङ्गशक्त्यृष्टिपाणयः॥ १३.६ ॥"
  },
  {
    "text": "परिघायुधिनः पाशशूलमुद्गरपाणयः॥\nअसिलोमान्विताः केचिद्भुशुंडीपरिघायुधाः॥ १३.७ ॥"
  },
  {
    "text": "हयनागरथाश्चान्ये समारूढाः प्रहारिणः॥\nविमानानि समारूढा बलिमुख्याः सहस्रशः॥ १३.८ ॥"
  },
  {
    "text": "स्पर्द्धमानास्ततान्योन्यं गर्जंतश्च मुहुर्मुहुः॥\nवृषपर्वा ह्युवा चेदं बलिनं दैत्यपुंगवम्॥ १३.९ ॥"
  },
  {
    "text": "त्वया कृतं महाबाहो इंद्रेण सह संगमम्॥\nविश्वासो नैव कर्तव्यो दुर्हृदा च कथंचन॥ १३.१० ॥"
  },
  {
    "text": "ऊनेनापि हि तुच्छेन वैरिणापि कथंचन॥\nमैत्री बुद्धिमता कार्या आपद्यपि निवर्तते॥ १३.११ ॥"
  },
  {
    "text": "न विश्वसेत्पूर्वविरोधिना क्वचित्पराजिताः स्मोऽथ बले त्वयाधुना॥\nपुराणदुष्टाः कथमद्य वै पुनर्मंत्रं विकर्तुं न च ते यतेरन्॥ १३.१२ ॥"
  },
  {
    "text": "इत्यूचुस्ते दुराधर्षा योद्धुकामा व्यवस्थिताः॥\nध्वजैश्छत्रैः पताकैश्च रणभूमिममंडयन्॥ १३.१३ ॥"
  },
  {
    "text": "चामरैश्च दिशः सर्वा लोपितं च रणस्थलम्॥\nतथा सर्वे सुरास्तत्र दैत्यान्प्रति समुत्सुकाः॥ १३.१४ ॥"
  },
  {
    "text": "पीत्वामृतं महाभागा वाहान्यारुह्य दंशिताः॥\nगजारूढो महेंद्रोपि वज्रपाणिः प्रतापवान्॥\nसूर्यश्चोच्चैः श्रवारूढो मृगा रूढश्च चन्द्रमाः॥ १३.१५ ॥"
  },
  {
    "text": "छत्रचामरसंवीताः शोभिता विजयश्रिया॥\nप्रणम्य विष्णुं ते सर्व इंद्राद्या जयकांक्षिणः॥ १३.१६ ॥"
  },
  {
    "text": "ते विष्णुना ह्यनुज्ञाता असुरान्प्रति वै रुषा॥\nअसुराश्च महाकाया भीमाक्षा भीमविक्रमाः॥ १३.१७ ॥"
  },
  {
    "text": "तेषां बोरमभूद्युद्धं देवानां दानवैः सह॥\nतुमुलं च महाघोरं सर्वभूतभयावहम्॥ १३.१८ ॥"
  },
  {
    "text": "शरधारान्वितं सर्वं बभूव परमाद्भुतम्॥\nततश्च टचटाशब्दा बभूवुश्च दिशोदश॥ १३.१९ ॥"
  },
  {
    "text": "ततो निमिषमात्रेण शरघातयुता भवन्॥\nशरतोमरनाराचैराहताश्चापतन्भुवि॥ १३.२० ॥"
  },
  {
    "text": "विध्यमानास्तथा केचिद्विविधुश्चापरान्रणे॥\nभल्लैर्भग्नाश्च पतिता नाराचैः शकलीकृताः॥ १३.२१ ॥"
  },
  {
    "text": "क्षुरप्रहारिताः केचिद्दैत्या दानवराक्षसाः॥\nशिलीमुखैर्मारिताश्च भग्नाः केचिच्च दानवाः॥ १३.२२ ॥"
  },
  {
    "text": "एवं भग्नं दानवानां च सैन्यं दृष्ट्वा देवा गर्जमानाः समंतात्॥\nहृष्टाः सर्वे संमिलित्वा तदानीं लब्ध्वा युद्धे ते जयं श्लाघयन्ते॥ १३.२३ ॥"
  },
  {
    "text": "शंखवादित्रघोषेण पूरितं च जगत्त्रयम्॥\nदेवान्प्रति कृतामर्षा दानवास्ते महाबलाः॥ १३.२४ ॥"
  },
  {
    "text": "बलिप्रभृतयः सर्वे संभ्रमेणोत्थिताः पुनः॥\nविमानैः सूर्यसंकासैरनेकैश्च समन्विताः॥ १३.२५ ॥"
  },
  {
    "text": "द्वंद्वयुद्धं सुतुमुलं देवानां दानवैः सह॥\nसंप्रवृत्तं पुनश्चैव परस्परजिगीषया॥ १३.२६ ॥"
  },
  {
    "text": "बलिना दानवेंद्रेण महेंद्रो युयुधे तदा॥\nतथा यमो महाबाहुर्नमुच्या सह संगतः॥ १३.२७ ॥"
  },
  {
    "text": "नैर्ऋतः प्रघसेनैव पाशी कुंभेन संगतः॥\nनिकुंभेनैव सुमहद्युद्धं चक्रे सदारयः॥ १३.२८ ॥"
  },
  {
    "text": "सोमेन सह राहुश्च युद्धं चक्रे सुदारुणम्॥\nराहुणा चन्द्रदेहोत्थममृतं भक्षितं तदा॥\nसंपर्कादमृस्यैव यथा राहुस्तथाऽभवत्॥ १३.२९ ॥"
  },
  {
    "text": "तानि सर्वाणि दृष्टानि शंभुना परमेष्ठिना॥\nआश्रयोऽहं च सर्वेषां भूतानां नात्र संशयः॥\nअसुराणां सुराणां च सर्वेषामपि वल्लभः॥ १३.३० ॥"
  },
  {
    "text": "एवमुक्तस्तदा राहुः प्रणम्य शिरसा शिवम्॥\nमौलौ स्थितस्तदा चंद्रो अमृतं व्यसृजद्भयात्॥ १३.३१ ॥"
  },
  {
    "text": "तेन तस्य हि जातानि शिरांसि सुबहून्यपि॥\nएकपद्येन तेषां च स्रजं कृत्वा मनोहराम्॥\nबबंध शंभुः शिरसि शिरोभूषणवत्कृतम्॥ १३.३२ ॥"
  },
  {
    "text": "अशनात्कालकूटस्य नीलकंठोऽभवत्तदा॥\nदेवानां कार्यसिद्ध्यर्थं मुंडमाला तथा कृता॥ १३.३३ ॥"
  },
  {
    "text": "दधार शिरसा तां च मुण्डमालां महेश्वरः॥ १३.३४ ॥"
  },
  {
    "text": "तया स्रजाऽसौ शुशुभे महात्मा देवादिदेवस्त्रिपुरांतको हरः॥\nगजासुरो येन निपातितो महानथांधको येन कृतश्च चूर्णः॥ १३.३५ ॥"
  },
  {
    "text": "गंगा धृता येन शिरस्सुमध्ये चंद्रं च चूडे कृतवान्भयापहः॥\nवेदाः पुराणानि तथागमाश्च तथैव नानाश्रुतयोऽथ शास्त्रम्॥ १३.३६ ॥"
  },
  {
    "text": "जल्पंति नानागमभेदैर्मीमांसमानाश्च भवंति मूकाः॥\nनानागमार्चायमतप्रभेदैर्निरूप्यमाणो जगदेकबंधुः॥ १३.३७ ॥"
  },
  {
    "text": "शिवं हि नित्यं परमात्मदैवं वेदैकवेद्यं परमात्मदिव्यम्॥\nविहाय तं मूढजनाः प्रमत्ताः शिवं न जानंति परात्मरूपम्॥ १३.३८ ॥"
  },
  {
    "text": "येनैव सृष्टं विधृतं च येन येन श्रितं येन कृतं समग्रम्॥\nयस्यांशभूतं हि जगत्कदाचिद्वेदांतवेद्यः परमात्मा शिवश्च॥ १३.३९ ॥"
  },
  {
    "text": "आढ्यो वापि दरिद्रो वा उत्तमो ह्यधमोऽपि वा॥\nशिवभक्तिरतो नित्यं शिव एव न संशयः॥ १३.४० ॥"
  },
  {
    "text": "यो वा परकृतां पूजां शिवस्योपरि शोभिताम्॥\nदृष्ट्वा संतोषमायाति दायं प्राप्नोति तत्समम्॥ १३.४१ ॥"
  },
  {
    "text": "ये दीपमालां कुर्वंति कार्तिक्यां श्रद्धयान्विताः॥\nयावत्कालं प्रज्वलंति दीपास्ते लिंगमग्रतः॥\nतावद्युगसहस्राणि दाता स्वर्गे महीयते॥ १३.४२ ॥"
  },
  {
    "text": "कौसुंभतैलसंयुक्ता दीपा दत्ताः शिवालये॥\nदातारस्तेऽपि कैलासे मोदन्ते शिवसंनिधौ॥ १३.४३ ॥"
  },
  {
    "text": "अतसीतैलसंयुक्ता दीपा दत्ताः शिवालये॥\nते शिवं यांति संयुक्ताः कुलानां च शतेन वै॥ १३.४४ ॥"
  },
  {
    "text": "ज्ञानिनोऽपि हि जायंते दीपदानफलेन हि॥ १३.४५ ॥"
  },
  {
    "text": "तिलतैलेन संयुक्ता दीपा दत्ताः शिवालये॥\nते शिवं यांति संयुक्ताः कुलानां च शतेन वै॥ १३.४६ ॥"
  },
  {
    "text": "घृताक्ता यैः कृता दीपा दीपिताश्च शिवालये॥\nते यांति परमं स्थानं कुललक्षसमन्विताः॥ १३.४७ ॥"
  },
  {
    "text": "कर्पूरागुरुधूपैश्च ये यजंति सदा शिवम्॥\nआरार्तिकां सकर्प्पूरां ये कुर्वंति दिनेदिने॥\nते प्राप्नुवंति सायुज्यं नात्र कार्या विचारणा॥ १३.४८ ॥"
  },
  {
    "text": "एककालं द्विकालं वा त्रिकालं ये ह्यतंद्रिताः॥\nलिंगार्चनं प्रकुर्वंति ते रुद्रा नात्र संशयः॥ १३.४९ ॥"
  },
  {
    "text": "रुद्राक्षधारणं ये च कुर्वंति शिवपूजने॥\nदाने तपसि तीर्थे च पर्वकाले ह्यतंद्रिताः॥\nतेषां यत्सुकृतं सर्वमनंतं भवति द्विजाः॥ १३.५० ॥"
  },
  {
    "text": "रुद्राक्षा ये शिवेनोक्तास्ताच्छृणुध्वं द्विजोत्तमाः॥\nआरम्भैकमुखं तावद्याबद्वक्त्राणि षोडश॥\nएतेषां द्वौ च विज्ञेयौ श्रेष्ठौ तारयितुं द्विजाः॥ १३.५१ ॥"
  },
  {
    "text": "रुद्राक्षाणां पंचमुखखस्तथा चैकमुखः स्मृतः॥\nये धारयंत्येकमुखं रुद्राक्षमनिशं नराः॥\nरुद्रलोकं च गच्छंति मोदन्ते रुद्रसंनिधौ॥ १३.५२ ॥"
  },
  {
    "text": "जपस्तपः क्रिया योगः स्नानं दानार्चनादिकम्॥\nक्रियते यच्छृभं कर्म्म ह्यनंतं चाक्षधारणात्॥ १३.५३ ॥"
  },
  {
    "text": "शुनः कंठनिबद्धोऽपि रुद्राक्षो यदि वर्तते॥\nसोऽपि संतारितस्तेन नात्र कार्या विचारणा॥ १३.५४ ॥"
  },
  {
    "text": "तथा रुद्राक्षसंबंधात्पापमपिक्षयं व्रजेत्॥\nएवं ज्ञात्वा शुभं कर्म कार्यं रुद्राक्षबंधनात्॥ १३.५५ ॥"
  },
  {
    "text": "त्रिपुण्ड्रधारणं येषां विभूत्वा मन्त्रपूतया॥\nते रुद्रलोके रुद्राश्च भविष्यंति न संशयः॥ १३.५६ ॥"
  },
  {
    "text": "कपिलायाश्च संगृह्य गोमयं चांतरिक्षगम्॥\nशुष्कं कृत्वाथ संदाह्यं विभूत्यर्थं शिवप्रियैः॥ १३.५७ ॥"
  },
  {
    "text": "विभूतीति समाख्याता सर्वपापप्रणाशिनी॥\nललाटेंऽगुष्ठरेखा च आदौ भाव्या प्रयत्नतः॥ १३.५८ ॥"
  },
  {
    "text": "मध्यमां वर्जयित्वा तु अंगुलीक्द्वयेन च॥\nएवं त्रिरेखासंयुक्तो ललाटे यस्य दृश्यते॥\nस शैवः शिववज्ज्ञेयो दर्शनात्पापनाशनः॥ १३.५९ ॥"
  },
  {
    "text": "जटाधराश्च ये शैवाः सप्त पंच तथा नव॥\nजटा ये स्थापियिष्यंति शैवेन विधिना युताः॥ १३.६० ॥"
  },
  {
    "text": "ते शिवं प्राप्नुवं तीह नात्र कार्या विचारणा॥\nरुद्राक्षधारणं कार्यं शिवभक्तैर्विशेषतः॥ १३.६१ ॥"
  },
  {
    "text": "अल्पेन वा महत्त्वेन पूजितो वा सदाशिवः॥\nकुलकोटिं समुद्धृत्य शिवेन सह मोदते॥ १३.६२ ॥"
  },
  {
    "text": "तस्माच्छिवात्परतरं नास्ति किंचिद्द्विजोत्तमाः॥\nयदैवमुच्यते शास्त्रे तत्सर्वं शिवकारणम्॥ १३.६३ ॥"
  },
  {
    "text": "शिवो दाता हि लोकानां कर्ता चैवानुमोदिता॥\nशिवशक्त्यात्मकं विश्वं जानीध्वं हि द्विजोत्तमाः॥ १३.६४ ॥"
  },
  {
    "text": "शिवेति द्व्यक्षरं नाम त्रायते महतो भयात्॥\nतस्माच्छिवश्चिंत्यतां वै स्मर्यतां च द्विजोत्तमाः॥ १३.६५ ॥"
  },
  {
    "text": "<b>॥ऋषय ऊचुः॥\n</b>\nसोमनाथस्य माहात्म्यं ज्ञातं तस्य प्रसादतः॥\nराहोः शिरोभयात्सर्वे रक्षिताः परमेष्ठिना॥ १३.६६ ॥"
  },
  {
    "text": "सुराश्चेंद्रादयश्चान्ये तस्मिन्युद्धे सुदारुणे॥\nअत ऊर्ध्वं सुराः सर्वे किमकुर्वत उच्यताम्॥ १३.६७ ॥"
  },
  {
    "text": "शिवस्य महिमा सर्वः श्रुतस्तव मुखोद्गतः॥\nअथ युद्धस्य वृत्तान्तः कथ्यतां परमार्थतः॥ १३.६८ ॥"
  },
  {
    "text": "<b>॥लोमश उवाच॥\n</b>\nयदा हि दैत्यैश्च पराजिताः सुराः शम्भुं च सर्वे शरणं प्रपन्नाः॥\nशिवं प्रणेमुः सहसा सुरोत्तमा युद्धाय सर्वे च मनो दधुस्तदा॥ १३.६९ ॥"
  },
  {
    "text": "तथैव दैत्या अपि युध्यमाना उत्साहयुक्तातिबलाश्च सर्वे॥\nदेवैः समेताश्च पुनः पुनश्च युद्धं प्रचक्रुः परमास्त्रयुक्ताः॥ १३.७० ॥"
  },
  {
    "text": "एवं च सर्वे ह्यसुराः सुराश्च शक्त्यृष्टिशूलैः परिघैः परश्वधैः॥\nजयार्थिनोमर्षयुताः परस्परं सिंहा यथा हैमवतीं दुरात्ययाः॥\nनिहन्यमाना ह्यसुराः सुरैस्तदा नानास्त्रयोगैः परमैर्निपेतुः॥ १३.७१ ॥"
  },
  {
    "text": "चक्रुस्ते सकलामुर्वी मांसशोणितकर्दमाम्॥\nमहीं वृक्षाद्रिसंयुक्तां ससागरवनाकराम्॥ १३.७२ ॥"
  },
  {
    "text": "शिरांसि च कबन्धानि कवचानि महांति च॥\nध्वजारथाः पताकाश्च गजवाजिशिरांसि च॥ १३.७३ ॥"
  },
  {
    "text": "बहन्त्यश्चापगा ह्यासन्नद्यो भीरुभयावहाः॥\nअगाधाः शोणितोदाश्च तरंतो ब्रह्मराक्षसाः॥\nतयंति परान्भूतप्रतप्रमथराक्षसान्॥ १३.७४ ॥"
  },
  {
    "text": "शाकिनीडाकिनीसंघा यक्षिण्योऽथ सहस्रशः॥\nनानाकेलिषु संयुक्ताः परस्परमुदान्विताः॥ १३.७५ ॥"
  },
  {
    "text": "एवं संक्रीडमानास्ते भूतप्रमथराक्षसाः॥\nरणे तस्मिन्महारौद्रे देवासुरसमागमे॥ १३.७६ ॥"
  },
  {
    "text": "बलिना सह देवेन्द्रो युयुधेऽद्भुतविक्रमः॥\nशक्त्या जघान देवेंद्रं वैरोचनिरमर्षणः॥ १३.७७ ॥"
  },
  {
    "text": "तां शक्तिं वञ्चयामास महेन्द्रो लघुविक्रमः॥\nजघान स बलिं यत्नाद्दैत्येंद्रं परमेण हि॥ १३.७८ ॥"
  },
  {
    "text": "वज्रेण शितधारेण बाहुं चिच्छेद विक्रमी॥\nगातासुरपतद्भूमौ विमानात्सूर्यसंन्निभात्॥ १३.७९ ॥"
  },
  {
    "text": "पतितं च बलिं दृष्ट्वा वृषपर्वा रूपान्वितः॥\nववर्ष शरधाराभिः पयोद इव पर्वतम्॥ १३.८० ॥"
  },
  {
    "text": "महेंद्रं सगजं चैव सहमानं शिताञ्छरान्॥\nतदा युद्धमभूद्वोरं महेन्द्रवृषपर्वणोः॥ १३.८१ ॥"
  },
  {
    "text": "निपात्य वृषपर्वाणमिंद्रः परबलार्दनः॥ १३.८२ ॥"
  },
  {
    "text": "ततो वज्रेण महता दानवानवधीद्रणे॥\nशिरसि च्छेदिताः केचित्केचित्कंधरतो हताः॥ १३.८३ ॥"
  },
  {
    "text": "विह्वलाश्च कृताः केचिदिंद्रेण कुपितेन च॥\nतथा यमेन निहता वायुना वरुणेन च॥ १३.८४ ॥"
  },
  {
    "text": "कुबेरेण हताश्चान्ये नैर्ऋतेन तथा परे॥\nअग्निना निहताः केचिदीशेनैव विदारिताः॥ १३.८५ ॥"
  },
  {
    "text": "एवं तदा तैर्निहता बलीयसो महासुरा विक्रमशानिनश्च॥\nसुरैस्तु सर्वैः सह लोकपालैः शिवप्रसादा भिहतास्तदानीम्॥ १३.८६ ॥"
  },
  {
    "text": "ततो महादैत्यवरो दुरात्मा स कलानेमिः परमास्त्रयुक्तः॥\nययौ तदानीं सुरसत्तमांस्तान्हंतुं सदा क्रूरमतिः स एकः॥ १३.८७ ॥"
  },
  {
    "text": "सिंहारूढो दंशितश्च त्रिशुलेन हि संयुतः॥\nदैत्यानामर्बुदेनैव सिंहारूढेन संवृतः॥ १३.८८ ॥"
  },
  {
    "text": "ते सिंहा दंशिताः सर्वे महाबलपराक्रमाः॥\nतेषु सिंहेषु चारूढा महादैत्याश्च तत्समाः॥ १३.८९ ॥"
  },
  {
    "text": "आयांतीं दैत्यसेनां तां सर्वां सिंहविभूषिताम्॥\nकालनेमियुतां दृष्ट्वा देवा इंद्रपुरोगमाः॥\nभयमाजग्मुरतुलं तदा ध्यानपरा भवन्॥ १३.९० ॥"
  },
  {
    "text": "किं कुर्मोऽद्य वयं सर्वे कथं जेष्याम चाद्भुतम्॥\nएतादृशमसंख्याकमनीकं सिंहसंवृतम्॥ १३.९१ ॥"
  },
  {
    "text": "एवं विचिंत्यमानास्ते ह्यागतस्तत्र नारदः॥\nनारदेन च तत्सर्वं पुरावृत्तं महत्तरम्॥ १३.९२ ॥"
  },
  {
    "text": "कथितं च महेंद्राय कालनेमेस्तपोबलम्॥\nअजेयत्वं च संग्रामे वरदानबलेन तु॥ १३.९३ ॥"
  },
  {
    "text": "विष्णुं विना वयं देवा अशक्ता रणमंडले॥\nजेतुं च स ततो विष्णुः स्मर्यतां परमेश्वरः॥\nतमालनीलो वरदः सर्वैर्विजयकांक्षिभिः॥ १३.९४ ॥"
  },
  {
    "text": "नारदस्य वचः श्रुत्वा तदा देवास्त्वरान्विताः॥\nध्यानेन च महाविष्णुं ततः परबलार्द्दनम्॥\nस्मरंतः परमात्मानमिदमूचुश्च तं विभुम्॥ १३.९५ ॥"
  },
  {
    "text": "<b>॥ देवा ऊचुः॥\n</b>\nनमस्तुभ्यं भगवते नमस्ते विश्वमंगलम्॥\nश्रीनिवास नमस्तुभ्यं श्रीपते ते नमोनमः॥ १३.९६ ॥"
  },
  {
    "text": "अद्यास्मान्भयभीतांस्त्वं कालनेमिभयार्दितान्॥\nत्रातुमर्हसि दैत्याच्च देवानामभयप्रद॥ १३.९७ ॥"
  },
  {
    "text": "एवं ध्यातः संस्मृतश्च प्रादुर्भूतो हरिस्तदा॥\nनीलो गरुडमारुह्य जगतामभयप्रदः॥ १३.९८ ॥"
  },
  {
    "text": "चक्रपाणिस्तदायातो देवानां विजयाय च॥\nगगनस्थं महाविष्णुं गरुडोपरि संस्थितम्॥\nश्रीवासमेनं दुर्द्धर्षं योद्धुकामं ददर्शिरे॥ १३.९९ ॥"
  },
  {
    "text": "तथा दृष्ट्वा कालनेमिस्तदानीं प्रहस्यमानोऽतिरुषा बलान्वितः॥\nकस्त्वं महाभाग वरेण्यरूपः श्यामो युवा वारणमत्तविक्रमः॥\nकरे गृहीतं निशितं महाप्रभं चक्रं च कस्मात्कथयस्व मे प्रभो॥ १३.१०० ॥"
  },
  {
    "text": "<b>॥श्रीभगवानुवाच॥\n</b>\nयुद्धार्थमिह चायातो देवानां कार्यसिद्धये॥\nत्वं स्थिरो भव रे मंद दहाम्यद्य न संशयः॥ १३.१०१ ॥"
  },
  {
    "text": "श्रुत्वा भगवतो वाक्यं कालनेमिः प्रतापवान्॥\nउवाच रुषितो भूत्वा भगवंतमधोक्षजम्॥ १३.१०२ ॥"
  },
  {
    "text": "मूलभूतो हि देवानां भगवान्युद्धदुर्मदः॥\nयुद्धं कुरु मया सार्द्धं यदि शूरोऽसि संप्रति॥ १३.१०३ ॥"
  },
  {
    "text": "प्रहस्य भगवान्विष्णुरुवाचेदं महाप्रभः॥\nगगनस्थो भव त्वं हि महीस्थोऽहं भवामि वै॥ १३.१०४ ॥"
  },
  {
    "text": "अप्रशस्तं च विषमं युद्धं चैव यथा भवेत्॥\nतथा कुरु महाबाहो गगनो वा महीतले॥ १३.१०५ ॥"
  },
  {
    "text": "तथेति मत्वा हि महानुभावो दैत्यैः समेतोऽर्बुदसंख्यकैश्च॥\nसिंहोपरिस्थैश्च महानुभावैर्महाबलैः क्रूरतरैस्तदानीम्॥ १३.१०६ ॥"
  },
  {
    "text": "गगनमथ जगाहे मंदमंदं महात्मा ह्यसुरगणसमेतो विश्वरूपं जिघांसुः॥\nत्रिशिखमपरमुग्रं गृह्य संदेशचेष्टादशनविकृतवक्त्रो योद्धुकामो हरिं सः॥ १३.१०७ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे समुद्रमंथनाख्याने देवासुरसंग्रामवर्णनंनाम त्रयोदशोऽध्यायः॥ १३ ॥"
  }
]
[
  {
    "text": "<b>॥लोमश उवाच॥\n</b>\nएवं ते शिवधर्माश्च कथितास्तेन वै द्विजाः॥\nसविशेषाः पाशुपताः प्रसादाच्चैव विस्तरात्॥ ३२.१ ॥\nअनेकागमसंवीता यथातत्त्वमुदाहृताः॥\nकापालिकानां भेदाश्च प्रोक्ता व्याससमासतः॥ ३२.२ ॥\nधर्मा नानाविधाः प्रोक्ता नंदिनं प्रति वै तदा॥ ३२.३ ॥\n<b>॥ऋषय ऊचुः॥\n</b>\nश्रुतं कुमारचरितमविशेषं सुमंगलम्॥\nअस्माभिश्च महाभागकिंचित्पृच्छामहे वयम्॥ ३२.४ ॥\nश्वेतस्य राजसिंहस्य चरितं परमाद्भुतम्॥\nयेन संतोषितो रुद्रः शिवो भक्त्याऽप्रमेयया॥ ३२.५ ॥\nते भक्तास्ते महात्मानो ज्ञानिनस्ते च कर्मिणः॥\nयेऽर्चयंति महाशंभुं देवं भक्त्या समावृताः॥ ३२.६ ॥\nतस्मात्पृच्छामहे सर्वे चरितं शंकरस्य च॥\nव्यासप्रसादात्सर्वं यज्जानासि त्वं न चापरः॥ ३२.७ ॥\nनिशम्य वचनं तेषां मुनीनां लोमशोऽब्रवीत्॥ ३२.८ ॥\n<b>॥लोमश उवाच॥\n</b>\nआकर्ण्यतां महाभागाश्चरितं परमाद्भुतम्॥\nतस्य राज्ञो हि भजतो राजभोगांश्च सर्वशः॥\nमतिर्द्धिर्मे समुत्पन्ना श्वेतस्य च महात्मनः॥ ३२.९ ॥\nपृथिवीं पालयामास प्रजा धर्मेण पालयन्॥\nब्रह्मण्यः सत्यवाक्छूरः शिवभक्तो निरंतरम्॥ ३२.१० ॥\nराज्यं शशासाथ स शक्तितो नृपो भक्त्या तदा चैव समर्चयत्सदा॥\nशंभुं परेशं परमं परात्परं शांतं पुराणं परमात्मरूपम्॥ ३२.११ ॥\nआयुस्तस्य परिक्षीणमर्चतः परमेश्वरम्॥\nअथैतच्च महाभाग चरितं श्रूयतां मम॥ ३२.१२ ॥\nवाणी शिवकथायुक्ता परमाश्चर्यसंयुता॥\nन वाऽऽधयो हि तस्यैव व्याधयो हि महीपतेः॥ ३२.१३ ॥\nतस्य राज्ञो न बाधंते तथा चोपद्रवास्त्वमी॥\nनिरीतिको जनो ह्यासीन्निरुपद्रव एव च॥ ३२.१४ ॥\nअकृष्टपच्यौषधयस्तस्य राज्ञोऽभवन्भुवि॥\nतपस्विनो ब्राह्मणाश्च वर्णाश्रमयुता जनाः॥ ३२.१५ ॥\nन पुत्रमरणे दुःखं नापमानं न मारकाः॥\nन दारिद्र्यं च ते सर्वे प्राप्नुवन्ति कदाचन॥ ३२.१६ ॥\nएवं बहुतरः कालस्तस्य राज्ञो महात्मनः॥\nगतो हि सफलो विप्राः शिवपूजारतस्य वै॥ ३२.१७ ॥\nएकदा पूजमानं तं शंकरं परमार्थदम्॥\nयमो हि प्रेषयामास यमदूतान्नृपं प्रति॥ ३२.१८ ॥\nवचनाच्चित्रगुप्तस्य श्वेत आनीयतामिति॥\nतथेति मत्वा ते दूता आगताः शिवमंदिरम्॥ ३२.१९ ॥\nराजानं नेतुकामास्ते पाशहस्ता महाभयाः॥\nयावत्समागता याम्या राजानं ददृशुस्त्वरात्॥ ३२.२० ॥\nन चक्रिरे तदा दूता आज्ञां धर्मस्य चैव हि॥\nज्ञात्वा सर्वं यमश्चैव आगतः स्वयमेव हि॥ ३२.२१ ॥\nउद्धृत्य दंडं सहसा नेतुकामस्तदा नृपम्॥\nददर्श च महाबाहुः शिवध्यानपरायणम्॥ ३२.२२ ॥\nशिवभक्तियुतं शांतं केवलं ज्ञानसंयुतम्॥\nयमोऽपि दृष्ट्वा राजानं परं क्षोभमुपागमत्॥ ३२.२३ ॥\nचित्रस्थो ह्यभवत्स्द्यः प्रेतराजोऽतिविह्वलः॥\nकालरूपश्च यो नित्यं प्रजानां क्षयकारकः॥ ३२.२४ ॥\nआगतस्तत्क्षणादेव नृपं प्रति रुषान्वितः॥\nखड्गेन सितधारेण चर्मणा परमेम हि॥ ३२.२५ ॥\nतावत्तं ददृशे सोऽपि स्थितं द्वारि भयावृतम्॥\nउवाच कालो हि तदा यमं वैवस्वतं प्रति॥ ३२.२६ ॥\nकस्मात्त्वया धरमराज नो नीतोऽयं नृपो महान्॥\nयम दूतसहायश्च भीतवत्प्रतिभासि मे॥ ३२.२७ ॥\nकालात्ययो न कर्त्तव्यो वचनान्मम सुव्रत॥\nकालेनोक्तस्तदा धर्म उवाच प्रस्तुतं वचः॥ ३२.२८ ॥\nतवाज्ञां च करिष्यामि नात्र कार्या विचारणा॥\nअसौ हुरत्ययोऽस्माकं शिवभक्तो निरंतरम्॥ ३२.२९ ॥\nचित्रस्था इव तिष्ठाम भयाद्देवस्य शूलिनः॥\nयमस्य वचनं श्रुत्वा कालः क्रोधसमन्वितः॥\nराजानं हंतुमारेभे त्वरितः खड्गमाददे॥ ३२.३० ॥\nत्रिगुणाष्टाक्रसंकाशं प्रविवेश शिवालयम्॥\nयावत्कोपेन महता तावद्दृष्टः पिनाकिना॥\nस्वभक्तं हंतुकामोसौ श्वेतराजानमुत्तमम्॥ ३२.३१ ॥\nध्यानस्थितं चात्मनि तं विशुद्धज्ञानप्रदीपेन विशुद्धचित्तम्॥\nआत्मानमात्मात्मतया निरंतरं स्वयंप्रकाशं परमं पुरस्तात्॥ ३२.३२ ॥\nएवंविधं तं प्रसमीक्ष्य कालं संचिंत्यमानं मनसाऽचलेन॥\nशैवं पदं यत्परमार्थरूपं कैवल्यसायुज्यकरं स्वरूपतः॥ ३२.३३ ॥\nसदाशिवेन दृष्टोऽसौ कालः कालांतकेन च॥\nउच्छृंखलः खलो दर्पाद्विशमानो निजांतिके॥ ३२.३४ ॥\nनंदिकेश्वरमध्यस्थो यावद्दृष्टो निजांतिके॥\nशिवेन जगदीशेन भक्तवत्सलबंधुना॥ ३२.३५ ॥\nनिरीक्षितस्तृतीयेन चक्षुषा परमेष्ठिना॥\nस्वभक्तं रक्षमाणेन भस्मसादभवत्क्षणात्॥ ३२.३६ ॥\nददाह तं कालमनेकवर्णं व्यात्ताननं भीमबहूग्ररूपम्॥\nज्वालावलीभिः परिदह्यमानमतिप्रचंडं भुवनैकभक्षणम्॥ ३२.३७ ॥\nददर्शिरे देवगणाः समेताः सयक्षगंधर्वपिशाचगुह्यकाः॥\nसिद्धाप्सरःसर्वखगाश्च पन्नगाः पतत्रिणो लोकपालास्तथैव॥ ३२.३८ ॥\nज्वालामालावृतं कालमीश्वरस्याग्रतः स्थितम्॥\nलब्धसंज्ञस्तदा राजा कालं स्वं हंतुमागतम्॥ ३२.३९ ॥\nपुनः पुनर्द्ददर्शाथ दह्यमानं कृशानुना॥\nप्रार्थयामास स व्यग्रो रुद्रं कालाग्निसन्निभम्॥ ३२.४० ॥\n<b>॥राजोवाच॥\n</b>\nनमो रुद्राय शांताय स्वज्योत्स्नायात्मवेधसे॥\nनिरंतराय सूक्ष्माय ज्योतिषां पतये नमः॥ ३२.४१ ॥\nत्राता त्वं हि जगन्नाथ पिता माता सुहृत्सखा॥\nत्वमेव बंधुः स्वजनो लोकानां प्रभुरीश्वरः॥ ३२.४२ ॥\nकिं कृतं हि त्वया शंभो कोऽसौ दग्धो ममाग्रतः॥\nन जानामि च किं जातं कृतं केन महत्तरम्॥ ३२.४३ ॥\nएवं प्रार्थयतस्तस्य श्रुत्वा च परिदेवनम्॥\nउवाच शंकरो वाक्यं बोधयन्निव तं नृपम्॥ ३२.४४ ॥\n<b>॥रुद्र उवाच॥\n</b>\nमया दग्धो ह्ययं कालस्तवार्थे च तवाग्रतः॥\nदह्यमानो हि दृष्टस्ते ज्वाला मालाकुलो महान्॥ ३२.४५ ॥\nएवमुक्तस्तदा तेन शंभुना राजसत्तमः॥\nउवाच प्रश्रितो भूत्वा वचनं शिवमग्रतः॥ ३२.४६ ॥\nकिमनेन कृतं शंभो अकृत्यं वद तत्त्वतः॥\nय इमां प्राप्तितोऽवस्थां प्राणात्ययकरीं भव॥ ३२.४७ ॥\nएवं विज्ञापितस्तेन ह्युवाच परमेश्वरः॥\nभक्षकोऽयं महाराज सर्वेषां प्राणिनामिह॥ ३२.४८ ॥\nभक्षणार्थं तव विभो सोऽयं क्रूरोऽधुनाऽऽगतः॥\nममांतिकं महाराज तस्माद्दग्धो मया विभो॥ ३२.४९ ॥\nबहूनां क्षेममन्विच्छंस्तवार्थेऽन्हं विशेषतः॥ ३२.५० ॥\nये पापिनो ह्यधर्मिष्ठा लोकसंहारकारकाः॥\nपाषंडवादसंयुक्ता वध्यास्ते मम चैव हि॥\nवाक्यं निशम्य रुद्रस्य श्वेतो वचनमब्रवीत्॥ ३२.५१ ॥\nकालेनैव हि लोकोऽयं पुण्यमाचरते सदा॥\nधर्मनिष्ठाश्च केचित्तु भक्त्या परमया युताः॥ ३२.५२ ॥\nउपासनारताः केचिज्ज्ञानिनो हि तथा परे॥\nकेचिदध्यात्मसंयुक्ताश्चान्ये मुक्ताश्च केचन॥ ३२.५३ ॥\nकालो हि हर्ता च चराचराणां तथा ह्यसौ पालकोऽप्यद्वितीयः॥\nस स्रष्टा वै प्राणिनां प्राणभूतस्तस्मादेनं जीवयस्वाशु भूयः॥ ३२.५४ ॥\nयदि सृष्टिपरोऽसि त्वं कालं जीवय सत्वरम्॥\nयदि संहारभूतोऽसि सर्वेषां प्राणिनामिह॥ ३२.५५ ॥\nतर्ह्येवं कुरु शंभो त्वं कालस्य च महात्मनः॥\nविना कालेन यत्किंचिद्भविष्यति न शंकर॥ ३२.५६ ॥\nइति विज्ञापितस्तेन राज्ञा शंभुः प्रतापिना॥\nचकार वचनं तस्य भक्तस्य च चिकीर्षितम्॥ ३२.५७ ॥\nशंभुः प्रहस्याथ तदा महेशः संजीवयामास पिनाकपाणिः॥\nचकार रूपं च यथा पुरासीदालिंगतोसौ यमदूतमध्ये॥ ३२.५८ ॥\nउपस्थितोऽसौ त्वथ लज्जमानस्तुष्टाव देवं वृषभध्वजं तम्॥\nनत्वा पुरःस्थाग्निमयं हि कालः सविस्मयो वाक्यमिदं बभाषे॥ ३२.५९ ॥\n<b>॥काल उवाच॥\n</b>\nकालांतक त्रिपुरेश त्रिपुरांतकर प्रभो॥\nमदनो हि त्वया देव कृतोऽनंगो जगत्पते॥ ३२.६० ॥\nदक्षयज्ञविनाशश्च कृतो हि परमाद्भुतः॥\nकालकूटं दुःप्रसहं सर्वेषां क्षयकृन्महत्॥ ३२.६१ ॥\nग्रसितं तत्त्वया शंभो अन्येषामपि दुर्द्धरम्॥\nलिंगरूपेण महता व्याप्तमासीज्जगत्त्रयम्॥ ३२.६२ ॥\nलयनाल्लिंगमित्युक्तं सर्वैरपि सुरा सुरैः॥\nयस्यांतं न विदुर्द्देवा ब्रह्मविष्णुपुरोगमाः॥ ३२.६३ ॥\nलिंगस्य देवदेवस्य महिमानं परस्य च॥\nनमस्ते परमेशाय नमस्ते विश्वमंगल॥\nनमस्ते शितिकण्ठाय नमस्तस्मै कपर्दिने॥ ३२.६४ ॥\nनमोनमः कारणकारणाय ते नमोनमो मंगलमंगलात्मने॥\nज्ञानात्मने ज्ञानविदां मनीषिणां त्वमादिदेवोऽसि पुमान्पुराणः॥ ३२.६५ ॥\nत्वमेव सर्वं जगदेवबंधो वेदांतवेद्योऽसि महानुभावः॥\nमहानुभावैः परिकीर्त्तनीयस्त्वमेव विश्वेश्वर विश्वमान्यः॥ ३२.६६ ॥\nत्वं पासि लुंपसि जगत्त्रितयं महेश स्रष्टासि भूतपतिरेव न कश्चिदन्यः॥ ३२.६७ ॥\nइति स्तुतस्तदा तेन कालेन जगदीश्वरः॥\nउवाच कालो  राजानं श्वेतं संबोधयन्निव॥ ३२.६८ ॥\n<b>॥काल उवाच॥\n</b>\nमनुष्यलोके सकले नान्यस्त्वत्तो हि विद्यते॥\nयेन त्वया जितो देवो ह्यजेयो भुवनत्रये॥ ३२.६९ ॥\nमया हतमिदं विश्वं जगदेतच्चराचरम्॥\nजेताहं सर्वदेवानां सर्वेषां दुरतिक्रमः॥ ३२.७० ॥\nस हि ते चानुगो जातो महाराज प्रयच्छ मे॥\nअभयं देवदेवाच्च शूलिनः परमेष्ठिनः॥ ३२.७१ ॥\nएवमुक्तस्तदा तेन श्वेतः कालेन चैव हि॥\nउवाच प्रहसन्वाचा मेघनादगभीरया॥ ३२.७२ ॥\n<b>॥राजोवाच॥\n</b>\nशिवस्य परमं रूपं त्वमेको नास्ति संशयः॥\nकालस्त्वमसि भूतानां स्थितिसंहाररूपवान्॥ ३२.७३ ॥\nतस्मात्पूज्यतमोऽसि त्वं सर्वेषां च नियामकः॥\nत्वद्भयात्कृतिनः सर्वे शरणं परमेश्वरम्॥\nव्रजंति विविधैर्भार्वैरात्मलक्षणतत्पराः॥ ३२.७४ ॥\n<b>॥सुत उवाच॥\n</b>\nतेनैवं रक्षिततः कालो राज्ञा परमधर्मिणा॥\nशिवप्रसादमात्रेण लब्धसंज्ञो बभूवह॥ ३२.७५ ॥\nतदा यमेन स्तवितो मृत्युना यमदूतकैः॥\nशिवं प्रणम्य संस्तुत्य श्वेतं राजानमेव च॥\nययौ स्वमालयं विप्रा मेने स्वं जनितं पुनः॥ ३२.७६ ॥\nमायया सह पत्न्या च शिवस्य चरितं महत्॥\nअनुसंस्मृत्य संस्मृत्य विस्मयं परमं ययौ॥ ३२.७७ ॥\nकथयामास सर्वेषां दूतानां स्वयमेव हि॥\nआकर्ण्यतां मम वचो हे दूतास्त्वरितेन हि॥ ३२.७८ ॥\nकर्त्तव्यं च प्रयत्नेन नान्यथा मम भाषितम्॥ ३२.७९ ॥\n<b>॥काल उवाच॥\n</b>\nये त्रिपुण्ड्रंधारयंति तथा ये वै जटाधराः॥\nये रुद्राक्षधराश्चैव तथा ये शिवनामिनः॥ ३२.८० ॥\nउपजीवनहेतोश्च भिया ये ह्यपि मानवाः॥\nपापिनोऽपि दुराचाराः शिववेषधरा ह्यमी॥ ३२.८१ ॥\nनानेतव्या भवद्भिश्च मम लोकं कदाचन॥\nवर्ज्यास्ते हि प्रयत्नेन पापिनोऽपि सदैव हि॥ ३२.८२ ॥\nअन्येषां का कथा दूता येऽर्चयंति सदाशिवम्॥\nभक्त्या परमया शंभुं रुद्रास्ते नात्र संशयः॥ ३२.८३ ॥\nरुद्राक्षमेकं शिरसा बिभर्ति यस्तथा त्रिपुंड्रं च ललाटमध्यके॥\nपंचाक्षरीं ये प्रजपंति साधवः पूज्य भवद्भिश्च न चान्यथा क्वचित्॥ ३२.८४ ॥\nयस्मिन्राष्ट्रोऽथ वा देशे ग्रामे चापि विचक्षणः॥\nशिवभक्तो न दृश्येत स्मशानात्तु विशिष्यते॥\nतद्राष्ट्रं देशमित्याहुः सत्यं प्रतिवदामि वः॥ ३२.८५ ॥\nयस्मिन्न संति नित्यं हि शिवभक्तिसमन्विताः॥\nतद्ग्रमस्था जनाः सर्वे शासनीया न संशयः॥ ३२.८६ ॥\nएवमाज्ञापयामास यमोऽपि निजकिंकरान्॥\nतथेति मत्वा ते सर्वे तूष्णी मासन्सुविस्मिताः॥ ३२.८७ ॥\nएवंविधोऽयं भुवनैकभर्ता सदाशिवो लोकगुरुः स एकः॥\nदाता प्रहर्ता निजभावयुक्तः सनातनोऽयं जगदेकबंधुः॥ ३२.८८ ॥\nदग्ध्वा कालं महादेवो निर्भयं च ददौ विभुः॥\nश्वेतस्य राजराजस्य महीपालवरस्य च॥ ३२.८९ ॥\nतदा निर्भयमापन्नः श्वेतराजो महामनाः॥\nभक्त्या च परया मुक्तो बभूव कृतनिश्चयः॥ ३२.९० ॥\nतदा देवैः पूज्यमान ऋषिभिः पन्नगैस्तथा॥\nश्वतो राजन्यवर्योऽसौ शिवसायुज्यमाप्तवान्॥ ३२.९१ ॥\nएवं भक्तिपराणां च महेशे च जगद्गुरौ॥\nसिद्धिः करतले तेषां सत्यं प्रतिवदामि वः॥ ३२.९२ ॥\nश्वपचोऽपि वरिष्ठः स्यात्प्रसादाच्छं करस्य च॥\nतस्मात्सर्वप्रयत्नेन पूजनीयो हि शंकरः॥ ३२.९३ ॥\nबहूनां जनमनामंते शिवभक्तिः प्रजायते॥ ३२.९४ ॥\nज्ञानिनां कृतबुद्धीनां जन्मजन्मनिशंकरः॥\nकिं मया बहुनोक्तेन पूजनीयः सदाशिवः॥ ३२.९५ ॥\nअत्रैवोदाहरंतीममितिहासं पुरातनम्॥\nकिरातेन कृतं व्रतं च परमाद्भुतम्॥\nयेनैव तारितं विश्वं जगदेतच्चराचरम्॥ ३२.९६ ॥\nइति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे श्वेतराजचरिते शिवभक्तिप्रभावेण कालदहनवृत्तान्तवर्णनंनाम द्वात्रिंशोऽध्यायः॥ ३२ ॥ छ ॥"
  }
]
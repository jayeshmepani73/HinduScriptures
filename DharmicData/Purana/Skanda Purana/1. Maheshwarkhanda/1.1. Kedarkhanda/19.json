[
  {
    "text": "<b>॥लोमश उवाच॥\n</b>\nएवं संबोधितो दैत्यो गुरुणा भार्गवेण हि॥\nउवाच प्रहसन्वाक्यं मेघगंभीरया गिरा॥ १९.१ ॥"
  },
  {
    "text": "त्वयोक्तोहं हितार्थाय यैर्वाक्यैश्चालितोऽस्म्यहम्॥\nतव वाक्यं मम प्रीत्यै हितमप्यहितं भवेत्॥ १९.२ ॥"
  },
  {
    "text": "दास्यामि भिक्षितं चास्मै विष्मवे बटुरूपिणे॥\nपात्रीभूतो ह्ययं विष्णुः सर्वकर्मफलेश्वरः॥ १९.३ ॥"
  },
  {
    "text": "येषां हृदि स्थितो विष्णुस्ते वै पात्रतमा ध्रुवम्॥\nयस्य नाम्ना सर्वमिदं पवित्रमिव चोच्यते॥ १९.४ ॥"
  },
  {
    "text": "येन वेदाश्च यज्ञाश्च मंत्रतंत्रादयो ह्यमी॥\nसर्वे संपूर्णतां यांति सोऽयं विश्वेश्वरो हरिः॥ १९.५ ॥"
  },
  {
    "text": "आगतः कृपया मेद्य सर्वात्मा हरिरीश्वरः॥\nउद्धर्तुं मां न संदेह एतज्जानीहि तत्त्वतः॥ १९.६ ॥"
  },
  {
    "text": "तस्य तद्वचनं श्रुत्वा चुकोप च रुषान्वितः॥\nभार्गवः शप्तुमारेभे दैत्येंद्रं धर्म्मवत्सलम्॥ १९.७ ॥"
  },
  {
    "text": "मम वाक्यमतिक्रम्य दातुमिच्छस्यरिंदम॥\nविगुणो भव रे मंद तस्मात्त्वं निःश्रिको भव॥ १९.८ ॥"
  },
  {
    "text": "एवं शशाप च तदा परमार्थविज्ञं शिष्यं महात्मानमगाधबोधम्॥\nस वै जगामाथ महाकविस्त्वरात्स्वमाश्रमं धर्म्मविदां वरिष्ठः॥ १९.९ ॥"
  },
  {
    "text": "गते तु भार्गवे तस्मिन्बलिर्विरोचनात्मजः॥\nवामनं चार्चयित्वा स महीं दातुं प्रचक्रमे॥ १९.१० ॥"
  },
  {
    "text": "विंध्यावलिः समागत्य बलेरर्द्धांगशोभिता॥\nअवनिज्य बटोः पादौ प्रददौ विष्णवे महीम्॥ १९.११ ॥"
  },
  {
    "text": "संकल्पपूर्वेण तदा विधिना विधिकोविदः॥\nसंकल्पेनैव महता ववृधे भगवानजः॥ १९.१२ ॥"
  },
  {
    "text": "यदैकेन मही व्याप्ता विष्णुना प्रभविष्णुना॥\nसर्वे स्वर्गा द्वितीयेन व्याप्तास्तेन महात्मना॥ १९.१३ ॥"
  },
  {
    "text": "सत्यलोकगतो विष्णोश्चरणः परमेष्ठिना॥\nकमण्डलुगतेनैव अंभसा चावनेनिजे॥ १९.१४ ॥"
  },
  {
    "text": "तत्पादसंपर्कजलाच्च जाता भागीरथी सर्वसुमंगला च॥\nयया त्रिलोकी च कृता पवित्रा यया च सर्वे सगराः समुद्धृताः॥\nयया कपर्दः परिपूरितो वै शंभोस्तदानीं च भगीरथेन॥ १९.१५ ॥"
  },
  {
    "text": "तीर्थानां तीर्थमाद्यं च गंगाख्यमवतारितम्॥\nतद्विष्णोश्चरणेनैव समेतं ब्रह्मणा कृतम्॥ १९.१६ ॥"
  },
  {
    "text": "त्रिविक्रमात्परो ह्यात्मा नाम्ना त्रिविक्रमोऽभवत्॥\nत्रिविक्रमक्रमाक्रांतं त्रैलोक्यं च तदाऽभवत्॥ १९.१७ ॥"
  },
  {
    "text": "पदद्वयेन वा पूर्णं जगदेतच्चराचरम्॥\nविहाय तत्स्वरूपं च देवदेवो जनार्द्दनः॥\nपुनश्च बटुरूपोऽसावुपविश्य निजासने॥ १९.१८ ॥"
  },
  {
    "text": "तदा देवाः सगंधर्वा मुनयः सिद्धचारणाः॥\nआगताश्च बलेर्यज्ञं द्रष्टुं यज्ञपतिं प्रभुम्॥ १९.१९ ॥"
  },
  {
    "text": "तत्र ब्रह्मा समागत्य स्तुतिं चक्रे परात्मनः॥\nबलेस्तत्रैव चान्येन च दैत्येंद्राश्चागतास्त्वरम्॥ १९.२० ॥"
  },
  {
    "text": "एभिः सर्वैः परिवृतो वामनो बलिसद्मनि॥\nउपविश्यासने सोऽथ उवाच गरुडं प्रति॥ १९.२१ ॥"
  },
  {
    "text": "दैत्योऽसौ बालिशो भूत्वा दत्तानेन मही मम॥\nत्रिपदक्रमणेनैव गृहीतं च पदद्वयम्॥ १९.२२ ॥"
  },
  {
    "text": "पदमेकं प्रतिश्रुत्य न ददाति हि दुर्मतिः॥\nतस्मात्त्वया गृहीतव्यं तृतीयं पदमेव च॥ १९.२३ ॥"
  },
  {
    "text": "इत्युक्तो गरुडस्तेन वामनेन महात्मना॥\nवैरोचनिं विनिर्भर्त्स्य वाक्यं चेदमुवाच ह॥ १९.२४ ॥"
  },
  {
    "text": "रे बले किं त्वया मूढ कृतमस्ति जुगुप्सितम्॥\nअविद्यमाने ह्यर्थे हि किं ददासि परमात्मने॥\nऔदार्येण हि किं कार्यमल्पकेन त्वयाधुना॥ १९.२५ ॥"
  },
  {
    "text": "इत्युक्तो बलिराविष्टः स्यमानः खगेश्वरम्॥\nवक्ष्यमाणमिदं वाक्यं गरुत्मन्तं तदाऽब्रवीत्॥ १९.२६ ॥"
  },
  {
    "text": "समर्थोस्मि महापक्ष गृपणो न भवाम्यहम्॥\nयेनेदं कारितं सर्वं तस्मै किं प्रददाम्यहम्॥ १९.२७ ॥"
  },
  {
    "text": "असमर्थो ह्यहं तात कृतोऽनेन महात्मना॥\nतदोवाच बलिं सोऽपि तार्क्ष्यपुत्रो महामनाः॥ १९.२८ ॥"
  },
  {
    "text": "जानन्नपि च दैत्येंद्र गुरुणापि निवारितः॥\nविष्णवेऽपि महीं प्रादास्त्वया किं विस्मृतं महत्॥ १९.२९ ॥"
  },
  {
    "text": "दातव्यं तत्पदं विष्णोस्तृतीयं यत्प्रतिश्रुतम्॥\nन ददासि कथं वीर निरयेच पतिष्यसि॥ १९.३० ॥"
  },
  {
    "text": "न ददासि तृतीयं च पदं मे स्वामिनः कथम्॥\nबलाद्गृह्णामि रे मूढ इत्युक्त्वा तं महासुरम्॥\nबबंध वारुणैः पाशैर्विरोचन सुतं तदा॥ १९.३१ ॥"
  },
  {
    "text": "नितरां निष्ठुरो भूत्वा गरुडो जयतां वरः॥\nबद्धं स्वपतिमालोक्य विंध्यावलिः समभ्ययात्॥ १९.३२ ॥"
  },
  {
    "text": "बाणमेकं समारोप्य वामनस्याग्रतः स्थिता॥\nवामनेन तदा पृष्टा केयं चात्राग्रतः स्थिता॥ १९.३३ ॥"
  },
  {
    "text": "तदोवाच महातेजाः प्रह्लादो ह्यसुराधिपः॥\nबलेः पत्नीति त्वां प्राप्ता इयं विंध्यावली सती॥ १९.३४ ॥"
  },
  {
    "text": "प्रह्लादस्य वचः श्रुत्वा वामनो वाक्यमब्रवीत्॥\nब्रूहि विंध्यावले वाक्यं किं कार्यं ते करोम्यहम्॥\nएवमुक्ता भगवता विंध्यावलिरभाषत॥ १९.३५ ॥"
  },
  {
    "text": "<b>॥विन्ध्यावलिरुवाच॥\n</b>\nकस्माद्बद्धो मम पतिर्गरुडेन महात्मना॥\nतत्कथ्यतां महाभाग त्वरन्नेव जनार्द्दन॥\nतदोवाच महातेजा बटुवेषधरो हिः॥ १९.३६ ॥"
  },
  {
    "text": "<b>॥श्रीभगवानुवाच॥\n</b>\nअनेनैव प्रदत्ता मे मही त्रिपदलक्षणा॥\nपदद्वयेन च मयाक्रांतं त्रैलोक्यमद्य वै॥ १९.३७ ॥"
  },
  {
    "text": "अनेन मम दातव्यं तृतीयं पदमेव च॥\nतस्माद्बद्धो मया साध्वि गरुडेनैव ते पतिः॥ १९.३८ ॥"
  },
  {
    "text": "श्रुत्वा भगवतो वाक्यमुवाच परमं वचः॥\nप्रतिश्रुतमनेनैव न दत्तं हि तव प्रभो॥ १९.३९ ॥"
  },
  {
    "text": "क्रांतं त्रिभुवनं चाद्य त्वया विक्रमरूपिणा॥\nतदस्माकं विजघ्नीथाः स्वर्गे वाप्यथवा भुवि॥ १९.४० ॥"
  },
  {
    "text": "किंचिन्न दत्ता हि विभो देवदेव जगत्पते॥\nप्रहस्य भगवानाह तदा विंध्यावलिं प्रभुः॥ १९.४१ ॥"
  },
  {
    "text": "पदानि त्रीणि मे चाद्य दातव्यानि कुतोऽधुना॥\nशीघ्रं वद विशालाक्षि यत्ते मनसि वर्त्तते॥\nतदोवाच च सा साध्वी ह्युरुक्रममवस्थिता॥ १९.४२ ॥"
  },
  {
    "text": "त्वया कुतो वेयमुरुक्रमेण क्रांता त्रिलोकी भुवनैकनाथ॥\nतथैव सर्वं जगदेकबंधो देयं किस्माभिरतुल्यरूपिणे॥ १९.४३ ॥"
  },
  {
    "text": "तस्माद्विहाय तद्विष्णो त्वमेवं कुरु संप्रति॥\nप्रति श्रुतानि मे भर्त्रा पदानि त्रीणि चाधुना॥\nददाति मे पतिस्तेद्य नात्र कार्या विचारणा॥ १९.४४ ॥"
  },
  {
    "text": "निधेहि मे पदं त्वं हि शीर्ष्णि देववर प्रभो॥\nद्वितीयं मे शिशोस्त्वं हि कुरु मूर्ध्नि जगत्पते॥ १९.४५ ॥"
  },
  {
    "text": "तृतीयं च जगन्नाथ कुरु शीर्ष्णि पतेर्मम॥\nएवं त्रीणि पदानीश तव दास्यामि केशव॥ १९.४६ ॥"
  },
  {
    "text": "तस्यास्तद्वचनं श्रुत्वा परितुष्टो जनार्दनः॥\nउवाच श्लक्ष्णया वाचा विरोचनसुतं प्रति॥ १९.४७ ॥"
  },
  {
    "text": "<b>॥भगवानुवाच॥\n</b>\nसुतलंगच्छ दैत्येन्द्र मा विलंबितुमर्हसि॥\nसर्वैश्चासुरसंघैश्च चिरं जीव सुखी भव॥ १९.४८ ॥"
  },
  {
    "text": "परितुष्टोऽस्म्यहं तात किं कार्यं करवाणि ते॥\nसर्वेषामपि दातॄणां वरिष्ठोऽसि महामते॥ १९.४९ ॥"
  },
  {
    "text": "वरं वरय भद्रं ते सर्वान्कामान्ददामि ते॥\nत्रिविक्रमेणैवमुक्तो विरोचनसुतस्तदा॥ १९.५० ॥"
  },
  {
    "text": "विमुक्तो हि परिष्वक्तो देवदेवेन चक्रिणा॥\nतदा बलिरुवाचेदं वाक्यं वाक्यविशारदः॥ १९.५१ ॥"
  },
  {
    "text": "त्वया कृतमिदं सर्वं जगदेतच्चराचरम्॥\nतस्मान्न कामये किंचित्त्वत्पदाब्जं विना प्रभो॥ १९.५२ ॥"
  },
  {
    "text": "भक्तिरस्तु पदांभोजे तव देव जनार्दन॥\nभूयोभूयश्च देवेश भक्तिर्भवतु शाश्वती॥ १९.५३ ॥"
  },
  {
    "text": "एवमभ्यर्थितस्तेन भगवान्भूतभावनः॥\nउवाच परमप्रीतो विरोचनसुतं तदा॥ १९.५४ ॥"
  },
  {
    "text": "<b>॥भगवानुवाच॥\n</b>\nबले त्वं सुतलं याहि ज्ञातिसंबंधिभिर्वृतः॥\nएवमुक्तस्तदा तेन असुरो वाक्यब्रवीत्॥ १९.५५ ॥"
  },
  {
    "text": "सुतले किं नु मे कार्यं देवदेव वदस्व मे॥\nतिष्ठामि तव सांनिध्ये नान्यथा वक्तुमर्हसि॥ १९.५६ ॥"
  },
  {
    "text": "तदोवाच हृषीकेशो बलिं तं कृपयाऽन्विततः॥\nअहं तव समीपस्थो भवामि सततं नृप॥ १९.५७ ॥"
  },
  {
    "text": "द्वारि स्थितस्तव विभो निवासामि नित्यं मा खिद्यतामसुरवर्य बले श्रृणुष्व॥\nवाक्यं तु मे वर महो वरदस्तवाद्य वैकुंठवासिभिपलं च भजामि गेहम्॥ १९.५८ ॥"
  },
  {
    "text": "तच्छ्रुत्वा वचनं तस्य विष्मोरतुलतेजसः॥\nजगाम सुतलं दैत्यौ ह्यसुरैः परिवारितः॥ १९.५९ ॥"
  },
  {
    "text": "तदा पुत्रशतेनैव बाणमुख्येन सत्वरम्॥\nवसमानो महाबाहुर्दातॄणां च परा गतिः॥ १९.६० ॥"
  },
  {
    "text": "त्रैलोक्ये याचका ये च सर्वे यांति बलिं प्रति॥\nद्वारि स्थितस्तस्य विष्णुः प्रयच्छति यथेप्सितम्॥ १९.६१ ॥"
  },
  {
    "text": "भुक्तिकामाश्च ये केचिन्मुक्तिकामास्तथा परे॥\nयेषां यज्ञे च ते विप्रास्तत्तेभ्यः संप्रयच्छति॥ १९.६२ ॥"
  },
  {
    "text": "एवंविधो बलिर्जातः प्रसादाच्छंकरस्य च॥\nपुरा हि कितवत्वेन यद्दत्तं परमात्मने॥ १९.६३ ॥"
  },
  {
    "text": "अशुचिं भूमिमासाद्य गंधपुष्पादिकं महत्॥\nपतितं चार्प्पितं तेन शिवाय परमात्मने॥ १९.६४ ॥"
  },
  {
    "text": "किं पुनः परया भक्त्या चार्चयंति महेश्वरम्॥\nपुष्पं फलं तोयं ते यांति शिवसन्निधिम्॥ १९.६५ ॥"
  },
  {
    "text": "शिवात्परतरो नास्ति पूजनीयो हि भो द्विजाः॥\nये हि मूकास्तथांधाश्च पंगवो ये जडास्तथा॥ १९.६६ ॥"
  },
  {
    "text": "जातिहीनाश्च चंडालाः श्वपचा ह्यंत्यजा ह्यमी॥\nशिवभक्तिपरा नित्यं ते यांति परमां गतिम्॥ १९.६७ ॥"
  },
  {
    "text": "तस्मात्सदाशिवः पूज्यः सर्वैरेवमनीषिभिः॥\nपूजनीयो हि संपूज्यो ह्यर्चनीयः सदाशिवः॥ १९.६८ ॥"
  },
  {
    "text": "महेशं परमारथज्ञाश्चिंतयंति हृदि स्थितम्॥\nयत्र जीवो भवत्येव शिवस्तत्रैव तिष्ठति॥ १९.६९ ॥"
  },
  {
    "text": "विना शिवेन यत्किंचिदशिवं भवति क्षणात्॥\nब्रह्मा विष्णुश्च रुद्रश्च गुणकार्यकरा ह्यमी॥ १९.७० ॥"
  },
  {
    "text": "रजोगुणान्वितो ब्रह्मा विष्णुः सत्त्वगुणान्वितः॥\nतमोगुणाश्रितो रुद्रो गुणातीतो महेश्वरः॥ १९.७१ ॥"
  },
  {
    "text": "लिंगरूपो महादेवो ह्यर्चनीयो मुमुक्षुभिः॥\nशिवात्परतरो नास्ति भुक्तिमुक्तिप्रदायकः॥ १९.७२ ॥"
  },
  {
    "text": "इति श्रीस्कांदे महापुराण एकाशीतिसाहस्यां संहितायां प्रथमे माहेश्वरखण्डे केदारखण्डे बलये वरप्रदानवर्णनंनामैकोविंशोऽध्यायः॥ १९ ॥ छ ॥"
  }
]
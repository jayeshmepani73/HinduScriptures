[
  {
    "text": "<b>॥लोमश उवाच॥\n</b>\nवर्द्धमाना तदा साध्वी रराज प्रतिवासरम्॥\nअष्टवर्षा यदा जाता हिमालयगृहे सती॥ २१.१ ॥"
  },
  {
    "text": "महेशो हिमवद्द्रोण्यां तताप परमं तपः॥\nसर्वैर्गणैः परिवृतो वीरभद्रादिभिस्तदा॥ २१.२ ॥"
  },
  {
    "text": "एतत्तपो जुषाणं तं महेशं हिमवान्ययौ॥\nतत्पादपल्लवं द्रष्टुं पार्वत्या सह बुद्धिमान्॥ २१.३ ॥"
  },
  {
    "text": "यावत्समागतो द्रष्टं नंदिनासौ निवारितः॥\nद्वारि स्थिते च तदा क्षणमेकं स्थिरोऽभवत्॥ २१.४ ॥"
  },
  {
    "text": "पुनर्विज्ञापयामास नंदिना हिमवान्गिरिः॥\nविज्ञप्तो नंदिना शंभुरचलो द्रष्टुमागतः॥ २१.५ ॥"
  },
  {
    "text": "तदाकर्ण्य वचस्तस्य नंदिनः परमेश्वरः॥\nआनयस्व गिरिं चात्र नंदिनं वाक्यमब्रवीत्॥ २१.६ ॥"
  },
  {
    "text": "तथेति मत्वा नंदी तं पर्वतं च हिमाचलम्॥\nआनयामास स तथा शंकरं लोकशंकरम्॥ २१.७ ॥"
  },
  {
    "text": "दृष्ट्वा तदानीं सकलेश्वरं प्रभुं तपो जुषाणं विनिमीलितेक्षणम्॥ २१.८ ॥"
  },
  {
    "text": "कपर्द्धिनं चंद्रकलाविभूषणं वेदांतवेद्यं परमात्मनि स्थितम्॥\nववंद शीर्ष्णा च तदा हिमाचलः परां मुदं प्रापदहीनसत्त्वः॥ २१.९ ॥"
  },
  {
    "text": "उवाच वाक्यं जगदेकमंगलं हिमालयो वाक्यविदां वरिष्ठः॥ २१.१० ॥"
  },
  {
    "text": "सभाग्योऽहं महादेव प्रसादात्तव शंकर॥\nप्रत्यहं चागमिष्यामि दर्शनार्थं तव प्रभो॥ २१.११ ॥"
  },
  {
    "text": "अनया सह देवेश अनुज्ञां दातुर्महसि॥\nश्रुत्वा तु वचनं तस्य देवदेवो महेश्वरः॥ २१.१२ ॥"
  },
  {
    "text": "आगंतव्यं त्वया नित्यं दर्शनार्थं ममाचल॥\nकुमारीं च गृहे स्थाप्य नान्यथा मम दर्शनम्॥ २१.१३ ॥"
  },
  {
    "text": "अचलः प्रत्युवाचेदं गिरिशं नतकंधरः॥\nकस्मान्मयानया सार्द्धं नागंतव्यं तदुच्यताम्॥\nअचलं च व्रीत शंभुः प्रहसन्वाक्यमब्रवीत्॥ २१.१४ ॥"
  },
  {
    "text": "इयं कुमारी सुश्रोणी तन्वी चारुप्रभाषिणी॥\nनानेतव्या मत्समीपे वारयामि पुनः पुनः॥ २१.१५ ॥"
  },
  {
    "text": "एतच्छ्रुत्वा वचनं तस्य शंभोर्निरामयं निःस्पृहनिष्ठुरं वा॥\nतपस्विनोक्तं वचनं निशम्य उवाच गौरी च विहस्य शंभुम्॥ २१.१६ ॥"
  },
  {
    "text": "<b>॥गौर्युवाच॥\n</b>\nतपःशक्त्यान्वितः शंभो करोषि विपुलं तपः॥\nतव बुद्धिरियं जाता तपस्तप्तुं महात्मनः॥ २१.१७ ॥"
  },
  {
    "text": "कस्त्वं का प्रकृतिः सूक्ष्मा भगवंस्तद्विमृश्यताम्॥\nपार्वत्यास्तद्वचः श्रुत्वा महेशो वाक्यमब्रवीत्॥ २१.१८ ॥"
  },
  {
    "text": "तपसा परमेणैव प्रकृतिं नाशयाम्यहम्॥\nप्रकृत्या रहितः सुभ्रु अहं तिष्ठमि तत्त्वतः॥\nतस्माच्च प्रकृते सिद्धैर् कार्यः संग्रहः क्वचित्॥ २१.१९ ॥"
  },
  {
    "text": "<b>॥पार्वत्युवाच॥\n</b>\nयदुक्तं परया वाचा वचननं शंकर त्वया॥\nसा किं प्रकृति र्नैव स्यादतीतस्तां भवान्कथम्॥ २१.२० ॥"
  },
  {
    "text": "यच्छृणोपि यदश्रासि यच्च पश्यसि शंकर॥\nवाग्वादेन च किं कार्यमस्माके चाधुना प्रभो॥ २१.२१ ॥"
  },
  {
    "text": "तत्सर्वं प्रकृतेः कार्यं मिथ्यावादो निर्र्थकः॥\nप्रकृतेः परतो भूत्वा किमर्थं तप्यते तपः॥ २१.२२ ॥"
  },
  {
    "text": "त्वया शंभोऽधुना ह्यस्मिन्गिरौ हिमवति प्रभो॥\nप्रकृत्या मिलितोऽसि त्वं न जानासि हि शंकर॥ २१.२३ ॥"
  },
  {
    "text": "वाग्वादेन च किं कार्यमस्माकं चाधुना प्रभो॥\nप्रकृतेः परतस्त्वं च यदि सत्यं वचस्तव॥\nतर्हि त्वया न भेतव्यं मम शंकर संप्रति॥ २१.२४ ॥"
  },
  {
    "text": "प्रहस्य भगवान्देवो गिरिजां प्रत्युवाच ह॥ २१.२५ ॥"
  },
  {
    "text": "<b>॥महादेव उवाच॥\n</b>\nप्रत्यहं कुरु मे सेवां गिरिजे साधुभाषिणि॥ २१.२७ ॥"
  },
  {
    "text": "इत्येवमुक्त्वा गिरिजां महेशो हिमालयं वाक्यमथो बभाषे॥\nअत्रैव सोऽहं तपसा परेण चरामि भूम्यां परमार्थभावः॥ २१.२७ ॥"
  },
  {
    "text": "तपस्तप्तुमनुज्ञा मे दातव्या पर्वताधिप॥\nअनुज्ञया विना किंचित्तपः कर्तुं न पार्यते॥ २१.२८ ॥"
  },
  {
    "text": "एतच्छ्रुत्वा वचस्तस्य देवदेवस्य शूलिनः॥\nप्रहस्य हिमवाञ्छंभुमिदं वचनमब्रवीत्॥ २१.२९ ॥"
  },
  {
    "text": "त्वदीयं हि जगत्सर्वं सदेवासुरमानुषम्॥\nकिमहं तु महादेव तुच्छो भूत्वा ददामि ते॥ २१.३० ॥"
  },
  {
    "text": "एवमुक्तो हिमवता शंकरो लोकशंकरः॥\nप्रहस्य गिरिराजं तं याहीति प्राह सादरम्॥ २१.३१ ॥"
  },
  {
    "text": "शंकरेणाब्यनुज्ञातः स्वगृहं हिमवान्ययौ॥\nसार्द्धं गिरिजया सोऽपि प्रत्यहं दर्शने स्थितः॥ २१.३२ ॥"
  },
  {
    "text": "एवं कतिपयः कालो गतश्चोपासनात्तयोः॥ २१.३३ ॥"
  },
  {
    "text": "सुतापित्रोश्च तत्रैव शंकरो दुरतिक्रमः॥\nपार्वतीं प्रति तत्रैव चिंतामापेदिरे सुराः॥ २१.३४ ॥"
  },
  {
    "text": "ते चिंत्यमानाश्च सुरास्तदानीं कथं महेशो गिरिजां समेष्यति॥\nकिं कार्यमद्यैव वयं च कुर्मो बृहस्पते तत्कथयस्व मा चिरम्॥ २१.३५ ॥"
  },
  {
    "text": "बृहस्पतिरुवाचेदं महेंद्रं प्रति सद्वचः॥\nएवमेतत्त्वया कार्यं महेंद्र श्रूयतां तदा॥ २१.३६ ॥"
  },
  {
    "text": "एतत्कार्यं मदनेनैव राजन्नान्यः समर्थो भविता त्रिलोके॥\nविप्लावितं तापसानां तपो हि तस्मात्त्वरात्प्रार्थनीयो हि मारः॥ २१.३७ ॥"
  },
  {
    "text": "गुरोर्वचनमाकर्ण्य आह्वयन्मदनं हरिः॥\nआह्वानादाजगामाथ मदनः कार्यसाधकः॥ २१.३८ ॥"
  },
  {
    "text": "रत्या समेतः सह माधवेन स पुष्पधन्वा पुरतः सभायाम्॥\nमहेंद्रमागम्य उवाच वाक्यं सगर्वितं लोकमनोहरं च॥ २१.३९ ॥"
  },
  {
    "text": "अहमाकारितः कस्माद्ब्रूहि मेऽद्य शचीपते॥\nकिं कार्यं करवाण्यद्य कथ्यतां मा विलंबितम्॥ २१.४० ॥"
  },
  {
    "text": "मम स्मरणमात्रेण विभ्रष्टा हि तपस्विनः॥\nत्वमेव जानासि हरे मम वीर्यपराक्रमौ॥ २१.४१ ॥"
  },
  {
    "text": "मम वीर्यं च जानाति शक्तेः पुत्रः पराशरः॥\nएवं चानये च बहवो भृग्वाद्य ऋषयो ह्यमी॥ २१.४२ ॥"
  },
  {
    "text": "गुरुरप्यभिजानाति भार्योतथ्यस्य चैव हि॥\nतस्यां जातो भरद्वाजो गुरुणा संकरो हि सः॥ २१.४३ ॥"
  },
  {
    "text": "भरद्वाजो महाभाग इत्युवाच गुरुस्तदा॥\nजानाति मम वीर्यं च शौर्यं चैव प्रजापतिः॥ २१.४४ ॥"
  },
  {
    "text": "क्रोधो हि मम बंधुश्च महाबलपरक्रमः॥\nउभाभ्यां द्रावितं विश्वं जंगमाजंगमं महत्॥\nब्रह्मादिस्तंबपर्यंतं प्लावितं सचराचरम्॥ २१.४५ ॥"
  },
  {
    "text": "<b>॥देवा ऊचुः॥\n</b>\nमदनद्वं समर्थोसि अस्माञ्जेतुं सदैव हि॥\nमहेशं प्रति गच्छाशु सुरकार्यार्थसिद्धये॥\nपार्वत्या सहितं शंभुं कुरुष्वाद्य महामते॥ २१.४६ ॥"
  },
  {
    "text": "एवमभ्यर्थितो देवैर्मदनो विश्वमोहनः॥\nजगाम त्वरितो भूत्वा अप्सरोभिः समन्वितः॥ २१.४७ ॥"
  },
  {
    "text": "ततो जगामाशु महाधनुर्द्धरो विस्फार्य चापं कुसुमान्वितं महत्॥\nतथैव बाणांश्च मनोरमांश्च प्रगृह्य वीरो भुवनैकजेता॥\nतस्मिन्हिमाद्रौ परिदृश्यमानोऽवनौ स्मरो योधयतां वरिष्ठः॥ २१.४८ ॥"
  },
  {
    "text": "तत्रागता तदा रंभा उर्वशी पुंजिकस्थली॥\nसुम्लोचा मिश्रकेशी च सुभगा च तिलोत्तमा॥ २१.४९ ॥"
  },
  {
    "text": "अन्याश्च विविधाः जाताः साहाय्ये मदनस्य च॥\nअप्सरसो गणैर्दृष्टा मदनेन सहैव ताः॥ २१.५० ॥"
  },
  {
    "text": "सर्वे गणाश्च सहसा मदनेन विमोहिताः॥\nभृंगिणा च तदा रंभा चण्डेन सह चोर्वशी॥ २१.५१ ॥"
  },
  {
    "text": "मेनका वीरभद्रेण चण्डेन पुंजिकस्थली॥\nतिलोत्तमादयस्तत्र संवृताश्च गणैस्तदा॥ २१.५२ ॥"
  },
  {
    "text": "अमत्तभूतैर्बहुभिस्त्रपां त्यक्त्वा मनीषिभिः॥\nअकाले कोकिला भिश्च व्याप्तामासीन्महीतलम्॥ २१.५३ ॥"
  },
  {
    "text": "अशोकाश्चंपकाश्चूता यूथ्यश्चैव कदंबकाः॥\nनीषाः प्रियालाः पनसा राजवृक्षाश्चरायणाः॥ २१.५४ ॥"
  },
  {
    "text": "द्राक्षावल्लयः प्रदृश्यंते बहुला नागकेशराः॥\nतथा कदल्यः केतक्यो भ्रमरैरुपशोभिताः॥ २१.५५ ॥"
  },
  {
    "text": "मत्ता मदनसंगेन हंसीभिः कलहंसकाः॥\nकरेणुभिर्गजाह्यासञ्छिखंडीभिः शिखंडिनः॥ २१.५६ ॥"
  },
  {
    "text": "निष्कामा ह्यतुरा ह्यासञ्छिवसंपर्कजैर्गुणैः॥\nअकस्माच्च तथाभूतं कथं जातं विमृश्य च॥ २१.५७ ॥"
  },
  {
    "text": "शैलादो हि महातेजा नंदी ह्यमितविक्रमः॥\nरक्षसं विबुधानां वा कृत्यमस्तीत्यचिंतयत्॥ २१.५८ ॥"
  },
  {
    "text": "एतस्मिन्नंतरे तत्र मदनो हि धनुर्द्धरः॥\nपंचबाणान्समारोप्य स्वकीये धनुषि द्विजाः॥\nतरोश्छायां समाश्रित्य देवदारुगतां तदा॥ २१.५९ ॥"
  },
  {
    "text": "निरीक्ष्य शंभुं परमासने स्तितं तपो जुषाणं परमेष्ठिनां पतिम्॥\nगंगाधरं नीलतमालकंठं कपर्दिनं चन्द्रकलासमेतम्॥ २१.६० ॥"
  },
  {
    "text": "भुजंगभोगांकितसर्वगात्रं पंचाननं सिंहविशालविक्रमम्॥\nकर्पूरगौरे परयान्वितं च स वेद्धुकामो मदनस्तपस्विनम्॥ २१.६१ ॥"
  },
  {
    "text": "दुरासदं दीप्तिमतां वरिष्ठं महेशमुग्रं सह माधवेन॥\nयावच्छिवं वेद्धुकामः शरेण तावद्याता गिरिजा विश्वमाता॥\nसखीजनैः संवृता पूजनार्थं सदाशिवं मंगलं मंगलानाम्॥ २१.६२ ॥"
  },
  {
    "text": "कनककुसुममालां संदधे नीलकंठे सितकिरणमनोज्ञादुर्ल्लभा सा तदानीम्॥\nस्मितविकसितनेत्रा चारुवक्त्रं शिवस्य सकलजननित्री वीक्षमाणा बभूव॥ २१.६३ ॥"
  },
  {
    "text": "तावद्विद्धः शरेणैव मोहनाख्येन चत्वरात्॥\nविध्यमानस्तदा शंभुः शनैरुन्मील्य लोचने॥\nददर्श गिरिजां देवोब्धिर्यथा शशिनः कलाम्॥ २१.६४ ॥"
  },
  {
    "text": "चारुप्रसन्नवदनां बिंबोष्ठीं सस्मितेक्षणाम्॥\nसुद्विजामग्निजां तन्वीं विशालवदनोत्सवाम्॥ २१.६५ ॥"
  },
  {
    "text": "गौरीं प्रसन्नमुद्रां च विश्वमोहनमोहनाम्॥\nयया त्रिलोकरचना कृता ब्रह्मादिभिः सह॥ २१.६६ ॥"
  },
  {
    "text": "उत्पत्तिपालनविनाशकरी च या वै कृत्वाग्रतः सत्त्वरजस्तमांसि॥\nसा चेतनेन ददृशे पुरतो हरेण संमोहनी सकलमंगलमंगलैका॥ २१.६७ ॥"
  },
  {
    "text": "तां निरीक्ष्य भवो देवो गिरिजां लोकपावनीम्॥\nमुमोह दर्शनात्तस्या मदनेनातुरीकृतः॥\nविस्मयोत्फुल्लनयनो बभूव सहसा शिवः॥ २१.६८ ॥"
  },
  {
    "text": "एवं विलोकमानोऽसौ देवदेवो जगत्पतिः॥\nमनसा दूयमानेन इदमाह सदाशिवः॥ २१.६९ ॥"
  },
  {
    "text": "अनया मोहितः कस्मात्तपःस्थोऽहं निरामयः॥\nकुतः कस्माच्च केनेदं कृतमस्ति ममाप्रियम्॥ २१.७० ॥"
  },
  {
    "text": "ततो व्यलोकयच्छंभुर्द्दिक्षु सर्वासु सादरम्॥\nतावद्दृष्टो दक्षिणस्यां दिशि ह्यात्तशरासनः॥ २१.७१ ॥"
  },
  {
    "text": "चक्रीकृतधनुः सज्जं चक्रे बेद्धुं सदाशिवम्॥\nयावत्पुनः संधयति मदनो मदनांतकम्॥\nतावद्दृष्टो महेशेन सरोषेण तदा द्विजाः॥ २१.७२ ॥"
  },
  {
    "text": "निरीक्षितस्तृतीयेन चक्षुषा परमेण हि॥\nमदनस्तत्क्षणादेव ज्वालामालावृतोऽभवत्॥\nहाहाकारो महानासीद्देवानां तत्र पश्यताम्॥ २१.७३ ॥"
  },
  {
    "text": "<b>॥देवा ऊचुः॥\n</b>\nदेवदेव महादेव देवानां वरदो भव॥\nगिरिजायाः सहायार्थं प्रेषितो मदनोऽधुना॥ २१.७४ ॥"
  },
  {
    "text": "वृथा त्वयाथ दग्धोऽसौ मदनो हि महाप्रभः॥ २१.७५ ॥"
  },
  {
    "text": "त्वया हि कार्यं जगदेकबंधो कार्यं सुराणां परमेण वर्चसा॥\nअस्यां समुत्पत्स्यति देव शंभो तेनैव सर्वं भवतीह कार्यम्॥ २१.७६ ॥"
  },
  {
    "text": "तारकेण महादेव देवाः संपीडिता भृशम्॥\nतदर्थं जीवितं चास्य दत्त्वा च गिरिजां प्रभो॥ २१.७७ ॥"
  },
  {
    "text": "वरयस्व महाभाग देवाकार्ये भव क्षमः॥\nगजासुरात्तवया त्राता वयं सर्वे दिवौकसः॥ २१.७८ ॥"
  },
  {
    "text": "कालकूटाच्च नूनं हि रक्षिताः स्मो न चान्यथा॥\nभस्मासुराच्च सर्वेश त्वया त्राता न संशयः॥ २१.७९ ॥"
  },
  {
    "text": "मदनोयं समायातः सुराणां कार्यसिद्धये॥\nतस्मात्त्वया रक्षणीय उपकारः परो हि नः॥ २१.८० ॥"
  },
  {
    "text": "विना तेन जगत्सर्वं नाशमेष्यति शंकर॥\nनिष्कामस्त्वं कथं शंभो स्वबुद्ध्या च विमृस्यताम्॥ २१.८१ ॥"
  },
  {
    "text": "तदोवाच रुषाविष्टो देवान्प्रति महेश्वरः॥\nविना कामेन भो देवा भवितव्यं न चान्यथा॥ २१.८२ ॥"
  },
  {
    "text": "यदाःकामं पुरस्कृत्य सर्वे देवाः सवासवाः॥\nपदभ्रष्टाश्च दुःखेन व्याप्ता दैन्यं समाश्रिताः॥ २१.८३ ॥"
  },
  {
    "text": "कामो हि नरकायैव सर्वेषां प्राणिनां ध्रुवम्॥\nदुःखरूपी ह्यनंगोऽयं जानीध्वं मम भाषितम्॥ २१.८४ ॥"
  },
  {
    "text": "तारकोऽपि दुराचारो निष्कामोऽद्य भविष्यति॥\nविनाकामेन च कथं पापमाचरते नरः॥ २१.८५ ॥"
  },
  {
    "text": "तस्मात्कामो मया दग्धः सर्वेषां शांतिहेतवे॥\nयुष्माभिश्च सुरैः सर्वैरसुरैश्च महर्षिभिः॥ २१.८६ ॥"
  },
  {
    "text": "अन्यैः प्राणिभिरेवात्र तपसे धीयतां मनः॥\nकामक्रोधविहीनं च जगत्सर्वं मया कृतम्॥ २१.८७ ॥"
  },
  {
    "text": "तस्मादेनं पापिनं दुःखमूलं न जीवयिष्यामि सुराः प्रतीक्ष्यताम्॥\nनिरन्तरं चात्मसुखप्रबोधमानंदलक्षणमागाधमनन्यरूपम्॥ २१.८८ ॥"
  },
  {
    "text": "एवमुक्तास्तदा तेन शंभुना परमेष्ठिना॥\nऊचुर्महर्षयः सर्वे शकर लोकशंकरम्॥ २१.८९ ॥"
  },
  {
    "text": "यदुक्तं भवता शंभो परं श्रेयस्करं हि नः॥\nकिं तु वक्ष्याम देवेश श्रूयतां चावधार्यताम्॥ २१.९० ॥"
  },
  {
    "text": "यथा सृष्टमिदं विश्वं कामक्रोधसमन्वितम्॥\nतत्सर्वं कामरूपं हि स कामो न तु हन्यते॥ २१.९१ ॥"
  },
  {
    "text": "धर्मार्थकामामोक्षाश्च चत्वारो ह्येकरूपताम्॥\nनीतायेन महादेव स कामोऽयं न हन्यते॥ २१.९२ ॥"
  },
  {
    "text": "कथं त्वया हि संदग्धः कामो हि दुरतिक्रमः॥\nयेन संघटितं विश्वमाब्रह्मस्थावरात्मकम्॥ २१.९३ ॥"
  },
  {
    "text": "कामेन हीयते विश्वं कामेन पाल्यते॥\nकामेनोत्पद्यते विश्वं तस्मात्कामो महाबलः॥ २१.९४ ॥"
  },
  {
    "text": "यस्मात्क्रोधो भवत्युग्रो येन त्वं च वशीकृतः॥\nतस्मात्कामं महादेव संबोधयितुमर्हसि॥ २१.९५ ॥"
  },
  {
    "text": "त्वया संपादितो देव मदनो हि महाबलः॥\nसमर्थो हि समर्थत्वात्तत्सामर्थ्यं करिष्यति॥ २१.९६ ॥"
  },
  {
    "text": "ऋषिभिश्चैवमुक्तोऽपि द्विगुणं रूपमास्थितः॥\nचक्षुषा हि तृतीयेन दग्धुकामो हरस्तदा॥ २१.९७ ॥"
  },
  {
    "text": "मुनिभिश्चारणैः सिद्धैर्गणैश्चापि सदाशिवः॥\nस्तुतश्च वंदितो रुद्रः पिनाकी वृषवाहनः॥ २१.९८ ॥"
  },
  {
    "text": "मदनं च तथा दग्ध्वा त्यक्त्वा तं पर्वतं रुषा॥\nहिमवंताभिधं सद्यस्तिरोधानगतोऽभवत्॥ २१.९९ ॥"
  },
  {
    "text": "तिरोधानगतं देवी वीक्ष्य दग्धं च मन्मथम्॥\nसकोकिलं सचूतं च सभृंगं सहचंपकम्॥ २१.१०० ॥"
  },
  {
    "text": "तथैव दग्धं मदनं विलोक्य रत्या विलापं च तदा मनस्विनी॥\nसबाष्पदीर्घं विमना विमृस्य कथं स रुद्रो वशगो भवेन्मम॥ २१.१०१ ॥"
  },
  {
    "text": "एवं विमृश्य सुचिरं गिरिजा तदानीं संमोहमाप च सती हि तथा बभाषे॥\nसंमुह्यमाना रुदतीं निरीश्यरतिर्महारूपवतीं मनस्विनीम्॥ २१.१०२ ॥"
  },
  {
    "text": "मा विषादं कुरु सखि मदनं जीवयाम्यहम्॥\nत्वदर्थं भो विशालाक्षि तपसाऽऽराधयाम्यहम्॥ २१.१०३ ॥"
  },
  {
    "text": "हरं रुद्रं विरुपाक्षं देवदेवं जगद्गुरुम्॥\nमा चिंतां कुरु सुश्रोमि मदनं जीवयाम्यहम्॥ २१.१०४ ॥"
  },
  {
    "text": "एवम श्वास्य तां साध्वी गिरिजां रतिरंजसा॥\nतपस्तेपे च सुमहत्पतिं प्राप्तुं सुमध्यमा॥ २१.१०५ ॥"
  },
  {
    "text": "मदनो यत्र दग्धश्च रुद्रेण परमात्मना॥\nतप्यमानां तपस्तत्र नारदो ददृशे तदा॥ २१.१०६ ॥"
  },
  {
    "text": "उवाच गत्वा सहसा भामिनीं रतिमंतिके॥\nकस्यासि त्वं विशालाक्षि केन वा तप्यते तपः॥ २१.१०७ ॥\nतरुणी रूपसंपन्ना सौभाग्येन परेण हि॥\nनारदस्य वचः श्रुत्वा रोषेण महता तदा॥\nउवाच वाक्यं मधुरं किंचिन्निष्ठुरमेव च॥ २१.१०८ ॥"
  },
  {
    "text": "<b>॥रतिरुवाच॥\n</b>\nनारदोऽसि मया ज्ञातः कुमारस्त्वं न संशयः॥\nस्वस्वरूपादर्शनं च कर्तुमर्हसि सुव्रत॥ २१.१०९ ॥"
  },
  {
    "text": "यथागतेन मार्गेण गच्छ त्वं मा विलंबितम्॥\nबटो न किंचिज्जानासि केवलं कलिकृन्महान्॥ २१.११० ॥"
  },
  {
    "text": "परस्त्रीकामुकाः क्षुद्रा विटा व्यसनिनश्च ये॥\nतथा ह्यकर्मिणः स्तब्धास्तेषां मध्ये त्वमग्रणीः॥ २१.१११ ॥"
  },
  {
    "text": "एवं निर्भर्त्सितो रत्या नारदो मुनिसत्तमः॥\nस्वयं जगाम त्वरीतं शंबरं दैत्यपुंगवम्॥ २१.११२ ॥"
  },
  {
    "text": "शशंस दैत्यराजाय दग्धं मदनमेव च॥\nरुद्रेण क्रोधयुक्तेन तस्य भार्या मनस्विनी॥ २१.११३ ॥"
  },
  {
    "text": "तामानय महाभाग भार्यां कुरु महाबल॥\nअतीव रूपसंपन्ना या आनीतास्त्वयानघ॥\nतासां मध्ये रूपवती रतिः सा मदनप्रिया॥ २१.११४ ॥"
  },
  {
    "text": "एवमाकर्ण्य वचनं देवर्षेर्भावितात्मनः॥\nजगाम सहसा तत्र यत्रास्ते सा सुशोभना॥ २१.११५ ॥"
  },
  {
    "text": "तां दृष्ट्वा सु विशालाक्षीं रतिं मदनमोहिनीम्॥\nउवाच प्रहसन्वाक्यं शंबरो देवसंकटः॥ २१.११६ ॥"
  },
  {
    "text": "एहि तन्वि मया सार्द्धं राज्यं भोगान्यथेष्टतः॥\nभुंक्ष्व देवि प्रसादान्मे तपसा किं प्रयोजनम्॥ २१.११७ ॥\nएवमुक्ता तदा तेन शंबरेण महात्मना॥\nउवाच तन्वी मधुरं महिषी मदनस्य सा॥ २१.११८ ॥"
  },
  {
    "text": "विधवाहं महाबाहो नैवं भाषितुमर्हसि॥\nराजा त्वं सर्वदैत्यानां लक्ष्णैः परिवारितः॥ २१.११९ ॥"
  },
  {
    "text": "एतत्तद्वचनं श्रुत्वा शंबरः काममोहितः॥\nकरे ग्रहीतु कामोऽसौ तदा रत्या निवारितः॥ २१.१२० ॥"
  },
  {
    "text": "विमृश्य मनसा सर्वमजेयत्वं च तस्य वै॥\nमा स्पृश त्वं च रे मूढ मम संस्पर्शजेन वै॥ २१.१२१ ॥"
  },
  {
    "text": "संपर्केण च दग्धोऽसि नान्यथा मम भाषितम्॥\nतदोवाच महातेजाः शंबरः प्रहसन्निव॥ २१.१२२ ॥"
  },
  {
    "text": "विभीषिकाभिर्बह्वीभिर्मां भीषयसि मानिनि॥\nगच्छ शीघ्रं मम गृहं बहूक्त्या किं प्रयोजनम्॥ २१.१२३ ॥"
  },
  {
    "text": "इत्युच्यमानेन तदा नीता सा प्रसभं तथा॥\nस्वपुरं परमं तन्वी शंबरेण मनस्विनी॥ २१.१२४ ॥"
  },
  {
    "text": "कृता महानसेऽध्यक्षा नाम्ना मायावतीति च॥ २१.१२५ ॥"
  },
  {
    "text": "<b>॥ऋषय ऊचुः॥\n</b>\nपार्वत्याधिकृतं सर्वं मदनानयनं प्रति॥\nसंबरेण हृतातन्वी मदनस्य प्रिया सती॥\nअत ऊर्ध्वं तदा सूत किं जातं तत्र वर्ण्यताम्॥ २१.१२६ ॥"
  },
  {
    "text": "<b>॥सूत उवाच॥\n</b>\nगतं तदा शिवं दृष्ट्वा दग्ध्वा मदनमोजसा॥\nपार्वती तपसा युक्ता स्थिता तत्रैव भामिनी॥ २१.१२७ ॥"
  },
  {
    "text": "पित्रा तेन तदा तन्वी मात्रा चैव विचारिता॥\nबाले एहि गृहे शीघ्रं मा श्रमं कर्तुमर्हसि॥ २१.१२८ ॥"
  },
  {
    "text": "उक्ता ताभ्यां तदा साध्वी गिरिजा वाक्यमब्रवीत्॥ २१.१२९ ॥"
  },
  {
    "text": "<b>॥पार्वत्युवाच॥\n</b>\nनागच्छामि गृहं मातस्तात मे श्रृणु तत्त्वतः॥\nवाक्यं धर्मार्थयुक्तं च येन त्वं तोषमेष्यसि॥ २१.१३० ॥"
  },
  {
    "text": "शंभुः परेषां परमो दग्धो येन महाबलः॥\nमदनो मम सान्निध्यमानयेऽत्रैव तं शिवम्॥ २१.१३१ ॥"
  },
  {
    "text": "दुर्लभोहि तदा शंभुः प्राणिनां गृहमिच्छताम्॥\nनागच्छामि गृहं मातस्तस्मात्सर्वं विमृश्यताम्॥ २१.१३२ ॥"
  },
  {
    "text": "तदोवाच महातेजा हिमवान्स्वसुतां प्रति॥\nदुराराध्यः शिवः साक्षात्सर्वदेवनमस्कृतः॥\nत्वया प्राप्तुमशक्यो हि तस्मात्त्वं स्वगृहं व्रज॥ २१.१३३ ॥"
  },
  {
    "text": "सा बाष्पपूरितेनैव कंठेन स्वसुतां प्रति॥\nउवाच मेना तन्वंगियाहि शीघ्रं गृहं प्रति॥ २१.१३४ ॥"
  },
  {
    "text": "तदा प्रहस्य चोवाच मातरं प्रति पार्वती॥\nप्रतिज्ञां श्रृणु मे मातस्तपसा परमेण हि॥ २१.१३५ ॥"
  },
  {
    "text": "अत्रैव तं समानीय वरयामि विचक्षणम्॥\nनाशयामि रुद्रस्य रुद्रत्वं वारवर्णिनि॥ २१.१३६ ॥"
  },
  {
    "text": "सुखरूपं परित्यज्य गिरिजा च मनस्विनी॥\nशंभोरारधनं चक्रे परमेण समाधिना॥ २१.१३७ ॥"
  },
  {
    "text": "जया च विजया चैव माधवी च सुलोचना॥\nसुश्रुता च श्रुता चैव तथैव च शुकी परा॥ २१.१३८ ॥"
  },
  {
    "text": "प्रम्लोचा सुभगा श्यामा चित्रांगी चारुणी स्वधा॥\nएताश्चान्याश्च बहवः सख्यस्ता गिरिजां प्रति॥\nउपासांचक्रिरे सा च देवगर्भा च भामिनी॥ २१.१३९ ॥"
  },
  {
    "text": "तपसा परमोग्रेण चरंती चारुहासिनी॥\nमदनो यत्र दग्धश्च रुद्रेण च महात्मना॥\nतत्रैव वेदिं कृत्वा च तस्योपरि सुसंस्थिता॥ २१.१४० ॥"
  },
  {
    "text": "त्यक्त्वा जलाशनं बाला पर्णादा ह्यभवच्च सा॥\nततः साऽर्द्राणि पर्णानि त्यक्त्वा शुष्काणि चाददे॥ २१.१४१ ॥"
  },
  {
    "text": "शुष्काणि चैव पर्णानि नाशितानि तया यदा॥\nअपर्णेति च विख्याता बभुव तनुमध्यमा॥ २१.१४२ ॥"
  },
  {
    "text": "वायुपानरता जाता अंबुपानादनंतरम्॥\nकालक्रमेण महता बभूव गिरिजा सती॥\nएकांगुष्ठेन च तदा दधार च निजं वपुः॥ २१.१४३ ॥"
  },
  {
    "text": "एवमुग्रेण तपसा शंकराराधनं सती॥\nचकार परया तुष्ट्या शंभोः प्रीत्यर्थमेव च॥ २१.१४४ ॥"
  },
  {
    "text": "परं भावं समाश्रित्य जगन्मंगलमंगला॥\nतुष्ट्यर्थं च महेशस्य तताप परमं तपः॥ २१.१४५ ॥"
  },
  {
    "text": "एवं दिव्यसहस्राणि वर्षाणि च तताप वै॥\nहिमा लयस्तदागत्य पार्वतीं कृतनिश्चयाम्॥ २१.१४६ ॥"
  },
  {
    "text": "सभार्यः स सुतामाप्त उवाच च महासतीम्॥\nमा खिद्यतां महादेवि तपसानेन भामिनि॥ २१.१४७ ॥"
  },
  {
    "text": "क्व रुद्रो दृश्यते बाले विरक्तो नात्र संशयः॥\nत्वं तन्वी तरुणी बाला तपसा च विमोहिता॥ २१.१४८ ॥"
  },
  {
    "text": "भविष्यति न संदेहः सत्यं प्रतिवदामि ते॥\nतस्मादुत्तिष्ठ याह्याशु स्वगृहं वरवर्णिनि॥ २१.१४९ ॥"
  },
  {
    "text": "किं तेन तव रुद्रेण ये दग्धः पुराऽनघे॥\nमदनो निर्विकारित्वात्तं कथं प्रार्थयिष्यसि॥ २१.१५० ॥"
  },
  {
    "text": "गगनस्थो यथा चंद्रो ग्रहीतुं न हि शक्यते॥\nतथैव दुर्गमः शर्भुर्जानीहि त्वं शुचिस्मिते॥ २१.१५१ ॥"
  },
  {
    "text": "तथैव मेनया चोक्ता तथा सह्याद्रिणा सती॥\nमेरुणा मंदरेणैव मैनाकेन तथैव च॥ २१.१५२ ॥"
  },
  {
    "text": "एभिरुक्ता तदा तन्वी पार्वती तपसि स्थिता॥\nउवाच प्रहसन्त्तेव हिमवंतं शुचिस्मिता॥ २१.१५३ ॥"
  },
  {
    "text": "पुरा प्रोक्तं त्वया तात अंब किं विस्मृतं त्वया॥\nअधुनैव प्रतिज्ञां च श्रृणुध्वं मम बांधवाः॥ २१.१५४ ॥"
  },
  {
    "text": "विरक्तोऽसौ महादेवो मदनो येन वै हतः॥\nतं तोषयामि तपसा शंकरं लोकशंकरम्॥ २१.१५५ ॥"
  },
  {
    "text": "सर्वे यूयं च गच्छंतु नात्र कार्या विचारणा॥\nदग्धो हि मदनो येन येन दग्धं गिरेर्वनम्॥ २१.१५६ ॥"
  },
  {
    "text": "तमानयामि चात्रैव तपसा केवलेन हि॥\nतपोबलेन महता सुसेव्यो हि सदाशिवः॥ २१.१५७ ॥"
  },
  {
    "text": "तं जानीध्वं महाभागाः सत्यंसत्यं वदाम्यहम्॥ २१.१५८ ॥"
  },
  {
    "text": "संभाषमाणा जननीं तदानीं हिमालयं चैव तथा च मेनाम्॥\nतथैव मेरुं मितभाषिणी तदा सा मंदरं पर्वतराजकन्या॥\nजग्मुस्तदा तेन पथा च पर्वता यथागतेनापि विचक्षमाणाः॥ २१.१५९ ॥"
  },
  {
    "text": "गतेषु तेषु सर्वेषु सखीभिः परिवारिता॥\nतत्रैव च तपस्तेपे परमार्था सती तदा॥ २१.१६० ॥"
  },
  {
    "text": "तपसा तेन महता तप्तमासीच्चराचरम्॥\nतदा सुरासुराः सर्वे ब्रह्माणं शरणं गताः॥ २१-१६१ ॥"
  },
  {
    "text": "<b>॥देवा ऊचुः॥\n</b>\nत्वया सृष्टमिदं सर्वं जगद्देव चराचरम्॥\nत्रातुमर्हसि देवान्नस्त्वदन्यो नोपपद्यते॥ २१.१६२ ॥"
  },
  {
    "text": "अस्माकं रक्षणे शक्त इत्याकर्ण्य वचस्तदा॥\nविमृश्य च तदा ब्रह्मा मनसा परमेण हि॥ २१.१६३ ॥"
  },
  {
    "text": "गिरिजातपसोद्भूतं दावाग्निं परमं महत्॥\nज्ञात्वा ब्रह्मा जगा माशु क्षीराब्धिं परमाद्भुतम्॥ २१.१६४ ॥"
  },
  {
    "text": "तत्र सुप्तं सुप्लयंके शेषाख्ये चातिशोभने॥\nलक्ष्म्या पादोपयुगलं सेव्यमानं निरंतरम्॥ २१.१६५ ॥"
  },
  {
    "text": "दूरस्थेनापि तार्क्ष्येण नतकंधरधारिणा॥\nसेव्यमानं श्रिया कांत्या क्षांत्या वृत्त्या दयादिभिः॥ २१.१६६ ॥"
  },
  {
    "text": "नवशक्तियुतं विष्णुं पार्पदैः परिवारितम्॥\nकुमुदोथ कुमुद्वांश्च सनकश्च सनंदनः॥ २१.१६७ ॥"
  },
  {
    "text": "सनातनो महाभागः प्रसुप्तो विजयोऽरिजित्॥\nजयंतश्च जयत्सेनो जयश्चैव महाप्रभः॥ २१.१६८ ॥"
  },
  {
    "text": "सनत्कुमारः सुतपा नारदश्चैव तुंबुरुः॥\nपांचजन्यो महाशंखो गदा कौमोदकी तथा॥ २१.१६९ ॥"
  },
  {
    "text": "सुदर्शनं तथा चापं शार्ङ्गं च परमाद्भुतम्॥\nएतानि वै रूपवंति दृष्टानि परमेष्ठिना॥ २१.१७० ॥"
  },
  {
    "text": "विष्णोः समीपे परमामनो भृशं समेत्य सर्वे सुरदानवास्तदा॥\nविष्णुं चाहुः परमेष्ठिनां पतिं तीरे तदानीमुदधेर्महात्मनः॥ २१.१७१ ॥"
  },
  {
    "text": "त्राहित्राहि महाविष्णो तप्तान्नः शरणागतान्॥\nतपसोग्रेण महता पार्वत्याः परमेण हि॥\nशेषासने चोपविष्ट उवाच परमेश्वरः॥ २१.१७२ ॥"
  },
  {
    "text": "युष्माभिः सहितश्चापि व्रजामि परमेश्वरम्॥\nमहादेवं प्रार्थयामो गिरिजां प्रति वै सुराः॥ २१.१७३ ॥"
  },
  {
    "text": "पाणिग्रहार्थमधुना देवदेवः पिनाकधृक्॥\nयथा नेष्यति तत्रैव करिष्यामोऽधुना वयम्॥ २१.१७४ ॥"
  },
  {
    "text": "तस्माद्वयं गमिष्यामो यत्र रुद्रो महाप्रभुः॥\nतपसोग्रेण संयुक्तो ह्यास्ते परममंगलः॥ २१.१७५ ॥"
  },
  {
    "text": "विष्णोस्तद्वचनं श्रुत्वा ऊचुः सर्वे सुरासुराः॥\nन यास्यामो वयं सर्वे विरूपाक्षं महाप्रभम्॥ २१.१७६ ॥"
  },
  {
    "text": "यदा दग्धः पुरा तेन मदनो दुरतिक्रमः॥\nतथैव धक्ष्यत्यस्माकं नात्र कार्या विचारणा॥ २१.१७७ ॥"
  },
  {
    "text": "प्रहस्य भगवान्विष्णुरुवाच परमेश्वरः॥\nमा भयं क्रियतां सर्वैः शिवरूपी सदाशिवः॥ २१.१७८ ॥"
  },
  {
    "text": "स न धक्ष्यति सर्वेषां देवानां भयनाशनः॥\nतस्माद्भवद्भिर्गतव्यं मया सार्द्धं विचक्षणाः॥ २१.१७९ ॥"
  },
  {
    "text": "शंभुं पुराणं पुरुषं ह्यधीशं वरेण्यरूपं च परं पराणाम्॥\nतपो जुषाणं परमार्थरूपं परात्परं तं शरणं व्रजामि॥ २१.१८० ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे पार्वतीपश्चर्यावर्णनंनामैकविंशतितमोऽध्यायः॥ २१ ॥ छ ॥"
  }
]
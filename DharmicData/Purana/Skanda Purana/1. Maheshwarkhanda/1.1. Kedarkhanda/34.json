[
  {
    "text": "<b>॥लोमश उवाच॥\n</b>\nराज्यं चकार कैलास दवदवा जगत्पतिः॥\nगणैः समेतो बहुभिर्वीरभद्रान्वितो महान्॥ ३४.१ ॥"
  },
  {
    "text": "ऋषिभिः सहितो रुद्रो देवैरिन्द्रादिभिः सह॥\nब्रह्मा यस्य स्तुतिपरो विष्णुः प्रेष्यवदास्थितः॥ ३४.२ ॥"
  },
  {
    "text": "इंद्रो देवगणैः सार्द्धं सेवाधर्मपरोऽभवत्॥\nयस्य च्छत्रधरश्चंद्रो वायुश्चामरधृक्तथा॥ ३४.३ ॥"
  },
  {
    "text": "सूपान्नकर्ता सततं जातवदा निरन्तरम्॥\nगंधर्वा गायका यस्य स्तावकाश्च पिनाकिनः॥ ३४.४ ॥"
  },
  {
    "text": "विद्याधराश्च बहवस्तथा चाप्सरसां गणाः॥\nननृतुश्चाग्रगा यस्य सोऽसौ कैलासपर्वते॥ ३४.५ ॥"
  },
  {
    "text": "पुत्रैर्गणेशस्कंदाद्यैस्तथा गिरिजया सह॥\nराज्यं प्रतापिभिश्चक्रेऽशंकश्चंक्रमणेन च॥ ३४.६ ॥"
  },
  {
    "text": "येनांधको महा दैत्यः स देवानामरिर्महान्॥\nदुष्टो विद्धस्त्रिशूलेन गगने स्थापितश्चिरम्॥ ३४.७ ॥"
  },
  {
    "text": "हत्वा गजासुरं येन उत्कृत्त्य चर्म वै कृतम्॥\nचिरं प्रावरणं दिव्यं तथा त्रिपुरदीपनम्॥\nविष्णुना पाल्यभूतेन रेजे सर्वांगसुन्दरः॥ ३४.८ ॥"
  },
  {
    "text": "तं द्रष्टुकामो भगवान्नारदो दिव्य र्शनः॥\nययौ च पर्वतश्रेष्ठं कैलासं चन्द्रपांडुरम्॥ ३४.९ ॥"
  },
  {
    "text": "सुधया परया चापि सेवितं परमाद्भुतम्॥\nकर्पूरगौरं च तदा दृष्ट्वा तं सुमहाबलम्॥\nनारदो विस्मयाविष्टः प्रविष्टो गन्धमादनम्॥ ३४.१० ॥"
  },
  {
    "text": "अनेकाश्चर्यसंयुक्तं तपनैश्च सुशोभितम्॥\nगायद्विद्याधरीभिश्च पूरितं च महाप्रभम्॥ ३४.११ ॥"
  },
  {
    "text": "कल्पद्रुमाश्च बहवो लताभिः परिवेष्टिताः॥\nघनच्छायासू तास्वेव विशिष्टा कामधेनवः॥ ३४.१२ ॥"
  },
  {
    "text": "पारिजातवनामोदलंपटा बहवोऽलयः॥\nकलहंसाश्च बहवः क्रीडमानाः सरस्तु च॥ ३४.१३ ॥"
  },
  {
    "text": "शिखंडिनो महच्चक्रुस्तत्र केकारवं मुदा॥\nपंचमालापिनः सर्वे विहंगाः संमदान्विताः॥ ३४.१४ ॥"
  },
  {
    "text": "करिणः करिणीभिश्च मोदमानाः सुवर्चसः॥\nसिंहास्तथा गर्जमानाः शार्दूलैः सह संगताः॥ ३४.१५ ॥"
  },
  {
    "text": "वृषभा नंदिमुख्याश्च रेभमाना निरन्तरम्॥\nदेवद्रुमाश्च बहवस्तथा चंदनवाटिकाः॥ ३४.१६ ॥"
  },
  {
    "text": "नागपुंनागबकुलाश्चंपका नागकेसराः॥\nतथा च वनजंब्वश्च तथा कनककेतकाः॥ ३४.१७ ॥"
  },
  {
    "text": "कह्लाराः करवीरिश्च कुमुदानि ह्यनेकशः॥\nमंदाराश्च बदर्यश्च क्रमुकाः पाटलास्तथा॥ ३४.१८ ॥"
  },
  {
    "text": "तथान्ये बहवो वृक्षाः शम्भोस्तोषकराह्यमी॥\nऐकपद्येन दृष्टास्ते नानाद्रुमलतान्विताः॥\nआरामा बहवस्तत्र द्विगुणाश्च बभूविरे॥ ३४.१९ ॥"
  },
  {
    "text": "गगनान्निस्सृतः सद्यो गंगौघः परमाद्भुतः॥\nपतितो मस्तके तस्य पर्वतस्य सुशोभिते॥ ३४.२० ॥"
  },
  {
    "text": "कूपो हि पयसां ये न पवित्रं वर्तते जगत्॥\nसोपि द्विधा तदा दृष्टो नारदेन महात्मना॥ ३४.२१ ॥"
  },
  {
    "text": "सर्वं तदा द्विधाभूतं दृष्टं तेन महात्मना॥\nनारदेन तदा विप्राः परमेण निरीक्षितः॥ ३४.२२ ॥"
  },
  {
    "text": "एवं विलोकमानोऽसौ नारदो भगवानृषिः॥\nत्वरितेन तथा यातः शिवालोकनतत्परः॥ ३४.२३ ॥"
  },
  {
    "text": "यावद्द्वारि स्थितोपश्यन्महदाश्चर्यमेव च॥\nद्वारपालौ तदा दृष्टौ कृतकौ विश्वक्मणा॥ ३४.२४ ॥"
  },
  {
    "text": "नारदो मोहितो ह्यासीत्पप्रच्छ च स तौ तदा॥\nअहं प्रवेष्टुमिच्छामि शिवदर्शनलालसः॥ ३४.२५ ॥"
  },
  {
    "text": "तस्मादनुज्ञा दातव्या दर्शनार्थं शिवस्य च॥\nअश्रृण्वन्तौ तदा दृष्ट्वा नारदो विस्मितोऽभवत्॥ ३४.२६ ॥"
  },
  {
    "text": "ज्ञानदृष्ट्या विलोक्याथ दूष्णींभूतोऽभवत्तदा॥\nकृत्रिमौ हि च तौ ज्ञात्वा प्रविष्टो हि महामनाः॥ ३४.२७ ॥"
  },
  {
    "text": "तथान्ये तत्सरूपाश्च दृष्टास्तेन महात्मना॥\nऋषिः प्रणमितस्तैश्च नारदो भगवान्मुxx॥ ३४.२८ ॥"
  },
  {
    "text": "एवमादीन्यनेकानि आश्चर्याणि ददर्श सः॥\nददर्शाथ च सुव्यक्तं त्र्यंबकं गिरिजान्वितम्॥ ३४.२९ ॥"
  },
  {
    "text": "अर्धासनगता साध्वी शंकरस्य महात्मनः॥\nतनया गिरिराज्य यया व्याप्तं जगत्त्रयम्॥ ३४.३० ॥"
  },
  {
    "text": "गौरी सितेक्षणा बाला तन्वंगी चारुलोचना॥\nयया रूपी कृतः शम्भुरुपादेयः कृतो महान्॥ ३४.३१ ॥"
  },
  {
    "text": "निर्विकानि विकारैश्च बहुभिर्विकलीकृतः॥\nअर्द्धागलग्ना सा देवी दृष्टा तेन शिवस्य च॥ ३४.३२ ॥"
  },
  {
    "text": "नारदेन तथा शम्भुर्दृष्टस्त्रिभुवनेश्वरः॥\nशुद्धचामी करप्रख्यः सेव्यमानः सुरासुरैः॥ ३४.३३ ॥"
  },
  {
    "text": "शंखेन भोगिवर्येण सेवितं चांघ्रिपंकजम्॥\nधृतराष्ट्रेण च तथा तक्षकेण विशेषतः॥\nतथा पद्मेन महा शेषेणापि विशेषतः॥ ३४.३४ ॥"
  },
  {
    "text": "अन्यैश्च नागवर्यैश्च सेवितो हि निरंतरंम्॥\nवासुकिः कंठलग्नो हि हारभूतो महाप्रभः॥ ३४.३५ ॥"
  },
  {
    "text": "कंबलाश्वतरौ नित्यं कर्णभूषणभूषितौ॥\nजटामूलगताश्चान्ये महाफणिवरा ह्यमी॥ ३४.३६ ॥"
  },
  {
    "text": "अनेकजातिसंवीता नानावर्णाश्च पद्मिनः॥\nतक्षकः कुलिकः शंखो धृतराष्ट्रो महाप्रभः॥ ३४.३७ ॥"
  },
  {
    "text": "पद्मो दंभः सुदंभश्च करालो भीषणस्तथा॥\nएते चान्ये च बहवो नागाश्चाशीविषा ह्यमी॥ ३४.३८ ॥"
  },
  {
    "text": "अंगभूता हरस्या सन्पूज्यस्यास्य जगत्त्रये॥\nफणैकया शोभमानाः केचिद्धि पन्नगोत्तमाः॥ ३४.३९ ॥"
  },
  {
    "text": "फणानां द्वितयं केषां त्रितयं च महाप्रभम्॥\nचतुष्क पंचकषट्कं सप्तकं चाष्टकं तथा॥ ३४.४० ॥"
  },
  {
    "text": "नवकं दशकं चैव तथैकादशकं त्वथ॥\nद्वादशकं चाष्टादशकमेकोनविंशकं तथा॥ ३४.४१ ॥"
  },
  {
    "text": "चत्वारिंशत्फणाः केऽपि पंचाशत्कं च षष्टिकम्॥\nसप्ततिश्चाप्यशीतिश्च नवतिश्च तथैव च॥ ३४.४२ ॥"
  },
  {
    "text": "तथा शतसहस्राणि ह्ययुतप्रयुतानि च॥\nअर्बुदानि च रत्नानि तथा शङ्खमितानि च॥ ३४.४३ ॥"
  },
  {
    "text": "अनंताश्च फणा येषां ते सर्पाः शिवभूषणाः॥\nदृष्टास्तदानीं ते सर्वे नारदेन महात्मना॥ ३४.४४ ॥"
  },
  {
    "text": "विद्यावंतोऽपि ते सर्वे भोगिनोऽपि सुशोभिताः॥\nहारभूषणभूतास्ते मणिमंतोऽमितप्रभाः॥ ३४.४५ ॥"
  },
  {
    "text": "अर्द्धचंद्रांकितो यस्य कपर्द्दस्त्वतिसुंदरः॥\nचक्षुषा च तृतीयेन भालस्थेन विराजितः॥ ३४.४६ ॥"
  },
  {
    "text": "पंचवक्त्रो महादेवो बाहुभिर्द्दशभिर्वृतः॥\nतथा मरकतश्यामकंधरोऽतीवसुंदरम्॥ ३४.४७ ॥"
  },
  {
    "text": "उरो यस्य विशालं च तथोरुजघनं परम्॥\nचरणद्वयं च रुद्रस्य शोभितं परमं महत्॥ ३४.४८ ॥"
  },
  {
    "text": "तद्दृष्टं चरणारविंदमतुलं तेजोमयं सुंदरं संध्यारागसुमंगलं च परमं तापापनुत्तिंकरम्॥\nतेजोराशिकरं परात्परमिदं लावण्यलीलस्पदं सर्वेषां सुखवृद्धिकारणपरं शंभोः पदं पावनम्॥ ३४.४९ ॥"
  },
  {
    "text": "तथैव दृष्ट्वा परमं पराणां परा सती रूपवती च सुंदरी॥\nसौभाग्यलावण्यमहाविभूत्या विराजमाना ह्यतिसुंदरी शुभा॥ ३४.५० ॥"
  },
  {
    "text": "दृष्ट्वा तौ दपती शुद्धौ राजमानौ जगत्त्रये॥\nअभिन्नौ भेदमापन्नौ निर्गुणौ गुणिनौ च तौ॥ ३४.५१ ॥"
  },
  {
    "text": "साकारौ च निराकारौ निरातंकौ सुखप्रदौ॥\nववंदे च मुदा तौ स नारदो भगवत्प्रियः॥\nउत्थायोत्थाय च तदा तुष्टाव जगदीश्वरौ॥ ३४.५२ ॥"
  },
  {
    "text": "<b>॥नारद उवाच॥\n</b>\nनतोस्म्यहं देववरौ युवाभ्यां परात्पराभ्यां कलया तथापि॥\nदृष्टौ मया दंपती राजमानौ यौ वीजभूतौ सचराचरस्य ॥ ३४.५३ ॥"
  },
  {
    "text": "पितरौ सर्वललोकस्य ज्ञातौ चाद्यैव तत्त्वतः॥\nमया नास्त्यत्र संदेहो भवतोः कृपया तथा॥ ३४.५४ ॥"
  },
  {
    "text": "एवं स्तुतौ तदा तेन नारदेन महात्मना॥\nतुतोष भगवाञ्छंभुः पार्वत्या सहितस्तदा॥ ३४.५५ ॥"
  },
  {
    "text": "<b>॥महादेव उवाच॥\n</b>\nसुखेन स्थीयते ब्रह्मन्किं कार्यं करवाणि ते॥\nतच्छ्रुत्वा वचनं शंभोर्नारदो वाक्यमब्रवीत्॥ ३४.५६ ॥"
  },
  {
    "text": "दर्शनं जातमद्यैव तेन तुष्टोऽस्म्यहं विभो॥\nदर्शनात्सर्वमेवाद्य शंभो मम न संशयः॥ ३४.५७ ॥"
  },
  {
    "text": "क्रीडनार्थमिहायातः कैलासं पर्वतोत्तमम्॥\nहृदिस्थो हि सदा नॄणामास्थितो भगवन्प्रभो॥ ३४.५८ ॥"
  },
  {
    "text": "तथापि दर्शनं भाव्यं सततं प्राणिनामिह॥ ३४.५९ ॥"
  },
  {
    "text": "<b>॥गिरिजोवाच॥\n</b>\nका क्रीडा हि त्वया भाव्या वद शीघ्रं ममाग्रतः॥\nतस्यास्तद्वचनं श्रुत्वा उवाच प्रहसन्निव॥ ३४.६० ॥"
  },
  {
    "text": "द्यूतक्रीडा महादेव दृश्यते विविधात्र च॥\nभवेद्द्वाभ्यां च द्यूते हि रमणाच् महत्सुखम्॥ ३४.६१ ॥"
  },
  {
    "text": "इत्येवमुक्त्वो परतं सती भृशमुवाच वाक्यं कुपिता ऋषिं प्रति॥\nकथं विजानासि परं प्रसिद्धं द्यूतं च दुष्टोदरकं मनस्विनाम्॥ ३४.६२ ॥"
  },
  {
    "text": "त्वं ब्रह्मपुत्रोऽसि मुनिर्मनीषिणां शास्ता हि वाक्यं विविधैः प्रसिद्धैः॥\nचरिष्यमाणो भुवनत्रये न हि त्वदन्यो ह्यपरो मनस्वी॥ ३४.६३ ॥"
  },
  {
    "text": "एवमुक्तस्तदा देव्या नारदो देवदर्शनः॥\nउवाच वाक्यं प्रहसन्गिरिजां शिवसन्निधौ॥ ३४.६४ ॥"
  },
  {
    "text": "<b>॥नारद उवाच॥\n</b>\nद्यूतं न जानामि न चाश्रयामि ह्यहं तपस्वी शिवकिंकरश्च कथं च मां पृच्छसि राजकन्यके योगीश्वराणां परमं पवित्रे॥ ३४.६५ ॥"
  },
  {
    "text": "निशम्य वाक्यं गिरिजा सती तदा ह्युवाच वाक्यं च विहस्य तं प्रति॥\nजानासि सर्वं च बटोऽद्य पश्य मे द्यूतं महेशेन करोमि तेऽग्रतः॥ ३४.६६ ॥"
  },
  {
    "text": "इत्येवमुक्त्वा गिरिराजकन्यका जग्राह चाक्षान्भुवनैकसुंदरी॥\nक्रीडां चकाराथ महर्षिसाक्ष्यके तत्रास्थिता सा हि भवेन संयुता॥ ३४.६७ ॥"
  },
  {
    "text": "तौ दंपती क्रीडया सज्जमानौ दृष्टौ तदा ऋषिणा नारदेन॥\nसविस्मयोत्फुल्लमना मनस्वी विलोकमानोऽतितरां तुतोष॥ ३४.६८ ॥"
  },
  {
    "text": "सखीजनेन संवीता तदा द्यूतपरा सती॥\nशिवेन सह संगत्य च्छलाद्द्यूतमकारयत्॥ ३४.६९ ॥"
  },
  {
    "text": "स पणं च तदा चक्रे छलेन महता वृतः॥\nजिता भवानी च तदा शिवेन प्रहसन्निव॥ ३४.७० ॥"
  },
  {
    "text": "नारदोऽस्याः शिवेनाथ उपहासकरोऽभवत्॥\nनिशम्य हारितं द्यूतमुपहासं निशम्य च॥ ३४.७१ ॥"
  },
  {
    "text": "नारदस्य दुरुक्तैश्च कुपिता पार्वती भृशम्॥\nउवाच त्वरिता चैव दत्त्वा चैवार्द्धचंद्रकम्॥ ३४.७२ ॥"
  },
  {
    "text": "तथा शिरोमणी चैव तरले च मनोहरे॥\nमुखं सुखोभनं चैव तथा कुपितसुंदरम्॥\nदृष्टं हरेण च पुनः पुनर्द्यूतमकारयत्॥ ३४.७३ ॥"
  },
  {
    "text": "तथा गिरिजया प्रोक्तः शंकरो लोकशंकरः॥\nहारितं च मया दत्तः पण एव च नान्यथा॥ ३४.७४ ॥"
  },
  {
    "text": "क्रियते च त्वया शंभो कः पणो हि तदुच्यताम्॥\nततः प्रहस्य चोवाच पार्वतीं च त्रिलोचनः॥ ३४.७५ ॥"
  },
  {
    "text": "मया पणोऽयं क्रियते भवानि त्वदर्थमेतच्च विभूषणं महत्॥\nसा चंद्रलेखा हि महान्हि हारस्तथैव कर्णोत्पलभूषणद्वयम्॥ ३४.७६ ॥"
  },
  {
    "text": "इदमेव त्वया तन्वि मां जित्वा गृह्यतां सुखम्॥\nततः प्रवर्तितं द्यूतं शंकरेण सहैव च॥ ३४.७७ ॥"
  },
  {
    "text": "एवं विक्रीडमानौ तावक्षविद्याविशारदौ॥\nतदा जितो भवान्याथ शंकरो बहुभूषणः॥ ३४.७८ ॥"
  },
  {
    "text": "प्रहस्य गौरी प्रोवाच शंकरं त्वतिसुंदरी॥\nहारितं च पणं देहि मम चाद्यैव शंकर॥ ३४.७९ ॥"
  },
  {
    "text": "तदा महेशः प्रहसन्सत्यं वाक्यमुवाच ह॥\nन जितोऽहं त्वया तन्वि तत्त्वतो हि विमश्यताम्॥ ३४.८० ॥"
  },
  {
    "text": "अजेयोऽहं प्राणिनां सर्वथैव तस्मान्न वाच्यं तु वोच हि साध्वि॥\nद्यूतं कुरुष्वाद्य यथेष्टमेव जेष्यामि चाहंच पुनः प्रपश्या॥ ३४.८१ ॥"
  },
  {
    "text": "तदाम्बिकाह स्वपतिं महेशं मया जितोऽस्यद्य न विस्मयोऽत्र॥\nएवमुक्त्वा तदा शंभुं करे गृह्य वरानना॥\nजितोऽसि त्वं न संदेहस्त्वं न जानासि शंकर॥ ३४.८२ ॥"
  },
  {
    "text": "एवं प्रहस्य रुचिरं गिरिजा तु शंभुं सा प्रेक्ष्या नर्मवचसा स तयाभिभूतः॥\nदेहीति म सकलमंगलमंगलेश यद्धारितं स्मररिपो वचसानुमोदितम्॥ ३४.८३ ॥"
  },
  {
    "text": "<b>॥शिव उवाच॥\n</b>\nअजेयोऽहं विशालाक्षि तव नास्त्यत्र संशयः॥\nअहंकारेण यत्प्रोक्तं तत्त्वतस्तद्विमृश्यताम्॥ ३४.८४ ॥"
  },
  {
    "text": "तस्य तद्वचनं श्रुत्वा प्रोवाच च विहस्य सा॥\nअजेयो हि महादेवः सर्वेषामपि वै प्रभो॥ ३४.८५ ॥"
  },
  {
    "text": "मयैकया जितोऽसि त्वं द्यूतेन विमलेन हि॥\nन जानासि च किंचिच्च कार्याकार्यं विवक्षितम्॥॥ ३४.८६ ॥"
  },
  {
    "text": "एवं विवदमानौ तौ दंपती परमेश्वरौ॥\nनारदः प्रहसन्वाक्यमुवाच ऋषिसत्तमः॥ ३४.८७ ॥"
  },
  {
    "text": "<b>॥नारद उवाच॥\n</b>\nआकर्णयाऽऽकर्णविशालनेत्रे वाक्यं तदेकं जगदेकमंगलम्॥\nअसौ महाभाग्यवतां वरेण्यस्त्वया जितः किं च मृषा ब्रवीषि॥ ३४.८८ ॥"
  },
  {
    "text": "अजितो हि महादेवो देवानां परमो गुरुः॥\nअरूपोऽयं सुरूपोयं रूपातीतोऽयमुच्यते॥ ३४.८९ ॥"
  },
  {
    "text": "एक एव परं ज्योतिस्तेषामपि च यन्महः॥\nत्रैलोक्यनाथो विश्वात्मा शंकरो लोकशंकरः॥ ३४.९० ॥"
  },
  {
    "text": "कथं त्वया जितो देवि ह्यजेयो भुवनत्रये॥\nशिवमेनं न जानासि स्त्रीभावाच्च वरानने॥ ३४.९१ ॥"
  },
  {
    "text": "नारदेनैवमुक्ता सा कुपिता पार्वती भृशम्॥\nबभाषे मत्सरग्रस्ता साक्षेपं वचनं सती॥ ३४.९२ ॥"
  },
  {
    "text": "<b>॥पार्वत्युवाच॥\n</b>\nचापल्याच्च न वक्त्व्यं ब्रह्मपुत्र नमोस्तु ते ॥"
  },
  {
    "text": "तव भीतास्मि भद्रं ते देवर्षे मौनमावह॥ ३४.९३ ॥"
  },
  {
    "text": "कथं शिवो हि देवर्ष उक्तोऽतो हि त्वया बहु॥\nमत्प्रसादा स्छवो जात ईश्वरो यो हि पठ्यते॥ ३४.९४ ॥"
  },
  {
    "text": "मया लब्धप्रतिष्ठोऽयं जातो नास्त्यत्र संशयः॥ ३४.९५ ॥"
  },
  {
    "text": "एवं बहुविधं श्रुत्वा नारदो मौनमाश्रयत्॥\nपस्थितं च तद्दृष्ट्वा भृंगी वाक्यमथाब्रवीत्॥ ३४.९६ ॥"
  },
  {
    "text": "<b>॥भृंग्युवाच॥\n</b>\nत्वया बहु न वक्तव्यं पुनरेव च भामिनि॥\nअजेयो निर्विकारो हि स्वामी मम सुमध्यमे॥ ३४.९७ ॥"
  },
  {
    "text": "स्त्रीभावयुक्तासि वरानने त्वं देवं न जानासि परं पराणाम्॥\nकामं पुरस्कृत्य पुरा भवानि समागतास्येव महेशमुग्रम॥ ३४.९८ ॥"
  },
  {
    "text": "यथा कृतं तेन पिनाकिना पुरा एतत्स्मृतं किं सुभगे वदस्व नः॥\nकृतो ह्यनंगो हि तदा ह्यनेन दग्धं वनं तस्य गिरेः पितुस्ते॥ ३४.९९ ॥"
  },
  {
    "text": "xxxवात्त्वयाराधित एव एष शिवः पराणां परमः परात्मा॥ ३४.१०० ॥"
  },
  {
    "text": "भृंगिणेत्येवमुक्ता सा ह्युवाच किपिता भृशम्॥\nश्रृण्वतो हि महेशस्य वाक्यं पृष्टा च भृंगिणम्॥ ३४.१०१ ॥"
  },
  {
    "text": "<b>॥पार्वत्युवाच॥\n</b>\nहं भृंगिन्पक्षपातित्वाद्यदुक्तं वचनं मम॥\nशिवप्रियोऽसि रे मन्द भेदबुद्धिरतो ह्यसि॥ ३४.१०२ ॥"
  },
  {
    "text": "अहं शिवात्मिका मूढ शिवो नित्यं मयि स्थितः॥\nकथं शिवाभ्यां भिन्नत्वं त्वयोक्तं वाग्बलेन हि॥ ३४.१०३ ॥"
  },
  {
    "text": "श्रुतं च वाक्यं शुभदं पार्वत्या भृंगिणा तदा॥\nउवाच पार्वतीं भृंगी रुषितः शिवसन्निधौ॥ ३४.१०४ ॥"
  },
  {
    "text": "पुतुर्यज्ञे च दक्षस्य शिवनिंदा त्वया श्रुता॥\nअप्रियक्षवणात्सद्यस्त्वया त्यक्तं कलेवरम्॥ ३४.१०५ ॥"
  },
  {
    "text": "तत्क्षणादेव नन्वंगि ह्यधुना किं कृतं त्वया॥\nसंभ्रमात्किं न जानासि शिवनिंदकमेव च॥ ३४.१०६\nकथं वा पर्वतश्रेष्ठाज्जाता से वरवर्णिनि॥\nकथं वा तपसोग्रेण संतप्तासि सुमध्यमे॥ ३४.१०७ ॥"
  },
  {
    "text": "सप्रेमा च शिवे भक्तिस्तव नास्तीह संप्रातम्॥\nशिवप्रियासि तन्वंगि तस्नादेवं ब्रवीमि ते॥ ३४.१०८ ॥"
  },
  {
    "text": "शिवात्परतरं नान्यत्त्रिषु लोकेषु विद्यते॥\nशिवे भक्तिस्त्वया कार्या सप्रेमा वरवर्णिनि॥ ३४.१०९ ॥"
  },
  {
    "text": "भक्तासि त्वं महादेवि महाभाग्यवतां वरे॥\nसंसेव्यतां प्रयत्नेन तपसोपार्जितस्त्वया॥ ३४.११० ॥"
  },
  {
    "text": "शिवो वरेण्यः सर्वेशो नान्यथा कर्तुमर्हसि॥\nभृंगिणो वचनं श्रुत्वा गिरिजा तमुवाचह॥ ३४.१११ ॥"
  },
  {
    "text": "<b>॥गिरिजोवाच॥\n</b>\nरे भृंगिन्मौनमालंब्य स्थिरो भवाथ वा व्रज॥\nवाच्यावाच्यं न जानासि किं ब्रवीषि पिशाचवत्॥ ३४.११२ ॥"
  },
  {
    "text": "तपसा केन चानीतः कया चापि शिवो ह्ययम्॥\nकाहं कोऽसौ त्वया ज्ञातो भेदबुद्ध्या ब्रवीषि मे॥ ३४.११३ ॥"
  },
  {
    "text": "कोऽसि त्वं केन युक्तोऽसि कस्माच्च बहु भाषसे॥\nशापं तव प्रदास्यामि शिवः किं कुरुतेऽधुना॥ ३४.११४ ॥"
  },
  {
    "text": "भृंगिणोक्ता तिरस्कृत्य तदा शापं ददौ सती॥\nनिमामो भव रे मन्द रे भृंगिञ्छिंकरप्रिय॥ ३४.११५ ॥"
  },
  {
    "text": "एवमुक्त्वा तदा देवी पार्वती शंकरप्रिया॥\nअथ कोपेन संयुक्ता पार्वती शंकरं तदा॥ ३४.११६ ॥"
  },
  {
    "text": "कर गृह्य च तन्वंगी भुजंगं वासुकिं तथा॥\nउदतारयत्कंठात्सा तथान्यानि बहूनि च॥ ३४.११७ ॥"
  },
  {
    "text": "शंभोर्जग्राह कुपिता भूषणानि त्वरान्विता॥\nहृत चंद्रकला तस्य गजाजिनमनुत्तमम्॥ ३४.११८ ॥"
  },
  {
    "text": "कंबलाश्वतरौ नागौ महेशकृतभूषणौ॥\nहृतौ तया महादेव्या छलोक्त्यां च प्रहस्य वै॥ ३४.११९ ॥"
  },
  {
    "text": "कौपीनाच्छा दनं तस्या च्छलोक्त्या च प्रहस्य वै॥\nतदा गणाश्च सख्यश्च त्रपया पीडिता भवन्॥ ३४.१२० ॥"
  },
  {
    "text": "पराङ्गमुखाश्च संजाता भृङ्गी चैव महातपाः॥\nतथा चण्डो हि मुण्डश्च महालोमा महोदरः॥ ३४.१२१ ॥"
  },
  {
    "text": "एते चान्ये च बहवो गणास्ते दुःखिनोऽभवन्॥\nतांश्च दृष्ट्वा तथाभूतन्महेशो लज्जितोऽभवत्॥ ३४.१२२ ॥"
  },
  {
    "text": "उवाच वाक्यं रुषितः पार्वतीं प्रति शंकरः॥ ३४.१२३ ॥"
  },
  {
    "text": "<b>॥रुद्र उवाच॥\n</b>\nउपहासं प्रकुर्वंति सर्वे हि ऋषयो भृशम्॥\nतथा ब्रह्मा च विष्णुश्च तथा चेन्द्रादयो ह्यमी॥ ३४.१२४ ॥"
  },
  {
    "text": "उपहासपराः सर्वे किं त्वयाद्य कृतं शुभे॥\nकुले जातासि तन्वंगि कथमेवं करिष्यसि॥ ३४.१२५ ॥"
  },
  {
    "text": "त्वया जितो ह्यहं सुभ्रु यदि जानासि तत्त्वतः॥\nतर्ह्येवं कुरु मे देहि कौपीनाच्छादनं परम्॥\nदेहि कौपी नामात्रं मे नान्यथा कर्तुमर्हसि॥ ३४.१२६ ॥"
  },
  {
    "text": "एवमुक्ता सती तेन शंभुना योगिना तदा॥\nप्रहस्य वाक्यं प्रोवाच पार्वती रुचिरानना॥ ३४.१२७ ॥"
  },
  {
    "text": "किं कौपीनेन ते कार्यं मुनिना भावितात्मना॥\nदिगम्बरेणैव तदा कृतं दारुवनं तथा॥ ३४.१२८ ॥"
  },
  {
    "text": "भिक्षाटनमिषेणैव ऋषिपत्न्यो विरोहिताः॥\nगच्छ तस्ते तदा शंभो पूजनं तैर्महत्कृतम्॥ ३४.१२९ ॥"
  },
  {
    "text": "कौपीनं पतितं तत्र मुनिभिर्नान्यथोदितम्॥\nतस्मात्त्वया प्रहातव्यं द्यूतोहारितमेव तत्॥ ३४.१३० ॥"
  },
  {
    "text": "तच्छ्रुत्वा कुपितो रुद्रः पार्वतीं परमेश्वरः॥\nनिरीक्षमाणोऽतिरुषा तृतीयेनैव चक्षुषा॥ ३४.१३१ ॥"
  },
  {
    "text": "कुपितं शंकरं दृष्ट्वा सर्व देवगणास्तदा॥\nभयेन महताविष्टास्तथा गणकुमारकाः॥ ३४.१३२ ॥"
  },
  {
    "text": "ऊचुः सर्वे शनैस्तत्र शंकितेन परस्परम्॥\nअद्यायं कुपितो रुद्रो गिरिजां प्रति संप्रति॥ ३४.१३३ ॥"
  },
  {
    "text": "यथा हि मदनो दग्धस्तथेयं नान्यथा वचः॥\nएवं मीमांसमानास्ते गणा देवर्षयस्तदा॥ ३४.१३४ ॥"
  },
  {
    "text": "विलोकितास्तया देव्या सर्वे सौभाग्यमुद्रया॥\nउवाच प्रहसन्नेव सती सत्पुरुषं तदा॥ ३४.१३५ ॥"
  },
  {
    "text": "किमालोकपरो भूत्वा चक्षुषा परमेण हि॥\nनाहं कालो न कामोऽहं नाहं दभस्य वै मखः॥ ३४.१३६ ॥"
  },
  {
    "text": "त्रिपुरो नैव वै शंभो नांधको वृषभध्वज॥\nवीक्षितेनैव किं तेन तव चाद्य भविष्यति॥\nवृथैव त्वं विरूपाक्षो जातोऽसि मम चाग्रतः॥ ३४.१३७ ॥"
  },
  {
    "text": "एवमादीन्यनेकानि हयुवाच परमेश्वरी॥\nनिशम्य देवो वाक्यानि गमनाय मनो दधे॥ ३४.१३८ ॥"
  },
  {
    "text": "वनमेव वरं चाद्य विजनं परमार्थतः॥\nएकाकी यतचित्तात्मा त्यक्तसर्वपरिग्रहः॥ ३४.१३९ ॥"
  },
  {
    "text": "स सुखी परमार्थज्ञः स विद्वान्स च पंडितः॥\nयेन मुक्तौ कामरागौ स मुक्तः स सुखी भवेत्॥ ३४.१४० ॥"
  },
  {
    "text": "एवं विमृश्य च तदा गिरिजां विहाय श्रीशंकरः परमकारुणिकस्तदानीम्॥\nयातः प्रियाविरहितो वनमद्भुतं च सिद्धाटवीं परमहंसयुतां तथैव॥ ३४.१४१ ॥"
  },
  {
    "text": "निर्गतं शंकरं दृष्ट्वा सर्वे कैलासवासिनः॥\nनिर्ययुश्च गणाः सर्वे वीरभद्रादयोऽनु तम्॥ ३४.१४२ ॥"
  },
  {
    "text": "छत्रं भृंगी समादाय जगाम तस्य पृष्ठतः॥\nचामरे वीज्यमाने च गंगायमुनसन्निभे॥ ३४.१४३ ॥"
  },
  {
    "text": "ताभ्यां युक्तस्तदा नंदी पृष्ठतोऽन्वगमत्सुधीः॥\nवृषभों ह्यग्रतो भूत्वा पुष्पकेण विराजितः॥ ३४.१४४ ॥"
  },
  {
    "text": "शोभमानो महादेव एभिः सर्वैः सुशोभनैः॥\nअंतःपुरगता देवी पार्वती सा हि दुर्मनाः॥ ३४.१४५ ॥"
  },
  {
    "text": "सखीभिर्बहुभिस्तत्र तथान्याभिः सुसंवृता॥\nगिरिजा चिंतयामास मनसा परमेश्वरम्॥ ३४.१४६ ॥"
  },
  {
    "text": "ततो दूरं गतः शंभुर्विसृज्य च गणांस्तदा॥\nगणेशं च कुमारं च वीरभद्रं तथाऽपरान्॥ ३४.१४७ ॥"
  },
  {
    "text": "भृंगिणं नंदिनं चंडं सोमनंदिनमेव च॥\nएतानन्यांश्च सर्वांश्च कैलासपुरवासिनः॥ ३४.१४८ ॥"
  },
  {
    "text": "विसृज्य च महादेव एक एव महातपाः॥\nगतो दूरं वनस्यांते तथा सिद्धवटं शिवः॥ ३४.१४९ ॥"
  },
  {
    "text": "काश्मीररत्नोपलसिद्धरत्नवैदूर्यचित्रं सुधया परिष्कृतम्॥\nदिव्यासनं तस्य च कल्पितं भुवा तत्रास्थितो योगपतिर्महेशः॥ ३४.१५० ॥"
  },
  {
    "text": "पद्मासने चोपविष्टो महेशो योगवित्तमः॥\nकेवलं चात्मनात्मानं दध्यौ मीलितलोचनः॥ ३४.१५१ ॥"
  },
  {
    "text": "शुशुभे स महादेवः समाधौ चंद्रशेखरः॥\nयोगपट्टः कृतस्तेन शेषस्य च महात्मनः॥\nवासुकिः सर्पराजश्च कटिबद्धः कृतो महान्॥ ३४.१५२ ॥"
  },
  {
    "text": "आत्मानमात्मात्मतया च संस्तुतो वेदांतवेद्यो न हि विश्वचेष्टितः॥\nएको ह्यनेको हि दुरंतपारस्तथा ह्यर्क्यो निजबोधरूपः॥\nस्थितस्तदानीं परमं पराणां निरीक्षमाणो भुवनैकभर्ता॥ ३४.१५३ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे शिवशास्त्रे शिवपार्वतीद्यूतप्रसंगेन पार्वतीहारितसर्वस्वस्य शिवस्य कैलासं विहाय तपोवनगमनवर्णनंनाम चतुस्त्रिंशोऽध्यायः॥ ३४ ॥ छ ॥"
  }
]
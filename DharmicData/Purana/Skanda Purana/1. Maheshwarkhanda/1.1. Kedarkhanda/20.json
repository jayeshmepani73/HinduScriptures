[
  {
    "text": "<b>॥ऋषय ऊचुः॥\n</b>\nब्रह्मा विष्णुश्च रुद्रश्च सगुणाः कीर्तितास्त्वया॥\nलिंगरूपी तथैवेशो निर्गुणोऽसौ कथं वद॥ २०.१ ॥"
  },
  {
    "text": "त्रिभिर्गुणैर्व्याप्तमिदं चराचरं जगन्महद्व्याप्यथ वाल्पकं वा॥\nमायामयं सर्वमिदं विभाति लिंगं विना केन कुतोविभाति॥ २०.२ ॥"
  },
  {
    "text": "यद्दृश्यमानं महदल्पकं च तन्नश्वरं कृतकत्वाच्च सूत॥ २०.३ ॥"
  },
  {
    "text": "तस्माद्विमृश्य भोः सूत संशयं छेत्तुमर्हसि॥\nव्यासप्रसादात्सकलं जानासि त्वं न चापरः॥ २०.४ ॥"
  },
  {
    "text": "<b>॥सुत उवाच॥\n</b>\nव्यासेन कथितं सर्वमस्मिन्नर्थे शुकं प्रति॥\nशुक उवाच॥\nलिंगरूपी कथं शंभुर्निर्गुणः कथते त्वया॥\nएतन्मे संशयं तात च्छेत्तुमर्हस्यशेषतः॥ २०.५ ॥"
  },
  {
    "text": "<b>॥व्यास उवाच॥\n</b>\nश्रुणु वत्स ब्रवीम्येतत्पुरा प्रोक्तं च नंदिना॥\nअगस्त्यं पृच्छमानं च येन सर्वं श्रुतं शुक॥ २०.६ ॥"
  },
  {
    "text": "निर्गुणं परमात्मानं विद्धि लिंगस्वरूपिणम्॥\nपरा शक्तिस्तथा ज्ञेया निर्गुणा शाश्वती सती ॥ २०.७ ॥"
  },
  {
    "text": "यया कृतिमिदं सर्वं गुणत्रयविभावितम्॥\nएतच्चराचरं विश्वं नश्वरं परमार्थतः॥ २०.८ ॥"
  },
  {
    "text": "एक एव परो ह्यात्मा लिंगरूपी निरंजनः॥\nप्रकृत्या सह ते सर्वे त्रिगुणा विलयं गताः॥ २०.९ ॥"
  },
  {
    "text": "यस्मिन्नेव ततो लिंगं लयनात्कथितं पुरा॥\nतस्माल्लिंगे लयं प्राप्ता परा शक्तिः कुतोऽपरे॥ २०.१० ॥"
  },
  {
    "text": "लीना गुणाश्च रुद्रोक्त्या यैरिदं बद्धमेव च॥\nचराचरं महाभाग तस्माल्लिंगं प्रपूजयेत्॥ २०.११ ॥"
  },
  {
    "text": "लिंगं च निर्गुणं साक्षाज्जानीध्वं भो द्रिजोतमाः॥\nलयाल्लिंगस्य माहात्म्यं गुणानां परिकीर्त्यते॥ २०.१२ ॥"
  },
  {
    "text": "शंकरः सुखदाता हि उच्यमानो मनीषिभिः॥\nसर्वो हि कथ्यते विप्राः सर्वेषामाश्रयो हि स॥ २०.१३ ॥"
  },
  {
    "text": "शंभुर्हि कथ्यते विप्रा यस्माच्च शुभसंभवः॥ २०.१४ ॥"
  },
  {
    "text": "एवं सर्वाणि नामानि सार्थकानि महात्मनः॥\nतेनावृतं जगत्सर्वं शंभुना परमेष्ठिना॥ २०.१५ ॥"
  },
  {
    "text": "<b>॥ऋषय ऊचुः॥\n</b>\nयदा दाक्षायणी चाग्नौ पतिता यज्ञकर्मणि॥\nदक्षस्य च महाभागा तिरोधानगता सती॥ २०.१६ ॥"
  },
  {
    "text": "प्रादुर्भूता कदा सूत कथ्यतां तत्त्वयाऽधुना॥\nपरा शक्तिर्महेशस्य मिलिता च कथं पुनः॥ २०.१७ ॥"
  },
  {
    "text": "एतत्सर्वं महाभाग पूर्ववृत्तं च तत्त्वतः॥\nकथनीयं च अस्माकं नान्यो वक्तास्ति कश्चन॥ २०.१८ ॥"
  },
  {
    "text": "<b>॥सूत उवाच॥\n</b>\nजज्ञे दाक्षायणी ब्रह्मन्विदग्धावयवा यदा॥\nविना शक्त्या महेशोऽपि तताप परमं तपः॥ २०.१९ ॥"
  },
  {
    "text": "लीलागृहीतवपुषा पर्वते हिमवद्गिरौ॥\nभृंगिणा सह विश्वेन नंदिना च तथैव च॥ २०.२० ॥"
  },
  {
    "text": "तथा चंडेन मुंडेन तथान्यैर्बहुभिर्वृतः॥\nदशभिः कोटिगुणितैर्गणैश्च परिवारितः॥ २०.२१ ॥"
  },
  {
    "text": "गणानां चैव कोट्या च तथा षष्टिसहस्रकैः॥\nएवं तत्र गणैर्देव आवृतो वृषभध्वजः॥ २०.२२ ॥"
  },
  {
    "text": "तपो जुषाणः सहसा महात्मा हिमालयस्याग्रगतस्तथैव॥\nगणैर्वृतो वीरभद्रप्रधानैः स केवलो मूलविद्याविहीनः॥ २०.२३ ॥"
  },
  {
    "text": "एतस्मिन्नंतरे दैत्याः प्रादुर्भूता ह्यविद्यया॥\nविष्णुना हि बलिर्बद्धस्तथा ते वै महाबलाः॥ २०.२४ ॥"
  },
  {
    "text": "जाता दैत्यास्ततो विप्रा इंद्रोपद्रवकारकाः॥\nकालखंजा महारौद्राः कालकायास्तथापरे॥ २०.२५ ॥"
  },
  {
    "text": "निवातकवचाः सर्वे रवरावकसंज्ञकाः॥\nअन्ये च बहवो दैत्याः प्रजासंहारकारकाः॥ २०.२६ ॥"
  },
  {
    "text": "तारको नमुचेः पुत्रस्तपसा परमेण हि॥\nब्रह्माणं तोषयामास ब्रह्मा तस्य तुतोष वै॥ २०.२७ ॥"
  },
  {
    "text": "वरान्ददौ यथेष्टांश्च तारकाय दुरात्मने॥\nवरं वृणीष्व भद्रं ते सर्वान्कामान्ददामि ते॥ २०.२८ ॥"
  },
  {
    "text": "तच्छत्वा वचनं तस्य ब्रह्मणः परमेष्ठिनः॥\nवरयामास च तदा वरं लोकभयावहम्॥ २०.२९ ॥"
  },
  {
    "text": "यदि मे त्वं प्रसन्नऽसि अजरामरतां प्रभो॥\nदेहि मे यद्विजानासि अजेयत्वं तथैव च॥ २०.३० ॥"
  },
  {
    "text": "एवमुक्तस्तदा तेन तारकेण दुरात्मना॥\nउवाच प्रहसन्वाक्यममरत्वं कुतस्तव॥ २०.३१ ॥"
  },
  {
    "text": "जातस्य हि ध्रुवो मृत्युरेतज्जानीहि तत्त्वतः॥\nप्रहस्य तारकः प्राह अजेयत्वं च देहि मे॥ २०.३२ ॥"
  },
  {
    "text": "ब्रह्मोवाच तदा दैत्यजेयत्वं तवानघ॥\nविनार्भकेण दत्तं वै ह्यर्भकस्त्वां विजेष्यते॥ २०.३३ ॥"
  },
  {
    "text": "तदा स तारकः प्राह ब्रह्माणं प्रणतः प्रभो॥\nकृतार्थोऽहं हि देवेश प्रसादात्तव संप्रति॥ २०.३४ ॥"
  },
  {
    "text": "एवं लब्धवरो भूत्वा तारको हि महाबलः॥\nदेवान्युद्धार्थमाहूय युयुधे तैः सहासुरः॥ २०.३५ ॥"
  },
  {
    "text": "मुचुकुन्दं समाश्रित्य देवास्ते जयिनोऽभवन्॥\nपुनः पुनर्विकुर्वाणा देवास्ते तारकेण हि॥ २०.३६ ॥"
  },
  {
    "text": "मुचुकुन्दबलेनैव जयमापुःसुरास्तदा॥\nकिं कर्तव्यं हि चास्माकं युध्यमानैर्निरंतरम्॥ २०.३७ ॥"
  },
  {
    "text": "भवितव्यमिति स्मृत्वा गतास्ते ब्रह्मणः पदम्॥\nब्रह्मणश्चाग्रतो भूत्वा ह्यब्रुवंस्ते सवासवाः॥ २०.३८ ॥"
  },
  {
    "text": "<b>॥ देवा ऊचूः॥\n</b>\nबलिना सह पातालमास्तेऽसौ मधुसूदनः॥\nविष्णुं विना हि ते सर्वे वृषाद्याः पतिताः परैः॥ २०.३९ ॥"
  },
  {
    "text": "दैत्येंद्रैश्च महाभाग त्रातुमर्हसि नः प्रभो॥\nतदा नभोगता वाणी ह्युवाच परिसांत्व्य वै॥ २०.४० ॥"
  },
  {
    "text": "हे देवाः क्रियतामाशु मम वाक्यं हि तत्त्वतः॥\nशिवात्मजो यदा देवा भविष्यति महाबलः॥ २०.४१ ॥"
  },
  {
    "text": "युद्धे पुनस्तारकं च वधिष्यति न संशयः॥\nयेनोपायेन भगवाञ्छंभुः सर्वगुहाशयः॥ २०.४२ ॥"
  },
  {
    "text": "दारापरिग्रही देवास्तथा नीतिर्विधीयताम्॥\nक्रियतां च परो यत्नो भवद्भिर्नान्यथा वचः॥ २०.४३ ॥"
  },
  {
    "text": "यूयं देवा विजानीध्वमित्युवाचाशरीरवाक्॥\nपरं विस्मयमापन्ना ऊचुर्देवाः परस्परम्॥ २०.४४ ॥"
  },
  {
    "text": "श्रुत्वा नभोगतां वाणीमाजग्मुस्ते हिमालयम्॥\nबृहस्पतिं पुरस्कृत्य सर्वे देवा वचोऽब्रुवन्॥२०.४५ ॥"
  },
  {
    "text": "हिमालयं महाभागाः सर्वे कार्यार्थगौरवात्॥\nहिमालय महाभाग श्रूयतां नोऽधुना वचः॥ २०.४६ ॥"
  },
  {
    "text": "तारकस्त्रासयत्यस्मान्साहाय्यं तद्वधे कुरु॥\nत्वं शरण्यो भवास्माकं सर्वेषां च तपस्विनाम्॥\nतस्मात्सर्वे वयं याता महेंद्रसहिता विभो॥ २०.४७ ॥"
  },
  {
    "text": "<b>॥ लोमश उवाच॥\n</b>\nएवमभ्यर्थितो देवैर्हिमवान्गिरिसत्तमः॥\nउवाच देवान्प्रहसन्वाक्यं वाक्यविदां वरः॥ २०.४८ ॥"
  },
  {
    "text": "महेन्द्र मुद्दिश्य तदा ह्युपहाससमन्वितः॥\nअक्षमाश्च वयं सर्वे महेन्द्रेण कृताः सुराः॥ २०.४९ ॥"
  },
  {
    "text": "किं कुर्मः सुरकार्यं च तारकस्य वधं प्रति॥\nपक्षयुक्ता वयं सर्वे यदि स्याम सुरोत्तमाः॥ २०.५० ॥"
  },
  {
    "text": "तदा वयं घातयामस्तारकं सह बांधवैः॥\nअचलोहं विपक्षश्च किं कार्यं करवाणि व॥ २०.५१ ॥"
  },
  {
    "text": "तस्य तद्वचनं श्रुत्वा सर्वे देवास्तमब्रुवन्॥\nसर्वे यूयं वयं चैव असमर्था वधं प्रति॥\nतारकस्य महाभाग एतत्कार्यं विचंत्यताम्॥ २०.५२ ॥"
  },
  {
    "text": "येन साध्यो भवेच्छत्रुस्तारको हि महाबलः॥\nतदोवाच महातेजा हिमवान्स सुरान्प्रति॥ २०.५३ ॥"
  },
  {
    "text": "केनोपायेन भो देवास्तारकं हंतुमिच्छथ॥\nकथयंतुत्वरेणैव कार्यं वेत्तुं ममैव हि॥ २०.५४ ॥"
  },
  {
    "text": "तदा सुरैः कथितं सर्वमेतद्वाण्या चोक्तं यत्पुरा कार्यहेतोः॥\nश्रुतं तदा गिरिणा वाक्यमेत xxxxxxx हिमवान्पर्वतो हि॥ २०.५५ ॥"
  },
  {
    "text": "शिवस्य पुत्रेण च धीमता यदा वध्यो दैत्यस्तारको वै महात्मा॥\nतदा सर्वं सुरगकार्यं शुभंस्याद्वाण्या चोक्तं सत्यमेतद्भवेच्च॥ २०.५६ ॥"
  },
  {
    "text": "तस्मात्तदेनत्क्रियतां भवद्भिर्यथा महेशः कुरुते परिग्रहम्॥\nकन्या यथा तस्य शिवस्य योग्या निरीक्ष्यतामाशु सुरैरिदानीम्॥ २०.५७ ॥"
  },
  {
    "text": "तस्य तद्वचनं श्रुत्वा प्रहस्योचुः सुरास्तदा॥\nजनितव्या त्वया कन्या शिवार्थं कार्यसिद्धये॥ २०.५८ ॥"
  },
  {
    "text": "सुराणां च गिरे वाक्यं कुरु शीघ्रं महामते॥\nआधारस्त्वं तु देवानां भविष्यसि न संशयः॥ २०.५९ ॥"
  },
  {
    "text": "इत्युक्तो गिरिराजोऽथ देवैः स्वगृहमामाविशत्॥\nपत्नीं मेनां च पप्रच्छ सुकार्यं समागतम्॥ २०.६० ॥"
  },
  {
    "text": "जनितव्या सुकन्यैका सुरकार्यार्थसिद्धये॥\nदेवानां च ऋषीणां च तथैव च तपस्विनाम्॥ २०.६१ ॥"
  },
  {
    "text": "प्रियं न भवति स्त्रीणां कन्याजननसेव च॥\nतथापि जनितव्या च कन्यैका च वरानने॥ २०.६२ ॥"
  },
  {
    "text": "प्रहस्य मेना प्रोवाच स्वपतिं च हिमालयम्॥\nयदुक्तं भवता वाक्यं श्रूयतां मे त्वयाऽधुना॥ २०.६३ ॥"
  },
  {
    "text": "कन्या सदा दुःखकरी नृणां पते स्त्रीणां तथा शोककरी महामते॥\nतस्माद्विमृश्य सुचिरं स्वयमेव बुद्ध्या यथा हितं शैलपते तदुच्यताम्॥ २०.६४ ॥"
  },
  {
    "text": "हिमवांस्तदुपश्रुत्या प्रियाया वचनं तदा॥\nउवाच वाक्यं मेधावी परोपकरणान्वितम्॥ २०.६५ ॥"
  },
  {
    "text": "येनयेन प्रकारेण परेषामुपजीवनम्॥\nभविष्यति च तत्कार्यं धीमता पुरुषेण हि॥ २०.६६ ॥"
  },
  {
    "text": "स्त्रियापि चैव तत्कार्यं परोपकरणान्वितम्॥\nएवं प्रवर्तिता तेन गिरिणा महिषी तदा॥\nदधार जठरे कन्यां मेना भाग्यवती तदा॥ २०.६७ ॥"
  },
  {
    "text": "महाविद्या महामाया महामेधास्वरूपिणी॥\nरुद्रकाली च अंबा च सती दाक्षायणी परा॥ २०.६८ ॥"
  },
  {
    "text": "तां विभूतिं विशालाक्षी जठरे परमां सती॥\nबभार सा महाभागा मेना चारुविलोचना॥ २०.६९ ॥"
  },
  {
    "text": "स्तुतिं चक्रुस्तदा देवा ऋषयो यक्षकिन्नराः॥\nमेनाया भूरिभाग्यायास्तथा हिमवतो गिरेः॥ २०.७० ॥"
  },
  {
    "text": "एतस्मिन्नंतरे जाता गिरिजा नाम नामतः॥\nप्रादुर्भूता यदा देवी सर्वेषां च सुखप्रदा॥ २०.७१ ॥"
  },
  {
    "text": "देवदुंदुभयो नेदुर्ननृतुश्चाप्सरोगणाः॥\nजगुर्गंधर्वपतयो ननृतुश्चाप्सरोगणाः॥ २०.७२ ॥"
  },
  {
    "text": "पुष्पवर्षेण महता ववृषुर्विबुधास्तथा॥\nतदा प्रसन्नमभवत्सर्वं त्रैलोक्यमेव च॥ २०.७३ ॥"
  },
  {
    "text": "यदावतीर्णा गिरिजा महासती तदैव दैत्या भयमाविशंस्ते॥\nप्राप्ता मुदं देवगणा महर्षयः सचारणाः सिद्धगणास्तथैव॥ २०.७४ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखण्डे श्रीभवान्युत्पत्तिवर्णनंनाम विंशोऽध्यायः॥ २० ॥ छ ॥"
  }
]
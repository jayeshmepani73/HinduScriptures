[
  {
    "text": "<b>॥लोमश उवाच॥\n</b>\nएकदा तु तदा तेन यज्ञः प्रारंभितो महान्॥\nतत्राहूतास्तदा सर्वे दीक्षितेन तपस्विना॥ २.१ ॥"
  },
  {
    "text": "ऋषयो विविधास्तत्र वशिष्ठाद्याः समागताः॥\nअगस्त्यः कश्यपोऽत्रिश्च वामदेवस्तथा भृगुः॥ २.२ ॥"
  },
  {
    "text": "दधीचो भगवान्व्यासो भरद्वाजोऽथ गौतमः॥\nएते चान्ये च बहवः समाजग्मुर्महर्षयः॥ २.३ ॥"
  },
  {
    "text": "तथा सर्वे सुरगणा लोकपालस्तथाऽपरे विद्याधराश्च गंधर्वाः किंनराप्सरसां गणाः॥ २.४ ॥"
  },
  {
    "text": "सप्तलोकात्समानीतो ब्रह्मा लोकपितामहः॥\nवैकुंठाच्च तथा विष्णुः समानीतो मरवं प्रति॥ २.५ ॥"
  },
  {
    "text": "देवेन्द्रो हि समानीत इंद्राण्या सह सुप्रभः॥\nतथा चंद्रो हि रोहिण्या वरुणः प्रिययया सह॥ २.६ ॥"
  },
  {
    "text": "कुबेरः पुष्पकारूढो मृगाऽऽरूढोऽथ मारुतः॥\nबस्ताऽऽरूढः पावकश्च प्रेताऽऽरूढोऽथ निर्ऋति॥ २.७ ॥"
  },
  {
    "text": "एते सर्वे समायाता यज्ञवाटे द्विजन्मनः॥\nते सर्वे सत्कृतास्तेन दक्षेण च दुरात्मना॥ २.८ ॥"
  },
  {
    "text": "भवनानि महार्हाणि सुप्रभाणि महांति च॥\nत्वष्ट्रा कृतानि दिव्यानि कौशल्येन महात्मना॥ २.९ ॥"
  },
  {
    "text": "तेषु सर्वेषु धिष्ण्येषु यथाजोषं समास्थिताः॥ २.१० ॥"
  },
  {
    "text": "वर्त्तमाने महायज्ञे तीर्थे कनखले तथा॥\nऋत्विजश्च कृतास्तेन भृग्वाद्याश्च तपोधनाः॥ २.११ ॥"
  },
  {
    "text": "दीक्षायुक्तस्तदा दक्षः कृतकौतुकमंगलः॥\nभार्यया सहितो विप्रैः कृतस्वत्ययनो भृशम्॥ २.१२ ॥"
  },
  {
    "text": "रेजे महत्त्वेन तदा सुहृद्भिः परितः सदा॥\nएतस्मिन्नंतरे तत्र दधीचिर्वाक्यमब्रवीत्॥ २.१३ ॥"
  },
  {
    "text": "<b>॥दधीचिरुवाच॥\n</b>\nएते सुरेशा ऋषयो महत्तराः सलोकपालाश्च समागतास्तव॥\nतथाऽपि यज्ञस्तु न शोभते भृशंपिनाकिना तेन महात्मना विना॥ २.१४ ॥"
  },
  {
    "text": "येनैव सर्वाण्यपि मंगलानि जातानि शंसंति महाविपश्चितः॥\nसोऽसौ न दृष्टोऽत्र पुमान्पुराणो वृषध्वजो नीलकण्ठः कपर्दी॥ २.१५ ॥"
  },
  {
    "text": "अमंगलान्येव च मंगलानि भवंति येनाधिकृतानि दक्ष॥\nत्रियंबकेनाथ सुमंगलानि भवंति सद्योह्यपमंगलानि॥ २.१६ ॥"
  },
  {
    "text": "तस्मात्त्वयैव कर्तव्यमाह्वानं परमेष्ठिना॥\nत्वरितं चैव शक्रेण विष्णुना प्रभविष्णुना॥ २.१७ ॥"
  },
  {
    "text": "सर्वैरेव हि गंतव्यं यत्र देवो महेश्वरः॥ २.१८ ॥"
  },
  {
    "text": "दाक्षायण्या समेतं तमानयध्वं त्वरान्विताः॥\nतेन सर्वं पवित्रं स्याच्छंभुना योगिना भृशम्॥ २.१९ ॥"
  },
  {
    "text": "यस्य स्मृत्या च नामोक्त्या समग्रं सुकृतं भवेत्॥\nतस्मात्सर्वप्रयत्नेन समानेयो वृषध्वजः॥ २.२० ॥"
  },
  {
    "text": "तस्य तद्वचनं श्रुत्वा प्रहसन्नाह दुष्टधीः॥\nमूलं विष्णुर्हि देवानां यत्र धर्मः सनातनः॥ २.२१ ॥"
  },
  {
    "text": "यस्मिन्वेदाश्च यज्ञाश्च कर्माणिविविधानि च॥\nप्रतिष्ठितानि सर्वाणि सोऽसौ विष्णुरिहागतः॥ २.२२ ॥"
  },
  {
    "text": "सत्यलोकात्समायातो ब्रह्मा लोकपितामहः॥\nवेदैश्चोपनिषद्भिश्च आगमैर्विविधैः सह॥ २.२३ ॥"
  },
  {
    "text": "तथा सुरगणैः साकमागतः सुरराट्‌ स्वयम्॥\nतथा यूयं समायाता ऋषयो वीतकल्मषाः॥ २.२४ ॥"
  },
  {
    "text": "येये यज्ञोचिताः शांतास्तेते सर्वे समागताः॥\nवेदवेदार्थतत्त्वज्ञाः सर्वे यूयं दृढव्रताः॥ २.२५ ॥"
  },
  {
    "text": "अत्रैव च किमस्माकं रुद्रेणापि प्रयोजनम्.॥\nकन्या दत्ता मया विप्रा ब्रह्मणा नोदितेन हि॥ २.२६ ॥"
  },
  {
    "text": "अकुलीनो ह्यसौ विप्रा नष्टो नष्टप्रियः सदा॥\nभूतप्रेतपिशाचानां पतिरेको दुरत्ययः॥ २.२७ ॥"
  },
  {
    "text": "आत्मसंभावितो मूढःस्तब्धो मौनी समत्सरः॥\nकर्मण्यस्मिन्नयोग्योऽसौ नानीतो हि मयाऽधुना॥ २.२८ ॥"
  },
  {
    "text": "तस्मात्त्वया न वक्तव्यं पुनरेवं वचोद्विज॥\nसर्वैर्भवद्भिः कर्तव्यो यज्ञो मे सफलो महान्॥ २.२९ ॥"
  },
  {
    "text": "एतच्छ्रुत्वा वचस्तस्य दधीचिर्वाक्यमब्रवीत्॥ २.३० ॥"
  },
  {
    "text": "<b>॥दधीचिरुवाच॥\n</b>\nसर्वेषामृषिवर्याणां सुराणां भावितात्मनाम्॥\nअनयोऽयं महाञ्जातो विना तेन महात्मना॥ २.३१ ॥"
  },
  {
    "text": "विनाशोऽपि महान्सद्योह्यत्रत्यानां भविष्यति॥\nएवमुक्त्वा दधीचोऽसावेक एव विनिर्गतः॥ २.३२ ॥"
  },
  {
    "text": "यज्ञवाटाच्च दक्षस्य त्वरितः स्वाश्रमं ययौ॥\nमुनौ विनिर्गते दक्षः प्रहसन्निदमब्रवीत्॥ २.३३ ॥"
  },
  {
    "text": "गतः शिवप्रियो वीरो दधीचिर्नाम नामतः॥\nआविष्टचित्ता मंदाश्च मिथ्यावादरताः खलाः॥ २.३४ ॥\nवेदबाह्य दुराचारास्त्याज्यास्ते ह्यत्र कर्मणि॥\nवेदवादरता यूयं सर्वे विष्णुपुरोगमाः॥ २.३५ ॥"
  },
  {
    "text": "यज्ञं मे सफलं विप्राः कुर्वंतु ह्यचिरादिव॥\nतदा ते देवयजनं चक्रुः सर्वे सहर्षयः॥ २.३६ ॥"
  },
  {
    "text": "एतस्मिन्नंतरे तत्र पर्वते गंधमादने॥\nधारागृहे विमानेन सखीभिः परिवारिता॥ २.३७ ॥"
  },
  {
    "text": "दाक्षायणी महादेवी चकार विविधास्तदा॥\nक्रीडा विमानमध्यस्ता कन्दुकाद्याः सहस्रशः॥ २.३८ ॥"
  },
  {
    "text": "क्रीडासक्ता तदा देवी ददर्शाथ महासती॥\nयज्ञं प्रयांतं सोमं च रोहिण्या सहितं प्रभुम्॥ २.३९ ॥"
  },
  {
    "text": "क्व गमिष्यति चंद्रोऽयं विजये पृच्छ सत्वरम्॥\nतयोक्ता विजया देवी तं पप्रच्छ यथोचितम्॥ २.४० ॥"
  },
  {
    "text": "कथितं तेन तत्सर्वं दक्षस्यैव मखादिकम्॥\nतच्छ्रुत्वा त्वरिता देवी विजया जातसंभ्रमा॥\nकथयामास तत्सर्वं यदुक्तं शशिना भृशम्॥ २.४१ ॥"
  },
  {
    "text": "विमृश्य कारणं देवी किमाह्वानं करोति न॥\nदक्षः पिता मे माता च विस्मृता मां कुतोऽधुना॥ २.४२ ॥"
  },
  {
    "text": "पृच्छामि शंकरं चाद्य कारणं कृतनिश्चया॥\nस्थापयित्वा सखीस्तत्र आगता शंकरं प्रति॥ २.४३ ॥"
  },
  {
    "text": "ददर्शतं सभामध्ये त्रिलोचनमवस्थितम्॥\nगणैः परिवृतं सर्वैश्चंडमुंडादिभिस्तदा॥ २.४४ ॥"
  },
  {
    "text": "बाणो भृंगिस्तथा नंदी शैलादो हि महातपाः॥\nमहाकालो महाचंडो महामुंडो महाशिराः॥ २.४५ ॥"
  },
  {
    "text": "धूम्राक्षो धूम्रकेतुश्च धूम्रपादस्तथैव च॥\nएते चान्ये च बहवो गणा रुद्रानुवर्तिनः॥ २.४६ ॥"
  },
  {
    "text": "केचिद्भयानका रौद्राः कबंधाश्च तथा परे॥\nविलोचनाश्च केचिच्च वक्षोहीनास्तथा परे॥ २.४७ ॥"
  },
  {
    "text": "एवंभूताश्च शतशः सर्वे ते कृत्तिवाससः॥\nजटाकलापसंभूषाः सर्वे रुद्राक्षभूषणाः॥ २.४८ ॥"
  },
  {
    "text": "जितेंद्रिया वीतरागाः सर्वे विषयवैरिणः॥\nएभिः सर्वैः परिवृतः शंकरो लोकशंकरः॥\nदृष्टस्तया उपाविष्ट आसने परामाद्भुते॥ २.४९ ॥"
  },
  {
    "text": "आक्षिप्तचित्ता सहसा जगाम शिवसंनिधिम्॥\nशिवेन स्थापिता स्वांके प्रीतियुक्तेन वल्लभा॥ २.५० ॥"
  },
  {
    "text": "प्रेम्णोदिता वचोभिः सा बहुमानपुरःसरम्॥\nकिमागमनकार्यंमे वद शीघ्रं सुमध्यमे॥ २.५१ ॥"
  },
  {
    "text": "एवमुक्ता तदा तेन उवाचासितलोचना॥ २.५२ ॥"
  },
  {
    "text": "<b>॥सत्युवाच॥\n</b>\nपितुर्मम महायज्ञे कस्मात्तव न रोचते॥\nगमनं देवदेवश तत्सर्वं कथय प्रभो॥ २.५३ ॥"
  },
  {
    "text": "सुहृदामेष वै धर्मः सुहृद्भिः सह संगतिम्॥\nकुर्वंति यन्महादेव सुहृदां प्रीतिवर्धिनीम्॥ २.५४ ॥"
  },
  {
    "text": "तसमात्सर्वप्रयत्नेन अनाहूतोऽपि गच्छ भोः॥\nयज्ञवाटं पितुर्मेऽद्य वचनान्मे सदाशिव॥ २.५५ ॥"
  },
  {
    "text": "तस्यास्तद्वचनं श्रुत्वा ब भाषे सूनृतं वचः॥\nत्वया भद्रे न गंतव्यं दक्षस्य यजनं प्रति॥ २.५६ ॥"
  },
  {
    "text": "तस्य ये मानिनः सर्वे ससुरासुकिंनराः॥\nते स्रेव यजनं प्राप्ताः पितुस्तव न संशयः॥ २.५७ ॥"
  },
  {
    "text": "अनाहूताश्च ये सुभ्रु गच्छंति परमन्दिरम्॥\nअपमानं प्राप्नुवन्ति मरणादधिकं ततः॥ २.५८ ॥"
  },
  {
    "text": "परेषां मंदिरं प्राप्त इंद्रोपि लघुतां व्रजेत्॥\nतस्मात्त्वाया न गंतव्यं दक्षस्य यजनं शुभे॥ २.५९ ॥"
  },
  {
    "text": "एवमुक्ता सती तेन महेशेन महात्मना॥\nउवाच रोषसंयुक्तं वाक्यं वाक्यविदां वरा॥ २.६० ॥"
  },
  {
    "text": "यज्ञो हि सत्यं लोके त्वं स त्वं देववरेश्वर॥\nअनाहूतोऽसि तेनाद्य पित्रा मे दृष्टचारिणा॥\nतत्सर्वं ज्ञातुमिच्छामि तस्य भावं दुरात्मनः॥ २.६१ ॥"
  },
  {
    "text": "तस्माच्चाद्यैव गच्छामि यज्ञवाडं पितुर्म्मम॥\nअनुज्ञां देहि मे नाथ देवदेव जगत्पते॥ २.६२ ॥"
  },
  {
    "text": "इत्युक्तो भगवान्रुद्रस्तया देव्या शिवः स्वयम्॥\nविज्ञाताखिलदृग्द्रष्टा भगवान्भूतभावनः॥ २.६३ ॥"
  },
  {
    "text": "स तामुवाच देवेशो महेशः सर्वसिद्धिदः॥\nगच्छ देवि त्वरायुक्ता वचनान्मम सुव्रते॥ २.६४ ॥"
  },
  {
    "text": "एतं नंदिनमारुह्य नानाविधगणान्विता॥\nगणाः षष्टिसहस्राणि जग्मूरौद्राः शिवज्ञया॥ २.६५ ॥"
  },
  {
    "text": "तैर्गणैः संवृता देवी जगाम पितृमंदिरम्॥\nनिरीक्ष्य तद्बलं सर्वं महादेवोतिविस्मितः॥ २.६६ ॥"
  },
  {
    "text": "भूषणानि महार्हाणि तेभ्यो देव्यै परंतपः॥\nप्रेषयामास चाव्यग्रो महादेवोऽनु पृष्ठतः॥ २.६७ ॥"
  },
  {
    "text": "देव्या गतं वै स्वपितुर्गृहं तदा विमृश्य सर्वं भगवान्महेशः॥\nदाक्षायणी पित्रवमानिता सती न यास्यतीति स्वपुरं पुनर्जगौ॥ २.६८ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे दक्षयज्ञं प्रति सतीदेव्यागमनवर्णनंनाम द्वितीयोऽध्यायः॥ २ ॥"
  }
]
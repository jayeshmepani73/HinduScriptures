[
  {
    "text": "<b>॥लोमश उवाच॥\n</b>\nविष्णुनोक्तं वचः श्रुत्वा दक्षो वचनमब्रवीत्॥\nवेदानामप्रमाणं च कृतं ते मधुसूदन॥ ४.१ ॥"
  },
  {
    "text": "वैदिकं कर्म चोत्सृज्य कथं सेश्वरतां व्रजेत्॥\nतदुच्यतां महाविष्णो येन धर्मः प्रतिष्ठितः॥ ४.२ ॥"
  },
  {
    "text": "दक्षेणोक्तो महाविष्णुरुवाच परिसांत्वयन्॥\nत्रैगण्यविषया वेदाः संभवंति न चान्यथा॥ ४.३ ॥"
  },
  {
    "text": "वेदोदितानि कर्माणि ईश्वरेण विना कथम्॥\nसफलानि भविष्यंति विफलान्येव तानि च॥ ४.४ ॥"
  },
  {
    "text": "तस्मात्सर्वप्रयत्नेन ईश्वरं शरणं व्रऐजा॥\nएवं ब्रुवति गोविन्द आगतः सैन्यसागरः॥\nवीरभद्रेण सदृशो ददृशुस्तं तदा सुराः॥ ४.५ ॥"
  },
  {
    "text": "इंद्रोपि प्रहसन्विष्णुमात्मवादरतं तदा॥\nवज्रपाणिः सुरैः सार्द्धं योद्धुकामोऽभवत्तदा॥ ४.६ ॥"
  },
  {
    "text": "भृगुणाचारितः शीघ्रमुच्चाटनपरेण हि॥\nतदा गणाः सुरैः सार्धं युयुधुस्ते गणान्विताः॥ ४.७ ॥"
  },
  {
    "text": "शरतोमरनागचैर्जघ्नुस्ते च परस्परम्॥\nनेदुःशंखाश्च बहुशस्तस्मिन्रणमहोत्सवे॥ ४.८ ॥"
  },
  {
    "text": "तथा दुन्दुभयो नेदुः पटहा डिंडिमादयः॥\nतेन शब्देन महताश्लाघ्यमानास्तदा सुराः॥\nलोकपालैश्च सहिता जघ्नुस्ताञ्छिवकिंकरान्॥ ४.९ ॥"
  },
  {
    "text": "खड्गैश्चापि हताः केचिद्गदाभिश्च विपोथिताः॥\nदेवैः पराजिताः सर्वे गणाः शतसहस्रशः॥ ४.१० ॥"
  },
  {
    "text": "इंद्राद्यौर्लोकपालैश्च गणास्ते च पराङ्गमुखाः॥\nकृताश्च तत्क्षणादेव भृगोर्मंत्रबलेन हि॥ ४.११ ॥"
  },
  {
    "text": "उच्चाटनं कृतं तेषां भृगुणा यज्विना तदा॥\nयजनार्थं च देवानां तुष्ट्यर्थं दीक्षितस्य च॥ ४.१२ ॥"
  },
  {
    "text": "तेनैव देवा जयिनो जातास्तत्क्षणमेव हि॥\nस्वानां पराजयं दृष्ट्वा वीरभद्रो रुपान्वितः॥ ४.१३ ॥"
  },
  {
    "text": "भूतान्प्रेतान्पिशाचांश्च कृत्वा तानेव पृष्ठतः॥\nवृषभस्थान्पुरस्कृत्य स्वयं चैव महाबलः॥\nतीक्ष्णं त्रिशूलमादाय पातयामास तान्रणे॥ ४.१४ ॥"
  },
  {
    "text": "देवान्यक्षान्पिशाचांश्च गुह्यकान्राक्षसां स्तथा॥\nशूलघातैश्च ते सर्वे गणा देवान्प्रजघ्निरे॥ ४.१५ ॥"
  },
  {
    "text": "केचिद्द्विधाकृताः खङ्गैर्मुद्गरैश्चापि पोथिताः॥\nपरश्वधैः खंडशश्च कृताः केचिद्रणाजिरे॥ ४.१६ ॥"
  },
  {
    "text": "शूलैर्भिन्नाश्च शतशः केचिच्च शकलीकृताः॥\nएवं पराजिताः सर्वे पलायनपरायणाः॥ ४.१७ ॥"
  },
  {
    "text": "परस्परं परिष्वज्य गतास्तेपि त्रिविष्टपम्॥\nकेवलं लोकपालाश्च इंद्राद्यास्तस्थुरुत्सुकाः॥\nबृहस्पतिं पृच्छमानाः कुतोस्माकं जयो भवेत्॥ ४.१८ ॥"
  },
  {
    "text": "बृहस्पतिरुवाचेदं सुरेंद्रं त्वरितस्तदा॥\n<b>॥बृहस्पतिरुवाच॥\n</b>\nयदुक्तं विष्णुना पूर्वं तत्सत्यं जातमद्य वै॥ ४.१९ ॥"
  },
  {
    "text": "अस्ति चेदीश्वरः कश्चित्फलरूप्यस्य कर्म्मणः॥\nकर्तारं भजते सोपि न ह्यकर्तुः प्रभुर्हिसः॥ ४.२० ॥"
  },
  {
    "text": "न मंत्रौषधयः सर्वे नाभिचारा न लौकिकाः॥\nन कर्माणि न वेदाश्च न मीमांसाद्वयं तथा॥ ४.२१ ॥"
  },
  {
    "text": "ज्ञातुमीशाः संभवंति भक्त्याज्ञेयस्त्वनन्यया॥\nशांत्या च परया तृष्ट्या ज्ञातव्यो हि सदाशिवः॥ ४.२२ ॥"
  },
  {
    "text": "तेन सर्वं संभवंति सुखदुःझखात्मकं जगत्॥\nपरंतु संवदिष्यामि कार्याकार्यविवक्षया॥ ४.२३ ॥"
  },
  {
    "text": "त्वमिंद्र बालिशो भूत्वा लोकपालैः सहाद्य वै॥\nआगतो बालिशो भूत्वा इदानीं किं करिष्यसि॥ ४.२४ ॥"
  },
  {
    "text": "एते रुद्रसहायाश्च गणाः परमशोभनाः॥\nकुपिताश्च महाभागा न तु शेषं प्रकुर्वते॥ ४.२५ ॥"
  },
  {
    "text": "एवं बृहस्पतेर्वाक्यं श्रुत्वा तेऽपि दिवौकसः॥\nचिंतामापेदिरे सर्वे लोकपाला महेश्वराः॥ ४.२६ ॥"
  },
  {
    "text": "ततोऽब्रवीद्वीरभद्रो गणैः परिवृतो भृशम्॥\nसर्वे यूयं बालिशत्वादवदानार्थमागताः॥ ४.२७ ॥"
  },
  {
    "text": "अवदानानि दास्यामि तृप्त्यर्थं भवतां त्वरन्॥\nएवमुक्त्वा शितैर्बाणैर्जघानाथ रुषान्वितः॥ ४.२८ ॥"
  },
  {
    "text": "तैर्बाणैर्निहताः सर्वे जग्मुस्ते च दिशो दश॥ ४.२९ ॥"
  },
  {
    "text": "गतेषु लोकपालेषु विद्रुतेषु सुरेषु च॥\nयज्ञवाटे समायातो वीरभद्रो गणान्वतः॥ ४.३० ॥"
  },
  {
    "text": "तदा त ऋषयः सर्वे सर्वमेवेश्वरेश्वरम्॥\nविज्ञप्तुकामाः सहसा ऊचुरेवं जनार्दनम्॥ ४.३१ ॥"
  },
  {
    "text": "रक्ष यज्ञं हि दक्षस्य यज्ञोसि त्वं न संशयः॥\nएतच्छ्रुत्वा तु वचनमृषीणां वै जनार्दनः॥ ४.३२ ॥"
  },
  {
    "text": "योद्धुकामः स्थितो युद्धे विष्णुरध्यात्मदीपकः॥\nवीरभद्रो महाबाहुः केशवं वाक्यमब्रवीत्॥ ४.३३ ॥"
  },
  {
    "text": "अत्र त्वयागतं कस्माद्विष्णो वेत्त्रा महाबलम्॥\nदक्षस्य पक्षमाश्रित्य कथं जेष्यसि तद्वद॥ ४.३४ ॥"
  },
  {
    "text": "दाक्षायण्या कृतं यच्च न दृष्टं किं त्वयानघ॥\nत्वं चापि यज्ञे दक्षस्य अवदानार्थमागतः॥\nअवदानं प्रयच्छामि तव चापि महाभूज॥ ४.३५ ॥"
  },
  {
    "text": "एवमुक्त्वा प्रणम्यादौ विष्णुं सदृशरूपिणम्॥\nवीरभद्रोऽग्रतो भूत्वा विष्णुं वाक्यमथाब्रवीत्॥ ४.३६ ॥"
  },
  {
    "text": "यथा शंभुस्तथा त्वं हि मम नास्त्यत्र संशयः॥\nतथापि त्वं महाबाहो योद्धुकामोऽग्रतः स्तितः॥\nनेष्याम्यपुनरावृत्तिं यदि तिष्ठेस्त्वमात्मना॥ ४.३७ ॥"
  },
  {
    "text": "तस्य तद्वचनं श्रुत्वा वीरभद्रस्य धीमतः॥\nउवाच प्रहसन्देवो विष्णुः सर्वेश्वरेश्वरः॥ ४.३८ ॥"
  },
  {
    "text": "<b>॥विष्णुरुवाच॥\n</b>\nरुद्रतेजःप्रसूतोसि पवित्रोऽसि महामते॥\nअनेन प्रार्थितः पूर्वं यज्ञार्थं च पुनः पुनः॥ ४.३९ ॥"
  },
  {
    "text": "अहं भक्तपराधीनस्तथा सोऽपि महेश्वरः॥\nतेनैव कारणेनात्र दक्षस्य यजनं प्रति॥ ४.४० ॥"
  },
  {
    "text": "आगतोऽहं वीरभद्र रुद्रकोपसमुद्भव॥\nअहं निवारयामि त्वां त्वं वा मां विनिवारय॥ ४.४१ ॥"
  },
  {
    "text": "इत्युक्तवति गोविंदे प्रहस्य स महाभुजः॥\nप्रश्रयावनतो भूत्वा इदमाह जनार्दनम्॥ ४.४२ ॥"
  },
  {
    "text": "यथा शिवस्तथा त्वं हि यथा त्वं च तथा शिवः॥\nसेवकाश्च वयं सर्वे तव वा शंकरस्य च॥ ४.४३ ॥"
  },
  {
    "text": "तच्छ्रुत्वा वचनं तस्य सोऽच्युतः संप्रहस्य च॥\nइदं विष्णुर्महावाक्यं जगाद परमेश्वरः॥ ४.४४ ॥"
  },
  {
    "text": "योधयस्व महाबाहो मया सार्धमशंकितः॥\nतवास्त्रैः पूर्यमाणोऽहं गच्छामि भवनं स्वकम्॥ ४.४५ ॥"
  },
  {
    "text": "तथेत्युक्त्वा तु वीरोऽसौ वीरभद्रो महाबलः॥\nगृहीत्वा परमास्त्राणि सिंहनादैर्जगर्ज ह॥ ४.४६ ॥"
  },
  {
    "text": "विष्णुश्चापि महाघोषं शंखनादं चकार सः॥\nतच्छ्रुत्वा ये गता देवा रणं हित्वाऽऽययुः पुनः॥ ४.४७ ॥"
  },
  {
    "text": "व्यूहं चक्रुस्तदा सर्वे लोकपालाः सवासवाः॥\nतदेन्द्रेण हतो नंदीवज्रेण शतपर्वणा॥ ४.४८ ॥"
  },
  {
    "text": "नंदीना च हतः शक्रस्त्रिशूलेन स्तनांतरे॥\nवायुना च हतो भृंगी भृंगिणा वायुराहतः॥ ४.४९ ॥"
  },
  {
    "text": "शूलेन सितधारेण संनद्धो दण्डधारिणा॥\nयमेन सह संग्रामं महाकालो बलान्वितः॥ ४.५० ॥"
  },
  {
    "text": "कुबेरेण च संगम्य कूष्मांडानां पतिः स्वयम्॥\nवरुणेन समं युद्धं मुंडश्चैव महाबलः॥ ४.५१ ॥"
  },
  {
    "text": "युयुधे परयाशक्त्या त्रैलोक्यं विस्मयन्निव॥\nनैर्ऋतेन समागम्य चंडश्चबलवत्तरः॥ ४.५२ ॥"
  },
  {
    "text": "युयुधे परमास्त्रेण नैर्ऋत्यं च विडंबयन्॥\nयोगिनीचक्रसंयुक्तो भैरवो नायको महान्॥ ४.५३ ॥"
  },
  {
    "text": "विदार्य देवानखिलान्पपौ शोणितमद्बुतम्॥\nक्षेत्रपालास्तथा चान्ये भूतप्रमथगुह्यकाः॥ ४.५४ ॥"
  },
  {
    "text": "साकिनी डाकिनी रौद्रा नवदुर्गास्तथैव च॥\nयोगिन्यो यातुदान्यश्च तथा कूष्मांडकादयः॥\nनेदुः पपुः शोणितं च बुभुजुः पिशितं बहु॥ ४.५५ ॥"
  },
  {
    "text": "भक्ष्यमाणं तदा सैन्यं विलोक्य सुरराट्स्वयम्॥\nविहाय नंदिनं पश्चाद्वीरभद्रं समाक्षिपत्॥ ४.५६ ॥"
  },
  {
    "text": "वीरभद्रो विहायैव विष्णुं देवेन्द्रमास्थितः॥\nतयोर्युद्धमभूद्धोरं बुधांगारकयोरिव॥ ४.५७ ॥"
  },
  {
    "text": "वीरभद्रं यदा शक्रो हंतुकामस्त्वरान्वितः॥\nतावच्छंक्रं गजस्थं हि पुरयामास मार्गणैः॥ ४.५८ ॥"
  },
  {
    "text": "वीरभद्रो रुषाविष्टो दुर्निवार्यो महाबलः॥\nतदेद्रेंणाहतः शीघ्रं वज्रेण शतपर्वणा॥ ४.५९ ॥"
  },
  {
    "text": "सगजं च सवज्रं च वासवं ग्रस्तुमुद्युतः॥\nहाहाकारो महा नासीद्भूतानां तत्र पश्यताम्॥ ४.६० ॥"
  },
  {
    "text": "वीरभद्रं तताभूतं तथाभूतं हंतुकामं पुरंदरम्॥\nतव्रमाणस्तदा विष्णुर्वीरभद्राग्रतः स्थितः॥ ४.६१ ॥"
  },
  {
    "text": "शक्रं च पृष्ठतः कृत्वा योधयामास वै तदा॥\nवीरभद्रस्य विष्णोश्च युद्धं परमभूत्तदा॥ ४.६२ ॥"
  },
  {
    "text": "शस्त्रास्त्रैर्विविधाकारैर्योधयामासतुस्तदा॥\nपुनर्नंदिनमालोक्य शक्रो युद्ध विशारदः॥ ४.६३ ॥"
  },
  {
    "text": "द्वंद्वयुद्धं सुतुमुलं देवानां प्रमथैः सह॥\nप्रमथा मथिता देवैः सर्वे ते प्राद्रवन्रणात्॥ ४.६४ ॥"
  },
  {
    "text": "गणान्पराङ्मुखान्दृष्ट्वा सर्वे ते व्याधयो भृशम्॥\nरुद्रकोपात्समुद्भूता देवाश्चापि प्रदुद्रुवुः॥ ४.६५ ॥"
  },
  {
    "text": "ज्वरैस्तु पीडितान्देवान्दृष्ट्वा विष्णुर्हसन्निव॥\nजीवग्राहेण जग्राह देवांस्तांश्च पृथक्पृथक्॥ ४.६६ ॥"
  },
  {
    "text": "देवाश्चिनौ तदाहूय व्याधीन्हंतुं तदा भृतिम्॥\nददौ ताभ्यां प्रयत्नेन गणयित्वा सुबुद्धिमान्॥ ४.६७ ॥"
  },
  {
    "text": "ज्वरांश्च सन्निपातांश्च अन्ये भूतद्रुहस्तदा॥\nतान्सर्वान्निगृहीत्वाथ अश्विनौ तौ मुदान्वितौ॥\nविज्वरानथ देवांश्च कृत्वा मुमुदतुश्चिरम्॥ ४.६८ ॥"
  },
  {
    "text": "तैर्जितं योगिनीचक्रं भैरवं व्याकुलीकृतम्॥\nतीक्ष्णाग्रैः पातयामासुः शरैर्भूतगणानपि॥ ४.६९ ॥"
  },
  {
    "text": "सुरैर्विद्रावितं सैन्यं विलोक्य पतितं भुवि॥\nवीरभद्रो रुपाविष्टो विष्णुं वचनमब्रवीत्॥ ४.७० ॥"
  },
  {
    "text": "त्वं शूरोसि महाबाहो देवानां पालको ह्यसि॥\nयुध्यस्व मां प्रयत्नेन यदि ते मतिरीदृशी॥ ४.७१ ॥"
  },
  {
    "text": "इत्युक्त्वा तं समासाद्य विष्णुं सर्वेश्वरेश्वरम्॥\nववर्ष निशितैर्बाणैर्वीरभद्रो महाबलः॥ ४.७२ ॥"
  },
  {
    "text": "तदा चक्रेण भगवान्वीरभद्रं जघान सः॥\nआयांतं चक्रमालोक्य ग्रसितं तत्क्षणाच्च तत्॥ ४.७३ ॥"
  },
  {
    "text": "ग्रसितं चक्रमालोक्य विष्णुः परपुरंजयः॥\nमुखं तस्य परामृज्य विष्णुनोद्गिलितं पुनः॥ ४.७४ ॥"
  },
  {
    "text": "स्वचक्रमादाय महानुभावो दिवं गतोऽथो भुवनैकभर्ता॥\nज्ञात्वा च तत्सर्वमिदं च विष्णुः कृती कृतं दुष्प्रसहं परेषाम्॥ ४.७५ ॥"
  },
  {
    "text": "इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे वीरभद्रादीनां विष्ण्वादिभिः सह युद्धवर्णनंनाम चतुर्थोऽध्यायः॥ ४ ॥ छ ॥"
  }
]
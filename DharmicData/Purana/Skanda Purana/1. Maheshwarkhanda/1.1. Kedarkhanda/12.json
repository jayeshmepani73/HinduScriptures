[
  {
    "text": "<b>॥लोमश उवाच॥\n</b>\nप्रणम्य परमात्मानं रमायुक्तं जनार्द्दनम्॥\nअमृतार्थं ममंथुस्ते सुरासुरगणाः पुनः॥ १२.१ ॥"
  },
  {
    "text": "उदधेर्मथ्यमानाच्च निर्गतः सुमहायशाः॥\nधन्वंतरिरिति ख्यातो युवा मृत्युञ्जयः परः॥ १२.२ ॥"
  },
  {
    "text": "पाणिभ्यां पूर्णकलशं सुधायाः परिगृह्य वै॥\nयावत्सर्वे सुराः सर्वे निरीक्षंते मनोहरम्॥ १२.३ ॥"
  },
  {
    "text": "तदा दैत्याः समं गत्वा हर्तुकामा बलादिव॥\nसुधया पूर्णकलशं धन्वंतरिकरे स्थितम्॥ १२.४ ॥"
  },
  {
    "text": "यावत्तरंगमालाभिरावृतोऽभूद्भिषक्तमः॥\nशनैः शनैः समायातो दृष्टोऽसौ वृषपर्वणा॥ १२.५ ॥"
  },
  {
    "text": "करस्थः कलशस्तस्य हृतस्तेन बलादिव॥\nअसुराश्च ततः सर्वे जगर्जुरतिभीषणम्॥ १२.६ ॥"
  },
  {
    "text": "कलशं सुधया पूर्णं गृहीत्वा ते समुत्सुकाः॥\nदैत्याः पातालमाजग्मुस्तदा देवा भ्रमान्विताः॥ १२.७ ॥"
  },
  {
    "text": "अनुजग्मुः सुसंनद्धा योद्धुकामाश्च तैः सह॥\nतदा देवान्समालोक्य बलिरेवमभाषत॥ १२.८ ॥"
  },
  {
    "text": "<b>॥ बलिरुवाच॥\n</b>\nवयं तु केवलं देवाः सुधया परितोषिताः॥\nशीघ्रमेव प्रगंतव्यं भवद्भिश्च सुरोत्तमैः॥ १२.९ ॥"
  },
  {
    "text": "त्रिविष्टपं मुदा युक्तैः किमस्माभिः प्रयोजनम्॥\nपुरास्माभिः कृतं मैत्रं भवद्भिः स्वार्थतत्परैः॥\nअधुना विदितं तत्तु नात्र कार्या विचारणा॥ १२.१० ॥"
  },
  {
    "text": "एवं निर्भार्त्सितास्तेन बलिना सुरसत्तमाः॥\nयथागतेन मार्गेण जग्मुर्नारायणं प्रभुम्॥ १२.११ ॥"
  },
  {
    "text": "तं दृष्ट्वा विष्णुना सर्वे सुरा भग्नमनोरथा॥\nआश्वासिता वचोभिश्च नानानुनयको विदैः॥ १२.१२ ॥"
  },
  {
    "text": "मा त्रासं कुरुतात्रार्थ आनयिष्यामि तां सुधाम्॥\nएवमाभाष्य भगवान्मुकुन्दोऽनाथसंश्रयः॥ १२.१३ ॥"
  },
  {
    "text": "स्थापयित्वा सुरान्सर्वांस्तत्रैव मधुसूदनः॥\nमोहनीरूपमास्थाय दैत्यनामग्रतोऽभवत्॥ १२.१४ ॥"
  },
  {
    "text": "तावद्दैत्याः सुसंरब्धाः परस्परमथाब्रुवन्॥\nविवादः सर्वदैत्यानाममृतार्थे तदाऽभवत्॥ १२.१५ ॥"
  },
  {
    "text": "एवं प्रवर्तमाने तु मोहिनीरूपमाश्रिताम्॥\nदृष्ट्वा योषां तदा दैवात्सर्वभूतमनोरमाम्॥ १२.१६ ॥"
  },
  {
    "text": "विस्मयेन समाविष्टा बभूवुस्तृषितेक्षणाः॥\nतां संमान्य तदा दैत्यराजो बलिरुवाच ह॥ १२.१७ ॥"
  },
  {
    "text": "<b>॥बलिरुवाच॥\n</b>\nसुधा त्वया विभक्तव्या सर्वेषां गतिहेतवे॥\nशीघ्रत्वेन महाभागे कुरुष्व वचनं मम॥ १२.१८ ॥"
  },
  {
    "text": "एवमुक्ता ह्युवाचेदं स्मयमाना बलिं प्रति॥\nस्त्रीणां नैव च विश्वासः कर्तव्यो हि विपश्चिता॥ १२.१९ ॥"
  },
  {
    "text": "अनृतं साहसं माया मूर्खत्वमति लोभता॥\nअशौचं निर्घृणत्वं च स्त्रीणां दोषाः स्वभावजाः॥ १२.२० ॥"
  },
  {
    "text": "निःस्नेहत्वं च विज्ञेयं धूर्तत्वं चैव तत्त्वतः॥\nस्वस्त्रीणां चैव विज्ञेया दोषा नास्त्यत्र संशयः॥ १२.२१ ॥"
  },
  {
    "text": "यथैव श्वापदानां च वृका हिंसापरायणाः॥\nकाका यतांडजानां च श्वापदानां च जंबुकाः॥\nधूर्ता तथा मनुष्याणां स्त्रीज्ञेया सततं बुधैः॥ १२.२२ ॥"
  },
  {
    "text": "मया सह भवद्भिश्च कथं सख्यं प्रवर्तते॥\nसर्वथात्र न विज्ञेयाः के यूयं चैव क ह्यहम्॥ १२.२३ ॥"
  },
  {
    "text": "तस्माद्भवद्भिः संचिंत्यकार्याकार्यविचक्षणैः॥\nकर्तव्यं परया बुद्ध्या प्रयातासुरसत्तमाः॥ १२.२४ ॥"
  },
  {
    "text": "<b>॥बलिरुवाच॥\n</b>\nअद्यामृतं च सर्वेषां विभजस्व यथातथम्॥\nत्वया दत्तं च गृह्णीमः सत्यंसत्यं वदामि ते॥ १२.२८ ॥"
  },
  {
    "text": "एवमुक्ता तदा देवी मोहिनी सर्वमंगला॥\nउवाचाथासुरान्सर्वान्रोचयँल्लौकिकीं स्थितिम्॥ १२.२९ ॥"
  },
  {
    "text": "<b>॥ भगवानुवाच॥\n</b>\nयूयं सर्वे कृतार्थाश्च जाता दैवेन केनचित्॥\nअद्योपावाससंयुक्ता अमृतस्याधिवासनम्॥ १२.३० ॥"
  },
  {
    "text": "क्रियतामसुराः श्रेष्ठाः शुभेच्छा किंचिदस्ति वः॥\nश्वेभूते पारणं कुर्याद्व्रतार्चनरतिश्च वः॥ १२.३१ ॥"
  },
  {
    "text": "न्यायोपार्जितवित्तेन दशमांशेन धीमता॥\nकर्तव्यो विनियोगश्च ईशप्रीत्यर्थहेतवे॥ १२.३२ ॥"
  },
  {
    "text": "तथेति मत्वा ते सर्वे यथोक्तं देवमायया॥\nचक्रुस्तथैव दैतेया मोहिता नातिकोविदाः॥ १२.३३ ॥"
  },
  {
    "text": "मयासुरेण च तदा भवनानि कृतानि वै॥\nमनोज्ञानि महार्हाणि सुप्रभाणि महांति च॥ १२.३४ ॥"
  },
  {
    "text": "तेषुपविष्टास्ते सर्वे सुस्नाताः समलंकृताः॥\nस्थापयित्वा सुसंरब्धाः पूर्णं कलशमग्रतः॥ १२.३५ ॥"
  },
  {
    "text": "रात्रौ जागरणं सर्वैः कृतं परमया मुदा॥\nअथोषसि प्रवृत्ते च प्रातःस्नानयुता भवन्॥ १२.३६ ॥"
  },
  {
    "text": "असुरा बलिमुख्याश्च पंक्तिभूता यताक्रमम्॥\nसर्वमावश्यकं कृत्वा तदा पानरता भवन्॥ १२.३७ ॥"
  },
  {
    "text": "बलिश्च वृषपर्वा च नमुचिः शंख एव च॥\nसुदंष्ट्रश्चैव संह्लादी कालनेमिर्विभीषणः॥ १२.३८ ॥"
  },
  {
    "text": "वातापिरिल्वलः कुम्भो निकुम्भः प्रच्छदस्तथा॥\nतथा सुन्दोपसुन्दौ च निशुम्भः शुम्भ एव च॥ १२.३९ ॥"
  },
  {
    "text": "महिषो महिषाक्षश्च बिडालाक्षः प्रतापवान्॥\nचिक्षुराख्यो महाबाहुर्जृभणोऽथ वृषासुरः॥ १२.४० ॥"
  },
  {
    "text": "विबाहुर्बाहुको घोरस्तथा वै घोरदर्शनः॥\nएते चान्ये च बहवो दैत्यदानवराक्षसाः॥\nयथाक्रमं चोपविष्टा राहुः केतुस्तथैव च॥ १२.४१ ॥"
  },
  {
    "text": "तेषां तु कोटिसंख्यानां दैत्यानां पंक्तिरास्थिता॥ १२.४२ ॥"
  },
  {
    "text": "ततस्तया तदा देव्या अमृतार्थं हि वै द्विजाः॥\nयज्जातं तच्छृणउध्वं हि तया देव्या कृतं महत्॥ १२.४३ ॥"
  },
  {
    "text": "सर्वे विज्ञापिताः सद्यो गृहीतकलशा तदा॥\nशोभया परया युक्ता साक्षात्सा विष्णुमोहिनी॥ १२.४४ ॥"
  },
  {
    "text": "करस्थेन तदा देवी कलशेन विराजिता॥\nशुशुभे परया कांत्या जगन्मंगलमंगला॥ १२.४५ ॥"
  },
  {
    "text": "परिवेषधराः सर्वे सुरास्ते ह्यसुरांतिकम्॥\nआगतास्तत्क्षणादेव यत्र ते ह्यसुरोत्तमाः॥ १२.४६ ॥"
  },
  {
    "text": "तान्दृष्ट्वा मोहिनी सद्य उवाच प्रमदोत्तमा॥ १२.४७ ॥"
  },
  {
    "text": "<b>॥मोहिन्युवाच॥\n</b>\nएते ह्यतिथयो ज्ञेया धर्म्मसर्वस्वसाधनाः॥\nएभ्यो देयं यताशक्त्या यदि सत्यं वचो मम॥\nप्रमाणं भवतां चाद्य कुरुध्वं मा विलंबथ॥ १२.४८ ॥"
  },
  {
    "text": "परेषामुपकारं च ये कुर्वंति स्वशक्तितः॥\nधन्यास्ते चैव विज्ञेयाः पवित्राः लोकपालकाः॥ १२.४९ ॥"
  },
  {
    "text": "केवलात्मोदरार्थाय उद्योगं ये प्रकुर्वते॥\nते क्लेशभागिनो ज्ञेया नात्र कार्या विचारणा॥ १२.५० ॥"
  },
  {
    "text": "तस्माद्विभजनं कार्यं मयैतस्य शुभव्रताः॥\nदेवेभ्यश्च प्रयच्छध्वं यद्धि चात्मप्रियाप्रियम्॥ १२.५१ ॥"
  },
  {
    "text": "इत्युक्ते वचने देव्या तथा चक्रुरतं द्रिताः॥\nआह्वयामासुरसुराः सर्वान्देवान्सवासवान्॥ १२.५२ ॥"
  },
  {
    "text": "उपविष्टाश्च ते सर्वे अमृतार्थं च भो द्विजाः॥\nतेषूपविश्यमानेषु ह्युवाच परमं वचः॥\nमोहिनी सर्वधर्म्मज्ञा असुराणां स्मयन्निव॥ १२.५३ ॥"
  },
  {
    "text": "<b>॥मोहिन्युवाच॥\n</b>\nआदौ ह्यभ्यागताः पूज्या इति वै वैदिकी श्रुतिः॥ १२.५४ ॥"
  },
  {
    "text": "तस्माद्यूयं वेदपराः सर्वे देवपरायणाः॥\nब्रुवंतु त्वरितेनैव आदौ केषां ददाम्यहम्॥\nअमृतं हि महाभागा बलिमुख्या वदंतु भोः॥ १२.५५ ॥"
  },
  {
    "text": "बलिनोक्ता तदा देवी यत्ते मनसि रोचते॥\nस्वामिनी त्वं न संदेहो ह्यस्माकं सुंदरानने॥ १२.५६ ॥"
  },
  {
    "text": "एवं संमानिता तेन बलिना भावितात्मना॥\nपरिवेषणकार्यार्थं कलशं गृह्य सत्वरा॥ १२.५७ ॥"
  },
  {
    "text": "तस्मान्नरेन्द्रकरभोरुलसद्दृकूला श्रोणीतटालसगतिर्मविह्वलांगी॥\nसा कूजती कनकनूपुरसिंजितेन कुंभस्तनी कलशपाणिरथाविवेश॥ १२.५८ ॥"
  },
  {
    "text": "तदा तु देवी परिवेषयंती सा मोहिनी देवगणाय साक्षात्॥\nववर्ष देवेषु सुधारसं पुनः पुनः सुधाहाररसामृतं यथा॥ १२.५९ ॥"
  },
  {
    "text": "पुनश्च ते देवगणाः सुधारसं दत्तं तया परया विश्वमूर्त्या॥\nबलिमुख्याः सह लोकपाला गंधर्वयक्षाप्सरसां गणाश्च॥ १२.६० ॥"
  },
  {
    "text": "सर्वे दैत्या आसनस्था पुनश्च ते देवगणाः सुधारसं दत्तं पीडिताश्च॥\nतूष्णींभूता बलिमुख्या द्विजेंद्रा मनस्विनो ध्यानपरा बभूवुः॥ १२.६१ ॥"
  },
  {
    "text": "ततस्तथाविधान्दृष्ट्वा दैत्यांस्तान्मोहमाश्रितान्॥\nतदा राहुश्च केतुश्च द्वावेतौ दैत्यपुंगवौ॥ १२.६२ ॥"
  },
  {
    "text": "देवानां रूपमास्थाय अमृतार्थं त्वरान्वितौ॥\nउपविष्टौ तदा पङ्क्त्यां देवानाममृतार्थिनौ॥ १२.६३ ॥"
  },
  {
    "text": "यदामृतं पातुकामो राहुः परमदुर्जयः॥\nचन्द्रार्काभ्यां प्रकथितो विष्णोरमिततेजसः॥ १२.६४ ॥"
  },
  {
    "text": "तदा तस्य शिरश्छिन्नं राहोर्दुर्विग्रहस्य च॥\nशिरो गगनमापेदे कबंधं च महीतले॥\nभ्रममाणं तदा ह्यद्रींश्चूर्णयामास वै तदा॥ १२.६५ ॥"
  },
  {
    "text": "साद्रिश्च सर्वभूलोकश्चूर्णितश्च तदाऽभवत्॥\nतया तेन च देहेन चूर्णितं सचराचरम्॥ १२.६६ ॥"
  },
  {
    "text": "दृष्ट्वा तदा महादेवस्तस्योपरि तु संस्थितः॥\nनिवासः सर्वदेवानां तस्याः पादतलेऽभवत्॥ १२.६७ ॥"
  },
  {
    "text": "पीडनं तत्समीपेथ निवास इति नाम वै॥ १२.६८ ॥"
  },
  {
    "text": "महतामालयं यस्माद्यस्यास्तच्चरणांबुजम्॥\nमहालयेति विख्याता जगत्त्रयविमोहिनी॥ १२.६९ ॥"
  },
  {
    "text": "केतुश्च धूमरूपोऽसावाकाशे विलयं गतः॥\nसुधां समर्प्य चंद्राय तिरोधानगतोऽभवत्॥ १२.७० ॥"
  },
  {
    "text": "वासुदेवो जगद्योनिर्जगतां कारणं परम्॥\nविष्णोः प्रसादात्तज्जातं सुराणां कार्यसिद्धिदम्॥ १२.७१ ॥"
  },
  {
    "text": "असुराणां विनाशाय जातं दैवविपर्ययात्॥\nविना दैवेन जानीध्वमुद्यमो हि निरर्थकः॥ १२.७२ ॥"
  },
  {
    "text": "यौगपद्येन तैः सर्वैः क्षीराब्धेर्मंथनं कृतम्॥\nसिद्धिर्जाता हि देवानामसिद्धिरसुरान्प्रति॥ १२.७३ ॥"
  },
  {
    "text": "ततश्च ते देववरान्प्रकोपिता दैत्याश्च मायाप्रवि मोहिताः पुनः॥\nअनेकशस्त्रास्त्रयुतास्तदाऽभवन्विष्णौ गते गर्जमानास्तदानीम्॥ १२.७४ ॥"
  },
  {
    "text": "इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे केदारखंडे समुद्रमंथनाख्याने देवानाममृतप्राशनवर्णनंनाम द्वादशोऽध्यायः॥ १२ ॥ ।\nछ ॥"
  }
]
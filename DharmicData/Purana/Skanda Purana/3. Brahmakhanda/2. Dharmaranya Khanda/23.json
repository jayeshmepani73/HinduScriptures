[
  {
    "text": "।। व्यास उवाच।। ।।\nअतः परं प्रवक्ष्यामि ब्रह्मणा यत्कृतं पुरा ।।\nतत्सर्वं कथयाम्यद्य शृणुष्वैकाग्रमानसः ।। १ ।।\nदेवानां दानवानां च वैराद्युद्धं बभूव ह ।।\nतस्मिन्युद्धे महादुष्टे देवाः संक्लिष्टमानसाः ।। २ ।।\nबभूवुस्तत्र सोद्वेगा ब्रह्माणं शरणं ययुः ।। ३ ।।\n।। देवा ऊचुः ।। ।।\nब्रह्मन्केन प्रकारेण दैत्यानां वधमेव च ।।\nकरोम्यद्य उपायं हि कथ्यतां शीघ्रमेव मे ।।४।।\n।। ब्रह्मोवाच ।। ।।\nमया हि शंकरेणैव विष्णुना हि तथा पुरा ।।\nयमस्य तपसा तुष्टैर्धर्मारण्यं विनिर्मितम् ।। ५ ।।\nतत्र यद्दीयते दानं यज्ञं वा तप उत्तमम् ।।\nतत्सर्वं कोटिगुणितं भवेदिति न संशयः ।। ६ ।।\nपापं वा यदि वा पुण्यं सर्वं कोटि गुणं भवेत् ।।\nतस्माद्दैत्यैर्न धर्षितं कदाचिदपि भोः सुराः ।। ७ ।।\nश्रुत्वा तु ब्रह्मणो वाक्यं देवाः सर्वे सविस्मयाः ।।\nब्रह्माणं त्वग्रतः कृत्वा धर्मार ण्यमुपाययुः ।। ८ ।।\nसत्रं तत्र समारभ्य सहस्राब्दमनुत्तमम् ।।\nवृत्वाऽऽचार्यं चांगिरसं मार्कंण्डेयं तथैव च ।। ९ ।।\nअत्रिं च कश्यपं चैव होता कृत्वा महामतिः ।।\nजमदग्निं गौतमं च अध्वर्युत्वं न्यवेदयन् ।। १० ।।\nभरद्वाजं वसिष्ठं तु प्रत्यध्वर्युत्वमादिशन् ।।\nनारदं चैव वाल्मीकिं नोदना याकरोत्तदा ।। ११ ।।\nब्रह्मासने च ब्रह्माणं स्थापयामासुरादरात् ।।\nक्रोशचतुष्कमात्रां च वेदिं कृत्वा सुरैस्ततः ।। १२ ।।\nद्विजाः सर्वे समाहूता यज्ञस्यार्थे हि जापकाः ।।\nऋग्यजुःसामाथर्वान्वै वेदानुद्गिरयंति ये ।। १३ ।।\nगणनाथं शंभुसुतं कार्त्तिकेयं तथैव च ।।\nइन्द्रं वज्रधरं चैव जयंतं चन्द्रसूनुकम् ।। १४ ।।\nचत्वारो द्वारपालाश्च देवाः शूरा विनिर्मिताः ।।\nततो राक्षोघ्नमंत्रेण हूयते हव्यवाहनः ।। १५ ।।\nतिलांश्च यवमिश्रांश्च मध्वाज्येन च मिश्रितान् ।।\nजुहुवुस्ते तदा देवा वेदमंत्रैर्नरेश्वर ।। १६ ।।\nआघारावाज्यभागौ च हुत्वा चैव ततः परम् ।।\nद्राक्षेक्षुपूगनारिंग जंबीरं बीजपूरकम् ।। १७ ।।\nउत्तरतो नालिकेरं दाडिमं च यथाक्रमम् ।।\nमध्वाज्यं पयसा युक्तं कृशरशर्करायुतम् ।। १८ ।।\nतंडुलैः शतपत्रैश्च यज्ञे वाचं नियम्य च ।।\nविचिंत्य च महाभागाः कृत्वा यज्ञं सदक्षिणम् ।। १९ ।।\nउत्तमं च शुभं स्तोमं कृत्वा हर्षमुपाययुः ।।\nअवारितान्नमददन्दीनांधकृपणेष्वपि ।। २० ।।\nब्राह्मणेभ्यो विशेषेण दत्तमन्नं यथेप्सितम् ।।\nपायसं शर्करायुक्तं साज्यशाकसमन्वितम् ।। २१ ।।\nमंडका वटकाः पूपास्तथा वै वेष्टिकाः शुभाः ।।\nसहस्रमोदकाश्चापि फेणिका घुर्घुरादयः ।। २२ ।।\nओदनश्च तथा दाली आढकीसंभवा शुभा ।।\nतथा वै मुद्गदाली च पर्पटा वटिका तथा ।। २३ ।।\nप्रलेह्यानि विचित्राणि युक्तास्त्र्यूषणसंचयैः ।।\nकुल्माषा वेल्लकाश्चैव कोमला वालकाः शुभाः ।। २४ ।।\nकर्कटिकाश्चार्द्रयुता मरिचेन समन्विताः ।।\nएवंविधानि चान्नानि शाकानि विविधानि च ।। २५ ।।\nभोजयित्वा द्विजान्सर्वान्धर्मारण्य निवासिनः ।।\nअष्टादशसहस्राणि सपुत्रांश्च तदा नृप ।। २६ ।।\nप्रतिदिनं तदा देवा भोजयंति स्म वाडवान् ।।\nएवं वर्षसहस्रं वै कृत्वा यज्ञं तदामराः ।। २७ ।।\nकृत्वा दैत्यवधं राजन्निर्भयत्वमवाप्नुयुः ।।\nस्वर्गं जग्मुस्ते सहसा देवाः सर्वे मरुद्गणाः ।। २८ ।।\nतथैवाप्सरसः सर्वा ब्रह्मवि ष्णुमहेश्वराः ।।\nकैलासशिखरं रम्यं वैकुंठं विष्णुवल्लभम् ।। २९ ।।\nब्रह्मलोकं महापुण्यं प्राप्य सर्वे दिवौकसः ।।\nपरं हर्षमुपाजग्मुः प्राप्य नंदनमुत्तम् ।। ३० ।।\nस्वेस्वे स्थाने स्थिरीभूत्वा तस्थुः सर्वे हि निर्भयाः ।। ३१ ।।\nततः कालेन महता कृताख्ययुगपर्यये ।।\nलोहासुरो मदोन्मत्तो ब्रह्मवेषधरः सदा ।। ३२ ।।\nआगत्य सर्वान्विप्रांश्च धर्षयेद्धर्मवित्तमान् ।।\nशूद्रांश्च वणिजश्चैव दंडघातेन ताडयेत् ।। ३३ ।।\nविध्वंसयेच्च यज्ञादीन्होमद्रव्याणि भक्षयेत् ।।\nवेदिका दीर्घिका दृष्ट्वा कश्मलेन प्रदूषयेत् ।। ३४ ।।\nमूत्रोत्सर्गपुरीषेण दूषयेत्पुण्यभूमिकाः ।।\nगहनेन तथा राजन्स्त्रियो दूषयते हि सः ।। ३५ ।।\nततस्ते वाडवाः सर्वे लोहासुरभयातुराः ।।\nप्रनष्टाः सपरीवारा गतास्ते वै दिशो दश ।। ३६ ।।\nवणिजस्ते भयोद्विग्ना विप्राननुययुर्नृप ।।\nमहाभयेन संभीता दूरं गत्वा विमृश्य च।।३७।।\nसह शूद्रैद्विजैः सर्व एकीभूत्वा गतास्तदा ।।\nमुक्तारण्यं पुण्यतमं निर्जनं हि ययुश्च ते ।। ३८ ।।\nनिवासं कारयामासुर्नातिदूरे नरेश्वर ।।\nवजिङ्नाम्ना हि तद्ग्रामं वासयामासुरेव ते ।। ३९ ।।\nलोहासुरभयाद्राजन्विप्र नाम्ना विनिर्मितम् ।।\nशंभुना वणिजा यस्मात्तस्मात्तन्नामधारणम् ।। ४० ।।\nशंभुग्राममिति ख्यातं लोके विख्यातिमागतम् ।।\nअथ केचिद्भयान्नष्टा वणिजः प्रथमं तदा ।। ४१ ।।\nते नातिदूरे गत्वा वै मंडलं चक्रुरुत्तमम् ।।\nविप्रागमनकांक्षास्ते तत्र वासमकल्पयन् ।। ४२ ।।\nमंडलेति च नाम्ना वै ग्रामं कृत्वा न्यवीवसन् ।।\nविप्रसार्थपरिभ्रष्टाः केचित्तु वणिजस्तदा ।। ४३ ।।\nअन्यमार्गे गता ये वै लोहासुरभयार्दिताः ।।\nधर्मारण्यान्नाति दूरे गत्वा चिंतामुपाययुः ।। ४४ ।।\nकस्मिन्मार्गे वयं प्राप्ताः कस्मिन्प्राप्ता द्विजातयः ।।\nइति चिंतां परं प्राप्ता वासं तत्र त्वकारयन् ।। ४५ ।।\nअन्यमार्गे गता यस्मात्तस्मात्तन्नामसंभवम् ।।\nग्रामं निवासयामासुरडालंजमिति क्षितौ ।। ४६ ।।\nयस्मिन्ग्रामे निवासी यो यत्संज्ञश्च वणिग्भवेत् ।।\nतस्य ग्रामस्य तन्नाम ह्यभवत्पृथिवीपते ।। ४७ ।।\nवणिजश्च तथा विप्रा मोहं प्राप्ता भयार्दिताः ।।\nतस्मान्मोहेतिसंज्ञास्ते राजन्सर्वे निरब्रुवन् ।। ।। ४८ ।।\nएवं प्रनषणं नष्टास्ते गताश्च दिशो दिश ।।\nधर्मारण्ये न तिष्ठंति वाडवा वणिजोऽपि वा ।। ४९ ।।\nउद्वसं हि तदा जातं धर्मारण्यं च दुर्लभम् ।।\nभूषणं सर्वतीर्थानां कृतं लोहासुरेण तत् ।। ५० ।।\nनष्टद्विजं नष्टतीर्थं स्थानं कृत्वा हि दानवः ।।\nपरां मुदमवाप्यैव जगाम स्वालयं ततः ।। ५१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ज्ञातिभेदवर्णनंनाम त्रयोविंशो ऽध्यायः ।। २३ ।। ।। छ ।।"
  }
]
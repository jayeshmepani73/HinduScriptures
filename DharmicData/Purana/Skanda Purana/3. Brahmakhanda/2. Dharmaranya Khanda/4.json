[
  {
    "text": "।। व्यास उवाच ।। ।।\nअतः परं प्रवक्ष्यामि धर्मराजस्य चेष्टितम् ।।\nयच्छ्रुत्वा यमदूतानां न भयं विद्यते क्वचित् ।।१।।\nधर्मराजेन सा दृष्टा वर्द्धनी च वराप्सरा ।।\nमहत्यरण्ये का ह्येषा सुन्दरांग्यतिसुन्दरी ।।२।।\nनिर्मानुषवनं चेदं सिंहव्याघ्रभयानकम् ।।\nआश्चर्यं परमं ज्ञात्वा धर्मराजोऽब्रवीदिदम् ।। ३ ।।\n।। धर्मराज उवाच ।। ।।\nकस्मात्त्वं मानिनि ह्येका वने चरसि निर्जने ।।\nकस्मात्स्थानात्समायाता कस्य पत्नी सुशोभने ।। ४ ।।\nसुता त्वं कस्य वामोरु अतिरूपवती शुभा ।।\nमानुषी वाथ गंधर्वी अमरी वाथ किंनरी ।। ५ ।।\nअप्सरा पक्षिणी वाथ अथवा वनदेवता ।।\nराक्षसी वा खेचरी वा कस्य भार्या च तद्वद ।। ६ ।।\nसत्यं च वद मे सुभ्रूरित्याहार्कसुतस्तदा ।।\nकिमिच्छसि त्वया भद्रे किं कार्यं वा वदात्र वै ।। ७ ।।\nयदिच्छसि त्वं वामोरु ददामि तव वांछितम् ।। ८ ।।\n।। वर्द्धन्युवाच ।। ।।\nधर्मे तिष्ठति सर्वं वै स्थावरं जंगमं विभो ।।\nस धर्मो दुष्करं कर्म कस्मात्त्वं कुरुषेऽनघ ।। ९ ।।\n।। यम उवाच ।। ।।\nईशानस्य च यद्रूपं द्रष्टुमिच्छामि भामिनि ।।\nतेनाहं तपसा युक्तः शिवया सह शंकरम् ।। 3.2.4.१० ।।\nयशः प्राप्स्ये सुखं प्राप्स्ये करोमि च सुदुष्करम् ।।\nयुगेयुगे मम ख्यातिर्भवेदिति मतिर्मम ।। ११ ।।\nकल्पे कल्पे महाकल्पे भूयः ख्यातिर्भवेदिति ।।\nएतस्मात्कारणात्सुभ्रूस्तप्यते परमं तपः ।। १२ ।।\nकस्मात्त्वमागता भद्रे कथयस्व यथातथा ।।\nकिं कार्यं कस्य हेतुश्च सत्यमाख्यातुमर्हसि ।। १३ ।।\n।। वर्द्धन्युवाच ।। ।।\nतपसैव त्वया धर्म भयभीतो दिवस्पतिः ।।\nतेनाहं नोदिता चात्र तपोवि घ्नस्य कांक्षया ।। १४ ।।\nइन्द्रासनभयाद्भीता हरिणा हरिसन्निधौ ।।\nप्रेषिताहं महाभाग सत्यं हि प्रवदाम्यहम् ।। १५ ।।\n।। सूत उवाच ।। ।।\nसत्यवाक्येन च तदा तोषितो रविनंदनः ।।\nउवाचैनां महाभाग्यो वरदोहं प्रयच्छ मे ।। १६ ।।\nयमोऽहं सर्वभूतानां दुष्टानां कर्मकारिणाम् ।।\nधर्म रूपो हि सर्वेषां मनुजानां जितात्मनाम् ।। १७ ।।\nस धर्मोऽहं वरारोहे ददामि तव दुर्लभम् ।।\nतत्सर्वं प्रार्थय त्वं मे शीघ्रं चाप्सरसां वरे ।। १८ ।। ।।\n।। वर्द्धन्युवाच ।। ।।\nइन्द्रस्थाने सदा रम्ये सुस्थिरत्वं प्रयच्छ मे ।।\nस्वामिन्धर्मभृतां श्रेष्ठ लोकानां च हिताय वै ।। १९ ।।\n।। यम उवाच ।। ।।\nएवमस्त्विति तां प्राह चान्यं वरय सत्वरम् ।।\nददामि वरमुत्कृष्टं गानेन तोषितोस्म्यहम् ।। 3.2.4.२० ।।\n।। वर्द्धन्युवाच ।। ।।\nअस्मिन्स्थाने महाक्षेत्रे मम तीर्थं महामते ।।\nभूयाच्च सर्वपापघ्नं मन्नाम्नेति च विश्रुतम् ।। २१ ।।\nतत्र दत्तं हुतं तप्तं पठितं वाऽक्षयं भवेत् ।।\nपञ्चरात्रं निषेवेत वर्द्धमानं सरोवर म् ।।२२ ।।\nपूर्वजास्तस्य तुष्येरंस्तर्प्यमाणा दिनेदिने ।।\nतथेत्युक्त्वा तु तां धर्मो मौनमाचष्ट संस्थितः।।\nत्रिःपरिक्रम्य तं धर्मं नमस्कृत्य दिवं ययौ ।। २३ ।।\n।। वर्द्धन्युवाच ।। ।।\nमा भयं कुरु देवेश यमस्यार्कसुतस्य च ।।\nअयं स्वार्थपरो धर्म यशसे च समाचरेत् ।। २४ ।।\n।। व्यास उवाच ।। ।।\nवर्द्धनी पूजिता तेन शक्रेण च शुभानना ।।\nसाधुसाधु महाभागे देवकार्य कृतं त्वया ।।२५।।\nनिर्भयत्वं वरागेहे सुखवासश्च ते सदा ।।\nयशः सौख्यं श्रियं रम्यां प्राप्स्यसि त्वं शुभानने ।। २६ ।।\nतथेति देवास्तामूचुर्निर्भयानंदचेतसा ।।\nनमस्कृत्य च शक्रं सा गता स्थानं स्वकं शुभम् ।। २७ ।।\n।। सूत उवाच ।। ।।\nगतेप्सरसि राजेन्द्र धर्मस्तस्थौ यथाविधि ।।\nतपस्तेपे महाघोरं विश्वस्योद्वेगदायकम् ।। २८ ।।\nपंचाग्निसा धनं शुक्रे मासि सूर्येण तापिते ।।\nचक्रे सुदुःसहं राजन्देवैरपि दुरासदम् ।। २९ ।।\nततो वर्षशते पूर्णे अन्तको मौनमास्थितः।।\nकाष्ठभूत इभवातस्थौ वल्मीकशतसंवृतः ।। 3.2.4.३० ।।\nनानापक्षिगणैस्तत्र कृतनीडैः स धर्मराट् ।।\nउपविष्टे व्रतं राजन्दृश्यते नैव कुत्रचित् ।। ३१ ।।\nसंस्मरंतोऽथ देवेश मुमापतिमनिंदितम् ।।\nततो देवाः सगन्धर्वा यक्षाश्चोद्विग्नमानसाः ।।\nकैलासशिखरं भूय आजग्मुः शिवसन्निधौ ।। ३२ ।।\n।। देवा ऊचुः ।।\nत्राहित्राहि महादेव श्रीकण्ठ जगतः पते ।।\nत्राहि नो भूतभव्येश त्राहि नो वृषभध्वज ।।\nदयालुस्त्वं कृपानाथ निर्विघ्नं कुरु शंकर ।। ३३ ।।\n।। ईश्वर उवाच ।। ।।\nकेनापराधिता देवाः केन वा मानमर्द्दिताः ।।\nमर्त्ये स्वर्गेऽथवा नागे शीघ्रं कथय ताचिरम् ।। ३४ ।।\nअनेनैव त्रिशूलेन खट्वांगेनाथवा पुनः ।।\nअथ पाशुपतेनैव निहनिष्यामि तं रणे ।।\nशीघ्रं वै वदतास्माक मत्रागमनकारणम् ।। ३५ ।।\n।। देवा ऊचुः ।। ।।\nकृपासिन्धो हि देवेश जगदानन्दकारक ।।\nन भयं मानुषादद्य न ना गाद्देवदानवात् ।। ३६ ।।\nमर्त्यलोके महादेव प्रेतनाथो महाकृतिः ।।\nआत्मकार्यं महाघोरं क्लेशयेदिति निश्चयः ।। ३७ ।।\nउग्रेण तपसा कृत्वा क्लिश्यदात्मानमात्मना ।।\nतेनात्र वयमुद्विग्ना देवाः सर्वे सदाशिव ।।\nशरणं त्वामनुप्राप्ता यदिच्छसि कुरुष्व तत् ।। ३८ ।।\n।। सूत उवाच ।। ।।\nदेवानां वचनं श्रुत्वा वृषारूढो वृषध्वजः ।।\nआयुधान्परिसंगृह्य कवचं सुमनोहरम् ।।\nगतवानथ तं देशं यत्र धर्मो व्यवस्थितः ।। ।। ३९ ।।\n।। ईश्वर उवाच ।। ।।\nअनेन तपसा धर्म संतुष्टं मम मानसम् ।।\nवरं ब्रूहि वरं ब्रूहि वरं ब्रूहीत्युवाच ह ।। 3.2.4.४० ।।\nइच्छसे त्वं यथा कामा न्यथा ते मनसि स्थितान् ।।\nयंयं प्रार्थयसे भद्र ददामि तव सांप्रतम् ।। ४१ ।।\n।। सूत उवाच ।। ।।\nएवं संभाषमाणं तु दृष्ट्वा देवं महेश्वरम् ।।\nवल्मीकादुत्थितो राजन्गृहीत्वा करसंपुटम् ।।\nतुष्टाव वचनैः शुद्धैर्लोकनाथमरिंदम् ।। ४२ ।।\n।। धर्म उवाच ।। ।।\nईश्वराय नमस्तुभ्यं नमस्ते योगरूपिणे ।।\nनमस्ते तेजोरूपाय नीलकंठ नमोऽस्तु ते ।। ४३ ।।\nध्यातॄणामनुरूपाय भक्तिगम्याय ते नमः ।।\nनमस्ते ब्रह्मरूपाय विष्णुरूप नमोऽ स्तु ते ।। ४४ ।।\nनमः स्थूलाय सूक्ष्माय अणुरूपाय वै नमः ।।\nनमस्ते कामरूपाय सृष्टिस्थित्यंतकारिणे ।। ४५ ।।\nनमो नित्याय सौम्याय मृडाय हरये नमः ।।\nआतपाय नमस्तुभ्यं नमः शीतकराय च ।। ४६ ।।\nसृष्टिरूप नमस्तुभ्यं लोकपाल नमोऽस्तु ते ।।\nनम उग्राय भीमाय शांत रूपाय ते नमः ।। ४७ ।।\nनमश्चानंतरूपाय विश्वरूपाय ते नमः ।।\nनमो भस्मांगलिप्ताय नमस्ते चंद्रशेखर ।।\nनमोऽस्तु पंचवक्त्राय त्रिनेत्राय नमोऽस्तु ते ।। ४८ ।।\nनमस्ते व्यालभूषाय कक्षापटधराय च ।।\nनमोंऽधकविनाशाय दक्षपापापहारिणे ।।\nकामनिर्द्दाहिने तुभ्यं त्रिपुरारे नमोऽस्तु ते ।। ।। ४९ ।।\nचत्वारिंशच्च नामानि मयोक्तानि च यः पठेत् ।।\nशुचिर्भूत्वा त्रिकालं तु पठेद्वा शृणुयादपि ।। 3.2.4.५० ।।\nगोघ्नश्चैव कृतघ्नश्च सुरापो गुरुत ल्पगः ।।\nब्रह्महा हेमहारी च ह्यथवा वृषलीपतिः ।। ५१ ।।\nस्त्रीबालघातकश्चैव पापी चानृतभाषणः ।।\nअनाचारी तथा स्तेयी परदाराभिगस्तथा ।।\nअकार्यकारी कृत्यघ्नो ब्रह्मद्विड्वाडवाधमः।। ५३।।\n।।सूत उवाच।।\nइत्येवं बहुभिर्वाक्यैर्धर्मराजेन वै मुहुः।।\nईडितोऽपि महद्भक्त्या प्रणम्य शिरसा स्वयम्।।५४।।\nतुष्टः शंभुस्तदा तस्मा उवाचेदं वचः शुभम् ।।\nवरं वृणु महाभाग यत्ते मनसि वर्त्तते ।। ५५ ।।\n।। यम उवाच ।। ।।\nयदि तुष्टोऽसि देवेश दयां कृत्वा ममोपरि।।\nतं कुरुष्व महाभाग त्रैलोक्यं सचराचरम् ।। ५६ ।।\nमन्नाम्ना स्थानमेतद्धि ख्यातं लोके भवेदिति ।।\nअच्छेद्यं चाप्यभेद्यं च पुण्यं  पापप्रणाशनम् ।। ।। ५७ ।।\nस्थानं कुरु महादेव यदि तुष्टोऽसि मे भव ।।\nशिवेन स्थानकं दत्तं काशीतुल्यं तदा नृप ।।\nतद्दत्त्वा च पुनः प्राह अन्यं वरय सत्तम ।। ५८ ।।\n।। धर्म उवाच ।। ।।\nयदि तुष्टोऽसि देवेश दयां कृत्वा ममोपरि ।।\nतं कुरुष्व महाभाग त्रैलोक्यं सचराचरम् ।।\nवरेणैवं यथा ख्यातिं गमिष्यामि युगेयुगे ।। ५९ ।।\n।। ईश्वर उवाच ।। ।।\nब्रूहि कीनाश तत्सर्वं प्रकरोमि तवेप्सितम् ।।\nतपसा तोषितोऽहं वै ददामि वरमीप्सितम् ।। ।। 3.2.4.६० ।।\n।। यम उवाच ।। ।।\nयदि मे वांछितं देव ददासि तर्हि शंकर ।।\nअस्मिन्स्थाने महाक्षेत्रे मन्नामा भव सर्वदा ।। ६१ ।।\nधर्मारण्यमिति ख्यातिस्त्रैलोक्ये सचराचरे ।।\nयथा संजायते देव तथा कुरु महेश्वर ।। ६२ ।।\n।। ईश्वर उवाच ।। ।।\nधर्मारण्यमिदं ख्यातं सदा भूयाद्युगेयुगे ।।\nत्वन्नाम्ना स्थापितं देव ख्यातिमेतद्गमिष्यति ।।\nअथान्यदपि यत्किंचित्करोम्येष वदस्व तत ।। ।। ६३ ।।\n।। यम उवाच ।। ।।\nयोजनद्वयविस्तीर्णं मन्नाम्ना तीर्थमुत्तमम् ।।\nमुक्तेश्च शाश्वतं स्थानं पावनं सर्वदेहिनाम् ।। ।। ६४ ।।\nमक्षिकाः कीटकाश्चैव पशुपक्षिमृगादयः ।।\nपतंगा भूतवेताला पिशाचोरगराक्षसाः ।। ६५ ।।\nनारी वाथ नरो वाथ मत्क्षेत्रे धर्मसंज्ञके ।।\nत्यजते यः प्रियान्प्राणान्मुक्तिर्भवतु शाश्वती ।। ६६ ।।\nएवमस्त्विति सर्वोपि देवा ब्रह्मादयस्तथा ।।\nपुष्पवृष्टिं प्रकुर्वाणाः परं हर्षमवा्प्नुयुः।।६७।।\nदेवदुंदुभयो नेदुर्गंधर्वपतयो जगुः।।\nववुः पुण्यास्तथा वाता ननृतुश्चाप्सरो गणाः।।६८।।\n।।सूत उवाच।।।।\nयमेन तपसा भक्त्या तोषितो हि सदाशिवः ।।\nउवाच वचनं देवं रम्यं साधुमनोरमम्।। ६९ ।।\nअनुज्ञां देहि मे तात यथा गच्छामि सत्वरम् ।।\nकैलासं पर्वतश्रेष्ठं देवानां हितकाम्यया ।। 3.2.4.७० ।।\n।। यम उवाच ।। ।।\nन मे स्थानं परित्यक्तुं त्वया युक्तं महेश्वर ।।\nकैलासादधिकं देव जायते वचनादिदम् ।। ७१ ।।\n।। शिव उवाच ।। ।।\nसाधु प्रोक्तं त्वया युक्तमेकांशेनात्र मे स्थितिः ।।\nन मया त्यजितं साधु स्थानं तव सुनिर्मलम् ।। ।। ७२ ।।\nविश्वेश्वरं महालिंगं मन्नाम्नात्र भविष्यति ।।\nएवमुक्त्वा महादेवस्तत्रैवांतरधीयत ।। ७३ ।।\nशिवस्य वचनात्तत्र तदा लिंगं तदद्भुतम् ।।\nतं दृष्ट्वा च सुरैस्तत्र यथानामानुकीर्त्तनम् ।। ७४ ।।\nस्वंस्वं लिंगं तदा सृष्टं धर्मारण्ये सुरोत्तमैः ।।\nयस्य देवस्य यल्लिंगं तन्नाम्ना परिकीर्तितम् ।। ।। ७५ ।।\n।। सूत उवाच ।। ।।\nधर्मेण स्थापितं लिंगं धर्मेश्वरमुपस्थितम् ।।\nस्मरणात्पूजनात्तस्य सर्वपापैः प्रमुच्यते ।। ७६ ।।\nयद्ब्रह्म योगिनां गम्यं सर्वेषां हृदये स्थितम् ।।\nतिष्ठते यस्य लिंगं तु स्वयंभुवमिति स्थितम् ।। ७७ ।।\nभूतनाथं च संपूज्य व्याधिभिर्मुच्यते जनः ।।\nधर्मवापीं ततश्चैव चक्रे तत्र मनोरमाम् ।। ७८ ।।\nआहत्य कोटितीर्थानां जलं वाप्यां मुमोच ह ।।\nयमतीर्थस्वरूपं च स्नानं कृत्वा मनोरमम् ।। ७९ ।।\nस्नानार्थं देवतानां च ऋषीणां भावितात्मनाम् ।।\nतत्र स्नात्वा च पीत्वा च सर्वपापैः प्रमुच्यते ।। 3.2.4.८० ।।\nधर्मवाप्यां नरः स्नात्वा दृष्ट्वा धर्मेश्वरं शिवम् ।।\nमुच्यते सर्वपापेभ्यो न मातुर्गर्भमाविशेत् ।। ८१ ।।\nतत्र स्नात्वा नरो यस्तु करोति यमतर्पणम् ।।\nव्याधिदोषविनाशार्थं क्लेशदोषोप शांतये ।।\nयमाय धर्मराजाय मृत्यवे चांतकाय च ।।\nवैवस्वताय कालाय दध्नाय परमेष्ठिने ।।८२।।\nवृकोदराय वृकाय दक्षिणेशाय ते नमः ।।\nनीलाय चित्रगुप्ताय चित्र वैचित्र ते नमः ।। ८३ ।।\nयमार्थं तर्पणं यो वै धर्मवाप्यां करिष्यति ।।\nसाक्षतैर्नामभिश्चैतैस्तस्य नोपद्रवो भवेत्।। ८४ ।।\nएकांतरस्तृतीयस्तु ज्वरश्चातुर्थिकस्तथा ।।\nवेलायां जायते यस्तु ज्वरः शीतज्वरस्तथा ।। ८५ ।।\nपीडयन्ति न चैतस्य यस्यैवो मतिरीदृशी ।।\nरेवत्यादिग्रहा दोषा डाकिनी शाकिनी तथा ।। ६६ ।।\nधनधान्यसमृद्धिः स्यात्संततिर्वर्धते सदा ।।\nभूतेश्वरं तु संपूज्य सुस्नातो विजितेंद्रियः ।। ८७ ।।\nसांगं रुद्रजपं कृत्वा व्याधिदोषात्प्रमुच्यते।।\nअमावास्यां सोमदिने व्यतीपाते च वैधृतौ।।\nसंक्रांतौ ग्रहणे चैव तत्र श्राद्धं स्मृतं नृणाम्।।८८।।\nश्राद्धं कृतं तेन समाः सहस्रं निरस्य चैतत्पितरस्त्वदंति।।\nपानीयमेवापि तिलैर्विमिश्रितं ददाति यो वै प्रथितो मनुष्यः।।८९।।\nएकविंशतिवारैस्तु गयायां  पिंडदानतः ।।\nधर्मेश्वरे सकृद्दत्तं पितॄणां चाक्षयं भवेत् ।। 3.2.4.९० ।।\nधर्मेशात्पश्चिमे भागे विश्वेश्वरांतरेपि वा ।।\nधर्मवापीति विख्याता स्वर्गसोपानदायिनी ।। ९१ ।।\nधर्मेण निर्मिता पूर्वं शिवार्थं धर्मबुद्धिना ।।\nतत्र स्नात्वा च पीत्वा च तर्पिताः पितृदेवताः ।। ९२ ।।\nशमीपत्रप्रमाणं तु पिंडं दद्याच्च यो नरः ।।\nधर्मवाप्यां महापुण्यां गर्भवासं न चाप्नुयात् ।। ९३ ।।\nकुम्भीपाकान्महारौद्राद्रौरवान्नरकात्पुनः ।।\nअंधतामिस्रकाद्राजन्मुच्यते नात्र संशयः ।। ९४ ।।\n।। सूत उवाच ।। ।।\nएकवर्षं तर्पणीयं धर्मवाप्यां नरोत्तमः ।।\nऋतौ मासे च पक्षे च विपरीतं च जायते ।। ९५ ।।\nबर्हिषदोऽग्निष्वात्ताश्च आज्यपाः सोमपास्तथा ।।\nतृप्तिं प्रयांति परमां वाप्यां वै तर्पणेन तु ।। ९६ ।।\nकुरुक्षेत्रादि क्षेत्राणि अयोध्यादिपुरस्तथा ।।\nपुष्कराद्यानि सर्वाणि मुक्तिनामानि संति वै ।। ९७ ।।\nतानि सर्वाणि तुल्यानि धर्मकूपोऽधिको भवेत् ।।\nमन्त्रो वेदास्तथा यज्ञा दानानि च व्रतानि च ।। ९८ ।।\nअक्षयाणि प्रजायंते दत्त्वा जप्त्वा नरेश्वर ।।\nअभिचाराश्च ये चान्ये सुसिद्धाथर्ववेदजाः ।। ९९ ।।\nते सर्वे सिद्धिमायांति तस्मिन्स्थाने कृता अपि ।।\nआदितीर्थं नृपश्रेष्ठ काजेशैरुपसेवितम् ।। 3.2.4.१०० ।।\nसिद्धिस्थानं सुसौम्यं च ब्रह्माद्यैरपि सेवि तम् ।।\nकृते तु युगपर्यंतं त्रेतायां लक्षपञ्चकम् ।। १ ।।\nद्वापरे लक्षमेकं तु दिनैकेन फलं कलौ ।।\nएतदुक्तं मया ब्रह्मन्धर्मारण्यस्य वर्णनम् ।।\nफलं चैवात्र सर्वं हि उक्तं द्वैपायनेन तु ।। २ ।।\n।। सूत उवाच ।। ।।\nअतः परं प्रवक्ष्यामि धर्मवाक्यं मनोरमम् ।।\nदेवानां हितकामाय आज्ञाप्य च यदुक्तवान् ।। ३ ।।\n।। धर्म उवाच ।। ।।\nअस्मिन्क्षेत्रे प्रकुर्वंति विष्णुमायाविमोहिताः ।।\nपारदार्यं महादुष्टं स्वर्णस्तेयादिकं तथा ।। ४ ।।\nअन्यच्च विकृतं सर्वं कुर्वाणो नरकं व्रजेत् ।।\nअन्यक्षेत्रे कृतं पापं धर्मारण्ये विनश्यति ।। ५ ।।\nधर्मारण्ये कृतं पापं वज्रलेपो भविष्यति ।।\nयथा पुण्यं तथा पापं यत्किंचिच्च शुभाशुभम् ।। ६ ।।\nतत्सर्वं वर्द्धते नित्यं वर्षाणि शतमित्युत ।।\nकामिनां कामदं पुण्य योगिनां मुक्तिदायकम् ।। ७ ।।\nसिद्धानां सिद्धिदं प्रोक्तं धर्मारण्यं तु सर्वदा ।।\nअपुत्रो लभते पुत्रान्निर्धनो धनवान्भवेत् ।। ८ ।।\nएतदाख्यानकं पुण्यं धर्मेण कथितं पुरा ।।\nयः शृणोति नरो भक्त्या नारी वा श्रावयेत्तु यः ।।\nगोसहस्रफलं तस्य अंते हरिपुरं ब्रजेत् ।। १०९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये क्षेत्रस्थापनंनाम चतुर्थोऽध्यायः ।। ४ ।। ।। छ ।।"
  }
]
[
  {
    "text": "।। व्यास उवाच ।। ।।\nश्रूयतां राजशार्दूल पुण्यमाख्यानमुत्तमम् ।।\nस्तूयमानो\nजगन्नाथ इदं वचनमब्रवीत् ।। १ ।।\n।। विष्णुरुवाच ।। ।।\nकिमर्थमागताः सर्वे ब्रह्माद्याः सुरसत्तमाः।।\nपृथिव्यां कुशलं कच्चित्कुतो वो भयमागतम् ।।२।।\nततः प्रोवाच वै हृष्टो ब्रह्मा तं केशवं वचः ।।\nन भयं विद्यतेऽस्माकं त्रैलोक्ये सचराचरे ।।३।।\nएकविज्ञापनार्थाय आगतोऽहं तवांतिके।।\nतदहं संप्रवक्ष्यामि तदेतच्छृणु मे वचः।।४।।\nपरं तु पूर्वं धर्मेण स्थापितं तीर्थमुत्तमम्।।\nतद्द्रष्टुकामोऽहं देव त्वत्प्रसादाज्जनार्दन ।। ५ ।।\nतत्र त्वं देवदेवेश गमने कुरु मानसम् ।।\nयथा सत्तीर्थतां याति धर्मारण्यमनुत्तमम् ।। ६ ।।\nविष्णुरुवाच ।।\nसाधुसाधु  महाभाग त्वर्यतां तत्र मा चिरम् ।।\nममापि चित्तं तत्रैव तद्दर्शनेस्ति लालसम् ।। ७ ।।\n।। व्यास उवाच ।। ।।\nतार्क्ष्यमारुह्य गोविंद स्तत्रागाच्छीघ्रमेव हि ।।\nततो धर्मेण ते देवाः सेंद्राः सर्षिगणास्तथा ।। ८ ।।\nब्रह्मविष्णुमहेशाद्या दृष्टा दूरान्मुमोद च ।।\nधर्मराजोपि तान्दृष्ट्वा देवा न्विष्णुपुरोगमान् ।। ९ ।।\nआगतः स्वाश्रमात्तत्र पूजां प्रगृह्य तत्पुरः ।।\nआसनादुत्थितः शीघ्रं सपर्याद्यं प्रगृह्य च ।।\nएकैकस्य चकाराथ पूजां चैव पृथक्पृथक् ।। 3.2.9.१० ।।\nचकार पूजां विधिवत्तेषां तत्रार्कनंदनः ।।\nआसनेषूपवेश्याथ पूजां कृत्वा गरीयसीम् ।। ११ ।।\n।। यम उवाच ।। ।।\nतीर्थरूपमिदं क्षेत्रं प्रसादाद्देवकीसुत ।।\nत्वत्तोषविधिना चाद्य कृपया च शिवस्य च ।। १२ ।।\nअद्य मे सफलं जन्म अद्य मे सफलं तपः ।।\nअद्य मे सफलं स्थानं काजेशानां समागमात् ।। १३ ।।\n।। व्यास उवाच ।। ।।\nएवं स्तुतस्तदा विष्णुः प्रोवाच मधुरं वचः ।।\nतुष्टोऽस्मि धर्म राजेंद्र अहं स्तोत्रेण ते विभो ।। १४ ।।\nकिंचित्प्रार्थय मत्तोऽहं करोमि तव वांछितम् ।।\nयत्तेऽस्त्यभीप्सितं तुभ्यं तद्ददामि न संशयः ।। १५ ।।\nयम उवाच ।। ।।\nयदि तुष्टोऽसि देवेश वांछितं कुरुषे यदि ।।\nधर्मारण्ये महापुण्ये ऋषीणामाश्रमान्कुरु ।। १६ ।।\nवसंति वाडवा यत्र यजंति चैव याज्ञिकाः ।।\nवेदनिर्घोषसंयुक्तं भाति तत्तीर्थमुत्तमम् ।। १७ ।।\nअब्राह्मणमिदं तीर्थं पीडयिष्यंति जन्तवः ।।\nतस्मात्त्वं वाडवाञ्छौरे समानय ऋषी न्बहून् ।।\nधर्मारण्यं यथा भाति त्रैलोक्ये सचराचरे ।। १८ ।।\nततो विष्णुः सहस्राक्षः सहस्रशीर्षः सहस्रपात् ।।\nसहस्रशस्तदा रूपं कृतवान्धर्मवत्सलः ।।\nयस्मिन्स्थाने च ये विप्राः सदाचाराः शुभव्रताः ।। १९ ।।\nअशेषधर्मकुशलाः सर्वशास्त्रविशारदाः ।।\nतपोज्ञाने महाख्याता ब्रह्मयज्ञपरायणाः ।।\nस्थापिता ऋषयः सर्वे सहस्राण्यष्टादशैव तु ।। 3.2.9.२० ।।\nनानादेशात्समानीय स्थापितास्तत्र तैः सुरैः ।।\nआश्रमांश्च बहूंस्तत्र काजेशैरपि निर्मितान् ।। २१ ।।\nधर्मोपदेशात्कृष्णेन ब्रह्मणा च शिवेन च ।।\nस्वेस्वे स्थाने यथायोग्ये स्थापयामास केशवः ।। २२ ।।\nयुधिष्ठिर उवाच ।। ।।\nकस्मिन्वंशे समुत्पन्ना ब्राह्मणा वेदपारगाः ।।\nस्थापिताः सपरीवाराः पुत्रपौत्रसमावृताः ।।\nशिष्यैश्च बहुभिर्युक्ता अग्निहोत्रपरायणाः ।।\nतेषां स्थानानि नामानि यथावच्च वदस्व मे ।। २३ ।। ।।\nव्यास उवाच ।। ।।\nश्रूयतां नृपशार्दूल धर्म्मारण्यनिवासिनाम् ।। २४ ।।\nमहात्मनां ब्राह्मणानामृषीणामूर्ध्वरेतसाम् ।।\nतेषां वै पुत्रपौत्राणां नामानि च वदाम्यहम् ।। २५ ।।\nचतुर्विशतिगोत्राणि द्विजानां पांडवर्षभ ।।\nतेषां शाखाः प्रशाखाश्च पुत्रपौत्रादयस्तथा ।। २६ ।।\nजज्ञिरे बहवः पुत्राः शतशोऽथ सहस्रशः ।।\nचतुर्विशतिमुख्यानां नामानि प्रवदामि ते ।।\nद्विजानामृषयः प्रोक्ताः प्रवराणि तथा शृणु ।। २७ ।।\nभारद्वाजस्तथा वत्सः कौशिकः कुश एव च ।।\nशांडिल्यः काश्यपश्चैव गौतमश्छांधनस्तथा ।। २८ ।।\nजातूकर्ण्यस्तथा वत्सो वसिष्ठो धारणस्तथा ।।\nआत्रेयो भांडिलश्चैव लौकिकाश्च इतः परम् ।। २९ ।।\nकृष्णायनोपमन्युश्च गार्ग्यमुद्गलमौषकाः ।।\nपुण्यासनः पराशरः कौंडिन्यश्च ततः परम् ।। ।। 3.2.9.३० ।।\nतथा गान्यासनश्चैव प्रवराणि चतुर्विंशतिः ।।\nजामदग्न्यस्य गोत्रस्य प्रवराः पंच एव हि ।। ३१ ।।\nभार्गवश्च्यवनाप्नुवानौर्वश्च जमदग्निकः ।।\nपंचैते प्रवरा राजन्विख्याता लोकविश्रुताः ।।३२ ।।\nएवं गोत्रसमुत्पन्ना वाडवा वेदपारगाः ।।\nद्विजपूजाक्रियायुक्ता नानाक्रतुक्रियापराः ।। ३३ ।।\nगुणेन संहिता आसन् षट्कर्मनिरताश्च ये ।।\nएवंविधा महाभागा नानादेशभवा द्विजाः ।। ३४ ।।\nभामेवसं तृतीयं च प्रवराः पंच एव हि ।।\nभार्गवच्यावनाप्नुवानौर्वजामदग्न्यसंयुताः ।।\nआत्रेयोऽर्चनानसश्च श्यावास्येति तृतीयकः ।। ३५ ।।\nअस्मिन्गोत्रे भवा विप्रा दुष्टाः कुटिलगामिनः ।।\nधनिनो धर्मनिष्ठाश्च वेदवेदांगपारगाः ।।३६।।\nदानभोगरताः सर्वे श्रौतस्मार्तेषु संमताः ।।\nमांडव्यगोत्रे विज्ञेयाः प्रवरैः पंचभिर्युताः ।।३७।।\nभार्गवश्च्यावनो ऽत्रिश्चाप्नुवानौर्वस्तथैव च ।।\nअस्मिन्गोत्रे भवा विप्राः श्रुतिस्मृतिपरायणाः ।। ३८ ।।\nरोगिणो लोभिनो दुष्टा यजने याजने रताः ।।\nब्रह्मक्रिया पराः सर्वे मांडव्याः कुरुसत्तम ।। ३९ ।।\nगार्ग्यस्य गोत्रे ये जातास्तेषां तु प्रवरास्त्रयः ।।\nअंगिराश्चांबरीषश्च यौवनाश्वस्तृतीयकः ।। 3.2.9.४० ।।\nअस्मिन्गोत्रे समुत्पन्नाः सद्वृत्ताः सत्यभाषिणः ।।\nशांताश्च भिन्नवर्णाश्च निर्द्धनाश्च कुचैलिनः ।। ४१ ।।\nसंगवात्सल्ययुक्ताश्च वेदशास्त्रेषु निश्चलाः ।।\nवत्सगोत्रे द्विजा भूप प्रवराः पंच एव हि ।। ४२ ।।\nभार्गवश्च्यवनाप्नुवानौर्वश्च जमदग्निकः ।।\nएभिस्तु पंच विख्याता द्विजा   ब्रह्मस्वरूपिणः ।। ४३ ।।\nशांता दांताः सुशीलाश्च धर्मपुत्रैः सुसंयुता ।।\nवेदाध्ययनहीनाश्च कुशलाः सर्वकर्मसु ।। ४४ ।।\nसुरूपाश्च सदाचाराः सर्वधर्मेषु निष्ठिताः।।\nदानधर्म रताः सर्वे अन्नदा जलदा द्विजाः ।। ४५ ।।\nदयालवः सुशीलाश्च सर्वभूतहिते रताः ।।\nकाश्यपा ब्राह्मणा राजन्प्रवरत्रयसंयुताः ।। ४६ ।।\nकाश्यपश्चापवत्सारो नैध्रुवश्च तृतीयकः ।।\nवेदज्ञा गौरवर्णाश्च नैष्ठिका यज्ञकारकाः ।। ४७ ।।\nप्रियवासा महादक्षा गुरुभक्तिरताः सदा ।।\nप्रतिष्ठामानव न्तश्च सर्वभूतहिते रताः ।। ४८ ।।\nयजंते च महायज्ञान्काश्यपेया द्विजातयः।।\nधारीणसगोत्रजाश्च प्रवरैस्त्रिभिरन्विताः ।। ४९ ।।\nअगस्तिदर्विश्वेताश्व दध्यवाहनसंज्ञकाः ।।\nअस्मिन्गोत्रे च ये जाता धर्मकर्मसमाश्रिताः ।। 3.2.9.५० ।।\nकर्मक्रूराश्च ते सर्वे तथैवोदरिणस्तु ते ।।\nलंबकर्णा महादंष्ट्रा द्विजा धनपरायणाः ।। ५१ ।।\nक्रोधिनो द्वेषिणश्चैव सर्वसत्त्वभयंकराः ।।\nलौगाक्षसोद्भवा ये वै वाडवाः सत्यसंश्रिताः ।। ५२ ।।\nप्रवराश्च त्रयस्तेषां तत्त्वज्ञानस्वरूपकाः ।।\nकश्यपश्चैव वत्सश्च वसिष्ठश्च तृतीयकः ।। ५३ ।।\nसदाचारास्तु विख्याता वैष्णवा बहुवृ त्तयः ।।\nरोमभिर्बहुभिर्व्याप्ताः कृष्णवर्णास्तु वाडवाः ।। ५४ ।।\nशांता दाताः सुशीलाश्च स्वदारनिरताः सदा ।।\nकुशिकसगोत्रे ये जाताः प्रवरैस्त्रिभिरन्विताः ।। ५५ ।।\nविश्वामित्रो देवरात औदलश्च त्रयश्च ये ।।\nअस्मिन्गोत्रे तु ये जाता दुर्बला दीनमानसाः ।। ५६ ।।\nअसत्यभाषिणो विप्राः सुरूपा नृपसत्तमाः ।।\nसर्व्वविद्याकुशलिनो ब्राह्मणा ब्रह्मसत्तमाः ।। ५७ ।।\nउपमन्युसगोत्रेयाः प्रवरत्रयसंयुताः ।।\nवसिष्ठश्च भरद्वाजस्त्विंद्रप्रमद एव वा ।। ५८ ।।\nअस्मिन्गोत्रे तु ये विप्राः क्रूराः कुटिलगामिनः ।।\nदूषणा द्वेषिणस्तुच्छाः सर्वसंग्रहतत्पराः ।। ५९ ।।\nकलहोत्पादने दक्षा धनिनो मानिनस्तथा ।।\nसर्वदैव प्रदुष्टाश्च दुष्टसंगरतास्तथा ।। 3.2.9.६० ।।\nरोगिणो दुर्बलाश्चैव वृत्त्युपकल्पवर्जिताः ।।\nवात्स्यगोत्रे भवा विप्राः प्रवरैः पंचभिर्युताः ।। ६१ ।।\nभार्गवच्यावनाप्नुवानौर्वश्च जमदग्निकः ।।\nअस्मिन्गोत्रे भवा विप्राः स्थूलाश्च बहुबुद्धयः।।६२।।\nसर्वकर्मरता श्चैव सर्वधर्मेषु निश्चलाः ।।\nवेदशास्त्रार्थनिपुणा यजने याजने रताः ।। ६३ ।।\nसदाचाराः सुरूपाश्च बुद्धितो दीर्घदर्शिनः ।।\nवात्स्यायनसगोत्रेयाः प्रवरैः पंचभिर्युताः ।। ६४ ।।\nभार्गवच्यावनाप्नुवानौर्वश्च जमदग्निकः ।।\nपूर्वोक्ताः प्रवराश्चास्य कथितास्तव भारत ।। ६५ ।।\nअस्मिन्गोत्रे तु ये जाता पाकयज्ञरताः सदा ।।\nलोभिनः क्रोधिनश्चैव प्रजायन्ते बहुप्रजाः ।। ६६ ।।\nस्नानदानादिनिरताः सर्वदाश्च जितेंद्रियाः ।।\nवापीकूपतडागानां कर्तारश्च सहस्रशः ।।\nव्रतशीला गुणज्ञाश्च मूर्खा वेदविवर्जिताः ।। ६७ ।।\nकौशिकवंशे ये जाताः प्रवरत्रयसंयुताः ।।\nविश्वामित्रोऽघर्मषी च कौशिकश्च तृतीयकः ।। ६८ ।।\nअस्मिन्गोत्रे च ये जाता ब्राह्मणा ब्रह्मवेदिनः।।\nशांता दांताः सुशीलाश्च सर्वधर्मपरायणाः ।। ६९ ।।\nअपुत्रिण स्तथा रूक्षास्तेजोहीना द्विजोत्तमाः ।।\nभारद्वाजसगोत्रेयाः प्रवरैः पंचभिर्युताः ।। 3.2.9.७० ।।\nअंगिरसो बार्हस्पत्यो भारद्वाजस्तु सैन्यसः ।।\nगार्ग्यश्चै वेति विज्ञेयाः प्रवराः पंच एव च ।। ७१ ।।\nअस्मिन्गोत्रे च ये जाता वाडवा धनिनः शुभाः ।।\nवस्त्रालंकरणोपेता द्विजभक्तिपरायणाः ।। ७२ ।।\nब्रह्मभोज्यपराः सर्वे सर्वधर्मपरायणाः ।।\nकाश्यपगोत्रे यै जाताः प्रवरत्रयसंयुताः ।। ७३ ।।\nकाश्यपश्चापवत्सारो रैभ्येति विश्रुतास्त्रयः ।।\nअस्मिन्गोत्रे भवा विप्रा रक्ताक्षाः क्रूरदृष्टयः ।। ७४ ।।\nजिह्वालौल्यरताः सर्वे सर्वे ते पारमार्थिनः ।।\nनिर्धना रोगिणश्चैते तस्करानृतभाषिणः ।। ७५ ।।\nशास्त्रार्थावेदिनः सर्वे वेदस्मृतिविवर्जिताः ।।\nशुनकेषु च ये जाता विप्रा ध्यानपरायणाः ।। ७६ ।।\nतपस्विनो योगिनश्च वेदवेदांगपारगाः ।।\nसाधवश्च सदाचारा विष्णुभक्तिपरायणाः ।। ७७ ।।\nह्रस्वकाया भिन्नवर्णा बहुरामा द्विजोत्तमाः ।।\nदयालाः सरलाः शांता ब्रह्मभोज्यपरायणाः ।। ।। ७८ ।।\nशौनकसेषु ये जाताः प्रवरत्रयसंयुताः ।।\nभार्गवशौनहोत्रेति गार्त्स्यप्रमद इति त्रयः ।। ७९ ।।\nअस्मिन्देशे समुत्पन्ना वाडवा दुःसहा नृप ।।\nमहोत्कटा महाकायाः प्रलंबाश्च मदोद्धताः ।। 3.2.9.८० ।।\nक्लेशरूपाः कृष्णवर्णाः सर्वशास्त्रविशारदाः ।।\nबहुभुजो मानिनो दक्षा राग द्वेषोपवर्जिताः ।। ८१ ।।\nसुवस्त्रभूषारूपा वै ब्राह्मणा ब्रह्मवादिनः ।।\nवसिष्ठगोत्रे ये जाताः प्रवरत्रयसंयुताः ।। ८२ ।।\nवसिष्ठो भारद्वाजश्च इन्द्रप्रमद एव च ।।\nअस्मिन्गोत्रे भवा विप्रा वेदवेदांगपारगाः ।। ८३ ।।\nयाज्ञिका यज्ञशीलाश्च सुस्वराः सुखिनस्तथा ।।\nद्वेषिणो धनवंतश्च पुत्रिणो गुणिनस्तथा ।। ८४ ।।\nविशालहृदया राजञ्छूराः शत्रुनिबर्हणाः ।।\nगौतमसगोत्रे ये जाताः प्रवराः पंच एव हि ।। ८५ ।।\nकौत्सगार्ग्योमवाहाश्च असितो देवलस्तथा ।।\nअस्मिन्गोत्रे च ये जाता विप्राः परमपावनाः ।। ८६ ।।\nपरोपकारिणः सर्वे श्रुतिस्मृति परायणाः ।।\nबकासनाश्च कुटिलाश्छद्मवृत्तिपरास्तथा ।। ८७ ।।\nनानाशास्त्रार्थनिपुणा नानाभरणभूषिताः ।।\nवृक्षादिकर्मकुशला दीर्घरोषाश्च रोगिणः ।। ८८ ।।\nआंगिरसगोत्रे ये जाताः प्रवरत्रयसंयुताः ।।\nआंगिरसोंबरीषश्च यौवनाश्वस्तृतीयकः ।। ८९ ।।\nअस्मिन्गोत्रे च ये जाताः सत्य संभाषिणस्तथा ।।\nजितेंद्रियाः सुरूपाश्च अल्पाहाराः शुभाननाः ।। 3.2.9.९० ।।\nमहाव्रताः पुराणज्ञा महादानपरायणाः ।।\nनिर्द्वेषिणो लोभयुता वेदाध्य यनतत्पराः ।। ९१ ।।\nदीर्घदर्शिमहातेजो महामायाविमोहिताः ।।\nशांडिलसगोत्रेये प्रवरत्रयसंयुताः ।। ९२ ।।\nअसितो देवलश्चैव शांडिलस्तु तृतीयकः ।।\nअस्मिन्गोत्रे महाभागाः कुब्जाश्च द्विजसत्तमाः ।। ९३ ।।\nनेत्ररोगी महादुष्टा महात्यागा अनायुषः ।।\nकलहोत्पादने दक्षाः सर्वसंग्रह तत्पराः ।।९४।।\nमलिना मानिनश्चैव ज्योतिःशास्त्रविशारदाः ।।\nआत्रेयसगोत्रे ये जाताः पंचप्रवरसंयुताः ।। ९५ ।।\nआत्रेयोऽर्चनानसश्यावाश्वोंगिर सोऽत्रिश्च ।।\nअस्मिन्वंशे च ये जाता द्विजास्ते सूर्यवर्चसः ।। ९६ ।।\nचंद्रवच्छीतलाः सर्वे धर्मारण्ये व्यवस्थिताः ।।\nसदाचारा महादक्षाः श्रुतिशास्त्र परायणाः ।। ९७ ।।\nयाज्ञिकाश्च शुभाचाराः सत्यशौचपरायणाः ।।\nधर्मज्ञा दानशीलाश्च निर्मलाश्च महोत्सुकाः ।। ९८ ।।\nतपःस्वाध्यायनिरता न्यायधर्मपरायणाः ।। ९९ ।। ।।\nयुधिष्ठिर उवाच ।। ।।\nकथयस्व महाबाहो धर्मारण्यकथामृतम् ।।\nयच्छ्रुत्वा मुच्यते पापाद्घोराद्ब्रह्मवधादपि ।। ।। 3.2.9.१०० ।।\n।। व्यास उवाच ।। ।।\nशृणु राजन्प्रवक्ष्यामि कथामेतां सुदुर्लभाम् ।। १ ।।\nयक्षरक्षःपिशाचाद्या उद्वेजयंति वाडवान् ।।\nजृंभकोनाम यक्षोऽभूद्धर्म्मारण्यसमीपतः ।। २ ।।\nउद्वेजयति नित्यं स धर्मारण्यनिवासिनः ।।\nततस्तैश्च द्विजाग्र्यैस्तु देवेभ्यो विनिवेदितम् ।। ३ ।।\nयक्षरक्षादिना चैव परिभूता वयं सुराः ।।\nत्यक्ष्यामोऽद्य वरं स्थानं तद्भयान्नात्र संशयः ।। ४ ।।\nततो देवैः संगधर्वैः स्थापितास्तत्र भूमिषु ।।\nसिद्धाश्च वरयोगिन्यः श्रीमातृप्रभृतयस्तथा ।। ५ ।।\nरक्षणार्थं हि विप्राणां लोकानां हितकाम्यया ।।\nगोत्रान्प्रति तथैकैका स्थापिता योगिनी तदा ।। ६ ।।\nयस्य गोत्रस्य या शक्ती रक्षणे पालने क्षमा ।।\nसा तस्य कुलदेवीति साक्षात्तत्र बभूव ह ।। ७ ।।\nश्रीमाता तारणी देवी आशापूरी च गोत्रपा ।।\nइच्छाऽऽर्तिनाशिनी चैव पिप्पली विकारवशा ।।८।।\nजगन्माता महामाता सिद्धा भट्टारिका तथा ।।\nकदंबा विकरा मीठा सुपर्णा वसुजा तथा ।।९।।\nमातंगी च महादेवी वाणी च मुकुटेश्वरी ।।\nभद्री चैव महाशक्तिः संहारी च महाबला।।3.2.9.११०।।\nचामुंडा च महादेवी इत्येता गोत्रमातरः ।।\nब्रह्मविष्णुमहेशाद्यैः स्थापितास्तत्र रक्षणे ।।११।।\nताः पूजयंति विप्रेंद्राः स्वधर्मनिरताः सदा ।।\nततः प्रभृति योगिन्यः स्वेस्वे काले सुरक्षिताः ।।१२।।\nवाडवाः स्वस्थतां जग्मुः पुत्रपौत्रैः समावृताः ।।\nततो देवाः सगंधर्वा हर्षनिर्भरमानसाः ।।\nविमानवरमारूढा जग्मुर्नाकेऽमृताशनाः ।। १३ ।।\nगते वर्षशते राजन्ब्रह्मविष्णुमहेश्वराः ।।\nस्मृत्वा तु धर्मारण्यस्य प्रेक्षणार्थं कुतूहलात् ।।१४।।\nसमाजग्मुस्तदा राजन्प्रभाते उदिते रवौ ।।\nविमानवरमारुह्य अप्सरोगणसेविताः ।।१५।।\nगंधर्वैर् गीयमानास्ते स्तूयमानाः प्रबोधकैः ।।\nतत्र स्थाने द्विजा राजन्समित्पुष्पकुशान्बहून् ।।१६।।\nआश्रमांस्तान्परित्यज्य गताः सर्वे दिशो दश ।।\nतमाश्रमपदं दृष्ट्वा शून्यं चैव महेश्वरः।।१७।।\nउवाच वाक्यं धर्मज्ञो वाडवान्क्लिशते विभो ।।\nशुशूषार्थं हि शुश्रूषन्कल्पयेदिति मे मतिः ।।१८।।\nश्रुत्वा तु वचनं शंभोर्देवदेवो जनार्दनः ।।\nसत्यंसत्यमिति प्रोच्य ब्रह्माणमिदमब्रवीत् ।। १९ ।।\nभोभो ब्रह्मन्द्विजातीनां शुश्रूषार्थं प्रकल्पय ।।\nसृष्टिर्हि शाश्वतीवाद्य द्विजोघोपि सुखी भवेत् ।।\nविष्णोर्वाक्यमभिश्रुत्य ब्रह्मा लोकपितामहः।।3.2.9.१२०।।\nसंस्मरन्कामधेनुं वै स्मरणेनैव तत्क्षणे।।\nआगता तत्र सा धेनुर्धर्मारण्ये पवित्रके ।। १२१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वार्धे धर्मारण्यमाहात्म्ये गोत्रप्रवरगोत्रदेवीकथनंनाम नवमोऽध्यायः ।।९।। ।।।छ।। ।।"
  }
]
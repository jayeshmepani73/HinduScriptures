[
  {
    "text": "।। व्यास उवाच ।। ।।\nमार्कंडेयोद्धाटितं वै स्वर्गद्वारमपावृतम् ।।\nतत्र ये देहसंत्यागं कुर्वंति फलकांक्षया ।। १ ।।\nलभंते तत्फलं ह्यंते विष्णोः सायुज्यमाप्नुयुः ।।\nअतः किं बहुनोक्तेन द्वारवत्यां सदा नरैः ।। २ ।।\nदेहत्यागः प्रकर्तव्यो विष्णोर्लोकजिगीषया ।।\nअनाशके जले वाग्नौ ये च संति नरोत्तमाः ।।\nसर्वपापविनिर्मुक्ता यांति विष्णोः पुरीं सदा ।। ३ ।।\nअन्योपि व्याधिरहितो गच्छेदनशनं तु यः ।।\nसर्वपाप विनिर्मुक्तो याति विष्णोः पुरीं नरः ।। ४ ।।\nशतवर्षसहस्राणां वसेदंते दिवि द्विजः ।।\nब्राह्मणेभ्यः परं नास्ति पवित्रं पावनं भुवि ।। ५ ।।\nउपवासै स्तथा तुल्यं तपः कर्म्म न विद्यते ।।\nनास्ति वेदात्परं शास्त्रं नास्ति मातृसमो गुरु ।। ६ ।।\nन धर्मात्परमस्तीह तपो नानशनात्परम् ।।\nस्नात्वा यः कुरुते ऽत्रापि श्राद्धं पिंडोदकक्रियाम् ।। ७ ।।\nतृप्यंति पितरस्तस्य यावद्ब्रह्मदिवानिशम् ।।\nतत्र तीर्थे नरः स्नात्वा केशवं यस्तु पूजयेत् ।।८ ।।\nस मुक्तपातकैः सर्वेर्विष्णुलोकमवाप्नुयात् ।।\nतीर्थानामुत्तमं तीर्थं यत्र संनिहितो हरिः ।। ९ ।।\nहरते सकलं पापं तस्मिंस्तीर्थे स्थितस्य सः ।।\nमुक्तिदं मोक्षकामानां धनदं च धनार्थिनाम् ।।\nआयुर्दं सुखद चैव सर्वकामफलप्रदम् ।।3.2.26.१०।।\nकिमन्येनात्र तीर्थेन यत्र देवो जनार्द्दनः ।।\nस्वयं वसति नित्यं हि सर्वेषामनुकम्पया ।। ११ ।।\nतत्र यद्दीयते किचिद्दानं श्रद्धासमन्वितम् ।।\nअक्षयं तद्भवेत्सर्वमिह लोके परत्र च ।। १२ ।।\nयज्ञैर्दानैस्तपो भिश्च यत्फलं प्राप्यते बुधैः ।।\nतदत्र स्नानमात्रेण शूद्रैरपि सुसेवकैः ।। १३ ।।\nतत्र श्राद्धं च यः कुर्यादेकादश्यामुपोषितः ।।\nस पितॄनुद्धरे त्सर्वान्नरकेभ्यो न संशयः ।। १४ ।।\nअक्षय्यां तृप्तिमाप्नोति परमात्मा जनार्द्दनः ।।\nदीयतेऽत्र यदुद्दिश्य तदक्षय्यमुदाहृतम् ।। १५ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये द्वारिकामाहात्म्यवर्णनंनाम षड्विंशोऽध्यायः ।। २६ ।।।छ।।। ।।"
  }
]
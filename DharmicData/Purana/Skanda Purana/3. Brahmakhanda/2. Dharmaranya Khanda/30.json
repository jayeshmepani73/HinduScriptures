[
  {
    "text": "।। व्यास उवाच ।। ।।\nपुरा त्रेतायुगे प्राप्ते वैष्णवांशो रघूद्वहः ।।\nसूर्यवंशे समुत्पन्नो रामो राजीवलोचनः ।। १ ।।\nस रामो लक्ष्मणश्चैव काकपक्षधरावुभौ ।।\nतातस्य वचनात्तौ तु विश्वामित्रमनुव्रतौ ।। २ ।।\nयज्ञसंरक्षणार्थाय राज्ञा दत्तौ कुमारकौ ।।\nधनुःशरधरौ वीरौ पितुर्वचनपालकौ ।। ३ ।।\nपथि प्रव्रजतो यावत्ताडकानाम राक्षसी ।।\nतावदागम्य पुरतस्तस्थौ वै विघ्नकारणात् ।। ।। ४ ।।\nऋषेरनुज्ञया रामस्ताडकां समघातयत्।।\nप्रादिशच्च धनुर्वेदविद्यां रामाय गाधिजः ।।५।।\nतस्य पादतलस्पर्शाच्छिला वासवयोगतः ।।\nअहल्या गौतमवधूः पुनर्जाता स्वरूपिणी ।। ६ ।।\nविश्वामित्रस्य यज्ञे तु संप्रवृत्ते रघूत्तमः ।।\nमारीचं च सुबाहुं च जघान परमेषुभिः ।।७।।\nईश्वरस्य धनुर्भग्नं जनकस्य गृहे स्थितम् ।।\nरामः पंचदशे वर्षे षड्वर्षां चैव मैथिलीम् ।। ८ ।।\nउपयेमे तदा राजन्रम्यां सीतामयोनिजाम् ।।\nकृतकृत्यस्तदा जातः सीतां संप्राप्य राघवः ।। ९ ।।\nअयोध्यामगमन्मार्गे जामदग्न्यमवेक्ष्य च ।।\nसंग्रामोऽभूत्तदा राजन्देवानामपि दुःसहः ।। 3.2.30.१० ।।\nततो रामं पराजित्य सीतया गृहमागतः ।।\nततो द्वादशवर्षाणि रेमे रामस्तया सह ।। ११ ।।\nएकविंशतिमे वर्षे यौवराज्यप्रदायकम् ।।\nराजानमथ कैकेयी वरद्वयमयाच त ।। १२ ।।\nतयोरेकेन रामस्तु ससीतः सहलक्ष्मणः ।।\nजटाधरः प्रव्रजतां वर्षाणीह चतुर्दश ।। १३ ।।\nभरतस्तु द्वितीयेन यौवराज्याधिपोस्तु मे ।।\nमंथरावचनान्मूढा वरमेतमयाचत ।। १४ ।।\nजानकीलक्ष्मणसखं रामं प्राव्राजयन्नृपः ।।\nत्रिरात्रमुदकाहारश्चतुर्थेह्नि फलाशनः ।। १५ ।।\nपञ्चमे चित्रकूटे तु रामो वासमकल्पयत् ।।\nतदा दशरथः स्वर्गं गतो राम इति ब्रुवन् ।। १६ ।।\nब्रह्मशापं तु सफलं कृत्वा स्वर्गं जगाम किम् ।।\nततो भरत शत्रुघ्नौ चित्रकूटे समागतौ ।। १७ ।।\nस्वर्गतं पितरं राजन्रामाय विनिवेद्य च ।।\nसांत्वनं भरतस्यास्य कृत्वा निवर्तनं प्रति ।। १८ ।।\nततो भरत शत्रुघ्नौ नंदिग्रामं समागतौ ।।\nपादुकापूजनरतौ तत्र राज्यधरावुभौ ।। १९ ।।\nअत्रिं दृष्ट्वा महात्मानं दण्डकारण्यमागमत ।।\nरक्षोगणवधारम्भे विराधे विनिपातिते ।। 3.2.30.२० ।।\nअर्द्धत्रयोदशे वर्षे पंचवट्यामुवास ह ।।\nततो विरूपयामास शूर्पणखां निशाचरीम् ।।\nवने विचरतरतस्य जानकीसहितस्य च ।। २१ ।।\nआगतो राक्षसो घोरः सीतापहरणाय सः ।।\nततो माघासिताष्टम्यां मुहूर्ते वृन्दसंज्ञके ।। २२ ।।\nराघवाभ्यां विना सीतां जहार दश कन्धरः ।।\nमारीचस्याश्रमं गत्वा मृगरूपेण तेन च ।। २३ ।।\nनीत्वा दूरं राघवं च लक्ष्मणेन समन्वितम् ।।\nततो रामो जघानाशु मारीचं मृगरू पिणम् ।। २४ ।।\nपुनः प्राप्याश्रमं रामो विना सीतां ददर्श ह ।।\nतत्रैव ह्रियमाणा सा चक्रंद कुररी यथा ।। २५ ।।\nरामरामेति मां रक्ष रक्ष मां रक्षसा हृताम्।।\nयथा श्येनः क्षुधायु्क्तः क्रन्दंतीं वर्तिकां नयेत् ।। २६ ।।\nतथा कामवशं प्राप्तो राक्षसो जनकात्मजाम् ।।\nनयत्येष जनकजां तच्छ्रुत्वा पक्षिराट् तदा ।। २७ ।।\nयुयुधे राक्षसेंद्रेण रावणेन हतोऽपतत् ।।\nमाघासितनवम्यां तु वसंतीं रावणालये ।। २८ ।।\nमार्गमाणौ तदा तौ तु भ्रातरौ रामलक्ष्मणौ ।। २९ ।।\nजटायुषं तु दृष्ट्वैव ज्ञात्वा राक्षससंहृताम् ।।\nसीतां ज्ञात्वा ततः पक्षी संस्कृतस्तेन भक्तितः ।। 3.2.30.३० ।।\nअग्रतः प्रययौ रामो लक्ष्मणस्तत्पदानुगः ।।\nपंपाभ्याशमनुप्राप्य शबरीमनुगृह्य च ।।३१।।\nतज्जलं समुपस्पृश्य हनुमद्दर्शनं कृतम् ।।\nततो रामो हनुमता सह सख्यं चकार ह ।। ३२ ।।\nततः सुग्रीवमभ्येत्य अहनद्वालिवानरम् ।।\nप्रेषिता रामदेवेन हनुमत्प्रमुखाः प्रियाम् ।। ३३ ।।\nअंगुलीयकमादाय वायुसूनुस्तदागतः ।।\nसंपातिर्दशमे मासि आचख्यौ वानराय ताम् ।।३४।।\nततस्तद्वचनादब्धिं पुप्लुवे शतयोजनम् ।।\nहनुमान्निशि तस्यां तु लंकायां परितोऽचिनोत्।।३५।।\nतद्रात्रिशेषे सीताया दर्शनं तु हनूमतः ।।\nद्वादश्यां शिंशपावृक्षे हनुमान्पर्यवस्थितः ।। ३६ ।।\nतस्यां निशायां जानक्या विश्वासायाह संकथाम् ।।\nअक्षादिभिस्त्रयोदश्यां ततो युद्धमवर्त्तत ।। ३७ ।।\nब्रह्मास्त्रेण त्रयोदश्यां बद्धः शक्रजिता कपिः ।।\nदारुणानि च रूक्षाणि वाक्यानि राक्षसाधिपम् ।। ।। ३८ ।।\nअब्रवीद्वायुसूनुस्तं बद्धो ब्रह्मास्त्रसंयुतः ।।\nवह्निना पुच्छयुक्तेन लंकाया दहनं कृतम् ।। ३९ ।।\nपूर्णिमायां महेंद्राद्रौ पुनरागमनं कपेः ।।\nमार्गशीर्षप्रतिपदः पंचभिः पथि वासरैः ।। 3.2.30.४० ।।\nपुनरागत्य वर्षेह्नि ध्वस्तं मधुवनं किल ।।\nसप्तम्यां प्रत्यभिज्ञानदानं सर्वनिवेदनम् ।। ४१ ।।\nमणिप्रदानं सीतायाः सर्वं रामाय शंसयत् ।।\nअष्टम्युत्तरफाल्गुन्यां मुहूर्ते विजयाभिधे ।। ४२ ।।\nमध्यं प्राप्ते सहस्रांशौ प्रस्थानं राघवस्य च ।।\nरामः कृत्वा प्रतिज्ञां हि प्रयातुं दक्षिणां दिशम्।। ४३ ।।\nतीर्त्वाहं सागरमपि हनिष्ये राक्षसेश्वरम् ।।\nदक्षिणाशां प्रयातस्य सुग्रीवोऽथाभव त्सखा ।। ४४ ।।\nवासरैः सप्तभिः सिंधोस्तीरे सैन्यनिवेशनम् ।।\nपौषशुक्लप्रतिपदस्तृतीयां यावदंबुधौ ।।\nउपस्थानं ससैन्यस्य  राघवस्य बभूव ह।।४५।।\nविभीषणश्चतुर्थ्यां तु रामेण सह संगतः ।।\nसमुद्रतरणार्थाय पंचम्यां मंत्र उद्यतेः ।। ४६ ।।\nप्रायोपवेशनं चक्रे रामो दिनचतुष्टयम् ।।\nसमुद्राद्वरलाभश्च सहोपायप्रदर्शनः ।। ४७ ।।\nसेतोर्दशम्यामारंभस्त्रयोदश्यां समापनम् ।।\nचतुर्दश्यां सुवेलाद्रौ रामः सेनां न्यवे शयत् ।। ४८ ।।\nपूर्णिमास्या द्वितीयायां त्रिदिनैः सैन्यतारणम् ।।\nतीर्त्वा तोयनिधिं रामः शूरवानरसैन्यवान् ।। ४९ ।।\nरुरोध च पुरीं लंकां सीतार्थं शुभलक्षणः ।।\nतृतीयादिदशम्यंतं निवेशश्च दिनाष्टकः ।। 3.2.30.५० ।।\nशुकसारणयोस्तत्र प्राप्तिरेकादशीदिने ।।\nपौषासिते च द्वादश्यां सैन्यसंख्यानमेव च ।। ५१ ।।\nशार्दूलेन कपींद्राणां सारासारोपवर्णनम् ।।\nत्रयोदश्याद्यमांते च लंकायां दिवसैस्त्रिभिः ।। ५२ ।।\nरावणः सैन्यसं ख्यानं रणोत्साहं तदाऽकरोत् ।।\nप्रययावंगदो दौत्ये माघशुक्लाद्यवासरे ।। ५३ ।।\nसीतायाश्च तदा भर्तुर्मायामूर्धादिदर्शनम् ।।\nमाघशुक्लद्वितीया यां दिनैः सप्तभिरष्टमीम् ।। ५४ ।।\nरक्षसां वानराणां च युद्धमासीच्च संकुलम् ।।\nमाघशुक्लनवम्यां तु रात्राविंद्रजिता रणे ।। ५५ ।।\nरामलक्ष्मणयोर्ना गपाशबंधः कृतः किल ।।\nआकुलेषु कपीशेषु हताशेषु च सर्वशः ।। ५६ ।।\nवायूपदेशाद्गरुडं सस्मार राघवस्तदा ।।\nनागपाशविमोक्षार्थं दशम्यां गरु डोऽभ्यगात् ।। ५७ ।।\nअवहारो माघशुक्लैस्यैकादश्यां दिनद्वयम् ।।\nद्वादश्यामांजनेयेन धूम्राक्षस्य वधः कृतः ।। ५८ ।।\nत्रयोदश्यां तु तेनैव निहतोऽकंपनो रणे ।।\nमायासीतां दर्शयित्वा रामाय दशकंधरः ।। ५९ ।।\nत्रासयामास च तदा सर्वान्सैन्यगतानपि ।।\nमाघशुक्लचतुर्द्दश्यां यावत्कृष्णादिवासरम् ।। 3.2.30.६० ।।\nत्रिदिनेन प्रहस्तस्य नीलेन विहितो वधः ।।\nमाघकृष्णद्वितीयायाश्चतुर्थ्यंतं त्रिभिर्दिनैः ।। ६१ ।।\nरामेण तुमुले युद्धे रावणो द्रावितो रणात् ।।\nपञ्चम्या अष्टमी यावद्रावणेन प्रबोधितः ।। ६२ ।।\nकुंभकर्णस्तदा चक्रेऽभ्यवहारं चतुर्दिनम् ।।\nकुम्भकर्णोकरोद्युद्धं नवम्यादिचतुर्दिनैः ।। ६३ ।।\nरामेण निहतो युद्धे बहुवानरभक्षकः ।।\nअमावास्यादिने शोकाऽभ्यवहारो बभूव ह ।। ६४ ।।\nफाल्गुनप्रतिपदादौ चतुर्थ्यंतैश्चतुर्दिनैः ।।\nनरांतकप्रभृतयो निहताः पञ्च राक्षसाः ।। ६५ ।।\nपंचम्याः सप्तमीं यावदतिकायवधस्त्र्यहात् ।।\nअष्टम्या द्वादशीं यावन्निहतो दिनपंचकात् ।। ६६ ।।\nनिकुम्भकुम्भौ द्वावेतौ मकराक्षश्चतुर्दिनैः ।।\nफाल्गुनासितद्वितीयाया दिने वै शक्रजिज्जितः ।। ६७ ।।\nतृतीयादौ सप्तम्यंतदिनपञ्चकमेव च ।।\nओषध्यानयवैयग्र्यादवहारो बभूव ह ।। ६८ ।।\nअष्टम्यां रावणो मायामैथिलीं हतवान्कुधीः।।\nशोकावेगात्तदा रामश्चक्रे सैन्यावधारणम् ।। ६९ ।।\nततस्त्रयोदशीं यावद्दिनैः पंचभिरिंद्रजित् ।।\nलक्ष्मणेन हतो युद्धे विख्यातबलपौरुषः ।। 3.2.30.७० ।।\nचतुर्द्दश्यां दशग्रीवो दीक्षामापावहारतः ।।\nअमावास्यादिने प्रागाद्युद्धाय दशकंधरः ।। ७१ ।।\nचैत्रशुक्लप्रतिपदः पंचमीदिनपंचके ।।\nरावणो युध्यमानो ऽभूत्प्रचुरो रक्षसां वधः ।। ७२ ।।\nचैत्रशुक्लाष्टमीं यावत्स्यंदनाश्वादिसूदनम् ।।\nचैत्रशुक्लनवम्यां तु सौमित्रेः शक्तिभेदने ।। ७३ ।।\nकोपाविष्टेन रामेण द्रावितो दशकंधरः ।।\nविभीषणोपदेशेन हनुमद्युद्धमेव च ।। ७४ ।।\nद्रोणाद्रेरोषधीं नेतुं लक्ष्मणार्थमुपागतः ।।\nविशल्यां तु समादाय लक्ष्मणं तामपाययत् ।। ७५ ।।\nदशम्यामवहारोऽभूद्रात्रौ युद्धं तु रक्षसाम् ।।\nएकादश्यां तु रामाय रथो मातलिसारथिः ।। ७६ ।।\nप्राप्तो युद्धाय द्वादश्यां यावत्कृष्णां चतुर्दशीम् ।।\nअष्टादशदिने रामो रावणं द्वैरथेऽवधीत् ।। ७७ ।।\nसंस्कारा रावणादीनाममावा स्यादिनेऽभवन् ।।\nसंग्रामे तुमुले जाते रामो जयमवाप्तवान् ।। ७८ ।।\nमाघशुक्लद्वितीयादिचैत्रकृष्णचतुर्द्दशीम् ।।\nसप्ताशीतिदिनान्येवं मध्ये पंवदशा हकम् ।। ७९ ।।\nयुद्धावहारः संग्रामो द्वासप्ततिदिनान्यभूत् ।।\nवैशाखादि तिथौ राम उवास रणभूमिषु ।।\nअभिषिक्तो द्वितीयायां लंकाराज्ये विभी षणः ।। 3.2.30.८० ।।\nसीताशुद्धिस्तृतीयायां देवेभ्यो वरलंभनम् ।।\nदशरथस्यागमनं तत्र चैवानुमोदनम् ।। ८१ ।।\nहत्वा त्वरेण लंकेशं लक्ष्मणस्याग्रजो विभुः।।।\nगृहीत्वा जानकीं पुण्यां दुःखितां राक्षसेन तु ।। ८२ ।।\nआदाय परया प्रीत्या जानकीं स न्यवर्तत ।।\nवैशाखस्य चतुर्थ्यां तु रामः पुष्पकमा श्रितः ।। ८३ ।।\nविहायसा निवृत्तस्तु भूयोऽयोध्यां पुरीं प्रति ।।\nपूर्णे चतुर्दशे वर्षे पंचम्यां माधवस्य च ।। ८४ ।।\nभारद्वाजाश्रमे रामः सगणः समु पाविशत् ।।\nनंदिग्रामे तु षष्ठ्यां स पुष्पकेण समागतः ।। ८५ ।।\nसप्तम्यामभिषिक्तोऽसौ भूयोऽयोध्यायां रघूद्वहः ।।\nदशाहाधिकमासांश्च चतुर्दश हि मैथिली ।। ८५ ।।\nउवास रामरहिता रावणस्य निवेशने ।।\nद्वाचत्वारिंशके वर्षे रामो राज्यमकारयत् ।। ८७ ।।\nसीतायास्तु त्रयस्त्रिंशद्वर्षाणि तु तदा भवन् ।।\nस चतुर्दशवर्षांते प्रविष्टः स्वां पुरीं प्रभुः ।। ८८ ।।\nअयोध्यां नाम मुदितो रामो रावणदर्पहा ।।\nभ्रातृभिः सहितस्तत्र रामो राज्यमकार यत् ।। ८९ ।।\nदशवर्षसहस्राणि दशवर्षशतानि च ।।\nरामो राज्यं पालयित्वा जगाम त्रिदिवालयम् ।। 3.2.30.९० ।।\nरामराज्ये तदा लोका हर्षनिर्भरमा नसाः ।।\nबभूवुर्धनधान्याढ्याः पुत्रपौत्रयुता नराः ।। ९१ ।।\nकामवर्षी च पर्जन्यः सस्यानि गुणवंति च ।।\nगावस्तु घटदोहिन्यः पादपाश्च सदा फलाः ।। ९२ ।।\nनाधयो व्याधयश्चैव रामराज्ये नराधिप ।।\nनार्यः पतिव्रताश्चासन्पितृभक्तिपरा नराः ।। ९३ ।।\nद्विजा वेदपरा नित्यं क्षत्रिया द्विज सेविनः ।।\nकुर्वते वैश्यवर्णाश्च भक्तिं द्विजगवां सदा ।। ९४ ।।\nन योनिसंकरश्चासीत्तत्र नाचारसंकरः ।।\nन वंध्या दुर्भगा नारी काकवंध्या मृत प्रजा ।। ९५ ।।\nविधवा नैव काप्यासीत्सभर्तृका न लप्यते ।।\nनावज्ञां कुर्वते केपि मातापित्रोर्गुरोस्तथा ।। ९६ ।।\nन च वाक्यं हि वृद्धानामुल्लं घयति पुण्यकृत् ।।\nन भूमिहरणं तत्र परनारीपराङ्मुखाः ।। ९७ ।।\nनापवादपरो लोको न दरिद्रो न रोगभाक् ।।\nन स्तेयो द्यूतकारी च मैरेयी पापिनो नहि ।। ९८ ।।\nन हेमहारी ब्रह्मघ्नो न चैव गुरुतल्पगः ।।\nन स्त्रीघ्नो न च बालघ्नो न चैवानृतभाषणः ।। ९९ ।।\nन वृत्तिलोपकश्चासीत्कूट साक्षी न चैव हि ।।\nन शठो न कृतघ्नश्च मलिनो नैव दृश्यते ।। 3.2.30.१०० ।।\nसदा सर्वत्र पूज्यंते ब्राह्मणा वेदपारगाः ।।\nनावैष्णवोऽव्रती राजन्राम राज्येऽतिविश्रुते ।। १०१ ।।\nराज्यं प्रकुर्वतस्तस्य पुरोधा वदतां वरः ।।\nवसिष्ठो मुनिभिः सार्द्धं कृत्वा तीर्थान्यनेकशः ।। २ ।।\nआजगाम ब्रह्मपुत्रो महाभागस्तपोनिधिः ।।\nरामस्तं पूजयामास मुनिभिः सहितं गुरुम् ।। ३ ।।\nअभ्युत्थानार्घपाद्यैश्च मधुपर्कादिपूजया ।।\nप्रपच्छ कुशलं रामं वसिष्ठो मुनिपुंगवः ।। ४ ।।\nराज्ये चाश्वे गजे कोशे देशे सद्भ्रातृभृत्ययोः ।।\nकुशलं वर्त्तते राम इति पृष्टे मुनेस्तदा ।। ५ ।।\n।। राम उवाच ।। ।।\nसर्वत्र कुशलं मेऽद्य प्रसादाद्भवतः सदा ।।\nपप्रच्छ कुशलं रामो वसिष्ठं मुनिपुंगवम् ।। ६ ।।\nसर्वतः कुशली त्वं हि भार्यापुत्रसमन्वितः ।।\nस सर्वं कथयामास यथा तीर्थान्यशेषतः ।। ७ ।।\nसेवितानि धरापृष्ठे क्षेत्राण्यायतनानि च ।।\nरामाय कथयामास सर्वत्र कुशलं तदा ।। ८ ।।\nततः स विस्मयाविष्टो रामो राजीवलोचनः ।।\nपप्रच्छ तीर्थमाहात्म्यं यत्तीर्थेषूत्तमोत्तमम् ।। १०९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये रामचरित्रवर्णनंनाम त्रिंशोऽध्यायः ।। ३० ।। ।। छ ।। ।।"
  }
]
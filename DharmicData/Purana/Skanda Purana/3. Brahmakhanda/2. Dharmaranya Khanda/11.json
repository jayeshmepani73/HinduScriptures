[
  {
    "text": "युधिष्ठिर उवाच ।। ।।\nअतः परं किमभवद्ब्रवीतु द्विजसत्तम ।।\nत्वद्वचनामृतं पीत्वा तृप्तिर्नास्ति मम प्रभो ।। १ ।।\n।। व्यास उवाच ।। ।।\nअथ किंचिद्गते काले युगांतसमये सति ।।\nत्रेतादौ लोलजिह्वाक्ष अभवद्राक्षसेश्वरः ।। २ ।।\nतेन विद्रावितं सर्वं त्रैलोक्यं सचराचरम् ।।\nजित्वा स सकलाँल्लोकान्धर्मारण्ये समागतः ।। ३ ।।\nतद्दृष्ट्वा सकलं पुण्यं रम्यं द्विजनिषे वितम् ।।\nब्रह्मद्वेषाच्च तेनैव दाहितं च पुरं शुभम् ।। ४ ।।\nदह्यमानं पुरं दृष्ट्वा प्रणष्टा द्विजसत्तमाः ।।\nयथागतं प्रजग्मुस्ते धर्मारण्यनिवासिनः ।। ।।५ ।।\nश्रीमाताद्यास्तदा देव्यः कोपिता राक्षसेन वै ।।\nघातयंत्येव शब्देन तर्जयित्वा च राक्षसम् ।। ६ ।।\nसमुच्छ्रितास्तदा देव्यः शतशोऽथ सह स्रशः ।।\nत्रिशूलवरधारिण्यः शंखचक्रगदाधराः ।।७।।\nकमंडलुधराः काश्चित्कशाखङ्गधराः पराः ।।\nपाशांकुशधरा काचित्खड्गखेटकधारिणी ।। ८ ।।\nकाचित्परशुहस्ता च दिव्यायुधधरा परा ।।\nनानाभरणभूषाढ्या नानारत्नाभिशोभिता ।। ९ ।।\nराक्षसानां विनाशाय ब्राह्मणानां हिताय च ।।\nआजग्मुस्तत्र यत्रास्ते लोलजिह्वो हि राक्षसः ।।3.2.11.१०।।\nमहादंष्ट्रो महाकायो विद्युज्जिह्वो भयंकरः ।।\nदृष्ट्वा ता राक्षसो घोरं सिंहनादमथाकरोत् ।।११।।\nतेन नादेन महता त्रासितं भुवनत्रयम् ।।\nआपूरिता दिशः सर्वाः क्षुभितानेकसागराः ।। १२ ।।\nकोलाहलो महानासीद्धर्मारण्ये तदा नृप ।।\nतच्छ्रुत्वा वासवेनाथ प्रेषितो नलकूबरः ।। १३ ।।\nकिमिदं पश्य गत्वा त्वं दृष्ट्वा मह्यं निवेदय ।।\nतत्तस्य वचनं श्रुत्वा गतो वै नलकूबरः ।। १४ ।।\nदृष्ट्वा तत्र महायुद्धं श्रीमातालोलजिह्वयोः ।।\nयथादृष्टं यथाजातं शक्राग्रे स न्यवेदयत् ।। १५ ।।\nउद्वेजयति लोकांस्त्रीन्धर्मारण्यमितो गतः ।।\nतच्छ्रुत्वा वासवो विष्णुं निवेद्य क्षितिमागमत्।। १६ ।।\nदाहितं तत्पुरं रम्यं देवानामपि दुर्लभम् ।।\nन दृष्टा वाडवास्तत्र गताः सर्वे दिशो दश ।। १७ ।।\nश्रीमाता योगिनी तत्र कुरुते युद्धमुत्तमम् ।।\nहाहाभूता प्रजा सर्वा इतश्चेतश्च धावति ।। १८ ।।\nतच्छ्रुत्वा वासुदेवो हि गृहीत्वा च सुदर्शनम् ।।\nसत्यलोकात्तदा राजन्समागच्छन्महीतले ।। १९ ।।\nधर्मारण्यं ततो गत्वा तच्चक्रं प्रमुमोच ह ।।\nलोलजिह्वस्तदा रक्षो मूर्च्छितो निपपात ह ।। 3.2.11.२० ।।\nत्रिशूलेन ततो भिन्नः शक्तिभिः क्रोधमूर्च्छितः ।।\nहन्यमानस्तदा रक्षः प्राणांस्त्यक्त्वा दिवं गतः ।। २१ ।।\nततो देवाः सगंधर्वा हर्षनिर्भरमानसाः ।।\nतुष्टुवुस्तं जगन्नाथं सत्यलोकात्समागताः ।। २२ ।।\nउद्वसं तत्समालोक्य विष्णुर्वचनमब्रवीत् ।।\nक्व च ते ब्राह्मणाः सर्वे ऋषीणामाश्रमे पुनः ।। २३ ।।\nततो देवाः सगं धर्वा इतस्ततः पलायितान्।।\nसंशोध्य तरसा राजन्ब्राह्मणानिदमब्रुवन् ।। २४ ।।\nश्रूयतां नो वचो विप्रा निहतो राक्षसाधमः ।।\nवासुदेवेन देवेन चक्रेण निरकृंतत ।। २५ ।।\nतच्छ्रुत्वा वाडवाः सर्वे प्रहर्षोत्फुल्ललोचनाः ।।\nसमाजग्मुस्तदा राजन्स्वस्वस्थाने समाविशन् ।। २६ ।।\nश्रीकांताय तदा राजन्वाक्यमुक्तं मनोरमम् ।।\nयस्मात्त्वं सत्यलोकाच्च आगतोऽसि जगत्प्रभुः ।।\nस्थापितं च पुरं चेदं हिताय च द्विजात्मनाम् ।। २७ ।।\nसत्यमंदिरमिति ख्यातं तदा लोके भविष्यति ।।\nकृते युगे धर्मारण्यं त्रेतायां सत्यमंदिरम् ।। २८ ।।\nतच्छ्रुत्वा वासुदेवेन तथेति प्रतिपद्य च ।।\nततस्ते वाडवाः सर्वे पुत्रपौत्रसमन्विताः ।। २९ ।।\nसपत्नीकाः सानुचरा यथापूर्वं न्यवात्सिषुः ।।\nतपोयज्ञक्रियाद्येषु वर्तंतेऽध्ययनादिषु ।। 3.2.11.३० ।।\nएवं ते सर्वमाख्यातं धर्म वै सत्यमंदिरे ।। ३१ ।। ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्यमाहात्म्ये लोलजिह्वासुरवधपूर्वकं सत्यमंदिरसंस्थापनवर्णनंनामैकादशोऽध्यायः ।। ११ ।। ।। छ ।।"
  }
]
[
  {
    "text": "।। ।। सूत उवाच ।। ।।\nतत्र तस्य समीपस्थं मार्कंडेनोपलक्षितम् ।।\nतीर्थं गोवत्ससंज्ञं तु सर्वत्र भुवि संश्रुतम् ।। १ ।।\nतत्रावतीर्य गोवत्सस्वरूपेणांबिकापतिः ।।\nस्वयंभूलिंगरूपेण संस्थितो जगतां पतिः ।। २ ।।\nआसीद्बलाहकोनाम रुद्रभक्तो महाबलः ।।\nआखेटकसमायुक्तो नृपः परपुरंजयः ।। ३ ।।\nमृगयूथे स्थितं दृष्ट्वा गोवत्सं तत्पदातिना ।।\nउक्तो राजा मया दृष्टं कौतुकं नृपसत्तम ।। ४ ।।\nगोवत्सो मृगयूथस्य दृष्टो मध्यस्थितो मया ।।\nतेषामेवानुरक्तोऽसौ जनन्या रहितस्तथा ।। ५ ।।\nद्रष्टुं तु कौतुकं राजा तं पदातिं पुरः स्थितम् ।।\nउवाच दर्शयस्वेति गोवत्सं च समाविशत् ।। ६ ।।\nगत्वाटवीं तदा राज्ञो दर्शितः स पदातिना ।।\nपदातिभिर्मृगानीकं दुद्राव त्रासितं यदा ।। ७ ।।\nपीलुगुल्मं प्रति गतं गोवत्सः प्रस्थितस्तदा ।।\nराजा तद्धरणाकांक्षो प्राविशद्गुल्ममादरात् ।। ८ ।।\nतत्र स्थितं स गोवत्समपश्यन्नृपतिः स्वयम् ।।\nयावद्गृह्णाति तं तावल्लिंगं जातं समुज्वलम् ।। ९ ।।\nतं दृष्ट्वा विस्मितो राजा किमेतदित्यचिंतयत् ।।\nयावच्चिंतयते ह्येवं देहं त्यक्त्वा दिवं गतः ।। 3.2.27.१० ।।\nअत्रांतरे गगनतले समंततः श्रूयते सुरजयकारगर्जितम् ।।\nपपात पुष्पवृष्टिरंबराद्राजा गतः शिवभुवनं च तत्क्षणात् ।। ११ ।।\nतावत्पश्यति तन्नाभ्यं गोवत्सं बालकं स्थितम् ।।\nनूनमेष महादेवो वत्सरूपी महेश्वरः ।। १२ ।।\nतमानेतुं समुद्युक्तो राजा तमुज्जहार च ।।\nतदा तद्देव लिंगं तु नोत्तिष्ठति कथंचन ।।\nतदा देवाः सहानेन प्रार्थयामासुरीश्वरम् ।। १३ ।।\n।। देवा ऊचुः ।। ।।\nभगवन्सर्वदेवेश स्थातव्यं भवता विभो।।\nशुक्लेन लिंगरूपेण सर्वलोकहितैषिणा ।। १४ ।।\n।। श्रीमहादेव उवाच ।।\nस्थास्याम्यहं सदैवात्र लिंगरूपेण देवताः ।।\nयस्माद्भाद्रपदे मासि कृष्णपक्षे कुहू दिने ।। १५ ।।\nतथा तद्दिवसे तत्र स्नानं कृत्वा विधानतः ।।\nलिंगं ये पूजयिष्यंति न तेषां विद्यते भयम् ।। १६ ।।\nऋते च पिंडदानेन पूर्वजाः शाश्वतीः समाः ।।\nरौरवे नरके घोरे कुंभीपाके च ये गताः ।। १७ ।।\nअनेकनरकस्थाश्च तिर्यग्योनिगताश्च ये ।।\nसकृत्पिंडप्रदानेन स्यात्ते षामक्षया गतिः ।। १८ ।।\nततो बलाहको राजा सर्वदेवसमन्वितः ।।\nस्थापयामास तल्लिंगं सर्वदेवसमीपतः ।। १९ ।।\nचकार बहुदानानि लोकानां हितकाम्यया ।।\nयावदर्चयते ह्येवं रुद्रोऽपि स्वयमागतः ।। 3.2.27.२० ।।\n।। रुद्र उवाच ।। ।।\nअस्यां रात्रौ तु मनुजाः श्रद्धाभक्तिसमन्विताः ।।\nयेर्चयिष्यंति देवेशं तेषां पुण्यमनंतकम् ।। २१ ।।\nजागरं ये करिष्यंति गीतशास्त्रपुरःसरम् ।।\nउद्धरिष्यंति ते मर्त्याः कुलमेकोत्तरं शतम् ।। २२।।\nतावद्गर्ज्जंति तीर्थानि नैमिषं पुष्करं गया ।।\nप्रयागं च प्रभासं च द्वारका मथुराऽर्बुदः ।। २३ ।।\nयावन्न दृश्यते लिंगं गोवत्सं परमाद्भुतम्।।\nयदा हि कुरुते भावं गोवत्सगमनं प्रति ।। २४ ।।\nस्ववंशजास्तदा सर्वे नृत्यंति हर्षिता ध्रुवम् ।। २५ ।।\n।। सूत उवाच ।। ।।\nयच्चान्यदद्भुतं तत्र वृत्तांतं शृणु त द्विजा ।।\nयेन वै श्रुतमात्रेण सर्वपापक्षयो भवेत् ।। २६ ।।\nयदा वै स्थापितं लिंगं सर्वदेवैः पुरातनम् ।।\nविष्णोः प्रतिष्ठानगुणात्सर्वेषां च दिवौक साम् ।। २७ ।।\nअणुमात्रप्रमाणेन प्रत्यहं समवर्द्धत ।।\nततस्ते मनुजा देवा भीतास्तं शरणं ययुः ।। २८ ।।\n।। देवा ऊचुः ।। ।।\nवृद्धिं संहर देवेश लोका नां स्वस्ति तद्भवेत्।।\nएवमुक्ते ततो लिंगाद्वागुवाचाशरीरिणी।।२९।।\n।। शिववाण्युवाच ।। ।।\nहे लोका मा भयं वोऽस्तु उपायः श्रूयतामयम् ।।\nकश्चिच्चंडालमानीय मत्पुरः स्थाप्यतां धुवम् ।।3.2.27.३०।।\nचंडालांश्च समानीय दधुर्देवस्य ते पुरः।।\nतथापि तस्य वृद्धिस्तु नैव निर्वर्तते पुनः ।।३१।।\nवागुवाच ।।\nकर्म्मणा यस्तु चंडालः सोऽग्रे मे स्थाप्यतां जनाः ।।\nतच्छ्रुत्वा महदाश्चर्यं मतिं चकुर्विलोचने ।। ३२ ।।\nमार्गमाणास्तदा ते तु ग्रामाणि च पुराणि च ।।\nकञ्चित्कर्मरतं पापं ददृशुर्ब्राह्मणब्रुवम् ।।३३।।\nवृषभान्भारसंयुक्तान्मध्याह्नेवाहयत्तु सः ।।\nक्षुत्तृट्श्रमपरीतांश्च दुर्बलान्क्रूरमानसः ।।३४।।\nअस्नात्वापि पर्युषितं भक्षयंतीह वै द्विजाः ।।\nतं समादाय देवेशं जग्मुर्यत्र जगद्गुरुः ।। ३५ ।।\nदेवालयाग्रभूमौ तं स्थापयासुरादृताः ।।\nभस्मी बभूव सहसा गोवत्साग्रे निरूपितः ।। ३६ ।।\nचंडालस्थल इत्येष प्रसिद्धोसौऽभवत्क्षितौ ।।\nतत्र स्थितैर्न चाद्यापि प्रासादो दश्यते हि सः ।। ।। ३७ ।।\nतदाप्रभृति तल्लिंगं साम्यभावमुपागतम् ।।\nधौतपाप्मा गतस्तीर्थं द्विजो लिंगनिरीक्षिणात् ।। ३८ ।।\nप्रत्यहं पूजयामास गोवत्सं गत किल्बिषः ।।\nविशेषात्कृष्णपक्षस्य चतुर्द्दश्यां समागतः ।। ३९ ।।\nएतत्तदद्भुतं तस्य देवस्य च त्रिशूलिनः ।।\nशृणुयाद्यो नरो भक्त्या सर्वपापैः प्रमुच्यते ।। 3.2.27.४० ।।\n।। भूत उवाच ।। ।।\nगोवत्समिति विख्यातं नराणां पुण्यदं परम् ।।\nअनेकजन्मपापघ्नं मार्कंडेयेन भाषितम् ।। ४१ ।।\nतत्र तीर्थे सकृत्स्नानं रुद्रलोकप्रदं नृणाम् ।।\nपापदेहविशुद्धयर्थं पापेनोपहतात्मनाम् ।। ४२ ।।\nकूपे तर्पणतश्चैव श्राद्धतश्चैव तृप्तता ।।\nभाद्रपदे विशे षेण पक्षस्यांते भवेत्कलौ ।। ४३ ।।\nएकविंशतिवारांस्तु गयायां तर्पणे कृते ।।\nपितॄणां परमा तृप्तिः सकृद्वै गंगकूपके ।। ४४ ।।\nतस्मिन्गोवत्ससामीप्ये तिष्ठते गंगकूपकः ।।\nतस्मिंस्तिलोदकेनापि सद्गतिं यांति तर्पिताः ।। ४५ ।।\nपितरो नरकाद्वापि सुपुण्येन सुमेधसा ।।\nगोप्रदानं प्रशंसंति तस्मिंस्तीर्थे मुनीश्वराः ।। ४६ ।।\nविप्राय स्वर्णदानं तु रुद्रलोके नयेन्नरम् ।।\nसरस्वतीशिवक्षेत्रे गंगा च गंगकूपके ।। ४७ ।।\nएकस्थमेतत्त्रितयं स्वर्गापवर्गकारणम् ।।\nसेवितं चर्षिभिः सिद्धैस्तीर्थं सर्वत्र विश्रुतम् ।। ४८ ।।\nपीलुयुग्मं स्थितं तत्र तत्तीर्थं मुनिसेवितम् ।।\nस्नानात्स्वर्गप्रदं चैव पानात्पापविशुद्धिदम् ।। ४९ ।।\nकीर्त्तनात्पुण्यजननं सेवनान्मुक्तिदं परम् ।।\nतद्वै पश्यंति ये भक्त्या ब्रह्महा यदि मातृहा ।। ।। 3.2.27.५० ।।\nबालघाती च गोघ्नश्च ये च स्त्रीशूद्रघातकाः ।।\nगरदाश्चाग्निदाश्चैव गुरुद्रोहरताश्च ये ।। ५१ ।।\nतपस्विनिन्दकाश्चैव कूटसाक्ष्यं करोति यः ।।\nवक्ता च परदोषस्य परस्य गुणलोपकः ।। ५२ ।।\nसर्वपापमयोऽप्यत्र मुच्यते लिंगदर्शनात् ।। ५३ ।।\nइति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे पातालखण्डे धर्मारण्यमाहात्म्ये बलाहकोपाख्यानवर्णनंनाम सप्तविंशोऽध्यायः ।। २७ ।।"
  }
]
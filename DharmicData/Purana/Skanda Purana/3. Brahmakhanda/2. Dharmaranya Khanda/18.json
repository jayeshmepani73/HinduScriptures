[
  {
    "text": "।। रुद्र उवाच ।। ।।\nशृणु स्कन्द महाप्राज्ञ ह्यद्भुतं यत्कृतं मया ।।\nधर्मारण्ये महादुष्टो दैत्यः कर्णाटकाभिधः ।। १ ।।\nनिभृतं हि समागत्य दंपत्योर्विघ्नमाचरत् ।।\nतं दृष्ट्वा तद्भयाल्लोकः प्रदुद्राव निरन्तरम् ।। २ ।।\nत्यक्त्वा स्थानं गताः सर्वे वणिजो वाडवादयः ।।\nमातंगीरूपमास्थाय श्रीमात्रा त्वनया सुत ।। ३ ।।\nहतः कर्णाटको नाम राक्षसो द्विजघातकः ।।\nतदा सर्वेऽपि वै विप्रा हृष्टास्ते तेन कर्मणा ।। ४ ।।\nस्तुवंति पूजयंति स्म वणिजो भक्तितत्पराः ।।\nवर्षेवर्षे प्रकुर्वंति श्रीमातापूजनं शुभम् ।। ५ ।।\nशुभकार्येषु सर्वेषु प्रथमं पूजयेत्तु ताम् ।।\nन स विघ्नं प्रपश्येत तदाप्रभृति पुत्रक ।। ६ ।।\n।। युधिष्ठिर उवाच ।। ।।\nकोऽसौ दुष्टो महादैत्यः कस्मिन्वंशे समुद्भवः ।।\nकिं किं तेन कृतं तात सर्वंं कथय सुव्रत ।। ७ ।।\n।। ।। व्यास उवाच ।। ।।\nशृणु राजन्प्रवक्ष्यामि कर्णाटकविचेष्टितम् ।।\nदेवानां दानवानां यो दुःसहो वीर्यदर्पितः ।। ८ ।।\nदुष्टकर्मा दुराचारो महाराष्ट्रो महाभुजः ।।\nजित्वा च सकलाँल्लोकांस्त्रैलोक्ये च गतागतः ।। ९ ।।\nयत्र देवाश्च ऋषयस्तत्र गत्वा महासुरः ।।\nछद्मना वा बलेनैव विघ्नं प्रकुरुते नृप ।।3.2.18.१ ०।।\nन वेदाध्ययनं लोके भवेत्तस्य भयेन च ।।\nकुर्वते वाडवा देवा न च संध्याद्युपासनम् ।। ११ ।।\nन क्रतुर्वर्तते तत्र न चैव सुरपूजनम् ।।\nदेशेदेशे च सर्वत्र ग्रामेग्रामे पुरेपुरे ।। १२ ।।\nतीर्थेतीर्थे च सर्वत्र विघ्नं प्रकुरुतेऽसुरः ।।\nपरंतु शक्यते नैव धर्मारण्ये प्रवेशितुम् ।। १३ ।।\nभयाच्छक्त्याश्च श्रीमातुर्दानवो विक्लवस्तदा ।।\nकेनोपायेन तत्रैव गम्यते त्विति चिंतयन् ।। १४ ।।\nविघ्नं करिष्ये हि कथं ब्राह्मणानां महात्मनाम् ।।\nवेदाध्ययनकर्तॄणां यज्ञे कर्माधितिष्ठताम् ।। १५ ।।\nवेदाध्ययनजं शब्दं श्रुत्वा दूरात्स दानवः ।।\nविव्यथे स यथा राजन्वज्राहत इव द्विपः ।। १६ ।।\nनिःश्वासान्मुमुचे रोषाद्दंतैर्दंतांश्च घर्षयन् ।।\nदशमानो निजावोष्ठौ पेषयंश्च करावुभौ ।। १७ ।।\nउन्मत्तवद्विचरत इतश्चेतश्च मारिष ।।\nसन्निपातस्य दोषेण यथा भवति मानवः ।। १८ ।।\nतथैव दानवो घोरो धर्मारण्यसमीपगः ।।\nभ्रमते दहते चैव दूरादेव भयान्वितः ।। १९ ।।\nविवाहकाले विप्राणां रूपं कृत्वा द्विजन्मनः ।।\nतत्रागत्य दुराधर्षो नीत्वा दांपत्यमुत्तमम् ।। 3.2.18.२० ।।\nउत्पपात महीपृष्ठाद्गगने सोऽसुराधमः ।।\nस्वयं च रमते पापो द्वेषाज्जातिस्वभावतः ।। २१ ।।\nएवं च बहुशः सोऽथ धर्मारण्याच्च दंपती ।।\nगृहीत्वा कुरुते पापं देवानामपि दुःसहम् ।। २२ ।।\nविघ्नं करोति दुष्टोऽसौ दंपत्योः सततं भुवि ।।\nमहाघोरतरं कर्म कुर्वंस्तस्मिन्पुरे वरे ।। २३ ।।\nतत्रोद्विग्ना द्विजाः सर्वे पलायंते दिशो दश ।।\nगताः सर्वे भूमिदेवा स्त्यक्त्वा स्थानं मनोरमम् ।। २४ ।।\nयत्रयत्र महत्तीर्थं तत्रतत्र गता द्विजाः ।।\nउद्वसं तत्पुरं जातं तस्मिन्काले नृपोत्तम ।। २५ ।।\nन वेदाध्ययनं तत्र न च यज्ञः प्रवर्तते ।।\nमनुजास्तत्र तिष्ठंति न कर्णाटभयार्दिताः ।। २६ ।।\nद्विजाः सर्वे ततो राजन्वणिजश्च महायशाः ।।\nएकत्र मिलिताः सर्वे वक्तुं मंत्रं यथोचितम् ।। २७।।\nकर्णाटस्य वधोपायं मंत्रयंति द्विजर्षभाः ।।\nविचार्यमाणे तैर्दैवाद्वाग्जाता चाशरीरिणी ।। २८ ।।\nआराधयत श्रीमातां सर्वदुःखापहारिणीम् ।।\nसर्वदैत्यक्षयकरीं सर्वोपद्रवनाशनीम् ।। २९ ।।\nतच्छ्रुत्वा वाडवाः सर्वे हर्षव्याकुललोचनाः ।।\nश्रीमातां तु समागत्य गृहीत्वा बलिमुत्तमम् ।। 3.2.18.३० ।।\nमधु क्षीरं दधि घृतं शर्करा पञ्चधारया ।।\nधूपं दीपं तथा चैव चंदनं कुसुमानि च ।। ३१ ।।\nफलानि विविधान्येव गृहीत्वा वाडवा नृप ।।\nधान्यं तु विविधं राजन्भक्तापूपा घृताचिताः ।। ३२ ।।\nकुल्माषा वटकाश्चैव पायसं घृतमिश्रितम् ।।\nसोहालिका दीपिकाश्च सार्द्राश्च वटकास्तथा ।। ३३ ।।\nराजिकाभिश्च संलिप्ता नवच्छिद्रसमन्विताः ।।\nचंद्रबिंबप्रतीकाशा मण्डकास्तत्र कल्पिताः ।। ३४ ।।\nपञ्चामृतेन स्नपनं कृत्वा गन्धोदकेन च ।।\nधूपैर्दीपैश्च नैवेद्यैस्तोषयामासुरीश्वरीम् ।। ३५ ।।\nनीराजनैः सकपूरैः पुष्पैर्दीपैः सुचंदनैः ।।\nश्रीमाता तोषिता राजन्सर्वोपद्रवनाशनी ।। ३६ ।।\nश्रीमाता च जगन्माता ब्राह्मी सौम्या वरप्रदा ।।\nरूपत्रयं समास्थाय पालयेत्सा जगत्त्रयम् ।। ३७ ।।\nत्रयीरूपेण धर्मात्मन्रक्षते सत्यमंदिरम्।।\nजितेद्रिया जितात्मानो मिलितास्ते द्विजोत्तमाः ।। ३८ ।।\nतैः सर्वेरर्चिता माता चंदनाद्येन तोषिता ।।\nस्तुतिमारेभिरे तत्र वाङ्मनःकायकर्मभिः ।।\nएकचित्तेन भावेन ब्रह्मपुत्र्याः पुरः स्थिताः ।। ३९ ।।\n।। विप्रा ऊचुः ।। ।।\nनमस्ते ब्रह्मपुत्र्यास्तु नमस्ते ब्रह्मचारिणि ।।\nनमस्ते जगतां मातर्नमस्ते सर्वगे सदा ।। 3.2.18.४० ।।\nक्षुन्निद्रा त्वं तृषा त्वं च क्रोधतंद्रादयस्तथा ।।\nत्वं शांतिस्त्वं रतिश्चैव त्वं जया विजया तथा ।। ४१ ।।\nब्रह्मविष्णुमहेशाद्यैस्त्वं प्रपन्ना सुरेश्वरि ।।\nसावित्री श्रीरुमा चैव त्वं च माता व्यवस्थिता ।। ४२ ।।\nब्रह्मविष्णु सुरेशानास्त्वदाधारे व्यवस्थिताः ।।\nनमस्तुभ्यं जगन्मातर्धृतिपुष्टिस्वरूपिणि ।। ४३ ।।\nरतिः क्रोधा महामाया छाया ज्योतिःस्वरूपिणि ।।\nसृष्टि स्थित्यंतकृद्देवि कार्यकारणदा सदा ।।४४।।\nधरा तेजस्तथा वायुः सलिलाकाशमेव च ।।\nनमस्तेऽस्तु महाविद्ये महाज्ञानमयेऽनघे ।। ४५ ।।\nह्रींकारी देवरूपा त्वं क्लींकारी त्वं महाद्युते ।।\nआदिमध्यावसाना त्वं त्राहि चास्मान्महाभयात् ।। ४६ ।।\nमहापापो हि दुष्टात्मा दैत्योऽयं बाधतेऽधुना ।।\nत्राणरूपा त्वमेका च अस्माकं कुलदेवता ।। ४७।।\nत्राहित्राहि महादेवि रक्षरक्ष महेश्वरि ।।\nहनहन दानवं दुष्टं द्विजातीनां विघ्नकारकम् ।।४८।।\nएवं स्तुता तदा देवी महामाया द्विजन्मभिः ।।\nकर्णाटस्य वधार्थाय द्विजातीनां हिताय च ।।\nप्रत्यक्षा साऽभवत्तत्र वरं ब्रूहीत्युवाच ह ।। ४९ ।। ।।\n।। श्रीमातोवाच ।। ।।\nकेन वै त्रासिता विप्राः केन वोद्वेजिताः पुनः ।।\nतस्याहं कुपिता विप्रा नयिष्ये यमसादनम् ।।3.2.18.५०।।\nक्षीणायुषं नरं वित्त येन यूयं निपीडिताः ।।\nददामि वो द्विजातिभ्यो यथेष्टं वक्तुमर्हथ ।।५१।।\nभक्त्या हि भवतां विप्राः करिष्ये नात्र संशयः ।।५२।।\n।। द्विजा ऊचुः।। ।।\nकर्णाटाख्यो महारौद्रो दानवो मदगर्वितः ।।\nविघ्नं प्रकुरुते नित्यं सत्यमंदिरवासिनाम् ।।५३।।\nब्राह्मणान्सत्यशीलांश्च वेदाध्ययनतत्परान् ।।\nद्वेषाद्द्वेष्टि द्वेषणस्तान्नित्यमेव महामते ।।\nवेदविद्वेषणो दुष्टो घातयैनं महाद्युते ।। ५४ ।।\n।। व्यास उवाच ।। ।।\nतथेत्युक्त्वा तु सा देवी प्रहस्य कुलदेवता ।।\nवधोपायं विचिंत्यास्य भक्तानां रक्षणाय वै ।। ५५ ।।\nततः कोपपरा जाता श्रीमाता नृपसत्तम ।।\nकोपेन भृकुटीं कृत्वा रक्तनेत्रांतलोचनाम् ।। ५६ ।।\nकोपेन महताऽऽविष्टा वसंती पावकं यथा ।।\nमहाज्वाला मुखान्नेत्रान्नासाकर्णाच्च भारत।।५७।।\nतत्तेजसा समुद्भूता मातंगी कामरूपिणी ।।\nकाली करा लवदना दुर्दर्शवदनोज्ज्वला ।।५८।।\nरक्तमाल्यांबरधरा मदाघूर्णितलोचना ।।\nन्यग्रोधस्य समीपे सा श्रीमाता संश्रिता तदा ।।५९।।\nअष्टादशभुजा सा तु शुभा माता सुशोभना ।।\nधनुर्बाणधरा देवी खड्गखेटकधारिणी ।। 3.2.18.६० ।।\nकुठारं क्षुरिकां बिभ्रत्त्रिशूलं पानपात्रकम् ।।\nगदां सर्पं च परिघं पिनाकं चैव पाशकम् ।। ६१ ।।\nअक्षमालाधरा राजन्मद्यकुंभानुधारिणी ।।\nशक्तिं च मुशलं चोग्रं कर्तरीं खर्परं तथा ।। ६२ ।।\nकंटकाढ्यां च बदरीं बिभ्रती तु महानना ।।\nतत्राभवन्महायुद्धं तुमुलं लोमहर्षणम् ।। ६३ ।।\nमातंग्याः सह कर्णाटदानवेन नृपोत्तम ।। ६४ ।।\n।। युधिष्ठिर उवाच ।। ।।\nकथं युद्धं समभवत्कथं चैवापवर्तत ।।\nजितं केनैव धर्मज्ञ तन्ममाचक्ष्व मारिष ।। ६५ ।।\n।। व्यास उवाच ।। ।।\nएकदा शृणु राजेंद्र यज्जातं दैत्यसंगरे ।।\nतत्सर्वं कथयाम्याशु यथावृत्तं हि तत्पुरा ।। ६६ ।।\nप्रणष्टयोषा ये विप्रा वणिजश्चैव भारत ।।\nचैत्रमासे तु संप्राप्ते धर्मारण्ये नृपोत्तम ।। ६७ ।।\nगौरीमुद्वाहयामासुर्विप्रास्ते संशितव्रताः ।।\nस्वस्थानं सुशुभं ज्ञात्वा तीर्थराजं तथोत्तमम् ।। ६८ ।।\nविवाहं तत्र कुर्वंतो मिलितास्ते द्विजोत्तमाः ।।\nकोटिकन्याकुलं तत्र एकत्रासीन्महोत्सवे ।।\nधर्मारण्ये महाप्राज्ञ सत्यं सत्यं वदाम्यहम् ।। ६९ ।।\nचतुर्थ्यामपररात्रेऽभ्यंतरतोऽग्निमादधुः ।।\nआसनं ब्रह्मणे दत्त्वा अग्निं कृत्वा प्रदक्षिणम् ।। 3.2.18.७० ।।\nस्थालीपाकं च कृत्वाथ कृत्वा वेदीः शुभास्तदा ।।\nचतुर्हस्ताः सकलशा नागपाश समन्विताः ।। ७१ ।।\nवेदमंत्रेण शुभ्रेण मंत्रयंते ततो द्विजाः ।।\nचरतां दंपतीनां हि परिवेश्य यथोचितम् ।। ७२ ।।\nब्रह्मणा सहितास्तत्र वाडवा स्ते सुहर्षिताः ।।\nकुर्वते वेदनिर्घोषं तारस्वरनिनादितम् ।। ७३ ।।\nतेन शब्देन महता कृत्स्नमापूरितं नभः ।।\nतं श्रुत्वा दानवो घोरो वेदध्वनिं द्विजे रितम् ।। ७४ ।।\nउत्पपातासनात्तूर्णं ससैन्यो गतचेतनः ।।\nधावतः सर्वभृत्यास्तं ये चान्ये तानुवाच सः ।। ७५ ।।\nश्रूयतां कुत्र शब्दोऽयं वाडवानां समुत्थितः ।।\nतस्य तद्वचनं श्रुत्वा दैतेयाः सत्वरं ययुः ।। ७६ ।।\nविभ्रांतचेतसः सर्वे इतश्चेतश्च धाविताः ।।\nधर्मारण्ये गताः केचित्तत्र दृष्टा द्विजा तयः ।। ७७ ।।\nउद्गिरंतो हि निगमान्विवाहसमये नृप ।।\nसर्वं निवेदयामासुः कर्णाटाय दुरात्मने ।। ७८ ।।\nतच्छ्रुत्वा रक्तताम्राक्षो द्विजद्विट् कोपपू रितः ।।\nअभ्यधावन्महाभाग यत्र ते दंपती नृप ।। ७९ ।।\nखमाश्रित्य तदा दैत्यमायां कुर्वन्स राक्षसः ।।\nअहरद्दंपती राजन्सर्वालंकारसंयुतान् ।। ।। 3.2.18.८० ।।\nततस्ते वाडवाः सर्वे संगता भुवनेश्वरीम् ।।\nबुंबारवं प्रकुर्वाणास्त्राहित्राहीति चोचिरे ।। ८१ ।।\nतच्छ्रुत्वा विश्वजननी मातंगी भुवनेश्वरी ।।\nसिंहनादं प्रकुर्वाणा त्रिशूलवरधारिणी ।। ८२ ।।\nततः प्रववृते युद्धं देवीकर्णाटयोस्तथा ।।\nऋषीणां पश्यतां तत्र वणिजां च द्विजन्मनाम् ।। ८३ ।।\nपश्यतामभवयुद्धं तुमुलं लोमहर्षणम् ।।\nअस्त्रैश्चिच्छेद मातगी मदविह्वलितं रिपुम् ।। ८४ ।।\nसोऽपि दैत्यस्ततस्तस्या बाणेनैकेन वक्षसि ।।\nअसावपि त्रिशूलेन घातितः कश्मलं गतः ।। ८५ ।।\nमुष्टिभिश्चैव तां देवीं सोऽपि ताडयतेऽसुरः ।।\nसोऽपि देव्या ततः शीघ्रं नागपाशेन यंत्रितः ।। ८६ ।।\nततस्तेनैव दैत्येन गरुडास्त्रं समादधे ।।\nतया नारायणास्त्रं तु संदधे शरपातनम्।।८७ ।।\nएवमन्योन्यमाकृष्य युध्यमानौ जयेच्छया ।।\nततः परिघमादाय आयसं दैत्यपुंगवः ।। ८८ ।।\nमातंगीं प्रति संकुद्धो जघान परवीरहा ।।\nदेवी क्रुद्धा मुष्टिपातैश्चूर्णयामास दानवम् ।। ८९ ।।\nतेन मुष्टिप्रहारेण मूर्च्छितो निपपात ह ।।\nततस्तु सहसोत्थाय शक्तिं धृत्वा करे मुदा ।। 3.2.18.९० ।।\nशतघ्नीं पातयामास तस्या उपरि दानवः ।।\nशक्तिं चिच्छेद सा देवी मातंगी च शुभानना ।। ९१ ।।\nजहासोच्चैस्तु सा सुभ्रः शतघ्नीं वज्रसन्निभा ।।\nएव मन्योन्यशस्त्रौघैरर्दयंतौ परस्परम् ।। ९२ ।।\nततस्त्रिशूलेन हतो हृदये निपपात ह ।।\nमूर्छां विहाय दैत्योऽसौ मायां कृत्वा च राक्षसीम् ।। ९३ ।।\nपश्यतां तत्र तेषां तु अदृश्योऽभून्महासुरः ।।\nपपौ पानं ततो देवी जहासारुणलोचना ।। ९४ ।।\nसर्वत्रगं तं सा देवी त्रैलोक्ये सचराचरे ।। ९५ ।।\nक्व पास्यस्तीति ब्रूते सा ब्रूहि त्वं सांप्रतं हि मे ।।\nकर्णाटक महादुष्ट एहि शीघ्रं हि युध्यताम् ।। ९६ ।।\nततोऽभवन्महायुद्धं दारुणं च भयानकम् ।।\nपपौ देवी तु मैरेयं वधार्थं सुमहाबला ।। ९७ ।।\nमातंगी च ततः क्रुद्धा वक्त्रे चिक्षेप दानवम् ।।\nततोऽपि दानवो रौद्रो नासारंध्रेण निर्गतः ।।९८।।\nयुध्यते स पुनर्दैत्यः कर्णाटो मदपूरितः ।।\nततो देवी प्रकुपिता मातंगी मदपूरिता ।। ९९ ।।\nदशनैर्मथयित्वा च चर्वयित्वा पुनःपुनः ।।\nशवास्थि मे दसा युक्तं मज्जामांसादिपूरितम् ।। 3.2.18.१०० ।।\nनखरोमाभिसंयुक्तं प्रक्षिप्य चोदरेऽसुरम् ।।\nकरेकेण मुखं रुद्धं करेणैकेन नासिकाम् ।। १ ।।\nततो महाबलो दैत्यः कर्णरंध्रेण निर्गतः ।।\nततस्तया महादेव्या नाम चक्रे तदा भुवि ।। २ ।।\nकर्णरंध्रप्रसूतोऽयं कर्णाटेति विदुर्बुधाः ।।\nपुनर्युद्धार्थमायातो दैत्यो हि बलदर्पितः ।। ३ ।।\nगर्जमानोसुरस्तत्र सायुधो युधि संस्थितः ।।\nतं दृष्ट्वा दुःसहं दैत्यं विमृश्य च पुनः पुनः ।। ४ ।।\nवधोपायं हि मातंगी चिंतयामास भारत ।।\nयदा चिंतयते देवी मातंगी मदपूरिता ।। ५ ।।\nमायारूपं समास्थाय कर्णाटः कुसुमायुधः ।।\nगौरश्चांबुजपत्राक्षं स्तथा षोडशवार्षिकम् ।। ६ ।।\nअभ्येत्य देवीं ब्रूते स्म मां त्वं वरय शोभने ।। ७ ।।\n।। श्रीमातोवाच ।। ।।\nसाधु चेदं त्वया प्रोक्तं दैत्यराज सुनिश्चितम्।।\nरूपेण सदृशो नान्यो विद्यते भुवनत्रये ।। ८ ।।\nप्रतिज्ञा मे कृता पूर्वं श्रुता किमसुरोत्तमं ।।\nममानुजा शुभा श्यामा विवाहे विप्र कांक्षिणी ।। ९ ।।\nपित्रा मे स्थापिता दैत्य रक्षार्थं हि द्विजन्मनाम् ।।\nकेवलं श्यामलांगी सा सर्वलोकहितावहा ।। 3.2.18.११० ।।\nन कश्चिद्वरयेत्क न्यामित्युक्त्वा स्थापिता तु सा ।।\nकथयाशु तव शुभं श्रुत्वोपायं कथं शुभम् ।। ११ ।।\nभगिनी मेऽस्ति दैत्येंद्र श्यामलाह्यपरिग्रहा ।।\nतवार्थं रक्षिता शूर तां च पूर्वेण चोद्वह ।।१२।।\nस पिता तां महावीर दास्यते वै शुभामिमाम्।।\nगच्छ त्वं व्रियतां ह्येव श्यामला कोपसंयुता ।। १३ ।।\nततः कर्णाटकः क्रुद्धो गृहीत्वा शक्तिमूर्जिताम् ।।\nअभ्यधावत दुष्टात्मा श्यामलानिधनेच्छया ।।१४।।\nआगतं चासुरं दृष्ट्वा श्यामला सुमहामनाः।।\nविवाहार्थं परं ज्ञात्वाऽभिप्रायं दुष्टचेतसः ।। १५ ।।\nमहायुद्धमभूत्तत्र श्यामलाऽसुरवर्ययोः ।।\nमासत्रयं ततो राजंश्चाभवत्तुमुलं क्षितौ ।। १६ ।।\nमाघे कृष्णतृतीयायां धर्मारण्ये महारणे ।।\nमध्याह्नसमये भूप कर्णाटाख्यो निपातितः ।। १७ ।।\nकार्णाटिः पतितस्तत्र यत्र देव्या निपातितः ।।\nतच्छैल शृंगप्रतिमं पपात शिर उत्तमम् ।। १८ ।।\nचचाल सकला पृथ्वी साब्धिद्वीपा सपर्वता ।।\nततो विप्राः प्रहृष्टास्ते जय मातरुदैरयन् ।। १९ ।।\nजगुर्गन्धर्वपतयो ननृतुश्चाप्सरोगणाः ।।\nततोत्सवं प्रकुर्वन्तो गीतं नृत्यं शुभप्रदम् ।। 3.2.18.१२० ।।\nपायसैर्वटकैश्चैव नैवेद्यैर्मोदकैस्तथा ।।\nतुष्टवुः शुभवाण्या ते स्थाने मोटेरके वरे ।। २१ ।।\nश्रीमती पूजिता सा च सुतसौख्यधनप्रदा ।।\nमहोत्सवे च संप्राप्ते मातंगीपूजनं हितम् ।। २२ ।।\nये ऽर्चयंति स्थापयित्वा धनपुत्रार्थसिद्धये ।।\nसुखं कीर्तिं तथायुष्यं यशः पुण्यं समाप्नुयुः ।। २३ ।।\nव्याधयो नाशमायांति चादित्याद्या ग्रहाः शुभाः ।।\nभूतवेतालशाकिन्यो जंभाद्याः पीडयन्ति न ।। २४ ।।\nन जायते तथा क्वापि प्रेतादीनां प्रपीडनम् ।।\nततो विप्राः प्रहृष्टाश्च स्तुतिं कर्तुं समुद्यताः ।। २५ ।।\nश्रीमाता चैव शक्तीश्च मातंगीमस्तुवंस्तदा ।।\nश्यामलां च महादेवीं हर्षेण महतायुता ।। २६ ।। ।।\n।। विप्रा ऊचुः ।। ।।\nमातस्त्वमेवमस्माकं रक्षिका स्थानके भव ।।\nदंपतीनां हितार्थाय यथा नोद्विजते द्विजाः ।। २७ ।।\n।। मातंग्युवाच ।। ।।\nतुष्टाहं वो महाभागाः स्तवेनानेन वो द्विजाः ।।\nवरयध्वं वरं यद्वो मनसा समभीप्सितम् ।। २८ ।।\n।। ब्राह्मणा ऊचुः ।। ।।\nदास्यामहे बलिं देवि यस्ते मनसि वर्तते ।।\nअस्माकं चैव दम्पत्यो रक्षार्थं त्वं स्थिरा भव ।। २९ ।।\n।। देव्युवाच ।। ।।\nस्वस्थाः संतु द्विजाः सर्वे न च पीडा भविष्यति ।।\nमयि स्थितायां दुर्धर्षा दैत्या येऽन्ये च राक्षसाः ।।3.2.18.१३०।।\nशाकिनीभूतप्रेताश्च जंभाद्याश्च ग्रहास्तथा ।।\nशाकिन्यादिग्रहाश्चैव सर्पा व्याघ्रादयस्तथा ।। १३१ ।।\nपीडयिष्यंति न क्वापि स्थितायां मयि शासने ।।\nमहोत्सवं यः कुरुते विवाहे समुपस्थिते ।। ३२ ।।\nदंपत्योश्च हितार्थं हि पूजयेन्मां सदा नरः ।।\nतस्याहं सकला बाधां नाशयिष्याम्यसंशयम् ।। ३३ ।।\nनाधयो व्याधयश्चैव न क्लेशो न च संभ्रमः ।।\nप्राप्यते परमं सौख्यं यशः पुण्यं धनं सदा ।।\nनाकाले मरणं तस्य वातपित्तादिकं नहि ।। ३४ ।।\n।। विप्रा ऊचुः ।। ।।\nकेन वा विधिना पूजा नैवेद्यं कीदृशं भवेत् ।।\nधूपं च कीदृशं मातः कथं पूजां प्रकल्पयेत् ।। ३५ ।।\n।। श्रीदेव्युवाच ।। ।।\nश्रूयतां मे वचो विप्रा पत्रे चैव हिरण्मये ।।\nलिखित्वा पूजयेद्यस्तु चिरायुर्दंपती भवेत् ।। ३६ ।।\nअथवा राजते पत्रे कांसपत्रेऽथवा पुनः ।।\nअष्टादशभुजा देवी चंदनेन विचर्चिता ।। ३७ ।।\nशूर्पं शरैः करे श्वानं पद्मं तु परमं पुनः ।।\nकर्त्तरीं कारयेदेकां तूणीरं च धनूंषि च ।। ३८ ।।\nचर्म पाशं मुद्गरं च कांसालं तोमरं तथा ।।\nशंखं चक्रं गदां शुभ्रां मुशलं परिघं शुभम् ।। ३९ ।।\nखट्वांगं बदरीं चैव अंकुशं च मनोरमम् ।।\nअष्टादशायुधैरेभिः संयुता भुवनेश्वरी ।। 3.2.18.१४० ।।\nलिखेत्सकुंडलां देवीं बाहुनूपुरभूषिताम् ।।\nकेयूरमुक्तापद्मैश्च मुंडमालाभिरन्विताम् ।। ४१ ।।\nमातृकाक्षरपरिवृतामंगुलीय कसंयुताम् ।।\nनानाभरणशोभाढ्यां लिखित्वा भुवनेश्वरीम् ।। ४२ ।।\nमातंगीमिति विख्यातां प्रतिष्ठार्थं द्विजोत्तमाः ।।\nचन्दनेन च हृद्येन पुष्पैश्चैव प्रपूजयेत् ।। ४३ ।।\nयक्षकर्दममानीय मातंगीं पूजयेत्सुधीः ।।\nघृतेन बोधयेद्दीपं सप्तवर्तियुतं शुभम् ।। ४४ ।।\nधूपयेद्गुग्गुलेनाथ साज्येनाति सुगंधिना ।।\nनालिकेरेण शुभ्रेण दद्यादर्घं च दंपती ।। ४५ ।।\nप्रदक्षिणाः प्रकुर्वीत चतुरः सुमनोरमम् ।।\nवस्त्रांशुकं गुंठयित्वा अग्रे कृत्वा च दंपती ।। ४६ ।।\nप्रोक्षिणीकृत्य मातंग्याः प्राश्य माध्वीकमुत्तमम् ।।\nगीतवादित्रनिर्घोषैर्मातंगीं पूजयेत्सुधीः ।। ४७ ।।\nसुवासिनीस्तु तद्रूपा मातंगीसंभवा इति ।।\nनृत्यंती दम्पती चाग्रे सर्वोपद्रवशांतये ।। ४८ ।।\nनैवेद्यं विविधान्नेन अष्टादशविधं शुभम् ।।\nवटकापूपिकाः शुभ्राः क्षीरं शर्करया युतम् ।। ४९ ।।\nबल्लाकरं वरं यूपा क्षिप्तकुल्माषकं तथा ।।\nसोहालिका भिन्नवटा लाप्सिका पद्मचूर्णकम् ।। 3.2.18.१५० ।।\nशैवेया विमलास्तत्र पर्पटाः शालकादयः ।।\nपूरणं तस्य मासस्य कुर्याच्छुभ्रं मनोरमम् ।। ५१ ।।\nराजमाषाः सूपचिताः कल्पयेत्तत्र दंपती ।।\nफेणिका रोपिकास्तत्र कुर्याच्चैव मनोरमाः ।। ५२ ।।\nएतान्यष्टादशान्यानि पक्वान्नानि प्रकल्पयेत् ।।\nआज्यशर्करायुक्तानि युक्तानि शाकसंचयैः ।। ५३ ।।\nरात्रौ जागरणं कार्यं सुवासिनीं च पूजयेत् ।।\nमुखावलोकनं चाज्ये कुर्वीयातां च दम्पती ।। ५४ ।।\nपरस्परं हि कुर्वीत उत्पातपरिशांतये ।।\nएवं विधं मयाख्यातं मातंगीपूजनं शुभम् ।। ५५ ।।\nन पूजयति यो मूढस्तस्य विप्रं करोति सा ।।\nदंपत्योर्मरणं चाथ धननाशं महाभयम् ।। ५६ ।।\nक्लेशं रोगं तथा वह्नेः प्रादुर्भावं प्रपश्यति ।।\nएतस्मात्कारणाद्विप्रा मातंगीं पूजयेत्सुधीः ।। ५७ ।।\nदंपतीनां च सर्वेषां द्विजातीनां च शासने ।।\nवणिजां च महादेवी निर्विघ्नं कुरुते सदा ।। ५८ ।।\nतथेति चैव तैरुक्ते पुनर्वचनमब्रवीत् ।।\nश्रूयतां ब्राह्मणाः सर्वे विवाहादिमहोत्सवम् ।। ५९ ।।\nमदीयवचनं श्रुत्वा तथा कुरुत वै विधिम् ।।\nविवाहकाले संप्राप्ते दंपत्योः सौख्यहेतवे ।।3.2.18.१६०।।\nनिर्विघ्नार्थं तु कर्तव्यं निजैश्च सह सेवकैः ।।\nअंजनं नयने कुर्यात्सं बंधिनां व सर्वशः ।। ६१ ।।\nभ्रूमध्यात्तु प्रकर्त्तव्यमर्द्धचंद्रसमाकृति ।।\nबिंदुं तु कारयेद्विप्रास्तस्योपरि मनोहरम् ।। ६२ ।।\nएवं कृते तदा विप्राः शांतिर्भवति नान्यथा ।।\nपुत्रवृद्धिकरं चैतत्तिलकं चार्द्धबिंबकम् ।।\nसर्वविघ्नहरं सर्वदौःस्थ्यव्याधिविनाशनम् ।। ६३ ।।\n।। व्यास उवाच ।। ।।\nततः शांताः प्रजाः सर्वा धर्मारण्ये नराधिप ।।\nप्रसादाच्चैव मातङ्ग्या देव्या वै सत्यमंदिरे ।।६४।।\nततो हृष्टहृदा विप्राः पुपूजुस्ते विधेः सुताम् ।।\nमातंग्याश्च प्रकर्त्तव्यं वर्षेवर्षे च पूजनम् ।। ६५ ।।\nमाघासिते तृतीयायां भक्ष्यभोज्यादिभिस्तथा ।।\nकर्णाटस्य तथोत्पत्तिः पुनर्जाता तु भूतले ।। ६६ ।।\nभयाच्चैव हि तत्स्थानं त्यक्त्वा याम्यमगात्ततः ।।\nगच्छमानस्तदा दैत्यो यक्ष्मरूपो ह्यभाषत ।।६७।।\nश्रूयतां भो द्विजाः सर्वे धर्मारण्यनिवासिनः ।।\nवणिजश्च महच्चेदं मद्वाक्यं परिपाल्यताम् ।। ६८ ।।\nमाघमासे हि मत्प्रीत्या निर्विघ्नार्थं सदा भुवि ।।\nत्रिदलेन च धान्येन मूलकेन विशेषतः ।। ६९ ।।\nतिल तैलेन वा कुर्यात्पुरुषो नियतव्रतः ।।\nएकाशनं हि कुरुते यक्ष्मप्रीत्यै निरंतरम् ।। 3.2.18.१७० ।।\nआबालयौवनेनैव वृद्धेनापीह सर्वदा ।।\nवर्षेवर्षे प्रकर्त्तव्यं यक्ष्मणो व्रतमुत्तमम् ।। ७१ ।।\nयस्मिन्गृहे हि यावच्च पुरुषाकाररूपिणः ।।\nतस्याह्वयं प्रकुर्युस्त एकभक्तरताः सदा ।। ७२ ।।\nबालस्यार्थे तु जननी कुरुते व्रतमुत्तमम् ।।\nपिता वाप्यथवा भ्राता यन्निमित्तं व्रतं चरेत् ।। ७३ ।।\nन च तस्य भयं क्वापि न व्याधिर्न च बंधनम् ।।\nभर्तुर्निमित्ते स्त्री कुर्यादशक्ते त्वितरेण च ।। ७४ ।।\nएवं समादिशन्दैत्यः सत्यमंदिरमुत्सृजन् ।।\nगतोऽसौ याम्यदिग्भाग उदधेस्तीर उत्तमे ।। ७५ ।।\nविपुलं देह मासाद्य कर्णाटः स नराधिप ।।\nस्वनाम्ना चैव तं देशं स्थापयामास चोत्तमम् ।।७६।।\nयस्मिंश्च सर्ववस्तूनि धनधान्यानि भूरिशः ।।\nकर्णाटदेशं तं राजन्परिवार्य चिरं स्थितः ।।७७।।\nधर्मारण्यकथां पुण्यां कथितां नरसत्तम ।।\nश्रीमातुश्चैव माहात्म्यं शृण्वंति श्रावयंति ये ।। ७८ ।।\nतेषां कुले कदा चित्तु अरिष्टं नैव जायते ।।\nअपुत्रो लभते पुत्रान्धनहीनस्तु संपदः ।।\nआयुरारोग्यमैश्वर्यं श्रीमातुश्च प्रसादतः ।। १७९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये मातंगीकर्णाटकोपाख्यानवर्णनंनामाष्टादशोऽध्यायः ।। १८ ।। छ ।।"
  }
]
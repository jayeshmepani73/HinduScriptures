[
  {
    "text": "।।व्यास उवाच।।\nततस्ते ब्राह्मणाः सर्वे प्रत्यूचुः पवनात्मजम्।।\nअधुना सफलं जन्म जीवितं च सुजीवितम् ।। १ ।।\nअद्य नो मोढलोकानां धन्यो धर्मश्च वै गृहाः।।\nधन्या च सकला पृथ्वी यज्ञधर्मा ह्यनेकशः ।। २ ।।\nनमः श्रीराम भक्ताय अक्षविध्वंसनाय च ।।\nनमो रक्षःपुरीदाहकारिणे वज्रधारिणे ।। ३ ।।\nजानकीहृदयत्राणकारिणे करुणात्मने ।।\nसीताविरह तप्तस्य श्रीरामस्य प्रियाय च ।। ४ ।।\nनमोऽस्तु ते महावीर रक्षास्मान्मज्जतः क्षितौ ।।\nनमो ब्राह्मणदेवाय वायुपुत्राय ते नमः ।। ५ ।।\nनमोऽस्तु राम भक्ताय गोब्राह्मणहिताय च ।।\nनमोस्तु रुद्ररूपाय कृष्णवक्त्राय ते तमः ।। ६ ।।\nअंजनीसूनवे नित्यं सर्वव्याधिहराय च ।।\nनागयज्ञोपवीताय प्रबलाय नमोऽस्तु ते ।। ७ ।।\nस्वयं समुद्रतीर्णाय सेतुबंधनकारिणे ।। ८ ।।\n।। व्यास उवाच ।। ।।\nस्तोत्रेणैवामुना तुष्टो वायुपुत्रोऽब्रवीद्वचः ।।\nशृणुध्वं हि वरं विप्रा यद्वो मनसि रोचते ।। ९ ।।\n।। विप्रा ऊचुः ।। ।।\nयदि तुष्टोऽसि देवेश रामाज्ञापालक प्रभो ।।\nस्वरूपं दर्शयस्वाद्य लंकायां यत्कृतं हरे ।। 3.2.37.१० ।।\nतथा विध्वंसवाद्य त्वं राजानं पापकारिणम् ।।\nदुष्टं कुमारपालं हि आमं चैव न संशयः ।। ११ ।।\nवृत्तिलोपफलं सद्यः प्राप्नुयात्त्वं तथा कुरु ।।\nप्रतीत्यर्थं महाबाहो किं विलंबं वदस्व नः ।।१२।।\nत्वयि चित्तेन दत्तेन स राजा पुण्यभाग्भवेत् ।।\nप्रत्यये दर्शिते वीर शासनं पालयिष्यति ।। १३ ।।\nत्रयीधर्म्मः पृथिव्यां तु विस्तारं प्रापयिष्यति ।।\nधर्मधीर महावीर स्वरूपं दर्शयस्व नः ।। १४ ।।\n।। हनुमानुवाच ।। ।।\nमत्स्वरूपं महाकायं न चक्षुर्विषयं कलौ ।।\nतेजोराशिमयं दिव्यमिति जानंतु वाडवाः ।। १५ ।।\nतथापि परया भक्त्या प्रसन्नोऽहं स्तवादिभिः ।।\nवसनांतरितं रूपं दर्शयिष्यामि पश्यत ।। १६ ।।\nएवमुक्तास्तदा विप्राः सर्वकार्यसमुत्सुकाः ।।\nमहारूपं महाकायं महापुच्छसमाकुलम् ।। १७ ।।\nदृष्ट्वा दिव्यस्वरूपं तं हनुमंतं जहर्षिरे ।।\nकथंचिद्धैर्यमालंब्य विप्राः प्रोचुः शनैः शनैः ।। १८ ।।\nयथोक्तं तु पुराणेषु तत्तथैव हि दृश्यते ।।\nउवाच स हि तान्सर्वांश्चक्षुः प्रच्छाद्य संस्थितान् ।। १९ ।।\nफलानीमानि गृह्णीध्वं भक्षणार्थमृषीश्वराः ।।\nएभिस्तु भक्षितैर्विप्रा ह्यतितृप्तिर्भविष्यति ।। 3.2.37.२० ।।\nधर्मारण्यं विना वाद्य क्षुधा वः शाम्यति धुवम् ।। २१ ।।\n।। व्यास उवाच ।। ।।\nक्षुधाक्रांतैस्तदा विप्रैः कृतं वै फलभक्षणम् ।।\nअमृतप्राशनमिव तृप्तिस्तेषामजायत ।। २२ ।।\nन तृषा नैव क्षुच्चैव विप्राः संक्लिष्टमानसाः ।।\nअभवन्सहसा राजन्विस्मयाविष्टचेतसः ।।२३।।\nततः प्राहांजनीपुत्रः संप्राप्ते हि कलौ द्विजाः ।।\nनागमिष्याम्यहं तत्र मुक्त्वा रामेश्वरं शिवम् ।। २४ ।।\nअभिज्ञानं मया दत्तं गृहीत्वा तत्र गच्छत ।।\nतथ्यमेतत्प्रतीयेत तस्य राज्ञो न संशयः ।। २५ ।।\nइत्युक्त्वा बाहुमुद्धृत्य भुजयोरुभयोरपि ।।\nपृथग्रोमाणि संगृह्य चकार पुटिकाद्वयम् ।। २६ ।।\nभूर्जपत्रेण संवेष्ट्य ते अदाद्विप्रकक्षयोः ।।\nवामे तु वामकक्षोत्थां दक्षिणोत्थां तु दक्षिणे ।। २७ ।।\nकामदां रामभक्तस्य अन्येषां क्षयकारिणीम् ।।\nउवाच च यदा राजा ब्रूते चिह्नं प्रदीयताम् ।। २८ ।।\nतदा प्रदीयतां शीघ्रं वामकक्षोद्भवा पुटी ।।\nअथवा तस्य राज्ञस्तु द्वारे तु पुटिकां क्षिप ।। २९ ।।\nज्वालयति च तत्सैन्यं गृहं कोशं तथैव च ।।\nमहिष्यः पुत्रकाः सर्वं ज्वलमानं भविष्यति ।। 3.2.37.३० ।।\nयदा तु वृत्तिं ग्रामांश्च वणिजानां बलिं तथा ।।\nपूर्वं स्थितं तु यत्किंचित्तत्तद्दास्यति वाडवाः ।। ३१ ।।\nलिखित्वा निश्चयं कृत्वाप्यथ दद्यात्स पूर्ववत् ।।\nकरसंपुटकं कृत्वा प्रणमेच्च यदा नृपः ।। ३२ ।।\nसंप्राप्य च पुरा वृत्तिं रामदत्तां द्विजोत्तमाः ।।\nततो दक्षिणकक्षास्थकेशानां पुटिका त्वियम् ।। ३३ ।।\nप्रक्षिप्यतां तदा सैन्यं पुरावच्च भविष्यति ।।।\nगृहाणि च तथा कोशः पुत्रपौत्रादयस्तथा ।। ३४ ।।\nवह्निना मुच्यमानास्ते दृश्यंते तत्क्षणादिति ।।\nश्रुत्वाऽमृतमयं वाक्यं हनुमंतोदितं परम् ।।३५।।\nअलभन्त मुदं विप्रा ननृतुः प्रजगुर्भृशम् ।।\nजयं चोदैरयन्केऽपि प्रहसन्ति परस्परम् ।। ३६ ।।\nपुलकांकितसर्वाङ्गाः स्तुवन्ति च मुहुर्मुहुः ।।\nपुच्छं तस्य च संगृह्य चुचुंबुः केचिदुत्सुकाः ।। ३७ ।।\nब्रूतेऽन्यो मम यत्नेन कार्यं नियतमेव हि ।।\nअन्यो ब्रूते महाभाग मयेदं कृतमित्युत ।।।६८।।।\nततः प्रोवाच हनुमांस्त्रिरात्रं स्थीयतामिह ।।\nरामतीर्थस्य च फलं यथा प्राप्स्यथ वाडवाः ।। ३९ ।।\nतथेत्युक्त्वाथ ते विप्रा ब्रह्मयज्ञं प्रचक्रिरे ।।\nब्रह्मघोषेण महता तद्वनं बधिरं कृतम् ।। 3.2.37.४० ।।\nस्थित्वा त्रिरात्रं ते विप्रा गमने कृतबुद्धयः ।।\nरात्रौ हनुमतोऽग्रे त इदमूचुः सुभक्तितः ।। ४१।। ।।\n।। ब्राह्मणा ऊचुः ।। ।।\nवयं प्रातर्गमिष्यामो धर्मारण्यं सुनिर्मलम् ।।\nन विस्मार्या वयं तात क्षम्यतां क्षम्यतामिति ।। ४२ ।।\nततो वायुसुतो राजन्पर्वतान्महतीं शिलाम् ।।\nबृहतीं च चतुःशालां दशयोजनमायतीम् ।। ४३ ।।\nआस्तीर्य प्राह तान्विप्राञ्छिलायां द्विजसत्तमाः ।।\nरक्ष्यमाणा मया विप्राः शयीध्वं विगतज्वराः ।। ४४ ।।\nइति श्रुत्वा ततः सर्वे निद्रामापुः सुखप्रदाम् ।।\nएवं ते कृतकृत्यास्तु भूत्वा सुप्ता निशामुखे ।। ।। ४५ ।।\nकृपालुः स च रुद्रात्मा रामशासनपालकः ।।\nरक्षणार्थं हि विप्राणामतिष्ठच्च धरातले ।। ४६ ।।\n।। व्यास उवाच ।। ।।\nअर्द्धरात्रे तु संप्राप्ते सर्वे निद्रामुपागताः ।।\nतातं संप्रार्थयामास कृतानुग्रहको भवान् ।। ४७ ।।\nसमीरण द्विजानेतान्स्थानं स्वं प्रापयस्व भोः ।।\nततो निद्राभिभूतांस्तान्वायुपुत्रप्रणोदितः ।। ४८ ।।\nसमुद्धृत्य शिलां तां तु पिता पुत्रेण भारत ।।\nविशिष्टो यापयामास स्वस्थानं द्विजसत्तमान् ।। ४९ ।।\nषड्भिर्मासैश्च यः पन्था अतिक्रांतो द्विजातिभिः ।।\nत्रिभिरेव मुहूर्त्तैस्तु धर्मारण्यमवाप्तवान् ।। 3.2.37.५० ।।\nभ्रममाणां शिलां ज्ञात्वा विप्र एको द्विजाग्रतः ।।\nवात्स्यगोत्रसमुत्पन्नो लोकान्संगीतवान्कलम् ।। ५१ ।।\nगीतानि गायनोक्तानि श्रुत्वा विस्मयमाययुः ।।\nप्रभाते सुप्रसन्ने तु उदतिष्ठन्परस्परम् ।। ५२ ।।\nऊचुस्ते विस्मिताः सर्वे स्वप्नोऽयं वाथ विभ्रमः ।।\nससंभ्रमाः समुत्थाय ददृशुः सत्यमंदिरम् ।। ५३ ।।\nअंतर्बुद्ध्या समालोक्य प्रभावो वायुजस्य च ।।\nश्रुत्वा वेदध्वनिं विप्राः परं हर्षमुपागताः ।। ५४ ।।\nग्रामीणाश्च ततो लोका दृष्ट्वा तु महतीं शिलाम् ।।\nअद्भुतं मेनिरे सर्वे किमिदं किमिदं त्विति ।। ५५ ।।\nगृहेगृहे हि ते लोकाः प्रवदंति तथाद्भुतम् ।।\nब्राह्मणैः पूर्यमाणा सा शिला च महती शुभा ।। ५६ ।।\nअशुभा वा शुभा वापि न जानीमो वयं किल ।।\nसंवदंते ततो लोकाः परस्परमिदं वचः ।। ५७ ।।\n।। व्यास उवाच ।। ।।\nततो द्विजानां ते पुत्राः पौत्राश्चैव समागताः ।।\nऊचुस्ते दिष्ट्या भो विप्रा आगताः पथिका द्विजाः ।। ५८ ।।\nते तु संतुष्टमनसा सन्मुखाः  प्रययुर्मुदा ।।\nप्रत्युत्थानाभिवादाभ्यां परिरंभणकं तथा ।। ५९ ।।\nआघ्राणकादींश्च कृत्वा यथायोग्यं प्रपूज्य च ।।\nसर्वं विस्तार्य कथितं शीघ्रमागममात्मनः ।। 3.2.37.६० ।।\nततः संपूज्य तत्सर्वान्गंधतांबूलकुंकुमैः ।।\nशांतिपाठं पठंतस्ते हृष्टा निजगृहान्ययुः ।। ६१ ।।\nआनंदाया महापीठे प्रातः पांथाः समुत्थिताः ।।\nददृशुस्ते महास्थानं सोत्कंठा हर्षपूरिताः ।। ६० ।।\nआश्चर्यं परमं प्रापुः किमेतत्स्थानमुत्तमम् ।।\nअयं तु दक्षिण द्वारे शांतिपाठोऽत्र पठ्यते ।। ६३ ।।\nगृहा रम्याः प्रदृश्यंते शचीपतिगृहोपमाः ।।\nप्रासादाः कुलमातॄणां दृश्यंते चाग्निशोभनाः ।। ६४ ।।\nएवं ब्रुवत्सु विप्रेषु महाशक्तिप्रपूजने ।।\nआगतो ब्राह्मणोऽपश्यत्तत्र विप्रकदंबकम् ।। ६५ ।।\nहर्षितो भावितस्तत्र यत्र विप्राः सभासदः ।।\nउवाव दिष्ट्या भो विप्रा ह्यागताः पथिका द्विजाः ।। ६६ ।।\nप्रत्युत्तस्थुस्ततो विप्राः पूजां गृहीत्वा समागताः ।।\nप्रत्युत्थानाभिवादौ चाकुर्वंस्ते च परस्परम् ।। ६७ ।।\nतेते संपूज्य वेगात्तु यथायोग्यं यथाविधि ।।\nहरीश्वरस्य यद्वृत्तं विप्राग्रे संप्रकाशितम् ।। ६८ ।।\nपथिकानां वचः श्रुत्वा हर्षपूर्णा द्विजोत्तमाः ।।\nशांतिपाठं पठन्तस्ते हृष्टा निजगृहान्ययुः ।। ६९ ।।\nविमृश्य मिलिताः प्रातर्ज्योतिर्विद्भिः प्रतिष्ठिताः ।।\nब्राह्मे मूहूर्ते चोत्थाय कान्यकुब्जं गता द्विजाः ।।3.2.37.७०।।\nदोलाभिर्वाहिताः केचित्केचिदश्वै रथैस्तथा ।।\nकेचित्तु शिबिकारूढा नानावाहनगाश्च ते ।।७१।।\nतत्पुरं तु समासाद्य गंगायाः शोभने तटे ।।\nअकुर्वन्वसतिं वीराः स्नानदानादिकर्म्म च ।। ७२ ।।\nचरेण केनचिद्दृष्टाः कथिता नृपसन्निधौ ।।\nअश्वाश्च बहुशो दोला रथाश्च बहुशो वृषाः ।। ७३ ।।\nविप्राणामिह दृश्यंते धर्मारण्यनिवासिनाम् ।।\nनूनं ते च समायाता नृपेणोक्तं ममाग्रतः ।। ७४ ।।\nअभिज्ञापय मे पूर्वं प्रेषिताः कपिसंनिधौ ।। ७५ ।।\nइति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्डे पूर्वभागे धर्मारण्यमाहात्म्ये ब्राह्मणानां प्रत्यागमन वर्णनं नाम सप्तत्रिंशोऽध्यायः ।। ३७ ।। ।। छ ।।"
  }
]
[
  {
    "text": "।। ब्रह्मोवाच ।। ।।\nशृणु पुत्र प्रवक्ष्यामि रहस्यं परमं मतम् ।।\nएते ब्रह्मविदः प्रोक्ताश्चातुर्विद्या महा द्विजाः ।। १ ।।\nस्वाध्यायाश्च वषट्काराः स्वधाकाराश्च नित्यशः ।।\nरामाज्ञापालकाश्चैव हनुमद्भक्तितत्पराः ।। २ ।।\nएकदा तु ततो देवा ब्रह्माणं समुपागताः ।।\nब्राह्मणान्द्रष्टुकामास्ते ब्रह्मविष्णुपुरोगमाः ।। ३ ।।\nतान्देवानागतान्दृष्ट्वा स्वस्थानाच्चलितास्तु ते ।।\nअर्घपाद्यं पुरस्कृत्य मधुपर्कं तथैव च ।। ४ ।।\nपूजयित्वा ततो विप्रा देवान्ब्रह्मपुरोगमान्।।\nब्रह्मात्र उपविष्टास्ते वेदानुच्चारयन्ति हि ।। ५ ।।\nसंहितां च पदं चैव क्रमं घनं तथैव च ।।\nउच्चैः स्वरेण कुर्वीत ऋचामृग्वेदसंहिताम् ।। ६ ।।\nसामगाश्च प्रकुर्वंति स्तोत्राणि विविधानि च ।।\nशास्त्राणि च तथा याज्यापुरोनुवाक्या स्तथा ।। ७ ।।\nचतुरक्षरं परं चैव चतुरक्षरमेव च ।।\nद्व्यक्षरं च तथा पंचाक्षरं द्वयक्षरमेव च ।।\nएतद्यज्ञस्वरूपं च यो जपेज्ज्ञानपूर्वकम् ।।८।।\nअंते ब्रह्म पदप्राप्तिः सत्यंसत्यं वदाम्यहम् ।।\nएकाग्रमानसाः सर्वे वेदपाठरता द्विजाः ।। ९ ।।\nतेषामंगणदेशेषु कण्डूयन्ते कचान्मृगाः ।।\nब्राह्मणा वेदमातां च जपंति विधिपूर्वकम्।।3.2.39.१०।।\nहस्ते धृतांश्च तैर्दर्भान्भक्षंते मृगपोतकाः।।\nनिर्वैरं तं तदा दृष्ट्वा आश्रमं गृहमेधिनाम् ।।११।।\nतुतुषुः परमं देवा ऊचुस्ते च परस्परम्।।\nत्रेतायुगमिदानीं च सर्वे धर्मपरायणाः।।१२।।\nकलिर्दुष्टस्तथा प्रोक्तः किं करिष्यति पापकः।।\nचातुर्विद्यान्समाहूय ऊचुस्ते त्रय एव च।।१३।।\nवृत्त्यर्थं भवतां चैव त्रैविद्यानां तथैव च ।।\nविभागं वः प्रदास्यामो यथावत्प्रतिपाल्यताम्।।१४।।\nये वणिजः पुरा प्रोक्ताः षट्त्रिंशच्च सहस्रकाः ।।\nत्रिसहस्रास्तु त्रैविद्या दशपंचसहस्रकाः ।। १५ ।।\nचातुर्विद्यास्तथा प्रोक्ता अन्योन्यं वृत्तिमाश्रिताः ।।\nसत्रिभागास्तु त्रैविद्याश्चतुर्भागास्तु चात्रिणः ।।१६।।\nवणिजां गृहमागत्य पौरोहित्यस्य नित्यशः ।।\nभागं विभज्य संप्रापुः काजेशेन विनिर्मिताः ।। १७ ।।\nपरस्परं न विवाहश्चातुर्विद्यत्रिविद्ययोः ।।\nचातुर्विद्या मया प्रोक्तास्त्रिविद्यास्तु तथैव च ।। १८ ।।\nत्रैविभागेन त्रैविद्याश्चतुर्भागेन चात्रिणः ।।\nएवं ज्ञातिविभागस्तु काजेशेन विनिर्मितः ।। ।। १९ ।।\nकृतकृत्यास्तु ते विप्राः प्रणेमुस्तान्सुरोत्तमान् ।।\nवृत्तिं दत्त्वा ततो देवाः स्वस्थानं च प्रतस्थिरे ।। 3.2.39.२० ।।\nपंचपंचाशद्ग्रामाणां ते द्विजाश्च निवासिनः ।।\nचतुर्विद्यास्तु ते प्रोक्तास्तदादि तु त्रिविद्यकाः ।। २१ ।।\nचातुर्विद्यस्य गोत्राणि दशपंच तथैव च ।।\nभारद्वाजस्तथा वत्सः कौशिकः ८ कुश एव च ।। २२ ।।\nशांडिल्यः ५ कश्यपश्चैव गौतमश्छादनस्तथा ८ ।।\nजातूकर्ण्यस्तथा कुंतो वशिष्ठो ११ धारणस्तथा ।। २३ ।।\nआत्रेयो मांडिलश्चैव १४ लौगाक्षश्च १५ ततः परम् ।।\nस्वस्थानानां च नामानि प्रवक्ष्याम्यनुपूर्वशः ।। २४ ।।\nसीतापूरं च श्रीक्षेत्रं २ मगोडी च ३ तथा स्मृता ।।\nज्येठलोजस्तथा चैव शेरथा च ततः परम् ।। २५ ।।\nछेदे ताली वनोडी च गोव्यंदली तथैव च ।।\nकंटाचोषली चैव कोहेचं चंदनस्तथा ।।२६।।\nथलग्रामश्च सोहं च हाथंजं कपडवाणकम् ।।\nव्रजन्होरी च वनोडी च फीणां वगोलं दृणस्तथा (?)।। ।।२७।।\nथलजा चारणं सिद्धा भालजाश्च ततः परम् ।।\nमहोवी आईया मलीआ गोधरी आमतः परम् ।। २८ ।।\nवाठसुहाली तथा चैव माणजा सानदीयास्तथा ।।\nआनन्दीया पाटडीअ टीकोलीया ततः परम् ।। २९ ।।\nगंभी धणीआ मात्रा च नातमोरास्तथैव च ।।\nवलोला रांत्यजाश्चैव रूपोला बोधणीच वै ।। 3.2.39.३० ।।\nछत्रोटा अलु एवा च वासतडीआमतः परम् ।।\nजाषासणा गोतीया च चरणीया दुधीयास्तथा ।। ३१ ।।\nहालोला वैहोला च असाला नालाडास्तथा ।।\nदेहोलो सौहासीया च संहालीयास्तथैव च ।। ३२ ।।\nस्वस्थानं पंचपत्ताशद्ग्रामा एते ह्यनुक्रमात् ।।\nदत्ता रामेण विधिवत्कृत्वा विप्रेभ्य एव च ।। ३३ ।।\nअतः परं प्रवक्ष्यामि स्वस्थानस्य च गोत्रजान्।।\nतथा हि प्रवरांश्चैव यथावद्विधिपूर्वकम् ।। ३४ ।।\nज्ञात्वा तु गोत्रदेवीं च तथा प्रवरमेव च ।।\nस्वस्थानं जायते चैव द्विजाः स्वस्थानवासिनः ।। ३५ ।।\n।। नारद उवाच ।। ।।\nकथं च जायते गोत्रं कथं तु ज्ञायते कुलम् ।।\nकथं वा ज्ञायते देवी तद्वदस्व यथार्थतः ।। ३६ ।।\n।। ब्रह्मोवाच ।। ।।\nसीतापुरं तु प्रथमं प्रवरद्वयमेव च ।।\nकुशवत्सौ तथा चात्र मया ते परिकीर्त्तितौ ।। ३७ ।।\n१ श्रीक्षेत्रे द्वितीयं चैव गोत्राणां त्रयमेव च ।।\nछांदनसस्तथा वत्सस्तृतीयं कुशमेव च ।। ३८ ।।\nतृतीये मुद्गलं चैव कुशभारद्वाजमेव च ३।।\nशोहोली च चतुर्थं वै कुशप्रवरमेव च।। ३९।।\nज्येष्ठला पंचमश्चैव वत्सकुशौ प्रकीर्त्तितौ ५।।\nश्रेयस्थानं हि षष्ठं वै भारद्वाजः कुशस्तथा।।3.2.39.४०।।\nदंताली सप्तमं चैव भारद्वाजः कुशस्तथा १।।\nवटस्थानमष्टमं च निबोध सुतसत्तम।।४१।।\nतत्र गोत्रं कुशं कुत्सं भारद्वाजं तथैव च ।।\nराज्ञः पुरं नवमं च भारद्वाजप्रवरमेव च ९ ।। ४२ ।।\nकृष्णवाटं दशमं चैव कुशप्रवरमेव च ।।\nदहलोडमेकादशं वत्सप्रवरमेव हि ।। ४३ ।।\nचेखलीद्वादशं पौककुशप्रवरमेव च ।। ४४ ।।\nचांचोदखे १२ देहोलोडी आत्रयश्च वत्सकुत्सकश्चैव ।।\nभारद्वाजीकोणाया च भारद्वाजगोलंदृणाशकुस्तथा ।। ४५ ।।\nथलत्यजाद्वये चैव कुशधारणमेव च ।।\nनारणसिद्धा च स्वस्थानं कुत्सं गोत्रं प्रकीर्तितम् ।। ४६ ।।\nभालजां कुत्सवत्सौ च मोहोवी आकुशस्तथा ।।\nईयाश्लीआ शांडिलश्च गोधरीपात्रमेव च ।। ४७ ।।\nआनंदीया द्वे चैव भारद्वाजशांडिलश्चैव पाटडीआ कुशमेव च ।। ४८ ।।\nवांसडीआश्चैव जास्वा कौत्समणा वत्सआत्रेयौ गीता आकुशगौतमौ ।। ।। ४९ ।।\nचरणीआ भारद्वाजः दुधीआधारणसा हि अहो सोन्नामांडिल्यस्तथा ।। 3.2.39.५० ।।\nवेलोला हुराश्चैवा असाला कुशश्चैव धारणा च द्वितीय कम् ।। ५१ ।।\nनालोला वत्सधारणीया च देलोला कुत्समेव च ।।\nसोहासीया भारद्वाजकुशवत्समेव च ।। ५२ ।।\nसुहालीआ वत्सं वै प्रोक्तं गोत्राणि यथाक्रमम् ।।\nमया प्रोक्तानि चैवात्र स्वस्थानानि यथाक्रमम्।। ५३ ।।\nशीतवाडिया ये प्रोक्ताः कुशो वत्सस्तथैव च ।।\nविश्वामित्रो देवरातस्तृतीयो दलमेव च ।। ५४ ।।\nभार्गवच्यावनाप्नवानौर्वजमदग्निरेव हि ।।\nवचार्द्दशेषाबुटला गोत्रदेव्यः प्रकीर्तिताः ।। ५५ ।।\nइति प्रथमं गोत्रम् ।। १ ।।\nश्रीक्षेत्रं द्वितीयं प्रोक्तं गोत्रद्वितयमेव च ।।\nछांदनसस्तथा वत्सं देवी द्वितयमेव च ।। ५६ ।।\nआंगिरसांबरीषश्च यौवनाश्वस्तथैव च ।।\nभृगुच्यवनआप्नवानौ र्वजमदग्निमेव च ।। ५७ ।।\nदेवी भट्टारिका प्रोक्ता द्वितीया शेपला तथा ।।\nएतद्वंशोद्भवा ये च शृणु तान्मुनिसत्तम ।। ५८ ।।\nसक्रोधनाः सदाचाराः श्रौतस्मार्तक्रियापराः ।।\nपंचयज्ञरता नित्यं संबंधसंमाश्रिताः ।।\nक्षतज्ञाः क्रतुजाश्चैव ते सर्वे नृपसत्तमाः ।। ५९ ।।\nइति द्वितीयगोत्रम् ।। २ ।।\nतृतीयं मगोडोआ वै गोत्रद्वितयमेव च ।।\nभारद्वाजस्तथा कुत्सं देवी द्वितयमेव च ।। 3.2.39.६० ।।\nआंगिरसबार्हस्पत्यभारद्वाजस्तथैव च ।।\nविश्वामित्रदेव रातौप्रवरत्रयमेव च ।।६१।।\nशेषला बुधला प्रोक्ताधारशांतिस्तथैव च ।।\nअस्मिन्ग्रामे च ये जाता ब्राह्मणाः सत्यवादिनः ।। ६२ ।।\nद्विजपूजाक्रिया युक्ता नानायज्ञक्रियापराः ।।\nअस्मिन्गोत्रे समुत्पन्ना द्विजाः सर्वे मुनीश्वराः ।। ६३ ।।\nइति तृतीयगोत्रम् ।। ३ ।।\nचतुर्थं शीहोलियाग्रामं गोत्रद्वित यमेव च।।\nविश्वामित्रदेवराततृतीयौदलमेव च ।।६४।।\nदेवी चचाई वै तेषां गोत्रदेवी प्रकीर्तिता।।\nअस्मिन्गोत्रे तुये जाता दुर्बला दीनमा नसाः।।६५।।\nअसत्यभाषिणो विप्रा लोभिनो नृपसत्तम।।\nसर्व्वविद्याप्रवीणाश्च ब्राह्मणा ब्रह्मसत्तम।।६६।।\nइति चतुर्थं स्थानम्।।४।।\nज्येष्ठलोजा पंचमं च स्वस्थानं प्रतिकीर्तितम्।।\nवत्सशीया कुत्सशीया प्रवरद्वितयं स्मृतम्।।६७।।\nआवरिवृवाप्रः यौवनाश्वभृगुच्यवनआप्नोर्वजमदग्निस्तथैव हि ।।६८।।\nचचाई वत्सगोत्रस्य शांता च कुत्सगोत्रजा ।।\nएतैस्त्रिभिः पंचभिश्च द्विजा ब्रह्मस्वरूपिणः ।।६९।।\nशांता दांताः सुशीलाश्च धन पुत्रैश्च संयुताः ।।\nवेदाध्ययनहीनाश्च कुशलाः सर्वकर्मसु।।3.2.39.७०।।\nसुरूपाश्च सदाचाराः सर्वधर्मेषु निष्ठिताः ।।\nदानधर्म्मरताः सर्वे अत्रजा जलदा द्विजाः ।।७१।।\nइति पंचमं स्थानम्।।५।।\nशेरथाग्रामेषु वै जाताः प्रवरद्वयसंयुताः ।।\nकुशभारद्वाजाश्चैव देवीद्वयं तथैव च ।।७२।।\nविश्वामित्रो देवरातस्तृतीयौ दल एव च ।।\nआंगिरसबार्हस्पत्यभारद्वाजास्तथैव च।।७३।।\nकमला च महालक्ष्मीर्द्वितीया यक्षिणी तथा।।\nअस्मिन्गोत्रे च ये जाताः श्रौतस्मार्त्तरता बुधाः।।७४।।\nवेदाध्ययनशीलाश्च तापसाश्चारिमर्द्दनाः।।\nरोषिणो लोभिनो दुष्टा यजने याजने रताः।।\nब्रह्मक्रियापराः सर्वे ब्राह्मणास्ते मयोदिताः।।\nइति षष्ठं स्थानम्।।६।।\nदंतालीया भारद्वाजकुत्सशायास्तथैव च।।\nआंगिरसबार्हस्पत्यभारद्वाजास्तथैव च।।७६।।\nदेवी च यक्षिणी प्रोक्ता द्वितीया कर्मला तथा ।।\nअस्मिन्गोत्रे च ये जाता वाडवा धनिनः शुभाः ।।७७।।\nवस्त्रालंकरणोपेता द्विजभक्तिपरायणाः ।।\nब्रह्मभोज्यपराः सर्वे सर्वे धर्मपरायणाः ।। ।। ७८ ।।\nइति सप्तमं स्थानम्।।७।।\nवडोद्रीयान्वये जाताश्चत्वारः प्रवराः स्मृताः ।।\nकुशः कुत्सश्च वत्सश्च भारद्वाजस्तथैव च ।।७९।।\nतत्प्रवराण्यहं वक्ष्ये तथा गोत्राण्यनुक्रमात्।।\nविश्वामित्रो देवरातस्तृतीयौदल एव च ।। 3.2.39.८० ।।\nआंगिरसांबरीषश्च यौवनाश्वस्तृतीयकः ।।\nभार्गवश्च्यावनाप्नवानौर्वजमदग्निस्तथैव च।।८१।।\nआंगिरसबार्हस्पत्यभारद्वाजास्तथैव च।।\nकर्मला क्षेमला चैव धारभट्टारिका तथा।।८२।।\nचतुर्थी क्षेमला प्रोक्ता   गोत्रमाता अनुक्रमात्।।\nअस्मिन्गोत्रे तु ये जाताः पंचयज्ञरताः सदा ।। ८३ ।।\nलोभिनः क्रोधिनश्चैव प्रजायंते बहुप्रजाः ।।\nस्नानदानादि निरताः सदा विनिर्जितेंद्रियाः ।। ८४ ।।\nवापीकूपतडागानां कर्तारश्च सहस्रशः ।।\nव्रतशीला गुणज्ञाश्च मूर्खा वेदविवर्जिताः ।। ८५ ।।\nइत्यष्टमं स्थानम् ।। ८ ।।\nगोदणीयाभिधे ग्रामे गोत्रौ द्वौ तत्र संस्थितौ ।।\nवत्सगोत्रं प्रथमकं भारद्वाजं द्वितीयकम् ।। ८६ ।।\nभृगुच्यवनाप्नवानौर्वपुरोध समेव च ।।\nशीहरी प्रथमा ज्ञेया द्वितीया यक्षिणी तथा ।। ८७ ।।\nअस्मिन्गोत्रोद्भवा विप्रा धनधान्यसमन्विताः ।।\nसामर्षा लौल्यहीनाश्च द्वेषिणः कुटिलास्तथा ।। ८८ ।।\nहिंसिनो धनलुब्धाश्च मया प्रोक्तास्तु भूपते ।। ८९ ।।\nइति नवमं स्थानम् ।। ९ ।।\nकण्टवाडीआ ग्रामे विप्राः कुशगोत्र\nशुक्लशुश्च समुद्भ`वाः ।।\nप्रवरं तस्य वक्ष्यामि शृणु त्वं च नृपोत्तम ।। 3.2.39.९० ।।\nविश्वमित्रो देवरात उदलश्च त्रयः स्मृताः ।।\nचचाई देवी सा प्रोक्ता शृणु त्वं नृप सत्तम ।। ९१ ।।\nयजंते क्रतुभिस्तत्र हृष्टचित्तैकमानसाः ।।\nसर्वविद्यासु कुशला ब्राह्मणाः सत्यवादिनः ।। ९२ ।।\nइति दशमं स्थानम् ।। १० ।।\nवेखलोया मया प्रोक्ता कुत्सवंशे समुद्भवाः ।।\nप्रवरत्रयसंयुक्ताः शृणुत्वं च नृपोत्तम ।। ९३ ।।\nविश्वामित्रो देवराजौदलश्चेति त्रयः स्मृताः ।।\nचचाई देवी तेषां वै कुलरक्षाकरी स्मृता ।। ९४ ।।\nब्राह्मणाश्च महात्मानः सत्त्ववंतो गुणान्विताः ।।\nतपस्वियोगिनश्चैव वेदवेदांगपारगाः ।। ९५ ।।\nसाधवश्च सदाचारा विष्णुभक्तिपरायणाः ।।\nस्नानसंध्यापरा नित्यं ब्रह्मभोज्यपरायणाः ।। ९६ ।।\nअस्मिन्वंशे मया प्रोक्ताः शृणुत्वं च अतः परम् ।। ९७ ।।\nइत्येकादशस्थानम्।। ११ ।।\nदेहलोडीआ ये प्रोक्ताः कुत्सप्रवरसंयुताः ।।\nआंगिरस आंबरीषो युवनाश्वस्तृतीयकः ।। ९८ ।।\nगोत्रदेवी मया प्रोक्ता श्रीशेषदुर्बलेति च ।।\nकुत्सवंशे च ये जाताः सद्वृत्ताः सत्यभाषिणः ।। ९९ ।।\nवेदाध्ययनशीलाश्च परच्छिद्रैकदर्शिनः ।।\nसामर्षा लौल्यतो हीना द्वेषिणः कुटिलास्तथा ।। 3.2.39.१०० ।।\nहिंसिनो धनलुब्धाश्च ये च कुत्ससमुद्भवाः ।। १ ।।\nइति द्वादशं स्थानम् ।। १२ ।।\nकोहे च ब्राह्मणाः प्रोक्ता गोत्रत्रितयसंयुताः ।।\nभारद्वाजस्तथा वत्सस्तृतीयः कुश एव च ।। २ ।।\nप्रवराण्यहं तथा वक्ष्ये यथा गोत्रक्रमेण हि ।।\nभार्गवच्यवनाप्नवानौर्वजमदग्निस्तथैव च ।। ३ ।।\nकुशप्रवरं तृतीयं तु प्रवरत्रयमेव च ।।\nविश्वामित्रो देवरातस्तृतीयौदलमेव च ।। ४ ।।\nयक्षिणी प्रथमा प्रोक्ता द्वितीया शीहुरी तथा ।।\nतृतीया चचाई प्रोक्ता यथानुक्रमगोत्रजा ।। ५ ।।\nअस्मिन्गोत्रे भवा विप्राः श्रौतस्मार्त्तरता बुधाः ।।\nवेदाध्ययनशीलाश्च तापसाश्चारिमर्द्दनाः ।। ६ ।।\nरोषिणो लोभिनो दुष्टा यजने याजने रताः ।।\nब्रह्मकर्मपराः सर्वे मया प्रोक्ता द्विजोत्तमाः ।। ।। ७ ।।\nइति त्रयोदशं स्थानम्।।१३।।\nचांदणखेडे ये जाता भारद्वाजसमुद्भवाः।।\nआंगिरसो बार्हस्पत्यस्तृतीयो भारद्वाजस्तथा ।।८।।\nयक्षिणी चास्य वै देवी प्रोक्ता व्यासेन धीमता ।।\nभारद्वाजास्तु ये जाता द्विजा ब्रह्मस्वरूपिणः ।। ९ ।।\nशांता दांता सुशीलाश्च धनपुत्रसमन्विताः ।।\nधर्मारण्ये द्विजाः श्रेष्ठाः क्रतुकर्मणि कोविदाः ।।3.2.39.११०।।\nगुरुभक्तिरताः सर्वे भासयंति स्वकं कुलम् ।।११।।\nइति चतुर्द्दशस्थानम् ।।१४।।\nथलग्रामे च ये जाता भारद्वाजसमुद्भवाः ।।\nआंगिरसो बार्हस्पत्यो भारद्वाजस्तृतीयकः ।। १२ ।।\nअस्मिन्गोत्रे च ये जाता वाडवा धनिनः शुभाः ।।\nवस्त्रालंकरणोपेता द्विजभक्तिपरायणाः ।। १३ ।।\nब्रह्मभोज्यपराः सर्वे सर्वे धर्मपरायणाः ।।\nगोत्रदेवी मया ख्याता यक्षिणी नाम रक्षिणी ।। १४ ।।\nइति पंचदश स्थानम्।।१५।।\nमोऊत्रीयाश्च ये जाता द्वौ गोत्रौ तत्र कीर्तितौ ।।\nभारद्वाजः कश्यपश्च देवीद्वितयमेव च ।। १५ ।।\nचामुण्डा यक्षिणी चैव देवी चात्र प्रकीर्त्तिता ।।\nकश्यपाऽवत्सारश्चैव नैधुवश्च तृतीयकः ।। १६ ।।\nआंगिरसो बार्हस्पत्यो भारद्वाजस्तृतीयकः ।।\nप्रियवाक्या महादक्षा गुरु भक्ति रताः सदा ।। १७ ।।\nसदा प्रतिष्ठावंतश्च सर्वभूतहिते रताः ।।\nयजंति ते महायज्ञान्काश्यपा ये द्विजातयः ।। १८ ।।\nसर्वेषां याजनकरा याज्ञिकाः परमाः स्मृताः ।। १९ ।।\nइति षोडशं स्थानम् ।। १६ ।।\nहाथीजणे च ये जाता वत्सा भारद्वाजास्तथा ।।\nज्ञानजा यक्षिणी चैव गोत्रदेव्यौ प्रकी र्तिते ।। 3.2.39.१२० ।।\nअस्मिन्गोत्रे च ये जाताः पंचयज्ञरताः सदा ।।\nलोभिनः क्रोधिनश्चैव प्रजावंतो बहुश्रुताः ।। २१ ।।\nस्नानदानादिनिरता विष्णुभक्तिपरायणाः ।।\nव्रतशीला गुणज्ञानमूर्खा वेदविवर्जिताः ।। २२ ।।\nइति सप्तदशं स्थानम् ।। १७ ।।\nकपड्वाणजा ब्राह्मणास्तु भारद्वाजा कुशास्तथा ।।\nदेवी च यक्षिणी प्रोक्ता द्वितीया चचाई तथा ।। २३ ।।\nआंगिरसबार्हस्पत्यौ भारद्वाजस्तृतीयकः ।।\nविश्वामित्रो देवरातस्तृतीयौदल मेव च ।। २४ ।।\nअस्मिन्गोत्रे च ये जाताः सत्यवादिजितव्रताः ।।\nजितेंद्रियाः सुरूपाश्च अल्पाहाराः शुभाननाः ।। २५ ।।\nसदोद्यताः पुराणज्ञा महादानपरायणाः ।।\nनिर्द्वेषिणो लोभयुता वेदाध्ययनतत्पराः ।। २६ ।।\nदीर्घदर्शिनो महातेजा महामायाविमोहिताः ।। २७ ।।\nइत्यष्टादशं स्थानम् ।। १८ ।।\nजन्होरी वाडवाः प्रोक्ताः कुशप्रवरसंयुताः ।।\nविश्वामित्रो देवरातस्तृतीयौदल एव च ।। २८ ।।\nतारणी च महामाया गोत्रदेवी प्रकीर्त्तिता ।।\nअस्मिन्वंशे ससुत्पन्ना वाडवा दुःसहा नृप ।। २९ ।।\nमहोत्कटा महाकायाः प्रलंबाश्च महोद्धताः ।।\nक्लेशरूपाः कृष्णवर्णाः सर्वशास्त्र विशारदाः ।। 3.2.39.१३० ।।\nबहुभुग्धनिनो दक्षा द्वेषपापविवर्जिताः ।।\nसुवस्त्रभूषा वैरूपा ब्राह्मणा ब्रह्मवादिनः ।। ३१ ।।\nइत्येकोनविशतितमं स्थानम् ।। ।। १९ ।।\nवनोडीयाश्च ये जाता गोत्राणां त्रयमेव च ।।\nकुशकुत्सौ च प्रवरौ तृतीयो भारद्वाजस्तथा ।। ३२ ।।\nविश्वामित्रो देवरातस्तृतीयौदल मेव च ।।\nआंगिरस आंबरीषो युवनाश्वस्तृतीयकः ।। ३३ ।।\nआंगिरसबार्हस्पत्यभारद्वाजास्तथैव च ।।\nशेषला प्रथमा प्रोक्ता तथा शांता द्वितीयका ।। ३४ ।।\nतृतीया धारशांतिश्च गोत्रदेव्यो ह्यनुक्रमात् ।।\nअस्मिन्गोत्रे तु ये जाता दुर्बला दीनमानसाः ।। ३५ ।।\nअसत्यभाषिणो विप्रा लोभिनो नृपसत्तम ।।\nसर्वविद्याकुशलिनो ब्राह्मणा ब्रह्मवित्तमाः ।। ३६ ।।\nइति विंशतितमं स्थानम् ।। २० ।।\nकीणावाचनकं स्थानं यदेकाधि कविंशति ।।\nभारद्वाजाश्च विप्रेंद्राः कथिता ब्राह्मणाः शुभाः ।। ३७ ।।\nआंगिरसवार्हस्पत्यभारद्वाजास्तथैव च ।।\nयक्षिणी च तथा देवी गोत्रदेवी प्रकी र्तिता ।। ३८ ।।\nअस्मिन्गोत्रे च ये जाता वाडवा धनिनः शुभाः ।।\nवस्त्रालंकरणोपेता द्विजभक्तिपरायणाः ।। ३९ ।।\nब्रह्मभोज्यपराः सर्वे सर्वे धर्म्म परायणाः ।। 3.2.39.१४० ।।\nइत्येकविंशतितमं स्थानम् ।। २१ ।।\nगोविंदणाः च स्वस्थाने ये जाता ब्रह्मसत्तमाः ।।\nकुशगोत्रं च वै प्रोक्तं प्रवरत्रयमेव च ।। ।।४१।।\nविश्वामित्रो देवरातौदलप्रवरमेव च।।\nचचई च महादेवी गोत्रदेवी प्रकीर्तिता ।। ४२ ।।\nअस्मिन्गोत्रे च ये जाता ब्राह्मणा ब्रह्मवेदिनः ।।\nयजंते क्रतुभिस्तत्र हृष्टचित्तैकमानसाः ।। ४३ ।।\nसर्वविद्यासु कुशला ब्रह्मण्या ब्रह्मवित्तमाः ।। ४४ ।।\nइति द्वाविंशतितमं स्थानम् ।। २२ ।।\nथलत्यजा हि विप्रेंद्रा द्वौ गोत्रौ चाप्यधिष्ठितौ ।।\nधारणं संकुशं चैव गोत्रद्वितयमेव च ।। ४५ ।।\nअगस्त्यो दार्ढ्यच्युतश्च रथ्यवाहनमेव च ।।\nविश्वामित्रो देवरात स्तृतीयौदल एव च ।। ४६ ।।\nदेवी च छत्रजा प्रोक्ता द्वितीया थलजा तथा ।।\nधारणसगोत्रे ये जाता ब्रह्मण्या ब्रह्मवित्तमाः ।। ४७ ।।\nत्रिप्रवराश्चैव विख्याता सत्त्ववंतो गुणान्विताः ।\nतदन्वये च ये जाता धर्मकर्म्मसमाश्रिताः ।। ४८ ।।\nधनिनो ज्ञाननिष्ठाश्च तपोयज्ञक्रियादिषु ।।\nत्रयोविंशं प्रोक्तमेत्तत्स्थानं मोढकजातिनाम् ।। ४९ ।।\nइति त्रयोविंशतितमं स्थानम् ।। २३ ।।\nवारणसिद्धाश्च ये प्रोक्ता ब्राह्मणा ज्ञानवित्तमाः ।।\nअस्मिन्गोत्रे च ये विप्राः सत्यवादिजितव्रताः ।। 3.2.39.१५० ।।\nजितेंद्रियाः सुरूपाश्च अल्पाहाराः शुभाननाः ।।\nसदोद्यताः पुराणज्ञा महादानपरायणाः ।। ।। ५१ ।।\nनिर्द्वेषिणोऽलोभयुता वेदाध्ययनतत्पराः ।।\nदीर्घदर्शिनो महातेजा महामायाविमोहिताः ।। ५२ ।।\nचतुर्विंशतितमं प्रोक्तं स्वस्थानं परमं मतम् ।। ५३ ।।\nइति चतुर्विंशतितमं स्थानम् ।। २४ ।।\nभालजाश्चात्र वै प्रोक्ता ब्राह्मणाः सत्यवादिनः ।। ५४ ।।\nवत्सगोत्रं कुशं चैव गोत्रद्वितयमेव च ।।\nतेषां प्रवराण्यहं वक्ष्ये पंचत्रितयमेव च ।।\nभृगुश्चयवनाप्नवानौर्वजमदग्निस्तथैव च ।। ५५ ।।\nआंगिरसौंबरीषश्च यौवनाश्वस्तृतीयकः ।।\nशांता च शेषला चात्र देवीद्बितयमेव च ।। ५६ ।।\nअस्मिन्वंशे समुत्पन्ना सद्वृत्ताः सत्यभाषिणः ।।\nशांताश्च भिन्नवर्णाश्च निर्धनाश्च कुचैलिनः ।। ।। ५७ ।।\nसगर्वा लौल्ययुक्ताश्च वेदशास्त्रेषु निश्चलाः ।।\nपंचविंशतिमं प्रोक्तं स्वस्थानं मोढज्ञातिनाम् ।। ५८ ।।\nइति पंचविंशतितमं स्थानम् ।। ।। २५ ।।\nमहोवीआश्च ये संति ब्राह्मणा ब्रह्मवित्तमाः ।।\nएकमेव च वै गोत्रं कुशसंज्ञं पवित्रकम् ।। ५९ ।।\nविश्वामित्रो देवरातस्तृतीयौदल एव च ।।\nदेवी चवाई चैवात्र रक्षारूपा व्यवस्थिता ।। 3.2.39.१६० ।।\nअस्मिन्गोत्रे च ये जाताः सत्यवादि जितेद्रियाः ।।\nसत्यव्रताः सुरूपाश्च अल्पाहाराः शुभा ननाः ।। ६१ ।।\nदयालवः कृपालवः सर्वभूतहिते रताः ।।\nषड्विंशतितमं प्रोक्तं स्वस्थानं त्रह्मवादिनाम् ।। ६२ ।।\nरामेण संस्तुताश्चैव सानुजेन तथैव च ।। ६३ ।।\nइति षड्विंशतितमं स्थानम् ।। २६ ।।\nतियाश्रीयामथोवक्ष्ये स्वस्थानं सप्तविंशकम् ।।\nअस्मिन्स्थाने च ये जाता ब्राह्मणा वेदपारगाः ।। ६४ ।।\nशांडिल्यगोत्रं चैवात्र कथितं वेदसत्तमैः ।।\nपंचप्रवरमथो प्रोक्तं ज्ञानजा चात्र देवता ।। ६५ ।।\nकाश्यपावत्सारश्चैव शांडि लोसित एव च ।।\nपंचमो देवलश्चैव प्रवराणि तथा क्रमात् ।।\nज्ञानजा च तथा देवी कथिता स्थानदेवता ।। ६६ ।।\nअस्मिन्वंशे च ये जातास्ते द्विजाः सूर्यवर्चसः ।।\nचंद्रवच्छीतलाः सर्वे धर्मारण्ये व्यवस्थिताः ।। ६७ ।।\nसदाचारा महाराज वेदशास्त्रपरायणाः ।।\nयाज्ञिकाश्च शुभाचाराः सत्यशौचपरायणाः ।। ६८ ।।\nधर्मज्ञा दानशीलाश्च निर्मला हि मदोत्सुकाः ।।\nतपःस्वाध्यायनिरता न्यायधर्मपरायणाः ।।\nसप्तविंशतिमं स्थानं कथितं ब्रह्मवित्तमैः ।। ६९ ।।\nइति सप्तविंशं स्थानम् ।। २७ ।।\nगोधरीयाश्च ये जाता ब्राह्मणा ज्ञानसत्तमाः ।।\nगोत्रत्रयमथो वक्ष्ये यथा चैवाप्यनुक्रमात्।। 3.2.39.१७० ।।\nप्रथमं धारणसं चैव जातूकर्णं द्वितीयकम् ।।\nतृतीयं कौशिकं चैव यथा चैवाप्यनुक्रमात् ।।७१।।\nधारणसगोत्रे ये जाताः प्रवरैस्त्रिभिः संयुताः ।।\nअगस्तिश्च दार्ढच्युत इध्मवाहनसंज्ञकः ।। ७२ ।।\nवसिष्ठश्च तथात्रेयो जातूकर्णस्तृतीयकः ।।\nविश्वामित्रो माधुच्छंदस अघमषणस्तृतीयकः ।। ७३ ।।\nमहाबला च मालेया द्वितीया चैव यक्षिणी ।।\nतृतीया च महायोगी गोत्रदेव्यः प्रकीर्तिताः ।। ७४ ।।\nअस्मिन्वंशे च ये जाता ब्राह्मणाः सत्यवादिनः ।।\nअलौल्याश्च महायज्ञा वेदाज्ञाप्रतिपालकाः ।। ७५ ।।\nइत्यष्टाविंशं स्थानम् ।। २८ ।।\nवाटस्त्रहाले ये जाता गोत्रत्रितयमेव च ।।\nधारणं प्रथमं ज्ञेयं वत्ससंज्ञं द्वितीयकम् ।। ७६ ।।\nतृतीयं कुत्ससंज्ञं च गोत्रदेव्यस्तथैव च ।।\nप्रथमं धारणसगोत्रं प्रवरत्रयमेव च ।। ७७ ।।\nअगस्तिदार्ढच्युतश्चैव इध्मवाहन एव च ।।\nद्वितीयं वत्ससंज्ञं हि प्रवराणि च पंच वै ।। ७८ ।।\nभृगु च्यवनाप्नवानौर्वजमदग्निस्तथैव च ।।\nतृतीयं कुत्ससंज्ञं हि प्रवरत्रयमेव च ।। ७९ ।।\nआंगिरसांबरीषौ च यौवनाश्वस्तृतीयकः ।।\nदेवी चच्छत्रजा चैव द्वितीया शेषला तथा ।। 3.2.39.१८० ।।\nज्ञानजा चैव देवी च गोत्रदेव्यो ह्यनुक्रमात् ।।\nअस्मिन्गोत्रे च ये विप्राः सत्यवादिजितेंद्रियाः ।। ८१ ।।\nसुरूपाश्चाल्पाहाराश्च महादानपरायणाः ।।\nनिर्द्वेषिणो लोभयुता वेदाध्ययनतत्पराः ।। ८२ ।।\nदीर्घदर्शिनो महातेजा महोत्काः सत्यवादिनः ।। ।। ८३।।\nइत्येकोनत्रिंशं स्थानम् ।। २९ ।।\nमाणजा च महास्थानं गोत्रद्वितयमेव च ।।\nशांडिल्यश्च कुशश्चैव गोत्रद्वयमितीरितम् ।। ८४ ।।\nकाश्यपोऽवत्सारश्च शांडिल्योऽसित एव च ।।\nपंचमो देवलश्चैव एकगोत्रं प्रकीर्तितम् ।।८५।।\nज्ञानजा च तथा देवी कथिता चात्र सैव च ।।\nद्वितीयं च कुशं गोत्रं प्रवरत्रयमेव च ।। ८६ ।।\nविश्वामित्रो देवराजस्तृतीयोदलमेव च ॥\nज्ञानदा चात्र वै देवी द्वितीया संप्रकीर्तिता ॥ ८७॥\nअस्मिन्गोत्रे तु ये जाता दुर्बला दीनमानसाः ॥\nअसत्यभाषिणो विप्रा लोभिनो नृपसत्तम ॥ ८८ ॥\nसर्वविद्याकुशलिनो ब्राह्मणा ब्रह्मसत्तमाः ॥ ८९ ॥\nइति त्रिंशं स्थानम् ॥३०॥\nसाणदां च परं स्थानं पवित्रं परमं मतम् ॥\nकुशप्रवरजा विप्रास्तत्रस्थाः पावनाः स्मृताः ॥ 3.2.39.१९० ॥\nविश्वामित्रो देवरातस्तृतीयोदल एव च ॥\nज्ञानदा च महादेवी गोत्रदेवी प्रकीर्तिता ॥ ९१ ॥\nअस्मिन्गोत्रे तु ये जाता दुर्बला दीनमानसाः ॥\nअसत्यभाषिणो विप्रा लोभिनो नृपसत्तम॥९२॥\nसर्वविद्याकुशिलिनो ब्राह्मणा ब्रह्मवित्तमाः ॥९३॥\nइत्येकत्रिंशं स्थानम् ॥ ३१ ॥\nआनन्दीया च संस्थानं गोत्रद्वितयमेव च ।।\nभारद्वाजं नाम चैकं शांडिल्यं च द्वितीयकम् ।।९४ ।।\nआंगिरसो बार्हस्पत्यो भारद्वाजस्तृतीयकः ।।\nचचाई चात्र या देवी गोत्रदेवी प्रकीर्तिता ।। ९५ ।।\nकाश्यपावत्सारश्च शांडिल्योऽसित एव च ।।\nपंचमो देवलश्चैव प्रवराणि यथाक्रमम् ।। ९६ ।।\nज्ञानजा च तथा देवी कथिता गोत्रदेवता ।।\nअस्मिन्गोत्रे च ये जाता निर्लोभाः शुद्धमानसाः ।।९७।।\nयदृच्छालाभसंतुष्टा ब्राह्मणा ब्रह्मवित्तमाः ।।९८।।\nइति द्वात्रिंशं स्थानम् ।।३२।।\nपाटडीया परं स्थानं पवित्रं परिकीर्तितम्।\nकुशगोत्रं भवेदत्र प्रवरत्रयसंयुतम् ।।९९।।\nविश्वामित्रो देवरातस्तृतीयौदलमेव हि ।।\nअस्मिन्गोत्रे च ये जाता वेदशास्त्र परायणाः ।।3.2.39.२० ०।।\nमदोद्धुराश्च ते विप्रा न्यायमार्गप्रवर्तकाः ।।१।।\nइति त्रयस्त्रिंशं स्थानम् ।। ३३ ।।\nटीकोलिया परं स्थानं कुशगोत्रं तथैव च ।।\nविश्वामित्रो देवरातस्तृतीयौदलमेव च ।।२।।\nचचाई चात्र वै देवी गोत्रदेवी प्रकीर्तिता ।।\nअस्मिन्गोत्रे भवा विप्राः श्रुतिस्मृतिपरायणाः ।।३।।\nरोगिणो लोभिनो दुष्टा यजने याजने रताः ।।\nब्रह्मक्रियापराः सर्वे मोढाः प्रोक्ता मयात्र वै ।।४।।\nइति चतुस्त्रिंशं स्थानम् ।।३४।।\nगमीधाणीयं परमं स्थानं प्रोक्तं वै पचत्रिंशकम्।।\nयोत्र धारणसं चैव देवी चात्र महाबला।।५।।\nअगस्तिदार्ढच्युतइध्मवाहनसंज्ञकाः।।\nअस्मिन्वंशे च ये जाता ब्राह्मणा ब्रह्मतत्पराः ।। ६ ।।\nअलौल्याश्च महाप्राज्ञा वेदाज्ञाप्रतिपालकाः ।। ७ ।।\nइति पंचत्रिंशं स्थानम् ।।३५।।\nमात्रा च परमं स्थानं पवित्रं सर्वदेहिनाम् ।।\nकुशगोत्रं पवित्रं तु परमं चात्र धिष्ठितम् ।। ८ ।।\nविश्वामित्रो देवरातो दलश्चैव तृतीयकः ।।\nज्ञानदा च महादेवी सर्वलोकैकरक्षिणी ।। ९ ।।\nअस्मिन्वंशे समुद्भूता ब्राह्मणा देवतत्पराः ।।\nसस्वाधायवषट्कारा वेदशास्त्रप्रवर्तकाः ।। 3.2.39.२१० ।।\nइति षट्त्रिशं स्थानम् ।। ३६ ।।\nनातमोरा परं स्थानं पवित्रं परमं शुभम् ।।\nकुशगोत्रं च तत्रास्ति प्रवरत्रयसंयुतम् ।। ११ ।।\nविश्वामित्रो देवरातस्तृतीयौदलमेव च ।।\nज्ञानजा चात्र वै देवी गोत्रदेवी प्रकीर्तिता ।। १२ ।।\nअस्मिन्वंशे भवा ये च ब्राह्मणा ब्रह्मवित्तमाः ।।\nधर्मज्ञाः सत्यवक्तारो व्रतदानपरायणाः ।। १३ ।।\nइति सप्तत्रिंशं स्थानम् ।। ३७ ।।\nबलोला च महास्थानं पवित्रं परमाद्भुतम् ।।\nकुशगोत्रं समाख्यातं प्रवरत्रयमेव च ।। १४ ।।\nपूर्वोक्तं प्रवरं चैव देवी चैवात्र मानदा ।।\nवंशेस्मिन्परमाः प्रोक्ताः काजेशेन विनिर्मिताः।।। १५ ।।\nअसत्यभाषिणो विप्रा लोभिनो नृपसत्तम ।।\nसर्वविद्याकुशलिनो ब्राह्मणा ब्रह्मसत्तमाः ।। १६ ।।\nइत्यष्टत्रिंशं स्थानम् ।। ३८ ।।\nराज्यजा च महास्थानं लौगाक्षाप्रवरं तथा ।।\nकाश्यपावत्सारवाशिष्ठं प्रवरत्रयमेव च ।। १७ ।।\nभद्रा च योगिनी चैव गोत्रदेवी प्रकीर्तिता ।।\nअस्मिन्वंशे समुद्भूता ब्राह्मणा वेदतत्पराः ।। १८ ।।\nनित्यस्नाननित्यहोमनित्यदानपरायणाः ।।\nनित्यधर्मरताश्चैव नित्यनैमित्ततत्पराः ।। १९ ।।\nइत्येकोनचत्वारिंशं स्थानम ।। ३९ ।।\nरूपोला परमं स्थानं पवित्रमतिपुण्यदम् ।।\nअस्मिन्गोत्रत्रये चैव देवीत्रितयमेव च ।।3.2.39.२२०।।\nप्रथमं कुत्सवत्साख्यौ भारद्वाजस्तृतीयकः ।।\nआंगिरसोंबरीषश्च यौवनाश्वस्तृतीयकः ।। २१ ।।\nभृगुच्यवनाप्नवानौर्वजगदग्निस्तथैव च ।।\nआंगिरसवार्हस्पत्यभारद्वाजस्तथैव च ।।२२।।\nक्षेमला चैव वै देवी धारभट्टारिका तथा ।।\nतृतीया क्षेमला प्रोक्ता गोत्रमाता ह्यनुक्रमात् ।।२३।।\nअस्मिन्गोत्रे च ये जाता पंचयज्ञरताः सदा ।।\nलोभिनः क्रोधिनश्चैव प्रजायन्ते बहुप्रजाः ।। २४ ।।\nस्नानदानादिनिरताः सदा च विजितेंद्रियाः ।।\nवापीकूपतडागानां कर्त्तारश्च सहस्रशः ।। २५ ।।\nइति चत्वारिंशं स्थानम् ।। ४० ।।\nबोधणी परमं स्थानं पवित्रं पापनाशनम् ।।\nकुशं च कौशिकं चैव गोत्रद्वितयमेव च ।। २६ ।।\nविश्वामित्रश्च प्रथमो देवरातोदलेति च ।।\nविश्वामित्राघमर्षणकौशिकेति तथैव च ।। २७ ।।\nयक्षिणी प्रथमा चैव द्वितीया तारणी तथा ।।\nअस्मिन्गोत्रे तु ये जाता दुर्बला दीनमानसाः ।। २८ ।।\nअसत्यभाषिणो विप्रा लोभिनो नृपसत्तम ।।\nसर्वविद्याकुशलिनो ब्राह्मणा ब्रह्मसत्तमाः । २९ ।।\nइत्येकचत्वारिशं स्थानम् ।। ४१ ।।\nछत्रोटा च परं स्थानं सर्वलोकैकपूजितम् ।।\nकुशगोत्रं समाख्यातं प्रवरत्रयमेव हि ।। 3.2.39.२३० ।।\nविश्वामित्रो देवरातस्तृतीयो दलमेव वै ।।\nचचाई चात्र वै देवी गोत्रदेवी प्रकीर्तिता ।। ३१ ।।\nअस्मिन्वंशे भवाश्चैव वेदशास्त्रपरायणाः ।।\nमहोदयाश्च ते विप्रा न्यायमार्गप्रवर्तकाः । ३२ ।।\nइति द्विचत्वारिंशं स्थानम् ।। ४२ ।।\nखल एवात्र संस्थानं त्रयश्चत्वारिंशमेव हि ।।\nवत्सगोत्रोद्भवा विप्राः कृषिकर्मप्रवर्तकाः ।। ३३ ।।\nगोत्रजा ज्ञानजा देवी प्रवराः पंच एव हि ।।\nभार्गावच्या वनाप्नवानौर्वजामदग्न्येति चैव हि ।। ३४ ।।\nअस्मिन्गोत्रे भवा विप्राः श्रौताग्नि सुनिषेवकाः ।।\nवेदाध्ययनशीलाश्च तापसाश्चारिमर्दनाः ।। ३५ ।।\nरोषिणो लोभिनो हृष्टा यजने याजने रताः ।।\nसर्वभूतदयाविष्टास्तथा परोपकारिणः ।।३६ ।।\nइति त्रयश्चत्वारिंश स्थानम् ।। ४३ ।।\nवासंतड्यां च विप्राणां कुशगोत्रमुदाहृतम् ।।\nविश्वामित्रो देवारातस्तृतीयौदलमेव हि ।।३७।।\nचचाई चात्र वै देवी गोत्रदेवी प्रकीर्तिता ।।\nअस्मिन्वंशे च ये जाताः पूर्वोक्ता ब्रह्मतत्पराः ।। ३८ ।।\nपरोपकारिणश्चैव परचित्तानुवर्तिनः ।।\nपरस्वविमुखाश्चैव परमार्गप्रवर्त्तकाः ।। ३९ ।।\nइति चतुश्चत्वारिंशं स्थानम् ।। ।। ४४ ।।\nअतः परं च संस्थानं जाखासणमुदाहृतम् ।।\nगोत्रं वै वात्स्यसंज्ञं तु गोत्रजा शीहुरी तथा ।।\nप्रवराणि च पंचैव मया तव प्रकाशितम्  ।। 3.2.39.२४० ।।\nभार्गवच्यावनाप्नवानौर्वपुरोधसः स्मृतः ।।\nअस्मिन्वंशे च ये जाता वाडवाः सुखवासिनः ।।\nविप्राः स्थूलाश्च ज्ञातारः सर्वकर्म रताश्च वै ।। ४१ ।।\nसर्वे धर्मैकविश्वासाः सर्वलोकैकपूजिताः ।।\nवेदशास्त्रार्थनिपुणा यजने याजने रताः ।। ४२ ।।\nसदाचाराः सुरूपाश्च तुंदिला दीर्घ दर्शिनः ।।\nशीहुरी चात्र वै देवी कुलदेवी प्रकीर्तिता ।। ४३ ।।\nइति पंचचत्वारिंशं स्थानम् ।। ४५ ।।\nषट्चत्वारिंशकं स्थानं मोटानां तु प्रकाशितम्।।\nगोतीआनामसंज्ञा तु कुशगोत्रमिहास्ति च ।।४४।।\nविश्वामित्रं प्रथमं चैव द्वितीयं देवरातकम्।।\nतृतीयमौदलं चैव प्रवरत्रितयं त्विदम्।।४५।।\nयक्षिणी चात्र वै देवी राक्षसानां प्रभंजनी।।\nअस्मिन्वंशे च ये जाता ब्राह्मणा ब्रह्मतत्पराः।।४६।।\nधर्मे मतिप्रवृत्ताश्च  धर्मशास्त्रेषु निष्ठिताः ।। ४७ ।।\nइति षटचत्वारिंशस्थानम् ।। ४६ ।।\nसप्तचत्वारिंशकं च संस्थानं परिकीर्तितम् ।।\nवरलीयाख्यसंस्थानं पवित्रं परमं मतम् ।। ४८ ।।\nभारद्वाजं तथा गोत्रं प्रवराणि तथैव च ।।\nयक्षिणी चात्र वै देवी कुलदेवी प्रकीर्तिता ।। ४९ ।।\nआंगिरसं बार्हस्पत्यं भारद्वाजं तृतीयकम् ।।\nअस्मिन्वंशे च ये जाताः ब्राह्मणा पूतमूर्तयः।। 3.2.39.२५० ।।\nयेषां वाक्योदकेनैव शुध्यंति पापिनो नराः ।। ५१ ।।\nइति सप्तचत्वारिंशकं स्थानम् ।। ४७ ।।\nदुधीयाख्यं परं स्थानं गोत्रद्वितयमेव च ।।\nधारणसं तथा गोत्रमांगिरकसमेव च ।। ५२ ।।\nअगस्तिदार्ढच्युतइध्मवाहनसंज्ञकम् ।।\nछत्राइ च महादेवी द्वितीयं प्रवरं शृणु ।। ५३ ।।\nआंगिरसांबरीषौ च यौवनाश्वस्तृतीयकः ।।\nज्ञानदा शेषला चैव ज्ञानदा सर्वदेहिनाम् ।। ५४ ।।\nअस्मिन्वंशे समुत्पन्ना वाडवा दुःसहा नृप ।।\nमदोत्कटा महाकायाः प्रलंभाश्च मदोद्धताः ।। ५५ ।।\nक्लेशरूपाः कृष्णवर्णाः सर्वशस्त्रविशारदाः ।।\nबहुभुग्धनिनो दक्षा द्वेषपापविवर्जिताः ।। ५६ ।।\nइत्यष्टाचत्वारिशकं स्थानम् ।। ४८ ।।\nहासोलासं प्रवक्ष्यामि स्वस्थानं चात्र संश्रुतम् ।।\nशांडिल्यगोत्रं चैवात्र प्रवरैः पंचभिर्युतम् ।। ५७ ।।\nभार्गवच्यावनाप्नवानौर्वं वै जामदग्न्यकम् ।।\nयक्षिणी चात्र वै देवी पवित्रा पापनाशिनी ।। ५८ ।।\nअस्मिन्वंशे च ये जाता ब्राह्मणाः स्थूलदेहिनः ।।\nलंबोदरा लंबकर्णा लंबहस्ता महाद्विजाः ।। ५९ ।।\nअरोगिणः सदा देवाः सत्यव्रतपरायणाः ।। ।। 3.2.39.२६० ।।\nइत्येकोनपञ्चाशत्तमं स्थानम् ।। ४९ ।।\nवैहालाख्यं च संस्थानं पचाशत्तममेव हि ।।\nकुशगोत्रं तथा चैव देवी चात्र महाबला ।। ६१ ।।\nअस्मिन्गोत्रे भवा विप्रा दुष्टाः कुटिलगामिनः ।।\nधनिनो धर्मनिष्ठाश्च वेदवेदांगपारगाः ।। ६२ ।।\nदानभोगरताः सर्वे श्रौते च कृत बुद्धयः ।। ६३ ।।\nइति पञ्चाशत्तमं स्थानम् ।। ५० ।।\nअसाला परमं स्थानं प्रवरद्वयमेव हि ।।\nकुशं च धारणं चैव प्रवराणि क्रमेण तु ।।६४।।\nविश्वामित्रो देवरातो देवलस्तु तृतीयकः ।।\nज्ञानजा च तथा देवी गोत्रदेवी प्रकीर्तिता ।। ६५ ।।\nइत्येकपंचाशत्तमं स्थानम् ।। ५१ ।।\nनालोला परमं स्थानं द्विपंचाशत्तमं किल ।।\nवत्सगोत्रं तथा ख्यातं द्वितीयं धारणसं तथा ।। ६६ ।।\nप्रवराश्चैव पूर्वोक्ता देव्युक्ता पूर्वमेव हि ।।\nअस्मिन्वंशे च ये जाताः पवित्राः परमा मताः ।। ६७\nबहुनोक्तेन किं विप्राः सर्व एवात्र सत्तमाः ।।\nसर्वे शुद्धा महात्मानः सर्वे कुलपरंपराः।।६८।।\nइति द्वापञ्चाश त्तमं स्थानम्।।५२।।\nदेहोलं परमं स्थानं ब्राह्मणानां परंतप ।।\nकुशवंशोद्भवा विप्रास्तत्र जाता नृसत्तम ।।\nपूर्वोक्तप्रवराण्येव देवी पूर्वोदिता मया।।६९।।\nतस्मिन्गोत्रे द्विजा जाताः पूर्वोक्तगुणशालिनः ।।3.2.39.२७०।।\nइति त्रिपंचाशत्तमं स्थानम् ।। ५३ ।।\nसोहासीयापुरं स्थानं गोत्रत्रितयमेव हि ।।\nभारद्वाजस्तथा ख्यातं गोत्रं वत्सं तथैव च ।।७१।।\nयक्षिणी ज्ञानजा चैव सिहोली च यथाक्रमम्।।\nएतद्वंशपरीक्षा च पूर्वोक्ता नृपसत्तम ।।७२।।\nइति चतुःपंचाशत्तमं स्थानम् ।।५४।।\nपंचपंचाशकं स्थानं प्रवक्ष्यामि तवाधुना ।।\nनाम्ना संहालियास्थानं दत्तं रामेण वै पुरा ।।७३।।\nतत्र वै कुत्सगोत्रस्था ब्राह्मणां ब्रह्मवर्चसः।।\nस्वधर्मनिरता नित्याः स्वकर्म्मनिरताश्च ते ।।७४ ।।\nआंगिरसांबरीषेच यौवनाश्वमतः परम् ।।\nशांता चैवात्र वै देवी शांतिकर्म्मणि शा तिदा ।। ७५ ।।\nइति पंचपंचाशत्तमं स्थानम् ।। ५५ ।।\nएवं मया ते गोत्राणि स्थानान्यपि तथैव च ।।\nप्रवराणि तथैवात्र ब्राह्मणानां परंतप ।।७६।।\nअतः परं प्रवक्ष्यामि त्रैविद्यानां परंतप ।।\nस्वस्थानं च मया प्रोक्तं यथानुक्रमेण तु ।। ७७ ।।\nशीलायाः प्रथमं स्थानं मंडोरा च द्वितीयकम् ।।\nएवडी च तृतीय हि गुंदराणा चतुर्थकम् ।।७८।।\nपंचमं कल्याणीया देगामा षष्ठकं तथा ।।\nनायकपुरा सप्तमं च डलीआ चाष्टमं तथा ।। ७९ ।।\nकडोव्या नवमं चैव कोहाटोया दशमं तथा।।\nहरडीयैकादशं चैव भदुकीया द्वादशं तथा ।।3.2.39.२८०।।\nसंप्राणावा तथा चात्र कंदरावा प्रकीर्तितम् ।।\nवासरोवा त्रयोदशं शरंडावा चतुर्दशम् ।। ८१ ।।\nलोलासणा पंचदशं वारोला षोडशं तथा ।।\nनागलपुरा मया चात्र उक्तं सप्तदशं तथा ।। ८२ ।।\n।। ब्रह्मोवाच ।। ।।\nचातुर्विद्यास्तु ये विप्रा नागताः पुनरागताः ।।\nवसतिं तत्र रम्ये च चक्रिरे ते द्विजोत्तमाः ।। ८३ ।।\nचतुर्विंशतिसंख्याका रामशासनलिप्सया ।।\nहनुमंतं प्रति गता व्यावृत्ताः पुनरागताः ।।८४।।\nतेषां दोषात्समस्तास्ते स्थानभ्रंशत्वमागताः।।\nकियत्काले गते तेषां विरोधः समपद्यत ।। ८५ ।।\nभिन्नाचारा भिन्नभाषा वेशसंशयमागताः ।।\nपंचदशसहस्राणि मध्ये ये के च वाडवाः।।८६।।\nकृषिकर्मरता आसन्केचिद्यज्ञपरायणाः।।\nकेचिन्मल्लाश्च संजा ताः केचिद्वै वेदपाठकाः ।।८७।।\nआयुर्वेदरताः केचित्केचिद्रजकयाजकाः ।।\nसंध्यास्नानपराः केचिन्नीलीकर्तृप्रयाजकाः ।। ८८ ।।\nतंतुकृद्याचनरतास्तंतुवायादियाचकाः ।।\nकलौ प्राप्ते द्विजाः भ्रष्टा भविष्यंति न संशयः ।। ८९ ।।\nशूद्रेषु जातिभेदः स्यात्कलौ प्राप्ते नराधिप ।।\nभ्रष्टाचाराः परं ज्ञात्वा ज्ञातिबंधेन पीडिताः ।। 3.2.39.२९० ।।\nभोजनाच्छादने राजन्परित्यक्ता निजैर्जनैः ।।\nन कोऽपि कन्यां विवहेत्संसर्गेण कदाचन ।।\nततस्ते वणिजो राजं स्तैलकाराः कलौ किल ।। ९१ ।।\nकेचिच्च कलकाराश्च केचित्तंदुलकारिणः ।।\nराजपुत्राश्रिताः केचिन्नानावर्णसमाश्रिताः ।।\nकलौ प्राप्ते तु वणिजो भ्रष्टाः केपि महीतले ।। ९२ ।।\nतेषां तु पृथगाचाराः सम्बन्धाश्च पृथक्कृता ।।\nसीतापुरे च वसतिः केषांचित्समजायत ।। ९३ ।।\nसाभ्रमत्यास्तटे केचिद्यत्र कुत्र व्यवस्थिताः ।।\nसीतापुरात्तु ये पूर्वं भयभीता समागताः ।। ९४ ।।\nसाभ्रमत्युत्तरे कूले श्रीक्षेत्रे ये व्यवस्थिताः ।।\nयदा तेषां पदं स्थानं दत्तं वै सुखवासकम् ।।९५।।\nपुनस्तेऽपि गताः सद्यस्तस्मिन्सीतापुरे स्वयम्।।\nपंचपञ्चाशद्ग्रामाश्च दत्तास्तु प्रुनरागमे ।। ९६ ।।\nरामेण मोढविप्राणां निवासांस्तेषु चक्रिरे ।।\nवृत्तिबाह्यास्तु ये विप्रा धर्मारण्यांतरस्थिताः ।। ९७ ।।\nनास्माकं वणिजां वृत्तौ ग्रामवृत्तौ न किंचन ।।\nप्रयोजनं हि विप्रेंद्रा वासोऽस्माकं तु रोचते ।। ९८ ।।\nइत्युक्ते समनुज्ञातास्त्रैविद्यैस्तैर्द्विजोत्तमैः ।।\nतेषु ग्रामेषु ते विप्राश्चातुर्विद्या द्विजोत्तमाः ।। ९९ ।।\nस्वकर्मनिरताः शांताः कृषिकर्मपरायणाः ।।\nधर्मारण्यान्नातिदूरे धेनूः संचारयंति ते ।।3.2.39.३००।।\nबहवस्तत्र गोपाला वभूवुर्द्विजबालकाः ।।\nचातुर्विद्यास्तु शिशवस्तेषां धेनूरचारयन् ।।\nतेषां भोजनकामाय अन्नपानादिसत्कृतम् ।। १ ।।\nअनयन्वै युवतयो विधवा अपि बालकाः ।। २ ।।\nकालेन कियता राजंस्तेषां प्रीतिरभून्मिथः ।।\nगोपाला बुभुजुः प्रेम्णा कुमार्यो द्विजबालिकाः ।। ३ ।।\nजाताः सगर्भास्ताः सर्वा दृष्टास्तैर्द्विजसत्तमैः ।।\nपरित्यक्ताश्च सदनाद्धिक्कृताः पापकर्मणा ।। ४ ।।\nतेभ्यो जाता कुमारा ये कातीभा गोलकास्तथा ।।\nधेनुजास्ते धरालोके ख्यातिं जग्मुर्द्विजोत्तमाः ।। ५ ।।\nवृत्ति बाह्यास्तु ते विप्रा भिक्षां कुर्वंति नित्यशः ।।\nअन्यच्च श्रूयतां राजंस्त्रैविद्यानां द्विजन्मनाम् ।। ६ ।।\nकुष्ठी कोऽपि तथा पंगुर्मूर्खो वा बधिरोऽपि वा ।।\nकाणो वाप्यथ कुब्जो वा बद्धवागथवा पुनः ।। ७ ।।\nअप्राप्तकन्यका ह्येते चातुर्विद्यान्समाश्रिताः ।।\nवित्तेन महता राजन्सुतांस्तेषां कुमारिकाः ।। ८ ।।\nउद्वाहितास्तदा राजंस्तस्माज्जातार्भकास्तु ये ।।\nत्रिदलजास्ते विख्याताः क्षितिलोकेऽभवंस्ततः ।। ९ ।।\nवृत्तिं चक्रुर्ब्राह्मणास्तेऽ न्योन्यं मिश्रसमुद्भवाः ।।\nअन्यच्च श्रूयतां राजंस्त्रैविद्यानां द्विजन्मनाम् ।। 3.2.39.३१० ।।\nरामदत्तेन ग्रामेण करग्रहणहेतवे ।।\nएकीभूय द्विजैः सर्वैर्ग्रामं प्रदाय तं बलिम् ।। ११ ।।\nअर्द्धं निवेदयामासुरर्द्धं चैवोपरक्षितम् ।।\nएतल्लब्धं हि मन्वानास्ते द्विजा लौल्यभागिनः ।। १२ ।।\nमहास्थानगता ये च ते हि विस्मयमाययुः ।।\nतन्मध्ये कोऽपि विप्रस्तानुवाच कुपितो वचः ।। १३ ।।\n।। विप्र उवाच ।। ।।\nअनृतं चैव भाषंते लौल्येन महता वृताः ।।\nपुत्रपौत्रविनाशाय ब्रह्मस्वेष्वतिलोलुपाः ।। १४ ।।\nन विषं विषमित्याहुर्ब्रह्मस्वं विषमुच्यते ।।\nविषमेकाकिनं हंति ब्रह्मस्वं पुत्रपौत्रकम् ।। १५ ।।\nब्रह्मस्वेन च दग्धेषु पुत्रदारगृहादिषु ।।\nन च तेऽपि तिष्ठंति ब्रह्मस्वेन विनाशिताः ।। १६ ।।\nन नाकं लभते सोऽथ सदा ब्रह्मस्वहारकः ।।\nयदा वराटिकां चैव ब्राह्मणस्य हरंति ये ।। १७ ।।\nततो जन्मत्रयाण्येव हर्त्ता निरयमाव्रजेत् ।।\nपूर्वजा नोपभुंजंति तत्प्रदत्तं जलं क्वचित् ।। १८ ।।\nक्षयाहे नोपभुंजंति तस्य पिंडोदकक्रियाः ।।\nसंततिं नैव लभते लभ्यमाना न जीवति ।। १९ ।।\nयदि जीवति दैवाच्चेद्भ्रष्टाचारा भवेदिति ।। 3.2.39.३२० ।।\nएकादशविप्रा ऊचुः ।।\nनासत्यं भाषितं विप्राः कथं दूषयसे हि नः ।।\nअपराधं विना कस्य कटूक्तिर्युज्यते किल ।। २१ ।।\nतच्छ्रुत्वा तैर्द्विजैः पार्थ ग्रामग्राहयिता वणिक् ।।\nपरिपृष्टः स तत्सर्वं कथयामास कारणम् ।। २२ ।।\nवणिजैरेव मे दत्तो बलिश्च द्विजसत्तमाः ।।\nतत्सर्वं शुद्धभावेन कथितं तु द्विजन्मसु ।। २३ ।।\nततोऽर्द्धदलं ज्ञात्वा ते कुपिता द्विजपुत्रकाः ।।\nवृत्तेर्बहिष्कृतास्ते वै एकादश द्विजास्ततः ।। २४ ।।\nएकादशसमा ज्ञातिर्विख्याता भुवनत्रये ।।\nन तेषां सहसंबन्धो न विवाहश्च जायते ।। २५ ।।\nएकादशसमा ये च बहिर्ग्रामे वसंति ते ।।\nएवं भेदाः समभवन्नाना मोढद्विजन्मनाम् ।।\nयुगानुसारात्कालेन ज्ञातीनां च वृषस्य वा ।। ३२६ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ज्ञातिभेदवर्णनंनामैकोनचत्वारिंशोऽध्यायः ।। ।। ३९ ।। ।। छ ।।"
  }
]
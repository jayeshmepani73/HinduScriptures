[
  {
    "text": "।। व्यास उवाच ।। ।।\nततश्च रामदूतास्ते नत्वा राममथाब्रुवन् ।।\nरामराम महाबाहो वरनारी शुभानना ।। १ ।।\nसुवस्त्रभूषाभरणां मृदुवाक्यपरायणाम् ।।\nएकाकिनीं क्रदमानाम दृष्ट्वा तां विस्मिता वयम् ।। २ ।।\nसमीपवर्तिनो भूत्वा पृष्टा सा सुरसुन्दरी ।।\nका त्वं देवि वरारोहे देवी वा दानवी नु किम् ।। ३ ।।\nरामः पृच्छति देवि त्वां ब्रूहि सर्वं यथातथम् ।।\nतच्छ्रुत्वा वचनं रामा सोवाच मधुरं वचः ।। ४ ।।\nरामं प्रेषयत भद्रं वो मम दुःखापहं परम् ।। ५ ।।\nतदाकर्ण्य ततो रामः संभ्रमात्त्वरितो ययौ ।।\nदृष्ट्वा तां दुःखसंतप्तां स्वयं दुःखमवाप सः ।।\nउवाच वचनं रामः कृतांजलिपुटस्तदा ।। ६ ।।\n।। श्रीराम उवाच ।। ।।\nका त्वं शुभे कस्य परिग्रहो वा केनावधूता विजने निरस्ता ।।\nमुष्टं धनं केन च तावकीनमाचक्ष्व मातः सकलं ममाग्रे ।। ७ ।।\nइत्युक्त्वा चातिदुःखार्तो रामो मतिमतां वरः ।।\nप्रणामं दंडवच्चक्रे चक्रपाणिरिवापरः ।।८।।\nतयाभिवंदितो रामः प्रगम्य च पुनःपुनः ।।\nतुष्टया परया प्रीत्या स्तुतो मधुरया गिरा ।। ९ ।।\nपरमात्मन्परेशान दुःखहारिन्सनातन ।।\nयदर्थमवतारस्ते तच्च कार्यं त्वया कृतम् ।। 3.2.32.१० ।।\nरावणः कुम्भकर्णश्च शक्रजित्प्रमुखास्तथा ।।\nखरदूषणत्रिशिरोमारीचाक्षकुमारकाः ।। ११ ।।\nअसंख्या निर्जिता रौद्रा राक्षसाः समरांगणे ।। १२ ।।\nकिं वच्मि लोकेश सुकीर्त्तिमद्य ते वेधास्त्वदीयांगजपद्मसंभवः ।।\nविश्वं निविष्टं च ततो ददर्श वटस्य पत्रे हि यथो वटो मतः ।। १३ ।।\nधन्यो दशरथो लोके कौशल्या जननी तव ।।\nययोर्जातोसि गोविंद जगदीश परः पुमान् ।। १४ ।।\nधन्यं च तत्कुलं राम यत्र त्वमागतः स्वयम् ।।\nधन्याऽयोध्यापुरी राम धन्यो लोकस्त्वदाश्रयः ।। १५ ।।\nधन्यः सोऽपि हि वाल्मीकिर्येन रामायणं कृतम् ।।\nकविना विप्रमुख्येभ्य आत्मबुद्ध्या ह्यनागतम् ।। १६ ।।\nत्वत्तोऽभवत्कुलं चेदं त्वया देव सुपावितम् ।।१७।।\nनरपतिरिति लोकैः स्मर्यते वैष्णवांशः स्वयमसि रमणीयैस्त्वं गुणैर्विष्णुरेव ।।\nकिमपि भुवनकार्यं यद्विचिंत्यावतीर्य तदिह घटयतस्ते वत्स निर्विघ्नमस्तु ।।१८।।\nस्तुत्वा वाचाथ रामं हि त्वयि नाथे नु सांप्रतम् ।।\nशून्या वर्ते चिरं कालं यथा दोषस्तथैव हि ।। १९ ।।\nधर्मारण्यस्य क्षेत्रस्य विद्धि मामधिदेवताम् ।।\nवर्षाणि द्वादशेहैव जातानि दुःखि तास्म्यहम् ।। 3.2.32.२० ।।\nनिर्जनत्वं ममाद्य त्वमुद्धरस्व महामते ।।\nलोहासुरभयाद्राम विप्राः सर्वे दिशो दश ।। २१ ।।\nगताश्च वणिजः सर्वे यथास्थानं सुदुःखिताः ।।\nस दैत्यो घातितो राम देवैः सुरभयंकरः ।। २२ ।।\nआक्रम्यात्र महामायो दुराधर्षो दुरत्ययः ।।\nन ते जनाः समायांति तद्भयादति शंकिताः ।। २३ ।।\nअद्य वै द्वादश समाः शून्यागारमनाथवत् ।।\nयस्माच्च दीर्घिकायां मे स्नानदानोद्यतो जनः ।। २४ ।।\nराम तस्यां दीर्घिकायां निपतंति च शूकराः ।।\nयत्रांगना भर्तृयुता जलक्रीडापरायणाः ।। २५ ।।\nचिक्रीडुस्तत्र महिषा निपतंति जलाशये ।।\nयत्र स्थाने सुपुष्पाणां प्रकरः प्रचुरोऽभवत् ।। २६ ।।\nतद्रुद्धं कंटकैर्वृक्षैः सिंहव्याघ्रसमाकुलैः ।।\nसंचिक्रीडुः कुमाराश्च यस्यां भूमौ निरंतरम् ।।२७।।\nकुमार्यश्चित्रकाणां च तत्र क्रीडं ति हर्षिताः ।।\nअकुर्वन्वाडवा यत्र वेदगानं तिरंतरम् ।।२८।।\nशिवानां तत्र फेत्काराः श्रूयंतेऽतिभयंकराः ।।\nयत्र धूमोऽग्निहोत्राणां दृश्यते वै गृहेगृहे ।। २९ ।।\nतत्र दावाः सधूमाश्च दृश्यंतेऽत्युल्बणा भृशम् ।।\nनृत्यंते नर्त्तका यत्र हर्षिता हि द्विजाग्रतः ।। 3.2.32.३० ।।\nतत्रैव भूतवेताला प्रेताः नृत्यंति मोहिताः ।।\nनृपा यत्र सभायां तु न्यषीदन्मंत्रतत्पराः ।। ३१ ।।\nतस्मिन्स्थाने निषीदंति गवया ऋक्षशल्लकाः ।।\nआवासा यत्र दृश्यन्ते द्विजानां वणिजां तथा ।।३२।।\nकुट्टिमप्रतिमा राम दृश्यंतेत्र बिलानि वै ।।\nकोटराणीह वृक्षाणां गवाक्षाणीह सर्वतः ।। ३३ ।।\nचतुष्का यज्ञवेदिर्हि सोच्छ्राया ह्यभवत्पुरा ।।\nतेऽत्र वल्मीकनिचयैर्दृश्यंते परिवेष्टिताः ।। ३४ ।।\nएवंविधं निवासं मे विद्धि राम नृपोत्तम ।।\nशून्यं तु सर्वतो यस्मान्निवासाय द्विजा गताः ।। ३५ ।।\nतेन मे सुमहद्दुःखं तस्मात्त्राहि नरेश्वर ।।\nएतच्छ्रुत्वा वचो राम उवाच वदतां वरः ।। ३६ ।।\n।। श्रीराम उवाच ।। ।।\nन जाने तावकान्विप्रांश्चतुर्दिक्षु समाश्रितान् ।।\nन तेषां वेद्म्यहं संख्यां नामगोत्रे द्विजन्मनाम् ।। ३७ ।।\nयथा ज्ञातिर्यथा गोत्रं याथातथ्यं निवेदय ।।\nतत आनीय तान्सर्वान्स्वस्थाने वासयाम्यहम् ।। ३८ ।।\n।। श्रीमातोवाच ।। ।।\nब्रह्मविष्णुमहेशैश्च स्थापिता ये नरेश्वर ।।\nअष्टादश सहस्राणि ब्राह्मणा वेदपारगाः ।। ३९ ।।\nत्रयीविद्यासु विख्याता लोकेऽस्मिन्नमितद्युते ।।\nचतुष्षष्टिकगोत्राणां वाडवा ये प्रतिष्ठिताः ।। ।। 3.2.32.४० ।।\nश्रीमातादात्त्रयीविद्यां लोके सर्वे द्विजोत्तमाः ।।\nषट्त्रिंशच्च सहस्राणि वैश्या धर्मपरायणाः ।। ४१ ।।\nआर्यवृत्तास्तु विज्ञेया द्विजशुश्रूषणे रताः ।।\nबहुलार्को नृपो यत्र संज्ञया सह राजते ।। ४२ ।।\nकुमारावश्विनौ देवौ धनदो व्ययपूरकः ।।\nअधिष्ठात्री त्वहं राम नाम्ना भट्टारिका स्मृता ।। ४३ ।।\n।। श्रीसूत उवाच ।। ।।\nस्थानाचाराश्च ये केचित्कुलाचारास्तथैव च ।।\nश्रीमात्रा कथितं सर्वं रामस्याग्रे पुरातनम् ।। ४४ ।।\nतस्यास्तु वचनं श्रुत्वा रामो मुदमवाप ह ।।\nसत्यंसत्यं पुनः सत्यं सत्यं हि भाषितं त्वया ।। ४५ ।।\nयस्मात्सत्यं त्वया प्रोक्तं तन्नाम्ना नगरं शुभम् ।।\nवासयामि जगन्मातः सत्यमंदिरमेव च ।। ४६ ।।\nत्रैलोक्ये ख्यातिमाप्नोतु सत्यमंदिरमु त्तमम् ।। ४७ ।।\nएतदुक्त्वा ततो रामः सहस्रशतसंख्यया ।।\nस्वभृत्यान्प्रेषयामास विप्रानयनहेतवे ।। ४८ ।।\nयस्मिन्देशे प्रदेशे वा वने वा सरि तस्तटे ।।\nपर्यंते वा यथास्थाने ग्रामे वा तत्रतत्र च ।। ४९ ।।\nधर्मारण्यनिवासाश्च याता यत्र द्विजोत्तमाः ।।\nअर्घपाद्यैः पूजयित्वा शीघ्रमानयतात्र तान् ।। 3.2.32.५० ।।\nअहमत्र तदा भोक्ष्ये यदा द्रक्ष्ये द्विजोत्तमान् ।। ५१ ।।\nविमान्य च द्विजानेतानागमिष्यति यो नरः ।।\nस मे वध्यश्च दंड्यश्च निर्वास्यो विषयाद्बहिः ।। ५२ ।।\nतच्छ्रुत्वा दारुणं वाक्यं दुःसहं दुःप्रधर्षणम् ।।\nरामाज्ञाकारिणो दूता गताः सर्वे दिशो दश ।। ५३ ।।\nशोधिता वाडवाः सर्वे लब्धाः सर्वे सुहर्षिताः ।।\nयथोक्तेन विधानेन अर्घपाद्यैरपूजयन् ।। ५४ ।।\nस्तुतिं चक्रुश्च विधिवद्विनयाचारपूर्वकम् ।।\nआमंत्र्य च द्विजान्सर्वान्रामवाक्यं प्रकाशयन् ।। ५५ ।।\nततस्ते वाडवाः सर्वे द्विजाः सेवकसंयुताः ।।\nगमनायोद्यताः सर्वे वेदशास्त्रपरायणाः ।। ५६ ।।\nआगता रामपार्श्वं च बहुमानपुरःसराः ।।\nसमागतान्द्विजान्दृष्ट्वा रोमांचिततनूरुहः ।। ५७ ।।\nकृतकृत्यमिवात्मानं मेने दाशरथिर्नृपः ।।\nस संभ्रमात्समुत्थाय पदातिः प्रययौ पुरः ।। ५८ ।।\nकरसंपुटकं कृत्वा हर्षाश्रु प्रतिमुञ्चयन् ।।\nजानुभ्यामवनिं गत्वा इदं वचनमब्रवीत् ।। ५९ ।।\nविप्रप्रसादात्कमलावरोऽहं विप्रप्रसादाद्धरणीधरोऽहम् ।।\nविप्रप्रसादाज्जगतीपतिश्च विप्रप्रसादान्मम रामनाम ।। 3.2.32.६० ।।\nइत्येवमुक्ता रामेण वाड वास्ते प्रहर्षिताः ।।\nजयाशीर्भिः प्रपूज्याथ दीर्घायुरिति चाब्रुवन् ।। ६१ ।।\nआवर्जितास्ते रामेण पाद्यार्घ्यविष्टरादिभिः ।।\nस्तुतिं चकार विप्राणां दण्डवत्प्रणिपत्य च ।। ६२ ।।\nकृतांजलिपुटः स्थित्वा चक्रे पादाभिवंदनम् ।।\nआसनानि विचित्राणि हैमान्याभरणानि च ।। ६३ ।।\nसमर्पयामास ततो रामो दशरथात्मजः ।।\nअंगुलीयकवासांसि उपवीतानि कर्णकान् ।। ६४ ।।\nप्रददौ विप्रमुख्येभ्यो नानावर्णाश्च धेनवः ।।\nएकैकशत संख्याका घटोध्नीश्च सवत्सकाः ।। ६५ ।।\nसवस्त्रा बद्धघंटाश्च हेमशृंगविभूषिताः ।।\nरूप्यखुरास्ताम्रपृष्ठीः कांस्यपात्रसमन्विताः ।। ६६ ।।\nइति श्रीस्कांदे महापुराण एकाशीतिसाहस्र्यां। संहितायां तृतीये ब्रह्मखण्डे पूर्वभागे धर्मारण्यमाहात्म्ये ब्रह्मनारदसंवादे सत्यमंदिरस्थापन वर्णनोनाम द्वात्रिंशोऽध्यायः ।। ३२ ।। ।। छ ।।"
  }
]
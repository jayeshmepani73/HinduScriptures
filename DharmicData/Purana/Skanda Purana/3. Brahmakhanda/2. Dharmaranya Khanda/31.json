[
  {
    "text": "श्रीराम उवाच ।। ।।\nभगवन्यानि तीर्थानि सेवितानि त्वया विभो ।।\nएतेषां परमं तीर्थं तन्ममाचक्ष्व मानद ।। १ ।।\nमया तु सीताहरणे निहता ब्रह्मराक्षसाः ।।\nतत्पापस्य विशुदयर्थं वद तीर्थोत्तमोत्तमम् ।। २ ।।\nवसिष्ठ उवाच ।। ।।\nगंगा च नर्मदा तापी यमुना च सरस्वती ।।\nगंडकी गोमती पूर्णा एता नद्यः सुपावनाः ।। ३ ।।\nएतासां नर्मदा श्रेष्ठा गंगा त्रिपथगामिनी ।।\nदहते किल्बिषं सर्वं दर्शनादेव राघव ।। ४ ।।\nदृष्ट्वा जन्मशतं पापं गत्वा जन्मशतत्रयम् ।।\nस्नात्वा जन्मसहस्रं च हंति रेवा कलौ युगे ।। ५ ।।\nनर्मदातीरमाश्रित्य शाकमूलफलैरपि ।।\nएकस्मिन्भोजिते विप्रे कोटि भोजफलं लभेत ।। ६ ।।\nगंगा गंगेति यो ब्रूयाद्योजनानां शतैरपि ।।\nमुच्यते सर्वपापेभ्यो विष्णुलोकं स गच्छति ।। ७ ।।\nफाल्गुनांते कुहूं प्राप्य तथा प्रौष्ठपदेऽसिते ।।\nपक्षे गंगामधि प्राप्य स्नानं च पितृतर्पणम् ।। ८ ।।\nकुरुते पिंडदानानि सोऽक्षयं फलमश्नुते ।।\nशुचौ मासे च संप्राप्ते स्नानं वाप्यां करोति यः ।। ९ ।।\nचतुरशीतिनरकान्न पश्यति नरो नृप ।।\nतपत्याः स्मरणे राम महापातकिनामपि ।। 3.2.31.१० ।।\nउद्धरेत्सप्तगोत्राणि कुलमेकोत्तरं शतम् ।।\nयमुनायां नरः स्नात्वा सर्वपापैः प्रमुच्यते ।। ११ ।।\nमहापातकयुक्तोऽपि स गच्छेत्परमां गतिम् ।।\nकार्त्तिक्यां कृत्तिकायोगे सरस्वत्यां निमज्जयेत् ।। १२ ।।\nगच्छेत्स गरुडारूढः स्तूयमानः सुरोत्तमैः ।।\nस्नात्वा यः कार्तिके मासि यत्र प्राची सरस्वती ।। १३ ।।\nप्राचीं माधवमास्तूय स गच्छेत्परमां गतिम् ।।\nगंडकीपुण्यतीर्थे हि स्नानं यः कुरुते नरः ।। १४ ।।\nशालग्रामशिलामर्च्य न भूयः स्तनपो भवेत् ।।\nगोमतीजलकल्लोलैर्मज्जयेत्कृष्णसन्निधौ ।। १५ ।।\nचतुर्भुजो नरो भूत्वा वैकुण्ठे मोदते चिरम् ।।\nचर्मण्वतीं नमस्कृत्य अपः स्पृशति यो नरः ।। १६ ।।\nस तारयति पूर्वजान्दश पूर्वान्दशापरान् ।।\nद्वयोश्च संगमं दृष्ट्वा श्रुत्वा वा सागरध्वनिम् ।। १७ ।।\nब्रह्महत्यायुतो वापि पूतो गच्छेत्परां गतिम् ।।\nमाघमासे प्रयागे तु मज्जनं कुरुते नरः ।। १८ ।।\nइह लोके सुखं भुक्त्वा अन्ते विष्णुपदं व्रजेत् ।।\nप्रभासे ये नरा राम त्रिरात्रं ब्रह्मचारिणः ।। १९ ।।\nयमलोकं न पश्येयुः कुंभीपाकादिकं तथा ।।\nनैमिषारण्यवासी यो नरो देवत्वमाप्नुयात् ।। 3.2.31.२० ।।\nदेवानामालयं यस्मात्तदेव भुवि दुर्लभम् ।।\nकुरुक्षेत्रे नरो राम ग्रहणे चन्द्रसूर्ययोः ।। २१ ।।\nहेमदानाच्च राजेंद्र न भूयः स्तनपो भवेत् ।।\nश्रीस्थले दर्शनं कृत्वा नरः पापात्प्रमुच्यते ।। २२ ।।\nसर्वदुःखविनाशे च विष्णुलोके महीयते ।।\nकाश्यपीं स्पर्शयेद्यो गां मानवो भुवि राघव ।। ।। २३ ।।\nसर्वकामदुघावासमृषिलोकं स गच्छति ।।\nउज्जयिन्यां तु वैशाखे शिप्रायां स्नानमाचरेत् ।। २४ ।।\nमोचयेद्रौरवाद्घोरात्पूर्वजांश्च सहस्रशः ।।\nसिंधुस्नानं नरो राम प्रकरोति दिनत्रयम् ।। २५ ।।\nसर्वपापविशुद्धात्मा कैलासे मोदते नरः ।।\nकोटितीर्थे नरः स्नात्वा दृष्ट्वा कोटीश्वरं शिवम् ।। २६ ।।\nब्रह्महत्यादिभिः पापैर्लिप्यते न च स क्वचित् ।।\nअज्ञानामपि जंतूनां महाऽमेध्ये तु गच्छताम् ।। ।। २७ ।।\nपादोद्भूतं पयः पीत्वा सर्वपापं प्रणश्यति ।।\nवेदवत्यां नरो यस्तु स्नाति सूर्योदये शुभे ।। २८ ।।\nसर्वरोगात्प्रमुच्येत परं सुखमवाप्नुयात् ।।\nतीर्थानि राम सर्वत्र स्नानपानावगाहनैः ।। २९ ।।\nनाशयंति मनुष्याणां सर्वपापानि लीलया ।।\nतीर्थानां परमं तीर्थं धर्मारण्यं प्रचक्षते ।। 3.2.31.३० ।।\nब्रह्मविष्णुशिवाद्यैर्यदादौ संस्थापितं पुरा ।।\nअरण्यानां च सर्वेषां तीर्थानां च विशेषतः ।। ३१ ।।\nधर्मारण्यात्परं नास्ति भुक्तिमुक्तिप्रदायकम् ।।\nस्वर्गे देवाः प्रशंसंति धर्मारण्यनिवासिनः ।। ३२ ।।\nते पुण्यास्ते पुण्यकृतो ये वसंति कलौ नराः ।।\nधर्मारण्ये रामदेव सर्वकिल्बिषनाशने ।। ३३ ।।\nब्रह्महत्यादिपापानि सर्वस्तेयकृतानि च ।।\nपरदारप्रसंगादि अभक्ष्यभक्षणादि वै ।। ३४ ।।\nअगम्यागमना यानि अस्पर्शस्पर्शनादि च ।।\nभस्मीभवंति लोकानां धर्मारण्यावगाहनात् ।। ३५ ।।\nब्रह्मघ्नश्च कृतघ्नश्च बालघ्नोऽनृतभाषणः ।।\nस्त्रीगोघ्नश्चैव ग्रामघ्रो धर्मारण्ये विमुच्यते ।। ३६ ।।\nनातः परं पावनं हि पापिनां प्राणिनां भुवि ।।\nस्वर्ग्यं  यशस्यमायुष्यं वांछितार्थप्रदं शुभम् ।। ३७ ।।\nकामिनां कामदं क्षेत्रं यतीनां मुक्तिदायकम् ।।\nसिद्धानां सिद्धिदं प्रोक्तं धर्मारण्यं युगेयुगे ।। ३८ ।।\n।। ब्रह्मोवाच ।। ।।\nवसिष्ठवचनं श्रुत्वा रामो धर्मभृतां वरः ।।\nपरं हर्षमनुप्राप्य हृदयानंदकारकम् ।। ३९ ।।\nप्रोत्फुल्लहृदयो रामो रोमाचिंततनूरुहः ।।\nगमनाय मतिं चक्रे धर्मारण्ये शुभव्रतः ।। ।। 3.2.31.४० ।।\nयस्मिन्कीटपतंगादिमानुषाः पशवस्तथा ।।\nत्रिरात्रसेवनेनैव मुच्यन्ते सर्वपातकैः ।। ४१ ।।\nकुशस्थली यथा काशी शूलपाणिश्च भैरवः ।।\nयथा वै मुक्तिदो राम धर्मारण्यं तथोत्तमम् ।। ४२ ।।\nततो रामो महेष्वासो मुदा परमया युतः ।।\nप्रस्थितस्तीर्थयात्रायां सीतया भ्रातृभिः सह ।। ४३ ।।\nअनुजग्मुस्तदा रामं हनुमांश्च कपीश्वरः ।।\nकौशल्या च सुमित्रा च कैकेयी च मुदान्विता ।। ४४ ।।\nलक्ष्मणो लक्षणोपेतो भरतश्च महामतिः ।।\nशत्रुघ्नः सैन्यसहितोप्ययोध्यावासिनस्तथा ।। ४५ ।।\nप्रकृतयो नरव्याघ्र धर्मारण्ये विनिर्ययुः ।।\nअनुजग्मुस्तदा रामं मुदा परमया युताः ।। ४६ ।।\nतीर्थयात्राविधिं कर्तुं गृहात्प्रचलितो नृपः ।।\nवसिष्ठं स्वकुलाचार्यमिदमाह महीपते ।। ४७ ।।\n।। श्रीराम उवाच ।। ।।\nएतदाश्चर्यमतुलं किमादि द्वारकाभवत् ।।\nकियत्कालसमुत्पन्ना वसिष्ठेदं वदस्व मे ।। ४८ ।।\n।। वसिष्ठ उवाच ।। ।।\nन जानामि महाराज कियत्कालादभूदिदम् ।।\nलोमशो जांबवांश्चैव जानातीति च कारणम् ।। ४९ ।।\nशरीरे यत्कृतं पापं नानाजन्मांतरेष्वपि ।।\nप्रायश्चितं हि सर्वेषामेतत्क्षेत्र परं स्मृतम् ।। 3.2.31.५० ।।\nश्रुत्वेति वचनं तस्य रामं ज्ञानवतां वरः ।।\nगन्तुं कृतमतिस्तीर्थं यात्राविधिमथाचरत् ।। ५१ ।।\nवसिष्ठं चाग्रतः कृत्वा महामांडलिकैर्नृपैः ।।\nपुनश्चरविधिं कृत्वा प्रस्थितश्चोत्तरां दिशम् ।। ५२ ।।\nवसिष्ठं चाग्रतः कृत्वा प्रतस्थे पश्चिमां दिशम् ।।\nग्रामाद्ग्राममतिक्रम्य देशाद्देशं वनाद्वनम् ।।५३।।\nविमुच्य निर्ययौ रामः ससैन्यः सपरिच्छदः ।।\nगजवाजिसहस्रौघै रथैर्यानैश्च कोटिभिः।। ।। ५४ ।।\nशिबिकाभिश्चासंख्याभिः प्रययौ राघवस्तदा ।।\nगजारूढः प्रपश्यंश्च देशान्विविधसौहृदान् ।। ५५ ।।\nश्वेतातपत्रं विधृत्य चामरेण शुभेन च ।।\nवीजितश्च जनौघेन रामस्तत्र समभ्यगात् ।। ५६ ।।\nवादित्राणां स्वनैघोरैर्नृत्यगीतपुरःसरैः ।।\nस्तूयमानोपि सूतैश्च ययौ रामो मुदान्वितः ।। ५७ ।।\nदशमेऽहनि संप्राप्तं धर्मारण्यमनुत्तमम् ।।\nअदूरे हि ततो रामो दृष्ट्वा मांडलिकं पुरम् ।। ५८ ।।\nतत्र स्थित्वा ससैन्यस्तु उवास निशि तां पुरीम् ।।\nश्रुत्वा तु निर्जनं क्षेत्रमुद्वसं च भयानकम् ।। ५९ ।।\nव्याघ्रसिंहाकुलं तत्र यक्षराक्षससेवितम् ।।\nश्रुत्वा जनमुखाद्रामो धर्मारण्यमरण्यकम् ।।\nतच्छ्रुत्वा रामदेवस्तु न चिंता क्रियतामिति ।। 3.2.31.६० ।।\nतत्रस्थान्वणिजः शूरान्दक्षान्स्वव्यवसायके ।। ६१ ।।\nसमर्थान्हि महाकायान्महाबलपराक्रमान् ।।\nसमाहूय तदा काले वाक्यमेतदथाब्रवीत् ।। ६२ ।।\nशिबिकां सुसुवणां मे शीघ्रं वाहयताचिरम् ।।\nयथा क्षणेन चैकेन धर्मरण्यं व्रजाम्यहम् ।। ६३ ।।\nतत्र स्नात्वा च पीत्वा च सर्वपापात्प्रमुच्यते ।।\nएवं ते वणिजः सर्वै रामेण प्रेरितास्तदा ।। ६४ ।।\nतथेत्युक्त्वा च ते सर्वे ऊहुस्तच्छिबिकां तदा ।।\nक्षेत्रमध्ये यदा रामः प्रविष्टः सहसैनिकः ।। ।। ६५ ।।\nतद्यानस्य गतिर्मंदा संजाता किल भारत ।।\nमंदशब्दानि वाद्यानि मातंगा मंदगामिनः ।। ६६ ।।\nहयाश्च तादृशा जाता रामो विस्मय मागतः ।।\nगुरुं पप्रच्छ विनयाद्वशिष्ठं मुनिपुंगवम् ।। ६७ ।।\nकिमेतन्मंदगतयश्चित्रं हृदि मुनीश्वर ।।\nत्रिकालज्ञो मुनिः प्राह धर्मक्षेत्रमुपागतम् ।। ।। ६८ ।।\nतीर्थे पुरातने राम पादचारेण गम्यते ।।\nएवं कृते ततः पश्चात्सैन्यसौख्यं भविष्यति ।। ६९ ।।\nपादचारी ततौ रामः सैन्येन सह संयुतः ।।\nमधुवासनके ग्रामे प्राप्तः परमभावनः ।। 3.2.31.७० ।।\nगुरुणा चोक्तमार्गेण मातॄणां पूजनं कृतम् ।।\nनानोपहारैर्विविधैः प्रतिष्ठाविधिपूर्वकम् ।। ७३ ।।\nततो रामो हरिक्षेत्रं सुवर्णादक्षिणे तटे ।।\nनिरीक्ष्य यज्ञयोग्याश्च भूमीर्वै बहुशस्तथा ।। ७२ ।।\nकृतकृत्यं तदात्मानं मेने रामो रघूद्वहः ।।\nधर्मस्थानं निरीक्ष्याथ सुवर्णाक्षोत्तरे तटे ।। ७३ ।।\nसैन्यसंघं समुत्तीर्य्य बभ्राम क्षेत्रमध्यतः ।।\nतत्र तीर्थेषु सर्वेषु देवतायतनेषु च ।।७४।।\nयथोक्तानि च कर्माणि रामश्चक्रे विधानतः ।।\nश्राद्धानि विधिवच्चक्रे श्रद्धया परया युतः ।। ७५ ।।\nस्थापयामास रामेशं तथा कामेश्वरं पुनः ।।\nस्थानाद्वायुप्रदेशे तु सुवर्णो भयतस्तटे ।। ७६ ।।\nकृत्वैवं कृतकृत्योऽभूद्रामो दशरथात्मजः ।।\nकृत्वा सर्वविधिं चैव सभायां समुपाविशत् ।। ७७ ।।\nतां निशां स नदीतीरे सुष्वाप रघुनंदनः ।।\nततोऽर्द्धरात्रे संजाते रामो राजीवलोचनः ।। ७८ ।।\nजागृतस्तु तदा काल एकाकी धर्मवत्सलः ।।\nअश्रौषीच्च क्षणे तस्मिन्रामो नारीविरोदनम् ।। ७९ ।।\nनिशायां करुणैर्वाक्यै रुदंतीं कुररीमिव ।।\nचारैर्विलोकयामास रामस्तामतिसंभ्रमात् ।। 3.2.31.८० ।।\nदृष्ट्वातिविह्वलां नारीं क्रंदन्तीं करुणैः स्वरैः ।।\nपृष्टा सा दुःखिता नारी रामदूतैस्तदानघ ।। ८१ ।।\n।। दूता ऊचुः ।। ।।\nकासि त्वं सुभगे नारि देवी वा दानवी नु किम् ।।\nकेन वा त्रासितासि त्वं मुष्टं केन धनं तव ।।८२।।\nविकला दारुणाञ्छब्दानुद्गिरंती मुहुर्मुहुः ।।\nकथयस्व यथातथ्यं रामो राजाभिपृच्छति।। ।। ८३ ।।\nतयोक्तं स्वामिनं दूताः प्रेषयध्वं ममांतिकम् ।।\nयथाहं मानसं दुःखं शांत्यै तस्मै निवेदये ।। ८४ ।।\nतथेत्युक्त्वा ततो दूता राममागत्य चाब्रुवन् ।। ८५ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये दूतागमनंनामैकत्रिंशो ऽध्यायः ।। ३१ ।। छ ।।"
  }
]
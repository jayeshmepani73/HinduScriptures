[
  {
    "text": "।। व्यास उवाच ।। ।।\nसंप्राप्य धर्मवाप्यां च यः कुर्यात्पितृतर्पणम् ।।\nतृप्तिं प्रयांति पितरो यावदिंद्राश्चतुर्दश ।। १ ।।\nपितरश्चात्र पूज्याश्च स्वर्गता ये च पूर्वजाः ।।\nपिंडांश्च निर्वपेत्तेषां प्राप्येमां मुक्तिदायिकाम् ।। २ ।।\nत्रेतायां पंच दिवसैर्द्वापरे त्रिदिनेन तु ।।\nएकचित्तेन यो विप्राः पिंडं दद्यात्कलौ युगे ।। ३ ।।\nलोलुपा मानवा लोके संप्राप्ते तु कलौ युगे ।।\nपरदाररता लोकाः स्त्रियोऽतिचपलाः पुनः।।४।।\nपरद्रोहरताः सर्वे नरनारीनपुंसकाः।।\nपरनिन्दापरा नित्यं परच्छिद्रोपदर्शकाः।।५।।\nपरोद्वेगकरा नूनं कलहा मित्रभेदिनः।।\nसर्वे ते शुद्धतां यांति काजेशाः स्वयमब्रुवन् ।।६।।\nएतदुक्तं महाभाग धर्मारण्यस्य वर्णनम् ।।\nफलं चैवात्र सर्वं हि यदुक्तं शूलपाणिना ।। ७ ।।\nवाङ्मनः कायशुद्धाश्च परदारपराङ्मुखाः ।।\nअद्रोहाश्च समाः क्रुद्धा मातापितृपरायणाः ।। ८ ।।\nअलौल्या लोभरहिता दानधर्मपरायणाः ।।\nआस्तिकाश्चैव धर्मज्ञाः स्वामिभक्तिरताश्च ये ।। ९ ।।\nपतिव्रता तु या नारी पतिशुश्रूषणे रता ।।\nअहिंसका आतिथेयाः स्वधर्मनिरताः सदा।। 3.2.7.१० ।।\n।। शौनक उवाच ।। ।।\nशृणु सूत महाभाग सर्वधर्मविदांवर ।।\nगृहस्थानां सदाचारः श्रुतश्च त्वन्मुखान्मया ।। ११ ।।\nएकं मनेप्सितं मेद्य तत्कथयस्व सूतज ।।\nपतिव्रतानां सर्वासां लक्षणं कीदृशं वद ।। १२ ।।\n।। सूत उवाच ।। ।।\nपतिव्रता गृहे यस्य सफलं तस्य जीवनम् ।।\nयस्यांगच्छायया तुल्या यत्कथा पुण्यकारिणी ।। १३ ।।\nपतिव्रतास्त्वरुंधत्या सावित्र्याप्यनसूयया ।।\nशांडिल्या चैव सत्या च लक्ष्म्या च शतरूपया ।। ।। १४ ।।\nमेनया च सुनीत्या च संज्ञया स्वाहया समाः ।।\nपतिव्रतानां धर्मा हि मुनिना च प्रकीर्तिताः ।। १५ ।।\nभुंक्ते भुक्ते स्वामिनि च तिष्ठ ति त्वनुतिष्ठति ।।\nविनिद्रिते या निद्राति प्रथमं परिबुध्यति ।। १६ ।।\nअनलंकृतमात्मानं देशांते भर्तरि स्थिते ।।\nकार्यार्थं प्रोषिते क्वापि सर्व्वमंड नवर्जिता ।। १७ ।।\nभर्तुर्नाम न गृह्णाति ह्यायुषोऽस्य हि वृद्धये ।।\nपुरुषांतरनामापि न गृह्णति कदाचन ।। १८ ।।\nआकृष्टापि च नाक्रोशेत्ताडितापि प्रसीदति ।।\nइदं कुरु कृतं स्वामिन्मन्यतामिति वक्ति च ।। १९ ।।\nआहूता गृहकार्याणि त्यक्त्वा गच्छति सत्वरम् ।।\nकिमर्थं व्याहृता नाथ स प्रसादो विधीयताम् ।। 3.2.7.२० ।।\nन चिरं तिष्ठति द्वारि न द्वारमुपसेवते ।।\nअदातव्यं स्वयं किंचित्कर्हिचिन्न ददात्यपि।। २१ ।।\nपूजोपकरणं सर्वम नुक्ता साधयेत्स्वयम् ।।\nनियमोदकबर्हींषि यत्र पुष्पाक्षतादिकम् ।। २२ ।।\nप्रतीक्षमाणा च वरं यथाकालोचितं हि यत् ।।\nतदुपस्थापयेत्सर्वमनुद्वि ग्नातिहृष्टवत् ।।२३।।\nसेवते भर्त्तुरुच्छिष्टमिष्टमन्नं फलादिकम् ।।\nदूरतो वर्ज्जयेदेषा समाजोत्सवदर्शनम् ।। २४ ।।\nन गच्छेत्तीर्थयात्रादिविवाहप्रेक्षणा दिषु ।।\nसुखसुप्तं सुखासीनं रममाणं यदृच्छया ।। २५ ।।\nअंतरायेऽपि कार्येषु पतिं नोत्थापयेत्क्वचित् ।।\nस्त्रीधर्मिणी त्रिरात्रं तु स्वमुखं नैव दर्शयेत् ।। २६ ।।\nस्ववाक्यं श्रावयेन्नापि यावत्स्नात्वा न शुध्यति ।।\nसुस्नाता भर्तृवदनमीक्षेतान्यस्य न क्वचित् ।।\nअथवा मनसि ध्यात्वा पतिं भानुं विलोकयेत् ।।२७।।\nहरिद्रां कुकुमं चैव सिंदूरं कज्जलं तथा ।।\nकूर्पासकं च तांबूलं मांगल्याभरणं शुभम् ।। २८ ।।\nकेशसंस्कारकं चैव करकर्णादिभूषणम् ।।\nभर्तुरायुष्यमिच्छंती दूरयेन्न पतिव्रता ।। २९ ।।\nभर्तृविद्वेषिणीं नारीं नैषा संभाषते क्वचित् ।।\nनैकाकिनी क्वचिद्भूयान्न नग्ना स्नाति च क्वचित् ।।3.2.7.३०।।\nनोलूखले न मुशले न वर्द्धन्यां दृषद्यपि ।।\nन यंत्रके न देहल्यां सती चोपविशेत्क्वचित् ।। ३१ ।।\nविना व्यवायसमयात्प्रागल्भ्यं न क्वचिच्चरेत ।।\nयत्रयत्र रुचिर्भर्तुस्तत्र प्रेमवती सदा ।। ३२ ।।\nइदमेव व्रतं स्त्रीणामयमेव परो वृषः ।।\nइयमेव च पूजा च भर्तुर्वाक्यं न लंघयेत् ।। ।। ३३ ।।\nक्लीबं वा दुरवस्थं वा व्याधितं वृद्धमेव वा ।।\nसुस्थिरं दुःस्थिरं वापि पतिमेकं न लंघयेत् ।। ३४ ।।\nसर्पिर्लव(?)णहिंग्वादिक्षयेऽपि व पति व्रता ।।\nपतिं नास्तीति न ब्रूयादायसीषु न भोजयेत् ।। ३५ ।।\nतीर्थस्नानार्थिनी चैव पतिपादोदकं पिबेत् ।।\nशंकरादपि वा विष्णोः पतिरेवाधि कः स्त्रियः ।। ३६ ।।\nव्रतोपवामनियमं पतिमुल्लंघ्य या चरेत् ।।\nआयुष्यं हरते भर्तुर्मृता निरयमृच्छति ।। ३७ ।।\nउक्ता प्रत्युत्तरं दद्यान्नारी या क्रोधत त्परा ।।\nसरमा जायते ग्रामे शृगाली निर्जने वने ।। ३८ ।।\nस्त्रीणां हि परमश्चैको नियमः समुदाहृतः ।।\nअभ्यर्च्य चरणौ भतुर्भो क्तव्यं कृतनिश्चया ।। ३९ ।।\nउच्चासनं न सेवेत न व्रजेत्परवेश्मसु ।।\nतत्र पारुष्यवाक्यानि ब्रूयान्नैव कदाचन ।।3.2.7.४०।।\nगुरूणां सन्निधौ वापि नोच्चैर्ब्रु यान्नवाहयेत् ।। ४१ ।।\nया भर्तारं परित्यज्य रहश्चरति दुर्मतिः ।।\nउलूकी जायते क्रूरा वृक्षकोटरशायिनी ।। ४२ ।।\nताडिता ताडयेच्चेत्तं सा व्याघ्री वृषदंशिका ।।\nकटाक्षयति याऽन्यं वै केकराक्षी तु सा भवेत् ।। ४३ ।।\nया भर्तारं परित्यज्य मिष्टमश्नाति केवलम् ।।\nग्रामे सा सूकरी भूयाद्वल्गुली वाथ विङ्भुजा ।। ४४ ।।\nहुन्त्वंकृत्याप्रियं ब्रूते मूका सा जायते खलु ।।\nया सपत्नीं सदैर्ष्येत दुर्भगा सा पुनःपुनः ।।\nदृष्टिं विलुप्य भर्तुर्या कंचिदन्यं समीक्षते ।। ४५ ।।\nकाणा च विमुखा वापि कुरूपापि च जायते ।।\nबाह्यादायांतमालोक्य त्वरिता च जलासनैः ।।\nतांबूलैर्व्यजनैश्चैव पादसंवाहनादिभिः ।। ४६ ।।\nतथैव चारुवचनैः स्वेदसंनोदनैः परैः ।।\nया प्रियं प्रीणयेत्प्रीता त्रिलोकी प्रीणिता तया ।।\nमितं ददाति हि पिता मितं भ्राता सुतं सुतः ।। ४७ ।।\nअमितस्य हि दातारं भर्तारं का न पूजयेत् ।।\nभर्ता देवो गुरुर्भर्ता धर्मतीर्थव्रतानि च ।।\nतस्मात्सर्वं परित्यज्य पतिमेकं समर्चयेत् ।। ४८ ।।\nजीवहीनो यथा देही क्षणादशुचितां व्रजेत् ।।\nभर्तृहीना तथा योषित्सुस्नाताप्य शुचिः सदा ।। ४९ ।।\nअमंगलेभ्यः सर्वेभ्यो विधवा स्यादमंगला ।।\nविधवादर्शनात्सिद्धिः क्वापि जातु न जायते ।। 3.2.7.५० ।।\nविहाय मातरं चैकां सर्वा मंगलवर्जिताः ।।\nतदाशिषमपि प्राज्ञस्त्यजेदाशीविषोपमाम् ।। ५१ ।।\nकन्याविवाहसमये वाचयेयुरिति द्विजाः ।।\nभर्तुः सहचरी भूयाज्जीवतो ऽजीवतोपि वा ।। ५२ ।।\nअनुव्रजन्ती भर्तारं गृहात्पितृवनं मुदा ।।\nपदेपदेश्वमेधस्य फलं प्राप्नोत्यसंशयम् ।। ५३ ।।\nव्यालग्राही यथा व्यालं बलादुद्धरते बिलात् ।।\nएवमुत्क्रम्य दूतेभ्यः पतिं स्वर्गं व्रजेत्सती ।। ५४ ।।\nयमदूताः पलायंते तामालोक्य पतिव्रताम् ।।\nतपनस्तप्यते नूनं दहनोपि च दह्यते ।। ५५ ।।\nकंपंते सर्वतेजांसि दृष्ट्वा पातिव्रतं महः ।।\nयावत्स्वलोमसंख्यास्ति तावत्कोट्ययुतानि च ।। ५६ ।।\nभर्त्रा स्वर्गसुखं भुंक्ते रममाणा पतिव्रता ।।\nधन्या सा जननी लोके धन्योऽसौ जनकः पुनः ।। ५७ ।।\nधन्यः स च पतिः श्रीमान्येषां गेहे पतिव्रता ।।\nपितृवंश्या मातृवंश्याः पतिवंश्यास्त्रयस्त्रयः ।।\nपतिव्रतायाः पुण्येन स्वर्गसौख्यानि भुंजते ।। ५८ ।।\nशीलभंगेन दुर्वृत्ताः पातयंति कुलत्रयम् ।।\nपितुर्मातुस्तथा पत्युरिहारमुत्र च दुःखिताः ।। ५९ ।।\nपतिव्रतायाश्चरणो यत्रयत्र स्पृशेद्भुवम् ।।\nसा तीर्थभूमिर्म्मान्येति नात्र भारोऽस्ति पावनः ।। 3.2.7.६० ।।\nबिभ्यत्पतिव्रतास्पर्शं कुरुते भानुमानपि ।।\nसोमो गन्धर्व एवापि स्वपावित्र्याय नान्यथा ।। ६१ ।।\nआपः पतिव्रतास्पर्शमभिलष्यंति सर्वदा ।।\nगायत्र्याघविनाशो नो पातिव्रत्येन साऽघनुत् ।। ६२ ।।\nगृहेगृहे न किं नार्य्यो रूपलावण्यगर्विताः ।।\nपरं विश्वेशभक्त्यैव लभ्यते स्त्री पति व्रता ।। ६३ ।।\nभार्या मूलं गृहस्थस्य भार्या मूलं सुखस्य च ।।\nभार्या धर्मफलायैव भार्या संतानवृद्धये ।। ६४ ।।\nपरलोकस्त्वयं लोको जीयते भार्यया द्वयम् ।।\nदेवपित्रतिथीनां च तृप्तिः स्याद्भार्यया गृहे ।।\nगृहस्थः स तु विज्ञेयो गृहे यस्य पतिव्रता ।। ६५ ।।\nयथा गंगावगाहेन शरीरं पावनं भवेत् ।।\nतथा पतिव्रतां दृष्ट्वा सदनं पावनं भवेत् ।। ६६ ।।\nपर्यंकशायिनी नारी विधवा पातयेत्पतिम्।।\nतस्माद्भूशयनं कार्य्यं पतिसौख्यसमीहया ।। ६७ ।।\nनैवांगोद्वर्त्तनं कार्य्यं स्त्रिया विधवया क्वचित् ।।\nगन्धद्रव्यस्य संभोगो नैव कार्य्यस्तया क्वचित् ।। ६८ ।।\nतर्प्पणं प्रत्यहं कार्यं भर्तुः कुशतिलोदकैः।।\nतत्पितुस्तत्पितुश्चापि नामगोत्रादिपूर्वकम् ।। ६९ ।।\nविष्णोः संपूजनं कार्यं पतिबुद्ध्या न चान्यथा ।। ।।\nपतिमेव सदा ध्यायेद्विष्णुरूपधरं हरिम् ।। 3.2.7.७० ।।\nयद्यदिष्टतमं लोके यद्यत्पत्युः समीहितम् ।।\nतत्तद्गुणवते देयं पतिप्रीणनकाम्यया ।। ७१ ।।\nवैशाखे कार्त्तिके मासे विशेषनियमांश्चरेत् ।।\nस्नानं दानं तीर्थयात्रां पुराणश्रवणं मुहुः ।। ७२ ।।\nवैशाखे जलकुम्भाश्च कार्त्तिके घृतदीपिकाः ।।\nमाघे धान्यतिलोत्सर्गः स्वर्गलोके विशिष्यते ।। ७३ ।।\nप्रपा कार्या च वैशाखे देवे देया गलंतिका ।।\nउशीरं व्यजनं छत्रं सूक्ष्मवासांसि चंदनम् ।। ।।७४।।\nसकर्पूरं च तांबूलं पुष्पदानं तथैव च ।।\nजलपात्राण्यनेकानि तथा पुष्पगृहाणि च ।। ७५ ।।\nपानानि च विचित्राणि द्राक्षारंभाफलानि च ।।\nदेयानि द्विजमुख्येभ्यः पतिर्मे प्रीयतामिति ।।७६।।\nऊर्ज्जे यवान्नमश्नीयादेकान्नमथवा पुनः।।\nवृन्ताकं सूरणं चैव शूकशिंबीं च वर्जयेत्।।७७।।\nकार्त्तिके वर्जयेत्तैलं कांस्यं चापि विवर्जयेत् ।।\nकार्त्तिके मौननियमे चारुघण्टां प्रदापयेत् ।। ७८ ।।\nपत्रभोजी कांस्यपात्रं घृतपूर्णं प्रयच्छति ।।\nभूमिशय्याव्रते देया शय्या श्लक्ष्णा सतूलिका ।।७९।\nफलत्यागे फलं देयं रसत्यागे च तद्रसः ।।\nधान्यत्यागे च तद्धान्यमथवा शालयः स्मृताः ।।\nधेनुं दद्यात्प्रयत्ने न सालंकारा सकांचनाम् ।।।3.2.7.८ ०।।\nएकतः सर्वदानानि दीपदानं तथैकतः ।।\nकार्त्तिके दीपदानस्य कलां नार्हंति षोडशीम् ।।५१।।\nइत्यादिविधवानां च नियमाः संप्रकीर्तिताः ।।\nतेषां फलमिदं राजन्नान्येषां च कदाचन ।। ८२ ।।\nधर्मवापीं समासाद्य दानं दद्याद्विचक्षणः ।।\nकोटिधा वर्द्धते नित्यं ब्रह्मणो वचनं यथा ।। ८३ ।।\nतिलधेनुं च यो दयाद्धर्मेश्वरपुरः स्थितः ।।\nतिलसंख्यानि वर्षाणि स्वर्गे लोके महीयते ।। ६४ ।।\nधर्मक्षेत्रे तु संप्राप्य श्राद्धं कुर्यादतंद्रितः ।।\nतस्य संवत्सरं यावत्तृप्ताः स्युः पितरो धुवम् ।। ८५ ।।\nये चान्ये पूर्वजाः स्वर्गे ये चान्ये नरकौकसः ।।\nये च तिर्यक्त्वमापन्ना ये च भूतादिसंस्थिताः ।। ८६ ।।\nतान्सर्वान्धर्मकूपे वै श्राद्धं कुर्याद्यथाविधि ।।\nअत्र प्रकिरणं यत्तु मनुष्यैः क्रियते भुवि ।।\nतेन ते तृप्तिमायांति ये पिशाचत्वमागताः ।। ८७ ।।\nयेषां तु स्नानवस्त्रोत्थं भूमौ पतति पुत्रक ।।\nतेन ये तरुतां प्राप्तास्तेषां तृप्तिः प्रजायते ।। ८८ ।।\nया वै यवानां कणिकाः पतंति धरणीतले ।।\nताभिराप्यायनं तेषां ये तु देवत्वमागताः ।। ८९ ।।\nउद्धृतेष्यथ पिंडेषु यावान्नकणिका भुवि ।।\nताभिराप्यायनं तेषां ये च पातालमागताः ।। 3.2.7.९० ।।\nये वा वर्णाश्रमाचारक्रियालोपा ह्यसंस्कृताः ।।\nविपन्नास्ते भवंत्यत्र संमार्जनजलाशिनः ।। ९१ ।।\nभुक्त्वा वाचमनं यच्च जलं पतति भूतले ।।\nब्राह्मणानां तथैवान्ये तेन तृप्तिं प्रयांति वै ।। ९२ ।।\nएवं यो यजमानश्च यच्च तेषां द्विजन्मनाम् ।।\nक्वचिज्जलान्नविक्षेपः शुचिरस्पृष्ट एव च ।। ९३ ।।\nये चान्ये नरके जातास्तत्र योन्यंतरं गताः ।।\nप्रयांत्याप्यायनं वत्स सम्यक्छ्राद्धक्रियावताम् ।। ।। ९४ ।।\nअन्यायोपार्जितैर्द्रव्यैः श्राद्धं यत्क्रियते नरैः ।।\nतृप्यंति तेन चण्डालपुल्कसादिषु योनिषु ।। ९५ ।।\nएवमाप्यायिता वत्स तेन चानेक\nबांधवाः ।। श्राद्धं कर्तुमशक्तिश्चेच्छाकैरपि हि जायते ।। ९६ ।।\nतस्माच्छ्राद्धं नरो भक्त्या शाकैरपि यथाविधि ।।\nकुरुते कुर्वतः श्राद्धं कुलं क्वचिन्न सीदति ।। ९७ ।।\nपापं यदि कृतं सर्वं पापं च वर्द्धते ध्रुवम् ।।\nकुर्वाणो नरके घोरे पच्यते नात्र संशयः ।। ९८ ।।\nयथा पुण्यं तथा पापं कृतं कर्म शुभाशुभम् ।।\nतत्सर्वं वर्द्धते नूनं धर्मारण्ये नृपोत्तम ।। ९९ ।।\nकामिकं कामदं देवं योगिनां मुक्तिदायकम् ।।\nसिद्धानां सिद्धिदं प्रोक्तं धर्मारण्यं तु सर्वदा ।। 3.2.7.१०० ।।\nइति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्डे पूर्वभागे धर्माण्यक्षेत्रमाहात्म्ये धर्माचारवर्णनंनाम सप्तमोऽध्यायः ।। ७ ।।"
  }
]
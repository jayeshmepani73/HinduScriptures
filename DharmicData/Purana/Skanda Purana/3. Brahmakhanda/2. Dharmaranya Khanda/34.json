[
  {
    "text": "।। ।। व्यास उवाच ।। ।।\nएवं रामेण धर्मज्ञ जीर्णोद्धारः पुरा कृतः ।।\nद्विजानां च हितार्थाय श्रीमातुर्वचनेन च ।। १ ।।\n।। युधिष्ठिर उवाच ।। ।।\nकीदृशं शासनं ब्रह्मन्रामेण लिखितं पुरा ।।\nकथयस्व प्रसादेन त्रेतायां सत्यमंदिरे ।। २ ।।\n।। व्यास उवाच ।। ।।\nधर्मारण्ये वरे दिव्ये बकुलार्के स्वधिष्ठिते ।।\nशून्यस्वामिनि विप्रेंद्र स्थिते नारायणे प्रभौ ।। ३ ।।\nरक्षणाधिपतौ देवे सर्वज्ञे गुणनायके ।।\nभवसागर मग्नानां तारिणी यत्र योगिनी ।। ४ ।।\nशासनं तत्र रामस्य राघवस्य च नामतः ।।\nशृणु ताम्राश्रयं तत्र लिखितं धर्मशास्त्रतः ।। ५ ।।\nमहाश्चर्यकरं तच्च ह्यनेकयुगसंस्थितम्।।\nसर्वो धातुः क्षयं याति सुवर्णं क्षयमेति च ।। ६ ।।\nप्रत्यक्षं दृश्यते पुत्र द्विजशासनमक्षयम् ।।\nअविनाशो हि ताम्रस्य कारणं तत्र विद्यते ।। ७ ।।\nवेदोक्तं सकलं यस्माद्विष्णुरेव हि कथ्यते ।।\nपुराणेषु च वेदेषु धर्मशास्त्रेषु भारत ।। ८ ।।\nसर्वत्र गीयते विष्णुर्नाना भावसमाश्रयः ।।\nनानादेशेषु धर्मेषु नानाधर्मनिषेविभिः ।। ९ ।।\nनानाभेदैस्तु सर्वत्र विष्णुरेवेति चिंत्यते ।।\nअवतीर्णः स वै साक्षात्पुराणपुरुषो त्तमः ।। 3.2.34.१० ।।\nदेववैरिविनाशाय धर्मसंरक्षणाय च ।।\nतेनेदं शासनं दत्तमविनाशात्मकं सुत ।। ११ ।।\nयस्य प्रतापादृषद(य)स्तारिता जलमध्यतः ।।\nवानरैर्वेष्टिता लंका हेलया राक्षसा हताः ।। १२ ।।\nमुनिपुत्रं मृतं रामो यमलोकादुपानयत् ।।\nदुंदुभिर्निहतो येन कबंधोऽभिहतस्तथा ।। १३ ।।\nनिहता ताडका चैव सप्तताला विभेदिताः ।।\nखरश्च दूषणश्चैव त्रिशिराश्च महासुरः ।। १४ ।।\nचतुर्दशसहस्राणि जवेन निहता रणे ।।\nतेनेदं शासनं दत्तमक्षयं न  कथं भवेत् ।। १५ ।।\nस्ववंशवर्णनं तत्र लिखित्वा स्वयमेव तु ।।\nदेशकालादिकं सर्वं लिलेख विधिपूर्वकम् ।। १६ ।।\nस्वमुद्राचिह्नितं तत्र त्रैविद्येभ्यस्तथा ददौ।।\nचतुश्चत्वारिंशवर्षो रामो दशरथात्मजः ।। १७ ।।\nतस्मिन्काले महाश्चर्यं संदत्तं किल भारत।।\nतत्र स्वर्णोपमं चापि रौप्योपमम थापि च ।। १८ ।।\nउवाह सलिलं तीर्थे देवर्षिपितृतृप्तिदम् ।।\nस्ववंशनायकस्याग्रे सूर्येण कृतमेव तत् ।। १९ ।।\nतद्दृष्ट्वा महदाश्चर्यं रामो विष्णुं प्रपूज्य च ।।\nरामलेखविचित्रैस्तु लिखितं धर्मशासनम् ।। 3.2.34.२० ।।\nयद्दृष्ट्वाथ द्विजाः सर्वे संसारभयबंधनम् ।।\nकुर्वते नैव यस्माच्च तस्मान्निखिलरक्षकम् ।। ।। २१ ।।\nये पापिष्ठा दुराचारा मित्रद्रोहरताश्च ये ।।\nतेषां प्रबोधनार्थाय प्रसिद्धिमकरोत्पुरा ।। २२ ।।\nरामलेखविचित्रैस्तु विचित्रे ताम्रपट्टके ।।\nवाक्यानीमानि श्रूयंते शासने किल नारद ।। २३ ।।\nआस्फोटयंति पितरः कथयंति पितामहाः ।।\nभूमिदोऽस्मत्कुले जातः सोऽस्मान्संतारयिष्यति ।। २४ ।।\nबहुभिर्बहुधा भुक्ता राजभिः पृथिवी त्वियम् ।।\nयस्ययस्य यदा भूमिस्तस्यतस्य तदा फलम् ।। २५ ।।\nषष्टिवर्षसहस्राणि स्वर्गे वसति भूमिदः ।।\nआच्छेत्ता चानुमंता च तान्येव नरकं व्रजेत् ।। २६ ।।\nसंदंशैस्तुद्यमानस्तु मुद्गरैर्विनिहत्य च ।।\nपाशैः सुबध्यमानस्तु रोरवीति महास्वरम् ।। २७ ।।\nताड्यमानः शिरे दंडैः समालिंग्य विभावसुम् ।।\nक्षुरिकया छिद्यमानो रोरवीति महास्वनम् ।। २८ ।।\nयमदूतैर्महाघोरैर्ब्रह्मवृत्तिविलोपकः ।।\nएवंविधैर्महादुष्टैः पीड्यंते ते महागणैः ।। २९ ।।\nततस्तिर्यक्त्वमाप्नोति योनिं वा राक्षसीं शुनीम् ।।\nव्यालीं शृगालीं पैशाचीं महाभूतभयंकरीम् ।। 3.2.34.३० ।।\nभूमेरंगुलहर्ता हि स कथं पापमाचरेत् ।।\nभूमेरंगुलदाता च स कथं पुण्यमाचरेत् ।। ३१ ।।\nअश्वमेधसहस्राणां राजसूयशतस्य च ।।\nकन्याशतप्रदानस्य फलं प्राप्नोति भूमिदः ।। ३२ ।।\nआयुर्यशः सुखं प्रज्ञा धर्मो धान्यं धनं जयः ।।\nसंतानं वर्द्धते नित्यं भूमिदः सुखमश्मुते ।। ३३ ।।\nभूमेरंगुलमेकं तु ये हरंति खला नराः ।।\nवंध्याटवीष्वतोयासु शुष्ककोटरवासिनः ।।\nकृष्णसर्पाः प्रजायंते दत्तदायापहारकाः ।। ३४ ।।\nतडागानां सहस्रेण अश्वमेधशतेन वा ।।\nगवां कोटिप्रदानेन भूमिहर्त्ता विशुध्यति ।। ३५ ।।\nयानीह दत्तानि पुनर्धनानि दानानि धर्मार्थयशस्कराणि ।।\nऔदार्यतो विप्रनिवेदितानि को नाम साधुः पुनराददीत ।। ३६ ।।\nचलदलदललीलाचंचले जीवलोके तृणलवलघुसारे सर्वसंसारसौख्ये ।।\nअपहरति दुराशः शासनं ब्राह्मणानां नरकगहनगर्त्तावर्तपातोत्सुको यः ।।३७ ।।\nये पास्यंति महीभुजः क्षितिमिमां यास्यंति भुक्त्वाखिलां नो याता न तु याति यास्यति न वा केनापि सार्द्धं धरा।।\nयत्किंचिद्भुवि तद्विनाशि सकलं कीर्तिः परं स्थायिनी त्वेवं वै वसुधापि यैरुपकृता लोप्या न सत्कीर्तयः ।। ३८ ।।\nएकैव भगिनी लोके सर्वेषामेव भूभुजाम् ।।\nन भोज्या न करग्राह्या विप्रदत्ता वसुंधरा ।। ३९ ।।\nदत्त्वा भूमिं भाविनः पार्थिवेशान्भूयोभूयो याचते रामचन्द्रः ।।\nसामान्योऽयं धर्मसेतुर्नृपाणां स्वे स्वे काले पालनीयो भवद्भिः ।।3.2.34.४०।।\nअस्मिन्वंशे क्षितौ कोपि राजा यदि भविष्यति ।।\nतस्याहं करलग्नोस्मि मद्दत्तं यदि पाल्यते।।४१।।\nलिखित्वा शासनं रामश्चातुर्वेद्यद्विजोत्तमान्।।\nसंपूज्य प्रददौ धीमान्वसिष्ठस्य च सन्निधौ।।४२।।\nते वाडवा गृहीत्वा तं पट्टं रामाज्ञया शुभम्।।\nताम्रं हैमाक्षरयुतं धर्म्यं धर्मविभूषणम्।।४३।।\nपूजार्थं भक्तिकामार्थास्तद्रक्षणमकुर्वत।।\nचंदनेन च दिव्येन पुष्पेण च सुगन्धिना।।४४।।\nतथा सुवर्णपुष्पेण रूप्यपुष्पेण वा पुनः।।\nअहन्यहनि पूजां ते कुर्वते वाडवाः शुभाम्।।४५।।\nतदग्रे दीपकं चैव घृतेन विमलेन हि।।\nसप्तवर्तियुतं राजन्नर्घ्यं प्रकुर्वते द्विजाः।।४६।।\nनैवेद्यं कुर्वते नित्यं भक्तिपूर्वं द्विजोत्तमाः।।\nरामरामेति रामेति मन्त्रमप्युच्चरंति हि।।४७।।\nअशने शयने पाने गमने चोपवेशने ।।\nसुखे वाप्यथवा दुःखे राममन्त्रं समुच्चरेत् ।। ४८ ।।\nन तस्य दुःखदौर्भाग्यं नाधिव्याधिभयं भवेत् ।।\nआयुः श्रियं बलं तस्य वर्द्धयंति दिने दिने ।। ४९ ।।\nरामेति नाम्ना मुच्येत पापाद्वै दारुणादपि ।।\nनरकं नहि गच्छेत गतिं प्राप्नोति शाश्वतीम् ।। 3.2.34.५० ।। ।।\n।। व्यास उवाच ।। ।।\nइति कृत्वा ततो रामः कृतकृत्यममन्यत ।।\nप्रदक्षिणीकृत्य तदा प्रणम्य च द्विजान्बहून् ।। ५१ ।।\nदत्त्वा दानं भूरितरं गवाश्वमहिषीरथम् ।।\nततः सर्वान्निजांस्तांश्च वाक्यमेतदुवाच ह ।। ५२ ।।\nअत्रैव स्थीयतां सर्वैर्यावच्चंद्रदिवाकरौ ।।\nयावन्मेरुर्महीपृष्ठे सागराः सप्त एव च ।। ५३ ।।\nतावदत्रैव स्थातव्यं भवद्भिर्हि न संशयः ।।\nयदा हि शासनं विप्रा न मन्यंते नृपा भुवि ।। ५४ ।।\nअथवा वणिजः शूरा मदमायाविमोहिताः ।।\nमदाज्ञां न प्रकुर्वंति मन्यंते वा न ते जनाः ।। ५५ ।।\nतदा वै वायुपुत्रस्य स्मरणं क्रियतां द्विजाः ।।\nस्मृतमात्रो हनूमान्वै समागत्य करिष्यति ।। ५६ ।।\nसहसा भस्म तान्सत्यं वचनान्मे न संशयः ।।\nय इदं शासनं रम्यं पालयिष्यति भूपतिः ।। ।। ५७ ।।\nवायुपुत्रः सदा तस्य सौख्यमृद्धिं प्रदास्यति ।।\nददाति पुत्रान्पौत्रांश्च साध्वीं पत्नीं यशो जयम् ।। ५८ ।।\nइत्येवं कथयित्वा च हनुमंतं प्रबोध्य च ।।\nनिवर्तितो रामदेवः ससैन्यः सपरिच्छदः ।। ५९ ।।\nवादित्राणां स्वनैर्विष्वक्सूच्यमानशुभागमः ।।\nश्वेतातपत्रयुक्तोऽसौ चामरैर्वी जितो नरैः ।।\nअयोध्यां नगरीं प्राप्य चिरं राज्यं चकार ह ।। 3.2.34.६० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ब्रह्मनारदसंवादे श्रीरामेण ब्राह्मणेभ्यः शासनपट्टप्रदानवर्णनंनाम चतुस्त्रिंशोऽध्यायः ।। ३४ ।। ।। छ । ।। ।।"
  }
]
[
  {
    "text": "।। व्यास उवाच ।। ।।\nएतत्तीर्थस्य माहात्म्यं मया प्रोक्तं तवाग्रतः ।।\nअनेकपूर्वजन्मोत्थपातकघ्नं महीपते ।।१।।\nस्थानानामुत्तमं स्थानं परं स्वस्त्ययनं महत् ।।\nस्कंदस्याग्रे पुरा प्रोक्तं महारुद्रेण धीमता ।। २ ।।\nत्वं पार्थ तत्र स्नात्वा हि मोक्ष्यसे सर्वपात कात् ।।\nतच्छ्रुत्वा व्यासवाक्यं हि धर्म्मराजो युधिष्ठिरः ।। ३ ।।\nधर्मात्मजस्तदा तात धर्मारण्यं समाविशत् ।।\nमहापातकनाशाय साधुपालनत त्परः ।। ४ ।।\nविगाह्य तत्र तीर्थानि देवतायतनानि च ।।\nइष्टापूर्तादिकं सर्वं कृतं तेन यथेप्सितम् ।। ५ ।।\nततः पापविनिर्मुक्तः पुनर्गत्वा स्वकं पुरम् ।।\nइद्रप्रस्थं महासेन शशास वसुधातलम् ।। ६ ।।\nइदं हि स्थानमासाद्य ये शृण्वंति नरोत्तमाः।।\nतेषां भुक्तिश्च मुक्तिश्च भविष्यति न संशयः।। ।। ७ ।।\nभुक्त्वा भोगान्पार्थिवांश्च परं निर्वाणमाप्नुयुः ।।\nश्राद्धकाले च संप्राप्ते ये पठंति द्विजातयः ।। ८ ।।\nउद्धृताः पितरस्तैस्तु यावच्चंद्रार्क्कमेदिनि।।\nद्वापरे च युगे भूत्वा व्यासेनोक्तं महात्मना ।। ९ ।।\nवारिमात्रे धर्मवाप्यां गयाश्राद्धफलं लभेत् ।।\nअत्रागतस्य मर्त्यस्य पापं यमपदे स्थितम् ।। ।। १० ।।\nकथितं धर्मपुत्रेण लोकानां हितकाम्यया ।।\nविना अन्नैर्विना दर्भैर्विना चासनमेव वा ।। ११ ।।\nतोयेन नाशमायाति कोटिजन्मकृतं त्व घम् ।।\nसहस्रमुरुशृंगीणां धेनूनां कुरुजांगले ।।\nदत्त्वा सूर्यग्रहे पुण्यं धर्मवाप्यां च तर्पणाम् ।। १२ ।।\nएतद्वः कथितं सर्वं धर्मारण्यस्य चेष्टितम् ।।\nयच्छ्रुत्वा ब्रह्महा गोघ्नो मुच्यते सर्वपातकैः ।। १३ ।।\nएकविंशतिवारैस्तु गयायां पिंडपातने ।।\nतत्फलं समवाप्नोति सकृदस्मिञ्छ्रुते सति ।। १४ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यतीर्थमाहात्म्यप्रभावकथनं नाम चतुर्विंशोऽध्यायः ।। ।। २४ ।। ।। छ ।।"
  }
]
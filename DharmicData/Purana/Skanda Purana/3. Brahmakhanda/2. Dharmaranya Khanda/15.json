[
  {
    "text": "।। व्यास उवाच ।। ।।\nन पश्यंति तदा शीर्षं ब्रह्माद्यास्तु सुरास्तदा ।।\nकिं कुर्म इति हेत्युक्त्वा ज्ञानिनस्ते व्यचिन्तयन् ।। १ ।।\nउवाच विश्वकर्माणं तदा ब्रह्मा सुरान्वितः ।।२।।\n।। ब्रह्मोवाच ।। ।।\nविश्वकर्मस्त्वमेवासि कार्यकर्ता सदा विभो ।।\nशीघ्रमेव कुरु त्वं वै वक्त्रं सांद्रं च धन्विनः ।। ३ ।।\nनमस्कृत्य तदा तस्मै स्तुतोऽसौ देववर्द्धकिः ।।\nउवाच परया भक्त्या ब्रह्माणं कमलोद्भवम् ।। ३ ।।\nयज्ञकार्यं निवृत्याशु वदंति विविधाः सुराः ।। ४ ।।\nयज्ञभागविहीनं मां किं पुनर्वच्मि ते ऽग्रतः ।।\nयज्ञभागमहं देव लभेयैवं सुरैः सह ।। ५ ।।\n।। ब्रह्मोवाच ।। ।।\nदास्यामि सर्वयज्ञेषु विभागं सुरवर्द्धके ।।\nसोमे त्वं प्रथमं वीर पूज्यसे श्रुतिकोविदैः ।। ६ ।।\nतद्विष्णोश्च शिरस्तावत्संधत्स्वामरवर्द्धक ।।\nविश्वकर्माब्रवीद्देवानानयध्वं शिरस्त्विति ।। ७ ।।\nतन्नास्तीति सुराः सर्वे वदंति नृपसत्तम ।।\nमध्याह्ने तु समुद्भूते रथस्थो दिवि चांशुमान् ।। ८ ।।\nदृष्टं तदा सुरैः सर्वै रथादश्वमथानयन् ।।\nछित्त्वा शीर्षं महीपाल कबंधाद्वाजिनो हरेः ।। ९ ।।\nकबंधे योजयामास विश्वकर्मातिचातुरः ।।\nदृष्ट्वा तं देवदेवेशं सुराः स्तुतिमकुर्वत ।। 3.2.15.१० ।।\n।। देवा ऊचुः ।। ।।\nनमस्तेऽस्तु जगद्बीज नमस्ते कमलापते ।।\nनमस्तेऽस्तु सुरेशान नमस्ते कमलेक्षण ।। ११ ।।\nत्वं स्थितिः सर्वभूतानां त्वमेव शरणं सताम् ।।\nत्वं हंता सर्वदुष्टानां हयग्रीव नमोऽस्तु ते ।। १२ ।।\nत्वमोंकारो वषट्कारः स्वाहा स्वधा चतुर्विधा ।।\nआद्यस्त्वं च सुरेशान त्वमेव शरणं सदा ।। १३ ।।\nयज्ञो यज्ञपतिर्यज्वा द्रव्यं होता हुतस्तथा ।।\nत्वदर्थं हूयते देव त्वमेव शरणं सखा ।। १४ ।।\nकालः करालरूपस्त्वं त्वं वार्क्कः शीतदीधितिः ।।\nत्वमग्निर्वरुणश्चैव त्वं च कालक्षयंकरः ।। १५ ।।\nगुणत्रयं त्वमेवेह गुणहीनस्त्वमेव हि ।।\nगुणानामालयस्त्वं च गोप्ता सर्वेषु जंतुषु ।। १६ ।।\nस्त्रीपुंसोश्च द्विधा त्वं च पशुपक्ष्यादिमानवैः ।।\nचतुर्विधं कुलं त्वं हि चतुराशीतिलक्षणः ।। १७ ।।\nदिनांतश्चैव पक्षांतो मासांतो हायनं युगम् ।।\nकल्पांतश्च महांतश्च कालांतस्त्वं च वै हरे ।। १८ ।।\nएवंविधैर्महादिव्यैः स्तूयमानः सुरैर्नृप ।।\nसंतुष्टः प्राह सर्वेषां देवानां पुरतः प्रभुः ।। १९ ।।\n।। श्रीभगवानुवाच ।।\nकिमर्थमिह संप्राप्ताः सर्वे देवगणा भुवि ।।\nकिमेतत्कारणं देवाः कि नु दैत्यप्रपीडिताः ।। 3.2.15.२० ।।\n।। देवा ऊचुः ।। ।।\nन दैत्यस्य भयं जातं यज्ञ कर्मोत्सुका वयम् ।।\nत्वद्दर्शनपराः सर्वे पश्यामो वै दिशो दश ।। २१ ।।\nत्वन्मायामोहिताः सर्वे व्यग्रचित्ता भयातुराः ।।\nयोगारूढस्वरूपं च दृष्टं तेऽस्माभिरुत्तमम्।। २२ ।।\nवम्री च नोदितास्माभिर्जागराय तवेश्वर ।।\nततश्चापूर्वमभवच्छिरश्छिन्नं बभूव ते ।। २३ ।।\nसूर्याश्वशीर्षमानीय विश्व कर्मातिचातुरः ।।\nसमधत्त शिरो विष्णो हयग्रीवोऽस्यतः प्रभो ।। २४ ।।\n।। विष्णुरुवाच ।। ।।\nतुष्टोऽहं नाकिनः सर्वे ददाम्रि वरमीप्सितम् ।।\nहयग्रीवोऽस्म्यहं जातो देवदेवो जगत्पतिः ।। २५ ।।\nन रौद्रं न विरूपं च सुरैरपि च सेवितम् ।।\nजातोऽहं वरदो देवा हयाननेति तोषितः ।। २६ ।। ।।\n।। व्यास उवाच ।। ।।\nकृते सत्रे ततो वेधा धीमान्सन्तुष्टचेतसा ।।\nयज्ञभागं ततो दत्त्वा वम्रीभ्यो विश्वकर्मणे ।। २७ ।।\nयज्ञांते च सुरश्रेष्ठं नमस्कृत्य दिवं ययौ ।।\nएतच्च कारणं विद्धि हयाननो यतो हरिः ।। २८ ।।\n।। युधिष्ठिर उवाच ।। ।।\nयेनाक्रांता मही सर्वा क्रमेणैकेन तत्त्वतः ।।\nविवरे विवरे रोम्णां वर्तंते च पृथक्पृथक् ।।२९।।\nब्रह्मांडानि सहस्राणि दृश्यंते च महाद्युते ।।\nन वेत्ति वेदो यत्पारं शीर्षघातो हि वै कथम् ।। 3.2.15.३० ।। ।।\n।। व्यास उवाच ।। ।।\nशृणु त्वं पांडवश्रेष्ठ कथां पौराणिकीं शुभाम् ।।\nईश्वरस्य चरित्रं हि नैव वेत्ति चराचरे ।।३१।।\nएकदा ब्रह्मसभायां गता देवाः सवासवाः।।\nभूर्लोकाद्याश्च सर्वे हि स्थावराणि चराणि च।।३२।।\nदेवा ब्रह्मर्षयः सर्वे नमस्कर्तुं पितामहम् ।।\nविष्णुरप्यागतस्तत्र सभायां मंत्रकारणात् ।।३३।।\nब्रह्मा चापि विगर्विष्ठ उवाचेदं वचस्तदा ।।\nभोभो देवाः शृणुध्वं कस्त्रयाणां कारणं महत् ।।३४।।\nसत्यं ब्रुवंतु वै देवा ब्रह्मेशविष्णुमध्यतः ।।\nतां वाचं च समाकर्ण्य देवा विस्मयमागताः।।३५।।\nऊचुश्चैव ततो देवा न जानीमो वयं सुराः ।।\nब्रह्मपत्नी तदोवाच विष्णुं प्रति सुरेश्वरम् ।।\nत्रयाणामपि देवानां महांतं च वदस्व मे ।। ३६ ।।\n।। विष्णुरुवाच ।। ।।\nविष्णुमायाबलेनैव मोहितं भुवनत्रयम् ।।\nततो ब्रह्मोवाच चेदं न त्वं जानासि भो विभोः ।। ३७ ।।\nनैव मुह्यति ते मायाबलेन नैवमेव च ।।\nगर्वहिंसापरो देवो जगद्भर्ता जगत्प्रभुः ।।३८।।\nज्येष्ठं त्वां न विदुः सर्वे विष्णुमायावृताः खिलाः ।।\nततो ब्रह्मा स रोषेण क्रुद्धः प्रस्फुरिताननः ।। ३९ ।।\nउवाच वचनं कोपाद्धे विष्णो शृणु मे वचः ।।\nयेन वक्त्रेण सभायां वचनं समुदीरितम् ।। 3.2.15.४० ।।\nतच्छीर्षं पततादाशु चाल्पकालेन वै पुनः ।।\nततो हाहाकृतं सर्वं सेंद्राः सर्षिपुरोगमाः ।। ४१ ।।\nब्रह्माणं क्षमयामासुर्विष्णुं प्रति सुरोत्तमाः ।।\nविष्णुश्च तद्वचः श्रुत्वा सत्यंसत्यं भविष्यति ।। ४२ ।।\nततो विष्णुर्महातेजास्तीर्थस्योत्पादनेन च ।।\nतपस्तेपे तु वै तत्र धर्मारण्ये सुरेश्वरः ।।\nअश्वशीर्ष मुखं दृष्ट्वा हयग्रीवो जनार्द्दनः ।। ४३ ।।\nतपस्तेपे महाभाग विधिना सह भारत ।।\nन शक्यं केनचित्कर्त्तुमात्मनात्मैव तुष्टवान् ।। ४४ ।।\nब्रह्मापि तपसा युक्तस्तेपे वर्षशतत्रयम् ।।\nतिष्ठन्नेव पुरो विष्णोर्विष्णुमायाविमोहितः ।। ४५ ।।\nयज्ञार्थमवदत्तुष्टो देवदेवो जगत्पतिः ।।\nब्रह्मंस्ते मुक्तताद्यास्ति मम मायाप्यदुःसहा ।। ४६ ।।\nततो लब्धवरो ब्रह्मा हृष्टचित्तो जनार्द्दनः ।।\nउवाच मधुरां वाचं सर्वेषां हितकारणात् ।। ४७ ।।\nअत्राभवन्महाक्षेत्रं पुण्यं पापप्रणाशनम् ।।\nविधिविष्णुमयं चैतद्भवत्वेतन्न संशयः ।। ४८ ।।\nतीर्थस्य महिमा राजन्हयशीर्षस्तदा हरिः ।।\nशुभाननो हि संजातः पूर्वेणैवा ननेन तु ।। ४९ ।।\nकंदर्पकोटिलावण्यो जातः कृष्णस्तदा नृप ।।\nब्रह्मापि तपसा युक्तो दिव्यं वर्षशतत्रयम् ।। 3.2.15.५० ।।\nसावित्र्या च कृतं यत्र विष्णुमाया न बाधते ।।\nमायया तु कृतं शीर्षं पंचमं शार्दुलस्य वा ।। ५१ ।।\nधर्मारण्ये कृतं रम्यं हरेण च्छेदितं पुरा ।।\nतस्मै दत्त्वा वरं विष्णुर्जगामादर्शनं ततः ।। ५२ ।।\nस्थापयित्वा विधिस्तत्र तीर्थं चैव त्रिलोचनम् ।।\nमुक्तेशं नाम देवस्य मोक्षतीर्थमरिंदम ।। ५३ ।।\nगतः सोऽपि सुरश्रेष्ठः स्वस्थानं सुरसेवितम् ।।\nतत्र प्रेता दिवं यांति तर्पणेन प्रतर्पिताः ।। ५४ ।।\nअश्वमेधफलं स्नाने पाने गोदानजं फलम् ।।\nपुष्कराद्यानि तीर्थानि गंगाद्याः सरितस्तथा ।। ५५ ।।\nस्नानार्थमत्रागच्छंति देवताः पितरस्तथा ।।\nकार्त्तिक्यां कृत्तिकायोगे मुक्तेशं पूजयेत्तु यः ।। ५६ ।।\nस्नात्वा देवसरे रम्ये नत्वा देवं जनार्द्दनम् ।।\nयः करोति नरो भक्त्या सर्वपापैः प्रमुच्यते ।। ५७ ।।\nभुक्त्वा भोगा न्यथाकामं विष्णुलोकं स गच्छति ।।\nअपुत्रा काकवंध्या च मृतवत्सा मृतप्रजा ।। ५८ ।।\nएकांबरेण सुस्नातौ पतिपत्न्यौ यथाविधि ।।\nतद्दोषं नाशयेन्नूनं प्रजाप्तिप्रतिबन्धकम् ।। ५९ ।।\nमोक्षेश्वरप्रसादेन पुत्रपौत्रादि वर्द्धयेत् ।।\nदद्याद्वैकेन चित्तेन फलानि सत्यसंयुता ।। ।। 3.2.15.६० ।।\nनिधाय वंशपात्रेऽपि नारी दोषात्प्रमुच्यते ।।\nप्राप्नुवंति च देवाश्च अग्निष्टोमफलं नृप ।। ६१ ।।\nवेधा हरिर्हरश्चैव तप्यंते परमं तपः ।।\nधर्मारण्ये त्रिसंध्यं च स्नात्वा देवसरस्यथ ।। ६२ ।।\nतत्र मोक्षेश्वरः शंभुः स्थापितो वै ततः सुरैः ।।\nतत्र सांगं जपं कृत्वा न भूयः स्तनपो भवेत् ।। ६३ ।।\nएवं क्षेत्रं महाराज प्रसिद्धं भुवनत्रये ।।\nयस्तत्र कुरुते श्राद्धं पितॄणां श्रद्धयान्वितः ।। ६४ ।।\nउद्धरेत्सप्त गोत्राणि कुलमेकोत्तरं शतम् ।।\nदेवसरो महारम्यं नानापुष्पैः समन्वितम् ।।\nश्यामं सकलकल्हारैर्विविधैर्जलजंतुभिः ।। ६५ ।।\nब्रह्मविष्णुमहेशाद्यैः सेवितं सुरमानुषैः ।।\nसिद्धैर्यक्षैश्च मुनिभिः सेवितं सर्वतः शुभम् ।। ६६ ।।\n।। युधिष्ठिर उवाच ।। ।।\nकीदृशं तत्सरः ख्यातं तस्मि न्स्थाने द्विजोत्तम ।।\nतस्य रूपं प्रकारं च कथयस्व यथातथम् ।। ६७ ।।\n।। व्यास उवाच ।। ।।\nसाधुसाधु महाप्राज्ञ धर्मपुत्र युधिष्ठिर ।।\nयस्य संकीर्तनान्नूनं सर्वपापैः प्रमुच्यते ।। ६८ ।।\nअतिस्वछतरं शीतं गंगोदकसमप्रभम् ।।\nपवित्रं मधुरं स्वादु जलं तस्य नृपोत्तम ।। ६९ ।।\nमहाविशालं गंभीरं देवखातं मनोरमम् ।।\nलहर्यादिभिर्गंभीरः फेनावर्तसमाकुलम्।। 3.2.15.७० ।।\nझषमंडूककमठैर्मकरैश्च समाकुलम् ।।\nशंखशुक्त्यादि भिर्युक्तं राजहंसैः सुशोभितम् ।। ७१ ।।\nवटप्लक्षैः समायुक्तमश्वत्थाम्रैश्च वेष्टितम् ।।\nचक्रवाकसमोपतं बकसारसटिट्टिभैः ।। ७२ ।।\nकमनीय प्रगन्धाच्छच्छत्रपत्रैः सुशोभितम् ।।\nसेव्यमानं द्विजैः सर्वैः सारसाद्यैः सुशोभितम् ।। ७३ ।।\nसदेवैर्मुनिभिश्चैव विप्रैर्मत्यैश्च भूमिप ।।\nसेवितं दुःखहं चैव सर्वपापप्रणाशनम् ।। ७४ ।।\nअनादिनिधनोदंतं सेवितं सिद्धमंडलैः ।।\nस्नानादिभिः सर्वदैव तत्सरो नृपसत्तम ।। ७५ ।।\nविधिना कुरुते यस्तु नीलोत्सर्गं च तत्तटे ।।\nप्रेता नैव कुले तस्य यावदिंद्राश्चतुर्दश ।। ७६ ।।\nकन्यादानं च ये कुर्युर्विधिना तत्र भूपते ।।\nते तिष्ठन्ति ब्रह्मलोके यावदाभूतसंप्लवम् ।। ७७ ।।\nमहिषीं गृहदासीं च सुरभीं सुतसंयुताम् ।।\nहेम विद्यां तथा भूमिं रथांश्च गजवाससी ।। ७८ ।।\nददाति श्रद्धया तत्र सोऽक्षयं स्वर्गमश्नुते ।।\nदेवखातस्य माहात्म्यं यः पठेच्छिवसन्निधौ ।।\nदीर्घमायुस्तथा सौख्यं लभते नात्र संशयः ।। ७९ ।।\nयः शृणोति नरो भक्त्या नारी वा त्विदमद्भुतम् ।।\nकुले तस्य भवेच्छ्रेयः कल्पांतेऽपि युधिष्ठिर ।। 3.2.15.८० ।।\nएतत्सर्वं मयाख्यातं हयग्रीवस्य कारणम् ।।\nप्रभास्तस्य तीर्थस्य सर्वपापायनुत्तये ।। ८१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्य माहात्म्ये हयग्रीवस्याख्यानवर्णनंनाम पञ्चदशोऽध्यायः ।। १५ ।। ।। छ ।।"
  }
]
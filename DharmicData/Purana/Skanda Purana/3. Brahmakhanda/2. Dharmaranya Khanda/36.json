[
  {
    "text": "।। नारद उवाच ।। ।।\nअतः परं किमभवत्तन्मे कथय सुव्रत ।।\nपूर्वं च तदशेषेण शंस मे वदताम्बर ।। १ ।।\nस्थिरीभूतं च तत्स्थानं कियत्कालं वदस्व मे ।।\nकेन वै रक्ष्यमाणं च कस्याज्ञा वर्तते प्रभो ।। २ ।।\n।। ब्रह्मोवाच ।। ।।\nत्रेतातो द्वापरांतं च यावत्कलिसमागमः ।।\nतावत्संरक्षणे चैको हनूमान्पवनात्मजः ।। ३ ।।\nसमर्थो नान्यथा कोपि विना हनुमता सुत ।।\nलंका विध्वंसिता येन राक्षसाः प्रबला हताः ।।४।।\nस एव रक्षते तत्र रामादेशेन पुत्रक ।।\nद्विजस्याज्ञा प्रवर्तेत श्रीमातायास्तथैव च ।। ५ ।।\nदिनेदिने प्रहर्षोभूज्जनानां तत्र वासिनाः ।।\nपठंति स्म द्विजास्तत्र ऋग्युजुःसामलक्षणान् ।। ६ ।।\nअथर्वणमपि तत्र पठंति स्म दिवानिशम् ।।\nवेदनिर्घोषजः शब्दस्त्रैलोक्ये सचराचरे ।। ७ ।।\nउत्सवास्तत्र जायंते ग्रामेग्रामे पुरेपुरे ।।\nनाना यज्ञाः प्रवर्तंते नानाधर्मसमाश्रिताः ।। ८ ।।\n।। युधिष्ठिर उवाच ।। ।।\nकदापि तस्य स्थानस्य भंगो जातोथ वा न वा ।।\nदैत्यैर्जितं कदा स्थानमथवा दुष्टराक्षसैः ।। ९ ।।\n।। व्यास उवाच ।। ।।\nसाधु पृष्टं त्वया राजन्धर्मज्ञस्त्वं सदा शुचिः ।।\nआदौ कलियुगे प्राप्ते यद्दत्तं तच्छृणुष्व भोः ।। 3.2.36.१० ।।\nलोकानां च हितार्थाय कामाय च सुखाय च ।।\nयज्ञं च कथयिष्यामि तत्सर्वं शृणु भूपते ।।११।।\nइदानीं च कलौ प्राप्त आमो नामा वभूव ह ।।\nकान्यकुब्जाधिपः श्रीमान्धर्मज्ञो नीतितत्परः ।। १२ ।।\nशांतो दांतः सुशीलश्च सत्यधर्मपरायणः ।।\nद्वापरांते नृपश्रेष्ठ अनागमे() कलौ युगे ।। १३ ।।\nभयात्कलिविशेषेण अधर्मस्य भयादिभिः ।।\nसर्वे देवाः क्षितिं त्यक्त्वा नैमिषारण्यमाश्रिताः ।। १४ ।।\nरामोपि सेतुबंधं हि ससहायो गतो नृप ।। १५ ।।\n।। युधिष्ठिर उवाच ।। ।।\nकीदृशं हि कलौ प्राप्ते भयं लोके सुदुस्तरम् ।।\nयस्मिन्सुरैः परित्यक्ता रत्नगर्भा वसुन्धरा ।। १६ ।।\n।। व्यास उवाच ।। ।।\nशृणुष्व कलिधर्मास्त्वं भविष्यंति यथा नृप ।।\nअसत्यवादिनो लोकाः साधुनिन्दापरायणाः ।। १७ ।।\nदस्युकर्मरताः सर्वे पितृभक्तिविवर्जिताः ।।\nस्वगोत्रदाराभिरता लौल्यध्यानपरायणाः ।। १८ ।।\nब्रह्मविद्वेषिणः सर्वे परस्परविरोधिनः ।।\nशरणागतहंतारो भविष्यंति कलौ युगे ।। १९ ।।\nवैश्याचाररता विप्रा वेदभ्रष्टाश्च मानिनः ।।\nभविष्यंति कलौ प्राप्ते संध्यालोपकरा द्विजाः ।। 3.2.36.२० ।।\nशांतौ शूरा भये दीनाः श्राद्धतर्पणवर्जिताः ।।\nअसुराचारनिरता विष्णुभक्तिविवर्जिताः ।। २१ ।।\nपरवित्ताभिलाषाश्च उत्कोच ग्रहणे रताः ।।\nअस्नातभोजिनो विप्राः क्षत्रिया रणवर्जिताः ।। २२ ।।\nभविष्यंति कलौ प्राप्ते मलिना दुष्टवृत्तयः ।।\nमद्यपानरताः सर्वेप्यया ज्यानां हि याजकाः ।। २३ ।।\nभर्तृद्वेषकरा रामाः पितृद्वेषकराः सुताः ।।\nभ्रातृद्वेषकराः क्षुद्रा भविष्यंति कलौ युगे ।। २४ ।।\nगव्यविक्रयिणस्ते वै ब्राह्मणा वित्ततत्पराः ।।\nगावो दुग्धं न दुह्यंते संप्राप्ते हि कलौ युगे ।। २५ ।।\nफलंते नैव वृक्षाश्च कदाचिदपि भारत ।।\nकन्याविक्रय कर्त्तारो गोजाविक्रयकारकाः ।। २६ ।।\nविषविक्रयकर्त्तारो रसविक्रयकारकाः ।।\nवेदविक्रयकर्त्तारो भविष्यंति कलौ युगे ।। २७ ।।\nनारी गर्भं समाधत्ते हायनैकादशेन हि ।।\nएकादश्युपवासस्य विरताः सर्वतो जनाः ।। २८ ।।\nन तीर्थसेवनरता भविष्यंति च वाडवाः ।।\nबह्वाहारा भविष्यंति बहुनिद्रासमाकुलाः ।। २९ ।।\nजिह्मवृत्तिपराः सर्वे वेदनिंदापरायणाः ।।\nयतिनिंदापराश्चैव च्छद्मकाराः परस्परम् ।। 3.2.36.३० ।।\nस्पर्शदोषभयं नैव भविष्यति कलौ युगे ।।\nक्षत्रिया राज्यहीनाश्च म्लेच्छो राजा भविष्यति ।। ३१ ।।\nविश्वासघातिनः सर्वे गुरुद्रोहरतास्तथा ।।\nमित्रद्रोहरता राजञ्छिश्नोदरपरायणाः ।। ३२ ।।\nएकवर्णा भविष्यंति वर्णाश्चत्वार एव च ।।\nकलौ प्राप्ते महाराज नान्यथा वचनं मम ।। ३३ ।।\nएतच्छ्रुत्वा गुरोरेव कान्यकुब्जाधिपो बली ।।\nराज्यं प्रकुरुते तत्र आमो नाम्ना हि भूतले ।। ३४ ।।\nसार्वभौमत्वमापन्नः प्रजापालनतत्परः ।।\nप्रजानां कलिना तत्र पापे बुद्धिरजायत ।। ३५ ।।\nवैष्णवं धर्ममुत्सज्य वौद्धधर्ममुपागताः ।।\nप्रजास्तमनुवर्तिन्यः क्षपणैः प्रतिबोधिताः।।३६।।\nतस्य राज्ञो महादेवी मामानाम्न्यतिविश्रुता ।।\nगर्भं दधार सा राज्ञो सर्वलक्षणसंयुता ।। ३७ ।।\nसंपूर्णे दशमे मासि जाता तस्याः सुरूपिणी ।।\nदुहिता समये राज्ञ्याः पूर्णचन्द्रनिभानना ।। ३८ ।।\nरत्नगंगेति नाम्ना सा मणिमाणिक्यभूषिता ।।\nएकदा दैवयोगेन देशांतरादुपागतः ।। ३९ ।।\nनाम्ना चैवेंद्रसूरिर्वै देशेस्मिन्कान्यकुब्जके ।।\nषोडशाब्दा च सा कन्या नोपनीता नृपात्मजा ।।3.2.36.४०।।\nदास्यांतरेण मिलिता इन्द्रसूरिश्च जीविकः ।।\nशाबरीं मंत्रविद्यां च कथयामास भारत ।।४१।।\nएकचित्ताभवत्सा तु शूलिकर्मविमोहिता ।।\nततः सा मोहमापन्ना तत्तद्वाक्यपरायणा।।४२।।\nक्षपणैर्बोधिता वत्स जैनधर्मपरायणा ।।\nब्रह्मावर्ताधिपतये कुंभीपालाय धीमते ।।४३।।\nरत्नगंगां महादेवीं ददौ तामिति विक्रमी।।\nमोहेरेकं ददौ तस्मै विवाहे दैवमोहितः ।। ४४ ।।\nधर्मारण्यं समागत्य राजधानी कृता तदा ।।\nदेवांश्च स्थापयामास जैनधर्मप्रणीतकान् ।। ४५ ।।\nसर्वे वर्णास्तथाभूता जैन धर्मसमाश्रिताः ।।\nब्राह्मणा नैव पूज्यंते न च शांतिकपौष्टिकम् ।। ४६ ।।\nन ददाति कदा दानमेवं कालः प्रवर्तते ।।\nलब्धशासनका विप्रा लुप्तस्वाम्या अहर्निशम् ।। ४७ ।।\nसमाकुलितचित्तास्ते नृपमामं समाययुः ।।\nकान्यकुब्जस्थितं शूरं पाखण्डैः परिवेष्टितम् ।। ४८ ।।\nकान्यकुब्जपुरं प्राप्य कतिभिर्वासरैर्नृप ।।\nगंगोपकण्ठे न्यवसञ्छ्रांतास्ते मोढवाडवाः ।। ४९ ।।\nचारैश्च कथितास्ते च नृपस्याग्रे समागताः ।।\nप्रातराकारिता विप्रा आगता नृपसंसदि ।। 3.2.36.५० ।।\nप्रत्युत्थानाभिवादादीन्न चक्रे सादरं नृपः ।।\nतिष्ठतो ब्राह्मणान्सर्वान्पर्यपृच्छदसौ ततः ।। ५१ ।।\nकिमर्थमागता विप्राः किंस्वित्कार्यं ब्रुवंतु तत् ।। ५२ ।।\n।। विप्रा ऊचुः ।। ।।\nधर्मारण्यादिहायातास्त्वत्समीपं नराधिप ।।\nराजंस्तव सुतायास्तु भर्ता कुमारपालकः ।। ५३ ।।\nतेन प्रलुप्तं विप्राणां शासनं महदद्भुतम् ।।\nवर्तता जैनधर्मेण प्रेरितेनेंद्रसूरिणा ।। ५४ ।।\n।। राजोवाच ।। ।।\nकेन वै स्थापिता यूयमस्मिन्मोहेरके पुरे ।।\nएतद्धि वाडवाः सर्वं ब्रूत वृत्तं यथातथम् ।। ५५ ।।\n।। विप्रा ऊचुः ।। ।।\nकाजेशैः स्थापिताः पूर्वं धर्मराजेन धीमता ।।\nकृता चात्र शुभे स्थाने रामेण च ततः पुरी ।। ५६ ।।\nशासनं रामचंद्रस्य दृष्ट्वाऽन्यैश्चैव राजभिः ।।\nपालितं धर्मतो ह्यत्र शासनं नृपसत्तम ।। ५७ ।।\nइदानीं तव जामाता विप्रान्पालयते न हि ।।\nतच्छ्रुत्वा विप्रवाक्यं तु राजा विप्रानथाब्रवीत् ।। ५८ ।।\nयांतु शीघ्रं हि भो विप्राः कथयंतु ममाज्ञया ।।\nराज्ञे कुमारपालाय देहि त्वं ब्राह्मणालयम् ।। ५९ ।।\nश्रुत्वा वाक्यं ततो विप्राः परं हर्षमुपागताः ।।\nजग्मुस्ततोऽतिमुदिता वाक्यं तत्र निवेदितम् ।। 3.2.36.६० ।।\nश्वशुरस्य वचः श्रुत्वा राजा वचनमब्रवीत् ।।\n।। कुमारपाल उवाच ।। ।।\nरामस्य शासनं विप्राः पालयिष्याम्यहं नहि ।। ६१ ।।\nत्यजामि ब्राह्मणान्यज्ञे पशुहिंसापरायणान् ।।\nतस्माद्धि हिंसकानां तु न मे भक्तिर्भवेद्द्विजाः ।। ६२ ।। ।।\n।। ब्राह्मणा ऊचुः ।। ।।\nकथं पाखंडधर्मेण लुप्तशासनको भवान् ।।\nपालयस्व नृपश्रेष्ठ मा स्म पापे मनः कृथाः ।। ६३ ।।\n।। राजोवाच ।। ।।\nअहिंसा परमो धर्मो अहिंसा च परं तपः ।।\nअहिंसा परमं ज्ञानमहिंसा परमं फलम् ।। ६४ ।।\nतृणेषु चैव वृक्षेषु पतंगेषु नरेषु च ।।\nकीटेषु मत्कुणाद्येषु अजाश्वेषु गजेषु च ।। ६५।।\nलूतासु चैव सर्पेषु महिष्यादिषु वै तथा ।।\nजंतवः सदृशा विप्राः सूक्ष्मेषु च महत्सु च ।। ६६ ।।\nकथं यूयं प्रवर्तध्वे विप्रा हिंसापरायणाः ।।\nतच्छ्रुत्वा वज्रतुल्यं हि वचनं च द्विजोत्तमाः ।। ६७ ।।\nप्रत्यूचुर्वाडवाः सर्वे क्रोधरक्तेक्षणा दृशा ।। ६८ ।। ।।\n।। ब्राह्मणा ऊचुः ।। ।।\nअहिंसा परमो धर्मः सत्यमेतत्त्वयोदितम् ।।\nपरं तथापि धर्मोऽस्ति शृणुष्वैकाग्रमानसः ।। ६९ ।।\nया वेदविहिता हिंसा सा न हिंसेति निर्णयः ।।\nशस्त्रेणाहन्यते यच्च पीडा जंतुषु जायते ।। 3.2.36.७० ।।\nस एवाधर्म एवास्ति लोके धर्मविदां वर ।।\nवेदमंत्रैविहन्यंते विना शस्त्रेण जंतवः ।। ७१ ।।\nजंतुपीडाकरा नैव सा हिंसा सुखदायिनी ।।\nपरोपकारः पुण्याय पापाय परपीडनम् ।। ७२ ।।\nवेदोदितां विधायापि हिंसां पापैर्न लिप्यते ।।\nविप्राणां वचनं श्रुत्वा पुनर्वचनमब्रवीत् ।। ७३ ।।\n।। राजोवाच ।। ।।\nब्रह्मादीनां परं क्षेत्रं धर्मारण्यमनुत्तमम् ।।\nब्रह्मविष्णु महेशाद्या नेदानीमत्र संति ते ।। ७४ ।।\nन धर्मो विद्यते वात्र उक्तो रामः स मानुषः ।।\nक्व वापि लंबपुछोऽसौ यो मुक्तो रक्षणाय वः ।। ७५ ।।\nशासनं चेन्न दृष्टं वो नैव तत्पालयाम्यहम् ।।\nद्विजाः कोपसमाविष्टा ददुः प्रत्युत्तरं तदा ।। ७६ ।।\n।। द्विजा ऊचुः ।। ।।\nरे मूढ त्वं कथं वेत्थ भाषसे मदलोलुपः ।।\nस दैत्यानां विनाशाय धर्मसंरक्षणाय च ।। ७७ ।।\nरामश्चतुर्भुजः साक्षान्मानुषत्वं गतो भुवि ।।\nअगतीनां च गतिदः स वै धर्मपरायणः ।।\nदयालुश्च कृपालुश्च जंतूनां परिपालकः ।। ७८ ।।\n।। राजोवाच ।। ।।\nकुतोऽद्य वर्त्तते रामः कुतो वै वायुनंदनः ।।\nभ्रष्टाभ्रमिव ते सर्वे क्व रामो हनुमानिति ।। ७९ ।।\nपरंतु रामो हनुमान्यदि वर्त्तेत सर्वतः ।।\nइदानीं विप्रसाहाय्य आगमिष्यति मे मतिः ।। 3.2.36.८० ।।\nदर्शयध्वं हनूमंतं रामं वा लक्ष्मणं तथा ।।\nयद्यस्ति प्रत्ययः कश्चित्स नो विप्राः प्रदर्श्यताम् ।।८१।।\nउक्तं तै रामदेवेन दूतं कृत्वांजनीसुतम् ।।\nचतुश्चत्वारिंशदधिकं दत्तं ग्रामशतं नृप ।। ६२ ।।\nपुनरागत्य स्थानेऽस्मिन्दत्ता ग्रामास्त्रयोदश ।।\nकाश्यप्यां चैव गंगायां महादानानि षोडश ।। ८३ ।।\nदत्तानि विप्रमुख्येभ्यो   दत्ता ग्रामाः सुशोभनाः ।।\nपुनः संकल्पिता वीर षट्पंचाशकसंख्यया ।। ८४ ।।\nषट्त्रिंशच्च सहस्राणि गोभुजा जज्ञिरे वराः ।।\nसपादलक्षा वणिजो दत्ता मांडलिकाभिधाः ।। ८५ ।।\nतेनोक्तं वाडवाः सर्वे दर्शयध्वं हि मारुतिम् ।।\nयस्याभिज्ञानमात्रेण स्थितिं पूर्वां ददाम्यहम् ।। ८६ ।।\nविप्रवाक्यं करिष्यामि प्रत्ययो दर्श्यते यदि ।।\nततः सर्वे भविष्यंति वेदधर्मपरायणाः ।। ८७ ।।\nअन्यथा जैनधर्मेण वर्त्तयध्वं हि सर्वशः ।।\nनृपवाक्यं तु ते श्रुत्वा स्वेस्वे स्थाने समागताः ।। ८८ ।।\nवाडवः खिन्नमनसः क्रोधेनांधीकृता भुवि ।।\nनिश्वासान्मुंचमानास्ते हाहेति प्रवदंति च ।।८९।।\nदंतान्प्राघर्षयन्सर्वान्न्यपीडंश्च करैः करान् ।।\nपरस्परं भाषमाणाः कथं कुर्मो वयं त्वितः ।।3.2.36.९०।।\nमिलित्वा वाडवाः सर्वे चक्रुस्ते मंत्रमुत्तमम् ।।\nरामवाक्यं हृदि ध्यात्वा ध्यात्वा चैवांजनीसुतम्।।९१।।\nद्विजमेलापकं चक्रुर्बाला वृद्धतमा अपि ।।\nतेषां वृद्धतमो विप्रो वाक्यमूचे शुभं तदा ।। ९२ ।।\nचतुःषष्टिश्च गोत्राणामस्माकं ये द्विसप्ततिः ।।\nस्वस्वगोत्रस्यावटंका एकग्रामाभिभाषिणः ।। ९३ ।।\nप्रयातु स्वस्ववर्गस्य एको ह्येको द्विजः सुधीः ।।\nरामेश्वरं सेतु बंधं हनूमांस्तत्र विद्यते ।। ९४ ।।\nसर्वे प्रयांतु तत्रैव रामपार्श्वे निरामयाः ।।\nनिराहारा जितक्रोधा मायया वर्जिताः पुनः ।। ९५ ।।\nएकाग्रमानसाः सर्वे स्तुत्वा ध्यात्वा जपंतु तम् ।।\nततो दाशरथी रामो दयां कृत्वा द्विजन्मसु ।।९६।।\nशासनं च प्रदास्यति अचलं च युगेयुगे ।।\nमहता तपसा तुष्टः प्रदास्यति समीहितम् ।। ९७ ।।\nयस्य वर्गस्य यो विप्रो न प्रयास्यति तत्र वै ।।\nस च वर्गात्परित्याज्यः स्थानधर्मान्न संशयः ।।९८।।\nवणिग्वृत्ते न संबंधे न विवाहे कदाचन ।।\nग्रामवृत्ते न संबंधः सर्वस्थाने बहिष्कृताः ।। ९९ ।।\nसभावाक्यं च तच्छ्रुत्वा तन्मध्ये वाडवः शुचिः ।।\nवाग्मी दक्षः सुशब्दश्च त्रिरवैः श्रावयन्द्विजान् ।। 3.2.36.१०० ।।\nप्रतिवाक्यं दत्ततालं तिष्ठन्नेतद्वचोऽब्रवीत् ।।\nअसत्यवादिनां यच्च पातकं परिनिंदके ।।\nपरदाराभिगमने परद्रोहरते नरे ।। १ ।।\nमद्यपेषु च यत्पापं यत्पापं हेमहारिषु ।।\nतत्पापं च भवेत्तस्य गमने यः पराङ्मुखः ।।\nअथ किं बहुनोक्तेन यांतु सत्यं द्विजोत्तमाः ।। २ ।।\nतच्छ्रुत्वा दारुणं वाक्यं गमनाय मनो दधे ।।\nगच्छतस्तान्द्विजाञ्छ्रुत्वा राजा कुमारपालकः ।। ३ ।।\nसमाहूय कृषेः कर्म भिक्षाटनमथापि वा ।।\nनानागोत्रेभ्यो ब्राह्मणेभ्यः प्रापयिष्ये न संशयः ।। ४ ।।\nतच्छ्रुत्वा व्यथिताः सर्वे किं भविष्यत्यतः परम् ।।\nतथा त्रीणि सहस्राणि प्रबंधं चक्रिरे तदा ।। ५ ।।\nगमिष्यामो वयं सर्वे रामं प्रति न संशयः ।।\nहस्ताक्षरप्रदानं वै अन्योन्यं तु कृतं द्विजैः ।। ६ ।।\nकृतांजलिपुटा विप्रा वाक्यमेतदथाब्रुवन् ।।\nनश्यतेऽत्र त्रयी विद्या त्रयीमूर्तिः प्रकुप्यति ।। ७ ।।\nतस्मात्तत्रैव गंतव्यमष्टादशसहस्रकैः ।।\nततः स वणिजः सर्वान्समाहूय च गोभुजान् ।। ८ ।।\nवाक्यमूचे नृपश्रेष्ठो वारयध्वं द्विजानिति ।। ९ ।।\n।। व्यास उवाच ।।\nन जैनधर्मे ये लिप्ता गोभुजा वणिगुत्तमाः ।।\nवृत्तिभंगभयात्तत्र मौनमेव समाचरन् ।। 3.2.36.११० ।।\nवारयाम कथं विप्रान्वह्निरूपान्दहंति ते ।।\nशापाग्निना नरपते द्विजा मृत्युपरायणाः ।। ११ ।।\nअडालयेषु ये जाताः शूद्रा आहूय तान्नृपः ।।\nनिवार्यंतामिति प्राह वाडवा गमनोद्यताः ।। ।। १२ ।।\nतेषां मध्ये कतिपया जैनधर्मसमाश्रिताः ।।\nगता वाडवपुंजेषु राजादेशान्निवारणे ।। १३ ।।\n।। केचिच्छ्रूद्रा ऊचुः ।। ।।\nक्व रामो लक्ष्मणोपेतः क्व च वायुसुतो बली ।।\nवर्तमानेन कालेन वक्तव्यं द्विजसत्तमाः ।। १४ ।।\nव्याघ्रसिंहाकुले दुर्गे वने वनगजाश्रिते ।।\nपरित्यज्य प्रियान्प्राणान्पुत्रान्दारान्निकेतनान्।। १५ ।।\nकिमर्थं गम्यते विप्रा राज्ये वै दुष्टशासने ।।\nतच्छ्रुत्वा वाडवाः केचिद्वाक्येन मनसाऽस्मरन् ।। १६ ।।\nपंचदशसहस्रास्ते वाडवा नृपसत्तमात् ।।\nभयाल्लोभाच्च दानाच्च तत्सर्वं भवतामिति ।। १७ ।।\nवृत्तोपकल्पनेनैव करिष्यामः कदाचन ।।\nकृषि कर्म करिष्यामो भिक्षाटनमथापि वा ।। १८ ।।\nततश्च ते पंचदशसहस्रा द्विजसत्तमाः ।।\nदारुणं वाक्यमूचुस्तान्यांतु चान्ये यथोचितम् ।। १९ ।।\nशासनं भवतामस्तु रामदत्तं न संशयः ।।\nत्रयीविद्यास्तु विख्याताः सर्वे वाडवपुंगवाः ।। 3.2.36.१२० ।।\nसहस्राणि च त्रीण्येव त्रैविद्या अभवन्ध्रुवम्।।।। २१ ।।\n।। राजोवाच ।। ।।\nचतुर्धांशेन राज्यं च किंचिद्दत्ता वसुन्धरा ।।\nतस्माच्चतुर्विधेत्येवं ज्ञातिबन्धमतः परम् ।। २२ ।।\nच्यवनो दास्यते कन्यां यूयं कन्यामवाप्नुत ।।\nन वृत्तिर्न च संबंधो भवतां स्यात्कदापि वा ।। २३ ।।\nइति तस्य वचः श्रुत्वा त्रयीविद्याश्च वाडवाः ।।\nस्वेस्वे स्थाने  गताः सर्वे संकेतादनिवृत्त्य च ।। २४ ।।\nपंचदश सहस्राणि ततस्तु द्विजपुंगवाः ।।\nयथागतं गताः सर्वे चातुर्विद्या द्विजोत्तमाः ।। २५ ।।\nतद्दिने अतिवाह्याथ चिंताविष्टेन चेतसा ।।\nवार्यमाणाः स्वपुत्रैस्ते दारैश्च विनयान्वितैः ।। २६ ।।\nएकाग्रमानसा सर्वे न निद्रामुपलेभिरे ।।\nब्राह्मे मुहूर्ते चोत्थाय मायां त्यक्ता हि लौकिकीम् ।। २७ ।।\nपरित्यज्य प्रियान्पुत्रान्दारान्सनिलयानपि ।।\nग्रामोपांतेषु मिलिताः सर्वे वाडवपुंगवाः ।। २८ ।।\nसहस्राणि तदा त्रीणि कृतनित्याह्निकक्रियाः ।।\nविप्रेभ्यो दक्षिणां दत्त्वा संपूज्य कुलमातरम् ।। २९ ।।\nविप्रसंघविनाशाय दक्षिणद्वारसंस्थितः ।।\nसिंदूरपुष्पमालाभिः पूजितो गणनायकः।।3.2.36.१३०।।\nपूजितो बकुलस्वामी सूर्य- सर्वार्थसाधकः।।\nआदराच्च महाशक्तिः श्रीमाता पूजिता तथा।।३१।।\nशांतां चैव नमस्कृत्य ज्ञानजां गोत्रमातरम्।।\nगमनेनोद्यमानास्ते परं हर्षमुपाययुः।।३२।।\nचातुर्विद्या द्विजाश्चैव पुनरामंत्र्य तान्प्रति।।\nपप्रच्छुश्च मुहुः सर्वं समागमनकारणम् ।। ३३ ।।\n।। विप्रा ऊचुः ।। ।।\nन गंतव्यं भवद्भिर्वै गत्वा वाऽऽयांतु सत्वराः ।। ३४ ।।\nयथा रामप्रदत्तं हि उपकल्पयसेऽचिरात् ।।\nश्रुत्वा पुनरथोचुस्ते चातुर्विद्या द्विजोत्तमाः ।। ३५ ।।\nन स्थानेन द्विजैर्वापि न च वृत्त्यां कथंचन ।।\nवयं नैवागमिष्यामः कथनीयं न वै पुनः ।। ३६ ।।\nरघूद्वहेन दत्ता वै वृत्तिर्वो द्विजसत्तमाः ।।\nतां वृत्तिं प्रति यास्यामो जपहोमार्चनादिभिः ।। ३७ ।।\nते पंचदशसाहस्राः पुनस्तानूचुरादरात् ।।\nअस्माभिरत्र स्थातव्यमग्निसेवार्थतत्परैः ।। ३८ ।।\nयुष्माभिस्तत्र गंतव्यं सर्वेषां कार्यसिद्धये ।।\nअन्योन्यं सर्वसाहाया वृत्तिं याम न संशयः ।। ३९ ।।\nत्यक्तस्वकीयवचना वृत्तिहीना भविष्यथ ।।\nततस्तन्मध्यतः कश्चिच्चातुर्विद्य उवाच ह।।3.2.36.१४०।।\nचातुर्विद्य उवाच।।\nपूर्वं हि वृत्तिमस्माकं रामो वै दत्तवान्द्विजाः।।\nचातुर्विद्या महासत्त्वाः स्वधर्मप्रतिपालकाः ।। ४१ ।।\nयाजनाध्ययनायुक्ताः काजेशेन विनिर्मिताः ।।\nदानं दत्त्वा तु रामेण उक्तं हि भवतां पुनः ।। ४२ ।।\nस्थानं त्यक्त्वा न गंतव्यमित्थं हि नियमः कृतः ।।\nआपत्काले तु स्मर्तव्यो वायुपुत्रो महाबलः ।। ४३ ।।\nइति रामेण पूर्वं हि स्वे स्थाने स्थापितास्तदा ।।\nराम वाक्यमन्यथा तत्कृत्वा गच्छेत्कथं पुनः ।। ४४ ।।\nतस्माद्युष्मान्वयं ब्रूमो गच्छत कार्यसिद्धये ।।\nभवतां कार्यसिद्ध्यर्थं वयं होमार्चनादिभिः ।। ४५ ।।\nझटिति कार्यसिद्धिः स्यात्सत्यं सत्यं न संशयः ।।\nइति वाक्यं ततः श्रुत्वा ते द्विजा गमनं प्रति ।। ४६ ।।\nप्रस्थानं च विधायादौ गमनाय मनो दधुः ।।\nत्रिसाहस्रास्तदा  तस्मात्प्रस्थिता द्विजसत्तमाः ।। ४७ ।।\nदेशाद्देशांतरं गत्वा वनाच्चैव वनांतरम् ।।\nतीर्थेतीर्थे कृतश्राद्धाः सुसंत सत्यव्रतपरायणाः ।।\nते गता दूरमध्वानं हनुमद्दर्शनार्थिनः।।3.2.36.१५०।।\nसंध्यामुपासते नित्यं त्रिकालं चैकमानसाः।।\nएवं तु गच्छतां तेषां शकुना अभवच्छुभाः ।। ५१ ।।\nएवं तु गच्छतां तेषां पाथेयं त्रुटितं तदा ।।\nश्रांता ग्लानिं गताः सर्वे पदं परममास्थिताः ।। ५२ ।।\nक्रमित्वा कियती भूमिं पदं गंतुं न तु क्षमाः ।।\nमनसा निश्चयं कृत्वा दृढीकृत्य स्वमानसम् ।। ५३ ।।\nहनtमंतमदृष्ट्वैव न यास्यामो वयं गृहान् ।। त्रै\nविद्यास्तु गतास्तत्र यत्र रामेश्वरो हरिः ।। ५४ ।।\nदृढव्रताः सत्यपराः कन्दमूलफलाशनाः ।।\nध्यायंतो रामरामेति हनूमंतेति वै पुनः ।। ५५ ।।\nगृहीत्वा नियमं तेऽपि त्यक्त्वा चान्नं तथोदकम् ।।\nतृषार्ताश्च क्षुधार्ताश्च ययुर्व्रतपरायणाः ।। ५६ ।।\nएवं तु क्लिश्यमानानां द्विजानां भक्तिभाजनः ।।\nउद्विग्नमानसो रामो हनूमंतमथाब्रवीत् ।। ५७ ।।\nशीघ्रं  गच्छ द्विजार्थे त्वं पवनात्मज धर्मवित् ।।\nक्लिश्यंते वाडवाः सर्वे धर्मारण्यनिवासिनः ।। ५८ ।।\nदह्यते मानसं मेऽद्य नान्यथा शान्तिरस्ति मे ।।\nविप्राणां दुःखकर्त्ता च शास्तव्यो नात्र संशयः ।। ५९ ।।\nयेन वै दुःखिता विप्रास्तेनाहं दुःखितः कपे ।।3.2.36.१६०।।\nरामस्य वचनं श्रुत्वा नमस्कृत्य च राघवम्।।\nकृपया परयाविष्टः प्रादुरासीद्धरीश्वरः।।  ।।६१।।\nवृद्धब्राह्मणरूपेण परीक्षार्थं द्विजन्मनाम्।।\nउवाच परया भक्त्या ब्राह्मणाञ्छ्रमदुर्बलान्।।६२।।\nकृतांजलिपुटो भूत्वा करान्मुक्त्वा कमंडलुम् ।।\nसर्वान्प्रत्यभिवाद्याथ वचनं चेदमब्रवीत् ।। ६३ ।।\nकुतः स्थानादिह प्राप्ता गंतुकामाश्च वै कुतः ।।\nकिमर्थं वै भवद्भिश्च गम्यते दारुणं वनम् ।। ६४।।\n।। विप्रा ऊचुः ।। ।।\nधर्मारण्यात्समायाता निजदुःखं निवेदितुम् ।।\nरामस्य दर्शनार्थं हि गंतुकामा वयं द्विजाः ।। ६५ ।।\nसेतुबंधं महातीर्थं सर्वकामप्रदायकम्।।\nनियमस्थाः क्षीणदेहा रामं द्रष्टुं समुत्सुकाः ।। ६६ ।।\nयत्र रामेश्वरो देवः साक्षाद्वायुसुतः कपिः ।।\nतच्छ्रुत्वा स द्विजः प्राह क्व रामः क्व च वायुजः ।। ६७ ।।\nक्व सेतुबंधरामेशो दूराद्दूरतरो द्विजाः ।।\nव्याघ्रसिंहाकुलं चोग्रं वनं घोरतरं महत्।।\nगत्वा यस्मान्न वर्तंते तदुग्रमनुजीविनः ।।\nनिवर्तध्वं महाभागा यदि कार्यं हि मद्वचः ।। ६९ ।।\nअथवा गम्यतां विप्राश्चिरं  जीव सुखी भव ।।\nवृद्धस्य वाक्यं तच्छ्रुत्वा वाडवाश्चैकमानसाः ।।3.2.36.१७०।।\nविप्र गच्छामहे सर्वे रामपार्श्वमसंशयः ।।\nम्रियेत यदि मार्गेऽस्मिन्रामलोक मवाप्नुय्रात् ।। ७१ ।।\nजीवन्वृत्तिमवाप्नोति रामदेव न संशयः ।।\nअन्यथा शरणं नास्ति अस्माकं राघवं विना ।। ७२ ।।\nइत्युक्त्वा निर्गताः सर्वे रामदर्शनतत्पराः ।।\nदिनांतमतिवाह्याथ प्रभाते विमले पुनः ।। ७३ ।।\nहनुमान्ब्रह्मरूपी स वृद्धः पूर्वगुणान्वितः ।।\nकमंडलुधरो धीमानभिवादनत त्परः ।। ७४ ।।\nकुत्रस्थानादिह प्राप्ताः सर्वे यूयं हि वाडवाः ।।\nकुत्रास्ति वा महालाभो विवाहोत्सव एव वा ।। ७५ ।।\nइति तस्य वचः श्रुत्वा वाडवा विस्मयं गताः ।।\nप्रणामपूर्वां विज्ञप्तिं कथयामासुरादृताः ।। ७६ ।।\nअस्माकं तु पुरा वृत्तं महदाश्चर्यकारकम् ।।\nभूमिदेव शृणुष्व त्वं दयालुर्दृश्यसे  यतः ।। ७७ ।।\nआदौ सृष्टिसमारंभे स्थापिता केशवेन च ।।\nशिवेन ब्रह्मणा चैव त्रिमूर्तिस्थापिता वयम् ।। ७८ ।।\nश्री रामेण ततः पश्चाज्जीर्णोद्धारेण स्थापिताः ।।\nग्रामाणां वेतनं दत्तं हरिराजेन चादरात्।।७९।।\nचतुश्चत्वारिंशदधिकचतुःशतमितात्मनाम् ।।\nग्रामास्त्रयोदशार्चार्थं सीतापुरसमन्विताः।।। ।।3.2.36.१८०।।\nषट्त्रिंशच्च सहस्राणि वणिजो द्विजपालने ।।\nगोभूजसंज्ञास्ते शूद्रास्तेभ्यः सपादलक्षकाः ।। ८१ ।।\nते च जातास्त्रिधा तात गोभूजाडालजा स्तथा ।।\nमांडलीयास्तथा चैते त्रिविधाश्च मनोरमाः ।।८२।।\nवृत्त्यर्थं तेन दत्ता वै ह्यनर्घ्या रत्नकोटयः ।।\nतदा ते मोढ १८००० गोभूजा१८० ०० ।\nमांडलीया १२५००० अडालजाः १८००० ।।८३।।\nअधुना वाडवश्रेष्ठ आमोनाम महीपतिः ।।\nशासनं रामचंद्रस्य न मानयति दुर्मतिः ।।८४।।।\nजामाता तस्य दुष्टो वै नाम्ना कुमारपालकः ।।\nपाषंडैर्वेंष्टितो नित्यं कलिधर्मेण संमतः ।। ८५ ।।\nइन्द्रसूत्रेण जैनेन प्रेरितो बौद्धधर्मिणा ।।\nशासनं तेन लुप्तं हि रामदत्तं न संशयः ।। ८६ ।।\nवाणिजस्तादृशाः केऽपि तन्मनस्का बभूविरे ।।\nनिषेधयंति रामं ते हनुमंतं महामतिम् ।।८७।।\nप्रत्ययं तु विना विप्रा न दास्यामीति निश्चितम् ।।\nतं ज्ञात्वा तु इमे विप्रा रामं शरणमाययुः ।।८८।।\nहनुमंतं महावीरं रामशासनपालकम् ।।\nतस्माद्गच्छामहे सर्वे रामं प्रति महामते ।। ८९ ।।\nआंजनेयो यदास्माकं न दास्यति समीहितम् ।।\nअनाहारव्रतेनैव प्राणांस्त्यक्ष्यामहे वयम् ।। 3.2.36.१९० ।।\nअस्माभिस्ते विशेषेण कथितं परिपृच्छते ।।\nस्नेहभावं विचिंत्याशु निजवृत्तिं प्रकाशय ।।९१।।\nहनुमानुवाच ।।\nप्राप्ते कलियुगे विप्राः क्व देवदर्शनं भवेत् ।।\nनिवर्त्तध्वं हि विप्रेन्द्रा यदीच्छथ सुखं महत् ।। ९२ ।।\nव्याघ्रसिंहाकुले शून्ये वने वनगजाश्रिते ।।\nबहुदावसमाविष्टे प्रवेष्टुं नैव शक्यते ।। ९३ ।।\n।। विप्रा ऊचुः ।। ।\nअतीते दिवसे विप्र एकं कथितवानिदम् ।।\nअद्यैव त्वं समागम्य एवमेव प्रभाषसे ।। ९४ ।।\nकस्त्वं वाडवरूपेण रामो वाप्यथ वायुजः ।।\nसत्यं कथय नः स्वास्मिन्दयां कृत्वा महाद्विज ।। ९५ ।।\nहनुमान्कथयामास गोपितं यद्द्विजाग्रतः ।।\nहनुमानित्यहं विप्रा बुध्यध्वं निश्चिता हि माम् ।। ९६ ।।\nस्वरूपं प्रकटीकृत्य लांगूलं दर्शयन्महत् ।। ९७ ।। ।।\nहनुमानुवाच ।। ।।\nअयमंभोनिधिः साक्षात्सेतुबंधो मनोरमः ।।\nअयं रामेश्वरो देवो गर्भवासविनाशकृत् ।। ९८ ।।\nइयं तु नगरी श्रेष्ठा लंकानामेति विश्रुता ।।\nयत्र सीता मया प्राप्ता रामशोकापहारिणी ।। ९९ ।।\nतर्जन्यग्रे द्विजश्रेष्ठा अगम्या मां विना परैः ।।\nसा सुवर्णमयी भाति यस्यां राज्ये विभीषणः ।। 3.2.36.२०० ।।\nस्थापितो रामदेवेन सेयं लंका महापुरी ।।\nनियमस्थैः साधुवृंदैस्तीर्थयात्राप्रसंगतः ।। २०१ ।।\nआनीय गंगासलिलं रामेशमभिषिच्य च ।।\nक्षिप्ता एते महाभारा दृश्यंते सागरांतरे ।।२०२।।।\nनिष्पापास्तेन संजाताः साधवस्ते दृढव्रताः ।।\nनूनं पुण्योदये वृद्धिः पापे हानिश्च जायते ।। २०३ ।।\nस्थानभ्रष्टाः कृताः पूर्वं चातुर्विद्या द्विजातयः ।।\nजीर्णोद्धारेण रामेण स्थापिताः पुनरेव हि ।।\nपूर्वजन्मनि भो विप्रा हरिपूजा कृता मया ।। २०४ ।।\nसांप्रतं निश्चला भक्तिर्भवत्सेवा हि दृश्यते ।।\nतेन पुण्यप्रभावेण तुष्टो दास्यामि वो वरम् ।। २०५ ।।\nधन्योहं कृतकृत्योहं सुभाग्योहं धरातले ।।\nअद्य मे सफलं जन्म जीवितं च सुजीवितम् ।। २०६ ।।\nयदहं ब्राह्मणानां च प्राप्तवांश्चरणांतिकम् ।। २०७ ।।\n।। व्यास उवाच ।। ।।\nदृष्ट्वैव हनुमन्तं ते पुलकांकितविग्रहाः ।।\nसगद्गदं यथोचुस्ते वाक्यं वाक्यविशारदाः ।। २०८ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्य माहात्म्ये  हनुमत्समागमो नाम षट्त्रिंशोऽध्यायः।।३६।।"
  }
]
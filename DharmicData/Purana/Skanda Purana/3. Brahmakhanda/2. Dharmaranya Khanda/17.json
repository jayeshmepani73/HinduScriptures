[
  {
    "text": "।। व्यास उवाच ।। ।।\nदक्षिणे स्थापिता राजञ्छाँता देवी महाबला ।।\nसा विविधाम्बरधरा वनमालाविभूषिता ।। १ ।।\nतामसी सा महाराज मधुकैटभनाशिनी ।।\nविष्णुना तत्र वै न्यस्ता शिवपत्नी नृपोत्तम ।। २ ।।\nसा चैवाष्टभुजा रम्या मेघश्यामा मनोरमा ।।\nकृष्णांबरधरा देवी व्याघ्रवाहनसंस्थिता ।। ३ ।।\nद्वीपिचर्मपरीधाना दिव्याभरणभूषिता ।।\nघंटात्रिशूलाक्षमालाकमंडलुधरा शुभा।। ४।।\nअलंकृतभुजा देवी सर्वदेवनमस्कृता ।।\nधनं धान्यं सुतान्भोगान्स्वभक्तेभ्यः प्रयच्छति ।। ५ ।।\nपूजयेत्कमलै र्दिव्यैः कर्पूरागरुचंदनैः ।।\nतदुद्देशेन तत्रैव पूजयेद्द्विजसत्तमान् ।। ६ ।।\nकुमारीर्भोजयेदन्नैर्विविधैर्भक्तिभावतः ।।\nधूपैर्दीपैः फलैः रम्यैः पूजयेच्च सुरादिभिः ।। ७ ।।\nमांसैस्तु विविधैर्दिव्यैरथवा धान्यपिष्टजैः ।।\nअन्यैश्च विविधैर्धान्यैः पायसैर्वटकैस्तथा ।। ८ ।।\nओदनैः कृशरापूपैः पूजयेत्सुसमाहितः ।।\nस्तुतिपाठेन तत्रैव शक्तिस्तोत्रैर्मनोहरैः ।। ९ ।।\nरिपवस्तस्य नश्यंति सर्वत्र विजयी भवेत् ।।\nरणे राजकुले द्यूते लभते जयमंगलम् ।। 3.2.17.१० ।।\nसौम्या शांता महाराज स्थापिता कुलमातृका ।।\nश्रीमाता सा प्रसिद्धा च माहात्म्यं शृणु भूपते ।। ११ ।।\nकुलमाता महाशक्तिस्तत्रास्ते नृपसत्तम ।।\nकुमारी ब्रह्मपुत्री सा रक्षार्थं विधिना कृता ।। १२ ।।\nस्थानमाता च सा देवी श्रीमाता साभिधानतः ।।\nत्रिरूपा सा द्विजातीनां निर्मिता रक्षणाय च ।। १३ ।।\nकमण्डलुधरा देवी घण्टाभरणभूषिता ।।\nअक्षमालायुता राजञ्छुभा सा शुभरूपिणी ।। १४ ।।\nकुमारी चादिमाता च स्थानत्राणकरापि च ।।\nदैत्यघ्नी कामदा चैव महामोहविनाशिनी ।। १५ ।।\nभक्तिगम्या च सा देवी कुमारी ब्रह्मणः सुता ।।\nरक्तांबरधरा साधुरक्तचंदनचर्चिता ।। १६ ।।\nरक्तमाल्या दशभुजा पंचवक्त्रा सुरेश्वरी ।।\nचंद्रावतंसिका माता सुरा सुरनमस्कृता ।। १७ ।।\nसाक्षात्सरस्वतीरूपा रक्षार्थं विधिना कृता ।।\nॐकारा सा महापुण्या काजेशेन विनिर्मिता ।। १८ ।।\nऋषिभिः सिद्धयक्षा दिसुरपन्नगमानवैः ।।\nप्रणम्यांघ्रियुगा तेभ्यो ददाति मनसेप्सितम् ।। १९ ।।\nपालयन्ती च संस्थानं द्विजातीनां हिताय वै ।।\nयथौरसान्सुतान्माता पालयन्तीह सद्गुणैः ।। 3.2.17.२० ।।\nअथ पालयती देवी श्रीमाता कुलदेवता ।।\nउपद्रवाणि सर्वाणि नाशयेत्सततं स्तुता ।। २१ ।।\nसर्वविघ्नोपशमनी श्रीमाता स्मरणेन हि ।।\nविवाहे चोपवीते च सीमंते शुभकर्मणि ।। २२ ।।\nसर्वेषु भक्तकार्येषु श्रीमाता पूज्यते सदा ।।\nयथा लंबोदरं देवं पूज यित्वा समारभेत् ।। २३ ।।\nकार्यं शुभं सर्वमपि श्रीमातरं तथा नृप ।।\nयत्किंचिद्भोजनं त्वत्र ब्राह्मणेभ्यः प्रयच्छति ।। २४ ।।\nअथवा विनिवेद्यं च क्रियते यत्परस्परम् ।।\nअनिवेद्य च तां राजन्कुर्वाणो विघ्नमेष्यति ।। २५ ।।\nतस्मात्तस्यै निवेद्याथ ततः कर्म समारभेत् ।।\nतद्वरेणाखिलं कर्म अविघ्नेन हि सिद्धति ।।\nहेमंते शिशिरे प्राप्ते पूजयेद्धर्मपुत्रिकाम् ।। २६ ।।\nहेमपत्रे समालिख्य राजते वाथ कारयेत् ।।\nपादुकां चोत्तमां राजञ्छ्रीमातायै निवेदयेत् ।। २७ ।।\nस्नात्वा चैव शुचिर्भूत्वा तिलामलकमिश्रितैः।।\nवासोभिः सुमनोभिश्च दुकूलैः सुमनोहरैः ।। २८ ।।\nलेपयेच्चंदनैः शुभ्रैः कुकुमैः सिंदुरासकैः ।।\nकर्पूरागुरुकस्तूरीमिश्रितैः कर्द्दमैस्तथा ।। २९ ।।\nकर्णिकारैश्च कह्लारैः करवीरैः सितारुणैः ।।\nचंपकैः केतकीभिश्च जपा कुसुमकैस्तथा ।। 3.2.17.३० ।।\nयक्षकर्द्दमकैश्चैव विल्वपत्रैरखंडितैः ।।\nपालाशजातिपुष्पैश्च वटकैर्माषसंभवैः ।।\nपूपभक्तादिदालीभिस्तोषयेच्छाकसंचयैः ।। ।। ३१ ।।\nधूपदीपादिपूर्वं तु पूजयेज्जगदंबिकाम् ।।\nतद्धियैव कुमारीर्वै विप्रानपि च भोजयेत् ।।\nपायसैर्घृतयुक्तैश्च शर्करामिश्रितैर्नृप ।। ३२ ।।\nपक्वान्नैर्मोदकाद्यैश्च तर्पयेद्भक्तिभावतः ।।\nतर्प्यमाणे द्विजैकस्मिन्सहस्रफलमश्नुते ।।३३।।\nदैत्यानां घातकं स्तोत्रं वाचयेच्च पुनः पुनः ।।\nएकाग्रमानसो भूत्वा श्रीमातरं स्तुवीय यः ।।३४।।\nतस्य तुष्टा वरं दद्यात्स्नापिता पूजिता स्तुता ।।\nअनिष्टानि च सर्वाणि नाशयेद्धर्मपुत्रिका ।।३५।।\nअपुत्रो लभते पुत्रान्नि र्धनो धनवान्भवेत्।।\nराज्यार्थी लभते राज्यं विद्यार्थी लभते च ताम्।।३६।।\nश्रियोर्थी लभते लक्ष्मीं भार्यार्थी लभते च ताम् ।।\nप्रसादाच्च सरस्वत्या लभते नात्र संशयः ।। ३७ ।।\nअन्ते च परमं स्थानं यत्सुरैरपि दुर्लभम् ।।\nप्राप्नोति पुरुषो नित्यं सरस्वत्याः प्रसादतः ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये श्रीमातामाहात्म्यवर्णनंनाम सप्तदशोऽध्यायः ।। १७ ।। ।।"
  }
]
[
  {
    "text": "।। नारद उवाच ।। ।।\nज्ञातिभेदे तु संजाते तस्मिन्मोहेरके पुरे ।।\nत्रैविद्यैः किं कृतं ब्रह्मंस्तन्ममाचक्ष्व पृच्छतः ।। १ ।।। ।।\n।। ब्रह्मोवाच ।। ।।\nस्वस्थाने वाडवाः सर्वे हर्षनिर्भरमानसाः ।।\nअग्निहोत्रपरा केऽपि केऽपि यज्ञपरायणाः ।। २ ।।\nकेऽपि चाग्निसमाधानाः केऽपि स्मार्ता निरंतरम् ।।\nपुराणन्यायवेत्तारो वेदवेदांगवादिनः ।। ३ ।।\nसुखेन स्वान्सदाचारान्कुर्वन्तो ब्रह्मवादिनः ।।\nएवं धर्मसमाचारान्कुर्वतां कुशलात्मनाम् ।। ४ ।।\nस्थानाचारान्कुलाचारानधिदेव्याश्च भाषितान् ।।\nधर्मशास्त्रस्थितं सर्वं काजेशैरुदितं च यत् ।। ५ ।।\nपरंपरागतं धर्म मूचुस्ते वाडवोत्तमाः ।। ६ ।।\n।। ब्राह्मणा ऊचुः ।। ।।\nउपास्ते यश्च लिखितं रक्तपादैस्तु वाडवाः ।।\nज्ञातिश्रेष्ठः स विज्ञेयो वलिर्देयस्ततः परम् ।। ७ ।।\nरक्तचंदनं प्रसाध्याथ प्रसिद्धं स्वकुलं तथा ।।\nकुंकुमारक्तपादैस्तैर्गंधपुष्पादिचर्चितैः ।। ८ ।।\nसंभूय लिखितं तच्च रक्तपादं तदुच्यते ।।\nरामस्य लेख्यं ते सर्वे पूजयंतु समाहिताः ।। ९ ।।\nरामस्य करमुद्रां च पूजयंतु द्विजाः सदा ।।\nयेषां दोषाः सदाचारे व्यभिचारादयो यदि ।। ।। 3.2.40.१० ।।\nतेषां दण्डो विधेयस्तु य उक्तो विधिवद्विजैः ।।\nचिह्नं न राममुद्राया यावद्दंडं ददाति न ।। ११ ।।\nविना दण्डप्रदानेन मुद्राचिह्नं न धार्यते ।।\nमुद्राहस्ताश्च विज्ञेया वाडवा नृपसत्तम ।। १२ ।।\nपुत्रे जाते पिता दद्द्याच्छ्रीमात्रे तु बलिं सदा ।।\nपलानि विंशतिः सर्प्पिर्गुडः पंचप लानि च ।। १३ ।।\nकुंकुमादिभिरभ्यर्च्य जातमात्रः सुतस्तदा ।।\nषष्ठे च दिवसे राजन्षष्ठीं पूजयते सदा ।। १४ ।।\nदद्यात्तत्र बलिं साज्यं कुर्याद्धि बलिपंचकम् ।।\nपंचप्रस्थान्बलीन्दद्यात्सवस्त्राञ्छ्रीफलैर्युतान् ।। १५ ।।\nकुंकुमादिभिरभ्यर्च्य श्रीमात्रे भक्तिपूर्वकम् ।।\nवितशाठ्यं न कुर्वीत कुले संततिवृद्धये ।। १६ ।।\nतद्धि चार्पयता द्रव्यं वृद्धौ यद्ध्रीणितं पुनः ।।\nजन्मनो नंतरं कार्यं जातकर्म यथाविधि ।। १७ ।।\nविप्रानुकीर्तिता याश्च वृत्तिः सापि विभज्यते ।।\nप्रथमा लभ्यमाना च वृत्तिर्वै यावती पुनः ।। १८।।\nतस्या वृत्तेरर्द्धभागो गोत्रदेव्यै तु कल्प्यताम् ।।\nद्विगुणं वणिजा चैव पुत्रं जाते भवेदिति ।। १९ ।।\nमांडलीयाश्च ये शूद्रास्तेषामर्ककरं त्विदम् ।।\nअडालजानां त्रिगुणं गोभुजानां चतुर्गुणम् ।। 3.2.40.२० ।।\nइत्येतत्कथितं सर्वमन्यच्च शूद्रजातिषु ।।\nयस्य दोषस्तु हत्यायाः समुद्भूतो विधेर्वशात् ।। २१ ।।\nदण्डस्तु विधिवत्तस्य कर्त्तव्यो वेदशास्त्रिभिः ।।\nअन्यायो न्यायवादी स्यान्निर्द्दोषे दोषदायकः ।। २२ ।।\nपंक्तिभेदस्य कर्ता च गोसहस्रवधः स्मृतः ।।\nवृत्तिभागविभजनं तथा न्यायविचारणम् ।।\nश्रीरामदूतकस्याग्रे कर्त्तव्यमिति निश्चयः ।। २३ ।।\nतस्य पूजां प्रकुर्वीत तदा कालेऽथवा सदा।।\nतैलेन लेपयेत्तस्य देहे वै विघ्नशांतये ।। २४ ।।\nधूपं दीपं फलं दद्यात्पुष्पैर्नानाविधैः किल ।।\nपूजितो हनुमानेव ददाति तस्य वांछितम् ।। २५ ।।\nप्रतिपुत्रं तु तस्याग्रे कुर्यान्नान्यत्र कुत्रचित् ।।\nश्रीमाताबकुलस्वामिभागधेयं तु पूर्वतः ।। २६ ।।\nपश्चात्प्रतिग्रहं विप्रैः कर्त्तव्यमिति निश्चितम् ।।\nसमागमेषु विप्राणां न्यायान्यायविनिर्णये ।। ।। २७ ।।\nनिर्णयं हृदये धृत्वा तत्रस्थं श्रावयेद्द्विजान् ।।\nकेवलं धर्मबुद्ध्या च पक्षपातं विवर्जयेत् ।। २८ ।।\nसर्वेषां संमतं कार्यं तद्ध्यविकृतमेव च ।।\nआकारितस्ततो विप्रः सभायां भयमेति चेत् ।। २९ ।।\nन तस्य वाक्यं श्रोतव्यं निर्णीतार्थनिवारणे ।।\nयस्य वर्जस्तु क्रियते मिलित्वा सर्व वाडवैः ।। 3.2.40.३० ।।\nखानपानादिकं सर्वं कार्यं तेन विवर्जयेत् ।।\nतस्य कन्या न दातव्या तत्संसर्गी च तादृशः ।। ३१ ।।\nततो दंडं प्रकुर्वीत सर्वैरेव द्विजोत्तमैः ।।\nभोजनं कन्यकादानमिति दाशरथेर्मतम् ।। ३२ ।।\nयत्किंचित्कुरुते पापं लब्धुं स्थलमथापि वा ।।\nशुष्कार्द्रं वसते चान्ने तस्मादन्नं परि त्यजेत् ।। ३३ ।।\nकुर्वंस्तत्पापभागी स्यात्तस्य दंडो यथाविधि ।।\nन्यायं न पश्यते यस्तु शक्तौ सत्यां सदा यतः ।।३४।।\nपापभागी स विज्ञेय इति सत्यं न संशयः ।।\nउत्कोचं यस्तु गृह्णाति पापिनां दुष्टकर्मिणाम् ।।\nसकलं च भवेत्तस्य पापं नैवात्र सशयः ।।३५।।\nतस्यान्नं गृह्यते नैव कन्यापि न कदाचन ।।\nहितमाचरते यस्तु पुत्राणामपि वै नरः ।। ३६ ।।\nस एतान्नियमान्सर्वान्पालयेन्नात्र संशयः ।।\nएवं पत्रं लिखित्वा तु वाडवास्ते प्रह र्षिताः ।। ३७ ।।\nप्राप्ते कलियुगे घोरे यथा पापं न कुर्वते ।।\nइति ज्ञात्वा तु सर्वे ते न्यायधर्मं प्रचक्रिरे ।। ३८ ।।\n।। व्यास उवाच ।। ।।\nकलौ प्राप्ते द्विजाः सर्वे स्थानभ्रष्टा यतस्ततः।।\nपक्षमुत्कलं ग्रहीष्यंति तथा स्युः पक्षपातिनः ।। ३९ ।।\nभोक्ष्यंते म्लेच्छकग्रामान्कोलाविध्वंसिभिः किल ।।\nवेदभ्रष्टाश्च ते विप्रा भविष्यंति कलौ युगे॥ 3.2.40.४० ॥\n॥ युधिष्ठिर उवाच॥ ॥\nदेशेदेशे गमिष्यंति ते विप्रा वणिजस्तथा॥\nकथं वै ज्ञायते सर्वै केन चिह्नेन मारिष।॥११॥\nयस्मिन्गोत्रे समुत्पन्ना वाडवा ये महाबलाः ॥४२॥\nव्यास उवाच।॥\nज्ञायते गोत्रसंज्ञाऽथ केचिच्चैव पराक्रमैः ॥\nयस्ययस्य च यत्कर्म तस्य तस्यावटंककः॥४३॥\nअवटंकैर्हि ज्ञायंते नान्यथा ज्ञायते क्वचित्॥\nगोत्रैश्च प्रवरैश्चैव अवटंकैर्नृपात्मज॥४४॥\nज्ञायंते हि द्विजा राजन्मोढ ब्राह्मणसत्तमाः॥१९॥\n॥ युधिष्ठिर उवाच ॥ ॥\nगोत्रैश्च प्रवरैश्चैव श्रुता एते तवाननात् ॥\nकां वा शाखामधीयानास्तन्मे ब्रूहि पितामह ॥ १६॥ ॥\n॥ व्यास उवाच ॥ ॥\nज्ञायंते यत्रयत्रस्था माध्यंदिनीया महाबलाः ॥\nकौथमीं च समाश्रित्य केचिद्विप्रा गुणान्विताः ॥४७॥\nऋगथर्वणजा शाखा नष्टा सा च महामते॥\nएवं वै वर्तमानास्ते वाडवा धर्मसंभवाः॥४८॥\nधर्मारण्ये महाभागाः पुत्रपौत्रान्विताऽभवन् ॥\nशूद्राः सर्वे महाभागाः पुत्रपौत्र समावृताः ॥ ४९॥\nधर्मारण्ये महातीर्थे सर्वे ते द्विजसेवकाः ॥\nअभवन्रामभक्ताश्च रामाज्ञां पालयंति च ॥ 3.2.40.५० ॥\nआज्ञामत्याऽऽदरेणेह हनूमंतश्च  वीर्यवान् ॥\nपालयेत्सोऽपि चेदानीं सुप्राप्ते वै कलौ युगे ॥ ५१ ।\nअदृष्टरूपी हनुमांस्तत्र भ्रमति नित्यशः॥\nत्रैविद्या वाडवा यत्र चातुर्विद्यास्तथैव च ॥ ५२ ॥\nसभायामुपविष्टा येऽन्यायात्पापं प्रकुर्वते ॥\nजयो हि न्यायकर्तॄणामजयोऽन्यायकारिणाम् ॥ ५३ ॥\nसापराधे यस्तु पुत्रे ताते भ्रातरि चापि वा ।।\nपक्षपातं प्रकुर्वीत तस्य कुप्यति वायुजः॥ ५४॥\nकुपितो हनुमानेष धननाशं करोति वै॥\nपुत्रनाशं करोत्येव धामनाशं तथैव च ॥ ५५ ॥\nसेवार्थं निर्मितः शूद्रो न विप्रान्परिषेवते ॥\nवृत्तिं वा न ददात्येव हनुमांस्तस्य कुप्यति ॥ ५६ ॥\nअर्थनाशं पुत्रनाशं स्थाननाशं महा भयम् ॥\nकुरुते वायुपुत्रो हि रामवाक्यमनुस्मरन् ॥ ५७॥\nयत्र कुत्र स्थिता विप्राः शूद्रा वा नृपसत्तम ॥\nन निर्द्धना भवेयुस्ते प्रसादाद्राघवस्य च ॥५८॥\nयो मूढश्चाप्यधर्मात्मा पापपाषंडमाश्रितः ।\nनिजान्विप्रान्परित्यज्य  परज्ञातींश्च मन्यते ॥ ५९॥\nतस्य पूर्वकृतं पुण्यं भस्मीभवति नान्यथा ॥\nअन्येषां दीयते दानं स्वल्पं वा यदि वा बहु ॥ 3.2.40.६० ॥\nयथा भवति वै पूर्वं ब्रह्मविष्णुशिवैः कृतम् ॥\nतस्य देवा न गृह्णंति हृव्यं कव्यं च पूर्वजाः ॥ ६१॥\nवंचयित्वा निजान्विप्रानन्येभ्यः प्रददेत्तु यः ॥\nतस्य जन्मार्जितं पुण्यं भस्मीभवति तत्क्षणात् ॥६२॥\nब्रह्मविष्णुशिवैश्चैव पूजिता ये द्विजोत्तमाः।। ते\nषां ये विमुखाः शूद्रा रौरवे निवसंति ते।। ६३।।\nयो लौल्याच्च कुलाचारं गोत्राचारं प्रलोपयेत्।।\nस्वाचारं यो न कुर्वीत कदाचिद्वै विमोहितः।।६४।।\nसर्वनाशो  भवेत्तस्य भस्मीभवति तत्क्षणात् ॥\nतस्मात्सर्वः कुलाचारः स्थानाचारस्तथैव च ॥ ६५॥\nगोत्राचारः पालनीयो यथावित्तानुसारतः ॥\nएवं ते कथितं राजन्धर्मारण्यं पुरातनम्॥ ६६॥\nस्थापितं देवदेवैश्च ब्रह्मविष्णुशिवादिभिः ॥\nधर्मारण्यं कृतयुगे त्रेतायां सत्यमंदिरम्॥\nद्वापरे वेदभवनं कालौ मोहेरकं स्मृतम् ॥ ६७ । । !\nब्रह्मोवाच ॥ ॥\nय इदं शृणुयात्पुत्र श्रद्धया परया युतः॥\nधर्मारण्यस्य माहात्म्यं सर्वकिल्बिषनाशनम् ॥ ६८॥\nमनोवाक्कायजनितं पातकं त्रिविधं च यत्॥\nतत्सर्वं नाशमायाति श्रवणात्कीर्तनात्सुकृत् ॥ ६९॥\nधन्यं  यशस्यमायुष्यं सुखसंतानदायकम्॥\nमाहात्म्यं शृणुयाद्वत्स सर्वसौख्याप्तये नरः ॥ 3.2.40.७० ॥\nसर्वतीर्थेषु यत्पुण्यं सर्वक्षेत्रेषु यत्फलम्॥\nतत्फलं समवाप्नोति धर्मारण्यस्य सेवनात् ॥ ७१ ॥\n॥ नारद उवाच ॥ ॥\nधर्मारण्यस्य माहात्म्यं यच्छ्रुतं त्वन्मुखांबुजात् ॥\nधर्मवाप्यां यत्र धर्म्मस्तपस्तेपे सुदुष्कुरम् ॥ ७२॥\nतस्य क्षेत्रस्य महिमा मया त्वत्तोऽवधारितः ॥\nस्वस्ति तेऽस्तु गमिष्यामि धर्मारण्यदिदृक्षया ॥७३।।\nतत्र वाक्यजलौघेन पावितोऽहं चतुर्मुख ॥ ७४ । ।\nव्यास उवाच ॥ ॥\nइदमाख्यानकं सर्वं कथितं पांडुनंदन ॥\nयच्छ्रुत्वा गोसहस्रस्य फलं प्राप्नोति मानवः ॥ ॥७५॥\nअपुत्रो लभते पुत्रान्निर्द्धनो धनवान्भवेत् ॥\nरोगी रोगात्प्रमुच्येत बद्धो मुच्येत बंधनात् ॥ ७६ ॥\nविद्यार्थी लभते विद्यामुत्तमां कर्मसाधनाम् ॥\nतीर्थयात्राफलं तस्य कोटिकन्याफलं लभेत् ॥ ७७ ॥\nयः श्रृणोति नरो भक्त्या नारी वाथ नरोत्तम ॥\nनिरयं नैव पश्यंति एकोत्तरशतैः सह ॥ ७८॥\nशुभे देशे निवेश्याथ क्षौमवस्त्रादिभिस्तथा ॥\nपुराणपुस्तकं राजन्प्रयतः शिष्टसंमतः ॥ ७९॥\nअर्चयेच्च यथा न्यायं गंधमाल्यैः पृथक्पृथक् ॥\nसमाप्तौ नृप ग्रंथस्य वाचकस्यानुपूजनम् ॥ 3.2.40.८० ॥\nदानादिभिर्यथान्यायं संपूर्णफलहेतवे ॥\nमुद्रिकां कुंडले चैव ब्रह्मसूत्रं हिरण्मयम् ॥ ८१ ॥\nवस्त्राणि च विचित्राणि गंधमाल्यानुलेपनैः ॥\nदेववत्पूजनं कृत्वा गां च दद्यात्पयस्विनीम् ॥ ८२ ॥\nएवं विधानतः श्रुत्वा धर्मारण्यकथानकम्॥\nधर्मारण्यनिवासस्य फलमाप्नोत्यसंशयम् ॥ ८३ ॥\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये धर्मारण्यनिवासिव्यवस्थावर्णनपूर्वक धर्मारण्यपुराणश्रवणमाहात्म्यवर्णनंनाम चत्वारिंशोऽध्यायः ॥ ४० ॥"
  }
]
[
  {
    "text": "।। व्यास उवाच ।। ।।\nततः प्रभाते विमले कृतपूर्वाह्निकक्रियाः ।।\nशुभवस्त्रपरीधानाः फल हस्ताः पृथक्पृथक् ।। १ ।।\nरत्नांगदाढ्यदोर्दंडा अंगुलीयकभूषिताः ।।\nकर्णाभरणसंयुक्ताः समाजग्मुः प्रहर्षिताः ।। २ ।।\nराजद्वारं तु संप्राप्य संत स्थुर्ब्रह्मवादिनः ।।\nतान्दृष्ट्वा राजपुत्रस्तु ईषत्प्रहसितो बली ।। ३ ।।\nरामं च हनुमंतं च गत्वा विप्राः समागताः ।।\nश्रूयतां मंत्रिणः सर्वे दृश्यंतो द्विज सत्तमान् ।। ४ ।\nएतदुक्त्वा तु वचनं तूष्णीं भूत्वा स्थितो नृपः ।।\nततो द्वित्रा द्विजाः सर्वे उपविष्टाः क्रमात्ततः ।। ५ ।।\nक्षेमं पप्रच्छुर्नृपतिं हस्तिरथपदातिषु ।।\nततः प्रोवाच नृपतिर्विप्रान्प्रति महामनाः ।। ६ ।।\nअरिहंतप्रसादेन सर्वत्र कुशलं मम ।।\nसा जिह्वा या जिनं स्तौ ति तौ करौ यौ जिनार्चनौ ।। ७ ।।\nसा दृष्टिर्या जिने लीना तन्मनो यज्जिने रतम् ।।\nदया सर्वत्र कर्तव्या जीवात्मा पूज्यते सदा ।। ८ ।।\nयोगशाला हि गंतव्या कर्त्तव्यं गुरुवंदनम् ।।\nन चकारं महामंत्रं जपितव्यमहर्निशम् ।। ९ ।।\nपंचूषणं हि कर्त्तव्यं दातव्यं श्रमणे सदा ।।\nश्रुत्वा वाक्यं ततो विप्रास्तस्य दंतानपीडयन् ।। 3.2.38.१० ।।\nविमुच्य दीर्घनिश्वासमूचुस्ते नृपतिं प्रति ।।\nरामेण कथितं राजन्धीमता च हनूमता ।। ११।।\nदीयतां विप्रवृत्तिं च धर्मिष्ठोऽसि धरातले ।।\nज्ञायते तव द्दत्ता स्यान्मदत्ता नैव नैव च ।।१२।।\nरक्षस्व रामवाक्यं त्वं यत्कृत्वा त्वं सुखी भव ।।१३।। ।।\n।। राजोवाच ।। ।।\nयत्र रामहनूमंतौ यांतु सर्वेऽपि तत्र वै ।।\nरामो दास्यति सर्वस्वं किं प्राप्ता इह वै द्विजाः ।। १४ ।।\nन दास्यामि न दास्यामि एकां चैव वराटिकाम् ।।\nन ग्रामं नैव वृत्तिं च गच्छध्वं यत्र रोचते ।। १५ ।।\nतच्छ्रुत्वा दारुणं वाक्यं द्विजाः कोपाकुलास्तदा ।।\nसहस्व रामकोपं हि साम्प्रतञ्च हनूमतः ।। १६ ।।\nइत्युक्त्वा हनुमद्दत्ता वामकक्षोद्भवा पुटी ।।\nप्रक्षिप्ता चास्य निलये व्यावृत्ता द्विजसत्तमाः ।। १७ ।।\nगते तदा विप्रसंघे ज्वालामालाकुलं त्वभूत् ।।\nअग्निज्वालाकुलं सर्वं संजातं चैव तत्र हि ।। १८ ।।\nदह्यंते राजवस्तूनिच्छत्राणि चामराणि च ।।\nकोशागाराणि सर्वाणि आयुधागारमेव च ।।१९।।\nमहिष्यो राजपुत्राश्च गजा अश्वा ह्यनेकशः ।।\nविमानानि च दह्यंते दह्यंते वाहनानि च ।।3.2.38.२०।।\nशिबिकाश्च विचित्रा वै रथाश्चैव सहस्रशः ।।\nसर्वत्र दह्यमानं च दृष्ट्वा राजापि विव्यथे ।। २१ ।।\nन कोपि त्राता तस्यास्ति मानवा भयविक्लवाः ।।\nन मंत्रयंत्रैर्वह्निः स साध्यते न च मूलिकैः ।। २२ ।।\nकौटिल्यकोटिनाशी च यत्र रामः प्रकुप्यते ।।\nतत्र सर्वे प्रणश्यंति किं तत्कुमारपालकः ।। २३ ।।\nसर्वं तज्जवलितं दृष्ट्वा नग्नक्षपणकास्तदा ।।\nधृत्वा करेण पात्राणि नीत्वा दंडाञ्छुभानपि ।। २४ ।।\nरक्तकंबलिका गृह्य वेपमाना मुहुर्मुहुः ।।\nअनुपानहिकाश्चैव नष्टाः सर्वे दिशो दश ।। २६ ।।\nकोलाहलं प्रकुर्वाणाः पलायध्वमिति ब्रुवन् ।।\nदाहिता विप्रमुख्यैश्च वयं सर्वे न संशयः ।। २६ ।।\nकेचिच्च भग्नपात्रास्ते भग्नदं ण्डास्तथापरे ।।\nप्रनष्टाश्च विवस्त्रास्ते वीतरागमिति ब्रुवन् ।। २७ ।।\nअर्हतमेव केचिच्च पलायनपरायणाः ।।\nततो वायुः समभवद्वह्निमांदोलयन्निव ।। ।। २८ ।।\nप्रेषितो वै हनुमता विप्राणां प्रियकाम्यया ।।\nधावन्स नृपतिः पश्चादितश्चेतश्च वै तदा ।। २९ ।।\nपदातिरेकः प्ररुदन्क्व विप्रा इति जल्पकः ।।\nलोकाच्छ्रुत्वा ततो राजा गतस्तत्र यतो द्विजाः ।। 3.2.38.३० ।।\nगत्वा तु सहसा राजन्गृहीत्वा चरणौ तदा ।।\nविप्राणां नृपतिर्भूमौ मूर्च्छितो न्यपत त्तदा ।। ३१ ।।\nउवाच वचनं राजा विप्रान्विनयतत्परः ।।\nजपन्दाशरथिं रामं रामरामेति वै पुनः ।। ३२ ।।\nतस्य दासस्य दासोहं रामस्य च द्विज स्य च ।।\nअज्ञानतिमिरांधेन जातोस्म्यंधो हि संप्रति ।। ३३ ।।\nअंजनं च मया लब्धं रामनाममहौषधम् ।।\nरामं मुक्त्वा हि ये मर्त्या ह्यन्यं देव मुपासते ।।\nदह्यंते तेऽग्निना स्वामिन्यथाहं मूढचेतनः ।। ३४ ।।\nहरिर्भागीरथी विप्रा विप्रा भागीरथी हरिः ।।\nभागीरथी हरिर्विप्राः सारमेकं जगत्त्रये।। ।। ३५ ।।\nस्वर्गस्य चैत्र सोपानं विप्रा भागीरथी हरिः ।।\nरामनाममहारज्ज्वा वैकुंठे येन नीयते ।। ३६ ।।\nइत्येवं प्रणमन्राजा प्रांजलिर्वाक्यमब्रवीत्।।\nवह्निः प्रशाम्यतां विप्राः शासनं वो ददाम्यहम् ।। ३७ ।।\nदासोऽस्मि सांप्रतं विप्रा न मे वागन्यथा भवेत् ।।\nयत्पापं ब्रह्महत्यायाः पर दाराभिगामिनाम्।। ३८।।\nयत्पापं मद्यपानां च सुवर्णस्तेयिनां तथा ।।\nयत्पापं गुरुघातानां तत्पापं वा भवेन्मम ।। ३९ ।।\nयंयं चिंतयते कामं  तं तं दास्याम्यहं पुनः ।।\nविप्रभक्तिः सदा कार्या रामभक्तिस्तथैव च ।। 3.2.38.४० ।।\nअन्यथा करणीयं मे न कदाचि द्द्विजोत्तमाः ।। ४१ ।।\n।। व्यास उवाच ।। ।।\nतस्मिन्नवसरे विप्रा जाता भूप दयालवः ।।\nअन्या या पुटिका चासीत्सा दत्ता शापशांतये ।। ४२ ।।\nजीवितं चैव तत्सैन्यं जातं क्षिप्तेषु रोमसु ।।\nदिशः प्रसन्नाः संजाताः शांता दिग्जनितस्वनाः ।। ४३ ।।\nप्रजा स्वस्था ऽभवत्तत्र हर्षनिर्भरमानसा ।।\nअवतस्थे यथापूर्वं पुत्रपौत्रादिकं तथा ।। ४४ ।।\nविप्राज्ञाकारिणो लोकाः संजाताश्च यथा पुरा ।।\nविष्णुधर्मं परित्यज्य नान्यं जानंति ते वृषम् ।। ४५ ।।\nनवीनं शासनं कृत्वा पूर्ववद्विधिपूर्वकम् ।।\nनिष्कासितास्तु पाषंडाः कृतशास्त्रप्रयोजकाः ।। ४६ ।।\nवेदबाह्याः प्रनष्टास्ते उत्तमाधममध्यमाः ।।\nषट्त्रिंशच्च सहस्राणि येऽभूवन्गोभुजाः पुरा ।। ४७ ।।\nतेषां मध्यात्तु संजाता अढवीजा वणिग्जनाः ।।\nशुश्रूषार्थं ब्राह्मणानां राज्ञा सर्वे निरूपिताः ।। ४८ ।।\nसदाचाराः सुनिपुणा देवब्राह्मणपूजकाः ।।\nत्यक्त्वा पाखण्डमार्गं तु विष्णुभक्तिपरास्तु ते ।। ४९ ।।\nजाह्नवीतीरमासाद्य त्रैविद्येभ्यो ददौ नृपः ।।\nशासनं तु यदा दत्तं तेषां वै भक्तिपूर्वकम् ।। 3.2.38.५० ।।\nस्थानधर्मात्प्रचलिता वाडवास्ते समागताः ।।\nनृपो विज्ञापितो विप्रैस्तैरेवं क्लेशकारिभिः ।। ५१ ।।\nये त्यक्तवाचो विप्रेंद्रास्तान्निःसारय भूपते ।।\nपरस्परं विवादास्तु संजाता दत्तवृत्तये ।। ५२ ।।\nन्याय प्रदशनार्थं च कारितास्तु सभासदः ।।\nहस्ताक्षरेषु दृष्टेषु पृथक्पृथक्प्रपादितम् ।। ५३ ।।\nएतच्छ्रुत्वा ततो राजा तुलादानं चकार ह ।।\nदीयमाने तदा दाने चातुर्विद्या बभाषिरे ।। ५४ ।।\nअस्माभिर्हारिता जातिः कथं कुर्मः प्रतिग्रहम् ।।\nनिवारितास्तु ते सर्वे स्थानान्मोहेरका द्विजाः ।।५५।।\nदशपंच सहस्राणि वेदवेदांगपारगाः ।।\nततस्तेन तदा राजन्राज्ञा रामानुवर्तिना ।। ५६ ।।\nआहूता वाडवांस्तास्तु ज्ञातिभेदं चकार सः ।।\nत्रयीविद्या वाडवा ये सेतुबंधं प्रति प्रभुम् ।। ५७ ।।\nगतास्ते वृत्तिभाजः स्युर्नान्ये वृत्त्यभिभागिनः ।।\nतत्र नैव गता ये वै चातुर्विद्यत्वमागताः ।। ५८ ।।\nवणिग्भिर्न च संबंधो न विवाहश्च तैः सह ।।\nग्रामवृत्तौ न संबंधो ज्ञातिभेदे कृते सति ।।५९।।\nद्विजभक्तिपराः शूद्राः ये पाखंडैर्न लोपिताः।।\nजैन धर्मात्परावृत्तास्ते गोभूजास्तथोत्तमाः ।। 3.2.38.६० ।।\nये च पाखंडनिरता रामशासनलोपकाः ।।\nसर्वे विप्रास्तथा शूद्रा प्रतिबंधेन योजिताः ।। ६१ ।।\nसत्यप्रतिज्ञां कुर्वाणास्तत्रस्थाः सुखिनोऽभवन् ।।\nचातुर्विद्या बहिर्ग्रामे राज्ञा तेन निवासिताः ।।६२।।\nयथा रामो न कुप्येत तथा कार्यं मया ध्रुवम।।\nपराङ्मुखा ये रामस्य सन्मुखानुगताः किल ।। ६३ ।।\nचातुर्विद्यास्ते विज्ञेया वृत्तिबाह्याः कृतास्तदा ।।\nकृतकृत्यस्तदा जातो राजा कुमारपालकः ।। ६४ ।।\nविप्राणां पुरतः प्राह प्रश्रयेण वचस्तदा ।।\nग्रामवृत्तिर्न मे लुप्ता एतद्वै देवनिर्मितम् ।। ६५ ।।\nस्वयं कृतापराधानां दोषो कस्य न दीयते ।।\nयथा वने काष्ठवर्षाद्वह्निः स्याद्दैवयोगतः ।। ६६ ।।\nभवद्भिस्तु पणः प्रोक्तो ह्यभिज्ञानस्य हेतवे ।।\nरामस्य शासनं कृत्वा वायुपुत्रस्य हेतवे ।। ६७ ।।\nव्यावृत्ता वाडवा यूयं स दोषः कस्य दीयते ।।\nअवसाने हरिं स्मृत्वा महापापयुतोऽपि वा ।। ६८ ।।\nविष्णुलोकं व्रजत्याशु संशयस्तु कथं भवेत् ।।\nमहत्पुण्योदये नॄणां बुद्धिः श्रेयसि जायते ।। ६९ ।।\nपापस्योदयकाले च विपरीता हि सा भवेत् ।।\nसकृत्पालयते यस्तु धर्मेणैतज्जगत्त्रयम् ।। ।। 3.2.38.७० ।।\nयोंतरात्मा च भूतानां संशयस्तत्र नो हितः ।।\nइंद्रादयोऽमराः सर्वे सनकाद्यास्तपोधनाः ।। ७१ ।।\nमुक्त्यर्थमर्चयंतीह संशयस्तत्र नो हितः ।।\nसहस्रनाम तत्तुल्यं रामनामेति गीयते  ।। ७२ ।।\nतस्मिन्ननिश्चयं कृत्वा कथं सिद्धिर्भवेदिह ।।\nमम जन्मकृतात्पुण्यादभिज्ञानं ददौ हरिः ।। ७३ ।।\nपाखंडाद्यत्कृतं पापं मृष्टं तद्वः प्रणामतः ।।\nप्रसीदंतु भवंतश्च त्यक्त्वा क्रोधं ममाधुना ।। ७४ ।।\n।। ब्राह्मणा ऊचुः ।। ।।\nराजन्धर्मो विलुप्तस्ते प्रापितानां तथा पुनः ।।\nअवश्यं भाविनो भावा भवंति महतामपि ।। ७५ ।।\nनग्नत्वं नीलकण्ठस्य महाहिशयनं हरेः ।।\nएतद्दैवकृतं सर्वं प्रभुर्यः सुखदुःखयोः ।। ७६ ।।\nसत्यप्रतिज्ञास्त्रैविद्या भजंतु रामशासनम् ।।\nअस्माकं तु परं देहि स्थानं यत्र वसामहे ।। ७७ ।।\nतेषां तु वचनं श्रुत्वा सुखमिच्छुर्द्विजन्मनाम् ।।\nतेषां स्थानं तु दत्तं वै सुखवासं तु नामतः ।। ७८ ।।\nहिरण्यं पुष्पवासांसि गावः कामदुघा नृप ।।\nस्वर्णालंकरणं सर्वं नानावस्तुचयं तथा ।। ७९ ।।\nश्रद्धया परया दत्त्वा मुदं लेभे नराधिपः ।।\nत्रयीविद्यास्तु ते ज्ञेयाः स्थापिता ये त्रिमूर्तिभिः ।। ।। 3.2.38.८० ।।\nचतुर्थेनैव भूपेन स्थापिताः सुखवासने ।।\nते बभूबुर्द्विजश्रेष्ठाश्चातुर्विद्याः कलौ युगे ।। ८१ ।।\nचातुर्विद्याश्च ते सर्वे धर्मारण्ये प्रतिष्ठिताः ।।\nवेदोक्ता आशिषो दत्त्वा तस्मै राज्ञे महात्मने ।। ८२ ।।\nरथैरश्वैरुह्यमानाः कृतकृत्या द्विजातयः ।।\nमहत्प्रमोदयुक्तास्ते प्रापुर्मोहेरकं महत् ।। ८३ ।।\nपौषशुक्लत्रयोदश्यां लब्धं शासनकं द्विजैः ।।\nबलिप्रदानं तु कृतमुद्दिश्य कुलदेवताम् ।। ८४ ।।\nवर्षेवर्षे प्रकर्त्तव्यं बलिदानं यथाविधि ।।\nकार्यं च मंगलस्नानं पुरुषेण महात्मना ।। ८५ ।।\nगीतं नृत्यं तथा वाद्यं कुर्वीत तद्दिने धुवम् ।।\nतन्मासे तद्दिने नैव वृत्तिनाशो भवेद्यथा ।। ८६।।\nदैवादतीतकाले चेत्वृद्धिरापद्यते यदा ।।\nतदा प्रथमतः कृत्वा पश्चाद्वृद्धिर्विधीयते ।। ८७ ।।\nये च भिन्नप्रपाप्रायास्त्रैविद्या मोढवंशजाः ।।\nतथा चातुर्वेदिनश्च कुर्वंति गोत्रपूजनम्  ।। ८८ ।।\nवर्षमध्ये प्रकुर्वीत तथा सुप्ते जनार्द्दने ।।\nपौषे च लुप्तं कृत्वा च श्रौतं स्मार्त्तं करोति यः ।। ८९ ।।\nतत्र क्रोधसमाविष्टा निघ्नंति कुलदेवताः ।।\nविवाहोत्सवकाले च मौंजीबंधादिकर्मणि ।। 3.2.38.९० ।।\nमुहूर्तं गणनाथस्य ततः प्रभृति शोभनम् ।। ९१ ।।\nनिर्वासितास्तु ये विप्रा आमराज्ञा स्वशासनात् ।।\nपंचदशसहस्राणि ययुस्ते सुखवासकन् ।। ९२ ।।\nपंचपञ्चाशतो ग्रामान्ददौ रामः पुरा स्वयम् ।।\nतत्रस्था वणिजश्चैव तेषां वृत्तिमकल्पयन् ।। ९३ ।।\nअडालजा माण्डलीया गोभूजाश्च पवित्रकाः ।।\nब्राह्मणानां वृत्तिदास्ते ब्रह्मसेवासु तत्पराः ।। ९४ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये ब्राह्मणानां शासनवृत्तिप्राप्तिवर्णनं नामाष्टत्रिंशोऽध्यायः ।। ३८ ।। ।। छ ।।"
  }
]
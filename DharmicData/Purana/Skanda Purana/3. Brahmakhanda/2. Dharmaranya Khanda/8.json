[
  {
    "text": "।। युधिष्ठिर उवाच ।। ।।\nधर्मारण्यकथां पुण्यां श्रुत्वा तृप्तिर्न मे विभो ।।\nयदायदा कथयसि तदा प्रोत्सहते मनः ।।\nअतः परं किमभवत्परं कौतूहलं हि मे ।। १ ।।\n।। व्यास उवाच ।। ।।\nशृणु पार्थ महापुण्यां कथां स्कंदपुराणजाम् ।।\nस्थाणुनोक्तां च स्कंदाय धर्मारण्योद्भवां शुभाम् ।। २ ।।\nसर्वतीर्थस्य फलदां सर्वोपद्रवनाशिनीम् ।।\nकैलासशिखरासीनं देवदेवं जगद्गुरुम् ।।\nपंचवक्त्रं दशभुजं त्रिनेत्रं शूलपाणिनम् ।। ३ ।।\nकपालखटवांगकरं नागयज्ञोपवीतिनम् ।।\nगणैः परिवृतं तत्र सुरासुरनमस्कृतम् ।। ४ ।।\nनानारूपगुणैर्गीतं नारदप्रमुखैर्युतम् ।।\nगंधर्वैश्चाप्सरोभिश्च सेवितं तमुमापतिम्।।\nतत्रस्थं च महादेवं प्रणिपत्याब्रवीत्सुतः ।। ५ ।।\n।। स्कंद उवाच ।। ।।\nस्वामिन्निंद्रादयो देवा ब्रह्माद्याश्चैव सर्वशः ।।\nतव द्वारे समायातान्त्वद्दर्शनैकलालसाः ।।\nकिमाज्ञापयसे देव करवाणि तवाग्रतः ।। ६ ।।\n।। व्यास उवाच ।।\nस्कंदस्य वचनं श्रुत्वा आसनादुत्थितो हरः ।।\nवृषभं न समारूढो गंतुकामोऽभवत्तदा ।। ७ ।।\nगतुकामं शिवं दृष्ट्वा स्कंदो वाक्यमथाब्रवीत् ।। ।। ८ ।।\n।। स्कंद उवाच ।। ।।\nकिं कार्यं देव देवानां यत्त्वमाहूयसे त्वरम् ।।\nवृषं त्यक्त्वा कृपासिंधो कृपास्ति यदि मे वद ।। ९ ।।\nदेवदानव युद्धं वा किं कार्यं वा महत्तरम् ।। 3.2.8.१० ।।\n।। शिव उवाच ।। ।।\nशृणुष्वैकाग्रमनसा येनाहं व्यग्रचेतसः ।।\nअस्ति स्थानं महापुण्यं धर्म्मारण्यं च भूतले ।। ११ ।।\nतत्रापि गंतुकामोऽहं देवैः सह षडाननः ।। १२ ।।\n।। स्कंद उवाच ।। ।।\nतत्र गत्वा महादेव किं करिष्यसि सांप्रतम् ।।\nतन्मे ब्रूहि जगन्नाथ कृत्यं सर्वमशेषतः ।। १३ ।।\n।। शिव उवाच ।। ।।\nश्रूयतां वचनं पुत्र मनसोल्हादकारणम् ।।\nआदितः सर्व्ववृत्तानां सृष्टि स्थितिकरं महत् ।। १४ ।।\nपरंतु प्रलये जाते सर्वतस्तमसा वृतम्।।\nआसीदेकं तदा ब्रह्म निर्गुणं बीजमव्ययम् ।। १५ ।।\nनिर्मितं वै गुणैरादौ मह द्द्रव्यं प्रचक्ष्यते ।। १६ ।।\nमहाकल्पे च संप्राप्ते चराचरे क्षयं गते ।।\nजलरूपी जगन्नाथो रममाणस्तु लीलया ।। १७ ।।\nचिरकाले गते सोपि पृथिव्यादिसुतत्त्वकैः ।।\nवृक्षमुत्पादयामासायुतशाखामनोरमम् ।। १८ ।।\nफलैर्विशालैराकीर्णं स्कंधकांडादिशोभितम् ।।\nफलौघाढ्यो जटायुक्तो न्यग्रो धो विटपो महान् ।। १९ ।।\nबालभावं ततः कृत्वा वासुदेवो जनार्द्दनः ।।\nशेतेऽसौ वटपत्रेषु विश्वं निर्मातुमुत्सुकः  ।। 3.2.8.२० ।।\nसनाभिकमले विष्णो र्जातो ब्रह्मा हि लोककृत् ।।\nसर्वं जलमयं पश्यन्नानाकारमरूपकम्।। २१ ।।\nतं दृष्ट्वा सहसोद्वेगाद्ब्रह्मा लोकपितामहः ।।\nइदमाह तदा पुत्र किं करो मीति निश्चितम्।। २२ ।।\nखे जजान ततो वाणी देवात्सा चाशरीरिणी ।।\nतपस्तप विधे धातर्यथा मे दर्शनं भवेत् ।। २३ ।।\nतच्छ्रुत्वा वचनं तत्र ब्रह्मा लोकपितामहः ।।\nप्रातप्यत तपो घोरं परमं दुष्करं महत् ।। २४ ।।\nप्रहसन्स तदा बालरूपेण कमलापतिः ।।\nउवाच मधुरां वाचं कृपालुर्बाल लीलया ।। २५ ।।\n।। श्रीविष्णुरुवाच ।। ।।\nपुत्र त्वं विधिना चाद्य कुरु ब्रह्मांडगोलके ।।\nपातालं भूतलं चैव सिंधुसागरकाननम् ।। २६ ।।\nवृक्षाश्च गिरयो द्विपदाः पशवस्तथा ।।\nपक्षिणश्चैव गंधर्वाः सिद्धा यक्षाश्च राक्षसाः ।। २७ ।।\nश्वापदाद्याश्च ये जीवाश्चतुराशीतियोनयः ।।\nउद्भिज्जाः स्वेदजाश्चैव जरायुजास्तथांडजाः ।।२८।।\nएकविंशतिलक्षाणि एकैकस्य च योनयः ।।\nकुरु त्वं सकलं चाशु इत्युक्त्वांतरधीयत ।।\nब्रह्मणा निर्मितं सर्वं ब्रह्मांडं च यथोदितम् ।। २९ ।।\nयस्मिन्पितामहो जज्ञे प्रभुरेकः प्रजापतिः ।।\nस्थाणुः सुरगुरुर्भानुः प्रचेताः परमेष्ठिनः ।। 3.2.8.३० ।।\nयथा दक्षो दक्षपुत्रा स्तथा सप्तर्षयश्च ये ।।\nततः प्रजानां पतयः प्राभवन्नेकविंशतिः ।। ३१ ।।\nपुरुषश्चाप्रमेयश्च एवं वंश्यर्षयो विदुः ।।\nविश्वेदेवास्तथादित्या वसव श्चाश्विनावपि ।। ३२ ।।\nयक्षाः पिशाचाः साध्याश्च पितरो गुह्यकास्तथा ।।\nततः प्रसूता विद्वांसो ह्यष्टौ ब्रह्मर्षयोऽमलाः ।। ३३ ।।\nराजर्षयश्च बहवः सर्वे समुदिता गुणैः ।।\nद्यौरापः पृथिवी वायुरंतरिक्षं दिशस्तथा ।। ३४ ।।\nसंवत्सरार्तवो मासाः पक्षाहोरात्रयः क्रमात् ।।\nकलाकाष्ठामुहूर्तादि निमे षादि लवास्तथा ।। ३५।।\nग्रहचक्रं सनक्षत्रं युगा मन्वन्तरादयः ।।\nयच्चान्यदपि तत्सर्वं संभूतं लोकसाक्षिकम् ।। ३६ ।।\nयदिदं दृश्यते चक्रं किंचि त्स्थावरजंगमम्।।\nपुनः संक्षिप्यते पुत्र जगत्प्राप्ते युगक्षये ।। ३७ ।।\nयथर्तावृतुलिंगानि नामरूपाणि पर्यये ।।\nदृश्यन्ते तानि तान्येव तथा वत्स युगादिकम्।। ३८ ।।\n।। शिव उवाच ।। ।।\nअतः परं प्रवक्ष्यामि कथां पौराणिकीं शुभाम् ।।\nब्रह्मणश्च तथा पुत्र वंशस्यैवानुकीर्तनम् ।। ३९ ।।\nब्रह्मणो मानसाः पुत्रा विदिताः षण्महर्षयः ।।\nमरीचिरत्र्यंगिरसौ पुलस्त्यः पुलहः क्रतुः ।। 3.2.8.४० ।।\nमरीचेः कश्यपः पुत्रः कश्यपाच्चरमाः प्रजाः ।।\nप्रजज्ञिरे महाभागा दक्षकन्यास्त्रयोदश ।। ४१ ।।\nअदितिर्दितिर्दनुः काला दनायुः सिंहिका तथा ।।\nक्रोधा प्रोवा वसिष्ठा च विनता कपिला तथा ।। ४२ ।।\nकण्डूश्चैव सुनेत्रा च कश्यपाय ददौ तदा ।।\nअदित्यां द्वादशादित्याः संजाता हि शुभाननाः ।। ४३ ।।\nसूर्याद्वै धर्मराड् जज्ञे ते नेदं निर्मितं पुरा ।।\nधर्मेण निर्मितं दृष्ट्वा धर्मारण्यमनुत्तमम् ।।\nधर्मारण्यमिति प्रोक्तं यन्मया स्कन्द पुण्यदम् ।। ४४ ।।\n।। स्कन्द उवाच ।। ।।।\nधर्मारण्यस्य चाख्यानं परमं पावनं तथा ।।\nश्रोतुमिच्छामि तत्सर्वं कथयस्व महेश्वर ।। ४५ ।।\n।। ईश्वर उवाच ।। ।।\nइन्द्राद्याः सकला देवा अन्वयुर्ब्रह्मणा सह ।।\nअहं वै तत्र यास्यामि क्षेत्रं पापनिषूदनम् ।। ४६ ।।\n।। स्कन्द उवाच ।। ।।\nअहमप्यागमिष्यामि तं द्रष्टुं शशिशे खर ।। ४७ ।।\n।। सूत उवाच ।। ।।\nततः स्कन्दस्तथा रुद्रः सूर्यश्चैवानिलोऽनलः ।।\nसिद्धाश्चैव सगन्धर्वास्तथैवाप्सरसः शुभाः ।। ४८ ।।\nपिशाचा गुह्यकाः सर्व इन्द्रो वरुण  एव च ।।\nनागाः सर्वाः समाजग्मुः शुक्रो वाचस्पतिस्तथा ।। ४९ ।।\nग्रहाः सर्वे सनक्षत्रा वसवोऽष्टौ ध्रुवा दयः ।।\nअंतरिक्षचराः सर्वे ये चान्ये नगवासिनः ।। 3.2.8.५० ।।\nब्रह्मादयः सुराः सर्वे वैकुण्ठं परया मुदा ।।\nमन्त्रणार्थं तदा ब्रह्मा विष्णवेऽमितते जसे ।। ५१ ।।\nगत्वा तस्मिंश्च वैकुण्ठे ब्रह्मा लोकपितामहः ।।\nध्यात्वा मुहूर्तमाचष्ट विष्णुं प्रति सुहर्षितः ।। ५२ ।।\n।। ब्रह्मोवाच ।। ।।\nकृष्ण कृष्ण महाबाहो कृपालो परमेश्वर ।।\nस्रष्टा त्वं चैव हर्ता त्वं त्वमेव जगतः पिता ।। ५३ ।।\nनमस्ते विष्णवे सौम्य नमस्ते गरुडध्वज ।।\nनमस्ते कम लाकांत नमस्तेब्रह्मरूपिणे ।। ५४ ।।\nनमस्ते मत्स्यरूपाय विश्वरूपाय वै नमः ।।\nनमस्ते दैत्यनाशाय भक्तानामभयाय च ।। ५५ ।।\nकंसघ्नाय नमस्तेस्तु बलदैत्यजिते नमः ।।\nब्रह्मणैवं स्तुतश्चासीत्प्रत्यक्षोऽसौ जनार्द्दनः ।। ५६ ।।\nपीतांबरो घनश्यामो नागारिकृतवाहनः ।।\nचतुर्भुजो महा तेजाः शंखचक्रगदाधरः ।। ५७ ।।\nस्तूयमानः सुरैः सर्वैः स देवोऽमितविक्रमः ।।\nविद्याधरैस्तथा नागैः स्तूयमानश्च सर्वशः ।। ५८ ।।\nउत्तस्थौ स तदा देवो भास्करामितदीप्तिमान् ।।\nकोटिरत्नप्रभाभास्वन्मुकुटादिविभूषितः ।। ५९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये विष्णुसमागमोनामाष्टमोऽध्यायः ।। ८ ।। ।। छ ।।"
  }
]
[
  {
    "text": "।। नारद उवाच ।। ।।\nभगवन्देवदेवेश सृष्टिसंहारकारक ।।\nगुणातीतो गुणैर्युक्तो मुक्तीनां साधनं परम् ।। १ ।।\nसंस्थाप्य वेदभवनं विधिवद्द्विज सत्तमान् ।।\nकिं चक्रे रघुनाथस्तु भूयोऽयोध्यां गतस्तदा ।। २ ।।\nस्वस्थाने ब्राह्मणास्तत्र कानि कर्माणि चक्रिरे ।।\n।। ब्रह्मोवाच ।। ।।\nइष्टापूर्तरताः शांताः प्रतिग्रहपराङ्मुखाः ।। ३ ।।\nराज्यं चक्रुर्वनस्यास्य पुरोधा द्विजसत्तमः ।।\nउवाच रामपुरतस्तीर्थमाहात्म्यमुत्तमम् ।। ४ ।।\nप्रयागस्य च माहात्म्यं त्रिवेणीफलमुत्तमम् ।।\nप्रयागतीर्थमहिमा शुक्लतीर्थस्य चैव हि ।। ५ ।।\nसिद्धक्षेत्रस्य काश्याश्च गंगाया महिमा तथा ।।\nवसिष्ठः कथया मास तीर्थान्यन्यानि नारद ।। ६ ।।\nधर्मारण्यसुवर्णाया हरिक्षेत्रस्य तस्य च ।।\nस्नानदानादिकं सर्वं वाराणस्या यवाधिकम् ।। ७ ।।\nएतच्छ्रुत्वा रामदेवः स चमत्कृतमानसः ।।\nधर्मारण्ये पुनर्यात्रां कर्त्तुकामः समभ्यगात् ।। ८ ।।\nसीतया सह धर्मज्ञो गुरुसैन्यपुरःसरः ।।\nलक्ष्मणेन सह भ्रात्रा भरतेन सहायवान् ।। ९ ।।\nशत्रुघ्नेन परिवृतो गतो मोहेरके पुरे ।।\nतत्र गत्वा वसिष्ठं तु पृच्छतेऽसौ महामनाः ।। 3.2.35.१० ।।\n।। राम उवाच ।। ।।\nधर्मारण्ये महाक्षेत्रे किं कर्त्तव्यं द्विजोत्तम ।।\nदानं वा नियमो वाथ स्नानं वा तप उत्तमम् ।। ११ ।।\nध्यानं वाथ क्रतुं वाथ होमं वा जपमुत्तमम् ।।\nदानं वा नियमं वाथ स्नानं वा तप उत्तमम्।। १२ ।।\nयेन वै क्रियमाणेन तीर्थेऽस्मिन्द्विजसत्तम ।।\nब्रह्महत्यादिपापेभ्यो मुच्यते तद्ब्रवीहि मे ।। १३ ।।\n।। वसिष्ठ उवाच ।। ।।\nयज्ञं कुरु महाभाग धर्मारण्ये त्वमुत्तमम् ।।\nदिनेदिने कोटिगुणं यावद्वर्षशतं भवेत् ।। १४ ।।\nतच्छ्रुत्वा चैव गुरुतो यज्ञारंभं चकार सः ।।\nतस्मिन्नवसरे सीता रामं व्यज्ञापयन्मुदा ।। १५ ।।\nस्वामिन्पूर्वं त्वया विप्रा वृता ये वेदपारगाः ।।\nब्रह्मविष्णुमहेशेन निर्मिता ये पुरा द्विजाः ।। १६ ।।\nकृते त्रेतायुगे चैव धर्मारण्यनिवासिनः ।।\nविप्रांस्तान्वै वृणुष्व त्वं तैरेव साधकोऽध्वरः ।। १७ ।।\nतच्छ्रुत्वा रामदेवेन आहूता ब्राह्मणास्तदा ।।\nस्थापिताश्च यथापूर्वमस्मिन्मोहे रके पुरे ।। १८ ।।\nतैस्त्वष्टादशसंख्याकैस्त्रैविद्यैर्मेहिवाडवैः ।।\nयज्ञं चकार विधिवत्तैरेवायतबुद्धिभिः ।। १९ ।।\nकुशिकः कौशिको वत्स उपमन्युश्च काश्यपः।।\nकृष्णात्रेयो भरद्वाजो धारिणः शौनको वरः।।3.2.35.२०।।\nमांडव्यो भार्गवः पैंग्यो वात्स्यो लौगाक्ष एव च।।\nगांगायनोथ गांगेयः शुनकः शौनकस्तथा।। २१।।\n।।ब्रह्मोवाच।।\nएभिर्विप्रैः क्रतुं रामः समाप्य विधिवन्नृपः।।\nचकारावभृथं रामो विप्रान्संपूज्य भक्तितः।।२२।।\nयज्ञांते सीतया रामो विज्ञप्तः सुविनीतया।।\nअस्याध्वरस्य संपत्ती दक्षिणां देहि सुव्रत।।२३।।\nमन्नाम्ना च पुरं तत्र स्थाप्यतां शीघ्रमेव च ।।\nसीताया वचनं श्रुत्वा तथा चक्रे नृपोत्तमः ।। २४ ।।\nतेषां च ब्राह्मणानां च स्थानमेकं सुनिर्भयम् ।।\nदत्तं रामेण सीतायाः संतोषाय महीभृता ।। २५ ।।\nसीतापुरमिति ख्यातं नाम चक्रे तदा किल ।।\nतस्याधिदेव्यौ वर्त्तेते शांता चैव सुमंगला ।। २६ ।।\nमोहेरकस्य पुरतो ग्रामद्वादशकं पुरः ।।\nददौ विप्राय विदुषे समुत्थाय प्रहर्षितः ।। २७ ।।\nतीर्थांतरं जगामाशु काश्यपीसरितस्तटे ।।\nवाडवाः केऽपि नीतास्ते रामेण सह धर्मवित् ।। २८ ।।\nधर्मालये गतः सद्यो यत्र माला कमंडलुः ।।\nपुरा धर्मेण सुमहत्कृतं यत्र तपो मुने ।। २९ ।।\nतदारभ्य सुविख्यातं धर्मालयमिति\nश्रुतम् ।। ददौ दाशरथिस्तत्र महादानानि षोडश । 3.2.35.३० ।।\nपंचाशत्तदा ग्रामाः सीतापुरसमन्विताः ।।\nसत्यमंदिरपर्यंता रघुना थेन वै तदा ।। ३१ ।।\nसीताया वचनात्तत्र गुरुवाक्येन चैव हि ।।\nआत्मनो वंशवृद्ध्यर्थं द्विजेभ्योऽदाद्रघूत्तमः ।। ३२ ।।\nअष्टादशसहस्राणां द्विजानामभवत्कुलम् ।।\nवात्स्यायन उपमन्युर्जातूकर्ण्योऽथ पिंगलः ।। ३३ ।।\nभारद्वाजस्तथा वत्सः कौशिकः कुश एव च ।।\nशांडिल्यः कश्यपश्चैव गौतमश्छांधनस्तथा ।। ३४ ।।\nकृष्णात्रेयस्तथा वत्सो वसिष्ठो धारणस्तथा ।।\nभांडिलश्चैव विज्ञेयो यौवनाश्वस्ततः परम् ।। ३५ ।।\nकृष्णायनोपमन्यू च गार्ग्यमुद्गलमौखकाः ।।\nपुशिः पराशरश्चैव कौंडिन्यश्च ततः परम् ।। ३६ ।।\nपंचपंचाशद्ग्रामाणां नामान्येवं यथाक्रमम् ।।\nसीतापुरं श्रीक्षेत्रं च मुशली मुद्गली तथा ।। ३७ ।।\nज्येष्ठला श्रेयस्थानं च दंताली वटपत्रका ।।\nराज्ञः पुरं कृष्णवाटं देहं लोहं चनस्थनम् ।। ३८ ।।\nकोहेचं चंदनक्षेत्रं थलं च हस्तिनापुरम् ।।\nकर्पटं कंनजह्नवी वनोडफनफावली ।। ३९ ।।\nमोहोधं शमोहोरली गोविंदणं थलत्यजम् ।।\nचारणसिद्धं सोद्गीत्राभाज्यजं वटमालिका ।।3.2.35.४०।।\nगोधरं मारणजं चैव मात्रमध्यं च मातरम् ।।\nबलवती गंधवती ईआम्ली च राज्यजम् ।।४१।।\nरूपावली बहुधनं छत्रीटं वंशंजं तथा ।।\nजायासंरणं गोतिकी च चित्रलेखं तथैव च ।। ४२ ।।\nदुग्धावली हंसावली च वैहोलं चैल्लजं तथा ।।\nनालावली आसावली सुहाली कामतः परम् ।।४३।।\nरामेण पंचपंचाशद्ग्रामाणि वसनाय च ।।\nस्वयं निर्माय दत्तानि द्विजेभ्यस्तेभ्य एव च ।। ४४ ।।\nतेषां शुश्रूषणार्थाय वैश्यान्रामो न्यवे दयत् ।।\nषट्त्रिंशच्च सहस्राणि शूद्रास्तेभ्यश्चतुर्गुणान् ।।४५।।\nतेभ्यो दत्तानि दानानि गवाश्ववसनानि च ।।\nहिरण्यं रजतं ताम्रं श्रद्धया परया मुदा ।। ४६ ।।\nनारद उवाच ।।\nअष्टादशसहस्रास्ते ब्राह्मणा वेदपारगाः ।।\nकथं ते व्यभजन्ग्रामान्द्रामो()त्पन्नं तथा वसु ।।\nवस्त्राद्यं भूषणाद्यं च तन्मे कथय सुव्र तम् ।।४७। ।।\nब्रह्मोवाच ।। ।।\nयज्ञांते दक्षिणा यावत्सर्त्विग्भिः स्वीकृता सुत ।।\nमहादानादिकं सर्वं तेभ्य एव समर्पितम् ।।४८।।\nग्रामाः साधारणा दत्ता महास्थानानि वै तदा ।।\nये वसंति च यत्रैव तानि तेषां भवंत्विति ।। ४९ ।।\nवशिष्ठवचनात्तत्र ग्रामास्ते विप्रसात्कृताः ।।\nरघूद्वहेन धीरेण नोद्व संति यथा द्विजाः ।।3.2.35.५०।।\nधान्यं तेषां प्रदत्तं हि विप्राणां चामितं वसु ।।\nकृतांजलिस्ततो रामो ब्राह्मणानिदमब्रवीत् ।।५१।।\nयथा कृतयुगे विप्रास्त्रेतायां च यथा पुरा ।।\nतथा चाद्यैव वर्त्तव्यं मम राज्ये न संशयः ।। ५२ ।।\nयत्किंचिद्धनधान्यं वा यानं वा वसनानि वा ।।\nमणयः कांचनादींश्च हेमादींश्च तथा वसु ।। ५३ ।।\nताम्राद्यं रजतादींश्च प्रार्थयध्वं ममाधुना ।।\nअधुना वा भविष्ये वाभ्यर्थनीयं यथोचितम् ।। ५४ ।।\nप्रेषणीयं वाचिकं मे सर्वदा द्विजसत्तमाः ।।\nयंयं कामं प्रार्थयध्वं तं तं दास्याम्यहं विभो ।। ५५।।\nततो रामः सेवकादीनादरात्प्रत्यभाषत ।।\nविप्राज्ञा नोल्लंघनीया सेव नीया प्रयत्नतः ।। ५६ ।।\nयंयं कामं प्रार्थयंते कारयध्वं ततस्ततः ।।\nएवं नत्वा च विप्राणां सेवनं कुरुते तु यः ।। ५७ ।।\nस शूद्रः स्वर्गमाप्नोति धनवान्पुत्रवान्भवेत् ।।\nअन्यथा निर्धनत्वं हि लभते नात्र संशयः ।। ५८ ।।\nयवनो म्लेच्छजातीयो दैत्यो वा राक्षसोपि वा।।\nयोत्र विघ्नं करोत्येव भस्मीभवति तत्क्षणात् ।। ५९ ।।\n।। ब्रह्मोवाच ।। ।।\nततः प्रदक्षिणीकृत्य द्विजान्रामोऽतिहर्षितः ।।\nप्रस्थानाभिमुखो विप्रैराशीर्भिरभिनंदितः ।। 3.2.35.६० ।।\nआसीमांतमनुव्रज्य स्नेहव्याकुललोचनाः ।।\nद्विजाः सर्वे विनिर्वृत्ता धर्मारण्ये विमोहिताः ।। ६१ ।।\nएवं कृत्वा ततो रामः प्रतस्थे स्वां पुरीं प्रति ।।\nकाश्यपाश्चैव गर्गाश्च कृतकृत्या दृढव्रताः ।। ६२ ।।\nगुर्वासनसमाविष्टाः सभार्या ससुहृत्सुताः ।।\nराजधानीं तदा प्राप रामोऽयोध्यां गुणान्विताम् ।। ६३ ।।\nदृष्ट्वा प्रमुदिताः सर्वे लोकाः श्रीरघुनन्दनम् ।।\nततो रामः स धर्मात्मा प्रजापालनतत्परः ।। ६४ ।।\nसीतया सह धर्मात्मा राज्यं कुर्वंस्तदा सुधीः ।।\nजानक्या गर्भमाधत्त रविवंशोद्भवाय च ।। ६५ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये श्रीरामरुद्रकृतधर्मारण्यतीर्थक्षेत्रजीर्णोद्धारवर्णनं नाम पञ्चत्रिंशोऽध्यायः ।। ३५ ।।"
  }
]
[
  {
    "text": "।। व्यास उवाच ।। ।।\nशंभोश्च पश्चिमे भागे स्थापितः कश्यपात्मजः ।।\nतत्रास्ति तन्महाभाग रविक्षेत्रं तदुच्यते ।। १ ।।\nतत्रोत्पन्नौ महादिव्यौ रूपयौवनसंयुतौ ।।\nनासत्यावश्विनौ देवौ विख्यातौ गदनाशनौ ।। २ ।।\n।। युधिष्ठिर उवाच ।। ।।\nपितामह महाभाग कथयस्व प्रसादतः ।।\nउत्पत्तिरश्विनोश्चैव मृत्युलोके च तत्कथम् ।। ३ ।।\nरविलोकात्कथं सूर्यो धरायामवतारितः ।।\nएतत्सर्वं प्रयत्नेन कथयस्व प्रसादतः ।। ४ ।।\nयच्छ्रुत्वा हि महाभाग सर्वपापैः प्रमुच्यते ।। ५ ।।\n।। व्यास उवाच ।। ।।\nसाधु पृष्टं त्वया भूप ऊर्ध्वलोककथानकम् ।।\nयच्छ्रुत्वा नरशार्दूल सर्वरोगात्प्रमुच्यते ।।\nविश्वकर्म्मसुता संज्ञा अंशुमद्रविणा वृता ।। ६ ।।\nसूर्यं दृष्ट्वा सदा संज्ञा स्वाक्षिसंयमनं व्यधात् ।।\nयतस्ततः सरोषोऽर्कः संज्ञां वचनमब्रवीत् ।। ९७ ।।\n।। सूर्य उवाच ।। ।।\nमयि दृष्टे सदा यस्मात्कुरुषे स्वाक्षिसंयमम् ।।\nतस्माज्जनिष्यते मूढे प्रजासंयमनो यमः ।। ।। ८ ।।\nततः सा चपलं देवी ददर्श च भयाकुलम् ।।\nविलोलितदृशं दृष्ट्वा पुनराह च तां रविः ।। ९ ।।\nयस्माद्विलोलिता दृष्टिर्मयि दृष्टे त्वया धुना ।।\nतस्माद्विलोलितां संज्ञे तनयां प्रसविष्यसि ।। 3.2.13.१० ।।\n।। व्यास उवाच ।। ।।\nततस्तस्यास्तु संजज्ञे भर्तृशापेन तेन वै ।।\nयमश्च यमुना येयं विख्याता सुमहानदी ।। ११ ।।\nसा च संज्ञा रवेस्तेजो महद्दुःखेन भामिनी ।।\nअसहंतीव सा चित्ते चिंतयामास वै तदा ।। १२ ।।\nकिं करोमि क्व गच्छामि क्व गतायाश्च निर्वृतिः ।।\nभवेन्मम कथं भर्तुः कोपमर्कस्य नश्यति ।।१३।।\nइति संचिंत्य बहुधा प्रजापतिसुता तदा ।।\nसाधु मेने महाभागा पितृसंश्रयमापसा ।।१४।।\nततः पितृगृहं गंतुं कृतबुद्धिर्यशस्विनी ।।\nछायामाहूयात्मनस्तु सा देवी दयिता रवेः ।।१५।।\nतां चोवाच त्वया स्थेयमत्र भानोर्यथा मया ।।\nतथा सम्यगपत्येषु वर्तितव्यं तथा रवौ ।।१६।।\nदुष्टमपि न वाच्यं ते यथा बहुमतं मम ।।\nसैवास्मि संज्ञाहमिति वाच्यमेवं त्वयानघे ।। १७ ।।\n।। छायासंज्ञोवाच ।। ।।\nआकेशग्रहणाच्चाहमाशापाच्च वचस्तथा ।।\nकरिष्ये कथयिष्यामि यावत्केशापकर्षणा त् ।। १८ ।।\nइत्युक्ता सा तदा देवी जगाम भवनं पितुः ।।\nददर्श तत्र त्वष्टारं तपसा धूतकिल्बिषम् ।। १९ ।।\nबहुमानाच्च तेनापि पूजिता विश्व कर्म्मणा ।।\nतत्स्थौ पितृगृहे सा तु किंचित्कालमनिंदिता ।। 3.2.13.२० ।।\nततः प्राह स धर्मज्ञः पिता नातिचिरोषिताम् ।।\nविश्वकर्मा सुतां प्रेम्णा बहुमा नपुरस्सरम् ।। २१ ।।\nत्वां तु मे पश्यतो वत्से दिनानि सुबहून्यपि ।।\nमुहूर्तेन समानि स्युः किंतु धर्मो विलुप्यते ।। २२ ।।\nबांधवेषु चिरं वासो न नारीणां यशस्करः ।।\nमनोरथो बांधवानां भार्या पितृगृहे स्थिता ।। २३ ।।\nस त्वं त्रैलोक्यनाथेन भर्त्रा सूर्येण संगता ।।\nपितुर्गृहे चिरं कालं वस्तुं नार्हसि पुत्रिके ।। २४ ।।\nअतो भर्तृगृहं गच्छ दृष्टोऽहं पूजिता च मे ।।\nपुनरागमनं कार्यं दर्शनाय शुभेक्षणे ।।२५ ।।\n।। व्यास उवाच ।। ।।\nइत्युक्ता सा तदा क्षिप्रं तथेत्युक्ता च वै मुने ।।\nपूजयित्वा तु पितरं सा जगामोत्तरान्कुरून् ।। २६ ।।\nसूर्यतापमनिच्छती तेजसस्तस्य बिभ्यती ।।\nतपश्चचार तत्रापि वडवारूपधारिणी ।। २७ ।।\nसंज्ञामित्येव मन्वानो द्वितीयायां दिवस्पतिः ।।\nजनयामास तनयौ कन्यां चैकां मनोरमाम् ।। २८ ।।\nछाया स्वतनयेष्वेव यथा प्रेष्णाध्यवर्तत ।।\nतथा न संज्ञाकन्यायां पुत्रयोश्चाप्यवर्तत ।।\nलालनासु च भोज्येषु विशेषमनुवासरम् ।। २९ ।।\nमनुस्तत्क्षांतवानस्या यमस्तस्या न चाक्षमत् ।।\nताडनाय ततः कोपात्पादस्तेन समुद्यतः ।।\nतस्याः पुनः क्षांतमना न तु देहे न्यपातयत् ।। 3.2.13.३० ।।\nततः शशाप तं कोपाच्छायासंज्ञा यमं नृप ।।\nकिंचित्प्रस्फुरमाणोष्ठी विचलत्पाणिपल्लवा ।। ३१ ।।\nपत्न्यां पितुर्मयि यदि पादमुद्यच्छसे बलात् ।।\nभुवि तस्मादयं पादस्तवाद्यैव भविष्यति ।। ३२ ।।\nइत्याकर्ण्य यमः शापं मातर्यतिविशंकितः ।।\nअभ्येत्य पितरं प्राह प्रणिपातपुरस्सरम्।। ३३ ।।\nतातैतन्महदाश्चर्यमदृष्टमिति च क्वचित् ।।\nमाता वात्सल्यरूपेण शापं पुत्रे प्रयच्छति ।।३४।।\nयथा माता ममाचष्ट नेयं माता तथा मम ।।\nनिर्गुणेष्वपि पुत्रेषु न माता निर्गुणा भवेत् ।। ३५ ।।\nयमस्यैतद्वचः श्रुत्वा भगवांस्तिमिरापहः ।।\nछायासंज्ञामथाहूय पप्रच्छ क्वगतेति च ।।३६।।\nसा चाह तनया त्वष्टुरहं संज्ञा विभावसो ।।\nपत्नी तव त्वयापत्यान्येतानि जनितानि मे ।। ३७ ।।\nइत्थं विवस्वतस्तां तु बहुशः पृच्छतो यदा ।।\nनाचचक्षे तदा क्रुद्धो भास्वांस्तां शप्तुमुद्यतः ।। ३८ ।।\nततः सा कथयामास यथावृत्तं विवस्वते ।।\nविदितार्थश्च भगवाञ्जगाम त्वष्टु रालयम् ।। ३९ ।।\nततः संपूजयामास त्वष्टा त्रैलोक्यपूजितम् ।।\nभास्वन्किं रहिता शक्त्या निजगेहमुपागतः ।। 3.2.13.४० ।।\nसंज्ञां पप्रच्छ तं तस्मै कथयामास तत्त्ववित् ।।\nआगता सेह मे वेश्म भवतः प्रेषिता रवे ।। ४१ ।।\nदिवाकरः समाधिस्थो वडवारूपधारिणीम् ।।\nतपश्चरंतीं ददृशे उत्तरेषु कुरुष्वथ ।। ४२ ।।\nअसह्यमाना सूर्यस्य तेजस्तेनातिपीडिता ।।\nवह्न्याभनिजरूपं तु च्छायारूपं विमुच्य च।। ४३ ।।\nधर्मारण्ये समागत्य तप स्तेपे सुदुष्करम्।।\nछायापुत्रं शनिं दृष्ट्वा यमं चान्यं च भूपते ।। ४४ ।।\nतदैव विस्मितः सूर्यो दुष्टपुत्रौ समीक्ष्य च ।।\nज्ञातुं दध्यौ क्षणं ध्यात्वा विदित्वा तच्च कारणम् ।। ४५ ।।\nघृण्यौष्ण्याद्दग्धदेहा सा तपस्तेपे पतिव्रता ।।\nयेन मां तेजसा सह्यं द्रष्टुं नैव शशाक ह ।। ४६ ।।\nपञ्चाशद्धायनेतीते गत्वा कौ तप आचरत् ।।\nप्रद्योतनो विचार्यैवं गत्वा शीघ्रं मनोजवः ।। ४७ ।।\nधर्मारण्ये वरे पुण्ये यत्र संज्ञास्थिता तपः ।।\nआगतं तं रविं दृष्ट्वा वडवा समजायत ।। ४८ ।।\nसूर्यपत्नी सदा संज्ञा सूर्यश्चाश्वस्ततोऽभवत् ।।\nताभ्यां सहाभूत्संयोगो घ्राणे लिंगं निवेश्य च ।। ४९ ।।\nतदा तौ च समुत्पन्नौ युगलावश्विनौ भुवि ।।\nप्रादुर्भूतं जलं तत्र दक्षिणेन खुरेण च ।। 3.2.13.५० ।।\nविदलिते भूमिभागे तत्र कुंडं समुद्बभौ ।।\nद्वितीयं तु पुनः कुंडं पश्चार्धचरणोद्भवम् ।। ५१ ।।\nउत्तरवाहिन्याः काश्या कुरुक्षेत्रादि वै तथा ।।\nगंगापुरीसमफलं कुण्डेऽत्र मुनिनोदितम् ।। ५२ ।।\nतत्फलं समवाप्नोति तप्तकुण्डे न संशयः ।।\nस्नानं विधाय तत्रैव सर्वपापैः प्रमुच्यते ।। ५३ ।।\nन पुनर्जायते देहः कुष्ठादिव्याधिपीडितः ।।\nएतत्ते कथितं भूप दस्रांशोत्पत्तिकारणम् ।। ५४ ।।\nतदा ब्रह्मादयो देवा आगतास्तत्र भूपते ।।\nदत्त्वा संज्ञावरं शुभ्रं चिंतितादधिकं हि तैः ।। ५५ ।।\nस्थापयित्वा रविं तत्र बकुलाख्यवनाधिपम् ।।\nआनर्चुस्ते तदा संज्ञां पूर्वरूपाऽभवत्तदा ।। ५६ ।।\nस्थापिता तत्र राज्ञी च कुमारौ युगलौ तदा ।।\nएतत्तीर्थफलं वक्ष्ये शृणु राजन्महामते ।। ५७ ।।\nआदिस्थानं कुरुश्रेष्ठ देवैरपि सुदुर्लभम् ।।\nरविकुण्डे नरः स्नात्वा श्रद्धायुक्तो जितेंद्रियः ।। ५८ ।।\nतारयेत्स पितॄन्सर्वान्महानरकगानपि ।।\nश्रद्धया यः पिबेत्तोयं संतर्प्य पितृदेवताः ।। ५९ ।।\nस्वल्पं वापि बहुवापि सर्वं कोटिगुणं भवेत् ।।\nसप्तम्यां रविवारेण ग्रहणं चंद्रसूर्ययोः ।। 3.2.13.६० ।।\nरविकुण्डे च ये स्नाताः न ते वै गर्भगामिनः ।।\nसक्रांतौ च व्यतीपाते वैधृतेषु च पर्वसु ।। ६१ ।।\nपूर्णमास्याममावास्यां चतुर्द्दश्यां सितासिते ।।\nरविकुंडे च यः स्नातः क्रतुकोटिफलं लभेत् ।। ६२ ।।\nपूजयेद्बकुलार्कं च एकचित्तेन मानवः ।।\nस याति परमं धाम स यावत्तपते रविः ।। ६३ ।।\nतस्य लक्ष्मीः स्थिरा नूनं लभते संततिं सुखम् ।।\nअरिवर्गः क्षयं याति प्रसादाच्च दिवस्पतेः ।। ६४ ।।\nनाग्नेर्भयं हि तस्य स्यान्न व्याघ्रान्न च दंतिनः ।।\nन च सर्प्पभयं क्वापि भूतप्रेतादिभीर्नहि ।। ६५ ।।\nबालग्रहाश्च सर्वेऽपि रेवती वृद्धरेवती ।।\nते सर्वे नाशमायांति बकुलार्क नमोस्तु ते ।। ६६ ।।\nगावस्तस्य विवर्द्धंते धनं धान्यं तथैव च ।।\nअविच्छेदो भवेद्वंशो बकुलार्के नमस्कृते ।। ६७ ।।\nकाकवन्ध्या च या नारी अनपत्या मृतप्रजा ।।\nवन्ध्या विरूपिता चैव विषकन्याश्च याः स्त्रियः ।। ६८ ।।\nएवं दोषैः प्रमुच्यंते स्नात्वा कुण्डे च भूपते ।।\nसौभाग्यस्त्रीसुतांश्चैव रूपं चाप्नोति सर्वशः ।। ।।६९।।\nव्याधिग्रस्तोपि यो मर्त्यः षण्मासाच्चैव मानवः ।।\nरविकुण्डे च सुस्नातः सर्वरोगात्प्रमुच्यते ।। 3.2.13.७० ।।\nनीलोत्सर्गविधिं यस्तु रविक्षेत्रे करोति वै ।।\nपितरस्तृप्तिमायांति यावदाभूतसंप्लवम् ।। ७१ ।।\nकन्यादानं च यः कुर्यादस्मिन्क्षेत्रे च पुत्रक ।।\nउद्वाहपरिपूतात्मा ब्रह्मलोके महीयते ।। ७२ ।।\nधेनुदानं च शय्यां च विद्रुमं च हयं तथा ।।\nदासीमहिषीघण्टाश्च तिलं कांचनसंयुतम् ।। ७३ ।।\nधेनुं तिलमयीं दद्यादस्मि न्क्षेत्रे च भारत ।।\nउपानहौ च छत्रं च शीतत्राणादिकं तथा ।। ७४ ।।\nलक्षहोमं तथा रुद्रं रुद्रातिरुद्रमेव च ।।\nतस्मिन्स्थाने च यत्किंचिद्ददाति श्रद्धयान्वितः ।। ७५ ।।\nएकैकस्य फलं तात वक्ष्यामि शृणु तत्त्वतः ।।\nदानेन लभते भोगानिह लोके परत्र च ।। ७६ ।।\nराज्यं च लभते मर्त्यः कृत्वोद्वाहं तु मानुषाः ।।\nजायातो धर्मकामार्थाः प्राप्यंते नात्र संशयः ।। ७७ ।।\nपूजाया लभते सौख्यं भवेज्जन्मनिजन्मनि ।।\nसप्तम्यां रवियुक्तायां बकुलार्कं स्मरेत्तु यः ।। ७८ ।।\nज्वरादेः शत्रुतश्चैव व्याधेस्तस्य भयं नहि ।।७९।।\n।। युधिष्ठिर उवाच ।। ।।\nबकुलार्केति वै नाम कथं जातं रवेर्मुने ।।\nएतन्मे वदतां श्रेष्ठ तत्त्वमाख्यातुमर्हसि ।।3.2.13.८०।।\n।। व्यास उवाच ।। ।।\nयदा संज्ञा च राजेंद्र सूर्यार्थंं चैकचेतसा ।।\nतेपे बकुलवृक्षाधः पत्युस्तेजः प्रशां तये ।।८१।।\nप्रादुर्भावं रवेर्दृष्ट्वा वडवा समजायत ।।\nअत्यंतं गोपतिः शांतो बकुलस्य समीपतः ।।८२।।\nसुषुवे च तदा राज्ञी सुतौ दिव्यौ मनोहरौ ।।\nतेनास्य प्रथितं नाम बकुलार्केति वै रवेः ।।८३।।\nयस्तत्र कुरुते स्नानं व्याधिस्तस्य न पीडयेत् ।।\nधर्ममर्थं च कामं च लभते नात्र संशयः ।।८४।।\nषण्मासात्सिद्धिमाप्नोति मोक्षं च लभते नरः ।।\nएतदुक्तं महाराज बकुलार्कस्य वैभवम् ।। ८५।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्योपाख्याने बकुलार्कमाहात्म्यकथनंनाम त्रयोदशोऽध्यायः ।। १३ ।। ।।"
  }
]
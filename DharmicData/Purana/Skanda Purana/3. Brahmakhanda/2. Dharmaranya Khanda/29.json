[
  {
    "text": "सूत उवाच ।। ।।\nअतः परं शृणुध्वं हि लोहासुरविचेष्टितम् ।।\nबलेः पुत्रशतस्यापि कथयिष्यामि विश्रुतम् ।। १ ।।\nयथा तौ भ्रातरौ वृद्धौ प्रापतुः स्थानमुत्तमम्।।\nतदा प्रभृति वैराग्यं दैत्यो लोहासुरे दधौ ।। २ ।।\nकिं करोमि क्व गच्छामि तपसे स्थानमुत्तमम् ।।\nयस्य पारं न जानंति देवता मुनयो नराः ।। ३ ।।\nको मयाऽऽराध्यतां देवो हृदि चिंतयते भृशम् ।।\nइति चिंतयतस्तस्य  मतिर्जाता महात्मनः ।। ४ ।।\nदधौ गंगां स्वशीर्षेण पुष्पवंतौ च नेत्रयोः ।।\nहृदा नारायणं देवं ब्रह्माणं कटिमंडले ।। ५ ।।\nइंद्राद्या देवताः सर्वे यद्देहे प्रतिबिंबिताः ।।\nप्रपश्यंति तदात्मानं भास्करः सलिले यथा ।। ६ ।।\nतमेवाराधयिष्यामि निरंजनमकल्मषः ।।\nएवं कृत्वा मतिं दैत्य स्तपस्तेपे सुदुष्करम् ।।\nभीतो जन्मभयाद्घोराद्दुष्करं यन्महात्मभिः ।। ७ ।।\nअंबुभक्षो वायुभक्षः शीर्णपर्णाशनस्तथा ।।\nदिव्यं वर्षशतं साग्रं यदा तेपे महत्तपः ।।\nततस्तुतोष भगवांस्त्रिशूलवरधारकः ।। ८ ।।\n।। ईश्वर उवाच ।। ।।\nवरं वृणीष्व भद्रं ते मनसा यदभीप्सितम् ।।\nलोहासुर मया देयं तव नास्ति तपोबलात् ।। ९ ।।\nइत्युक्तो दानवस्तत्र शंकराग्रे वचोऽब्रवीत् ।। 3.2.29.१० ।।\n।। लोहासुर उवाच ।। ।।\nयदि तुष्टोसि देवेश वरमेकं वृणोम्यहम् ।।\nशरीरस्याजरत्वं च मा मृत्योरपि मे भयम् ।। ११ ।।\nजन्मन्यस्मिन्प्रभो भूयात्स्थातव्यं हृदये मम ।।\nएवमस्तु शिवः प्राह तत्र तं दानवेश्वरम् ।। १२ ।।\nशर्वलब्धवरो दैवात्पुनस्तेपे महत्तपः ।।\nरम्ये सरस्वतीतीरे तरणाय भवार्णवात् ।। १३ ।।\nवत्सराणां सहस्राणि प्रयुतान्यर्बुदानि च ।।\nशंकते भगवानिंद्रो भीतस्तस्य तपोबलात् ।। १४ ।।\nमा मे पदच्युतिर्भूयाद्दैत्यल्लोहासुरात्क्वचित् ।।\nमघवान्गुप्तरूपेण समेत्याश्रमकाननम् ।। १५ ।।\nतपोभंगं प्रकुरुते कंपयित्वा महासुरम् ।।\nताडयंति शरीरे तं मुष्टिभिस्तीक्ष्णकर्कशैः ।। १६ ।।\nअथ तेन च दैत्येन ध्यानमुत्सृज्य वीक्षितम् ।।\nइंद्रेण तत्कृतं सर्वं तपोबलविनाशनम् ।। १७ ।।\nतस्य तैरभवद्युद्धमिंद्राद्यैरथ कर्क्कशैः ।।\nएकस्य बहुभिः सार्द्धं देवास्ते तेन संयुगे ।। १८ ।।\nरुधिराक्लिन्नदेहा वै प्रहारैर्जर्जरीकृताः ।।\nकेशवं शरणं प्राप्ता त्राहि त्राहीति भाषिणः ।। १९ ।। ।।\n।। सूत उवाच ।। ।।\nदेवानां वाक्यमाकर्ण्य वासुदेवो जनार्दनः ।।\nयुयुधे केशवस्तेन युद्धे वर्षशतं किल ।। 3.2.29.२० ।।\nततो नारायणं तत्र जिगाय स वरोर्जितः ।।\nअथ नारायणो देवो जितो लोहासुरेण तु ।। २१ ।।\nमंत्रयामास रुद्रेण ब्रह्मणा च पुनःपुनः ।।\nमीमांसित्वा त्रयो देवाः पुनर्युद्धसमुद्यमम् ।। २२ ।।\nलोहासुरस्य दैत्यस्य वपुर्दृष्ट्वा पुनर्नवम् ।।\nमहदासीत्पुनर्युद्धं दैत्यकेशवयोस्ततः ।। २३ ।।\nन ममार यदा दैत्यो विष्णुना प्रभविष्णुना ।।\nतरसा तं केशवोऽपि पातयामास भूतले ।। २४ ।।\nउत्तानं पतितं दृष्ट्वा पिनाकी परमेश्वरः ।।\nदधार हृदये तस्य स्वरूपं रूपवर्जितः ।। २५ ।।\nकण्ठे तस्थौ ततो ब्रह्मा तस्य लोहासुरस्य च ।।\nचरणौ पीडयामास स्वस्थित्या पुरुषोत्तमः ।। २६ ।।\nअथ दैत्यः समुत्तस्थौ भृशं बद्धोपि भूतले ।।\nदृष्ट्वोत्थितं ततो दैत्यं पातयंतं सुरोत्तमान् ।। २७ ।।\nउवाच दिव्यया वाचा विरंचिः कमलासनः ।। २८ ।। ।।\n।। ब्रह्मोवाच ।। ।।\nलोहासुर सदा रक्ष वाचोधर्ममभीक्ष्णशः ।।\nत्वया यत्प्रार्थितं रुद्रात्तदेव समुपस्थितम् ।। २९ ।।\nअहं विष्णुश्च रुद्रश्च त्रयोऽमी सुरसत्तमाः ।।\nत्वद्देहमुपवेक्ष्यामो यावदाभूतसंप्लवम् ।। 3.2.29.३० ।।\nदानवेश शिवप्राप्तिर्भावभक्त्यैव जायते ।।\nशिवं चालयितुं बुद्धिः कथं तव भविष्यति ।। ३१ ।।\nअचलांश्चालयेद्यस्तु प्रासादान्ब्राह्मणान्पुरान् ।।\nअचिरेणैव कालेन पातकेनैव लिप्यते ।। ३२ ।।\nश्मशानवत्परित्याज्यः सत्यधर्मबहिष्कृतः ।।\nसत्यवागसि भद्रं ते मा विचालय देवताः ।। ३३ ।।\nयेन यातास्तु पितरो येन याताः पितामहाः ।।\nतेन मार्गेण गंतव्यं न चोल्लंघ्या सतां गतिः ।। ३४ ।।\nदानवेश पिता ते हि ददौ लोकत्रयं हरेः ।।\nवाक्पाशबद्धः पाताले राज्यं चक्रे महीपतिः ।। ३५ ।।\nतथा त्वमसि वाक्पाशाच्छिवभक्तिसमन्वितः ।।\nभूतले तिष्ठ दैत्येंद्र मा वाग्वैकल्प्यमाप्नुहि ।। ३६ ।।\nवरांस्ते च प्रदास्यामो मा विचाल्या हि देवताः ।। ३७ ।। ।।\n।। व्यास उवाच ।। ।।\nतच्छ्रुत्वा ब्रह्मणो वाक्यं संतुष्टो दानवेश्वरः ।।\nप्राह प्रसन्नया वाचा ब्रह्माणं केशवं हरम् ।। ३८ ।।\n।। लोहासुर उवाच ।। ।।\nवाक्पाशबद्धस्तिष्ठामि न पुनर्भवतां बले ।।\nब्रह्मा विष्णुश्च रुद्रश्च त्रयोऽमी सुरसत्तमाः ।। ३९ ।।\nस्थास्यंति चेच्छरीरे मे किं न लब्धं मया ततः ।।\nइदं कलेवरं मे हि समारूढं त्रिभिः सुरैः ।। 3.2.29.४० ।।\nभूम्यां भवतु विख्यातं मत्प्रभावात्सुरोत्तमाः ।। ४१ ।।\nलोहासुरस्य वाक्येन हर्षिता स्त्रिदशास्त्रयः ।।\nददुः प्रत्युत्तरं तस्मै ब्रह्मविष्णुमहेश्वराः ।। ४२ ।।\nसत्यवाक्पाशतो दैत्यो न सत्याच्चलितो यतः ।।\nतेन सत्येन संतुष्टा दास्या मस्ते मनीप्सितम् ।। ४३ ।।\n।। ब्रह्मोवाच ।। ।।\nयथा स्नानं ब्रह्मज्ञानं देहत्यागो गयातले ।।\nधर्मारण्ये तथा दैत्य धर्म्मेश्वरपुरः स्थिते ।। ४४ ।।\nकूपे तर्प्पणकं श्राद्धं शंसंति पितरो दिवि ।।\nसंतुष्टा पिंडदानेन गयायां पितरो यथा ।। ४५ ।।\nवांछंति तर्प्पणं कूपे धर्मारण्ये विशुद्धये ।।\nदानवेन्द्र शरीरं तु तीर्थं तव भविष्यति ।। ४६ ।।\nएकविंशतिवारांस्तु गयायां तर्प्पणे कृते ।।\nपितॄणां या परा तृप्तिर्जायते दानवाधिप ।। ४७ ।।\nधर्मेश्वर पुरस्तात्सा त्वेकदा पितृतर्पणात् ।।\nस्याद्वै दशगुणा तृप्तिः सत्यमेव न संशयः ।। ४८ ।।\nपितॄणां पिंडदानेन अक्षय्या तृप्तिरस्त्विह ।।\nशिवरूपांतराले वै धर्मारण्ये धरातले ।।४९।।\nश्रद्धयैव हि कर्त्तव्याः श्राद्धपिंडोदकक्रियाः ।।\nतथांतराले चास्माकं श्राद्धपिंडौ विशेषतः ।। 3.2.29.५० ।।\nतथा शरीरे क्वापिस्तांचिंता सत्योऽसि सुव्रत।।\nत्रिषु लोकेषु दुष्प्रापं सत्यं ते दिवि संस्थितम् ।।५१।।\nअस्मद्वाक्येन सत्येन तत्तथाऽसुरसत्तम ।।\nगयासमधिकं तीर्थं तव जातं धरातले।।५२।।\nअस्माकं स्थितिरव्यग्रा तव देहे न संशयः ।।\nसत्यपाशेन बद्धाः स्म दृढमेव त्वयाऽनघ।।५३।।\n।। विष्णुरुवाच ।। ।।\nगयाप्रयाग कस्याऽपि फलं समधिकं स्मृतम् ।।\nचतुर्द्दश्याममावास्यां लोहयष्ट्यां पिंडदानतः ।। ५४ ।।\nबलिपुत्रस्य सत्येन महती तृप्तिरत्र हि ।।\nमा कुरुष्वात्र संदेहं तव देहे स्थिता स्वयम् ।। ५५ ।।\nसरस्वती पुण्यतोया ब्रह्मलोकात्प्रयात्युत ।।\nप्लावयिष्यंति देहांगं मया सह सुसंगता ।।५६।।\nयथो वै द्वारका वासो देवस्तत्र महेश्वरः ।।\nविरंचिर्यत्र तीर्थानि त्रीण्येतानि धरातले ।। ५७ ।।\nभविष्यति च पाताले स्वर्गलोके यमक्षये ।।\nविख्यातान्यसुरश्रेष्ठ पि तॄणां तृप्तिहेतवे ।।५८।।\nअथान्यत्संप्रवक्ष्यामि गाथां पितृकृतां पराम् ।।\nआज्ञारूपां हि पुत्राणां तां शृणुष्व ममानघ ।।५९।।\nपितर ऊचुः।।\nशंकरस्याग्रतः स्थानं रुद्रलोकप्रदं नृणाम् ।।\nपापदेहविशुद्ध्यर्थं पापेनोपहतात्मनाम् ।।3.2.29.६०।।\nतस्मिंस्तिलोदकेनापि सद्गतिं यांति तर्पिताः ।।\nपितरो नरकाद्वा पि सुपुत्रेण सुमेधसा ।। ६१ ।।\nगोप्रदानं प्रशंसंति तत्तत्र पितृमुक्तये ।।\nपित्रादिकान्समुद्दिश्य दृष्ट्वा रुद्रं च केशवम् ।।६२।।\nतिलपिण्याकपिंडेन तृप्तिं यास्यामहे पराम् ।।\nचतुर्द्दश्याममावास्यां तथा च पितृतर्पणम् ।। ६३ ।।\nअज्ञातगोत्रजन्मानस्तेभ्यः पिंडांस्तु निर्वपेत् ।।\nतेऽपि यांति दिवं सर्वे ये दत्त इति श्रुतिः ।। ६४ ।।\nसर्वकार्याणि संत्यज्य मानवैः पुण्यमीप्सुभिः ।।\nप्राप्ते भाद्रपदे मासे गंतव्या लोहयिष्टका ।।\nअज्ञातगोत्रनाम्ना तु पिंड मंत्रमिमं शृणु ।। ६५ ।।\nपितृवंशे मृता ये च मातृवंशे तथैव च ।।\nअतीतगोत्रजास्तेभ्यः पिंडोऽयमुपतिष्ठतु ।। ६६ ।।\n।। विष्णुरुवाच ।। ।।\nअनेनैव तु मंत्रेण ममाग्रे सुरसत्तम ।।\nक्षीणे चंद्रे चतुर्द्दश्यां नभस्ये पिंडमाहरेत् ।। ६७ ।।\nपितॄणामक्षया तृप्तिर्भविष्यति न संशयः ।।\nतिलपिण्याकपिंडेन पितरो मोक्षमाप्नुयुः ।। ६८ ।।\nक्षणत्रयविनिर्मुक्ता मानवा जगतीतले ।।\nभविष्यंति न संदेहो लोहयष्ट्या तिलतर्पणे ।। ६९ ।।\nस्नात्वा यः कुरुते चात्र पितृपिंडोदकक्रियाः ।।\nपितरस्तस्य तृप्यंति यावद्ब्रह्मदिवानिशम् ।। 3.2.29.७० ।।\nअमावास्यादिनं प्राप्य मासि भाद्रपदे सरः ।।\nब्रह्मणो यष्टिकायां तु यः कुर्यात्पितृतर्पणम् ।। ७१ ।।\nपितरस्तस्य तृप्ताः स्युर्यावदाभूतसंप्लवम् ।।\nतेषां प्रसन्नो भगवानादिदेवो महेश्वरः ।। ७२ ।।\nअस्य तीर्थस्य यात्रायां मतिर्येषां भविष्यति ।।\nगोक्षीरेण तिलैः श्वेतैः स्नात्वा सारस्वते जले ।। ७३ ।।\nतर्पयेदक्षया तृप्तिः पितॄणां तस्य जायते ।।\nश्राद्धं चैव प्रकु र्वीत सक्तुभिः पयसा सह ।। ७४ ।।\nअमावास्यादिनं प्राप्य पितॄणां मोदमिच्छुकः ।।\nरुद्रतीर्थे ततो धेनुं दयाद्वस्त्राणि यमतीर्थके ।। ७५ ।।\nविष्णुतीर्थे हिरण्यं च पितॄणां मोक्षमिच्छुकः ।।\nविनाक्षतैर्विना दर्भैर्विना चासनमेव च ।।\nवारिमात्राल्लोहयष्ट्यां गयाश्राद्धफलं लभेत् ।। ७६ ।।\n।। सूत उवाच ।। ।।\nएतद्वः कथितं विप्रा लोहासुरविचेष्टितम् ।।\nयच्छ्रुत्वा ब्रह्महा गोघ्नो मुच्यते सर्वपातकैः ।। ७७ ।।\nएकविंशतिवारन्तु गयायां पिंड पातने ।।\nतत्फलं समवाप्नोति सकृदस्मिञ्छ्रुते सति ।। ७८ ।।\nचतुःष्कोटि द्विलक्षं च सहस्रं शतमेव च ।।\nधेनवस्तेन दत्ताः स्युर्माहात्म्यं शृणु यात्तु यः ।। ७९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये लोहासुरमाहात्म्यसंपूर्तिर्नामैकोनत्रिंशोऽध्यायः ।। २९ ।। ।। छ ।।"
  }
]
[
  {
    "text": "।। राम उवाच ।। ।।\nजीर्णोद्धारं करिष्यामि श्रीमातुर्वचनादहम् ।।\nआज्ञा प्रदीयतां मह्यं यथादानं ददामि वः ।। १ ।।\nपात्रे दानं प्रदातव्यं कृत्वा यज्ञवरं द्विजाः ।।\nनापात्रे दीयते किंचिद्दत्तं न तु सुखावहम् ।। २ ।।\nसुपात्रं नौरिव सदा तारयेदुभयोरपि ।।\nलोहपिंडोपमं ज्ञेयं कुपात्रं भञ्जनात्मकम् ।। ३ ।।\nजातिमात्रेण विप्रत्वं जायते न हि भो द्विजाः ।।\nक्रिया बलवती लोके क्रियाहीने कुतः फलम् ।। ४ ।।\nपूज्यास्तस्मात्पूज्यतमा ब्राह्मणाः सत्यवादिनः ।।\nयज्ञकार्ये समुत्पन्ने कृपां कुर्वंतु सर्वदा ।। ५ ।।\n।। ब्रह्मोवाच ।। ।।\nततस्तु मिलिताः सर्वे विमृश्य च परस्परम् ।।\nकेचिदूचुस्तदा रामं वयं शिलोंछजीविकाः ।। ६ ।।\nसंतोषं परमास्थाय स्थिता धर्मपरायणाः ।।\nप्रतिग्रहप्रयोगेण न चास्माकं प्रयोजनम् ।। ७ ।।\nदशसूनासमश्चक्री दशचक्रिसमो ध्वजः ।।\nदशध्वजसमा वेश्या दशवेश्यासमो नृपः ।। ८ ।।\nराजप्रतिग्रहो घोरो राम सत्यं न संशयः ।।\nतस्माद्वयं न चेच्छामः प्रतिग्रहं भया वहम् ।। ९ ।।\nएकाहिका द्विजाः केचित्केचित्स्वामृतवृत्तयः ।।\nकुम्भीधान्या द्विजाः केचित्केचित्षट्कर्मतत्पराः ।। 3.2.33.१० ।।\nत्रिमूर्तिस्थापिताः सर्वे पृथग्भावाः पृथग्गुणाः ।।\nकेचिदेवं वदंति स्म त्रिमूर्त्याज्ञां विना वयम् ।। ११ ।।\nप्रतिग्रहस्य स्वीकारं कथं कुर्याम ह द्विजाः ।।\nन तांबूलं स्त्रीकृतं नो ह्यद्मो दानेन भषितम् ।। १२ ।।\nविमृश्य स तदा रामो वसिष्ठेन महात्मना ।।\nब्रह्मविष्णुशिवादीनां सस्मार गुरुणा सह ।।\nस्मृतमात्रास्ततो देवास्तं देशं समुपागमन्।।\nसूर्यकोटिप्रतीकाशीवमानावलिसंवृताः ।। १४ ।।\nरामेण ते यथान्यायं पूजिताः परया मुदा ।। १३ ।।\nनिवेदितं तु तत्सर्वं रामेणातिसुबुद्धिना ।। १५ ।।\nअधिदेव्या वचनतो जीर्णोद्धारं करोम्यहम् ।।\nधर्मारण्ये हरिक्षेत्रे धर्मकूपसमीपतः ।। १६ ।।\nततस्ते वाडवाः सर्वे त्रिमूर्त्तीः प्रणिपत्य च ।।\nमहता हर्षवृंदेन पूर्णाः प्राप्तमनोरथाः ।। १७ ।।\nअर्घ्यपाद्यादिविधिना श्रद्धया तानपूजयन् ।।\nक्षणं विश्रम्य ते देवा ब्रह्मविष्णुशिवादयः ।। १८ ।।\nऊचू रामं महाशक्तिं विनयात्कृतसंपुटम् ।। १९ ।।\n।। देवा ऊचुः ।। ।।\nदेवद्रुहस्त्वया राम ये हता रावणादयः ।।\nतेन तुष्टा वयं सर्वे भानुवंशविभूषण ।। 3.2.33.२० ।।\nउद्धरस्व महास्थानं महतीं कीर्तिमाप्नुहि ।। २१ ।।\nलब्ध्वा स तेषामाज्ञां तु प्रीतो दशरथात्मजः ।।\nजीर्णोद्धारेऽनंतगुणं फलमिच्छन्निलापतिः ।। २२ ।।\nदेवानां संनिधौ तेषां कार्यारंभमथाकरोत् ।।\nस्थंडिलं पूर्वतः कृत्वा महागिरि समं शुभम्।।२३।।\nतस्योपरि बहिःशाला गृहशाला ह्यनेकशः ।।\nब्रह्मशालाश्च बहुशो निर्ममे शोभनाकृतीः ।।२४।।\nनिधानैश्च समायुक्ता गृहोपकरणै र्वृताः ।।\nसुवर्णकोटिसंपूर्णा रसवस्त्रादिपूरिताः ।। २५ ।।\nधनधान्यसमृद्धाश्च सर्वधातुयुतास्तथा ।।\nएतत्सर्वं कारयित्वा ब्राह्मणेभ्यस्तदा ददौ ।।२६।।\nएकैकशो दशदश ददौ धेनूः पयस्विनीः ।।\nचत्वारिंशच्छतं प्रादाद्ग्रामाणां चतुराधिकम् ।। २७ ।।\nत्रैविद्यद्विजविप्रेभ्यो रामो दशरथात्मजः ।।\nकाजेशेन त्रयेणैव स्थापिता द्विजसत्तमाः ।। २८ ।।\nतस्मात्त्रयीविद्य इति ख्यातिर्लोके बभूव ह ।।\nएवंविधं द्विजेभ्यः स दत्त्वा दानं महाद्भुतम् ।। ।। २९ ।।\nआत्मानं चापि मेने स कृतकृत्यं नरेश्वरः ।।\nब्रह्मणा स्थापिताः पूर्वं विष्णुना शंकरेण ये ।। 3.2.33.३० ।।\nते पूजिता राघवेण जीर्णोद्धारे कृते सति ।।\nषट्त्रिंशच्च सहस्राणि गोभुजा ये वणिग्वराः ।। ३१ ।।\nशुश्रूषार्थं प्रदत्ता वै देवैर्हरिहरादिभिः।।\nसंतुष्टेन तु शर्वेण तेभ्यो दत्तं तु चेत नम्।। ३२ ।।\nश्वेताश्वचामरौ दत्तौ खङ्गं दत्तं सुनिर्मलम् ।।\nतदा प्रबोधितास्ते च द्विजशुश्रूषणाय वै ।। ३३ ।।\nविवाहादौ सदा भाव्यं चामरै मंगलं वरम् ।।\nखङ्गं शुभं तदा धार्य्यं मम चिह्नं करे स्थितम् ।। ३४ ।।\nगुरुपूजा सदा कार्या कुलदेव्याः पुनःपुनः ।।\nवृद्ध्यागमेषु प्राप्तेषु वृद्धि दायकदक्षिणा ।। ३५ ।।\nएकादश्यां शनेर्वारे दानं देयं द्विजन्मने ।।\nप्रदेयं बालवृद्धेभ्यो मम रामस्य शासनात् ।। ३६ ।।\nमंडलेषु च ये शुद्धा वणिग्वृत्तिरताः पराः ।।\nसपादलक्षास्ते दत्ता रामशासनपालकाः ।। ३७ ।।\nमांडलीकास्तु ते ज्ञेया राजानो मंडलेश्वराः ।।\nद्विज शुश्रूषणे दत्ता रामेण वणिजां वराः ।। ३८ ।।\nचामरद्वितयं रामो दत्तवान्खड्गमेव च ।।\nकुलस्य स्वामिनं सूर्यं प्रतिष्ठाविधिपूर्वकम् ।। ।। ३९ ।।\nब्रह्माणं स्थापयामास चतुर्वेदसमन्वितम् ।।\nश्रीमातरं महाशक्तिं शून्यस्वामिहरिं तथा ।। 3.2.33.४० ।।\nविघ्नापध्वंसनार्थाय दक्षिणद्वारसंस्थितम् ।।\nगणं संस्थापयामास तथान्याश्चैव देवताः ।। ४१ ।।\nकारितास्तेन वीरेण प्रासादाः सप्तभूमिकाः ।।\nयत्किं चित्कुरुते कार्यं शुभं मांगल्यरूपकम् ।। ४२ ।।\nपुत्रे जाते जातके वान्नाशने मुंडनेऽपि वा ।।\nलक्षहोमे कोटिहोमे तथा यज्ञक्रियासु च ।। ४३ ।।\nवास्तुपूजाग्रहशांत्योः प्राप्ते चैव महोत्सवे ।।\nयत्किंचित्कुरुते दानं द्रव्यं वा धान्यमुत्तमम् ।। ४४ ।।\nवस्त्रं वा धेनवो नाथ हेम रूप्यं तथैव च ।।\nविप्राणामथ शूद्राणां दीनानाथांधकेषु च ।। ४५ ।।\nप्रथमं बकुलार्कस्य श्रीमातुश्चैव मानवः ।।\nभागं दद्याच्च निर्विघ्नकार्यसिद्ध्यै निरन्तरम् ।। ४६ ।।\nवचनं मे समुल्लंघ्य कुरुते योऽन्यथा नरः ।।\nतस्य तत्कर्मणो विघ्नं भविष्यति न संशयः ।। ४७ ।।\nएवमुक्त्वा ततो रामः प्रहृष्टेनांतरात्मना ।।\nदेवानामथ वापीश्च प्राकारांस्तु सुशोभनान् ।। ४८ ।।\nदुर्गोपकरणैर्युक्तान्प्रतोलीश्च सुविस्तृताः ।।\nनिर्ममे चैव कुंडानि सरांसि सरसीस्तथा ।। ४९ ।।\nधर्मवापीश्च कूपांश्च तथान्यान्देवनिर्मितान् ।।\nएतत्सर्वं च विस्तार्य धर्मारण्ये मनोरमे ।। 3.2.33.५० ।।\nददौ त्रैविद्यमुख्येभ्यः श्रद्धया परया पुनः ।।\nताम्रपट्टस्थितं रामशासनं लोपयेत्तु यः ।।५१।।\nपूर्वजास्तस्य नरके पतंत्यग्रे न संततिः ।।\nवायुपुत्रं समाहूय ततो रामोऽब्रवीद्वचः ।। ।। ५२ ।।\nवायुपुत्र महावीर तव पूजा भविष्यति ।।\nअस्य क्षेत्रस्य रक्षायै त्वमत्र स्थितिमाचर ।। ५३ ।।\nआंजनेयस्तु तद्वाक्यं प्रणम्य शिरसादधौ ।।\nजीर्णोद्धारं तदा कृत्वा कृतकृत्यो बभूव ह ।। ५४ ।।\nश्रीमातरं तदाभ्यर्च्य प्रसन्नेनांतरात्मना ।।\nश्रीमातरं नमस्कृत्य तीर्थान्यन्यानि राघवः ।।५५।।\nतेऽपि देवाः स्वकं स्थानं ययुर्बह्मपुरोगमाः ।।५६।।\nदत्त्वाशिषं तु रामाय वांछितं ते भविष्यति ।।\nरम्यं कृतं त्वया राम विप्राणां स्थापनादिकम् ।। ।। ५७ ।।\nअस्माकमपि वात्सल्यं कृतं पुण्यवता त्वया ।।\nइति स्तुवंतस्ते देवाः स्वानि स्थानानि भेजिरे ।। ५८ ।।\nइति श्रीस्कान्दे महापुराण एका शीतिसाहस्र्यां संहितायां तृतीये ब्रह्मखण्डे पूर्वार्धे धर्मारण्यमाहात्म्ये श्रीरामचन्द्रस्य पुरप्रत्यागमनवर्णनंनाम त्रयस्त्रिंशोऽध्यायः ।। ३३ ।। छ ।।"
  }
]
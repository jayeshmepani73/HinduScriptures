[
  {
    "text": "।। सूत उवाच ।। ।।\nअथान्यत्संप्रवक्ष्यामि तीर्थमाहात्म्यमुत्तमम् ।।\nधर्मारण्ये यथाऽऽनीता सत्यलोकात्सरस्वती ।। १ ।।\nमार्कंडेयं सुखासीनं महामुनिनिषेवितम् ।।\nतरुणादित्यसंकाशं सर्वशास्त्रविशारदम् ।। २ ।।\nसर्वतीर्थमयं दिव्यमृषीणां प्रवरं द्विजम् ।।\nआसनस्थं समायुक्तं धन्यं पूज्यं दृढव्रतम् ।। ३ ।।\nयोगात्मानं परं शांतं कमडलुधरं विभुम् ।।\nअक्षसूत्रधरं शांतं तथा कल्पां तवासिनम् ।। ४ ।।\nअक्षोभ्यं ज्ञानिनं स्वस्थं पितामहसमुद्युतिम् ।।\nएवं दृष्ट्वा समाधिस्थं प्रहर्षोत्फुल्ललोचनम् ।। ५ ।।\nप्रणम्य स्तुतिभिर्युक्त्या मार्क्कंडं मुनयोऽब्रुवन् ।।\nभगवन्नैमिषारण्ये सत्रे द्वादशवार्षिके ।। ६ ।।\nत्वयावतारिता ब्रह्मन्नदी या ब्रह्मणः सुता।।\nतथा कृतं च तत्रैव गंगा वतरणं क्षितौ ।। ७ ।।\nगीयमाने कुलपतेः शौनकस्य मुनेः पुरः ।।\nसूतेन मुनिना ख्यातमन्येषामपि शृण्वताम् ।। ८ ।।\nतच्छ्रुत्वा महदाख्यानम स्माकं हृदि संस्थितम् ।।\nपापघ्नी पुण्यजननी प्राणिनां दर्शनादपि ।। ९ ।।\n।। मार्कण्डेय उवाच ।। ।।\nधर्मारण्ये मया विप्राः सत्यलोकात्सरस्वती ।।\nसमानीता सुरेखाद्रौ शरण्या शरणार्थिनाम् ।।3.2.25.१०।।\nभाद्रपदे सिते पक्षे द्वादशी पुण्यसंयुता ।।\nतत्र द्वारावतीतीर्थे मुनिगंधर्वसेविते ।। ।। ११ ।।\nतस्मिन्दिने च तत्तीर्थे पिंडदानादि कारयेत् ।।\nतत्फलं समवाप्नोति पितॄणां दत्तमक्षयम् ।। १२ ।।\nमहदाख्यानमखिलं पापघ्नं पुण्यदं च यत् ।।\nपवित्रं यत्पवित्राणां महापातकनाशनम् ।। १३ ।।\nसर्वमंगलमांगल्यं पुण्यं सारस्वतं जलम् ।।\nऊर्ध्वं किं दिवि यत्पुण्यं प्रभासांते व्यवस्थितम् ।। १४ ।।\nसारस्वतजलं नॄणां ब्रह्महत्यां व्यपोहति ।।\nसरस्वत्यां नराः स्नात्वा संतर्प्य पितृदेवताः ।।\nपश्चात्पिंडप्रदातारो न भवंति स्तनंधयाः ।। १५ ।।\nयथा कामदुघा गावो भवन्तीष्टफलप्रदाः ।।\nतथा स्वर्गापवर्गैकहैतुभूता सरस्वती ।। १६ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये सरस्वतीमाहात्म्यवर्णनंनाम पञ्चविंशोऽध्यायः ।। २५ ।। ।। ।। छ ।।"
  }
]
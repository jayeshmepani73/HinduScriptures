[
  {
    "text": "।। व्यास उवाच ।।\nगोवत्सान्नैर्ऋते भागे दृश्यते लोहयष्टिका ।।\nस्वयंभुलिंगरूपेण रुद्रस्तत्र स्थितः स्वयम् ।।\n।। श्रीमार्कण्डेय उवाच ।। ।।\nमोक्षतीर्थे सरस्वत्या नभस्ये चंद्रसंक्षये ।।\nविप्रान्संपूज्य विधिवत्तेभ्यो दत्त्वा च दक्षिणाम् ।। १ ।।\nएकविंशतिवारांस्तु भक्त्या पिंडस्य यत्फलम् ।।\nगयायां प्राप्यते पुंसां ध्रुवं तदिह तर्प्पणात् ।। २ ।।\nलोहयष्ट्यां कृते श्राद्धे नभस्ये चंद्रसंक्षये ।।\nप्रेतयोनिविनिर्मुक्ताः क्रीडंति पितरो दिवि ।। ३ ।।\nअपि नः संकुले भूयाद्यो वै दद्यात्तिलोदकम् ।।\nपिंडं वाप्युदकं वापि प्रेतपक्षे विधूदये ।। ३ ।।\nलोहयष्ट्याममावस्यां कार्यं भाद्रपदे जनैः ।।\nश्राद्धं वै मुनयः प्राहुः पितरो यदि वल्लभाः ।। ५ ।।\nक्षीरेण तु तिलैः श्वेतैः स्नात्वा सारस्वते जले ।।\nपितॄंस्तर्पयते यस्तु तृप्तास्तत्पितरो ध्रुवम् ।। ६ ।।\nतत्र श्राद्धानि कुर्वीत सक्तुभिः पयसा सह ।।\nअमावास्यादिनं प्राप्य पितॄणां मोक्षमिच्छकैः ।। ७ ।।\nरुद्रतीर्थे ततो धेनुं दद्याद्वस्त्रादिभूषिताम् ।।\nविष्णुतीर्थे हिरण्यं च प्रदद्यान्मोक्षमिच्छुकः ।। ८ ।।\nगयायां पितृरूपेण स्वयमेव जनार्दनः ।।\nतं ध्यात्वा पुंडरीकाक्षं मुच्यते च ऋणत्रयात् ।। ९ ।।\nप्रार्थयेत्तत्र गत्वा तं देवदेवं जनार्दनम् ।।\nआगतोऽस्मि गयां देव पितृभ्यः पिंडदित्सया ।।\nएष पिंडो मया दत्तस्तव हस्ते जनार्दन ।। 3.2.28.१० ।।\nपरलोकगतेभ्यश्च त्वं हि दाता भविष्यसि ।।\nअनेनैव च मंत्रेण तत्र दद्याद्धरेः करे ।। ११ ।।\nचंद्रे क्षीणे चतुर्दश्यां नभस्ये पिंडमाहरेत् ।।\nपितॄणामक्षया तृप्तिर्भविष्यति न संशयः ।। १२ ।।\nएकविंशतिवारांश्च गयायां पिंडपातनैः ।।\nभक्त्या तृप्तिमवाप्नोति लोहयष्ट्यां पितृतर्प्पणे ।। १३ ।।\nवारिदस्तृप्तिमाप्नोति सुखमक्षय्यमत्र हि ।।\nफलप्रदः सुतान्भक्तानारोग्यमभयप्रदः।।१४।।\nवित्तं न्यायार्जितं दत्तं स्वल्पं तत्र महाफलम् ।।\nस्नानेनापि हि तत्तीर्थे रुद्रस्यानुचरो भवेत् ।।१५।।\nइति श्रीस्कांदे महापुराणे एकाकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये संक्षेपतस्तीर्थमाहात्म्य वर्णनं नामाष्टविंशोऽध्यायः ।। २८ ।। ।।"
  }
]
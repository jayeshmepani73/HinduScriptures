[
  {
    "text": "।। व्यास उवाच ।। ।।\nततो देवैर्नृपश्रेष्ठ रक्षार्थं सत्यमंदिरम् ।।\nस्थापितं तत्तदाद्यैव सत्याभिख्या हि सा पुरी ।। १ ।।\nपूर्वं धर्मेश्वरो देवो दक्षिणेन गणाधिपः ।।\nपश्चिमे स्थापितो भानुरुत्तरे च स्वयंभुवः ।। २ ।।\n।। युधिष्ठिर उवाच ।। ।।\nगणेशः स्थापितः केन कस्मात्स्थापितवानसौ ।।\nकिं नामासौ महाभाग तन्मे कथय मा चिरम् ।। ३ ।।\n।। व्यास उवाच ।। ।।\nअधुनाहं प्रवक्ष्यामि गणेशोत्पत्तिकारणम् ।। ४ ।।\nसमये मिलिताः सर्वे देवता मातरस्तथा ।।\nधर्मारण्ये महाराज स्थापितश्चंडिकासुतः ।। ५ ।।\nआदौ देवैर्नृपश्रेष्ठ भूमौ वै सत्ययोषिताम् ।।\nप्राकारश्चाभवत्तत्र पताकाध्वजशोभितः ।। ६ ।।\nब्राह्मणायतने तत्र प्राकारमण्डलान्तरे ।।\nतन्मध्ये रचितं पीठमिष्टकाभिः सुशोभितम् ।। ७ ।।\nप्रतोल्यश्च चतस्रो वै शुद्धा एव सतोरणाः ।।\nपूर्वे धर्मेश्वरो देवो दक्षिणे गणनायकः ।। ८ ।।\nपश्चिमे स्थापितो भानुरुत्तरे च स्वयंभुवः ।।\nधर्मेश्वरोत्पत्तिवृत्तमाख्यातं तत्तवाग्रतः ।। ९ ।।\nअधुनाहं प्रवक्ष्यामि गणेशोत्पत्तिहेतुकम् ।।\nकदाचित्पार्वती गात्रोद्वर्त्तनं कृतवत्यभूत् ।। 3.2.12.१० ।।\nमलं तज्जनितं दृष्ट्वा हस्ते धृत्वा स्वगात्रजम् ।।\nप्रतिमां च ततः कृत्वा सुरूपं च ददर्श ह ।। ११ ।।\nजीवं तस्यां च संचार्य उदतिष्ठत्तदग्रतः ।।\nमातरं स तदोवाच कि करोमि तवाज्ञया ।। १२ ।।\n।। पार्वत्युवाच ।। ।।\nयावत्स्नानं करिष्यामि तावत्त्वं द्वारि तिष्ठ मे ।।\nआयुधानि च सर्वाणि परश्वादीनि यानि तु ।। १३ ।।\nत्वयि तिष्ठति मद्द्वारे कोऽपि विघ्नं करोतु न ।।\nएवमुक्तो महादेव्या द्वारेऽतिष्ठत्स सायुधः ।। १४ ।।\nएतस्मिन्नंतरे देवो महादेवो जगाम ह ।।\nआभ्यंतरे प्रवेष्टुं च मतिं दध्रे महेश्वरः ।। १९ ।।\nद्वारस्थेन गणेशेन प्रवेशोदायि तस्य न ।।\nततः क्रुद्धो महादेवः परस्परमयुध्यत ।। १६ ।।\nयुद्धं कृत्वा ततश्चोभौ परस्परवधैषिणौ ।।\nपरशुं जघ्निवान्देव ललाटे परमे शुभम् ।। १७ ।।\nततो देवो महादेवः शूलमुद्यम्य चाहनत् ।।\nशिरश्चिच्छेद शूलेन तद्भूमौ निपपात ह ।। १८ ।।\nतं दृष्ट्वा पतितं पुत्रं पार्वती प्ररुरोद ह ।।\nहाहाकारो महानासीत्तदा तत्र निपातिते ।। १९ ।।\nपार्वतीं विकलां दृष्ट्वा देवदेवो महेश्वरः ।।\nचिंतयामास देवोऽपि किं कृतं वा मुधा मया ।। 3.2.12.२० ।।\nएतस्मिन्नंतरे तत्र गजासुरमपश्यत ।।\nतं दृष्ट्वा च महादैत्यं सर्वलोकैकपूजितः ।। २१ ।।\nजघ्निवांस्तच्छिरो गृह्य पार्वत्या कृतमर्भकम् ।।\nउत्तस्थौ सगणस्तत्र महादेवस्य सन्निधौ।। २२ ।।\nततो नाम चकारास्य गजानन इति स्फुटम् ।।\nसुराः सर्वे च संपृक्ता हर्षिता मुनयस्तथा ।। २३ ।।\nस्तुवंति स्तुतिभिः शश्वत्कुटुम्बकुशलंकरम् ।।\nविक्रीणाति कुटुम्बं यो मोदकार्थं समर्चके ।। २४ ।।\nदक्षिणस्यां प्रतोल्यां तमेकदंतं च पीवरम् ।।\nआर्चयच्च महादेवं स्वयंभूः सुरपूजितम् ।। २५ ।।\nजटिलं वामनं चैव नागयज्ञोपवीतकम् ।।\nत्र्यक्षं चैव महाकायं करध्वजकुठारकम् ।। २६ ।।\nदधानं कमलं हस्ते सर्वविप्रविनाशनम् ।।\nरक्षणाय च लोकानां नगराद्दक्षिणाश्रितम्।।२७।।\nसुप्रसन्नं गणाध्यक्षं सिद्धिबुद्धिनमस्कृतम् ।।\nसिंदूराभं सुरश्रेष्ठं तीव्रांकुशधरं शुभम् ।। २८ ।।\nशतपुष्पैः शुभैः पुष्पैरर्चितं ह्यमराधिपः ।।\nप्रणम्य च महाभक्त्या तुष्टुवु स्तं सुरास्ततः ।। २९ ।।\n।। देवा ऊचुः ।। ।।\nनमस्तेस्तु सुरेशाय गणानां पतये नमः ।।\nगजानन नमस्तुभ्यं महादेवाधिदैवत ।। 3.2.12.३० ।।\nभक्तिप्रियाय देवाय गणाध्यक्ष नमोस्तु ते ।।\nइत्येतैश्च शुभैः स्तोत्रैः स्तूयमानो गणाधिपः ।।\nसुप्रीतश्च गणाध्यक्षः तदाऽसौ वाक्यमब्रवीत् ।। ।। ३१ ।।\n।। गणाध्यक्ष उवाच ।।\nतुष्टोऽहं वो सुरा ब्रूत वांछितं च ददामि वः ।। ३२ ।।\n।। देवा ऊचुः ।। ।।\nत्वमत्रस्थो महाभाग कुरु कार्यं च नः प्रभो ।।\nधर्मारण्ये च विप्राणां वणिग्जननिवासिनाम् ।। ३३ ।।\nब्रह्मचर्यादियुक्तानां धार्मिकाणां गणेश्वर ।।\nवर्णाश्रमेतराणां च रक्षिता भव सर्वदा ।।। ३४ ।।\nत्वत्प्रसादान्महाभाग धनसौख्ययुता द्विजाः ।।\nभवंतु सर्वे सततं वणिजश्च महाबलाः ।।३५।।\nरक्षितव्यास्त्वया देव यावच्चंद्रार्कमेदिनी ।।\nएवमस्त्विति सोवादीद्गणनाथो महेश्वरः ।। ३६ ।।\nदेवाश्च हर्षमापन्नाः पूजयंति गणाधिपम् ।।\nततो देवा मुदा युक्ताः पुष्पधूपादितर्पणैः ।। ३७ ।।\nये चान्ये मनुजा लोके निर्विघ्नार्थं च पूजयन् ।। ३८ ।।\nविवाहोत्सवयज्ञेषु पूर्वमाराधितो भवेत् ।।\nधर्मारण्योद्भवानां च प्रसन्नो भव सर्वदा ।। ।। ३९ ।।\nइति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्डे पूर्वभागे गणेशप्रस्थापनावर्णनंनाम द्वादशोऽध्यायः ।। १२ ।। ।।"
  }
]
[
  {
    "text": "।। व्यास उवाच ।। ।।\nअतः परं प्रवक्ष्यामि धर्मारण्यनिवासिना ।।\nयत्कार्यं पुरुषेणेह गार्हस्थ्यमनुतिष्ठता ।। १ ।।\nधर्मारण्येषु ये जाता ब्राह्मणाः शुद्धवंशजा ।।\nअष्टादशसहस्राश्च काजेशैश्च विनिर्मिताः ।। २ ।।\nसदाचाराः पवित्राश्च ब्राह्मणा ब्रह्मवित्तमाः ।।\nतेषां दर्शनमात्रेण महापापैर्विमुच्यते ।। ३ ।।\n।। युधिष्ठिर उवाच ।। ।।\nपाराशर्य समाख्याहि सदाचारं च मे प्रभो ।।\nआचाराद्धर्ममाप्नोति आचाराल्लभते फलम्।।\nआचाराच्छ्रियमाप्नोति तदाचारं वदस्व मे ।। ४ ।।\n।। व्यास उवाच ।। ।।\nस्थावराः कृमयोऽब्जाश्च पक्षिणः पशवो नराः ।।\nक्रमेण धार्मिकास्त्वेत एतेभ्यो धार्मिकाः सुराः ।। ५ ।।\nसहस्रभागात्प्रथमे द्वितीयानुक्रमास्तथा ।।\nसर्व एते महाभागाः पापान्मुक्तिसमाश्रयाः ।। ६ ।।\nचतुर्णामपि भूतानां प्राणिनोतीव चोत्तमाः ।।\nप्राणिकेभ्योपि मुनिश्रेष्ठाः सर्वे बुद्ध्युपजीविनः ।। ७ ।।\nमतिमद्भ्यो नराः श्रेष्ठास्तेभ्य श्रेष्ठास्तु वाडवाः ।।\nविप्रेभ्योऽपि च विद्वांसो विद्वद्भ्यः कृतबुद्धयः ।। ८ ।।\nकृतधीभ्योऽपि कर्तारः कर्तृभ्यो ब्रह्मतत्पराः ।।\nन तेभ्योऽभ्यधिकः कश्चित्त्रिषु लोकेषु भारत ।। ९ ।।\nअन्योन्यपूजकास्ते वै तपो विद्याविशेषतः ।।\nब्राह्मणो ब्रह्मणा सृष्टः सर्वभूतेश्वरो यतः ।। 3.2.5.१० ।।\nअतो जगत्स्थितं सर्वं ब्राह्मणोऽर्हति नापरः ।।\nसदाचारो हि सर्वार्हो नाचाराद्विच्युतः पुनः ।। ११ ।।\nतस्माद्विप्रेण सततं भाव्यमाचारशीलिना ।।\nविद्वेषरागरहिता अनुतिष्ठन्ति यं मुने ।। १२ ।।\nसद्धि यस्तं सदाचारं धर्ममूलं विदुर्बुधाः ।।\nलक्षणैः परिहीनोऽपि सम्यगाचारतत्परः ।। १३ ।।\nश्रदालुरनसूयुश्च नरो जीवेत्समाः शतम् ।।।\nश्रुतिस्मृतिभ्यामुदितं स्वेषुस्वेषु च कर्मसु ।। १४ ।।\nसदाचारं निषेवेत धर्ममूलमतन्द्रितः ।।\nदुराचाररतो लोके गर्हणीयः पुमा न्भवेत् ।। १५ ।।\nव्याधिभिश्चाभिभूयेत सदाल्पायुः सुदुःखभाक् ।।\nत्याज्यं कर्म पराधीनं कार्यमात्मवशं सदा ।। १६ ।।\nदुःखी यतः पराधीनः सदैवात्मवशः सुखी ।।\nयस्मिन्कर्मण्यंतरात्मा क्रियमाणे प्रसीदति ।। १७ ।।\nतदेव कर्म कर्त्तव्यं विपरीतं न च क्वचित् ।।\nप्रथमं धर्म्मसर्वस्वं प्रोक्तं  यन्नियमा यमाः ।। १६ ।।\nअतस्तेष्वेव वै यत्नः कर्तव्यो धर्ममिच्छता ।।\nसत्यं क्षमार्तवं ध्यानमानृशंस्यमहिंसनम् ।। १९ ।।\nदमः प्रसादो माधुर्यं मृदुतेति यमा दश ।।\nशौचं स्नानं तपो दानं मौनेज्याध्ययनं व्रतम् ।। 3.2.5.२० ।।\nउपोषणोपस्थदंडो दशैते नियमाः स्मृताः ।।\nकामं क्रोधं दमं मोहं मात्सर्यं लोभमेव च ।। २१ ।।\nअमून्षड्वैरिणो जित्वा सर्वत्र विजयी भवेत् ।।\nशनैः संचिनुयाद्धर्मं वल्मीकं शृंगवान्यथा ।। २२ ।।\nपरपीडामकुर्वाणः पर लोकसहायिनम् ।।\nधर्म एव सहायी स्यादमुत्र परिरक्षितः ।। २३ ।।\nपितृमातृसुतभ्रातृयोषिद्बंधुजनाधिकः ।।\nजायते चैकलः प्राणी म्रियते च तथै कलः ।। २४ ।।\nएकलः सुकृतं भुंक्ते भुंक्ते दुष्कृतमेकलः ।।\nदेहे पंचत्वमापन्ने त्यक्त्वैकं काष्ठलोष्टवत् ।। २५ ।।\nबांधवा विमुखा यांति धर्मो यांतमनु व्रजेत् ।।\nअतः संचिनुयाद्धर्म्ममत्राऽमुत्र सहायिनम् ।। २६ ।।\nधर्मं सहायिनं लब्ध्वा संतरेद्दुस्तरं तमः ।।\nसंबंधानाचारेन्नित्यमुत्तमैरुत्तमैः सुधीः ।। ।।२७।।\nअधमानधमांस्त्यक्त्वा कुलमुत्कर्षतां नयेत् ।।\nउत्तमानुत्तमानेव गच्छेद्धीनांश्च वर्जयेत् ।।\nब्राह्मणः श्रेष्ठतामेति प्रत्यवायेन शूद्रताम् ।। २८ ।।\nअनध्ययनशीलं च सदाचारविलंघिनम् ।।\nसालसं च दुरन्नादं ब्राह्मणं बाधतेंऽतकः ।। २९ ।।\nअतोऽभ्यस्येत्प्रयत्नेन सदाचारं सदा द्विजः ।।\nतीर्थान्यप्यभिलष्यंति सदाचारिसमागमम् ।। 3.2.5.३० ।।\nरजनीप्रांतयामार्द्धं ब्राह्मः समय उच्यते ।।\nस्वहितं चिंतयेत्प्राज्ञस्तस्मिंश्चोत्थाय सर्वदा ।। ।। ३१ ।।\nगजास्यं संस्मरेदादौ तत ईशं सहांबया ।।\nश्रीरंगं श्रीसमेतं तु ब्रह्माणं कमलोद्भवम्।। ३२।।\nइंद्रादीन्सकलान्देवान्वसिष्ठादीन्मुनीनपि ।।\nगंगायाः सरितः सर्वाः श्रीशैलायखिलान्गिरीन्।। ३३ ।।\nक्षीरोदादीन्समुद्रांश्च मानसादिसरांसि च ।।\nवनानि नंदनादीनि धेनूः कामदुघादयः ।। ।। ३४ ।।\nकल्पवृक्षादिवृक्षांश्च धातून्कांचनमुख्यतः ।।\nदिव्यस्त्रीरुर्वशीमुख्याः प्रह्रादावद्यान्हरेः प्रियान् ।। ३५ ।।\nजननीचरणौ स्मृत्वा सर्वतीर्थोक्त्त मोत्तमौ ।।\nपितरं च गुरूंश्चापि हदि ध्यात्वा प्रसन्नधीः ।। ३६ ।।\nततश्चावश्यकं कर्त्तुं नैर्ऋतीं दिशमाव्रजेत् ।।\nग्रामाद्धनुःशतं गच्छेन्नगराच्च चतुर्गुण म् ।। ३७ ।।\nतृणैराच्छाद्य वसुधां शिरः प्रावृत्य वाससा ।।\nकर्णोपवीत उदग्वक्त्रो दिवसे संध्ययोरपि ।। ३८ ।।\nविण्मूत्रे विसृजेन्मौनी निशायां दक्षिणामुखः ।।\nन तिष्ठन्नाशु नो विप्र गोवन्ह्यनिलसंमुखः ।। ३९ ।।\nन फालकृष्टे भूभागे न रथ्यासेव्यभूतले ।।\nनालोकयेद्दिशो भागञ्ज्यो तिश्चक्रं नभो मलम् ।। 3.2.5.४० ।।\nवामेन पाणिना शिश्नं धृत्वोत्तिष्ठेत्प्रयत्नवान् ।।\nअथो मृदं समादद्याज्जंतुकर्क्करवर्जिताम् ।। ४१ ।।\nविहाय मूषको त्खातां चोच्छिष्टां केशसंकुलाम् ।।\nगुह्ये दद्यान्मृदं चैकां प्रक्षाल्य चांबुना ततः ।। ४२ ।।\nपुनर्वामकरेणेति पंचधा क्षालयेद्गुदम् ।।\nएकैक पादयोर्दद्यात्तिस्रः पाण्योर्मृदस्तथा ।। ४३ ।।\nइत्थं शौचं गृही कुर्याद्गंधलेपक्षयावधि ।।\nक्रमाद्वैगुण्यतः कुर्याद्ब्रह्मचर्यादिषु त्रिषु ।। ४४ ।।\nदिवाविहितशौचाच्च रात्रावर्द्धं समाचरेत् ।।\nपरग्रामे तदर्धं च पथि तस्यार्धमेव च ।। ४५ ।।\nतदर्धं रोगिणां चापि सुस्थे न्यूनं न कार येत् ।।\nअपि सर्वनदीतोयैर्मृत्कूटैश्चाप्यगोपमैः ।। ४६ ।।\nआपातमाचरेच्छौचं भावदुष्टो न शुद्धिभाक् ।।\nआर्द्रधात्रीफलोन्माना मृदः शौचे प्रकीर्तिताः ।। ४७ ।।\nसर्वाश्चाहुतयोऽप्येवं ग्रासाश्चांद्रायणेपि च ।।\nप्रागास्य उदगास्यो वा सूपविष्टः शुचौ भुवि ।। ४८ ।।\nउपस्पृशेद्विहीनाभिस्तुषांगारास्थिभस्मभिः ।।\nअतिस्वच्छाभिरद्भिश्च यावद्धृद्गाभिरत्वरः ।। ४९ ।।\nब्राह्मणो ब्रह्मतीर्थेन दृष्टिपूताभिराचमेत् ।।\nकण्ठगाभिर्नृपः शुध्येत्तालुगाभिस्तथोरुजः ।। 3.2.5.५० ।।\nस्त्रीशूद्रावाथ संस्पर्शमात्रेणापि विशुध्यतः ।।\nशिरः शब्दं सकंठं वा जले मुक्तशिखोऽपि वा ।। ५१ ।।\nअक्षालितपदद्वद्व आचांतोऽप्यशुचिर्म्मतः ।।\nत्रिः पीत्वांबु विशुद्ध्यर्थं ततः खानि विशोधयेत् ।। ५२ ।।\nअंगुष्ठमूलदेशेन ह्यधरोष्ठौ परि मृजेत् ।।\nस्पृष्ट्वा जलेन हृदयं समस्ताभिः शिरः स्पृशेत् ।। ५३ ।।\nअंगुल्यग्रैस्तथा स्कन्धौ सांबु सर्व्वत्र संस्पृशेत् ।।\nआचांतः पुनराचामेत्कृत्वा रथ्योपसर्पणम्।। ५४ ।।\nस्नात्वा भुक्त्वा पयः पीत्वा प्रारंभे शुभकर्मणाम् ।।\nसुप्त्वा वासः परीधाय दृष्ट्वा तथाप्यमंगलम् ।। ५५ ।।\nप्रमादादशुचि स्मृत्वा द्विराचांतः शुचिर्भवेत् ।।\nदंतधावनं प्रकुर्वीत यथोक्त धर्मशास्त्रतः ।।\nआचांतोऽप्यशुचिर्यस्मादकृत्वा दंतधावनम् ।। ५६ ।।\nप्रतिपद्दर्शषष्ठीषु नवम्यां रविवासरे ।।\nदंतानां काष्ठसंयोगो दहेदासप्तमं कुलम् ।। ५७ ।।\nअलाभे दंतकाष्ठानां निषिद्धे वाथ वासरे ।।\nगंडूषा द्वादश ग्राह्या मुखस्य परिशुद्धये ।। ५८ ।।\nकनिष्ठाग्रपरीमाणं सत्वचं निर्व्रणारुजम् ।।\nद्वादशांगुलमानं च सार्द्रं स्याद्दंतधावनम् ।। ५९ ।।\nएकेकांगुलमानं तच्चर्वयेद्दंतधावनम् ।।\nप्रातः स्नानं चरित्वा च शुद्ध्यै तीर्थे विशेषतः ।। 3.2.5.६० ।।\nप्रातः स्नानाद्यतः शुद्ध्येत्कायोऽयं मलिनः सदा।।\nयन्मलं नवभिश्छिद्रैः स्रवत्येव दिवानिशम् ।। ६१ ।।\nउत्साहमेधासौभाग्यरूपसंपत्प्रवर्द्धकम् ।।\nप्राजापत्यसमं प्राहुस्तन्महाघविनाशकृत् ।। ६२ ।।\nप्रातः स्नानं हरेत्पापमलक्ष्मीं ग्लानिमेव च ।।\nअशुचित्वं च दुःस्वप्नं तुष्टिं पुष्टिं प्रयच्छति ।। ६३ ।।\nनोपसर्पंति वै दुष्टाः प्रातस्नायिजनं क्वचित् ।।\nदृष्टादृष्टफलं यस्मात्प्रातःस्नानं समाचरेत् ।। ६४ ।।\nप्रसंगतः स्नानविधिं प्रवक्ष्यामि नृपोत्तमाः ।।\nविधिस्नानं यतः प्राहुः स्नाना च्छतगुणोत्तरम् ।। ६५ ।।\nविशुद्धां मृदमादाय बर्हिषस्तिलगोमयम् ।।\nशुचौ देशे परिस्थाप्य ह्याचम्य स्नानमाचरेत् ।। ६६ ।।\nउपग्रही बद्ध शिखो जलमध्ये समाविशेत् ।।\nस्वशाखोक्तविधानेन स्नानं कुर्याद्यथाविधि ।। ६७ ।।\nस्नात्वेत्थं वस्त्रमापीड्य गृह्णीयाद्धौतवाससी ।।\nआचम्य च ततः कुर्यात्प्रातःसंध्यां कुशान्वितः ।। ६८ ।।\nप्राणायामांश्चरन्विप्रो नियम्य मानसं दृढम् ।।\nअहोरात्रकृतैः पापैर्मुक्तो भवति तत्क्षणात् ।। ।। ६९ ।।\nदश द्वादशसंख्या वा प्राणायामाः कृता यदि ।।\nनियम्य मानसं तेन तदा तप्तं महत्तपः ।। 3.2.5.७० ।।\nसव्याहृतिप्रणवकाः प्राणायामास्तु षोडश ।।\nअपि भ्रूणहनं मासात्पुनंत्यहरहः कृताः ।। ७१ ।।\nयथा पार्थिवधातूनां दह्यते धमनान्मलाः ।।\nतथेंद्रियैः कृता दोषा ज्वाल्यंते प्राणसंयमात्।। ७२ ।।\nएकाक्षरं परं ब्रह्म प्राणायामः परं तपः ।।\nगायत्र्यास्तु परं नास्ति पावनं च नृपोत्तम ।। ७३ ।।\nकर्मणा मनसा वाचा यद्रात्रौ कुरुते त्वघम्।।\nउत्तिष्ठन्पूर्वसंध्यायां प्राणायामैर्विशोधयेत् ।। ७४ ।।\nयदह्ना कुरुते पापं मनोवाक्कायकर्मभिः ।।\nआसीनः पश्चिमां संध्यां प्राणायामैर्व्यपोहति ।।\nपश्चिमां तु समासीनो मलं हंति दिवाकृतम् ।। ७५ ।।\nनोपतिष्ठेत्तु यः पूर्व्वां नोपास्ते यस्तु पश्चिमाम् ।।\nस शूद्रवद्बहिष्कार्यः सर्वस्माद्द्विजकर्मणः ।। ७६ ।।\nअपां समीपमासाद्य नित्यकर्म समाचरेत् ।।\nतत आचमनं कुर्याद्यथाविध्यनु पूर्वशः ।। ७७ ।।\nआपोहिष्ठेति तिसृभिर्मार्जनं तु ततश्चरेत् ।।\nभूमौ शिरसि चाकाश आकाशे भुवि मस्तके ।। ७८ ।।\nमस्तके च तथाकाशं भूमौ च नवधा क्षिपेत् ।।\nभूमिशब्देन चरणावाकाशं हृदयं स्मृतम् ।।\nशिरस्येव शिरःशब्दो मार्जनं तैरुदाहृतम् ।। ७९ ।।\nवारुणादपि चाग्नेयाद्वायव्यादपि चेंद्रतः ।।\nमंत्रस्थानादपि परं ब्राह्मं स्नानमिदं परम् ।।\nब्राह्मस्नानेन यः स्नातः स बाह्याभ्यंतरं शुचिः ।। 3.2.5.८० ।।\nसर्वत्र चार्हतामेति देवपूजादिकर्मणि ।।\nनक्तंदिनं निमज्ज्याप्सु कैवर्ताः किमु पावनाः ।। ८१ ।।\nशतशोऽपि तथा स्नाता न शुद्धा भावदूषिताः ।।\nअंतःकरणशुद्धांश्च तान्विभूतिः पवित्रयेत् ।। ८२ ।।\nकिं पावनाः प्रकीर्त्यंते रासभा भस्मधूसराः ।।\nस स्नातः सर्वतीर्थेषु मलैः सर्वैर्विवर्जितः ।।८३।।\nतेन क्रतुशतैरिष्टं चेतो यस्येह निर्मलम् ।।\nतदेव निर्मलं चेतो यथा स्यात्तन्मुने शृणु ।। ८४ ।।\nविश्वेशश्चेत्प्रसन्नः स्यात्तदा स्यान्नान्यथा क्वचित् ।।\nतस्माच्चेतो विशुद्ध्यर्थं काशीनाथं समाश्रयेत्।।८५।।\nइदं शरीरमुत्सृज्य परं ब्रह्माधिगच्छति।।\nद्रुपदांतं ततो जप्त्वा जलमादाय पाणिना।।\n।। ८६ ।। कुयादृतं च मंत्रेण विधिज्ञस्त्वघमर्षणम् ।।\nनिमज्ज्याप्सु च यो विद्वाञ्जपेत्त्रिरघमर्षणम् ।। ८७ ।।\nजले वापि स्थले वापि यः कुर्यादघमर्ष णम् ।।\nतस्याघौघो विनश्येत यथा सूर्योदये तमः ।। ८८ ।।\nगायत्रीं शिरसा हीनां महाव्याहृतिपूर्व्विकाम् ।।\nप्रणवाद्यां जपंस्तिष्ठन्क्षिपेदंभोंजलि त्रयम्।। ८९ ।।\nतेन वज्रोदकेनाशु मंदेहा नाम राक्षसाः ।।\nसूर्यतेजः प्रलोपंते शैला इव विवस्वतः ।। 3.2.5.९० ।।\nसहायार्थं च सूर्यस्य यो द्विजो नांजलि त्रयम्।।\nक्षिपेन्मंदेहनाशाय सोपि मंदेहतां व्रजेत् ।।९१।।\nप्रातस्तावज्जपंस्तिष्ठेद्यावत्सूर्यस्य दर्शनम् ।।\nउपविष्टो जपेत्सायमृक्षाणामाविलोकनात् ।। ।। ९२ ।।\nकाललोपो न कर्त्तव्यो द्विजेन स्वहितेप्सुना।।\nअर्द्धोदयास्तसमये तस्माद्वज्रोदकं क्षिपेत् ।। ९३ ।।\nविधिनापि कृता संध्या कालातीता ऽफला भवेत् ।।\nअयमेव हि दृष्टांतो वंध्यास्त्रीमैथुनं यथा ।।९४।।\nजले वामकरं कृत्वा या संध्याऽऽचरिता द्विजैः ।।\nवृषली सा परिज्ञेया रक्षोगणमुदा वहा ।। ९५ ।।\nउपस्थानं ततः कुर्याच्छाखोक्तविधिना ततः ।।\nसहस्रकृत्वो गायत्र्याः शतकृत्वोथवा पुनः ।। ९६ ।।\nदशकृत्वोऽथ देव्यै च कुर्यात्सौ रीमुपस्थितिम् ।।\nसहस्रपरमां देवीं शतमध्यां दशावराम् ।। ९७ ।।\nगायत्रीं यो जपेद्विप्रो न स पापैः प्रलिप्यते ।।\nरक्तचंदनमिश्राभिरद्भिश्च कुसुमैः कुशैः ।। ९८ ।।\nवेदोक्तैरागमोक्तैर्वा मंत्रैरर्घं प्रदापयेत् ।।\nअर्चितः सविता येन तेन त्रैलोक्यमर्च्चितम् ।। ९९ ।।\nअर्चितः सविता दत्ते सुतान्पशुव सूनि च ।।\nव्याधीन्हरेद्ददात्यायुः पूरयेद्वांछितान्यपि ।। 3.2.5.१०० ।।\nअयं हि रुद्र आदित्यो हरिरेष दिवाकरः ।।\nरविर्हिरण्यरूपोऽसौ त्रयीरूपोऽयमर्यमा ।। १०१ ।।\nततस्तु तर्पणं कुर्यात्स्वशाखोक्तविधानतः ।।\nब्रह्मादीनखिलान्देवान्मरीच्यादींस्तथा मुनीन् ।। १०२ ।।\nचंदनागुरुकर्प्पूरगंधव त्कुसमैरपि ।।\nतर्पयेच्छुचिभिस्तोयैस्तृप्यंत्विति समुच्चरेत् ।। ३ ।।\nसनकादीन्मनुष्यांश्च निवीती तर्पयेद्यवैः ।।\nअंगुष्ठद्वयमध्ये तु कृत्वा दर्भानृजून्द्विजः ।। ४ ।।\nकव्यवाडनलादींश्च पितॄन्दिव्यान्प्रतर्प्पयेत् ।।\nप्राचीनावीतिको दर्भैर्द्विगुणैस्तिलमिश्रितैः ।। ५ ।।\nरवौ शुक्ले त्रयोदश्यां सप्तम्यां निशि संध्ययोः ।।\nश्रेयोर्थी ब्राह्मणो जातु न कुर्यात्तिलतर्प्पणम् ।। ६ ।।\nयदि कुर्यात्ततः कुर्याच्छुक्लैरेव तिलैः कृती ।।\nचतुर्दश यमान्पश्चात्तर्पयेन्नाम उच्चरन् ।।७।।\nततः स्वगोत्रमुच्चार्य तर्पयेत्स्वान्पितॄन्मुदा ।।\nसव्यजानुनिपातेन पितृतीर्थेन वाग्यतः ।।८।।\nएकैकमंजलिं देवा द्वौद्वौ तु सनकादिकाः ।।\nपितरस्त्रीन्प्रवांछंति स्त्रिय एकैकमंजलिम् ।। ९ ।।\nअंगुल्यग्रेण वै दैवमार्षमंगुलिमूलगम् ।।\nब्राह्ममंगुष्ठमूले तु पाणिमध्ये प्रजापतेः ।। 3.2.5.११० ।।\nमध्येंगुष्ठप्रदेशिन्योः पित्र्यं तीर्थं प्रचक्षते ।।\nआब्रह्मस्तंबपर्यंतं देवर्षिपितृमानवाः ।। ११ ।।\nतृप्यंतु सर्व्वे पितरो मातृमातामहादयः ।।\nअन्ये च मंत्राः प्रोक्ता ये वेदोक्ताः पुराणसंभवाः ।। १२ ।।\nसांगं च तर्प्पणं कुर्यात्पितॄणां च सुखप्रदम् ।।\nअग्निकार्यं ततः कृत्वा वेदाभ्यासं ततश्चरेत् ।। १३ ।।\nश्रुत्यभ्यासः पंचधा स्यात्स्वीकारोऽर्थविचारणम् ।।\nअभ्यासश्च तपश्चापि शिष्येभ्यः प्रतिपादनम् ।। १४ ।।\nलब्धस्य प्रतिपालार्थमलब्धस्य च लब्धये ।।\nप्रातःकृत्यमिदं प्रोक्तं द्विजातीनां नृपोत्तम ।। १५ ।।\nअथवा प्रातरुत्थाय कृत्वावश्यकमेव च ।।\nशौचाचमनमादाय भक्षयेद्दन्तधावनम् ।। ।। १६ ।।\nविशोध्य सर्वगात्राणि प्रातःसंध्यां समाचरेत् ।।\nवेदार्थानधिगच्छेद्वै शास्त्राणि विविधान्यपि ।। १७ ।।\nअध्यापयेच्छुचीञ्छिष्यान्हितान्मे धासमन्वितान् ।।\nउपेयादीश्वरं चापि योगक्षेमादिसिद्धये ।। १८ ।।\nततो मध्याह्नसिद्ध्यर्थं पूर्वोक्तं स्नानमाचरेत् ।।\nस्नात्वा माध्याह्निकीं संध्या मुपासीत विचक्षणः ।। १९ ।।\nदेवतां परिपूज्याथ नैमित्तिकं विधिं चरेत् ।।\nपवनाग्निं समुज्ज्वाल्य वैश्वदेवं समाचरेत् ।। 3.2.5.१२० ।।\nनिष्पावान्को द्रवान्माषान्कलापांश्चणकांस्त्यजेत् ।।\nतैलपक्वमपक्वान्नं सर्वं लवणयुक्त्यजेत् ।। २१ ।।\nआढक्यन्नं मसूरान्नं वर्तुलधान्यसंभवम् ।।\nभुक्तशेषं पर्युषितं वैश्वदेवे विवर्जयेत् औ। २२ ।।\nदर्भपाणिः समाचम्य प्राणायामं विधाय च ।।\nपृषोदिवीति मंत्रेण पर्य्युक्षणमथाचरेत् ।। २३ ।।\nप्रदक्षिणं च पर्युक्ष्य द्विः परिस्तीर्य वै कुशान् ।।\nरापोर्द्ध (?) देवमन्त्रेण कुर्याद्वह्निं स्वसंमुखे ।। २४ ।।\nवैश्वानरं समभ्यर्च्य गन्धपुष्पाक्षतैस्तथा ।।\nस्वशाखोक्तप्रकारेण होमं कुर्याद्विचक्षणः ।। २५ ।।\nअध्वगः क्षीणवृत्तिश्च विद्यार्थी गुरुपोषकः ।।\nयतिश्च ब्रह्मचारी च षडेते धर्मभिक्षकाः ।। २६ ।।\nअतिथिः पांथिको ज्ञेयोऽनूचानः श्रुतिपारगः ।।\nमान्यावेतौ गृहस्थानां ब्रह्मलोकमभीप्सताम् ।। २७ ।।\nअपि श्वपाके शुनि वा नैवान्नं निष्फलं भवेत् ।।\nअत्रार्थिनि समायाते पात्रापात्रं न चिंतयेत् ।। २८ ।।\nशुनां च पतितानां च श्वपचां पापरोगिणाम् ।।\nकाकानां च कृमीणां च बहिरन्नं किरेद्भुवि ।। २९ ।।\nऐन्द्रवारुणवायव्याः सौम्या वै नैर्ऋताश्च ये ।।\nप्रतिगृह्णंत्विमं पिंडं काका भूमौ मयार्पितम् ।। 3.2.5.१३० ।।\nइत्थं भूत बलिं कृत्वा कालं गोदोहमात्रकम् ।।\nप्रतीक्ष्यातिथिमायातं विशद्भोज्यगृहं ततः ।। ३१ ।।\nअदत्त्वा वायसबलिं नित्यश्राद्धं समाचरेत् ।।\nनित्यश्राद्धे स्वसामर्थ्यात्त्रीन्द्वावेकमथापि वा ।। ३२ ।।\nभोजयेत्पितृयज्ञार्थं दद्यादुद्धत्य वारि च ।।\nनित्यश्राद्धं दैवहीनं नियमादिविवर्जितम् ।। ।। ३३ ।।\nदक्षिणारहितं त्वेतद्दातृभोक्तृसुतृप्तिकृत् ।।\nपितृयज्ञं विधायेत्थं स्वस्थबुद्धिरनातुरः ।। ३४ ।।\nअदुष्टासनमध्यास्य भुंजीत शिशुभिः सह ।।\nसुगन्धिः सुमनाः स्रग्वी शुचिवासोद्वयान्वितः ।। ३५ ।।\nप्रागास्य उदगास्यो वा भुंजीत पितृसेवितम् ।।\nविधायान्नमनग्नं तदुपरिष्टादधस्तथा  ।। ३६ ।।\nआपोशानविधानेन कृत्वाश्नीयात्सुधीर्द्विजः ।।\nभूमौ बलित्रयं कुर्यादपो दद्यात्तदोपरि ।। ३७ ।।\nसकृच्चाप उपस्पृश्य प्राणाद्याहुतिपंचकम् ।।\nदद्याजठरकुंडाग्नौ दर्भपाणिः प्रसन्नधीः ।। ३८ ।।\nदर्भपाणिस्तु यो भुंक्ते तस्य दोषो न विद्यते ।।\nकेशकीटादिसंभूतस्तदश्नीयात्सदर्भकः ।। ३९ ।।\nततो मौनेन भुञ्जीत न कुर्याद्दंतघर्षणम् ।।\nप्रक्षालितव्यहस्तस्य दक्षिणांगुष्ठमूलतः ।। 3.2.5.१४० ।।\nरौरवेऽपुण्यनि लये अधोलोकनिवासिनाम् ।।\nउच्छिष्टोदकमिच्छूनामक्षय्यमुपतिष्ठताम् ।। ४१ ।।\nपुनराचम्य मेधावी शुचिर्भूत्वा प्रयत्नतः ।।\nमुखशुद्धिं ततः कृत्वा पुराणश्रवणादिभिः ।। ४२ ।।\nअतिवाह्य दिवाशेषं ततः संध्यां समाचरेत् ।।\nगृहेषु प्राकृता संध्या गोष्टे दशगुणा स्मृता ।। ४३ ।।\nनद्यामयुतसंख्या स्यादनंता शिवसन्निधौ ।।\nअनृतं मद्यगन्धं च दिवामैथुनमेव च ।।\nपुनाति वृषलस्थानं संध्या बहिरुपासिता ।। ४४ ।।\nउद्देशतः समाख्यात एष नित्यतनो विधिः ।।\nइत्थं समाचरन्विप्रो नावसीदति कर्हिचित्।।१४५ ।।\nइति श्रीस्कांदे महापुराण एकाशीतिसाहरुया संहितायां तृतीये ब्रह्मखण्डे पूर्वभागे धर्मारण्यमाहात्म्ये सदाचारवर्णनंनाम पंचमोऽध्यायः ।। ५ ।। ।। छ ।। ।।"
  }
]
[
  {
    "text": "॥ श्रीगणेशाय नमः॥॥।\nतर्तुं संहृतिवारिधिं त्रिजगतां नौर्नाम यस्य प्रभोर्येनेदं सकलं विभाति सततं जातं स्थितं संसृतम्॥\nयश्चैतन्यघनप्रमाण विधुरो वेदांतवेद्यो विभुस्तं वन्दे सहजप्रकाशममलं श्रीरामचन्द्रं परम् ( ॥१॥ )\nदाराः पुत्रा धनं वा परिजनसहितो बंधुवर्गः प्रियो वा माता भ्राता पिता वा श्वशुरकुलजना भृत्यऐश्वर्य्यवित्ते॥\nविद्या रूपं विमलभवनं यौवनं यौवतं वा सर्वे व्यर्थं मरणसमये धर्म एकः सहायः (॥२॥)\nनैमिषे निमिषक्षेत्रे ऋषयः शौनकादयः॥\nसत्रं स्वर्गाय लोकाय सहस्रसममासत ॥ १ ॥\nएकदा सूतमायांतं दृष्ट्वा तं शौनकादयः ॥\nपरं हर्षं समाविष्टाः पपुर्नेत्रैः सुचेतसा॥\nचित्राः श्रोतुं कथास्तत्र परिवव्रुस्तपस्विनः ॥ २॥\nअथ तेषूपविष्टेषु तपस्विषु महात्मसु॥\nनिर्दिष्टमासनं भेजे विनयाल्लोमहर्षणिः ॥३॥\nसुखासीनं च तं दृष्ट्वा विघ्नांतमुपलक्ष्य च ॥\nअथापृच्छंस्त ऋषयः काश्चित्प्रास्ताविकीः कथाः ॥ ४ ॥\nपुराणमखिलं तात पुरा तेऽधीतवान्पिता ॥\nकच्चित्त्वयापि तत्सर्वमधीतं लोमहर्षणे॥ ५॥\nकथयस्व कथां सूत पुण्यां पापनिषूदिनीम्॥\nश्रुत्वा यां याति विलयं पापं जन्मशतोद्भवम् ॥ ६ ॥\n॥ सूत उवाच ॥ ॥\nश्रीभारत्यंघ्रियुगलं गणनाथपदद्वयम् ॥\nसर्वेषां चैव देवानां नमस्कृत्य वदाम्यहम् ॥ ७॥\nशक्तींश्चैव वसूंश्चैव ग्रहान्यज्ञादिदेवताः ॥\nनमस्कृत्य शुभान्विप्रान्कविमुख्यांश्च सर्वशः ॥८॥\nअभीष्टदेवताश्चैव प्रणम्य गुरुसत्तमम् ॥\nनमस्कृत्य शुभान्देवान्रामादींश्च विशेषतः ॥९॥|\nयान्स्मृत्वा विविधैः पापैर्मुच्यते नात्र संशयः ॥\nतेषां प्रसादाद्वक्ष्येऽहं तीर्थानां फलमुत्तमम् ॥\nसर्वेषां च नियंतारं धर्मात्मानं प्रणम्य च ॥ 3.2.1.१० ॥\nधर्म्मारण्यपतिस्त्रिविष्टपपतिर्नित्यं भवानीपतिः पापाद्वः स्थिरभोगयोगसुलभो देवः स धर्मेश्वरः ॥\nसर्वेषां हृदयानि जीवकलया व्याप्य स्थितः  सर्वदा  ध्यात्वा यं न पुनर्विशंति मनुजाः संसारकारागृहम्॥ ११ ॥\n॥ सूत उवाच ॥ ॥\nएकदा तु स धर्म्मो वै जगाम ब्रह्मसंसदि ॥\nतां सभां स समालोक्य ज्ञाननिष्ठोऽभवत्तदा॥ १२ ॥\nदेवैर्मुनिवरैः क्रांतां सभामालोक्य विस्मितः ॥\nदेवैर्यक्षैस्तथा नागैः पन्नगैश्च तथाऽसुरैः। ॥ १३॥\nऋषिभिः सिद्धगंधर्वैः समाक्रांतोचितासना ॥\nससुखा सा सभा ब्रह्मन्न शीता न च घर्म्मदा ॥ १४॥\nन क्षुधं न पिपासां च न ग्लानिं प्राप्नुवन्त्युत॥\nनानारूपैरिव कृता मणिभिः सा सभा वरैः ॥ १९ ॥\nस्तंभैश्च विधृता सा तु शाश्वती न च सक्षया ॥\nदिव्यैर्नानाविधैर्भावैर्भासद्भिरमितप्रभा ॥ १६ ॥\nअति चन्द्रं च सूर्य्यं च शिखिनं च स्वयंप्रभा ॥\nदीप्यते नाकपृष्ठस्था भर्त्सयंतीव भास्करम् ॥ १७ ॥\nतस्याँ स भगवाञ्छास्ति विविधान्देवमानुषान् ॥\nस्वयमेकोऽनिशं ब्रह्मा सर्वलोकपितामहः ॥ १८ ॥\nउपतिष्ठंति चाप्येनं प्रजानां पतयः प्रभुम्॥\nदक्षः प्रचेताः पुलहो मरीचिः कश्यपः प्रभुः ॥ १९ ॥\nभृगुरत्रिर्वसिष्ठश्च गौतमोऽथ तथांगिराः ॥\nपुलस्त्यश्च क्रतुश्चैव प्रह्लादः कर्द्दमस्तथा ॥ 3.2.1.२० ॥\nअथर्वांगिरसश्चैव वालखिल्या मरीचिपाः ॥\nमनोंऽतरिक्षं विद्याश्व वायुस्तेजो जलं मही ॥ २१ ॥\nशब्दस्पर्शौ तथा रूपं रसो गंधस्तथैव च ॥\nप्रकृतिश्च विकारश्च सदसत्कारणं तथा ॥ २२ ॥\nअगस्त्यश्च महातेजा मार्कंडेयश्च वीर्यवान् ॥\nजमदग्निर्भरद्वाजः संवर्तश्च्यवनस्तथा ॥ २३ ॥\nदुर्वासाश्च महाभाग ऋष्यश्रृंगश्च धार्मिकः।\nसनत्कुमारो भगवान्योगाचार्य्यो महातपाः ॥ २४॥\nअसितो देवलश्चैव जैगीषव्यश्च तत्त्ववित्॥\nआयुर्वेदस्तथाष्टांगो गान्धर्वश्चैव तत्र हि ॥ २९ ॥\nचंद्रमाः सह् नक्षत्रैरादित्यश्च गभस्तिमान् ॥\nवायवस्तंतवश्चैव संकल्पः प्राण एव च ॥ २६ ॥\nमूर्तिमंतो महात्मानो महाव्रतपरायणाः ॥\nएते चान्ये च बहवो ब्रह्माणं समुपासिरे ॥२७॥\nअर्थो धर्मश्च कामश्च हर्षो द्वेषस्तमो दमः ॥\nआयांति तस्यां सहिता गंधर्वाप्सरसां गणाः ॥ २८॥\nशुक्राद्याश्व ग्रहाश्चैव ये चान्ये तत्समीपगाः ॥\nमंत्रा रथंतरं चैव हरिमान्वसुमानपि ॥२९॥\nमहितो विश्वकर्मा च वसवश्चैव सर्वशः ॥\nतथा पितृगणाः सर्वे सर्वाणि च हवींष्यथ ॥ 3.2.1.३० ॥\nऋग्वेदः सामवेदश्च यजुर्वेदस्तथैव च ॥\nअथर्ववेदश्च तथा सर्वशास्त्राणि चैव ह ॥ ३१ ॥\nइतिहासोपवेदाश्च वेदांगानि च सर्वशः॥\nमेधा धृतिः स्मृतिश्चैव प्रज्ञा बुद्धिर्यशः समाः॥ ३२ ॥\nकालचक्रं च तद्दिव्यं नित्यमक्षयमव्ययम् ॥\nयावन्त्यो देवपत्न्यश्च सर्वा एव मनोजवाः ॥३३॥\nगार्हपत्या नाकचराः पितरो लोकविश्रुताः ॥\nसोमपा एकशृंगाश्च तथा सर्वे तपस्विनः॥ ३१ ।\nनागाः सुपर्णाः पशवः पितामहमुपासते ।\nस्थावरा जंगमाश्चापि महाभूतास्तथा परे ॥ ३९॥\nपुरंदरश्च देवेंद्रो वरुणो धनदस्तथा॥\nमहादेवः सहोमोऽत्र सदा गच्छति सर्वदः ॥ ३६॥\nगच्छंति सर्वदा देवा नारायणस्तथर्षयः॥\nऋषयो वालखिल्याश्च योनिजायोनिजास्तथा।॥ ३७॥\nयत्किंचित्रिषु  लोकेषु दृश्यते स्थाणु जंगमम् ॥\nतस्यां सहोपविष्टायां तत्र ज्ञात्वा स धर्मवित् ॥ ३८ ॥\nदेवैर्मुनिवरैः क्रांतां समालोक्यातिविस्मितः॥\nहर्षेण महता युक्तो रोमांचिततनूरुहः ॥ ३९ ॥\nतत्र धर्मो महातेजाः कथां पापप्रणाशिनीम् ॥\nवाच्यमानां तु शुश्राव व्यासेनामिततेजसा ॥ 3.2.1.४० ॥\nधर्मारण्यकथां दिव्यां तथैव सुमनोहराम् ॥\nधर्मार्थकाममोक्षाणां फलदात्रीं तथैव च ॥ ४१ ।\nपुत्रपौत्रप्रपौत्रादि फलदात्रीं तथैव च ॥\nधारणाच्छ्रवणाच्चापि पठनाच्चावलोकनात् ॥४२॥\nतां निशम्य सुविस्तीर्णां कथां ब्रह्मांडसंभवाम् ॥ प्र\nमोदोत्फुल्लनयनो ब्रह्माणमनुमत्य च ॥ ४३ ॥\nकृतकार्योपि धर्मात्मा गंतुकामस्तदाभवत् ॥\nनमस्कृत्य तदा धर्मो ब्रह्माणं स पितामहम् ॥ ४४ ॥\nअनुज्ञातस्तदा तेन गतोऽसौ यमशासनम् ॥\nपितामहप्रसादाच्च श्रुत्वा पुण्यप्रदायिनीम् ॥ ४५ ॥\nधर्मारण्यकथां दिव्यां पवित्रां पापनाशिनीम् ॥\nस गतोऽनुचरैः सार्द्धं ततः संयमिनीं प्रति ॥ ४६॥\nअमात्यानुचरैः सार्धं प्रविष्टः स्वपुरं यमः ॥\nतत्रांतरे महातेजा नारदो मुनिपुंगवः॥ ४७॥\nदुर्निरीक्ष्यः कृपायुक्तः समदर्शी तपोनिधिः ॥\nतपसा दग्धदेहोपि विष्णुभक्तिपरायणः॥ ४८॥\nसर्वगः सर्वविच्चैव नारदः सर्वदा शुचिः ॥\nवेदाध्ययनशीलश्च त्वागत स्तत्र संसदि ॥४९॥\nतं दृष्ट्वा सहसा धर्मो भार्यया सेवकैः सह ॥\nसंमुखो हर्षसंयुक्तो गच्छन्नेव स सत्वरः॥3.2.1.५०॥\nअद्य मे सफलं जन्म अद्य मे सफलं कुलम्॥\nअद्य मे सफलो धर्मस्त्वय्यायाते तपोधने ॥५१॥\nअर्घ्यपाद्यादिविधिना पूजां कृत्वा विधानतः ॥\nदंडवत्तं प्रणम्याथ विधिना चोपवेशितः ॥५२॥\nआसने स्वे महादिव्ये रत्नकांचनभूषिते ॥\nचित्रार्पिता सभा सर्वा दीपा निर्वातगा इव ॥५३॥\nविधाय कुशलप्रश्नं स्वागतेनाभिनंद्य तम् ॥\nप्रहर्षमतुलं लेभे धर्मारण्यकथां स्मरन् ॥ ५४ ॥\nनारदं पूजयित्वा तु प्रहृष्टेनांतरात्मना ॥\nहर्षितं तु यमं दृष्ट्वा नारदो विस्मिताननः ॥ ५५ ॥\nचिंतयामास मनसा किमिदं  हर्षितो हरिः ॥\nअतिहर्षं च तं दृष्ट्वा यमराजस्वरूपिणम् ॥\nआश्चर्यमनसं चैव नारदः पृष्टवांस्तदा ॥ ५६ ॥ ॥\n॥ नारद उवाच ॥ ॥\nकिं दृष्टं भवताश्चर्य्यं किं वा लब्धं महत्पदम्॥\nदुष्टस्त्वं दुष्टकर्मा च दुष्टात्मा क्रोधरूपधृक् ॥ ५७॥\nपापिनां यमनं चैवमेतद्रूपं महत्तरम्॥\nसौम्यरूपं कथं जातमेतन्मे संशयः प्रभो ॥ ५८॥\nअद्य त्वं हर्षसंयुक्तो दृश्यसे केन हेतुना ॥\nकथयस्व महाकाय हर्षस्यैव हि कारणम्॥ ५९॥\n॥ धर्मराज उवाच ॥ ॥\nश्रूयतां ब्रह्मपुत्रैतत्कथयामि न संशयः ॥\nपुराहं ब्रह्मसदनं गतवानभिवंदितुम्॥ 3.2.1.६० ॥\nतत्रासीनः सभामध्ये सर्वलोकैकपूजिते।॥\nनानाकथाः श्रुतास्तत्र धर्म्मवर्गसमन्विताः ॥ ६१॥\nकथाः पुण्या धर्मयुता रम्या व्यासमुखाच्छ्रुताः ॥\nधर्मकामार्थसंयुक्ताः सर्वाघौघविनाशिनीः ॥ ६२ ॥\nयाः श्रुत्वा सर्वपापेभ्यो मुच्यंते ब्रह्महत्यया ।\nतारयंति पितृगणाञ्छतमेकोत्तरं मुने ॥ ६३ ॥ ॥\n॥ नारद उवाच ॥ ॥\nकीदृशी तत्कथा मे तां प्रशंस भवता श्रुताम्॥\nकथां यम महाबाहो श्रोतुकामोस्म्यहं च ताम् ॥ ६४ ॥ ॥\n॥ यम उवाच ॥ ॥\nएकदा ब्रह्मलोकेऽहं नमस्कर्तुं पितामहम् ॥\nगतवानस्मि तं देशं कार्याकार्यविचारणे ॥ ६५॥\nमया तत्राद्भुतं दृष्टं श्रुतं च मुनिसत्तम ॥\nधर्म्मारण्यकथां दिव्यां कृष्णद्वैपायनेरिताम्॥ ६६॥\nश्रुत्वा कथां महापुण्यां ब्रह्मन्ब्रह्मांडगां शुभाम् ॥\nगुणपूर्णां सत्ययुक्तां तेन हर्षेण हर्षितः ॥ ६७॥\nअन्यच्चैव मुनिश्रेष्ठ तवागमनकारणम्॥\nशुभाय च सुखायैव क्षेमाय च जयाय हि ॥ ६८॥\nआद्यास्मि कृतकृत्योऽहमद्याहं सुकृती मुने।\nधर्मोनामाद्य जातोऽहं तव पद्युग्मदर्शनात् ॥ ६९ ।\nपूज्योऽहं च कृतार्थोहं धन्योहं चाद्य नारद॥\nयुष्मत्पादप्रसादाच्च पूज्योऽहं भुवनत्रये ॥ 3.2.1.७० ॥\n॥ सूत उवाच ॥ ॥\nएवंविधैर्वचोभिश्च तोषितो मुनिसत्तमः।\nपप्रच्छ परया भक्त्या धर्मारण्यकथां शुभाम् ॥ ७१ ॥ ॥\n॥ नारद उवाच ॥ ॥\nश्रुता व्यासमुखाद्धर्म्म धर्मारण्यकथा शुभा॥\nतत्सर्वं हि कथय मे विस्तीर्णं च यथातथम् ॥ ७२ ॥\n॥ यम उवाच।॥ ॥\nव्यग्रोऽहं सततं ब्रह्मन्प्राणिनां सुखदुःखिनाम् ॥\nतत्तत्कर्मानुसारेण गतिं दातुं सुखेतराम् ॥ ७३॥\nतथापि साधुसंगो हि धर्मायैव प्रजायते ॥\nइह लोके परत्रापि क्षेमाय च सुखाय च ॥ ७४ ॥\nब्रह्मणः सन्निधौ यञ्च श्रुतं व्यासमुखेरितम्॥\nतत्सर्वं कथयिष्यामि मानुषाणां हिताय वै॥ ७९॥\n॥ सूत उवाच ॥ ॥\nयमेन कथितं सर्वं यच्छ्रुतं ब्रह्मसंसदि ॥\nआदिमध्यावसानं च सर्वं नैवात्र संशयः ॥ ७६ ॥\nकलिद्वापरयोर्मध्ये धर्मपुत्रं युधिष्ठिरम् ॥\nगतोऽसौ नारदो मर्त्ये राज्यं धर्मसुतस्य वै ॥ ७७॥\nआगतः श्रीहरेरंशो नारदः प्रत्यदृश्यत ॥\nज्वलिताग्निप्रतीकाशो बालार्कसदृशेक्षणः ॥ ७८ ॥\nसव्यापवृत्तं विपुलं जटामंडलमुद्वहन् ॥\nचंद्रांशुशुक्ले वसने वसानो रुक्मभूषणः ॥ ७९ ॥\nवीणां गृहीत्वा महतीं कक्षासक्तां सखीमिव ॥\nकृष्णाजिनोत्तरासंगो हेमयज्ञोपवीतवान्॥ 3.2.1.८०॥\nदण्डी कमंडलुकरः साक्षाद्वह्निरिवापरः ॥\nभेत्ता  जगति गुह्यानां विग्रहाणां गुहोपमः ॥ ८१ ॥\nमहर्षिगणसंसिद्धो विद्वान्गांधर्ववेदवित्॥\nवैरकेलिकलो विप्रो ब्राह्मः कलिरिवापरः ॥८२॥\nदेवगंधर्वलोकानामादिवक्ता सुनिग्रहः॥\nगाता चतुर्णां वेदानामुद्गाता हरिसद्गुणान् ॥ ८३ ॥\nस नारदोऽथ विप्रर्षिर्ब्रह्मलोकचरोऽव्ययः॥\nआगतोऽथ पुरीं हर्षाद्धर्मराजेन पालिताम् ॥ ८४ ॥|\nअथ तत्रोपविष्टेषु राजन्येषु महात्मसु ॥\nमहत्सु चोपविष्टेषु गंधर्वेषु च तत्र वै ॥ ८९॥\nलोकाननुचरन्सर्वानागतः स महर्षिराट् ॥\nनारदः सुमहातेजा ऋषिभिः सहितस्तदा ॥८६॥\nतमागतमृषिं दृष्ट्वा नारदं सर्वधर्मवित् ॥\nसिंहासनात्समुत्थाय प्रययौ सन्मुखस्तदा॥८७॥\nअभ्यवादयतं  प्रीत्या विनयाव नतस्तदा ॥\nतदर्हमासनं तस्मै संप्रदाय यथाविधि ॥८८॥\nगां चैवं मधुपर्कं च संप्रदायार्धमेव च ॥\nअर्चयामास रत्नैश्च सर्वकामैश्च धर्मवित्॥८९॥\nतुतोष च यथावञ्च पूजां प्राप्य च धर्मवित् ॥\nकुशली त्वं महाभाग तपसः कुशलं तव ॥ 3.2.1.९० ॥\nन कश्चिद्बाधते दुष्टो दैत्यो हि स्वर्गभूपतिम् ॥\nमुने कल्याणरूपस्त्वं नमस्कृतः सुरासुरैः ॥\nसर्व्वगः सर्ववेत्ता च ब्रह्मपुत्र  कृपानिधे ॥ ९१ ॥\n॥ नारद उवाच ॥ ॥\nसर्वतः कुशलं मेद्य प्रसादाद्ब्रह्मणः सदा ॥\nकुशली त्वं महाभाग धर्मपुत्र युधिष्ठिर ॥ ९२ ॥\nभ्रातृभिः सह राजेंद्र धर्मेषु रमते मनः ॥\nदारैः पुत्रैश्च भृत्यैश्च कुशलैर्गजवाजिभिः ॥ ९३ ॥\nऔरसानिव पुत्रांश्च प्रजा धर्मेण धर्मज ॥\nपालयसि किमाश्चर्यं त्वया धन्या हि सा प्रजा ॥ ९४ ॥\nपालनात्पोषणान्नॄणां धर्मो भवति वै ध्रुवम्॥\nतत्तद्धर्मस्य भोक्ता त्वमित्येवं मनुरब्रवीत् ॥ ९९ ॥\n॥ युधिष्ठिर उवाच ॥ ॥\nकुशलं मम राष्ट्रं च भवतामंघ्रिस्पर्शनात्।।\nदर्शनेन महाभाग जातोऽहं गतकिल्बिषः।।९६।।\nधन्योऽहं कृतकृत्योऽहं सभाग्योऽहं धरातले।।\nअद्याहं सुकृती जातो ह्मपुत्रे  गृहागते ॥ ९७ ।\nकुत आगमनं ब्रह्मन्नद्य ते मुनिसत्तम ॥\nअनुग्रहार्थं  साधूनां  किं वा कार्येण केन च ॥ ९८ ॥\n॥ नारद उवाच ॥\nआगतोऽहं नृपश्रेष्ठ सकाशाच्छमनस्य  च ॥\nव्यासेनोक्तां ब्रह्मणोग्रे कथां पौराणिकीं शुभाम् ॥ ९९ ॥\nधर्मारण्याश्रितां दिव्यां सर्वसंतापहारिणीम्॥\nयां श्रुत्वा सर्वपापेभ्यो मुच्यते ब्रह्महत्यया ॥ 3.2.1.१०० ॥\nहत्यायुतप्रशमनीं तापत्रयविनाशिनीम् ॥\nयां वै श्रुत्वातिभक्त्या च कठिनो मृदुतां भजेत् ॥ १०१ ।\nधर्मराजेन तां श्रुत्वा ममाग्रे च निवेदिताम् ।\nतमपृच्छ्दमेयात्मा  कथां धर्मविनोदिनीम्॥ २॥\n॥ युधिष्ठिर उवाच ॥ ॥\nधर्मारण्याश्रितां पुण्यां कथां मे द्विजसत्तम ॥\nकथयस्व प्रसादेन लोकानां हितकाम्यया ॥ ३ ॥\n॥ नारद् उवाच ॥ ॥\nस्नानकालोयमस्माकं न कथावसरो मम ॥\nपरंतु श्रूयतां राजन्नुपदेशं ददाम्यहम् ॥ ४ ॥\nमासानामुत्तमो माघः स्नानदानादिके तथा ॥\nतस्मिन्माघे च यः स्नाति सर्वपापैः प्रमुच्यते।।५।।\nस्नानार्थं याहि शीघ्रं त्वं गंगायां नृपतेऽधुना।।\nव्यासस्यागमनं चाद्य भविष्यति नृपोत्तम ॥ ६ ॥\nतं पृच्छस्व महाभाग श्रावयिष्यति ते शुभम् ॥\nतीर्थानां चैव सर्वेषां फलं पुण्यं यदद्भुतम् ॥ ७॥\nभूतं भव्यं भविष्यं च उत्तमाधममध्यमाः ॥\nवाचयिष्यति तत्सर्वमितिहाससमुद्भवम् ॥ ८ ॥\nधर्मारण्यस्य सकलं वृत्तं यद्यत्पुरातनम् ॥\nव्यासः सत्यवतीपुत्रो वदिष्यति च तेऽखिलम् ॥ ९ ॥\n॥ सूत उवाच ॥ ॥\nएवमुक्त्वा विधेः पुत्रस्तत्रैवांतरधीयत ।\nतस्मिन्गते स नृपतिः क्रीडते सचिवैः सह।। 3.2.1.११०।।\nएतस्मिन्नंतरे तत्र प्राप्तः सत्यवतीसुतः ॥\nविज्ञापयामास तदा विदुरः पांडवस्य हि ॥ ११ ॥\n॥ सूत उवाच ॥ ॥\nआगतं तु मुनिं श्रुत्वा सर्वे हर्षसमाकुलाः ॥\nसमुत्तस्थुर्हि भीमाद्याः सह् धर्मेण सर्वशः ॥ १२ ॥\nतदा हि सन्मुखो भूत्वा मुमुदे नतकन्धरः ॥\nदंडवत्तं प्रणम्याथ भ्रातृभिः सहितस्तदा ॥ १३ ॥\nमधुपर्केण विधिना पूजां कृत्वा सुशोभनाम्॥\nसिंहासने समावेश्य पप्रच्छानामयं तदा ॥११॥\nततः पुण्यां कथां दिव्यां श्रावयामास धर्मवित्॥\nकथांते मुनिशार्दूलं वचनं चेदमब्रवीत् ॥ १५ ॥ ॥ .\n॥ युधिष्ठिर उवाच ॥ ॥\nत्वत्प्रसादान्मया ब्रह्मञ्छ्रुतास्तु प्रवराः कथाः ॥\nआपद्धर्म्मा राजधर्मा मोक्षधर्म्मा ह्यनेकशः॥ १६॥\nपुराणानां च धर्माश्च व्रतानि बहुशस्तथा ॥\nतीर्थान्यनेकरूपाणि सर्वाण्यायतनानि च ॥ १७ ॥\nइदानीं श्रोतुमिच्छामि धर्मारण्यकथां शुभाम् ॥\nश्रुत्वा यां हि विनश्येत पापं ब्रह्मवधादिकम्॥ १८ ॥\nधर्म्मारण्यस्थतीर्थानां श्रोतुमिच्छामि तत्त्वतः ॥\nकस्येदं स्थापितं स्थानं कस्मादेतद्विनिर्मितम् ॥ १९ ॥\nरक्षितं पालितं केन कस्मिन्कालेऽथ निर्मितम् ॥\nकिंकिं त्वत्राभवत्पूर्वं शंशैतत्पृच्छतो मम ॥ 3.2.1.१२०॥\nभूतं भव्यं भविष्यञ्च तस्मिन्स्थाने च यद्भवेत्॥\nतत्सर्वं कथयस्वाद्य तीर्थानां च यथा स्थितिः॥ १२१॥\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्व भागे धर्मारण्यमाहात्म्ये युधिष्ठिरप्रश्नवर्णनंनाम प्रथमोऽध्यायः ॥ १ ॥"
  }
]
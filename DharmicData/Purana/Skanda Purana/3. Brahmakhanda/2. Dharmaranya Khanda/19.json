[
  {
    "text": "।। ।। ।। व्यास उवाच ।। ।।\nइन्द्रसरे नरः स्नात्वा दृष्ट्वा चेंद्रेश्वरं शिवम् ।।\nसप्तजन्मकृतात्पापान्मुच्यते नात्र संशयः ।। १ ।।\n।। युधिष्ठिर उवाच ।। ।।\nकेन चादौ निर्मितं तत्तीर्थं सर्वोत्तमोत्तमम् ।।\nयथावद्वर्णय त्वं मे भगवन्द्विजसत्तम ।। २ ।।\n।। व्यास उवाच ।। ।।\nइन्द्रेणैव महाराज तपस्तप्तं सुदुष्करम्।।\nग्रामादुत्तरदिग्भागे शतवर्षाणि तत्र वै ।। ३ ।।\nशिवोद्देशं महाघोरमेकांगुष्ठेन भारत ।।\nउर्द्ध्वबाहुर्महातेजाः सूर्यस्याभिमुखोऽभवत् ।। ।। ४ ।।\nवृत्रस्य वधतो ज्ञातं यत्पापं तस्य नुत्तये ।।\nएकाग्रः प्रयतो भूत्वा शिवस्याराधने रतः ।। ५ ।।\nतपसा च तदा शंभुस्तोषितः शशिशे खरः ।।\nतत्राजगाम जटिलो भस्मांगो वृषभध्वजः ।। ६ ।।\nखट्वांगी पंचवक्त्रश्च दशबाहुस्त्रिलोचनः ।।\nगंगाधरो वृषारूढो भूतप्रेतादिवेष्टितः ।। ७ ।।\nसुप्रसन्नः सुरश्रेष्ठः कृपालुर्वरदायकः ।।\nतदा हृष्टमना देवो देवेन्द्रमिदमूचिवान् ।। ८ ।।\n।। हर उवाच ।। ।।\nयत्त्वं याचयसे देव तदहं प्रद दामि ते ।। ९ ।।\n।। इन्द्र उवाच ।। ।।\nयदि तुष्टोसि देवेश कृपासिंधो महेश्वर ।।\nब्रह्महत्या हि मां देव उद्वेजयति नित्यशः ।। १० ।।\nवृत्रासुरस्य हनने जातं पापं सुरोत्तम ।।\nतत्पापं नाशय विभो मम दुःखप्रदं सदा ।। ११ ।।\n।। हर उवाच ।। ।।\nधर्मारण्ये सुरपते ब्रह्महत्या न पीडयेत् ।।\nहत्या गवां द्विजातीनां बालस्य योषितामपि ।। १२ ।।\nवचनान्मम देवेंद्र ब्रह्मणः केशवस्य च ।।\nयमस्य वचनाज्जिष्णो हत्या नैवात्र तिष्ठति ।।\nप्रविश्य त्वं महाराज अतोत्र स्नानमाचर ।। १३ ।।\n।। इन्द्र उवाच ।। ।।\nयदि त्वं मम तुष्टोऽसि कृपासिंधो महेश्वर ।।\nमन्नाम्ना च महादेव स्थापितो भव शंकर ।। १४ ।।\nतथेत्युक्त्वा महादेवः सुप्रसन्नो हरस्तदा ।।\nदर्शयामास तत्रैव लिंगं पापप्रणाशनम् ।। १५ ।।\nकूर्मपृष्ठात्समुत्पाद्य आत्मयोगेन शंभुना ।।\nस्थितस्तत्रैव श्रीकण्ठः कालत्रयविदो विदुः ।। १६ ।।\nवृत्रहत्यासमुत्त्रस्तदेवराजस्य सन्निधौ ।।\nइन्द्रेश्वरस्तदा तत्र धर्मा रण्ये स्थितो नृप ।। १७ ।।\nसर्वपापविशुद्ध्यर्थं लोकानां हितकाम्यया ।।\nइन्द्रेश्वरं तु राजेंद्र पुष्पधूपादिकैः सदा ।। १८ ।।\nपूजयेच्च नरो भक्त्या सर्वपापैः प्रमुच्यते ।।\nअष्टम्यां च चतुर्दश्यां माघमासे विशेषतः ।। १९ ।।\nसर्वपापविशुद्ध्यर्थं शिवलोके महीयते ।।\nनीलोत्सर्गं तु यो मर्त्यः करोति च तदग्रतः ।। २० ।।\nउद्धरेत्सप्त गोत्राणि कुलमेकोत्तरं शतम् ।।\nसांगरुद्रजपं यस्तु चतुर्द्दश्यां करोति वै ।। २१ ।।\nसर्वपाविशुद्धात्मा लभते परमं पदम् ।। २२ ।।\nसौवर्णनयनं कृत्वा मध्ये रत्नसमन्वितम् ।।\nयो ददाति द्विजातिभ्य इन्द्रतीर्थे तथोत्तमे ।। २३ ।।\nअन्धता न भवे त्तस्य जन्मानि षष्टिसंख्यया ।।\nनिर्मलत्वं सदा तेषां नयनेषु प्रजायते ।।\nमहारोगास्तथा चान्ये स्नात्वा यांति तदग्रतः ।। २४ ।।\nपूजिते चैकचित्ते न सर्वरोगात्प्रमुच्यते ।।\nस्नात्वा कुण्डे नरो यस्तु संतर्पयति यः पितॄन् ।। २५ ।।\nतस्य तृप्ताः सदा भूप पितरश्च पितामहाः ।।\nये वै ग्रस्ता महारोगैः कुष्ठाद्यैश्चैव देहिनः ।। २६ ।।\nस्नानमात्रेण संशुद्धा दिव्यदेहा भवंति ते ।।\nज्वरादिकष्टमापन्ना नराः स्वात्महिताय वै ।। २७।।\nस्नान मात्रेण संशुद्धा दिव्यदेहा भवंति ते ।।\nस्नात्वा च पूजयेद्देवं मुच्यते ज्वरबन्धनात् ।। २८ ।।\nएकाहिकं द्व्याहिकं च चातुर्थं वा तृतीयकम् ।।\nविषमज्वरपीडा च मासपक्षादिकं ज्वरम् ।। २९ ।।\nइन्द्रेश्वरप्रसादाच्च नश्यते नात्र संशयः ।।\nविज्वरो जायते नूनं सत्यंसत्यं च भूपते ।। ३० ।।\nवन्ध्या च दुर्भगा नारी काकवन्ध्या मृतप्रजा ।।\nमृतवत्सा महादुष्टा स्नात्वा कुण्डे शिवाग्रतः ।।\nपूजयेदेकचित्तेन स्नानमात्रेण शुद्ध्यति ।। ३१ ।।\nएवंविधाश्च बहुशो वरान्दत्त्वा पिनाकधृक् ।।\nगतोऽसौ स्वपुरं पार्थ सेव्यमानः सुरासुरैः ।। ३२ ।।\nततः शक्रो महातेजा गतो वै स्वपुरं प्रति ।।\nजयंतेनापि तत्रैव स्थापितं लिंगमुत्तमम् ।। ३३ ।।\nजयंतस्य हरस्तुष्टस्तस्मिल्लिंगे स्तुतः सदा ।।\nत्रिकालं पुत्रसंयुक्तः पूजनार्थं सुरेश्वरः ।। ३४ ।।\nआयाति च महाबाहो त्यक्त्वा स्थानं स्वकं हि वै ।।\nएतत्सर्वं समाख्यातं सर्वसौख्यप्रदायकम् ।। ३५ ।।\nइन्द्रेश्वरं तु यत्पुण्यं जयंतेशस्य पूज नात् ।।\nतदेवाप्नोति राजेन्द्र सत्यंसत्यं न संशयः ।। ३६ ।।\nस्नात्वा कुण्डे महाराज संपूज्यैकाग्रमानसः ।।\nसर्वपापविशुद्धात्मा इन्द्रलोके महीयते ।। ३७ ।।\nयः शृणोति नरो भक्त्या सर्वपापैः प्रमुच्यते ।।\nसर्वान्कामानवाप्नोति जयंतेशप्रमादतः ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये इन्द्रेश्वरजयंतेश्वरमहिमवर्णनोनामैकोनविंशोऽध्यायः ।। १९ ।। ।। छ ।।"
  }
]
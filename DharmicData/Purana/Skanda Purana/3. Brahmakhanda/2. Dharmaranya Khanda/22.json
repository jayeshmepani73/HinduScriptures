[
  {
    "text": "।। युधिष्ठिर उवाच ।। ।।\nस्थानवासिन्यो योगिन्यः काजेशेन विनिर्मिताः ।।\nकस्मिन्स्थाने हि का देव्यः कीदृश्यस्ता वदस्व मे ।। १ ।।\n।। व्यास उवाच ।। ।।\nसर्वज्ञोसि कुलीनोसि साधु पृष्टं त्वयानघ ।।\nकथयिष्याम्यहं सर्वमखिलेन युधिष्ठिर ।। २ ।।\nनानाभरणभूषाढ्या नानारत्नोपशोभिताः ।।\nनानावसनसंवीता नानायुवसमन्विताः ।। ३ ।।\nनानावाहनसंयुक्ता नानास्वरनिनादिनीः ।।\nभयनाशाय विप्राणां काजेशेन विनिर्मिताः ।। ४ ।।\nप्राच्यां याम्यामुदीच्यां च प्रतीच्यां स्थापिता हि ताः ।।\nआग्नेया नैर्ऋते देशे वायव्येशानयोस्तथा ।। ५ ।।\nआशापुरी च गात्राई छत्राई ज्ञानजा तथा ।।\nपिप्पलांबा तथा शांता सिद्धा भट्टारिका तथा ।। ६ ।।\nकदंबा विकटा मीठा सुपर्णा वसुजा तथा ।।\nमातंगी च महादेवी वाराही मुकुटेश्वरी ।। ७ ।।\nभद्रा चैव महाशक्तिः सिंहारा च महाबला ।।\nएताश्चान्याश्च बहवः कथितुं नैव शक्यते ।। ८ ।।\nनानारूपधरा देव्यो नानावेषसमाश्रिताः ।।\nस्थानादुत्तरदिग्भागे आशापूर्णासमीपतः ।। ९ ।।\nपूर्वे तु विद्यते देवी आनंदानंददायिनी ।।\nवसंती चोत्तरे देव्यो नानारूपधरा मुदा ।। १० ।।\nइष्टान्कामान्ददात्येता जलदानेन तर्पिताः ।।\nस्थाने नैर्ऋतिदिग्भागे शांता शांतिप्रदायिनी ।। ११ ।।\nसिंहोपरि समासीना चतुर्हस्ता वरप्रदा ।।\nभट्टारी च महाशक्तिः पुनस्तत्रैव तिष्ठति ।। १२ ।।\nसंस्तुता पूजिता भक्त्या भक्तानां भयनाशिनी ।।\nस्थानात्तु सप्तमे क्रोशे क्षेमलाभा व्यव स्थिता ।। १३ ।।\nसा विलेपमयी पूज्या चिंतिता सिद्धिदायिनी ।।\nपूर्वस्यां दिशि लोकैस्तु बलिदानेन तर्पिता ।।\nपरिवारेण संयुक्ता भुक्तिमुक्ति प्रदायिनी ।। १४ ।।\nअचिंत्यरूपचरिता सर्वशत्रुविनाशनी ।।\nसंध्यायास्त्रिषु कालेषु प्रत्यक्षैव हि दृश्यते ।। १५ ।।\nस्थानात्तु सप्तमे क्रोशे दक्षिणा विन्ध्यवासिनी ।।\nसायुधा रूपसंपन्ना भक्तानां भयहारिणी ।। १६ ।।\nपश्चिमे निंबजा देवी तावद्भूमिसमाश्रिता ।।\nमहाबला सा दृष्टापि नयनानन्द दायिनी ।। १७ ।।\nस्थानादुत्तरदिग्भागे तावद्भूमिसमाश्रिता ।।\nशक्तिर्बहुसुवर्णाक्षा पूजिता सासुवर्णदा ।। १८ ।।\nस्थानाद्वायव्यकोणे च क्रोशमात्र मिते श्रिता ।।\nक्षेत्रधरा महादेवी समये च्छागधारिणी ।। १९ ।।\nपुरादुत्तरदिग्भागे क्रोशमात्रे तु कर्णिका ।।\nसर्वोपकारनिरता स्थानोपद्रवनाशनी ।। २० ।।\nस्थानान्निर्ऋतिदिग्भागे ब्रह्माणीप्रमुखास्तथा ।।\nनानारूपधरा देव्यो विद्यंते जलमातरः ।। २१ ।।\nइति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये देवतास्थापनंनाम द्वाविंशोऽध्यायः ।। २२ ।। ।। छ ।।"
  }
]
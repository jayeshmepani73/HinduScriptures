[
  {
    "text": "व्यास उवाच ।। ।।\nशृणु राजन्यथावृत्तं धर्म्मारण्ये शुभं मतम् ।।\nयदिदं कथयिष्यामि अशेषाघौघनाशनम् ।।।१ ।।\nअजेशेन तदा राजन्प्रेरितेन स्वयंभुवा ।।\nकामधेनुः समाहूता कथयामास तां प्रति ।। २ ।।\nविप्रेभ्योऽनुचरान्देहि एकैकस्मै द्विजातये ।।\nद्वौ द्वौ शुद्धात्मकौ चैवं देहि मातः प्रसीद मे ।। ३ ।।\nतथेत्युक्त्वा महाधेनुः क्षीरेणोल्लेखयद्धराम् ।।\nहुंकारात्तस्य निष्क्रांताः शिखासूत्रधरा नराः ।। ४ ।।\nषट्त्रिंशच्च सहस्राणि वणिजश्च महाबलाः ।।\nसोपवीता महादक्षाः सर्वशास्त्रविशारदाः ।। ५ ।।\nद्विजभक्तिसमायुक्ता ब्रह्मण्यास्ते तपोन्विताः ।।\nपुराणज्ञाः सदाचारा धार्मिका बह्मभोजकाः ।। ६ ।।\nस्वर्गे देवाः प्रशंसंति धर्मारण्यनिवासिनः ।।\nतपोऽध्ययनदानेषु सर्वकालेप्यतींद्रियाः ।। ७ ।।\nएकैकस्मै द्विजायैव दत्तं जातु चरद्वयम् ।।\nवाडवस्य च यद्गोत्रं पुरा प्रोक्तं महीपते ।। ८ ।।\nपरस्परं च तद्गोत्रं तस्य चानुचरस्य च ।।\nइति कृत्वा व्यवस्थां च न्यवसंस्तत्र भूमिषु ।।९।।\nततश्च शिष्यता देवैर्दत्ता चानुचरान्भुवि ।।\nब्रह्मणा कथितं सर्वं तेषामनुहिताय वै ।।3.2.10.१०।।\nकुरुध्वं वचनं चैषां ददध्वं च यदिच्छितम् ।।\nसमित्पुष्पकुशादीनि आनयध्वं दिनेदिने ।। ११ ।।\nअनुज्ञयैषां वर्तध्वं मावज्ञां कुरुत क्वचित् ।।\nजातकं नामकरणं तथान्नप्राशनं शुभम् ।। १२ ।।\nक्षौरं चैवोपनयनं महानाम्न्यादिकं तथा ।।\nक्रियाकर्मादिकं यच्च व्रतं दानोपवासकम् ।। १३ ।।\nअनुज्ञयैषां कर्तव्यं काजेशा इदमबुवन् ।।\nअनुज्ञया विनैषां यः कार्यमारभते यदि ।। १४ ।।\nदर्शं वा श्राद्धकार्यं वा शुभं वा यदि वाऽशुभम् ।।\nदारिद्र्यं पुत्रशोकं च कीर्तिनाशं तथैव च ।। १५ ।।\nरोगैर्निपीड्यते नित्यं न क्वचित्सुखमाप्नुयुः ।।\nतथेति च ततो देवाः शक्राद्याः सुरसत्तमाः ।। १६ ।।\nस्तुतिं कुर्वंति ते सर्वे काम धेनोः पुरः स्थिताः ।।\nकृतकृत्यास्तदा देवा ब्रह्मविष्णुमहेश्वराः ।। १७ ।।\nत्वं माता सर्वदेवानां त्वं च यज्ञस्य कारणम् ।।\nत्वं तीर्थं सर्वतीर्थानां नमस्तेऽस्तु सदानघे ।। १८ ।।\nशशिसूर्यारुणा यस्या ललाटे वृषभध्वजः ।।\nसरस्वती च हुंकारे सर्वे नागाश्च कंबले ।। १९ ।।\nक्षुरपृष्ठे च गन्धर्वा वेदाश्चत्वार एव च ।।\nमुखाग्रे सर्वतीर्थानि स्थावराणि चराणि च ।। 3.2.10.२० ।।\nएवंविधैश्च बहुशो वचनैस्तोषिता च सा ।।\nसुप्रसन्ना तदा धेनुः किं करोमीति चाब्रवीत् ।। २१ ।।\n।। देवा ऊचुः ।। ।।\nसृष्टाः सर्वे त्वया मातर्देव्यैतेऽनुचराः शुभाः ।।\nत्वत्प्रसादान्महाभागे ब्राह्मणाः सुखिनोऽ भवन् ।। २२ ।।\nततोऽसौ सुरभी राजन्गता नाकं यशस्विनी ।।\nब्रह्मविष्णुमहेशाद्यास्तत्रैवांतरधुस्ततः ।। २३ ।।\n।। युधिष्ठिर उवाच ।। ।।\nअभार्यास्ते महातेजा गोजा अनुचरास्तथा ।।\nउद्वाहिता कथं ब्रह्मन्त्सुतास्तेषां कदाऽभवन् ।। २४ ।।\n।। व्यास उवाच ।। ।।\nपरिग्रहार्थं वे तेषां रुद्रेण च यमेन च ।।\nगन्धर्वकन्या आहृत्य दारास्तत्रोपकल्पिताः ।। २५ ।।\n।। युधिष्ठिर उवाच ।। ।।\nको वा गन्धर्वराजासौ किंनामा कुत्र वा स्थितः ।।\nकियन्मात्रास्तस्य कन्याः किमाचारा ब्रवीहि मे ।। २६ ।।\n।। व्यास उवाच ।। ।।\nविश्वावसुरिति ख्यातो गन्धर्वाधिपतिर्नृप ।।\nषष्टिकन्यासहस्राणि आसते तस्य वेश्मनि ।। २७ ।।\nअंतरिक्षे गृहं तस्य गधर्वनगरं शुभम् ।।\nयौवनस्थाः सुरूपाश्च कन्या गन्धर्वजाः शुभाः ।। २८ ।।\nरुद्रस्यानुचरौ राजन्नंदी भृंगी शुभाननौ ।।\nपूर्वदृष्टाश्च ताः कन्याः कथयामासतुः शिवम्।। २९ ।।\nदृष्टाः पुरा महादेव गन्धर्वनगरे विभो ।।\nविश्वावसुगृहे कन्या असंख्याताः सहस्रशः ।। 3.2.10.३० ।।\nता आनीय वलादेव गोभुजेभ्यः प्रयच्छ भो ।।\nएवं श्रुत्वा ततो देवस्त्रिपुरघ्नः सदाशिवः ।। ३१ ।।\nप्रेषयामास दूतं तु विजयं नाम भारत ।।\nस तत्र गत्वा यत्रास्ते विश्वावसुररिंदमः ।। ३२ ।।\nउवाच वचनं चैव पथ्यं चैव शिवेरितम् ।।\nधर्मारण्ये महाभाग काजेशेन विनिर्मिताः ।। ३३ ।।\nस्थापिता वाडवास्तत्र वेदवेदांगपारगाः ।।\nतेषां वै परिचर्यार्थं कामधेनुश्च प्रार्थिता ।। ३४ ।।\nतया कृताः शुभाचारा वणिजस्ते त्वयोनिजा ।।\nषट्त्रिंशच्च सहस्राणि कुमारास्ते महाबलाः ।। ३५ ।।\nशिवेन प्रेषितोऽहं वै त्वत्समीपमुपागतः ।।\nकन्यार्थं हि महाभाग देहिदेहीत्युवाच ह ।। ३६ ।।\n।। गन्धर्व उवाच ।। ।।\nदेवानां चैव सर्वेषां गन्धर्वाणां महामते ।।\nपरित्यज्य कथं लोके मानुषाणां ददामि वै ।। ३७ ।।\nश्रुत्वा तु वचनं तस्य निवृत्तो विजयस्तदा ।।\nकथयामास तत्सर्वं गन्धर्व चरितं महत् ।।३८ ।।\n।। व्यास उवाच ।। ।।\nततः कोपसमाविष्टो भगवाँल्लोकशंकरः ।।\nवृषभे च समारूढः शूलहस्तः सदाशिवः ।। ३९ ।।\nभूतप्रेतपिशाचाद्यैः सहस्रैरावृतः प्रभुः ।।\nततो देवास्तथा नागा भूतवेतालखेचराः ।। 3.2.10.४० ।।\nक्रोधेन महताविष्टाः समाजग्मुः सहस्रशः ।।\nहाहाकारो महानासीत्तस्मिन्सैन्ये विसर्पति ।। ४१ ।।\nप्रकंपिता धरादेवी दिशापाला भयातुराः ।।\nघोरा वातास्तदाऽशांताः शब्दं कुर्वंति दिग्गजाः ।। ।। ४२ ।।\n।। व्यास उवाच ।। ।।\nतदागतं महासैन्यं दृष्ट्वा भयविलोलितम् ।।\nगन्धर्वनगरात्सर्वे विनेशुस्ते दिशो दश ।। ४३ ।।\nगन्धर्वराजो नगरं त्यक्त्वा मेरुं गतो नृप ।।\nताः कन्या यौवनोपेता रूपौदार्यसमन्विताः ।। ४४ ।।\nगृहीत्वा प्रददौ सर्वा वणिग्भ्यश्च तदा नृप ।।\nवेदोक्तेन विधानेन तथा वै देवसन्निधौ ।। ४५ ।।\nआज्यभागं तदा दत्त्वा गन्धर्वाय गवात्मजाः ।।\nदेवानां पूर्वजानां च सूर्याचंद्रमसोस्तथा ।। ४६ ।।\nयमाय मृत्यवे चैव आज्यभागं तदा ददुः ।।\nदत्त्वाज्यभागान्विधिवद्वव्रिरे ते शुभव्रताः ।। ४७ ।।\nततः प्रभृति गान्धर्वविवाहे समुपस्थिते ।।\nआज्यभागं प्रगृह्णन्ति अद्यापि सर्वतो भृशम् ।। ४८ ।।\nषट्त्रिंशच्च सहस्राणि कुमारा यन्न्यवेदयन् ।।\nतेषां पुत्राश्च पौत्राश्च शतशोऽथ सहस्रशः ।।\nअत एव हि ताः सर्वा दासत्वे हि विनिर्मिताः ।।३\nक्षत्रियाश्च महावीरा किंकरत्वे हि निर्मिताः ।। 3.2.10.५० ।।\nततो  देवाऽस्तदा राजञ्जग्मुः सर्वे यथातथा।।\nगते देवे द्विजाः सर्वे स्थानेऽस्मिन्निवसंति ते।।५१।।\nपुत्रपौत्रयुता राजन्निवसंत्यकुतोभयाः।।\nपठंति वेदान्वेदज्ञाः  क्वचिच्छास्त्रार्थमुद्गिरन्।।५२।।\nकेचिद्विष्णुं जपंतीह शिवं केचिज्जपंति हि।।\nब्रह्माणं च जपंत्येके यमसूक्तं हि केचन।।\nयजंति याजकाश्चैव अग्निहोत्रमुपासते ।।\nस्वाहाकारस्वधाकारवषट्कारैश्च सुव्रत ।। ५४ ।।\nशब्दैरापूयते सर्वं त्रैलोक्यं सचराचरम् ।।\nवणिजश्च महादक्षा द्विजशुश्रूणोत्सुकाः ।। ५५ ।।\nधर्मारण्ये शुभे दिव्ये ते वसंति सुनिष्ठिताः ।।\nअन्नपानादिकं सर्वं समित्कुशफलादिकम् ।। ५६ ।।\nआपूरयन्द्विजातीनां वणिजस्ते गवात्मजाः ।। ५७ ।।\nपुष्पोपहारनिचयं स्नानवस्त्रादिधावनम् ।।\nउपलादिकनिर्माणं मार्जनादिशुभक्रियाः ।। ५८ ।।\nवणिक्स्त्रियः प्रकुर्वंति कंडनं पेषणादिकम् ।।\nशुश्रूषंति च तान्विप्रान्काजेशवचनेन हि ।। ५९ ।।\nस्वस्था जातास्तदा सर्वे द्विजा हर्षपरायणाः ।।\nकाजेशादीनुपासंते दिवारात्रौ हि संध्ययोः ।। 3.2.10.६० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मार ण्यमाहात्म्ये वणिक्परिग्रहवर्णनंनाम दशमोऽध्यायः ।। १० ।।"
  }
]
[
  {
    "text": "व्यास उवाच ।। ।।\nश्रूयतां नृपशार्दूल कथां पौराणिकीं शुभाम् ।।\nयां श्रुत्वा सर्वपापेभ्यो मुच्यते नात्र संशयः ।। १ ।।\nएकदा धर्मराजो वै तपस्तेपे सुदुष्करम् ।।\nब्रह्मविष्णुमहेशाद्यैर्जलवर्षांतपादिषाट् ।। २ ।।\nआदौ त्रेतायुगे राजन्वर्षाणामयुतत्रयम् ।।\nमध्येवनं तपस्यंतमशोकतरुमूलगम् ।। ३ ।।\nशुष्कस्नायुपिनद्धास्थिसंचयं निश्चलाकृतिम् ।।\nवल्मीककीटिकाकोटिशोषिताशेषशोणितम् ।। ४ ।।\nनिर्मांसकीकसचयं स्फटिकोपलनिश्चलम् ।।\nशंखकुदेंदुतहिनमहाशंखलसच्छ्रियम् ।। ५ ।।\nसत्त्वावलंबितप्राणमायुःशेषेण रक्षितम् ।।\nनिश्वासोच्छ्वास पवनवृत्तिसूचितजीवितम् ।। ६ ।।\nनिमेषोन्मेषसंचारपशुनीकृतजन्तुकम् ।।\nपिशंगितस्फुरद्रश्मिनेत्रदीपितदिङ्मुखम् ।। ७ ।।\nतत्तपोग्निशिखादाव चुंबितम्लानकाननम् ।।\nतच्छांत्युदसुधावर्षसंसिक्ताखिलभूरुहम ।। ८ ।।\nसाक्षात्तपस्यंतमिव तपो धृत्वा नराकृतिम् ।।\nनिराकृतिं निराकाशं कृत्वा भक्तिं च कांचनम् ।। ९ ।।\nकुरंगशावैर्गणशो भ्रमद्भिः परिवारितम् ।।\nनिनादभीषणास्यैश्च वनजैः परिरक्षितम् ।। 3.2.3.१० ।।\nएतादृशं महाभीमं दृष्ट्वा देवाः सवासवाः ।।\nध्यायंतं च महादेवं सर्वेषां चाभयप्रदम् ।। ११ ।।\nब्रह्माद्या दैवता सर्वे कैलासं प्रति जग्मिरे ।।\nपारिजाततरुच्छायामासीनं च सहोमया ।। १२ ।।\nनदिर्भृंगिर्महाकालस्तथान्ये च महागणाः ।।\nस्कन्दस्वामी च भगवान्गणपश्च तथैव च ।।\nतत्र देवाः सब्रह्माद्याः स्वस्वस्थानेषु तस्थिरे ।। १३ ।।\n।। ब्रह्मोवाच ।। ।।\nनमोस्त्वनंतरूपाय नीलश्च नमोऽस्तु ते ।।\nअविज्ञातस्वरूपाय कैवल्यायामृताय च ।। १४ ।।\nनांतं देवा विजानंति यस्य तस्मै नमोनमः ।।\nयं न वाचः प्रशंसंति नमस्तस्मै चिदात्मने ।। १५ ।।\nयोगिनो यं हृदः कोशे प्रणिधानेन निश्चलाः ।।\nज्योतीरूपं प्रपश्यति तस्मै श्रीब्रह्मणे नमः ।। १६ ।।\nकालात्पराय कालाय स्वेच्छया पुरुषाय च ।।\nगुणत्रयस्वरूपाय नमः प्रकृतिरूपिणे ।।१७।।\nविष्णवे सत्त्वरूपाय रजोरूपाय वेधसे ।।\nतमोरूपाय रुद्राय स्थितिसर्गांतकारिणे ।। १८ ।।\nनमो बुद्धिस्वरूपाय त्रिधाहंकाररूपिणे ।।\nपंचतन्मात्ररूपाय नमः प्रकृतिरूपिणे ।। १९ ।।\nनमो नमः स्वरूपाय पंचबुद्धींद्रियात्मने ।।\nक्षित्यादिपंचरूपाय नमस्ते विषयात्मने ।। 3.2.3.२० ।।\nनमो ब्रह्मांडरूपाय तदंतर्वर्तिने नमः ।।\nअर्वाचीनपराचीनविश्वरूपाय ते नमः ।।२१।।\nअनित्यनित्यरूपाय सदसत्पतये नमः ।।\nनमस्ते भक्तकृपया स्वेच्छावि ष्कृतविग्रह ।। २२ ।।\nतव निश्वसितं वेदास्तव वेदोऽखिलं जगत् ।।\nविश्वाभूतानि ते पादः शिरो द्यौः समवर्तत ।। २३ ।।\nनाभ्या आसीदंतरिक्षं लोमानि च वनस्पतिः ।।\nचंद्रमा मनसो जातश्चक्षोः सूर्यस्तव प्रभो ।। २४ ।।\nत्वमेव सर्वं त्वयि देव सर्वं सर्वस्तुति स्तव्य इह त्वमेव ।।\nईश त्वया वास्यमिदं हि सर्वं नमोऽस्तु भूयोऽपि नमो नमस्ते ।। २५ ।।\nइति स्तुत्वा महादेवं निपेतुर्दंडवत्क्षितौ ।।\nप्रत्युवाच तदा शंभुर्वरदोऽस्मि किमिच्छति ।। २६ ।।\n।। महादेव उवाच ।। ।।\nकथं व्यग्राः सुराः सर्वे बृहस्पतिपुरोगमाः ।।\nतत्समाचक्ष्व मां ब्रह्मन्भवतां दुःखकारणम् ।। २७ ।।\n।। ब्रह्मोवाच ।। ।।\nनीलकंठ महादेव दुःखनाशाभयप्रद ।।\nशृणु त्वं दुःखमस्माकं भवतो यद्वदाम्यहम् ।। २८ ।।\nधर्मराजोऽपि धर्मात्मा तपस्तेपे सुदुःसहम् ।।\nन जानेऽसौ किमिच्छति देवानां पदमुत्तमम् ।। २९ ।।\nतेन त्रस्तास्तत्तपसा सर्व इंद्रपुरोगमाः ।।\nभवतोंघ्रौ चिरेणैव मनस्तेन समर्पितम् ।।\nतमुत्थापय देवेश किमिच्छति स धर्मराट् ।। 3.2.3.३० ।।\n।। ईश्वर उवाच ।। ।।\nभवतां नास्ति नु भयं धर्मात्सत्यं ब्रवीम्यहम् ।। ३१ ।।\nतत उत्थाय ते सर्वे देवाः सह दिवौकसः ।।\nरुद्रं प्रदक्षिणीकृत्य नमस्कृत्वा पुनःपुनः ।। ३२ ।।\nइन्द्रेण सहिताः सर्वे कैलात्पुनरागताः ।।\nस्वस्वस्थाने तदा शीघ्रं गताः सर्वे दिवौकसः ।। ३३ ।।\nइन्द्रोऽपि वै सुधर्मायां गतवान्प्रभुरीश्वरः ।।\nन निद्रां लब्धवांस्तत्र न सुखं न च निर्वृतिम् ।। ३४ ।।\nमनसा चिंतयामास विघ्नं मे समुपस्थितम् ।।\nअवाप महतीं चितां तदा देवः शचीपतिः ।। ३५ ।।\nमम स्थानं पराहर्तुं स्तपस्तेपे सुदुश्चरम् ।।\nसर्वान्देवान्समाहूय इदं वचनमब्रवीत् ।। ३६ ।। ।।\n।। इन्द्र उवाच ।। ।।\nशृण्वंतु देवताः सर्वा मम दुःखस्य कारणम् ।।\nदुःखेन मम यल्लब्धं तत्किं वा प्रार्थयेद्यमः ।।\nबृहस्पतिः समालोक्य सर्वान्दे वानथाब्रवीत् ।। ३७ ।।\nबृहस्पतिरुवाच ।। ।।\nतपसे नास्ति सामर्थ्यं विघ्नं कर्तुं दिवौकसः ।।\nउर्वश्याद्या समाहूय संप्रेष्यंतां च तत्र वै ।।३८।।\nतासामाकारणार्थाय प्रतिद्वारं प्रतस्थिवान्।।\nस गत्वा ताः समादाय सभायां शीघ्रमाययौ।।३९।।\nआगतास्ता हरिः प्राह महत्कार्यमुपस्थितम् ।।\nगच्छन्तु त्वरिताः सर्वा धर्मारण्यं प्रति द्रुतम् ।। 3.2.3.४० ।।\nयत्र वै धर्मराजोसौ तपश्चक्रे सुदुष्करम् ।।\nहास्यभावकटाक्षैश्च गीतनृत्यादिभिस्तथा ।। ४१ ।।\nतं लोभयध्वं यमिनं तपःस्थानाच्च्युतिर्भवेत् ।।\nदेवस्य वचनं श्रुत्वा तथा अप्सरसां गणाः ।। ४२ ।।\nमिथः संरेभिरे कर्तुं विचार्य च परस्परम्।।\nधर्मारण्यं प्रतस्थेसावुर्वशी स्वर्वरांगना ।। ४३ ।।\nतुष्टुवुः पुष्पवर्षाश्च ससृजुस्तच्छिरस्यमी ।।\nततस्तु देवैर्विप्रैश्च स्तूयमानः समंततः ।। ४४ ।।\nनिर्ययौ परमप्रीत्या वनं परमपावनम् ।।\nबिल्वार्कखदिराकीर्णं कपित्थधवसंकुलम् ।। ४५ ।।\nन सूर्यो भाति तत्रैव महांधकार संयुतम्।।\nनिर्जनं निर्मनुष्यं च बहुयोजनमायतम् ।। ४६ ।।\nमृगैः सिंहैर्वृतं घोरेरन्यैश्चापि वनेचरैः ।।\nपुष्पितैः पादपैः कीर्णं सुमनोहरशाद्वलम् ।। ।। ४७ ।।\nविपुलं मधुरानादैर्नादितं विहगैस्तथा ।।\nपुंस्कोकिलनिनादाढ्यं झिल्लीकगणनादितम् ।। ४८ ।।\nप्रवृद्धविकटैर्वृक्षैः सुखच्छायैः समावृतम् ।। ।\nवृक्षैराच्छादिततलं लक्ष्म्या परमया युतम् ।।४९।।\nनापुष्पः पादपः कश्चिन्नाफलो नापि कंटकी ।।\nषट्पदैरप्यनाकीर्णं नास्मिन्वै काननेभवेत् ।।3.2.3.५०।।\nविहंगैर्नादितं पुष्पैरलंकृतमतीव हि ।।\nसर्वर्तुकुसमैर्वृक्षैः सुखच्छायैः समावृतम् ।। ५१ ।।\nमारुताकलितास्तत्र द्रुमाः कुसुमशाखिनः ।।\nपुष्पवृष्टिं विचित्रां तु विसृजंति च पादपाः ।। ५२ ।।\nदिवस्पृशोऽथ संपुष्टाः पक्षिभिर्मधुरस्वनैः ।।\nविरेजुः पादपास्तत्र सुगन्धकुसुमैर्वृताः ।। ५३ ।।\nतिष्ठंति च प्रवालेषु पुष्पभारावनादिषु ।।\nरुवंति मधुरालापाः षट्पदा मधुलिप्सवः ।। ५४ ।।\nतत्र प्रदेशांश्च बहूनामोदांकुरमंडितान् ।।\nलतागृह परिक्षिप्तान्मनसः प्रीतिवर्द्धनान् ।। ५५ ।।\nसंपश्यंती महातेजा बभूव मुदिता तदा ।।\nपरस्पराश्लिष्टशाखैः पादपैः कुसमाचितैः ।। ५६ ।।\nअशोभत वनं तत्तु महेंद्रध्वजसन्निभैः ।।\nसुखशीतसुगन्धी च पुष्परेणुवहोऽनिलः ।। ५७ ।।\nएवंगुणसमायुक्तं ददर्श सा वनं तदा ।।\nतदा सूर्योद्भवां तत्र पवित्रां परिशोभिताम् ।। ५८ ।।\nआश्रमप्रवरं तत्र ददर्श च मनोरमम् ।।\nपतिभिर्वालखिल्यैश्च वृतं मुनिगणा वृतम् ।। ५९ ।।\nअग्न्यगारैश्च बहुभिर्वृक्षशाखावलंबितैः ।।\nधूगम्रपानकणैस्तत्र दिग्वासोयतिभिस्तथा ।। 3.2.3.६० ।।\nपाल्या वन्या मृगास्तत्र सौम्या भूयो बभूविरे ।।\nमार्जारा मूषकैस्तत्र सर्पैश्च नकुलास्तथा ।। ६१ ।।\nमृगशावैस्तथा सिंहाः सत्त्वरूपा बभूविरे ।।\nपरस्परं चिक्रीडुस्ते यथा चैव सहोदराः ।।\nदूराद्ददर्श च वनं तत्र देवोऽब्रवीत्तदा ।। ६२ ।।\n।। इन्द्र उवाच ।। ।।\nअयं च खलु धर्मराड् तपस्तुग्रेवतिष्ठते ।।\nमम राज्याभिकांक्षोऽसावतोर्थे यत्यतामिह ।। ६३ ।।\nतपोविघ्नं प्रकुर्वंतु ममाज्ञा तत्र गम्यताम्।।\nइन्द्रस्य वचनं श्रुत्वा उर्वशी च तिलोत्तमा ।। ६४ ।।\nसुकेशी मंजुघोषा च घृताची मेनका तथा ।।\nविश्वाची चैव रंभा च प्रम्लोचा चारुभाषिणी ।।६५।।\nपूर्वचित्तिः सुरूपा च अनुम्लोचा यशस्विनी ।।\nएताश्चान्याश्च बहुशस्तत्र संस्था व्यचिंतयन् ।। ६६ ।।\nपरस्परं विलोक्यैव शंकमाना भयेन हि ।।\nयमश्चैव तथा शक्र उभौ वायतनं हि वः ।।।। ।। ६७ ।।\nएवं विचार्य बहुधा वर्द्धनी नाम भारत ।।\nसर्वासामप्सरसां श्रेष्ठा सर्वाभरणभूषिता ।। ६८ ।।\nउवाचैवोर्वशी तत्र किं खिद्यसि शुभानने।।\nदेवानां कार्यसिद्ध्यर्थं मायारूपबलेन च ।।\nवर्णधर्मो यथा भूयात्करिष्ये पाकशासन ।। ६९ ।।\n।। इन्द्र उवाच ।। ।।\nसाधुसाधु महाभागे वर्द्धनी नाम सुव्रता ।।\nशीघ्रं गच्छ स्वयं भद्रे कुरु कार्यं कृशोदरि ।। 3.2.3.७० ।।\nधीराणामवने शक्ता नान्या सुभ्रु त्वया विना ।।\nवर्द्धनी च तथेत्युक्त्वा गता यत्र स धर्मराट् ।। ७१ ।।\nमहता भूषणेनैव रूपं कृत्वा मनोरमम् ।।\nकुंकुमैः कज्जलैर्वस्त्रैर्भूषणैश्चैव भूषिता ।। ७२ ।।\nकुसुमं च तथा वस्त्रं किंकिणीकटिराजिता ।।\nझणत्कारैस्तथा कष्टैर्भूषिता च पदद्वये ।। ७३ ।।\nनानाभूषणभूषाढ्या नानाचंदनचर्चिता ।।\nनानाकुसुम मालाढ्या दुकूलेनावृता शुभा ।। ७४ ।।\nप्रगृह्य वीणां संशुद्धां करे सर्वांगसुन्दरी ।।\nनर्तनं त्रिविधं तत्र चक्रे लोकमनोरमम् ।। ७५ ।।\nतारस्वरेण मधुरैर्वंशनादेन मिश्रितम् ।। ७६ ।।\nमूर्च्छनातालसंयुक्तं तंत्रीलयसमन्वितम् ।।\nक्षणेन सहसा देवो धर्मराजो जितात्मवान् ।।\nविमनाः स तदा जातो धर्मराजो नृपात्मजः ।। ७७ ।।\n।। युधिष्ठिर उवाच ।। ।।\nआश्चर्यं परमं ब्रह्मञ्जातं मे ब्रह्मसत्तम ।।\nकथं ब्रह्मोपपन्नस्य तपश्छेदो बभूव ह ।। ७८ ।।\nधर्मे धरा च नाकश्च धर्मे पातालमेव च ।।\nधर्मे चंद्रार्कमापश्च धर्मे च पवनोऽनलः ।। ७९ ।।\nधर्मे चैवाखिलं विश्वं स धर्मो व्यग्रतां कथम् ।।\nगतः स्वामिंस्तद्वैयग्र्यं तथ्यं कथय सुव्रत ।। 3.2.3.८० ।।\n।। व्यास उवाच ।। ।।\nपतनं साहसानां च नरकस्यैव कारणम् ।।\nयोनिकुण्डमिदं सृष्टं कुंभीपाकसमं भुवि ।। ८१ ।।\nनेत्ररज्ज्वा दृढं बद्ध्वा धर्षयंति मनस्विनः।।\nकुचरूपैर्महादंडैस्ताड्यमानमचेतसम् ।। ८२ ।।\nकृत्वा वै पातयंत्याशु नरकं नृपसत्तम ।।\nमोहनं सर्वभूतानां नारी चैवं विनिर्मिता ।।८३।।\nतावद्धंत मनःस्थैर्यं श्रुतं सत्यमनाकुलम् ।।\nयावन्मत्तांगनाग्रे न वागुरेव सुचेतसा म् ।।।४।।।\nतावत्तपोभिवृद्धिस्तु तावद्दानं दया दमः।।\nतावत्स्वाध्यायवृत्तं च तावच्छौचं धृतं व्रतम् ।।८५।।\nयावत्त्रस्तमृगीदृष्टिं चपलां न विलोकयेत्।।\nतावन्माता पिता तावद्धाता तावत्ससुहृज्जनः ।। ८६ ।।\nतावल्लज्जा भयं तावत्स्वाचारस्तावदेव हि ।।\nज्ञानमौदार्यमैश्वर्यं तावदेव हि भासते ।।\nयावन्मत्तांगनापाशैः पातितो नैव बन्धनैः ।। ८७ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे धर्मारण्यमाहात्म्ये इन्द्रभ यकथनंनाम तृतीयोऽध्यायः ।। ३ ।। छ ।।"
  }
]
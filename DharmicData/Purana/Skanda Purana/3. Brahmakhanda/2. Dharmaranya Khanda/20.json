[
  {
    "text": "।। व्यास उवाच ।। ।।\nअतः परं प्रवक्ष्यामि शिवतीर्थमनुत्तमम् ।।\nयत्रासौ शंकरो देवः पुनर्जन्मधरोऽभवत् ।। १ ।।\nकीलितो देवदेवेशः शंकरश्च त्रिलोचनः ।।\nगिरिजया महाभाग पातितो भूमिमंडले ।। २ ।।\nछलितो मुह्यमानस्तु दिवारात्रिं न वेत्ति च ।।\nपुंस्त्रीनपुंसकाश्चैव जडीभूतस्त्रिलोचनः ।। ३ ।।\nकल्पांतमिव संजातं तदा तस्मिंश्च कीलिते ।।\nपार्वत्या सहसा तस्य कृत कीलनकं तदा ।। ४ ।।\n।। युधिष्ठिर उवाच ।। ।।\nएतदाश्चर्यमतुलं वचनं यत्त्वयोदितम् ।।\nयो गुरुः सर्वदेवानां योगिनां चैव सर्वदा ।। ५ ।।\nपार्वत्या कीलितः कस्मा न्नष्टवृत्तिः शिवः कथम् ।।\nकारणं कथ्यतां तत्र परं कौतूहलं हि मे ।। ६ ।।\n।। व्यास उवाच ।। ।।\nमन्त्रौघा विविधा राजञ्छंकरेण प्रकाशिताः ।।\nपार्वत्यग्रे महाराज अथर्वणोपवेदजाः ।। ७ ।।\nशाकिनी डाकिनी चैव काकिनी हाकिनी तथा ।।\nएकिनी लाकिनी ह्येताः षट्भेदास्तत्र कीर्ति ताः ।। ७ ।।\nबीजान्युद्धृत्य वै ताभ्यो माला चैकवृता कृता ।।\nशंभुना कथिता चैव पार्वत्यग्रे नृपोत्तम ।। ९ ।।\nतैश्चैव अष्टा भवति मंत्रोद्धारः कृतस्तु सा ।।\nसाधयेत्सा महादुष्टा शाकिनी प्रमदानघे ।। १० ।।\n।। श्रीपार्वत्युवाच ।। ।।\nप्रकाशितास्त्वया नाथ भेदा ह्येते षडेव हि ।।\nषड्विधाः शक्तयो नाथ अगम्यायोगमालिनीः ।।\nषड्विधोक्तं त्वयैकेन कूटात्कृतं वदस्व माम् ।। ११ ।।\n।। श्रीमहादेव उवाच ।। ।।\nअप्रकाशो महादेवि देवासुरैस्तु मानवैः ।। १२ ।।\n।। पार्वत्युवाच ।। ।।\nनमस्ते सर्वरूपाय नमस्ते वृषभध्वज ।।\nजटिलेश नमस्तुभ्यं नीलकण्ठ नमोस्तुते ।। ।। १३ ।।\nकृपासिंधो नमस्तुभ्यं नमस्ते कालरूपिणे ।।\nएतैश्च बहुभिर्वाक्यैः कोमलैः करुणानिधिम् ।। १४ ।।\nतोषयित्वाद्रितनया दण्डवत्प्रणिपत्य च ।।\nजग्राह पादयुगलं तां प्रोवाच दयापरः ।। १५ ।।\nकिमर्थं स्तूयसे भद्रे याच्यतां मनसीप्सितम् ।। १६ ।।\n।। पार्वत्युवाच ।। ।।\nसमाहारं च सध्यानं कथयस्व सविस्तरम् ।।\nअसंदेहमशेषं च यद्यहं वल्लभा तव ।। १७ ।।\n।। श्रीरुद्र उवाच ।। ।।\nन प्रकाश्यं त्वया देवि समाहारोद्भवं फलम् ।।\nसर्वं तत्त्वमहं वक्ष्ये मंत्रकूटाद्यमेव हि ।। १७ ।।\nमायाबीजं तु सर्वेषां कूटानां हि वरानने ।।\nसर्वेषां मध्यमो वर्णो बिंदुना दादिशोभितः ।। १९ ।।\nवह्निबीजं सवातं च कूर्मबीजसमन्वितम् ।।\nआदित्यप्रभवं बीजं शक्तिबीजोद्भवं सदा ।। २० ।।\nएतत्कूटं चाद्यबीजं द्वितीयं च विभोर्मतम् ।।\nतृतीयं चाग्निबीजं तु संयुक्तं बिंदुनेंदुना ।। २१ ।।\nचतुर्थं युक्तं शेषेण ब्रह्मबीजमृषिस्तथा ।।\nपंचमं कालबीजं च षष्ठं पार्थिव बीजकम् ।। २२ ।।\nसप्तमे चाष्टमे बाह्यं नृसिंहेन समन्वितम् ।।\nनवमे द्वितीयमेकं च दशमे चाष्टकूटकम् ।। २३ ।।\nविपरीतं तयोर्बीजं रुद्राक्षे वर चारिणि ।।\nचतुर्दशे चतुर्थ्यर्थं पृथ्वीबीजेन संयुतम् ।। २४ ।।\nकूटाः शेषाक्षराः केचिद्रक्षिता मेनकात्मजे ।।\nसा पपात यदोर्व्यां हि शिवपत्नी तदा नृप ।। २५ ।।\nरामेणाश्वासिता तत्र प्रहसंस्त्रिपुरांतकः ।।\nभद्रे यस्मात्त्वया पन्नं जंवशक्तिर्भविष्यति ।। २६ ।।\nमारणे मोहने वश्ये आकर्षणे च क्षोभणे ।।\nयंयं कामयते नूनं ततत्सिद्धिर्भविष्यति ।। २७ ।।\nइति श्रुत्वा तदा देवी दुष्टचित्ता शुचिस्मिता ।।\nकूटशेषास्ततो वीराः प्रोक्तास्तस्यै तु शंभु ना ।।२८।।\nउवाच च कृपासिंधुः साधयस्व यथाविधि।।\nकैलासात्तु हरस्तत्र धर्मारण्यं गतो भृशम् ।।२९।।\nज्ञात्वा देवी ययौ तत्र यत्रासौ वृषभध्वजः ।।\nतत्क्षणात्पतितो भूमौ धर्मारण्ये नृपोत्तम ।।३०।।\nजटा चंद्रोरगाः शूलं वृषभाद्यायुधानि३ ।।\nमुंडमाला च कौपीनं कपालं ब्रह्मणस्तु वै ।।३१।।\nगता गणाश्च सर्वत्र भूतप्रेता दिशो दश ।।\nविसंज्ञं च स्वमात्मानं ज्ञात्वा देवो महेश्वरः ।। ३२ ।।\nस्वेदजास्तु समुत्पन्ना गणाः कूटादयस्तथा ।।\nपंचकूटान्समुत्पाद्य तस्मात्तदाधमूलिने ।। ३३ ।।\nसाधकास्ते महाराज जपहोमपरायणाः ।।\nप्रेतासनास्तु ते सर्वे कालकूटोपरि स्थिताः ।। ३४ ।।\nकथयंति स्वमात्मानं येन मोक्षः पिनाकिनः ।।\nततः कष्टसमाविष्टा गौरी वह्निभयातुरा ।। ३५।।\nसभाजितः शिवस्तैश्च गौरी ह्रीणा त्वधोमुखी ।।\nतपस्तेपे च तत्रस्था शंकरादेशकारिणी ।। ३६ ।।\nपंचाग्निसेवनं कृत्वा धूम्रपानमधोमुखी ।।\nकूटाक्षरैः स्तुतस्तैस्तु तोषितो वृषभध्वजः ।। ३७ ।।\nधराक्षेत्रमिदं राजन्पापघ्नं सर्वकामदम् ।।\nदेवमज्जनकं शुभ्रं स्थानकेऽस्मिन्विराजते ।। ३८ ।।\nआश्विने कृष्णपक्षे च चतुर्दश्या दिने नृप ।।\nतत्र स्नात्वा च पीत्वा च सर्वपापैः प्रमुच्यते ।। ३९ ।।\nपूजयित्वा च देवेशमुपोष्य च विधानतः ।।\nशाकिनी डाकिनी चैव वेतालाः पितरो ग्रहाः ।। ४० ।।\nग्रहा धिष्ण्या न पीड्यंते सत्यंसत्यं वरानने ।।\nसांगं रुद्रजपं तत्र कृत्वा पापैः प्रमुच्यते ।। ४१ ।।\nनश्यंति त्रिविधा रोगाः सत्यंसत्यं च भूपते ।।\nएतत्सर्वं मया ख्यातं देवमज्जनकं शृणु ।। ४२ ।।\nअश्वमेधसहस्रैस्तु कृतैस्तु भूरिदक्षिणैः ।।\nतत्फलं समवाप्नोति श्रोता श्रावयिता नरः।। ४३ ।।\nअपुत्रो लभते पुत्रान्निर्धनो धनमाप्नुयात् ।।\nआयुरारोग्यमैश्वर्यं लभते नात्र संशयः ।। ४४ ।।\nमनोवाक्कायजनितं पातकं त्रिविधं च यत् ।।\nतत्सर्वं नाशमायाति स्मरणात्कीर्तनान्नृप ।। ४५ ।।\nधन्यं यशस्यमायुष्यं सुखसंतानदायकम् ।।\nमाहात्म्यं शृणुयाद्वत्स सर्वसौख्यान्वितो भवेत् ।।४६।।\nसर्वतीर्थेषु यत्पुण्यं सर्वदानेषु यत्फलम्।।\nसर्वयज्ञैश्च यत्पुण्यं जायते श्रवणान्नृप ।। ४७ ।।\nइति श्रीस्कांदे महापुराण एकाशीतिसाहस्र्यां सहितायां तृतीये ब्रह्मखण्ड पूर्वभागे धर्माण्यमाहात्म्ये धराक्षेत्रवर्णनं नाम विंशोऽध्यायः ।। २० ।।"
  }
]
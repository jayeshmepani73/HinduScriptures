[
  {
    "text": "युधिष्ठिर उवाच ।। ।।\nकृपासिंधो महाभाग सर्वव्यापिन्सुरेश्वर ।।\nकदा ह्यत्र तपस्तप्तं विष्णुनामिततेजसा ।। १ ।।\nस्कंदाय कथितं चैव शर्वेण च महात्मना ।।\nआनुपूर्व्येण सर्वं हि कथयस्व त्वमेव हि ।। २ ।।\n।। व्यास उवाच ।। ।।\nशृणु वत्स प्रवक्ष्यामि धर्म्मारण्ये नृपोत्तम ।।\nएकदात्र तपस्तप्तं विष्णुनाऽमिततेजसा ।। ।। ३ ।।\n।। स्कंद उवाच ।। ।।\nकथं देवसरोनाम पंपा चंपा गया तथा ।।\nवाराणस्यधिका चैव कथमश्वमुखो हरिः ।। ४ ।।\n।। ईश्वर उवाच ।। ।।\nअत्र नारायणो देवस्तपस्तेपे सुदुष्करम् ।।\nदिव्यवर्षशतं त्रीणि जातः सुष्ठ्वाननश्च सः ।। ५ ।।\nतपस्तेपे महाविष्णुः सुरूपार्थं च पुत्रक ।।\nवाजिमुखो हरिस्तत्र सिद्धस्थाने महाद्युते ।। ६ ।।\n।। स्कंद उवाच ।। ।।\nकारणं ब्रूहि नोद्य त्वमश्वाननः कथं हरिः ।।\nमहारिपोश्च हंता च देवदेवो जगत्पतिः ।। ।। ७ ।।\nयस्य नाम्ना महाभाग पातकानि बहून्यपि ।।\nविलीयंते तु वेगेन तमः सूर्योदये यथा ।। ८ ।।\nश्रूयंते यस्य कर्माणि अद्भुतान्यद्भुतानि वै ।।\nसर्वेषामेव जीवानां कारणं परमेश्वरः ।। ९ ।।\nप्राणरूपेण यो देवो हयरूपः कधं भवेत् ।।\nसर्वेषामपि तंत्राणामेकरूपः प्रकीर्तितः ।। 3.2.14.१० ।।\nभक्तिगम्यो धर्मभाजां सुखरूपः सदा शुचिः ।।\nगुणातीतोऽपि नित्योऽसौ सर्वगो निर्गुणस्तथा ।। ११ ।।\nस्रष्टासौ पालको हंता अव्यक्तः सर्वदेहिनाम् ।।\nअनुकूलो महातेजाः कस्मादश्वमुखोऽभवत् ।। १२ ।।\nयस्य रोमोद्भवा देवा वृक्षाद्याः पन्नगा नगाः ।।\nकल्पेकल्पे जगत्सर्वं जायते यस्य देहतः ।। ।। १३ ।।\nस एव विश्वप्रभवः स एवात्यंतकारणम् ।।\nयेनानीताः पुनर्विद्या यज्ञाश्च प्रलयं गताः ।।१४।।\nघातितो दुष्टदैत्योऽसौ वेदार्थं कृत उद्यमः ।।\nएवमासीन्महाविष्णुः कथमश्वमुखोऽभवत् ।। १५ ।।\nरत्नगर्भा धृता येन पृष्ठदेशे च लीलया ।।\nकृत्या व्यवस्थितं सर्वं जगत्स्थावरजंगमम् ।। ।। १६ ।।\nस देवो विश्वरूपो वै कथं वाजिमुखोऽभवत् ।।\nहिरण्याक्षस्य हंता यो रूपं कृत्वा वराहजम् ।। १७ ।।\nसुपवित्रं महातेजाः प्रविश्य जलसा गरे ।।\nउद्धृता च मही सर्वा ससागरमहीधरा ।। १८ ।।\nउद्धृता च मही नूनं दंष्ट्राग्रे येन लीलया ।।\nकृत्वा रूपं वराहं च कपिलं शोकनाशनम् ।। ।। १९ ।।\nस देवः कथमीशानो हयग्रीवत्वमागतः ।।\nप्रह्लादार्थे स चेशानो रूपं कृत्वा भयावहम् ।। 3.2.14.२० ।।\nनारसिंहं महादेवं सर्वदुष्टनिवारणम् ।।\nपर्वताग्निसमुद्रस्थं ररक्ष भक्तसत्तमम् ।। २१ ।।\nहिरण्यकशिपुं दुष्टं जघान रजनीमुखे ।।\nइंद्रासने च संस्थाप्य प्रह्लादस्य सुखप्रदम् ।। २२ ।।\nप्रह्लादार्थे च वै नूनं नृसिंहत्वमुपागतः ।।\nविरोचनसुतस्याग्रे याचकोऽसौ भवेत्तदा ।। २३ ।।\nयज्ञे चैवाश्वमेधे वै बलिना यः समर्चितः ।।\nहृता वसुमती तस्य त्रिपदीकृतरोदसी ।। २४ ।।\nविश्वरूपेण वै येन पाताले क्षपितो बलिः ।।\nत्रिःसप्तवारं येनैव क्षत्रियानवनीतले ।। २५ ।।\nहत्वाऽददाच्च विप्रेभ्यो महीमतिमहौजसा ।।\nघातितो हैहयो राजा येनैव जननी हता ।। २६ ।।\nयेन वै शिशुनोर्व्यां हि घातिता दुष्टचारिणी ।।\nराक्षसी ताडका नाम्नी कौशिकस्य प्रसादतः ।। २७ ।।\nविश्वामित्रस्य यज्ञे तु येन लीलानृदेहिना ।।\nचतुर्दशसहस्राणि घातिता राक्षसा वलात् ।। २८ ।।\nहता शूर्पणखा येन त्रिशिराश्च निपातितः ।।\nसुग्रीवं वालिनं हत्वा सुग्रीवेण सहायवान् ।। २९ ।।\nकृत्वा सेतुं समुद्रस्य रणे हत्वा दशाननम् ।।\nधर्म्मारण्यं समासाद्य ब्राह्मणानन्वपूजयत् ।। 3.2.14.३० ।।\nशासनं द्विजवर्येभ्यो दत्त्वा ग्रामान्बहूंस्तथा ।।\nस्नात्वा चैव धर्म्मवाप्यां सुदानान्यददाद्गवाम् ।। ३१ ।।\nसाधूनां पालनं कृत्वा निग्रहाय दुरात्मनाम् ।।\nएवमन्यानि कर्म्माणि श्रुतानि च धरातले ।।३२।।\nस देवो लीलया कृत्वा कथं चाश्वमुखोऽभवत् ।।\nयो जातो यादवे वंशे पूतनाशकटादिकम् ।। ३३ ।।\nअरिष्टदैत्यः केशी च वृकासुरबकासुरौ ।।\nशकटासुरो महासुर स्तृणावर्तश्च धेनुकः ।। ३४ ।।\nमल्लश्चैव तथा कंसो जरासंधस्तथैव च ।।\nकालयवनस्य हंता च कथं वै स हयाननः ।।\nतारकासुरं रणे जित्वा अयुतषट्पुरं तथा ।। ३५ ।।\nकन्याश्चोद्वाहिता येन सहस्राणि च षड् दश ।।\nअमानुषाणि कृत्वेत्थं कथं सोऽश्वमुखोऽभवत् ।। ३६ ।।\nत्राता यः सर्वभक्तानां हंता सर्वदुरात्मनाम् ।।\nधर्मस्थापनकृत्सोऽपि कल्किर्विष्णुपदे स्थितः ।। ३७ ।।\nएतद्वै महदाश्चर्य्यं भवता यत्प्रकाशितम् ।।\nएतदाचक्ष्व मे सर्वं कारणं त्रिपुरांतक ।। ३८ ।।\n।। श्रीरुद्र उवाच ।। ।।\nसाधुपृष्टं महाबाहो कारणं तस्य वच्म्यहम् ।।\nहयग्रीवस्य कृष्णस्य शृणुष्वे काग्रमानसः ।। ३९ ।।\n।। व्यास उवाच ।। ।।\nपुरा देवैः समारब्धो यज्ञो नूनं धरातले ।।\nवेदमंत्रैराह्वयितुं सर्वे रुद्रपुरोगमाः ।।3.2.14.४०।।\nवैकुण्ठे च गताः सर्वे क्षीराब्धौ च निजालये ।।\nपातालेऽपि पुनर्गत्वा न विदुः कृष्णदर्शनम् ।। ४१ ।।\nमोहाविष्टास्ततः सर्वे इतश्चेतश्च धाविताः ।।\nनैव दृष्टस्तदा तैस्तु ब्रह्मरूपो जनार्दनः ।। ४२ ।।\nविचारयंति ते सर्वे देवा इन्द्रपुरोगमाः ।।\nक्व गतोऽसौ महाविष्णुः केनोपायेन दृश्यते ।। ४३ ।।\nप्रणम्य शिरसा देवं वागीशं प्रोचुरादरात् ।।\nदेवदेव महाविष्णुं कथयस्व प्रसादतः ।। ४४ ।।\n।। बृहस्पतिरुवाच ।। ।।\nन जाने केन कार्येण योगारूढो महात्मवान् ।।\nयोगरूपोऽभवद्विष्णुर्योगीशो हरिरच्युतः ।। ४५ ।।\nक्षणं ध्यात्वा स्वमात्मानं धिषणेन ख्यापितो हरिः ।।\nतत्र सर्वे गता देवा यत्र देवो जगत्पतिः ।। ४६ ।।\nतदा दृष्टो महाविष्णुर्ध्यानस्थोऽसौ जनार्दनः ।।\nध्यात्वा कृत्यसमाकारं सशरं दैत्यसूदनम् ।। ४७ ।।\nसमास्थानं ततो दृष्ट्वा बोधोपायं प्रचक्रमे ।।\nआह तांश्च तदा वम्र्यो धनुर्गुणं प्रयत्नतः ।।\nछेत्स्यंति चेत्तच्छब्देन प्रबुध्येत हरिः स्वयम् ।। ४८ ।।\n।। देवा ऊचुः ।। ।।\nगुणभक्षं कुरुध्वं वै येनासौ बुध्यते हरिः ।।\nक्रत्वर्थिनो वयं वम्र्यः प्रभुं विज्ञापयामहे ।। ४९ ।।\n।। वम्र्यः ऊचुः ।। ।।\nनिद्राभंगं कथाच्छेदं दम्पत्योर्मैत्रभेदनम् ।।\nशिशुमातृविभेदं वा कुर्वाणो नरकं व्रजेत् ।। 3.2.14.५० ।।\nयोगारूढो जगन्नाथः समाधिस्थो महाबलः ।।\nतस्य श्रीजगदीशस्य विघ्नं नैव तु कुर्महे ।। ५१ ।।\n।। ब्रह्मोवाच ।। ।।\nभवतां सर्वभक्षत्वं देवकार्यं क्रियेत चेत् ।।\nकर्त्तव्यं च ततो वम्र्यो यज्ञसिद्धिर्यथा भवेत् ।।\nवम्रीशा सा तदा वत्स पुनरेवमुवाच ह ।। ५२ ।।\n।। वम्र्युवाच ।। ।।\nदुःखसाध्यो जगन्नाथो मलयानिलसंनिभः ।।\nकथं वा बोध्यतां बह्मन्नस्माभिः सुरपूजितः ।। ५३ ।।\nनैव यज्ञेन मे कार्यं सुरैश्चैव तथैव च ।।\nसर्वेषु यज्ञकार्येषु भागं ददतु मे सुराः ।। ५४ ।। ।।\n।। देवा ऊचुः ।। ।।\nप्रदास्यामो वयं वम्र्यै भागं यज्ञेषु सर्वदा ।।\nयज्ञाय दत्तमस्माभिः कुरुष्वैवं वचो हि नः ।। ५५ ।।\nतथेति विधिनाप्युक्तं वम्री चोद्यममाश्रिता ।।\nगुणभक्षादिकं कर्म तया सर्वं कृतं नृप ।। ५६ ।।\n।। युधिष्ठिर उवाच ।। ।।\nअस्य वा बोधने देवा गुणभंगे समाधिषु ।।\nएतदाश्चर्यं विप्रर्षे सत्यं सत्यवतीसुत ।। ५७ ।।\n।। व्यास उवाच ।। ।।\nव्यग्रचित्ताः सुराः सर्वे आकृष्टं हरिकार्मु कम् ।।\nन जाने केन कार्येण विष्णुमायाविमोहिताः ।। ५८ ।।\nमुदितास्ताः प्रमुञ्चंति वल्मीकं चाग्रतो हरेः ।।\nकोटिपार्श्वे ततो नीतं वल्मीकं पर्वतोपमम् ।। ५९ ।।\nगुणे च भक्षिते तस्मिंस्तक्षणादेव दूषिते ।।\nज्याघातकोटिभिः सार्द्धं शीर्षं छित्त्वा दिवं गतम् ।। 3.2.14.६० ।।\nगते शीर्षे च ते देवा भृशमु द्विग्नमानसाः ।।\nधावंति सर्वतः सर्वे शिरआलोकनाय ते ।। ६१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्व भागे धर्मारण्यमाहात्म्ये विष्णुशिरोनाशोनाम चतुर्दशोऽध्यायः ।। १४ ।। ।। छ ।।"
  }
]
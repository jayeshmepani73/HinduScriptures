[
  {
    "text": "व्यास उवाच ।। ।।\nउपकाराय साधूनां गृहस्थाश्रमवासिनाम् ।।\nयथा च क्रियते धर्मो यथावत्कथयामि ते ।। १ ।।\nवत्स गार्हस्थ्यमास्थाय नरः सर्वमिदं जगत् ।।\nपुष्णाति तेन लोकांश्च स जयत्यभिवांछितान् ।। २ ।।\nपितरो मुनयो देवा भूतानि मनुजास्तथा ।।\nक्रिमिकीटपतंगाश्च वयांसि पितरोऽसुराः ।। ३ ।।\nगृहस्थमुपजीवंति ततस्तृप्तिं प्रयांति च ।।\nमुखं वास्य निरीक्षंते अपो नो दास्यतीति च ।। ४ ।।\nसर्वस्याधारभूता ये वत्स धेनुस्त्रयीमयी ।।\nअस्यां प्रतिष्ठितं विश्वं विश्वहेतुश्च या मता ।। ५ ।।\nऋक्पृष्ठासौ यजुःसंध्या सामकुक्षिपयोधरा ।।\nइष्टापूर्तविषाणा च साधुसूक्ततनूरुहा ।। ६ ।।\nशांति पुष्टिशकृन्मूत्रा वर्णपादप्रतिष्ठिता ।।\nउपजीव्यमाना जगतां पदक्रमजटाघनैः ।। ७ ।।\nस्वाहाकारस्वधाकारौ वषट्कारश्च पुत्रक ।।\nहन्तकारस्तथै वान्यस्तस्याः स्तनचतुष्टयम् ।। ८ ।।\nस्वाहाकारस्तनं देवाः पितरश्च स्वधामयम् ।।\nमुनयश्च वषट्कारं देवभूतसुरेश्वराः ।। ९ ।।\nहन्तकारं मनुष्याश्च पिबंति सततं स्तनम् ।।\nएवमध्यापयेदेव वेदानां प्रत्यहं त्रयीम् ।। 3.2.6.१० ।।\nतेषामुच्छेदकर्त्ता यः पुरुषोऽनंतपापकृत् ।।\nस तमस्यंधतामिस्रे नरके हि निमज्जति ।। ११ ।।\nयस्त्वेनां मानवो धेनुं स्वर्वत्सैरमरादिभिः ।।\nपूजयत्युचिते काले स स्वर्गायोपपद्यते ।। १२ ।।\nतस्मात्पुत्र मनुष्येण देवर्षि पितृमानवाः ।।\nभूतानि चानुदिवसं पोष्याणि स्वतनुर्यथा ।। १३ ।।\nतस्मात्स्नातः शुचिर्भूत्वा देवर्षिपितृतर्पणम् ।।\nयज्ञस्यांते तथैवाद्भिः काले कुर्यात्समाहितः ।। १४ ।।\nसुमनोगन्धपुष्पैश्च देवानभ्यर्च्य मानवः ।।\nततोग्नेस्तर्पणं कुर्याद्द्याच्चापि बलींस्तथा ।। १५ ।।\nनक्तंचरेभ्यो भूतेभ्यो बलिमाकाशतो हरेत् ।।\nपितॄणां निर्वपेत्तद्वद्दक्षिणाभिमुखस्ततः ।। १६ ।।\nगृहस्थस्तत्परो भूत्वा समाहितमानसः ।।\nततस्तोयमुपादाय तेष्वेवार्पण सत्क्रियाम् ।। १७ ।।\nस्थानेषु निक्षिपेत्प्राज्ञो नाम्ना तूदिश्य देवताः ।।\nएवं बलिं गृहे दत्त्वा गृहे गृहपतिः शुचिः ।। १८ ।।\nआचम्य च ततः कुर्यात्प्राज्ञो द्वारावलोकनम् ।।\nमुहूर्तस्याष्टमं भागमुदीक्षेतातिथिं ततः ।। १९ ।।\nअतिथिं तत्र संप्राप्तमर्घ्यपाद्योदकेन च ।।\nबुभुक्षुमागतं श्रांतं याचमानमकिंचनम् ।। 3.2.6.२० ।।\nब्राह्मणं प्राहुरतिथिं संपूज्य शक्तितो बुधैः ।।\nन पृछेत्तत्राचरणं स्वाध्यायं चापि पंडितः ।।२१।।\nशोभनाशोभनाकारं तं मन्येत प्रजापतिम् ।।\nअनित्यं हि स्थितो यस्मात्तस्मादतिथिरुच्यते ।। २२ ।।\nतस्मै दत्त्वा तु यो भुंक्ते स तु भुंक्तेऽमृतं नरः ।।\nअतिथिर्यस्य भग्नाशो गृहात्प्रति निवर्तते ।।२३।।\nस दत्त्वा दुष्कृतं तस्मै पुण्यमादाय गच्छति ।।\nअपि वा शाकदानेन यद्वा तोयप्रदानतः ।।\nपूजयेत्तं नरः भक्त्या तेनैवातो विमुच्यते ।।२४।।\n।। युधिष्ठिर उवाच ।। ।।\nविवाहा ब्राह्मदैवार्षाः प्राजापत्यासुरौ तथा ।।\nगांधर्वो राक्षसश्चापि पैशाचोष्टम उच्यते ।।२५।।\nएतेषां च विधिं ब्रूहि तथा कार्यं च तत्त्वतः ।।\nगृहस्थानां तथा धर्मान्ब्रूहि मे त्वं विशेषतः ।। २६ ।।\n।। पराशर उवाच ।। ।।\nस ब्राह्मो वरमाहूय यत्र कन्या स्वलंकृता ।।\nदीयते तत्सुतः पूयात्पुरुषानेकविंशतिम् ।। २७ ।।\nयज्ञस्थायर्त्विजे दैवस्तज्जः पाति चतुर्दश ।।\nवरादादाय गोद्वन्द्वमार्षस्तज्जः पुनाति षट् ।। २८ ।।\nसहोभौ चरतां धर्मं प्राजापत्यः स ईरितः ।।\nवरवध्वोः स्वेच्छय्रा च गांधर्वोऽन्योन्यमैत्रतः ।।\nप्रसह्य कन्याहरणाद्राक्षसो निन्दितः सताम् ।। २९ ।।\nछलेन कन्याहरणात्पैशाचो गर्हितोऽष्टमः ।।\nप्रायः क्षत्रविशोरुक्ता गांधर्वासुरराक्षसाः ।। 3.2.6.३० ।।\nअष्टमस्त्वेष पापिष्ठः पापिष्ठानां च संभवः ।।\nसवर्णया करो ग्राह्यो धार्यः क्षत्रियया शरः ।। ३१ ।।\nप्रतोदो वैश्यया धार्यो वासोंतः शूद्रया तथा ।।\nअसवर्णा स्वेष विधिः स्मृतौ दृष्टश्च वेदने ।। ३२ ।।\nसवर्णाभिस्तु सर्वाभिः पाणिर्ग्राह्यस्त्वयं विधिः ।।\nधर्म्ये विवाहे जायंते धर्म्याः पुत्राः शतायुषः ।। ३३ ।।\nअधर्म्याद्धर्म्मरहिता मंदभाग्यधनायुषः ।।\nकृतकालाभिगमने धर्मोयं गृहिणः परः ।।३४।।\nस्त्रीणां वरमनुस्मृत्य यथाकाम्यथवा भवेत् ।।\nदिवाभिगमनं पुंसामनायुष्यं परं मतम्।। ३५ ।।\nश्राद्धार्हः सर्वपर्वाणि न गंतव्यानि धीमता ।।\nतत्र गछन्स्त्रियं मोहार्द्धर्मात्प्रच्यवते परात् ।। ३६ ।।\nऋतुकालाभिगामी यः स्वदारनिरतश्च यः ।।\nस सदा ब्रह्मचारी हि विज्ञेयः स गृहाश्रमी ।। ३७ ।।\nआर्षे विवाहे गोद्वंद्वं यदुक्तं तत्र शस्यते ।।\nशुल्कमण्वपि कन्यायाः कन्याविक्रयपापकृत् ।। ३८ ।।\nअपत्यविक्रयात्कल्पं वसेद्विट्कृमिभोजने ।।\nअतो नाण्वपि कन्याया उपजीव्यं नरैर्धनम् ।। ३९ ।।\nतत्र तुष्टा महालक्ष्मीर्निवसेद्दानवारिणा ।।\nवाणिज्यं नीचसेवा च वेदानध्ययनं तथा ।। 3.2.6.४० ।।\nकुविवाहः क्रियालोपः कुले पतनहेतवः ।।\nकुर्याद्वैवाहिके चाग्नौ गृह्यकर्म्मान्वहं गृही ।। ४१ ।।\nपञ्चयज्ञक्रियां चापि पक्तिं दैनंदिनीमपि ।।\nगृहस्थाश्रमिणः पञ्चसूनाकर्म दिनेदिने ।। ४२ ।।\nकुण्डनी पेषणी चुल्ली ह्युदकुम्भी तु मार्जनी ।।\nतासां च पंचसूनानां निराकरणहेतवः ।।\nक्रतवः पंच निर्द्दिष्टा गृहिश्रेयोभिवर्द्धनाः ।। ४३ ।।\nपठनं ब्रह्मयज्ञः स्यात्तर्पणं च पितृक्रतुः ।।\nहोमो दैवो बलिर्भौत आतिथ्यं नृक्रतुः क्रमात् ।। ४४ ।।\nवैश्वदेवांतरे प्राप्तः सूर्योढो वातिथिः स्मृतः ।।\nअतिथेरादितोप्येते भोज्या नात्र विचारणा ।। ४५ ।।\nपितृदेवमनुष्येभ्यो दत्त्वाश्नात्यमृतं गृही ।।\nअदत्त्वान्नं च यो भुंक्ते केवलं स्वोदरंभरिः ।। ४६ ।।\nवैश्वदेवेन ये हीना आतिथ्येन विवर्जिताः ।।\nसर्वे ते वृषला ज्ञेयाः प्राप्तवेदा अपि द्विजाः ।।४७।।\nअकृत्वा वैश्वदेवं तु भुञ्जते ये द्विजाधमाः ।।\nइह लोकेन्नहीनाः स्युः काकयोनिं व्रजंत्यथो ।। ४८।।\nवेदोक्तं विदितं कर्म्म नित्यं कुर्यादतंद्रितः ।।\nयदि कुर्याद्यथाशक्ति प्राप्नुयात्सद्गतिं पराम् ।। ४९ ।।\nषष्ठ्यष्टम्योर्वसेत्पापं तैले मांसे सदैव हि ।।\nचतुर्दश्यां पञ्चदश्यां तथैव च क्षुरे भगे ।। 3.2.6.५० ।।\nउदयन्तं न वीक्षेत नास्तं यंतं न मस्तके ।।\nन राहुणोपस्पृष्टं च नांडस्थं वीक्षयेद्रविम् ।।५१।।\nन वीक्षेतात्मनो रूपमप्सु धावेन्न कर्दमे ।।\nन नग्नां स्त्रियमीक्षेत न नग्नो जलमाविशेत् ।।५२।।\nदेवतायतनं विप्रं धेनुं मधु मृदं तथा।।\nजातिवृद्धं वयोवृद्धं विद्यावृद्धं तथैव च ।।५३।।\nअश्वत्थं चैत्यवृक्षं च गुरुं जलभृतं घटम्।।\nसिद्धान्नं दधिसिद्धार्थं गच्छन्कुर्यात्प्रदक्षिणम् ।। ५४ ।।\nरजस्वलां न सेवेत नाश्नीयात्सह भार्यया ।।\nएकवासा न भुञ्जीत न भुञ्जीतोत्कटासने ।। ५५ ।।\nनाशुचिं स्त्रियमीक्षेत तेज स्कामो द्विजोत्तमः ।।\nअसंतर्प्य पितॄन्देवान्नाद्यादन्नं च कुत्रचित् ।।५६।।\nपक्वान्नं चापि नो मांसं दीर्घकालं जिजीविषुः ।।\nन मूत्रणं व्रजे कुर्यान्न वल्मी के न भस्मनि ।। ५७ ।।\nन गत्तेंषु ससत्त्वेषु न तिष्ठन्न व्रजन्नपि ।।\nब्राह्मणं सूर्यमग्निं च चंद्रऋक्षगुरूनपि ।। ५८ ।।\nअभिपश्यन्न कुर्वीत मलमूत्रविसर्ज नम्।।\nमुखेनोपधमेन्नाग्निं नग्नां नेक्षेत योषितम् ।। ५९ ।।\nनांघ्री प्रतापयेदग्नौ न वस्तु अशुचि क्षिपेत् ।।\nप्राणिहिंसां न कुर्वीत नाश्नीयात्संध्य योर्द्वयोः ।। 3.2.6.६० ।।\nन संविशेच्च संध्यायां प्रातः सायं क्वचिद्बुधः ।।\nनाचक्षीत धयंतीं गां नेंद्रचापं प्रदर्शयेत् ।। ६१ ।।\nनैकः सुप्यात्क्वचिच्छून्ये न शयानं प्रबोधयेत् ।।\nपंथानं नैकलो यायान्न वार्य्यंजलिना पिबेत् ।। ६२ ।।\nन दिवोद्धृतसारं च भक्षयेद्दधि नो निशि ।।\nस्त्रीधर्मिणी नाभिवदेन्नाद्यादातृप्ति रात्रिषु ।। ६३ ।।\nतौर्यत्रिकप्रियो न स्यात्कांस्ये पादौ न धावयेत् ।।\nश्राद्धं कृत्वा परश्राद्धे योऽश्नीयाज्ज्ञानवर्जितः ।। ६४ ।।\nदातुः श्राद्धफलं नास्ति भोक्ता किल्बिषभुग्भवेत् ।।\nन धारयेदन्यभुक्तं वासश्चोपानहावपि ।। ६५ ।।\nन भिन्नभाजनेऽश्नीयान्नासीताग्न्यादिदूषिते ।।\nआरोहणं गवां पृष्ठे प्रेतधूमं सरित्तटम्।। ६६ ।।\nबालातपं दिवास्वापं त्यजेद्दीर्घं जिजीविषुः ।।\nस्नात्वा न मार्जयेद्गात्रं विसृजेन्न शिखां पथि ।। ।। ६७ ।।\nहस्तौ शिरो न धुनुयान्नाकर्षेदासनं पदा ।।\nकरेण नो मृजेद्गात्रं स्नानवस्त्रेण वा पुनः ।। ६८ ।।\nशुनोच्छिष्टं भवेद्गात्रं पुनः स्नानेन शुध्यति ।।\nनोत्पाटयेल्लोमनखं दशनेन कदाचन।।६९।।\nकरजैः करजच्छेदं विवर्जयेच्छुभाय तु।।\nयदायत्यां त्यजेत्तन्न कुर्यात्कर्म प्रयत्नतः।। 3.2.6.७०।।\nअद्वारेण न गन्तव्यं स्ववेश्मापि कदाचन।।\nक्रीडेन्नाज्ञैः सहासीत न धर्म्मघ्नैर्न रोगिभिः।।७१।।\nन शयीत क्वचिन्नग्नः पाणौ भुंजीत नैव च ।।\nआर्द्रपादकरास्योऽश्नन्दीर्घकालं न जीवति ।। ७२ ।।\nसंविशेन्नार्द्रचरणो नोच्छिष्टः क्वचिदाव्रजेत् ।।\nशयनस्थो न चाश्नीयान्न पिबेच्च  जलं द्विजः ।। ७३ ।।\nसोपानत्को नोपविशेन्न जलं चोत्थितः पिबेत् ।।\nसर्व्वमम्लमयं नाद्यादारोग्यस्याभिलाषुकः ।। ७४ ।।\nन निरीक्षेत विण्मूत्रे नोच्छिष्टः संस्पृशेच्छिरः ।।\nनाधितिष्ठेत्तुषांगार भस्मकेशकपालिकाः ।। ७५ ।।\nपतितैः सह संवासः पतनायैव जायते ।।\nदद्यादासनं मंचं न शूद्राय कदाचन ।। ७६ ।।\nब्राह्मण्याद्धीयते विप्रः शूद्रो धर्माच्च हीयते ।।\nधर्मोपदेशः शूद्राणां स्वश्रेयः प्रतिघातयेत् ।। ७७ ।।\nद्विजशुश्रूषणं धर्म्मः शूद्राणां हि परो मतः ।।\nकण्डूयनं हि शिरसः पाणिभ्यां न शुभं मतम् ।। ७८ ।।\nआदिशेद्वैदिकं मंत्रं न शूद्राय कदाचन ।।\nब्राह्मण्या दीयते विप्रः शूद्रो धर्म्माच्च हीयते ।। ।७९ ।।\nआताडनं कराभ्यां च क्रोशनं केशलुंचनम् ।।\nअशास्त्रवर्तनं भूयो लुब्धात्कृत्वा प्रतिग्रहम् ।। 3.2.6.८० ।।\nब्राह्मणः स च वै याति नरकानेकविंशतिम् ।।\nअकालमेघस्तनिते वर्षर्तौ पांसुवर्षणे ।। ८१ ।।\nमहाबालध्वनौ रात्रावनध्यायाः प्रकीर्तिताः ।।\nउल्कापाते च भूकंपे दिग्दाहे मध्यरात्रिषु ।। ८२ ।।\nमध्ययोर्वृषलोपान्ते राज्यहारे च सूतके ।।\nदशाष्टकासु भूतायां श्राद्धाहे प्रतिपद्यपि ।।८३।।\nपूर्णिमायां तथाष्टम्यां विड्वरे राष्ट्रविप्लवे ।।\nउपाकर्मणि चोत्सर्गे कल्पादिषु युगादिषु ।।८४।।\nआरण्यकमधीत्यापि बाणसाम्नोरपि ध्वनौ ।।\nअनध्यायेषु चैतेषु चाधीयीत न वै क्वचित् ।।८५।।\nभूताष्टम्योः पञ्चदश्योर्ब्रह्मचारी सदा भवेत् ।।\nअनायुष्यकरं चेह परदारोपसर्पणम् ।।\nतस्मात्तद्दूरतस्त्याज्य वैरिणां चोपसेवनम् ।। ८६ ।।\nपूर्वर्द्धिभिः परित्यक्तमात्मानं नावमानयेत् ।।\nसदोद्यमवतां यस्माच्छ्रियो विद्या न दुर्लभाः ।। ।। ८७ ।।\nसत्यं ब्रूयात्प्रियं बूयान्न ब्रूयात्सत्यमप्रियम् ।।\nप्रियं च नानृतं ब्रूयादेष धर्मो विधीयते ।। ८८ ।।\nवाचोवेगं मनावेगं जिह्वावेगं च वर्ज येत् ।।\nगुह्यजान्यपि लोमानि तत्स्पर्शादशुचिर्भवेत ।। ८९ ।।\nपादधौतोदकं मूत्रमुच्छिष्टान्युदकानि च ।।\nनिष्ठीवनं च  श्लेष्माणं दूराद्दूरं विनिः क्षिपेत ।। 3.2.6.९० ।।\nअहर्न्निशं श्रुतेर्जाप्याच्छौचाचारनिषेवणात ।।\nअद्रोहवत्या बुद्ध्या च पूर्वजन्म म्मरेद्द्विजः ।। ९१ ।।\nवृद्धान्प्रयत्नाद्वंदेत दद्यात्तेषां स्वमासनम ।।\nविनम्रकन्धरो भूयादनुयायात्ततश्च तान् ।। ९२ ।।\nश्रुतिभूदेवदेवानां नृपसाधुतपस्विनाम् ।।\nपतिव्रतानां नारीणां निन्दां कुर्यान्न कर्हि चित ।। ९३ ।।\nउद्धृत्य पञ्चमृत्पिंडान्स्नायात्परजलाशये ।।\nश्रद्धया पात्रमासाद्य यत्किंचिद्दीयते वसु ।। ९४ ।।\nदेशे काले च विधिना तदानंत्याय कल्पते ।।\nभूप्रदो मण्डलाधीशः सर्वत्र सुखितोऽन्नदः ।। ९५ ।।\nतोयदाता सुरूपः स्यात्पुष्टश्चान्नप्रदो भवेत ।।\nप्रदीपदो निर्मलाक्षो गोदातार्यमलोक भाक् ।।९६।।\nस्वर्णदाता च दीर्घायुस्तिलदः स्याच्च सुप्रजः ।।\nवेश्मदोऽत्युच्चसौधेशो वस्त्रदश्चन्द्रलोकभाक् ।।९७।।\nहयप्रदो दिव्यदेहो लक्ष्मीवान्वृषभ प्रदः।।\nसुभार्यः शिबिकादाता सुपर्यंकप्रदोऽपि च ।।९८।।\nश्रद्धया प्रतिगृह्णाति श्रद्धया यः प्रयच्छति ।।\nस्वर्गिणौ तावुभौ स्यातां पततोऽश्रद्रया त्वधः ।।।९९।।\nअनृतेन क्षरेद्यज्ञस्तपो विस्मयतः क्षरेत् ।।\nक्षरेत्कीर्तिर्विनादानमायुर्विप्रापमानतः ।।3.2.6.१००।।\nगंधं पुष्पं कुशा गावः शाकं मांसं पयो दधि ।।\nमणिमत्स्यगहं धान्यं ग्राह्यमेतदुपस्थितम् ।।१०१।।\nमधूदकं फलं मूलमेधांस्यभयदक्षिणा ।।\nअभ्युद्यतानि ग्राह्याणि त्वेतान्यपि निकृष्टतः।।१०२।।\nदासनापितगोपालकुलमित्रार्द्धसीरिणः ।।\nभोज्यान्नाः शूद्रवर्गेमी तथात्मविनिवेदकः ।।१०३।।\nइत्थमाचारधर्मोयं धर्मारण्यनिवासिनाम् ।।\nश्रुतिस्मृत्युक्तधर्मोऽयं युधिष्ठिर निवेदितः ।। १०४ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये\nसदाचारलक्षणवर्णनं नाम षष्ठोऽध्यायः ।। ६ ।। ।। छ ।।"
  }
]
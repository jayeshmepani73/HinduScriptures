[
  {
    "text": "।। सूत उवाच ।। ।।\nप्राप्तसिंहासनो वीरो भद्रायुः स महीपतिः ।।\nप्रविवेश वनं रम्यं कदाचिद्भार्यया सह ।। १ ।।\nतस्मिन्विकसिताशोकप्रसूननवपल्लवे।।\nप्रोत्फुल्लमल्लिकाखंडकूजद्भ्रमरसंकुले।।२।।\nनवकेसरसौरभ्यबद्धरागिजनोत्सवे।।\nसद्यः कोरकिताशोकतमालगहनांतरे ।।३।।\nप्रसूनप्रकरानम्र माधवीवनमंडपे।।\nप्रवालकुसुमोद्द्योतचूतशाखिभिरञ्चिते ।।४।।\nपुन्नागवनविभ्रांतपुंस्कोकिलविराविणि।।\nवसन्तसमये रम्ये विजहार स्त्रिया सह ।।५।।\nअथाविदूरे क्रोशंतौ धावंतौ द्विजदंपती ।।\nअन्वीयमानौ व्याघ्रेण ददर्श नृपसत्तमः ।। ६ ।।\nपाहि पाहि महाराज हा राजन्करुणानिधे ।।\nएष धावति शार्दूलो जग्धुमावां महारयः ।। ७ ।।\nएष पर्वतसंकाशः सर्वप्राणिभयंकरः ।।\nयावन्न खादति प्राप्य तावन्नौ रक्ष भूपते ।। ८ ।।\nइत्थमाक्रंदितं श्रुत्वा स राजा धनुराददे ।।\nतावदागत्य शार्दूलो मध्ये जग्राह तां वधूम् ।। ९ ।।\nहा नाथ नाथ हा कांत हा शंभो जगतः पते ।।\nइति रोरूयमाणां तां यावज्जग्राह भीषणः ।। ३.३.१४.१० ।।\nतावत्स राजा निशितैर्भल्लैर्व्याघ्रमताडयत् ।।\nन च तैर्विव्यथे किंचिद्गिरींद्र इव वृष्टिभिः ।।११।।\nस शार्दूलो महासत्त्वो राज्ञोस्त्रैरकृतव्यथः ।।\nबलादाकृष्य तां नारीमपाक्रामत सत्वरः ।। १२ ।।\nव्याघ्रेणापहृतां पत्नीं वीक्ष्य विप्रोऽतिदुःखितः ।।\nरुरोद हा प्रिये बाले हा कांते हा पतिव्रते ।। १३ ।।\nएकं मामिह संत्यज्य कथं लोकांतरं गता ।।\nप्राणेभ्योपि प्रियां त्यक्त्वा कथं जीवितुमुत्सहे ।। १४ ।।\nराजन्क्व ते महास्त्राणि क्व ते श्लाघ्यं महद्धनुः ।।\nक्व ते द्वादशसाहस्रमहानागातिगं बलम् ।। १५ ।।\nकिं ते शंखेन खङ्गेन किं ते मंत्रास्त्रविद्यया ।।\nकिं च तेन प्रयत्नेन किं प्रभावेण भूयसा ।। १६ ।।\nतत्सर्वं विफलं जातं यच्चान्यत्त्वयि तिष्ठति ।।\nयस्त्वं वनौकसं जंतुं निवारयितुमक्षमः ।। १७ ।।\nक्षात्त्रस्यायं परो धर्मः क्षताद्यत्परिरक्षणम् ।।\nतस्मात्कुलोचिते धर्मे नष्टे त्वज्जीवितेन किम् ।।१८।।\nआर्तानां शरणार्तानां त्राणं कुर्वंति पार्थिवाः ।।\nप्राणैरर्थैश्च धर्मज्ञास्तद्विहीना मृतोपमाः ।। १९ ।।\nधनिनां दानहीनानां गार्हस्थ्याद्भिक्षुता वरा ।।\nआर्तत्राणविहीनानां जीवितान्मरणं वरम् ।। ३.३.१४.२० ।।\nवरं विषादनं राज्ञो वरमग्नौ प्रवेशनम् ।।\nअनाथानां प्रपन्नानां कृपणानामरक्षणात् ।। २१ ।।\nइत्थं विलपितं तस्य स्ववीर्यस्य च गर्हणम् ।।\nनिशम्य नृपतिः शोकादात्मन्येवमचिंतयत् ।। २२ ।।\nअहो मे पौरुषं नष्टमद्य दैवविपर्ययात् ।।\nअद्य कीर्तिश्च मे नष्टा पातकं प्राप्तमुत्क टम् ।। २३ ।।\nधर्मः कालोचितो नष्टो मन्दभाग्यस्य दुर्मतेः ।।\nनूनं मे संपदो राज्यमायुष्यं क्षयमेष्यति ।।२४।।\nअपुंसां संपदो भोगाः पुत्रदारधनानि च ।।\nदैवेन क्षणमुद्यंति क्षणादस्तं व्रजंति च ।।२५।।\nअत एनं द्विजन्मानं हतदारं शुचार्दितम् ।।\nगतशोकं करिष्यामि दत्त्वा प्राणानपि प्रियान् ।। ।। २६ ।।\nइति निश्चित्य मनसा भद्रायुर्नृपसत्तमः ।।\nपतित्वा पादयोस्त्वस्य बभाषे परिसांत्वयन् ।। २७ ।।\nकृपां कुरु मयि ब्रह्मन्क्षत्रबंधौ हतौजसि ।।\nशोकं त्यज महाबुद्धे दास्याम्यर्थं तवेप्सितम् ।। २८ ।।\nइदं राज्यमियं राज्ञी ममेदं च कलेवरम् ।।\nत्वधीनमिदं सर्वं किं तेऽभिलषितं वद ।। ।। २९ ।।\n।। ब्राह्मण उवाच ।। ।।\nकिमादर्शेन चांधस्य किं गृहैर्भैक्ष्यजीविनः ।।\nकिं पुस्तकेन मूर्खस्य ह्यस्त्रीकस्य धनेन किम् ।। ३.३.१४.३० ।।\nअतोऽहं गतपत्नीको भुक्तभोगो न कर्हिचित् ।।\nइमां तवाग्रमहिषीं कामार्थं दीयतां मम ।। ३१ ।।\n।। राजोवाच ।। ।।\nब्रह्मन्किमेष धर्मस्ते किमेतद्गुरुशासनम् ।।\nअस्वर्ग्यमयशस्यं च परदाराभिमर्शनम् ।। ३२ ।।\nदातारः संति वित्तस्य राज्यस्य गजवाजिनाम् ।।\nआत्मदेहस्य वा क्वापि न कलत्रस्य कर्हिचित् ।।३३।।\nपरदारोपभोगेन यत्पापं समुपार्जितम् ।।\nन तत्क्षालयितुं शक्यं प्रायश्चित्तशतैरपि ।।३४।।\n।। ब्राह्मण उवाच ।।\nअपि ब्रह्मवधं घोरमपि मद्यनिषेवणम् ।।\nतपसा नाशयिष्यामि कि पुनः पारदारिकम् ।।\nतस्मात्प्रयच्छ मे भार्यामिमां त्वं ध्रुवमन्यथा ।। ३५ ।।\nअरक्षणाद्भयार्तानां गंतासि निरयं ध्रुवम् ।।\nइति विप्रगिरा भीतश्चिंतयामास पार्थिवः ।।\nअरक्षणान्महत्पापं पत्नीदानं ततो वरम् ।। ३६ ।।\nअतः पत्नीं द्विजाग्र्याय दत्त्वा निर्मुक्तकिल्विषः ।।\nसद्यो वह्निं प्रवेक्ष्यामि कीर्तिश्च निहिता भवेत् ।। ३७ ।।\nइति निश्चित्य मनसा समुज्ज्वाल्य हुताशनम् ।।\nतं ब्राह्मणं समाहूय ददौ पत्नीं सहोदकाम् ।। ३८ ।।\nस्वयं स्नातः शुचिर्भूत्वा प्रणम्य विबुधेश्वरान् ।।\nतमग्निं द्विः परिक्रम्य शिवं दध्यौ समाहितः ।। ३९ ।।\nतमथाग्नौ पतिष्यंतं स्वपदासक्तचेतसम् ।।\nप्रत्यदृश्यत विश्वेशः प्रादुर्भूतो जगत्पतिः ।। ३.३.१४.४० ।।\nतमीश्वरं पंचवक्त्रं त्रिनेत्रं पिनाकिनं चन्द्रकलावतंसम् ।।\nआलंबितापिंगजटाकलापं मध्यंगतं भास्करकोटितेजसम् ।। ४१ ।।\nमृणालगौरं गजचर्मवाससं गंगातरंगो क्षितमौलिदेशम् ।।\nनागेंद्रहारावलिकंकणोर्मिकाकिरीटकोट्यंगदकुंडलोज्ज्वलम् ।। ४२ ।।\nत्रिशूलखट्वांगकुठारचर्ममृगाभयेष्टार्थपिनाकहस्तम् ।।\nवृषोपरिस्थं शितिकंठमीशं प्रोद्भूतमग्रे नृपतिर्ददर्श ।। ४३ ।।\nअथांबराद्द्रुतं पेतुर्दिव्याः कुसुमवृष्टयः ।।\nप्रणेदुर्देवतूर्याणि देवाश्च ननृतुर्जगुः ।। ४४ ।।\nतत्राजग्मुर्नारदाद्याः सनकाद्या सुरर्षयः ।।\nइन्द्रादयश्च लोकेशास्तथाब्रह्मर्षयोऽमलाः ।। ४५ ।।\nतेषां मध्ये समासीनो महादेवः सहोमया ।।\nववर्ष करुणासारं भक्तिनम्रे महीपतौ ।। ४६ ।।\nतद्दर्शनानंदविजृंभिताशयः प्रवृद्धबाष्पांबुपरिप्लुतांगः ।।\nप्रहृष्टरोमा गलगद्गदाक्षरं तुष्टाव गीर्भिर्मुकुलीकृतांजलिः ।। ४७ ।।\n।। राजोवाच ।। ।।\nनतोस्म्यहं देवमनाथमव्ययं प्रधानमव्यक्तगुणं महांतम् ।।\nअकारणं कारणकारणं परं शिवं चिदानंदमयं प्रशांतम् ।। ४८ ।।\nत्वं विश्वसाक्षी जगतोऽस्यकर्त्ता विरूढधामा हृदि सन्निविष्टः ।।\nअतो विचिन्वंति विधौ विपश्चितो योगैरनेकैः कृतचित्तरोधैः ।। ४९ ।।\nएकात्मतां भावयतां त्वमेको नानाधियां यस्त्वमनेकरूपः ।।\nअतींद्रियं साक्ष्युदयास्तविभ्रमं मनःपथात्संह्रियते पदं ते ।। ३.३.१४.५० ।।\nतं त्वां दुरापं वचसो धियाश्च व्यपेतमोहं परमात्मरूपम् ।।\nगुणैकनिष्ठाः प्रकृतौ विलीनाः कथं वपुः स्तोतुमलंगिरो मे ।। ५१ ।।\nतथापि भक्त्याश्रयतामुपेयुस्तवांघ्रिपद्मं प्रणतार्तिभंजनम् ।।\nसुघोरसंसारदवाग्निपीडितो भजामि नित्यं भवभीतिशांतये ।। ५२ ।।\nनमस्ते देव देवाय महादेवाय शंभवे ।।\nनमस्त्रिमूर्तिरूपाय सर्गस्थित्यंतकारिणे ।। ५३ ।।\nनमो विश्वादिरूपाय विश्वप्रथमसाक्षिणे ।।\nनमः सन्मात्रतत्त्वाय बोधानंदघनाय च ।। ५४ ।।\nसर्वक्षेत्रनिवासाय क्षेत्रभिन्नात्मशक्तये ।।\nअशक्ताय नमस्तुभ्यं शक्ताभासाय भूयसे ।। ५५ ।।\nनिराभासाय नित्याय सत्यज्ञानांतरात्मने ।।\nविशुद्धाय विदूराय विमुक्ताशेषकर्मणे ।। ५६ ।।\nनमो वेदांतवेद्याय वेदमूलनिवासिने ।।\nनमो विविक्तचेष्टाय निवृत्तगुण वृत्तये ।। ५७ ।।\nनमः कल्याणवीर्याय कल्याणफलदायिने ।।\nनमोऽनंताय महते शांताय शिवरूपिणे ।। ५८ ।।\nअघोराय सुघोराय घोराघौघ विदारिणे ।।\nभर्गाय भवबीजानां भंजनाय गरीयसे ।।\nनमो विध्वस्तमोहाय विशदात्मगुणाय च ।। ५९ ।।\nपाहि मां जगतां नाथ पाहि शंकर शाश्वत ।।\nपाहि रुद्र विरूपाक्ष पाहि मृत्युंजयाव्यय ।। ३.३.१४.६० ।।\nशम्भो शशांककृतशेखर शांतमूर्ते गौरीश गोपतिनिशापहुताशनेत्र ।।\nगंगाधरांधकविदारण पुण्यकीर्ते भूतेश भूधरनिवास सदा नमस्ते ।। ६१ ।।\n।। सूत उवाच ।। ।।\nएवं स्तुतः स भगवान्राज्ञा देवो महेश्वरः ।।\nप्रसन्नः सह पार्वत्या प्रत्युवाच दयानिधिः ।। ६२ ।।\n।। ईश्वर उवाच ।। ।।\nराजंस्ते परितुष्टोऽस्मि भक्त्या पुण्यस्तवेन च ।।\nअनन्यचेता यो नित्यं सदा मां पर्यपूजयः ।। ६३ ।।\nतव भावपरीक्षार्थं द्विजो भूत्वाहमागतः ।।\nव्याघ्रेण या परिग्रस्ता सैषा दैवी गिरींद्रजा ।। ६४ ।।\nव्याघ्रो मायामयो यस्ते शरैरक्षतविग्रहः ।।\nधीरतां द्रष्टुकामस्ते पत्नीं याचितवानहम् ।। ६५ ।।\nअस्याश्च कीर्तिमालिन्यास्तव भक्त्या च मानद ।।\nतुष्टोऽहं संप्रयच्छामि वरं वरय दुर्लभम् ।। ६६ ।।\n।। राजोवाच ।। ।।\nएष एव वरो देव यद्भवान्परमेश्वरः ।।\nभवतापपरीतस्य मम प्रत्यक्षतां गतः ।। ६७ ।।\nनान्यं वरं वृणे देव भवतो वरदर्षभात् ।।\nअहं च सेयं सा राज्ञी मम माता च मत्पिता ।। ६८ ।।\nवैश्यः पद्माकरो नाम तत्पुत्रः सुनयाभिधः ।।\nसर्वानेतान्महादेव सदा त्वत्पार्श्वगान्कुरु ।। ६९ ।।\n।। सूत उवाच ।। ।।\nअथ राज्ञी महाभागा प्रणता कीर्तिमालिनी ।।\nभक्त्या प्रसाद्य गिरिशं ययाचे वरमुत्तमम् ।। ३.३.१४.७० ।।\n।। राज्ञ्युवाच ।। ।।\nचंद्रांगदो मम पिता माता सीमंतिनी च मे ।।\nतयोर्याचे महादेव त्वत्पार्श्वे सन्निधिं सदा ।। ७१ ।।\nएवमस्त्विति गौरीशः प्रसन्नो भक्तवत्सलः ।।\nतयोः कामवरं दत्त्वा क्षणादंतर्हितोऽभवत् ।। ७२ ।।\nसोपि राजा सुरैः सार्धं प्रसादं प्राप्य शूलिनः ।।\nसहितः कीर्तिमालिन्या बुभुजे विषयान्प्रियान् ।। ७३ ।।\nकृत्वा वर्षायुतं राज्यमव्याहतबलोन्नतिः ।।\nराज्यं पुत्रेषु विन्यस्य भेजे शंभोः परं पदम् ।। ७४ ।।\nचंद्रांगदोपि राजेंद्रो राज्ञी सीमंतिनी च सा ।।\nभक्त्या संपूज्य गिरिशं जग्मतुः शांभवं पदम् ।। ७५ ।।\nएतत्पवित्रमघनाशकरं विचित्रं शम्भोर्गुणानुकथनं परमं रहस्यम् ।।\nयः श्रावयेद्बुधजनान्प्रयतः पठेद्वा संप्राप्य भोगविभवं शिव मेति सोंते ।। ७६ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भद्रायुशिवप्रसादकथनं नाम चतुर्दशोऽध्यायः ।। ।। १४ ।।"
  }
]
[
  {
    "text": "।। सूत उवाच ।। ।।\nअथ रुद्राक्षमाहात्म्यं वर्णयामि समासतः ।।\nसर्वपापक्षयकरं शृण्वतां पठतामपि ।। ।। १ ।।\nअभक्तो वापि भक्तो वा नीचो नीचतरोपि वा ।।\nरुद्राक्षान्धारयेद्यस्तु मुच्यते सर्वपातकैः ।। २ ।।\nरुद्राक्षधारणं पुण्यं केन वा सदृशं भवेत् ।।\nमहाव्रतमिदं प्राहुर्मुनयस्तत्त्वदर्शिनः ।। ३ ।।\nसहस्रं धारयेद्यस्तु रुद्राक्षाणां धृतव्रतः ।।\nतं नमंति सुराः सर्वे यथा रुद्रस्तथैव सः ।। ४ ।।\nअभावे तु सहस्रस्य बाह्वोः षोडश षोडश ।।\nएकं शिखायां करयोर्द्वादश द्वादशैव हि ।। ५ ।।\nद्वात्रिंशत्कंठदेशे तु चत्वारिंशत्तु मस्तके ।।\nएकैक कर्णयोः षट् षट् वक्षस्यष्टोत्तरं शतम् ।।\nयो धारयति रुद्राक्षान्रुद्रवत्सोपि पूज्यते ।। ६ ।।\nमुक्ताप्रवालस्फटिकरौप्यवैदूर्यकांचनैः ।।\nसमेतान्धारयेद्यस्तु रुद्राक्षान्स शिवो भवेत् ।। ७ ।।\nकेवलानपि रुद्राक्षान्यथालाभं बिभर्ति यः ।।\nतं न स्पृशंति पापानि तमांसीव विभावसुम् ।। ८ ।।\nरुद्राक्षमालया जप्तो मंत्रोऽनंतफलप्रदः ।।\nअरुद्राक्षो जपः पुंसां तावन्मात्रफलप्रदः ।। ९ ।।\nयस्यांगे नास्ति रुद्राक्ष एकोपि बहुपुण्यदः ।।\nतस्य जन्म निरर्थं स्यात्त्रिपुंड्ररहितं यदि ।। ३.३.२०.१० ।।\nरुद्राक्षं मस्तके बद्ध्वा शिरःस्नानं करोति यः ।।\nगंगास्नानफलं तस्य जायते नात्र संशयः ।। ११ ।।\nरुद्राक्षं पूजयेद्यस्तु विना तोयाभिषेचनम् ।।\nयत्फलं लिंगपूजायास्तदेवाप्नोति निश्चितम् ।। १२ ।।\nएकवक्त्राः पंचवक्त्रा एकादशमुखाः परे ।।\nचतुर्दशमुखाः केचिद्रुद्राक्षा लोकपूजिताः ।। १३ ।।\nभक्त्या संपूजितो नित्यं रुद्राक्षः शंकरात्मकः ।।\nदरिद्रं वापि कुरुते राजराजश्रियान्वितम् ।। १४ ।।\nअत्रेदं पुण्यमाख्यानं वर्णयंति मनीषिणः ।\nमहापापक्षयकरं श्रवणात्कीर्त्तनादपि ।। १५ ।।\nराजा काश्मीरदेशस्य भद्रसेन इति श्रुतः ।।\nतस्य पुत्रो ऽभवद्धीमान्सुधर्मानाम वीर्यवान् ।। १६ ।।\nतस्यामात्यसुतः कश्चित्तारको नाम सद्गुणः ।।\nबभूव राजपुत्रस्य सखा परमशोभनः ।। १७ ।।\nतावुभौ परमस्निग्धौ कुमारौ रूपसुन्दरौ ।।\nविद्याभ्यासपरौ बाल्ये सह क्रीडां प्रचक्रतुः ।। १८ ।।\nतौ सदा सर्वगात्रेषु रुद्राक्षकृतभूषणौ ।।\nविचेरतुरुदारांगौ सततं भस्मधारिणौ ।। १९ ।।\nहारकेयूरकटककुंडलादिविभूषणम् ।।\nहेमरत्नमयं त्यक्त्वा रुद्राक्षान्दधतुश्च तौ ।। ३.३.२०.२० ।।\nरुद्राक्षमालितौ नित्यं रुद्राक्षकरकंकणौ ।।\nरुद्राक्षकंठाभरणौ सदा रुद्राक्षकुंडलौ ।। २१ ।।\nहेमरत्नाद्यलंकारे लोष्टपाषाणदर्शनौ ।।\nबोध्यमानावपि जनैर्न रुद्राक्षान्व्यमुंचताम् ।। २२ ।।\nतस्य काश्मीरराजस्य गृहं प्राप्तो यदृच्छया ।।\nपराशरो मुनिवरः साक्षादिव पितामहः ।। २३ ।।\nतमर्चयित्वा विधिवद्राजा धर्मभृतां वरः ।।\nप्रपच्छ सुखमासीनं त्रिकालज्ञं महामुनिम् ।। २४ ।।\n।। राजोवाच ।। ।।\nभगवन्नेष पुत्रो मे सोपि मंत्रिसुतश्च मे ।।\nरुद्राक्षधारिणौ नित्यं रत्नाभरणनिःस्पृहौ ।। २५ ।।\nशास्यमानावपि सदा रत्नाकल्पपरिग्रहे ।।\nविलंघितास्मद्वचनौ रुद्राक्षेष्वेव तत्परौ ।। २६ ।।\nनोपदिष्टाविमौ बालौ कदाचिदपि केनचित् ।।\nएषा स्वाभाविकी वृत्तिः कथमासीत्कुमारयोः ।। २७ ।।\n।। पराशर उवाच ।। ।।\nशृणु राजन्प्रवक्ष्यामि तव पुत्रस्य धीमतः ।।\nयथा त्वं मंत्रिपुत्रस्य प्राग्वृत्तं विस्मयावहम् ।।२८।।\nनंदिग्रामे पुरा काचिन्महानंदेति विश्रुता।।\nबभूव वारवनिता शृंगारललिताकृतिः ।।२९।।\nछत्रं पूर्णेंदुसंकाशं यानं स्वर्णविराजितम् ।।\nचामराणि सुदंडानि पादुके च हिरण्मये।।३.३.२०.३०।।\nअंबराणि विचित्राणि महार्हाणि द्युमंति च ।।\nचंद्ररश्मिनिभाः शय्या पर्यंकाश्च हिरण्मयाः ।। ३१ ।।\nगावो महिष्यः शतशो दासाश्च शतशस्तथा ।। ३२ ।।\nसर्वाभरणदीप्तांग्यो दास्यश्च नवयौवना ।।\nभूषणानि परार्ध्याणि नवरत्नोज्ज्वलानि च ।। ३३ ।।\nगन्धकुंकुमकस्तूरीकर्पूरागुरुलेपनम् ।।\nचित्रमाल्यावतंसश्च यथेष्टं मृष्टभोजनम् ।।३४।।\nनानाचित्रवितानाढ्यं नानाधान्यमयं गृहम् ।।\nबहुरत्नसहस्राढ्यं कोटिसंख्याधिकं धनम् ।। ३५ ।।\nएवं विभवसंपन्ना वेश्या कामविहारिणी ।।\nशिवपूजारता नित्यं सत्यधर्मपरायणा ।। ३६ ।।\nसदाशिवकथासक्ता शिवनामकथोत्सुका ।।\nशिवभक्तांघ्र्यवनता शिवभक्तिरतानिशम् ।। ३७ ।।\nविनोदहेतोः सा वेश्या नाट्यमण्डपमध्यतः।।\nरुद्राक्षैभूषयित्वैकं मर्कटं चैव कुक्कुटम् ।।३८।।\nकरतालैश्च गीतैश्च सदा नर्तयति स्वयम् ।।\nपुनश्च विहसंत्युच्चैः सखीभिः परिवारिता ।। ३९ ।।\nयुग्मम् ।।\nरुद्राक्षैः कृतकेयूरकर्णाभरणभूषणः ।।\nमर्कटः शिक्षया तस्याः सदा नृत्यति बालवत् ।। ३.३.२०.४० ।।\nशिखायां बद्धरुद्राक्षः कुक्कुटः कपिना सह ।।\nचिरं नृत्यति नृत्यज्ञः पश्यतां चित्रमावहन् ।।४१।।\nएकदा भवनं तस्याः कश्चिद्वैश्यः शिवव्रती।।\nआजगाम सरुद्राक्षस्त्रिपुंड्री निर्ममः कृती ।। ४२ ।।\nस बिभ्रद्भस्म विशदे प्रकोष्ठे वरकंकणम् ।।\nमहारत्नपरिस्तीर्णं ज्वलंतं तरुणार्कवत् ।।४३।।\nतमागतं सा गणिका  संपूज्य परया मुदा।\nतत्प्रकोष्ठगतं वीक्ष्य कंकणं प्राह विस्मिता ।। ४४ ।।\nमहारत्नमयः सोऽयं कंकणस्त्वत्करे स्थितः ।।\nमनो हरति मे साधौ दिव्यस्त्रीभूषणोचितः ।। ४५ ।।\nइति तां वररत्नाढ्य सस्पृहां करभूषणे ।।\nवाक्ष्योदारमतिर्वैश्यः सस्मितं समभाषत ।। ४६ ।। ।।\n।। वैश्य उवाच ।। ।।\nअस्मिन्रत्नवरे दिव्ये यदि ते सस्पृहं मनः ।।\nतमेवादत्स्व सुप्रीता मौल्यमस्य ददासि किम् ।। ४७ ।।\n।। वेश्यो वाच ।। ।।\nवयं तु स्वैरचारिण्यो वेश्यास्तु न पतिव्रताः ।।\nअस्मत्कुलोचितो धर्मो व्यभिचारो न संशयः ।। ४८ ।।\nयद्येतद्रत्नखचितं ददासि करभूषणम्।।\nदिनत्रयमहोरात्रं तव पत्नी भवाम्यहम् ।। ४९ ।।\n।। वैश्य उवाच ।। ।।\nतथास्तु यदि ते सत्यं वचनं वारवल्लभे ।।\nददामि रत्नवलयं त्रिरात्रं भव मद्वधूः ।। ३.३.२०.५० ।।\nएतस्मिन्व्यवहारे तु प्रमाणं शशिभास्करौ ।।\nत्रिवारं सत्यमित्युक्त्वा हृदयं मे स्पृश प्रिये ।। ५१ ।। ।।\n।। वेश्योवाच ।। ।।\nदिनत्रयमहोरात्रं पत्नी भूत्वा तव प्रभो ।।\nसहधर्मं चरामीति सा तद्धृदयमस्पृशत् ।। ५२ ।।\nअथ तस्यै स वैश्यस्तु प्रददौ रत्नकङ्कणम् ।।\nलिंगं रत्नमयं चास्या हस्ते दत्त्वेदमब्रवीत् ।। ५३ ।।\nइदं रत्नमयं शैवं लिंगं मत्प्राणसंनिभम् ।।\nरक्षणीयं त्वया कांते तस्य हानिर्मृतिर्मम ।। ५४ ।।\nएवमस्त्विति सा कांता लिंगमादाय रत्नजम् ।।\nनाट्यमण्डपिकास्तंभे निधाय प्राविशद्गृहम् ।। ५५ ।।\nसा तेन संगता रात्रौ वैश्येन विटधर्मिणा ।।\nसुखं सुष्वाप पर्यंके मृदुतल्पोपशोभिते ।। ५६ ।।\nततो निशीथसमये नाट्यमण्डपिकांतरे ।।\nअकस्मादुत्थितो वह्निस्तमेव सहसावृणोत् ।। ५७ ।।\nमण्डपे दह्यमाने तु सहसोत्थाय संभ्रमात् ।।\nसा वेश्या मर्कटं तत्र मोचयामास बंधनात् ।। ५८ ।।\nस मर्कटो मुक्तबंधः कुक्कुटेन सहामुना ।।\nभीतो दूरं प्रदुद्राव विधूयाग्निकणान्बहून् ।। ५९ ।।\nस्तंभेन सह निर्दग्धं तल्लिंगं शकलीकृतम् ।।\nदृष्ट्वा वेश्या च वैश्यश्च दुरंतं दुःखमापतुः ।। ३.३.२०.६० ।।\nदृष्ट्वा प्राणसमं लिंगं दग्धं वैश्यपतिस्तथा ।।\nस्वयमप्याप्तनिर्वेदो मरणाय मतिं दधौ ।। ६१ ।।\nनिर्वेददान्नितरां खेदाद्वैश्यस्तामाह दुःखिताम् ।।\nशिवलिंगे तु निर्भिन्ने नाहं जीवितुमुत्सहे ।। ६२ ।।\nचितां कारय मे भद्रे तव भृत्यैर्बलाधिकैः ।।\nशिवे मनः समावेश्य प्रविशामि हुताशनम् ।। ६३ ।।\nयदि ब्रह्मेंद्रविष्ण्वाद्या वारयेयुः समेत्य माम् ।।\nतथाप्यस्मिन्क्षणे धीरः प्रविश्याग्निं त्यजाम्यसून् ।। ६४ ।।\nतमेवं दृढबंधं सा विज्ञाय बहुदुःखिता ।।\nस्वभृत्यैः कारयामास चितां स्वनगराद्बहिः ।। ६५ ।।\nततः स वैश्यः शिवभक्तिपूतः प्रदक्षिणीकृत्य समिद्धमग्निम् ।।\nविवेश पश्यत्सु जनेषु धीरः सा चानुतापं युवती प्रपेदे ।। ६६ ।।\nअथ सा दुःखिता नारी स्मृत्वा धर्मं सुनिर्मलम् ।।\nसर्वान्बन्धून्समीक्ष्यैव बभाषे करुणं वचः ।। ६७ ।।\nरत्नकंकणमादाय मया सत्यमुदाहृतम् ।।\nदिनत्रयमहं पत्नी वैश्यस्यामुष्य संमता।। ६८।।\nकर्मणा मत्कृतेनायं मृतो वैश्यः शिवव्रती।\nतस्मादहं प्रवेक्ष्यामि सहानेन हुताशनम् ।।\nसधर्मचारिणीत्युक्तं सत्यमेतद्धि पश्यथ ।। ६९ ।।\nसत्येन प्रीतिमायांति देवास्त्रिभुवनेश्वराः ।।\nसत्यासक्तिः परो धर्मः सत्ये सर्वं प्रतिष्ठितम् ।। ३.३.२०.७० ।।\nसत्येन स्वर्गमोक्षौ च नासत्येन परा गतिः ।।\nतस्मासत्यं समाश्रित्य प्रवेक्ष्यामि हुताशनम् ।। ७१ ।।\nइति सा दृढनिर्बंधा वार्यमाणापि बंधुभिः ।।\nसत्यलोपभयान्नारी प्राणांस्त्यक्तुं मनो दधे ।। ७२ ।।\nसर्वस्वं शिवभक्तेभ्यो दत्त्वा ध्यात्वा सदाशिवम् ।।\nतमग्निं त्रिः परिक्रम्य प्रदेशाभिमुखी स्थिता ।। ७३ ।।\nतां पतंतीं समिद्धेऽग्नौ स्वपदार्पितमानसाम् ।।\nवारयामास विश्वात्मा प्रादुर्भूतः शिवः स्वयम् ।। ७४ ।।\nसा तं विलोक्याखिलदेव देवं त्रिलोचनं चन्द्रकलावतंसम् ।।\nशशांकसूर्यानलकोटिभासं स्तब्धेव भीतेव तथैव तस्थौ ।। ७५ ।।\nतां विह्वलां परित्रस्तां वेपमानां जडी कृताम् ।।\nसमाश्वास्य गलद्बाष्पां करे गृह्याब्रवीद्वचः ।। ७६ ।।\n।। शिव उवाच ।। ।।\nसत्यं धर्मं च ते धैर्यं भक्तिं च मयि निश्चलाम् ।।\nनिरीक्षितुं त्वत्सकाशं वैश्यो भूत्वाहमागतः ।। ७७ ।।\nमाययाग्निं समुत्थाप्य दग्धवान्नाट्यमंडपम् ।।\nदग्धं कृत्वा रत्नलिंगं प्रवृष्टोस्मि हुताशनम् ।। ।। ७८ ।।\nवेश्याः कैतवकारिण्यः स्वैरिण्यो जनवंचकाः ।।\nसा त्वं सत्यमनुस्मृत्य प्रविष्टाग्निं मया सह ।। ७९ ।।\nअतस्ते संप्रदास्यामि भोगांस्त्रिदशदुर्लभान् ।।\nआयुश्च परमं दीर्घमारोग्यं च प्रजोन्नतिम् ।।\nयद्यदिच्छसि सुश्रोणि तत्तदेव ददामि ते ।। ३.३.२०.८० ।।\n।। सूत उवाच ।। ।।\nइति ब्रुवति गौरीशे सा वेश्या प्रत्यभाषत ।। ८१ ।।\n।। वेश्योवाच ।। ।।\nन मे वांछास्ति भोगेषु भूमौ स्वर्गे रसातले ।।\nतव पादांबुजस्पर्शादन्यत्किंचिन्न वै वृणे ।। ८२ ।।\nएते भृत्याश्च दास्यश्च ये चान्ये मम बांधवाः ।।\nसर्वे त्वदर्चनपरास्त्वयि संन्यस्तवृत्तयः ।। ८३ ।।\nसर्वानेतान्मया सार्धं नीत्वा तव परं पदम् ।।\nपुनर्जन्मभयं घोरं विमोचय नमोस्तु ते ।। ८४ ।।\nतथेति तस्या वचनं प्रतिनंद्य महेश्वरः ।।\nतान्सर्वांश्च तया सार्धं निनाय परमं पदम् ।। ८५ ।।\n।। पराशर उवाच ।। ।।\nनाट्यमंडपिकादाहे यौ दूरं विद्रुतौ पुरा ।।\nतत्रावशिष्टौ तावेव कुक्कुटो मर्कटस्तथा ।। ८६ ।।\nकालेन निधनं यातो यस्तस्या नाट्यमर्कटः ।।\nसोभूत्तव कुमारोऽसौ कुवकुटो मंत्रिणः सुतः ।। ८७ ।।\nरुद्राक्षधारणोद्भूतात्पुण्यात्पूर्वभवार्जितात् ।।\nकुले महति संजातौ वर्तेते बालकाविमौ ।। ८८ ।।\nपूर्वाभ्यासेन रुद्राक्षान्दधाते शुद्धमानसौ ।।\nअस्मिञ्जन्मनि तं लोकं शिवं संपूज्य यास्य तः ।। ८९ ।।\nएषा प्रवृत्तिस्त्वनयोर्बालयोः समुदाहृता ।।\nकथा च शिवभक्ताया किमन्यत्प्रष्टुमिच्छसि ।। ९० ।।\nइति श्रीस्कांदे महापुराण एका शीतिसाहस्र्यां संहितायां तृतीये ब्रह्मोत्तरखण्डे रुद्राक्षमहिमवर्णनं नाम विंशोऽध्यायः ।। २० ।। ।। अ ।।"
  }
]
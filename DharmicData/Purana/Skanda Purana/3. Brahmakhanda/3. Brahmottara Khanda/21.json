[
  {
    "text": "।। सूत उवाच ।। ।।\nएवं ब्रह्मर्षिणा प्रोक्तां वाणीं पीयूषसन्निभाम् ।।\nआकर्ण्य मुदितो राजा प्रांजलिः पुनरब्रवीत् ।। १ ।।\n।। राजोवाच ।। ।।\nअहो सत्संगमः पुंसामशेषाघप्रशोधनः ।।\nकामक्रोधनिहंता च इष्टदोग्धा जनस्य हि ।। २ ।।\nमम मायातमो नष्टं ज्ञानदृष्टिः प्रकाशिता ।।\nतव दर्शनमात्रेण प्रायोहममरोत्तमः ।। ।। ३ ।।\nश्रुतं च पूर्वचरितं बालयोः सम्यगेतयोः ।।\nभविष्यदपि पृच्छामि मत्पुत्राचरणं मुने ।। ४ ।।\nअस्यायुः कति वर्षाणि भाग्यं वद च कीदृशम् ।।\nविद्या कीर्तिश्च शक्तिश्च श्रद्धा भक्तिश्च कीदृशी ।। ५ ।।\nएतत्सर्वमशेषेण मुने त्वं वक्तुमर्हसि ।।\nतव शिष्योस्मि भृत्योस्मि शरणं त्वां गतोस्मयहम् ।। ६ ।।\n।। पराशर उवाच ।। ।।\nअत्रावाच्यं हि यत्किंचित्कथं शक्तोस्मि शंसितुम् ।।\nयच्छ्रुत्वा धृतिमंतोपि विषादं प्राप्नुयुर्जनाः ।। ।। ७ ।।\nतथापि निर्व्यलीकेन भावेन परिपृच्छतः ।।\nअवाच्यमपि वक्ष्यामि तव स्नेहान्महीपते ।। ८ ।।\nअमुष्य त्वत्कुमारस्य वर्षाणि द्वादशात्ययुः ।।\nइतः परं प्रपद्येत सप्तमे दिवसे मृतिम् ।। ९ ।।\nइति तस्य वचः श्रुत्वा कालकूटमिवोदितम् ।।\nमूर्च्छितः सहसा भूमौ पतितो नृपतिः शुचा ।। ३.३.२१.१० ।।\nतमुत्थाप्य समाश्वास्य स मुनिः करुणार्द्रधीः ।।\nउवाच मा भैर्नृपते पुनर्वक्ष्यामि ते हितम् ।। ११ ।।\nसर्गात्पुरा निरालोकं यदेकं निष्कलं परम् ।।\nचिदानंदमयं ज्योतिः स आद्यः केवलः शिवः ।। १२ ।।\nस एवादौ रजोरूपं सृष्ट्वा ब्रह्माणमात्मना ।।\nसृष्टिकर्मनियुक्ताय तस्मै वेदांश्च दत्तवान् ।। १३ ।।\nपुनश्च दत्तवानीश आत्मतत्त्वैकसंग्रहम् ।।\nसर्वोपनिषदां सारं रुद्राध्यायं<sup class=\"reference\" id=\"cite_ref-1\"><a href=\"#cite_note-1\">[१]</a></sup> च दत्तवान् ।। १४ ।।\nयदेकमव्ययं साक्षाद्ब्रह्मज्योतिः सनातनम् ।।\nशिवात्मकं परं तत्त्वं रुद्राध्याये प्रतिष्ठितम् ।। १५ ।।\nस आत्मभूः सृजद्विश्वं चतुर्भिर्वदनैर्विराट् ।।\nससर्ज वेदांश्चतुरो लोकानां स्थितिहेतवे ।। १६ ।।\nतत्रायं यजुषां मध्ये ब्रह्मणो दक्षिणान्मुखात् ।।\nअशेषोपनिषत्सारो रुद्राध्यायः समुद्गतः ।। १७ ।।\nस एष मुनिभिः सर्वैर्मरीच्यत्रिपुरोगमैः ।।\nसह देवैर्धृतस्तेभ्यस्तच्छिष्या जगृहुश्च तम् ।। १८ ।।\nतच्छिष्यशिष्यैस्तत्पुत्रैस्तत्पुत्रैश्च क्रमागतैः ।।\nधृतो रुद्रात्मकः सोऽयं वेदसारः प्रसादितः ।। १९ ।।\nएष एव परो मन्त्र एष एव परं तपः ।।\nरुद्राध्यायजपः पुंसां परं कैवल्यसाधनम् ।। ३.३.२१.२० ।।\nमहापातकिनः प्रोक्ता उपपातकिनश्च ये ।।\nरुद्राध्यायजपात्सद्यस्तेऽपि यांति परां गतिम् ।। २१ ।।\nभूयोपि ब्रह्मणा सृष्टाः सदसन्मिश्रयोनयः ।।\nदेवतिर्यङ्मनुष्याद्यास्ततः संपूरितं जगत् ।। २२ ।।\nतेषां कर्माणि सृष्टानि स्वजन्मानुगुणानि च ।।\nलोकास्तेषु प्रवर्तंते भुंजते चैव तत्फलम् ।। २३ ।।\nलोकसृष्टिप्रवाहार्थं स्वयमेव प्रजापतिः।।\nधर्माधर्मौ ससर्जाग्रे स्ववक्षःपृष्ठभागतः ।। २४ ।।\nधर्ममेवानुतिष्ठंतः पुण्यं विंदंति तत्फलम् ।।\nअधर्ममनुतिष्ठंतस्ते पापफलभोगिनः ।। २५ ।।\nपुण्यकर्मफल स्वर्गो नरकस्तद्विपर्ययः ।।\nतयोर्द्वावधिपौ धात्रा कृतौ शतमखांतकौ ।। २६ ।।\nकामः क्रोधश्च लोभश्च मदमानादयः परे ।।\nअधर्मस्य सुता आसन्सर्वे नरकनायकाः ।। २७ ।।\nगुरुतल्पः सुरापानं तथान्यः पुल्कसीगमः ।।\nकामस्य तनया ह्येते प्रधानाः परिकीर्तिताः ।। २८ ।।\nक्रोधात्पितृवधो जातस्तथा मातृवधः परः ।।\nब्रह्महत्या च कन्यैका क्रोधस्य तनया अमी ।। २९ ।।\nदेवस्वहरणश्चैव ब्रह्मस्वहरणस्तथा ।।\nस्वर्णस्तेय इति त्वेते लोभस्य तनयाः स्मृताः ।। ३.३.२१.३० ।।\nएतानाहूय चांडालान्यमः पातकनायकान् ।।\nनरकस्य विवृद्ध्यर्थमाधिपत्यं चकार ह ।। ३१ ।।\nते यमेन समादिष्टा नव पातकनायकाः ।।\nते सर्वे संगता भूयो घोराः पातकनायकाः ।। ३२ ।।\nनरकान्पालयामासुः स्वभृत्यैश्चोपपातकैः ।।\nरुद्राध्याये भुवि प्राप्ते साक्षात्कैवल्यसाधने ।। ३३ ।।\nभीताः प्रदुद्रुवुः सर्वे तेऽमी पातकनायकाः ।।\nयमं विज्ञापयामासुः सहान्यैरुपपातकैः ।। ३४ ।।\nजय देव महाराज वयं हि तव किंकराः ।।\nनरकस्य विवृद्ध्यर्थं साधिकाराः कृतास्त्वया ।। ३५ ।।\nअधुना वर्तितुं लोके न शक्ताः स्मो वयं प्रभो ।।\nरुद्राध्यायानुभावेन निर्दग्धाश्चैव विद्रुताः ।। ३६ ।।\nग्रामेग्रामे नदीकूले पुण्येष्वायतनेषु च ।।\nरुद्रजाप्ये तु पर्याप्ते कथं लोके चरेमहि ।। ३७ ।।\nप्रायश्चित्तसहस्रं वै गणयामो न किंचन ।।\nरुद्रजाप्याक्षराण्येव सोढुं बत न शक्नुमः ।। ३८ ।।\nमहापातकमुख्यानामस्माकं लोकघातिनाम् ।।\nरुद्रजाप्यं भयं घोरं रुद्रजाप्यं महद्विषम् ।। ३९ ।।\nअतो दुर्विषहं घोरमस्माक व्यसनं महत् ।।\nरुद्रजाप्येन संप्राप्तमपनेतुं त्वमर्हसि ।। ३.३.२१.४० ।।\nइति विज्ञापितः साक्षाद्यमः पातकनायकैः ।।\nब्रह्मणोंऽतिकमासाद्य तस्मै सर्वं न्यवेदयत् ।। ४१ ।।\nदेवदेव जगन्नाथ त्वामेव शरणं गतः ।।\nत्वया नियुक्तो मर्त्यानां निग्रहे पापकारिणाम् ।। ४२ ।।\nअधुना पापिनो मर्त्या न संति पृथिवीतले ।।\nरुद्राध्यायेन निहतं पातकानां महत्कुलम् ।। ४३ ।।\nपातकानां कुले नष्टे नरकाः शून्यतां गताः ।।\nनरके शून्यतां याते मम राज्यं हि निष्फलम् ।। ४४ ।।\nतस्मात्त्वयैव भगवन्नुपायः परिचिन्त्यताम् ।।\nयथा मे न विहन्येत स्वामित्वं मर्त्यदेहिनाम् ।। ४५ ।।\nइति विज्ञापितो धाता यमेन परिखिद्यता ।।\nरुद्रजाप्यविघातार्थमुपायं पर्यकल्पयत् ।।४६।।\nअश्रद्धां चैव दुर्मेधामविद्यायाः सुते उभे ।।\nश्रद्धामेधाविघातिन्यौ मर्त्येषु पर्यचोदयत् ।। ४७ ।।\nताभ्यां विमोहिते लोके रुद्राध्यायपराङ्मुखे ।।\nयमः स्वस्थानमासाद्य कृतार्थ इव सोऽभवत् ।। ४८ ।।\nपूर्वजन्मकृतैः पापैर्जायंतेऽल्पायुषो जनाः ।।\nतानि पापानि नश्यंति रुद्रं जप्तवतां नृणाम् ।। ४९ ।।\nक्षीणेषु सर्वपापेषु दीर्घमायुर्बलं धृतिः ।।\nआरोग्यं ज्ञानमैश्वर्यं वर्धते सर्वदेहिनाम् ।। ३.३.२१.५० ।।\nरुद्राध्यायेन ये देवं स्नापयंति महेश्वरम् ।।\nतज्जलैः कुर्वतः स्नानं ते मृत्युं संतरंति च ।। ५१ ।।\nरुद्राध्यायाभिजप्तेन स्नानं कुर्वंति येंऽभसा ।।\nतेषां मृत्युभयं नास्ति शिवलो के महीयते ।। ५२ ।।\nशतरुद्राभिषेकेण शतायुर्जायते नरः ।।\nअशेषपापनिर्मुक्तः शिवस्य दयितो भवेत् ।। ५३ ।।\nएष रुद्रायुतस्नानं करोतु तव पुत्रकः ।।\nदशवर्षसहस्राणि मोदते भुवि शक्रवत् ।। ५४ ।।\nअव्याहतबलैश्वर्यो हतशत्रुर्निरामयः ।।\nनिर्धूताखिलपापौघः शास्ता राज्यमकंटकम् ।। ५५ ।।\nविप्रा वेदविदः शांताः कृतिनः शंसितव्रताः ।।\nज्ञानयज्ञतपोनिष्ठाः शिवभक्तिपरायणाः ।। ५६ ।।\nरुद्राध्याय जपं सम्यक्कुर्वंतु विमलाशयाः ।।\nतेषां जपानुभावेन सद्यः श्रेयो भविष्यति ।। ५७ ।।\nइत्युक्तवंतं नृपतिर्महामुनिं तमेव वव्रे प्रथमं क्रियागुरुम् ।।\nअथापरांस्त्यक्तधनाशयान्मुनीनावाहयामास सहस्रशः क्षणात् ।। ५८ ।।\nते विप्राः शांतमनसः सहस्रपरिसंमिताः ।।\nकलशानां शतं स्थाप्य पुण्य वृक्षरसैर्युतम् ।। ५९ ।।\nरुद्राध्यायेन संस्नाप्य तमुर्वीपतिपुत्रकम् ।।\nविधिवत्स्नापयामासुः संप्राप्ते सप्तमे दिने ।। ३.३.२१.६० ।।\nस्नाप्यमानो मुनिजनैः स राजन्यकुमारकः ।।\nअकस्मादेव संत्रस्तः क्षणं मूर्च्छामवाप ह ।। ६१ ।।\nसहसैव प्रबुद्धोऽसौ मुनिभिः कृतरक्षणः ।।\nप्रोवाच कश्चित्पुरुषो दंडहस्तः समागतः ।। ६२ ।।\nमां प्रहर्तुं कृतमतिर्भीमदण्डो भयानकः ।।\nसोऽपि चान्यैर्महावीरै पुरुषैरभिताडितः ।। ६३ ।।\nबद्ध्वा पाशेन महता दूरं नीत इवाभवत् ।।\nएतावदहमद्राक्षं भवद्भिः कृतरक्षणः ।। ६४ ।।\nइत्युक्तवंतं नृपतेस्तनूजं द्विजसत्तमाः ।।\nआशीर्भिः पूजयामासुर्भयं राज्ञे न्यवेदयन् ।। ।। ६५ ।।\nअथ सर्वानृषीञ्छ्रेष्ठान्दक्षिणाभिर्नृपोत्तमः ।।\nपूजयित्वा वरान्नेन भोजयित्वा च भक्तितः ।। ६६ ।।\nप्रतिगृह्याशिषस्तेषां मुनीनां ब्रह्मवादिनाम् ।।\nभक्त्या बंधुजनैः सार्धं सभायां समुपाविशत् ।। ६७ ।।\nतस्मिन्समागते वीरे मुनिभिः सह पार्थिवे ।।\nआजगाम महायोगी देवर्षिर्नारदः स्वयम् ।। ६८ ।।\nतमागतं प्रेक्ष्य गुरुं मुनीनां सार्धं सदस्यैरखिलैर्मुनींद्रैः ।।\nप्रणम्य भक्त्या विनिवेश्य पीठे कृतोपचारं नृपतिर्बभाषे ।। ६९ ।। ।।\n।। राजोवाच ।। ।।\nदृष्टं किमस्ति ते ब्रह्मस्त्रिलोक्यां किंचिदद्भुतम् ।।\nतन्नो ब्रूहि वयं सर्वे त्वद्वाक्यामृतलालसाः ।। ३.३.२१.७० ।।\n।। नारद उवाच ।। ।।\nअद्य चित्रं महद्दृष्टं व्योम्नोवतरता मया ।।\nतच्छृणुष्व महाराज सहैभिर्मुनिपुंगवैः ।। ७१ ।।\nअद्य मृत्युरिहायातो निहंतुं तव पुत्रकम्।।\nदंडहस्तो दुराधर्षो लोकमुद्बाधयन्सदा ।। ७२ ।।\nईश्वरोपि विदित्वैनं त्वत्पुत्रं हंतुमागतम् ।।\nसहैव पार्षदैः कंचिद्वीरभद्रमचोदयत् ।। ७३ ।।\nस आगत्य हठान्मृत्युं त्वत्पुत्रं हंतुमागतम् ।।\nगृहीत्वा सुदृढं बद्ध्वा दंडेनाभ्यहनद्रुषा ।। ७४ ।।\nतं नीयमानं जगदीशसन्निधिं शीघ्रं विदित्वा भगवान्यमः स्वयम् ।।\nकृतांजलिर्देव जयेत्युदीरयन्प्रणम्य मूर्ध्ना निजगाद शूलिनम् ।। ७५ ।।\n।। यम उवाच ।। ।।\nदेवदेव महारुद्र वीरभद्र नमोऽस्तु ते ।।\nनिरागसि कथं मृत्यौ कोपस्तव समुत्थितः।।७६।।\nनिजकर्मानुबंधेन राजपुत्रं गतायुषम्।।\nप्रहर्तुमुद्यते मृत्यौ कोपराधो वद प्रभो।।७७।।\n।।वीरभद्र उवाच।।\nदशवर्षसहस्रायुः स राजतनयः कथम्।।\nविपत्तिमंतरायाति रुद्रस्नानहताशुभः।।७८।।\nअस्ति चेत्तव संदेहो मद्वाक्येऽप्यनिवारिते ।।\nचित्रगुप्तं समाहूय प्रष्टव्योऽद्यैव मा चिरम्।। ७९ ।।\n।। नारद उवाच ।। ।।\nअथाहूतश्चित्रगुप्तो यमेन सहसागतः ।।\nआयुःप्रमाण त्वत्सूनोः परिपृष्टः स चाब्रवीत् ।। ३.३.२१.८० ।।\nद्वादशाब्दं च तस्यायुरित्युक्त्वाथ विमृश्य च ।।\nपुनर्लेख्यगतं प्राह स वर्षायुतजीवितम् ।।८१।।\nअथ भीतो यमो राजा वीरभद्रं प्रणम्य च ।।\nकथंचिन्मोचयामास मृत्युं दुर्वारबंधनात् ।। ८२ ।।\nवीरभद्रेण मुक्तोऽथ यमोऽगान्निजमंदिरम् ।।\nवीरभद्रश्च कैलासमहं प्राप्तस्तवांतिकम् ।। ८३ ।।\nअतस्तव कुमारोऽयं रुद्रजाप्यानुभावतः ।।\nमृत्योर्भयं समुत्तीर्य सुखी जातोऽयुतं समाः ।। ८४ ।।\nइत्युक्त्वा नृपमामंत्र्य नारदे त्रिदिवं गते ।।\nविप्राः सर्वे प्रमुदिताः स्वस्वजग्मुरथाश्रमम् ।। ८५ ।।\nइत्थं काश्मीरनृपती रुद्राध्यायप्रभावतः ।।\nनिस्तीर्याशेषदुः खानि कृतार्थोभूत्सपुत्रकः।।८६।।\nये कीर्तयंति मनुजाः परमेश्वरस्य माहात्म्यमेतदथ कर्णपुटैः पिबंति ।।\nते जन्मकोटिकृतपापगणैर्विमुक्ताः शांताः प्रयांति परमं पदमिंदुमौलेः ।। ८७ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखंडे रुद्राध्यायमहिमवर्णनंनामैकविंशोऽध्यायः ।। २१ ।।"
  }
]
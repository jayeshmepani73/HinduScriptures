[
  {
    "text": "।। राजोवाच ।। ।।\nकिं दृष्टं भवता ब्रह्मन्नाश्चर्यं पथि कुत्र वा ।।\nतन्ममाख्याहि येनाहं कृतकृत्यत्वमाप्नुयाम्।। १ ।।\n।। गौतम उवाच ।। ।।\nगोकर्णादहमागच्छन्क्वापि देशे विशांपते ।।\nजाते मध्याह्नसमये लब्ध वान्विमलं सरः ।। २ ।।\nतत्रोपस्पृश्य सलिलं विनीय च पथिश्रमम् ।।\nसुस्निग्धशीतलच्छायं न्यग्रोधं समुपाश्रयम् ।। ३ ।।\nअथाविदूरे चांडालीं वृद्धामंधां कृशाकृतिम् ।।\nशुष्यन्मुखीं निराहारां बहुरोगनिपीडिताम् ।। ४ ।।\nकुष्ठव्रणपरीतांगीमुद्यत्कृमिकुलाकुलाम् ।।\nपूयशोणितसंसक्तजरत्पटल सत्कटीम्।। ५ ।।\nमहायक्ष्मगलस्थेन कंठसंरोधविह्वलाम् ।।\nविनष्टदंतामव्यक्तां विलुठंतीं मुहुर्मुहुः ।। ६ ।।\nचंडार्ककिरणस्पृष्टखरोष्णरजसाप्लुताम्।।\nविण्मूत्रपूयदिग्धांगीमसृग्गंधदुरासदाम् ।। ७ ।।\nकफरोगबहुश्वासश्लथन्नाडीबहुव्यथाम् ।।\nविध्वस्तकेशावयवामपश्यं मरणोन्मुखीम् ।। ८ ।।\nतादृग्व्यथां च तां वीक्ष्य कृपयाहं परिप्लुतः ।।\nप्रतीक्षन्मरणं तस्याः क्षणं तत्रैव संस्थितः ।। ९ ।।\nअथांतरिक्षपदवीं सिंचंतमिव रश्मिभिः ।।\nदिव्यं विमानमानीतमद्राक्षं शिवकिंकरैः ।। ३.३.३.१० ।।\nतस्मिन्रवींदुवह्नीनां तेजसामिव पंजरे ।।\nविमाने सूर्यसंकाशानपश्यं शिवकिंकरान् ।। ११ ।।\nते वै त्रिशूलखट्वांगटंकचर्मासिपाणयः ।।\nचंद्रार्धभूषणाः सांद्रचंद्रकुंदोरुवर्चसः ।। १२ ।।\nकिरीटकुंडलभ्राजन्महाहिवलयोज्ज्वलाः ।।\nशिवानुगा मया दृष्टा श्चत्वारः शुभलक्षणाः ।। १३ ।।\nतानापतत आलोक्य विमानस्थान्सुविस्मितः ।।\nउपसृत्यांतिके वेगादपृच्छं गगने स्थितान् ।। १४ ।।\nनमोनमो वस्त्रिदशोत्तमेभ्यस्त्रिलोचनश्रीचरणानुगेभ्यः ।।\nत्रिलोकरक्षाविधिमावहद्भ्यस्त्रिशूलचर्मासिगदाधरेभ्यः ।। १५ ।।\nविदिता हि मया यूयं महेश्वरपदा नुगाः ।।\nइयं वो लोकरक्षार्था गतिराहो विनोदजा ।। ।६ ।।\nउत सर्वजनाघौघविजयाय कृतोद्यमाः ।।\nब्रूत कारुण्यतो मह्यं यस्माद्यूयमिहागताः ।। १७ ।।\n।। शिवदूता ऊचुः ।। ।।\nएषाग्रे दृश्यते वृद्धा चांडाली मरणोन्मुखी ।।\nएतामानेतुमायाताः संदिष्टा प्रभुणा वयम् ।। १८ ।।\nइत्युक्ते शिवदूतैस्तैरपृच्छं पुनरप्यहम् ।।\nविस्मयाविष्टचित्तस्तान्कृतांजलिरवस्थितः ।। १९ ।।\nअहो पापीयसी घोरा चांडाली कथमर्हति ।।\nदिव्यं विमानमारोढुं शुनीवाध्वरमंडलम् ।। ३.३.३.२० ।।\nआजन्मतोऽशुचिप्राया पापां पापा नुगामिनीम् ।।\nकथमेनां दुराचारां शिवलोकं निनीषथ ।। २१ ।।\nअस्या नास्ति शिवज्ञानं नास्ति घोरतरं तपः ।।\nसत्यं नास्ति दया नास्ति कथमेनां निनीषथ ।। २२ ।।\nपशुमांसकृताहारा वारुणीपूरितोदराम् ।।\nजीवहिंसारतां नित्यं कथमेनां निनीषथ ।। २३ ।।\nन च पंचाक्षरी जप्ता न कृतं शिवपूजनम्।।\nन ध्यातो भगवाञ्छंभुः कथमेनां निनीषथ ।। २४ ।।\nनोपोषिता शिवतिथिर्न कृतं शिवपूजनम् ।।\nभूतसौहृदं न जानाति न च बिल्वशिवार्पणम्।।\nनेष्टापूर्तादिकं वापि कथमेनां निनीषथ ।। २५ ।।\nन च स्नातानि तीर्थानि न दानानि कृतानि च ।।\nन च व्रतानि चीर्णानि कथमेनां निनीषथ ।। २६ ।।\nईक्षणे परिहर्त्तव्या किमु संभाषणादिषु ।।\nसत्संगरहितां चंडां कथमेनां निनीषथ ।। २७ ।।\nजन्मांतरार्जितं किंचिदस्याः सुकृतमस्ति वा ।।\nतत्कथं कुष्ठरोगण कृमिभिः परिभूयते ।। २८ ।।\nअहो ईश्वरचर्येयं दुर्विभाव्या शरीरिणाम् ।।\nपापात्मानोऽपि नीयंते कारुण्यात्परमं पदम् ।। २९ ।।\nइत्युक्तास्ते मया दूता देवदेवस्य शूलिनः ।।\nप्रत्यूचुर्मामथ प्रीत्या सर्वसंशयभेदिनः ।। ३.३.३.३० ।।\n।। शिवदूता ऊचुः ।। ।।\nब्रह्मन्सुमहदाश्चर्यं शृणु कौतूहलं यदि ।।\nइमामुद्दिश्य चांडालीं यदुक्तं भवताधुना ।। ३१ ।।\nआसीदियं पूर्वभवे काचिद्ब्राह्मणकन्यका ।।\nसुमित्रानाम संपूर्णसोमबिम्बसमानना ।। ३२ ।।\nउत्फुल्लमल्लिकादामसुकुमारांगलक्षणा ।।\nकैकेयद्विजमुख्यस्य कस्यचित्तनया सती ।। ३३ ।।\nतां सर्वलक्षणोपेतां रतेर्मूर्तिमिवापराम्।।\nवर्द्धमानां पितुर्गेहे वीक्ष्यासन्विस्मिता जनाः ।। ३४ ।।\nदिनेदिने वर्धमाना बंधुभिर्लालिता भृशम् ।।\nसा शनैर्यौवनं भेजे स्मरस्येव महाधनुः ।। ३५ ।।\nअथ सा बंधुवर्गैश्च समेतेन कुमारिका ।।\nपित्रा प्रदत्ता कस्मैचिद्विधिना द्विजसूनवे।। ३६ ।।\nसा भर्त्तारमनुप्राप्य नवयौवनशालिनी ।।\nकंचित्कालं शुभाचारा रेमे बंधुभिरावृता ।। ३७ ।।\nअथ कालवशात्तस्याः पतिस्तीव्र रुजार्दितः ।।\nरूपयौवनकांतोपि पंचत्वमगमन्मुने ।। ३८ ।।\nमृते भर्त्तरि दुःखेन विदग्धहदया सती ।।\nउवास कतिचिन्मासान्सुशीला विजितें द्रिया ।। ३९ ।।\nअथ यौवनभारेण जृंभमाणेन नित्यशः ।।\nबभूव हृदयं तस्याः कंदपर्परिकंपितम् ।। ३.३.३.४० ।।\nसा गुप्ता बन्धुवर्गेण शासितापि महोत्तमैः ।।\nन शशाक मनो रोद्धं मदनाकृष्टमंगना ।। ४१ ।।\nसा तीव्रमन्मथाविष्टा रूपयौवनशालिनी ।।\nविधवापि विशेषेण जारमार्गरताभवत् ।। ४२ ।।\nन ज्ञाता केनचिदपि जारिणीति विचक्षणा ।।\nजुगूहात्मदुराचारं कंचित्कालमसत्तमा ।। ४३ ।।\nतां दोहदसमाक्रांतां घननीलमुखस्तनीम् ।।\nकालेन बंधुवर्गोपि बुबोध विटदूषिताम् ।। ४४ ।।\nइति भीतो महाक्लेशाच्चिंता लेभे दुरत्ययाम् ।।\nस्त्रियः कामेन नश्यंति ब्राह्मणा हीनसेवया।।।४५।।\nराजानो ब्रह्मदंडेन यतयो भोगसंग्रहात्।।\nलीढं शुना तथैवान्नं सुरया वार्पितं पयः।।४६।।\nरूपं कुष्ठरुजाविष्टं कुलं नश्यति कुस्त्रिया।।\nइति सर्वे समालोच्य समेताः पतिसोदराः ॥ ४७॥\nतत्यजुर्गोत्रतो दूरं गृहीत्वा सकचग्रहम् ॥\nसघटोत्सर्गमुत्सृष्टा सा नारी सर्वबन्धुभिः॥ ४८\nविचरंती च शूद्रेण रममाणा रतिप्रिया ॥\nसा ययौ स्त्री बहिर्यामा दृष्टा शूद्रेण केनचित् ॥ ४९ ॥\nस तां दृष्ट्वा वरारोहाँ पीनोन्नतपयोधराम् ॥\nगृहं निनाय साम्ना च विधवां शूद्रनायकः ॥\nसा नारी तस्य महिषी भूत्वा तेन दिवानिशम् ॥ ३.३.३.५०॥\nरममाणा क्वचिद्देशे न्यवसद्गृहवल्लभा ॥\nतत्र सा पिशिताहारा नित्यमापीतवारुणी।।५१।।\nलेभे सुतं च शूद्रेण रममाणा रतिप्रिया ॥\nकदाचिद्भर्त्तरि  क्वापि याते पीतसुरा तु सा।।५२।।\nइयेष पिशिताहारं मदिरामदविह्वला ॥\nअथ मेषेषु बद्धेषु गोभिः सह बहिर्व्रजे ॥ ५३ ॥\nययौ कृपाणमादाय सा तमींधे निशामुखे ॥\nअविमृश्य मदावेशान्मेषबुद्ध्यामिषप्रिया ॥ ५४ ॥\nएकं जघानं गोवत्सं क्रोशंतं निशि दुर्भगा ॥\nनिहतं गृहमानीय ज्ञात्वा गोवत्समंगना ॥ ५५ ॥\nभीता शिवशिवेत्याह केनचित्पुण्यकर्मणा ॥\nसा मुहूर्तमिति ध्यात्वा पिशितासवलालसा ॥ ५६ ॥\nछित्त्वा तमेव गोवत्सं चकाराहारमीप्सितम् ॥\nगोवत्सार्धशरीरेण कृताहाराथ सा पुनः ॥ ५७ ॥\nतदर्धदेहं निक्षिप्य बहिश्चुक्रोश कैतवात् ॥\nअहो व्याघ्रेण भग्नोऽयं जग्धो गोवत्सको व्रजे ॥ ५८॥\nइति तस्याः समाक्रंदः सर्वगेहेषु शुश्रुवे ।\nअथ सर्वे शूद्रजनाः समागम्यांतिके स्थिताः ॥ ५९॥\nहतं गोवत्समालोक्य व्याघ्रेणेति शुचं ययुः ॥\nगतेषु तेषु सर्वेषु व्युष्टायां च ततो निशि ॥ ३.३.३.६० ॥\nतद्भर्ता गृहमागत्य दृष्टवान्गृहविड्वरम् ।\nएवं बहुतिथे काले गते सा शूद्ववल्लभा ॥ ६१ ।\nकालस्य वशमापन्ना जगाम यममंदिरम् ।\nयमोपि धर्ममालोक्य तस्याः कर्म च पौर्विकम् ॥ ६२ ॥\nनिर्वत्र्य निरयावासाञ्चक्रे चंडालजातिकाम् ॥\nसापि भ्रष्टा यमपुराच्चांडालीगर्भमाश्रिता ॥ ६३ ॥\nततो बभूव जात्यंधा प्रशांतांगारमेचका ॥\nतत्पिता कोपि चांडालो देशे कुत्रचिदास्थितः ॥ ६४ ॥\nतां तादृशीमपि सुतां कृपया पर्यपोषयत् ॥\nअभोज्येन कदन्नेन शुना लीढेन पूतिना ॥ ६५ ॥\nअपेयैश्च रसैर्मात्रा पोषिता सा दिनेदिने ॥\nजात्यंधा सापि कालेन बाल्ये कुष्ठरुजार्दिता ॥ ६६ ॥\nऊढा न केनचिद्वापि चांडालेनातिदुर्भगा ॥\nअतीतबाल्ये सा काले विध्वस्तपितृमातृका ॥ ६७ ॥\nदुर्भगेति परित्यक्ता बंधुभिश्च सहोदरैः ॥\nततः क्षुधार्दिता दीना शोचन्ती विगतेक्षणा ॥ ६८ ॥\nगृहीतयष्टिः कृच्छ्रेण संचचाल सलोष्टिका ॥\nपत्तनेष्वपि सर्वेषु याचमाना दिनेदिने ॥ ६९ ॥\nचांडालोच्छिष्टपिंडेन जठराग्निमतर्पयत्॥\nएवं कृच्छ्रेण महता नीत्वा सुबहुलं वयः ॥ ३.३.३.७० ॥\nजरया ग्रस्तसर्वांगी दुःखमाप दुरत्ययम् ॥\nनिरन्नपानवसना सा कदाचिन्महाजनान्।। ७१ ।।\nआयास्यंत्यां शिवतिथौ गच्छतो बुबुधेऽध्वगान्।।\nतस्यां तु देवयात्रायां देशदेशांतयायिनाम् ।। ७२ ।।\nविप्राणां साग्निहोत्राणां सस्त्रीकाणां महात्मनाम्।।\nराज्ञां च सावरोधानां सहस्तिरथवाजिनाम् ।। ७३ ।।\nसपरीवारघोषाणां यानच्छत्रादिशोभिनाम् ।।\nतथान्येषां च विट्शूद्रसंकीर्णानां सहस्रशः ।। ७४ ।।\nहसतां गायतां क्वापि नृत्यतामथ धावताम् ।।\nजिघ्रतां पिबतां कामाद्गच्छतां प्रतिगर्जताम् ।। ७५ ।।।\nसंप्रयाणे मनुष्याणां संभ्रमः सुमहानभूत् ।।\nइति सर्वेषु गच्छत्सु गोकर्णं शिवमंदिरम् ।। ७६ ।।\nपश्यंति दिविजाः सर्वे विमानस्थाः सकौतुकाः ।।\nअथेयमपि चांडाली वसनाशनतृष्णया ।। ७७ ।।\nमहाजनान्याचयितुं चचाल च शनैःशनैः ।।\nकरावलंबेनान्यस्याः प्राग्जन्मार्जितकर्मणा ।।\nदिनैः कतिपयैर्याती गोकर्णं क्षेत्रमाययौ ।। ७८ ।।\nततो विदूरे मार्गस्य निषण्णा विवृतांजलिः ।।\nयाचमाना मुहुः पांथान्बभाषे कृपणं वचः ।। ७९ ।।\nप्राग्जन्मार्जितपापौघैः पीडितायाश्चिरं मम ।।\nआहारमात्रदानेन दयां कुरुत भो जनाः ।। ३.३.३.८० ।।\nत्रातारः परमार्तानां दातारः परमाशिषाम् ।।\nकर्तारो बहुपुण्यानां दयां कुरुत भो जनाः ।। र१ ।।\nवसनाशनहीनायां स्वपितायां महीतले ।।\nमहापांसुनिमग्नायां दयां कुरुत भो जनाः ।। ८२ ।।\nमहाशीतातपार्त्तायां पीडितायां महारुजा ।।\nअन्धायां मयि वृद्धायां दयां कुरुत भो जनाः ।। ८३ ।।\nचिरोपवासदीप्तायां जठराग्निविवर्धनैः ।।\nसंदह्यमानसर्वांग्यां दयां कुरुत भो जनाः ।। ८४ ।।\nअनुपार्जितपुण्यायां जन्मांतरशतेष्वपि ।।\nपापायां मंदभाग्यायां दयां कुरुत भो जनाः ।।८५।।\nएवमभ्यर्थयंत्यास्तु चांडाल्याः प्रसृतेंऽजलौ ।।\nएकः पुण्यतमः पांथः प्राक्षिपद्बिल्वमंजरीम् ।। ८६ ।।\nतामंचलौ निपतितां सा विमृश्य पुनः पुनः ।।\nअभक्ष्येत्येव मत्वाथ दूरे प्राक्षिपदातुरा ।। ८७ ।।\nतस्याः करेण निर्मुक्ता रात्रौ सा बिल्वमंजरी ।।\nपपात कस्यचिद्दिष्ट्या शिवलिंगस्य मस्तके ।। ८८ ।।\nसैवं शिवचतुर्दश्यां रात्रौ पांथजनान्मुहुः ।।\nयाचमानापि यत्किंचिन्न लेभे दैवयोगतः ।। ८९ ।।\nतत्रोषितानया रात्रिर्भद्रकाल्यास्तु पृष्ठतः ।।\nकिंचिदुत्तरतः स्थानं तदर्धेनातिदूरतः ।। ३.३.३.९० ।।\nततः प्रभाते भ्रष्टाशा शोकेन महताप्लुता ।।\nशनैर्निववृते दीना स्वदेशायैव केवला ।। ९१ ।।\nश्रांता चिरोपवासेन निपतन्ती पदेपदे ।।\nक्रंदंती वहुरोगार्ता वेपमाना भृशातुरा ।। ९२ ।।\nदह्यमानार्कतापेन नग्नदेहा सयष्टिका।।\nअतीत्यैतावतीं भूमिं निपपात विचेतना।।९३।।\nअथ विश्वेश्वरः शंभुः करुणामृतवारिधिः।।\nएनामानयतेत्त्यस्मान्युयुजे सविमानकान्।।९४।।\nएषा प्रवृत्तिश्चांडाल्यास्तवेह परिकीर्त्तिता।।\nतथा संदर्शिता शंभोः कृपणेषु कृपालुता।।\nकर्मणः परिपाकोत्थां गतिं पश्य महामते ।।\nअधमापि परं स्थानमारोहति निरामयम् ।। ९६ ।।\nयदेतया पूर्वभवे नान्नदानादिकं कृतम् ।।\nक्षुत्पिपासादिभिः क्लेशैस्तस्मादिह निपीड्यते ।। ९७ ।।\nयदेषा मदवेगांधा चक्रे पापं महोल्बणम्।।\nकर्मणा तेन जात्यंधा बभूवात्रैव जन्मनि ।। ९८ ।।\nअपि विज्ञाय गोवत्सं यदेषाऽभक्षयत्पुरा ।।\nकर्मणा तेन चांडाली बभूवेह विगर्हिता ।। ९९ ।।\nयदेषार्यपथं हित्वा जारमार्गरता पुरा ।।\nतेन पापेन केनापि दुर्वृत्ता दुर्भगापि वा ।। ।। ३.३.३.१०० ।।\nयदाश्लिष्य मदाविष्टा जारेण विधवा पुरा ।।\nतेन पापेन महता बहुकुष्ठव्रणान्विता ।। १०१ ।।\nकामार्त्ता यदियं स्वैरं शूद्रेण रमिता पुरा ।।\nमहासृक्पूयकृमिभिः पीड्यते तेन पाप्मना ।। २ ।।\nसुव्रतानि न चीर्णानि नेष्टापूतार्दिकं कृतम् ।।\nसर्वभोगविहीनेयं दूयते तेन पाप्मना ।। ।। ३ ।।\nयदेतया पूर्वभवे सुरा पीता विमूढया ।।\nमहायक्ष्मार्तिहृच्छूलैः  पीड्यते तेन पाप्मना ।। ४ ।।\nअत्रैव सर्वमर्त्येषु पापचिह्नानि कृत्स्नशः ।।\nलक्ष्यते मुनिशार्दूल सविवेकैर्महात्मभिः ।। ५ ।।\nअत्र ये बहुरोगार्त्ता ये पुत्रधनवर्जिताः ।। ६ ।।\nये च दुर्लक्षणक्लिष्टा याचका विगतह्रियः ।।\nवासोन्नपानशयनभूषणाभ्यंजनादिभिः ।। ७ ।।\nहीना विरूपा निर्विद्या विकलांगाः कुभोजनाः ।।\nये दुर्भाग्या निंदिताश्च ये चान्ये परसेवकाः ।। ।। ८ ।।\nएते पूर्वभवे सर्वे सुमहत्पापकारिणः ।।\nएवं विमृश्य यत्नेन दृष्ट्वा लोकजनस्थितिम् ।। ९ ।।\nबुधो न कुरुते पापं यदि कुर्यात्स आत्महा ।।\nदेहोऽयं मानुषो जंतोर्बहुकर्मैकभाजनम् ।। ३.३.३.११० ।।\nसदा सत्कर्म सेवेत दुष्कर्म सततं त्यजेत् ।।\nपुण्यं सुखार्थी कुर्वीत दुःखार्थी पापमाचरेत् ।। ।। ११ ।।\nद्वयोरेकतरे लोके गृहीते कुशलो जनः ।।\nइमं मानुषमाश्रित्य देहं परमदुर्लभम् ।। १२ ।।\nय आत्महितवान्कश्चिद्देवमेकं समाश्रयेत् ।।\nअथ पापानि सर्वाणि कुर्वन्नपि सदा नरः ।। १३ ।।\nशिवमेकमतिर्ध्यायेत्स संतरति पातकम् ।।\nमृता पूर्वभवे त्वेषा यदा प्राप्ता यमालये ।। १४ ।।\nतदा वितर्कः सुमहानासीद्यमसभासदाम् ।।\nयद्यपि ब्राह्मणी त्वेषा सत्कुलाचारदूषिता ।। १५ ।।\nअतोऽस्माभिरिहानीता निरयं यातु वा न वा ।।\nअनया साधितो बाल्ये पुण्यलेशोऽस्ति वा न वा ।। १६ ।।\nअथापि सुविमृश्यैवं धार्यो दंडोऽत्र नान्यथा ।।\nबहुजन्मसहस्रेषु कृतपुण्यविपाकतः।। ।। १७ ।।\nनृणां ब्रह्मकुले जन्म लभ्यते हि कथंचन ।।\nअतोस्याः पूर्वपूर्वेषु कृताघं नास्ति जन्मसु।।१८।।\nअन्यथा सत्कुले जन्म कथमेषा प्रपद्यते।।\nअत्रैव जन्मन्यनया कृतमंहो दुरत्ययम् ।। १९ ।।\nअथापि नरकावासं प्रायशो नेयमर्हति ।।\nकिंतु गोवत्सकं हत्वा विमृश्यागतसाध्वसा ।। ३.३.३.१२० ।।\nएषा शिवशिवेत्याह प्राग्जन्मार्जितकर्मणा ।।\nयदेषा पापविच्छित्त्यै सकृदप्युरुमंगलम् ।। २१ ।।\nशिवनाम वदेद्भक्त्या तर्हि गच्छेत्परं पदम् ।।\nएकजन्मकृतस्यास्य दारुणस्यापि यत्फलम् ।। २२ ।।\nक्रमेणानुभवत्वेषा भूत्वा चांडालजातिका ।।\nअस्मादन्यतमः को वा नरकोऽस्ति नृणा मिह ।। २३ ।।\nअनेकक्लेशसंघातैर्यन्मुहुः परिपीडनम् ।।\nदुष्कुले जन्म दारिद्र्यं महाव्याधिर्विमूढता ।। २४ ।।\nएकैक एव नरकः सर्वे वा चाथ किं पुनः ।।\nप्राग्जन्मपुण्यभारेण यन्नाम विवशाऽब्रवीत् ।। २५ ।।\nतेनैषान्यभवे भूरि पुण्यमंते करिष्यति ।।\nतेन पुण्येन महता निस्तीर्याघौघया तनाः ।। २६ ।।\nनीता तत्पुरुषैरंते प्रयास्यति परं पदम् ।।\nएतादृशानां मर्त्यानां शास्तारो न वयं क्वचित् ।।\nविचार्य स्वयमेवेशो यद्युक्तं तत्करोतु सः ।। २७ ।।\nएवं वैवस्वतपुरे सर्वैर्यमपुरोगमैः ।।\nविमृश्य चित्रगुप्ताद्यैरियं मुक्ताऽपतद्भुवि ।। २८ ।।\nआदौ यदेषा शिवनाम नारी प्रमादतो वाप्य सती जगाद ।।\nतेनेह भूयः सुकृतेन शंभोर्बिल्वांकुराराधनपुण्यमाप ।। २९ ।।\nश्रीगोकर्णे शिवतिथावुपोष्य शिवमस्तके ।।\nकृत्वा जागरणं ह्येषा चक्रे बिल्वार्पणं निशि ।। ३.३.३.१३० ।।\nअकामतः कृतस्यास्य पुण्यस्यैव च यत्फलम् ।।\nअद्यैव भोक्ष्यते सेयं पश्यतस्तव नो मृषा ।। ३१ ।। ।।\n।। गौतम उवाच ।। ।।\nइत्युक्त्वा शिवदूतास्ते तस्याश्चांडालयोनितः ।।\nजीवलेशं समाकृष्य युयुजुर्दिव्यतेजसा ।। ३२ ।।\nतां दिव्यदेहसंक्रांतां तेजोराशिसमुज्ज्वलाम्।।\nविमाने स्थापयामासुः प्रीतास्ते शिवकिंकराः ।। ३३ ।।\nअथ सा परमोदाररूपलावण्यशालिनी ।।\nदिव्यभूषणदीप्तांगी दिव्यांबरविधारिणी ।। ३४ ।।\nदेहेन दिव्यगंधेन दिव्यतेजोविकाशिना ।।\nदिव्यमाल्यावतंसेन विरराज विमानगा ।। ३५ ।।\nरत्नच्छत्रपताकाद्यैर्गीतवादित्रनिस्वनैः ।।\nमध्ये सा शिवदूतानां मोदमाना वरानना ।। ३६ ।।\nअनुभूतानि जन्मानि स्मृत्वास्मृत्वा पुनःपुनः ।।\nभीता त्रस्ता दृढा श्चर्यं दृष्ट्वा स्वप्नमिवोत्थिता ।। ३७ ।।\nकाहं केऽमी महासिद्धाः कोयं लोको मनोरमः ।।\nक्व गतं मे वपुः कष्टं चंडचांडालगोत्रजम् ।। ३८ ।।\nअहो सुमहदाश्चर्यं दृष्टं मायाविलासजम् ।।\nयन्मे भवसहस्रेषु भ्रातंभ्रांतं पुनःपुनः ।। ३९ ।।\nअहो ईश्वरपूजाया माहात्म्यं विस्मयावहम् ।।\nपत्रमात्रेण संतुष्टो यो ददाति निजं पदम् ।। ३.३.३.१४० ।।\nइति तां जातनिर्वेदां स्मरन्तीं भगवत्पदम् ।।\nदिव्यं विमानमारोप्य ते महेश्वरकिंकराः ।। ।। ४१ ।।\nआलोकयत्सु सर्वेषु लोकेशेषु सविस्मयम् ।।\nआमंत्र्य तामथानिन्युः परमेश्वरसन्निधिम् ।। ४२ ।।\nराजन्सुमहदाश्चर्यमाख्यातं गिरिजा पतेः ।।\nमाहात्म्यं भक्तिलेशस्य सर्वाघौघविनाशनम् ।। ४३ ।।\n।। राजोवाच ।। ।।\nभगवन्परमेशस्य कीदृशो लोक उत्तमः ।।\nतस्य मे लक्षणं ब्रूहि यद्यस्ति मयि ते दया ।। ४४ ।।\n।। गौतम उवाच ।। ।।\nब्रह्मादिसुरनाथानां लोकेष्वपि सुदुर्लभः ।।\nय आनंदः सदा यत्र स लोकः पारमेश्वरः ।। ४५ ।।\nसर्वातिगमनं यत्र ज्योतिर्यत्र प्रतिष्ठितम् ।।\nक्वापि नास्ति तमोयोगः स लोकः पारमेश्वरः ।। ४६ ।।\nगुणवृत्ति विनिस्तीर्य संप्राप्ता यत्र योगिनः ।।\nन पतेयुः पुनः सर्वे स लोकः पारमेश्वरः ।। ४७ ।।\nयत्र वासं न कुर्वंति क्रोधलोभमदादयः ।।\nयत्रावस्था न जन्माद्याः स लोकः पारमेश्वरः ।। ४८ ।।\nसर्वेषां निगमानां च यदेकं क्षेत्रमुच्यते ।।\nयस्मान्नास्ति परं वित्तं तत्पदं पारमेश्वरम् ।। ४९ ।।\nप्रत्याहारासन ध्यानप्राणसंयमनादिभिः ।।\nयत्र योगपथैः प्राप्तुं यतते योगिनः सदा ।। ३.३.३.१५० ।।\nयत्र देवः सदानंदनिर्मलज्ञानरूपया ।।\nअस्ति देव्या सह क्रीडञ्स लोकः पारमेश्वरः ।। ५१ ।।\nजन्मानेकसहस्रेषु संभृतैः पुण्यराशिभिः ।।\nआरूढाः पुरुषा नार्यः क्रीडन्ते यत्र संगताः ।। ५२ ।।\nतेजो राशौ समालीना दुर्विभाव्ये मनोरमे ।।\nअहोरात्रादिसंस्थानं न विंदंति कदाचन ।। ५३ ।।\nस लोकः परमेशस्य दुर्लभो हि कुयोगिनः ।।\nएतद्भक्ति सुपूर्णा ये तैरेव प्रतिपद्यते ।। ५४ ।।\nये तत्कथाश्रवणकीर्तनजातहर्षा ये सर्वभूतसुहृदः प्रशमैकनिष्ठाः ।।\nसंसारचक्रमतिवाह्य निरस्तमोहास्ते शांकरं पदमवाप्य सुखं रमन्ते ।। ५५ ।।\nतथा त्वमपि राजेंद्र गोकर्णं गिरिशालयम् ।।\nगत्वा प्रशमिताघौघः कृतकृत्यत्वमाप्नुहि ।। ५६ ।।\nतत्र सर्वेषु कालेषु स्नात्वाभ्यर्च्य महाबलम् ।।\nकृत्वा शिवचतुर्दश्यामुपवासं समाहितः ।। ५७ ।।\nकृत्वा जागरणं रात्रौ बिल्वैरभ्यर्च्य शंकरम् ।।\nसर्वपापविनिर्मुक्तः शिवलोकमवाप्स्यसि ।। ५८ ।।\nएष ते विमलो राजन्नुपदेशो मया कृतः ।।\nस्वस्ति तेऽस्तु गमिष्यामि मिथिलाधिपतेः पुरीम् ।। ५९ ।।\nइत्यामन्त्र्य मुनिः प्रीत्या गौतमो मिथिलां ययौ ।।\nसोऽपि हृष्टमना राजा गोकर्णं प्रत्यपद्यत ।। ३.३.३.१६० ।।\nतत्र दृष्ट्वा महादेवं स्नात्वाभ्यर्च्य महाबलम् ।।\nनिर्धूताशेषपापौघो लेभे शम्भोः परं पदम् ।। ६१ ।।\nय इमां शृणुयान्नित्यं कथां शैवीं मनोहराम् ।।\nश्रावयेद्वा जनो भक्त्या स याति परमां गतिम् ।। ६२ ।।\nश्रद्दधानः सकृद्वापि य इमां शृणुयात्कथाम् ।।\nत्रिःसप्तकुलजैः सार्धं शिवलोकमवाप्नुयात् ।। ६३ ।।\nइति कथितमशेषं श्रेयसामादिबीजं भवशतदुरितघ्नं ध्वस्तमोहांधकारम् ।।\nचरितममरगेयं मन्मथारेरुदारं सततमपि निषेव्यं स्वस्तिमद्भिश्च लोकैः ।। ।।१६४।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे शिवचतुर्दशीगोकर्णमाहात्म्यवर्णनंनाम तृतीयोऽध्यायः ।। ।। ३ ।।"
  }
]
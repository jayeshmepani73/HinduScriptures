[
  {
    "text": "।। सूत उवाच ।। ।।\nएवं शिवतमः पंथाः शिवेनैव प्रदर्शितः ।।\nनृणां संसृतिबद्धानां सद्योमुक्तिकरः परः ।। १ ।।\nअथ दुर्मेधसां पुंसां वेदेष्वनधिकारिणाम् ।।\nस्त्रीणां द्विजातिबंधूनां सर्वेषां च शरीरिणाम् ।। २ ।।\nएष साधारणः पंथाः साक्षात्कैवल्यसाधनः ।।\nमहामुनिजनैः सेव्यो देवैरपि सुपूजितः ।।३।।\nयत्कथाश्रवणं शंभोः संसारभयनाशनम् ।।\nसद्योमुक्तिकरं श्लाघ्यं पवित्रं सर्वदेहिनाम् ।।४।।\nअज्ञानतिमिरांधानां दीपोऽयं ज्ञानसिद्धिदः ।।\nभवरोगनिबद्धानां सुसेव्यं परमौषधम् ।। ५ ।।\nमहापातकशैलानां वज्रघातसुदारुणम् ।।\nभर्जनं कर्मबीजानां साधनं सर्व संपदाम् ।। ६ ।।\nये शृण्वंति सदा शम्भोः कथां भुवनपावनीम् ।।\nते वै मनुष्या लोकेस्मिन्रुद्रा एव न संशयः ।। ७ ।।\nशृण्वतां शूलिनो गाथां तथा कीर्तयतां सताम् ।।\nतेषां पादरजांस्येव तीर्थानि मुनयो जगुः ।। ८ ।।\nतस्मान्निश्रेयसं गन्तुं येभिवांछंति देहिनः ।।\nते शृण्वंतु सदा भक्त्या शैवीं पौराणिकीं कथाम् ।। ९ ।।\nयद्यशक्तः सदा श्रोतुं कथां पौराणिकीं नरः ।।\nमुहूर्तं वापि शृणुयान्नियतात्मा दिनेदिने ।। ३.३.२२.१० ।।\nअथ प्रतिदिनं श्रोतुमशक्तो यदि मानवः ।।\nपुण्यमासेषु वा पुण्ये दिने पुण्यतिथिष्वपि ।। ११ ।।\nयः शृणोति कथां रम्यां पुराणैः समुदीरिताम् ।।\nस निस्तरति संसारं दग्ध्वा कर्ममहाटवीम् ।। १२ ।।\nमुहूर्त्तं वा तदर्द्धं वा क्षणं वा पावनीं कथाम् ।।\nये शृण्वंति सदा भक्त्या न तेषामस्ति दुर्गतिः ।। १३ ।।\nयत्फलं सर्वयज्ञेषु सर्वदानेषु यत्फलम् ।।\nसकृत्पुराणश्रवणात्तत्फलं विंदते नरः ।। १४ ।।\nकलौ युगे विशेषेण पुराणश्रवणादृते ।।\nनास्ति धर्मः परः पुंसां नास्ति मुक्तिपथः परः ।। १५ ।।\nपुराणश्रवणाच्छंभोर्नास्ति संकीर्तनं परम् ।।\nअत एव मनुष्याणां कल्पद्रुममहाफलम् ।। १६ ।।\nकलौ हीनायुषो मर्त्या दुर्बलाः श्रमपीडिताः ।।\nदुर्मेधसो दुःखभाजो धर्माचारविवर्जिताः ।। १७ ।।\nइति संचिंत्य कृपया भगवान्बादरायणः ।।\nहिताय तेषां विदधे पुराणाख्यं सुधारसम् ।। १८ ।।\nपिबन्नेवामृतं यत्नादेतत्स्यादजरामरः ।।\nशम्भोः कथामृतं कुर्यात्कुलमेवाजरामरम् ।। १९ ।।\nबालो युवा दरिद्रो वा वृद्धो वा दुर्बलोऽपि वा ।।\nपुराणज्ञः सदा वन्द्यः पूज्यश्च सुकृतार्थिभिः ।। ३.३.२२.२० ।।\nनीचबुद्धिं न कुर्वीत पुराणज्ञे कदाचन ।।\nयस्य वक्त्रांबुजाद्वाणी कामधेनुः शरीरिणाम् ।। २१ ।।\nगुरवः संति लोकेषु जन्मतो गुणतस्तथा ।।\nतेषामपि च सर्वेषां पुराणज्ञः परो गुरुः ।। २२ ।।\nभवकोटिसहस्रेषु भूत्वाभूत्वावसीदति ।।\nयो ददात्यपुनर्वृत्तिं कोऽन्यस्तस्मात्परो गुरुः ।। २३ ।।\nपुराणज्ञः शुचिर्दांतः शांतो विजितमत्सरः ।।\nसाधुः कारुण्यवान्वाग्मी वदेत्पुण्यकथां सुधी ।। २४ ।।\nव्यासासनं समारूढो यदा पौराणिको द्विजः ।।\nअसमाप्तप्रसंगश्च नमस्कुर्यान्न कस्य चित् ।। २५ ।।\nये धूर्ता ये च दुर्वृत्ता ये चान्ये विजिगीषवः ।।\nतेषां कुटिलवृत्तीनामग्रे नैव वदेत्कथाम् ।। २६ ।।\nन दुर्जनसमाकीर्णे न शूद्रश्वापदावृते ।।\nदेशे न द्यूतसदने वदेत्पुण्यकथां सुधीः ।। २७ ।।\nसद्ग्रामे सुजनाकीर्णे सुक्षेत्रे देवतालये ।।\nपुण्ये नदनदीतीरे वदेत्पुण्यकथां सुधीः ।। २८ ।।\nशिवभक्तिसमायुक्ता नान्यकार्येषु लालसा ।।\nवाग्यताः सुश्रवोऽव्यग्राः श्रोतारः पुण्यभागिनः ।। २९ ।।\nअभक्ता ये कथां पुण्यां शृण्वंति मनुजाधमाः ।।\nतेषां पुण्यफलं नास्ति दुःखं स्याज्जन्मजन्मनि ।। ३.३.२२.३० ।।\nपुराणं ये त्वसंपूज्य तांबूलाद्यैरुपायनैः ।।\nशृण्वंति च कथां भक्त्या दरिद्राः स्युर्न पापिनः ।। ३१ ।।\nकथायां कीर्त्यमानायां ये गच्छंत्यन्यतो नराः ।।\nभोगांतरे प्रणश्यंति तेषां दाराश्च संपदः ।। ३२ ।।\nसोष्णीषमस्तका ये च कथां शृण्वंति पावनीम् ।।\nते बलाकाः प्रजायन्ते पापिनो मनुजाधमाः ।। ३३ ।।\nतांबूलं भक्षयन्तो ये कथां शृण्वंति पावनीम् ।।\nस्वविष्ठां खादयंत्येतान्नरके यमकिंकराः ।। ३४ ।।\nये च तुंगासनारूढाः कथां शृण्वंति दांभिकाः ।।\nअक्षयान्नरकान्भुक्त्वा ते भवंत्येव वायसाः ।। ३५ ।।\nये च वीरासनारूढा ये च मंचकसंस्थिताः ।।\nशृण्वंति सत्कथां ते वै भवंत्यनृजुपादपाः ।। ३६ ।।\nअसंप्रणम्य शृण्वंतो विषवृक्षा भवंति ते ।।\nकथां शयानाः शृण्वन्तो भवंत्यजगरा नराः ।।३७।।\nयः शृणोति कथां वक्तुः समानासनमाश्रितः ।।\nगुरुतल्पसमं पापं संप्राप्य नरकं व्रजेत् ।। ३८ ।।\nये निंदंति पुराणज्ञं कथां वा पापहारिणीम् ।।\nते वै जन्मशतं मर्त्याः शुनका संभवंति च ।। ३९ ।।\nकथायां वर्तमानायां ये वदंति नराधमाः ।।\nते गर्दभाः प्रजायन्ते कृकलासास्ततः परम् ।। ३.३.२२.४० ।।\nकदाचिदपि ये पुण्यां न शृण्वंति कथां नराः ।।\nते भुक्त्वा नरकान्घोरान्भ वंति वनसूकराः ।। ४१ ।।\nये कथामनुमोदन्ते कीर्त्यमानां नरोत्तमाः ।।\nअशृण्वंतोऽपि ते यांति शाश्वतं परमं पदम् ।। ४२ ।।\nकथायां कीर्त्यमानायां विघ्नं कुर्वंति ये शठाः ।।\nकोट्यब्दान्नरकान्भुक्त्वा भवंति ग्रामसूकराः ।। ४३ ।।\nये श्रावयंति मनुजान्पुण्यां पौराणिकीं कथाम् ।।\nकल्पकोटिशतं साग्रं तिष्ठंति ब्रह्मणः पदम् ।। ४४ ।।\nआसनार्थं प्रयच्छंति पुराणज्ञस्य ये नराः ।।\nकम्बलाजिनवासांसि मञ्चं फलकमेव च ।। ४५ ।।\nस्वर्गलोकं समासाद्य भुक्त्वा भोगान्यथेप्सितान् ।।\nस्थित्वा ब्रह्मादिलोकेषु पदं यांति निरामयम् ।। ४६ ।।\nपुराणज्ञस्य यच्छंति ये सूत्रवसनं नवम् ।।\nभोगिनो ज्ञानसंपन्नास्ते भवंति भवेभवे ।। ४७ ।।\nये महापातकैर्युक्ता उपपातकिनश्च ये ।।\nपुराणश्रवणादेव ते यांति परमं पदम् ।। ४८ ।।\nअत्र वक्ष्ये महापुण्यमितिहासं द्विजोत्तमाः ।।\nशृण्वतां सर्वपापघ्नं विचित्रं सुमनोहरम् ।। ४९ ।।\nदक्षिणापथमध्ये वै ग्रामो बाष्कलसंज्ञितः ।।\nतत्र संति जनाः सर्वे मूढाः कर्मविवर्जिताः ।। ३.३.२२.५० ।।\nन तत्र ब्राह्मणाचाराः श्रुतिस्मृतिपराङ्मुखाः ।।\nजपस्वाध्यायरहिताः परस्त्री विषयातुराः ।। ५१ ।।\nकृषीवलाः शस्त्रधरा निर्देवा जिह्मवृत्तयः ।।\nन जानंति परं धर्मं ज्ञानवैराग्यलक्षणम् ।। ५२ ।।\nस्त्रियश्च पापनिरताः स्वैरि ण्यः कामलालसाः।।\nदुर्बुद्धयः कुटिलगाः सद्गताचारवर्जिताः ।। ५३ ।।\nतत्रैको विदुरो नाम दुरात्मा ब्राह्मणाधमः ।।\nआसीद्वेश्यापतिर्योऽसौ सदारोऽपि कुमार्गगः ।। ५४ ।।\nस्वपत्नीं बंदुलां नाम हित्वा प्रतिनिशं तथा ।।\nवेश्याभवनमासाद्य रमते स्मरपीडितः ।। ५५ ।।\nसापि तस्यांगना रात्रौ वियुक्ता नवयौवना ।।\nअसहंती स्मरावेशं रेमे जारेण संगता ।। ५६ ।।\nतां कदाचिद्दुराचारां जारेण सह संगताम् ।।\nदृष्ट्वा तस्याः पतिः क्रोधादभि दुद्राव सत्वरः ।। ५७ ।।\nजारे पलायिते पत्नीं गृहीत्वा स दुराशयः ।।\nसंताड्य मुष्टिबंधेन मुहुर्मुहुरताडयत् ।। ५८ ।।\nसा नारी पीडिता भर्त्रा कुपिता प्राह निर्भया ।।\nभवान्प्रतिनिशं वेश्यां रमते का गतिर्मम ।। ५९ ।।\nअहं रूपवती योषा नवयौवनशालिनी ।।\nकथं सहिष्ये कामार्ता तव संगतिवर्जिता ।। ३.३.२२.६० ।।\nइत्युक्तः स तया तन्व्या प्रोवाच ब्राह्मणाधमः ।।\nयुक्तमेव त्वयोक्तं हि तस्माद्वक्ष्यामि ते हितम् ।। ६१ ।।\nजारेभ्यो धनमाकृष्य तेभ्यो देहि परां रतिम् ।।\nतद्धनं देहि मे सर्वं पण्यस्त्रीणां ददामि तत् ।। ६२ ।।\nएवं संपूर्यते कामो ममापि च वरानने ।।\nतथेति भर्तृवचनं प्रतिजग्राह सा वधूः ।। ६३ ।।\nएवं तयोस्तु दंपत्योर्दुराचारप्रवृत्तयोः ।।\nकालेन निधनंप्राप्तः स विप्रो वृषलीपतिः ।। ६४ ।।\nमृते भर्तरि सा नारी पुत्रैः सह निजालये ।।\nउवास सुचिरं कालं किंचिदुत्क्रांतयौवना ।। ६५ ।।\nएकदा दैवयोगेन संप्राप्ते पुण्यपर्वणि ।।\nसा नारी बंधुभिः सार्धं गोकर्णं क्षेत्र माययौ ।। ६६ ।।\nतत्र तीर्थजले स्नात्वा कस्मिंश्चिद्देवतालये ।।\nशुश्राव देवमुख्यानां पुण्यां पौराणिकीं कथाम् ।। ६७ ।।\nयोषितां जारसक्तानां नरके यमकिंकराः ।।\nसंतप्तलोहपरिघं क्षिपंति स्मरमंदिरे ।। ६८ ।।\nइति पौराणिकेनोक्तां सा श्रुत्वा धर्मसंहिताम् ।।\nतमुवाच रहस्येषा भीता ब्राह्मणपुंगवम् ।। ६९ ।।\nब्रह्मन्पापमजानंत्या मयाचरितमुल्बणम् ।।\nयौवने कामचारेण कौटिल्येन प्रवर्तितम् ।। ३.३.२२.७० ।।\nइदं त्वद्वचनं श्रुत्वापुराणार्थविजृंभि तम् ।।\nभीतिर्मे महती जाता शरीरं वेपते मुहुः ।। ७१ ।।\nधिङ्मां दुरिंद्रियासक्तां पापां स्मरविमोहिताम् ।।\nअल्पस्य यत्सुखस्यार्थे घोरां यास्यामि दुर्गतिम् ।। ७२ ।।\nकथं पश्यामि मरणे यमदूतान्भयंकरान् ।।\nकथं पाशैर्बलात्कंठे बध्यमाना धृतिं लभे ।। ७३ ।।\nकथं सहिष्ये नरके खंडशो देहकृंतनम ।।\nपुनः कथं पतिष्यामि संतप्ता क्षारकर्दमे ।। ७४ ।।\nकथं च योनिलक्षेषु क्रिमिकीटखगादिषु ।।\nपरिभ्रमामि दुःखौघात्पीड्यमाना निरंतरम् ।। ७५ ।।\nकथं च रोचते मह्यमद्यप्रभृति भोजनम् ।।\nरात्रौ कथं च सेविष्ये निद्रां दुःखपरिप्लुता ।। ७६ ।।\nहाहा हतास्मि दग्धास्मि विदीर्णहृदयास्मि च ।।\nहा विधे मां महापापे दत्त्वा बुद्धिमपातयः ।। ७७ ।।\nपततस्तुंगशैलाग्राच्छूलाक्रांतस्य देहिनः ।।\nयद्दुःखं जायते घोरं तस्मात्कोटिगुणं मम ।। ७८ ।।\nअश्वमेधायुतं कृत्वा गंगां स्नात्वा शतं समाः ।।\nन शुद्धिर्जायते प्रायो मत्पापस्य गरीयसः ।। ७९ ।।\nकिं करोमि क्व गच्छामि कं वा शरणमाश्रये ।।\nको वा मां त्रायते लोके पतंती नरकार्णवे ।। ३.३.२२.८० ।।\nत्वमेव मे गुरुर्ब्रह्मंस्त्वं माता त्वं पितासि च ।।\nउद्धरोद्धर मां दीनां त्वामेव शरणं गताम् ।।८१।।\nइति तां जातनिर्वेदां पतितां चरणद्वये ।।\nउत्थाप्य कृपया धीमान्बभाषे द्विजपुंगवः ।। ८२ ।।\n।। ब्राह्मण उवाच ।। ।।\nदिष्ट्या काले प्रबुद्धासि श्रुत्वेमां महतीं कथाम् ।।\nमा भैषीस्तव वक्ष्यामि गतिं चैव सुखावहाम् ।।८३।।\nसत्कथाश्रवणादेव जाता ते मतिरीदृशी ।।\nइंद्रियार्थेषु वैराग्यं पश्चात्तापो महानभूत् ।। ८४ ।।\nपश्चात्तापो हि सर्वेषामघानां निष्कृतिः परा ।।\nतेनैव कुरुते सद्यः प्रायश्चित्तं सुधीर्नरः ।। ८५ ।।\nप्रायश्चित्तानि सर्वाणि कृत्वा च विधिवत्पुनः ।।\nअपश्चात्तापिनो नार्या न यांति गतिमुत्तमाम् ।। ८६ ।।\nसत्कथाश्रवणान्नित्यं संयाति परमां गतिम् ।।\nपुण्यक्षेत्रनिवासाच्च चित्तशुद्धिः प्रजायते ।।८७।।\nयथा सत्कथया नित्यं संयाति परमां गतिम् ।।\nतथान्यैः सद्व्रतैर्जंतोर्नभवेन्मतिरुत्तमा ।। ८८।।\nयथा मुहुः शोध्यमानो दर्पणो निर्मलो भवेत् ।।\nतथा सत्कथया चेतो विशुद्धिं परमां व्रजेत् ।। ८९ ।।\nविशुद्धे चेतसि नृणां ध्यानं सिध्यत्युमापतेः ।।\nध्यानेन सर्वं मलिनं मनोवाक्कायसंभृतम् ।। ३.३.२२.९० ।।\nसद्यो विधूय कृतिनो यांति शम्भोः परं पदम् ।।\nअतः संन्यस्तपुण्यानां सत्कथा साधनं परम् ।। ९१ ।।\nकथया सिध्यति ध्यानं ध्यानात्कैवल्यमुत्तमम् ।।\nअसिद्धपरमध्यानः कथामेतां शृणोति यः ।।\nसोऽन्यजन्मनि संप्राप्य ध्यानं याति परां गतिम् ।। ९२ ।।\nनामोच्चारणमात्रेण जप्त्वा मंत्रमजामिलः ।।\nपश्चात्तापसमायुक्तस्त्ववाप परमां गतिम् ।। ९३ ।।\nसर्वेषां श्रेयसां बीजं सत्कथाश्रवणं नृणाम् ।।\nयस्तद्विहीनः स पशुः कथं मुच्येत बन्धनात् ।। ९४ ।।\nअतस्त्वमपि सर्वेभ्यो विषयेभ्यो निवृत्तधीः ।।\nभक्तिं परां समाधाय सत्कथां शृणु सर्वदा ।।\nशृण्वंत्याः सत्कथां नित्यं चेतस्ते शुद्धिमेष्यति ।। ९५ ।।\nतेन ध्यायसि विश्वेशं ततो मुक्तिमवाप्स्यसि ।।\nध्यायतः शिवपादाब्जं मुक्तिरेकेन जन्मना ।। ९६ ।।\nभविष्यति न सन्देहः सत्यं सत्यं वदाम्यहम् ।।\nइत्युक्ता तेन विप्रेण सा नारी बाष्पसंकुला ।। ९७ ।।\nपतित्वा पादयोस्तस्य कृतार्थास्मीत्यभाषत ।।\nतस्मिन्नेव महाक्षेत्रे तस्मादेव द्विजोत्तमात् ।। ९८ ।।\nशुश्राव सत्कथां साध्वीं कैवल्यफल दायिनी।।\nस उवाच द्विजस्तस्यै कथां वैराग्यबृंहिताम् ।। ९९ ।।\nयां श्रुत्वा मनुजः सद्यस्त्यजेद्विषयवासनाम् ।।\nतस्याश्चित्तं यथा शुद्धं वैराग्यरसगं यथा ।। ३.३.२२.१०० ।।\nतथोवाच द्विजः शैवीं कथां भक्तिसमन्विताम् ।।\nयथायथा मनस्तस्याः प्रसादमभिगच्छति ।।\nतथातथा शनैः शंभोर्ध्यानयोगमुपादिशत् ।। १ ।।\nशनैः शनैर्ध्वस्तरजस्तमोमलं विमुक्तसर्वेन्द्रियभोगविग्रहम् ।।\nविशुद्धतत्त्वं हृदयं द्विजस्त्रिया विवेश विश्वेश्वर रूपचिंतनम्।। २ ।।\nइत्थं सद्गुरुमाश्रित्य सा नारी प्राप्तसन्मतिः ।।\nदध्यौ मुहुर्मुहुः शंभोश्चिदानंदमयं वपुः ।। ३ ।।\nनित्यं तीर्थजले स्नात्वा जटावल्कलधारिणी ।।\nभस्मोद्धूलितसर्वांगी रुद्राक्षकृतभूषणा ।। ४ ।।\nशिवनामजपासक्ता वाग्यता मितभोजना ।।\nबद्धपद्मासनाऽव्यग्रा सत्कथा श्रवणोत्सुका ।। ५ ।।\nगुरुशुश्रूषणरता त्यक्तापत्यसुहृजना ।।\nगुरूपदिष्टयोगेन शिवमेवमतोषयत् ।। ६ ।।\nविश्वेश विश्वविलयस्थितिजन्महेतो विश्वैकवंद्य शिव शाश्वत विश्वरूप ।।\nविध्वस्तकालविपरीतगुणावभास श्रीमन्महेश मयि धेहि कृपाकटाक्षम् ।। ७ ।।\nशंभो शशांककृतशेखर शांतमूर्ते गंगाधरामरवरार्चितपादपद्म ।।\nनागेंद्रभूषण नगेंद्रनिकेतनेश भक्तार्तिहन्मयि निधेहि कृपाकटाक्षम् ।।।८।।।\nश्रीविश्वनाथ करुणाकर शूलपाणे भूतेश भर्ग भुवनत्रयगीतकीर्ते ।।\nश्रीनीलकण्ठ मदनान्तक विश्वमूर्ते गौरीपते मयि निधेहि कृपाकटाक्षम् ।। ९ ।।\nइत्थं प्रतिदिनं भक्त्या प्रार्थयंती महेश्वरम्।।\nशृण्वंती सत्कथां सम्यक्कर्मबंधं समाच्छिनत् ।। ३.३.२२.११० ।।\nअथ कालेन सा नारी समुत्सृज्य कलेवरम् ।।\nमहेशानुचरैर्नीता संप्राप्ता शिव मंदिरम् ।। ११ ।।\nतत्र देवैर्महादेवं सेव्यमानं सहोमया ।।\nगणेशनंदिभृंग्याद्यैर्वीरभद्रेश्वरादिभिः ।। १२ ।।\nउपास्यमानं गौरीशं कोटिसूर्यसमप्रभम् ।।\nत्रिलोचनं पंचमुखं नीलग्रीवं सदाशिवम् ।। १३ ।।\nवामांके बिभ्रतं गौरीं विद्युच्चंद्रसमप्रभाम् ।।\nदृष्ट्वा ससंभ्रमं नारी सा प्रणम्य पुनःपुनः ।। १४ ।।\nआनन्दाश्रुजलोत्सिक्ता रोमहर्षसमाकुला ।।\nसंमानिता करुणया पार्वत्या शंकरेण च ।।१५।।\nतस्मिँल्लोके परानन्दघनज्योतिषि शाश्वते ।।\nलब्ध्वा निवासमचलं लेभे सुखमनाहतम् ।। १६ ।।\nसा कदाचिदुमां देवीमुपसृत्य प्रणम्य च ।।\nपर्यपृच्छत मे भर्त्ता कां गतिं गतवानिति ।।१७।।\nतामुवाच महादेवी स ते भर्त्ता दुराशयः ।।\nभुक्त्वा नरकदुःखानि विंध्ये जातः पिशाचकः ।। १८ ।।\nपुनः प्रपच्छ सा नारी देवीं त्रिभुवनेश्वरीम् ।।\nकेनोपायेन मे भर्त्ता सद्गतिं प्राप्नुयादिति ।। १९ ।।\n।। देव्युवाच ।। ।।\nसोऽस्मत्कथां महापुण्यां कदाचिच्छृणुयाद्यदि ।।\nनिस्तीर्य दुर्गतिं सर्वामिमं लोकं प्रयास्यति ।। ३.३.२२.१२० ।।\nइति गौर्या वचः श्रुत्वा सा नारी विहितांजलिः ।।\nप्रार्थयामास तां देवीं भर्तुः पापविशोधने ।।२१।।\nतया मुहुः प्रार्थ्यमाना पार्वतीकरुणायुता ।।\nतुंबुरुं नाम गंधर्वमाहूयेदमथाब्रवीत् ।। २२ ।।\nतुंबुरो गच्छ भद्रं ते विंध्यशैलं सहानया ।।\nआस्ते पिशाचकस्तत्र योऽस्याः पतिरसन्मतिः ।। २३ ।।\nतस्याग्रे परमां पुण्यां कथामस्मद्गुणैर्युताम् ।।\nआख्याय दुर्गतेर्मुक्तं तमानय शिवांतिकम् ।। २४ ।।\nइति देव्या समादिष्टस्तुंबुरुस्तां प्रणम्य च ।।\nतया सह विमानेन विंध्याद्रिं सहसा ययौ ।। २५ ।।\nतत्रापश्यन्महाकायं रक्तनेत्रं महाहनुम् ।।\nप्रहसंतं रुदंतं च वल्गंतं  च पिशाचकम्।। २६ ।।\nबलाद्गृहीत्वा तं पाशैर्बद्ध्वा वै संनिवेश्य च ।।\nतुंबुरुर्वल्लकीहस्तो जगौ गौरीपतेः कथाम् ।। २७ ।।\nस पिशाचो महापुण्यां कथां श्रुत्वा पुरद्विषः ।।\nविधूय कलुषं सर्वं सप्ताहात्प्राप संस्मृतिम् ।। २८ ।।\nस पैशाचं वपुस्त्यक्त्वा स्वरूपं दिव्यमाप्य च ।।\nजगौ स्वयमपि श्रीमच्चरितं पार्वतीपतेः ।। २९ ।।\nविमानमारुह्य स दिव्यरूपधृक्स तुंबुरुः पार्श्वगतः स्वकांतया ।।\nगायन्महेशस्य गुणान्मनोरमाञ्जगाम कैवल्यपदं सनातनम् ।। ३.३.२२.१३० ।। ।।\nसूत उवाच ।। ।।\nइत्येतत्कथितं पुण्यमाख्यानं दुरितापहम् ।।\nमहेश्वरप्रीतिकरं निर्मलज्ञानसाधनम् ।। ।। ३१ ।।\nय इदं शृणुयान्मर्त्यः कीर्तयेद्वा समाहितः ।।\nशंभोर्गुणानुकथनं विचित्रं पापनाशनम् ।। ३२ ।।\nपरमानन्दजनकं भवरोगमहौषधम् ।। ।\nभुक्त्वेह विविधान्भोगान्मुक्तो याति परां गतिम् ।। ३३ ।।\n।। सूत उवाच ।। ।।\nयूयं खलु महाभागाः कृतार्था मुनिसत्तमाः ।।\nये सेवंते सदा शंभोः कथामृतरसं नवम् ।। ३४ ।।\nते जन्मभाजः खलु जीवलोके येषां मनो ध्यायति विश्वनाथम् ।।\nवाणी गुणान्स्तौति कथां शृणोति श्रोत्रद्वयं ते भवमुत्तरंति ।। ३५ ।।\nविविधगुणविभेदैर्नित्यमस्पृष्टरूपं जगति च बहिरंतर्वा समानं महिम्ना ।।\nस्वमहसि विहरंतं वाङ्मनोवृत्तिदूरं परमशिवमनंतानंदसांद्रं प्रपद्ये ।। १३६ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोतरखण्डे पुराणश्रवणमहिमवर्णनंनाम द्वाविंशो ऽध्यायः।। २२।।\nइति स्कान्दे तृतीयं ब्राह्मखण्डं संपूर्णम्।।३।।"
  }
]
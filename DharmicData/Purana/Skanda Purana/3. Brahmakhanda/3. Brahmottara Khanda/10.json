[
  {
    "text": "।। सूत उवाच ।। ।।\nविचित्रं शिवनिर्माणं विचित्र शिवचेष्टितम् ।।\nविचित्रं शिवमाहात्म्यं विचित्रं शिवभाषितम् ।। १ ।।\nविचित्रं शिवभक्तानां चरितं पापनाशनम् ।।\nस्वर्गापवर्गयोः सत्यं साधनं तद्ब्रवीम्यहम् ।। २ ।।\nअवंतीविषये कश्चिद्ब्राह्मणो मंदराह्वयः ।।\nबभूव विषयारामः स्त्रीजितो धनसंग्रही ।। ३ ।।\nसंध्यास्नापरित्यक्तो गंधमाल्यांबरप्रियः ।।\nकुस्त्रीसक्तः कुमार्गस्थो यथा पूर्वमजामिलः ।। ४ ।।\nस वेश्यां पिंगलां नाम रममाणो दिवानिशम् ।।\nतस्या एव गृहे नित्यमासीदविजितेंद्रियः ।। ५ ।।\nकदाचित्सदने तस्यास्तस्मिन्निवसति द्विजे ।।\nऋषभो नाम धर्मात्मा शिवयोगी समाययौ ।। ।। ६ ।।\nतमागतमभिप्रेक्ष्य मत्वा स्वं पुण्यमूर्जितम् ।।\nसा वेश्या स च विप्रश्च पर्यपूजयतामुभौ ।। ७ ।।\nतमारोप्य महापीठे कंबलांबरसंभृते ।।\nप्रक्षाल्य चरणौ भक्त्या तज्जलं दधतुः शिरः ।। ८ ।।\nस्वागतार्घ्यनमस्कारैर्गंधपुष्पाक्षतादिभिः ।।\nउपचारैः समभ्यर्च्य भोजयामासतुर्मुदा ।। ९ ।।\nतं भुक्तवंतमाचांतं पर्यंके सुखसंस्तरे ।।\nउपवेश्य मुदा युक्तौ तांबूलं प्रत्ययच्छताम् ।। ३.३.१०.१० ।।\nपादसंवाहनं भक्त्या कुर्वंतौ दैवचो दितौ ।।\nकल्पयित्वा तु शुश्रूषां प्रीणयामासतुश्चिरम् ।। ११ ।।\nएवं समर्चितस्ताभ्यां शिवयोगी महाद्युतिः ।।\nअतिवाह्य निशामेकां ययौ प्रातस्तदादृतः ।। १२ ।।\nएवं काले गतप्राये स विप्रो निधनं गतः ।।\nसा च वेश्या मृता काले ययौ कर्मार्जितां गतिम् ।। १३ ।।\nस विप्रः कर्मणा नीतो दशार्णधरणीपतेः ।।\nवज्रबाहुकुटुंबिन्याः सुमत्या गर्भमास्थितः ।। १४ ।।\nतां ज्येष्ठपत्नीं नृपतेर्गर्भसंपदमाश्रिताम् ।।\nअवेक्ष्य तस्यै गरलं सपत्न्यश्छद्मना ददुः ।। १५ ।।\nसा भुक्त्वा गरलं घोरं न मृता दैवयोगतः ।।\nक्लेशमेव परं प्राप मरणादतिदुःसहम् ।। १६ ।।\nअथ काले समायाते पुत्रमे कमजीजनत् ।।\nक्लेशेन महता साध्वी पीडिता वरवर्णिनी ।। १७ ।।\nस निर्दशो राजपुत्रः स्पृष्टपूर्वो गरेण यत् ।।\nतेनावाप महाक्लेशं क्रंदमानो दिवानिशम् ।। १८ ।।\nतस्य बालस्य माता च सर्वांगव्रणपीडिता ।।\nबभूवतुरतिक्लिष्टौ गरयोगप्रभावतः ।। १९ ।।\nतौ राज्ञा च समानीतौ वैद्यैश्च कृतभेषजौ ।।\nन स्वास्थ्यमापतुर्यत्नैरनेकैर्योजितैरपि ।। ३.३.१०.२० ।।\nन रात्रौ लभते निद्रां सा राज्ञी विपुलव्यथा ।।\nस्वपुत्रस्य च दुःखेन दुःखिता नितरां कृशा ।। २१ ।।\nनीत्वैवं कतिचिन्मासान्स राजा मातृपुत्रकौ ।।\nजीवंतौ च मृतप्रायौ विलोक्यात्मन्यचिंतयत् ।। २२ ।।\nएतौ मे गृहिणीपुत्रौ निरयादागताविह ।।\nअश्रांतरोगौ क्रंदंतौ निद्राभंगविधायिनौ ।। २३ ।।\nअत्रोपायं करिष्यामि पापयोर्ध्रुवमेतयोः ।।\nमर्तुं वा जीवितुं वापि न क्षमौ पापभोगिनौ ।। २४ ।।\nइत्थं विनिश्चित्य च भूमिपालः सक्तः सपत्नीषु तदात्मजेषु ।।\nआहूय सूतं निजदारपुत्रौ निर्वापयामास रथेन दूरम्।। २५ ।।\nतौ सूतेन परित्यक्तौ कुत्रचिद्विजने वने ।।\nअवापतुः परां पीडां क्षुत्तृड्भ्यां भृशविह्वलौ ।। २६ ।।\nसोद्वहंती निजं बालं निपतंती पदे पदे ।।\nनिःश्वसंती निजं कर्म निंदंती चकिता भृशम् ।। २७ ।।\nक्वचित्कंटकभिन्नांगी मुक्तकेशी भयातुरा ।।\nक्वचिद्व्याघ्रस्वनैर्भीता क्वचिद्व्यालैरनुद्रुता ।। २८ ।।\nभर्त्स्यमाना पिशाचैश्च वेतालैर्ब्रह्मराक्षसैः ।।\nमहागुल्मेषु धावंती भिन्नपादा क्षुराश्मभिः ।। २९ ।।\nसैवं घोरे महारण्ये भ्रमंती नृपगे हिनी ।।\nदैवात्प्राप्ता वणिङ्मार्गं गोवाजिनरसेवितम् ।। ३.३.१०.३० ।।\nगच्छंती तेन मार्गेण सुदूरमतियत्नतः ।।\nददर्श वैश्यनगरं वहुस्त्रीनरसेवितम् ।। ३१ ।।\nतस्य गोप्ता महावैश्यो नगरस्य महाजनः ।।\nअस्ति पद्माकरो नाम राजराज इवापरः ।। ३२ ।।\nतस्य वैश्यपतेः काचिद्गृहदासी नृपांगनाम् ।।\nआयांती दूरतो दृष्ट्वा तदंतिकमुपाययौ ।।३३ ।।\nसा दासी नृपतेः कांतां सपुत्रां भृशपीडिताम् ।।\nस्वयं विदितवृत्तांता स्वामिने प्रत्यदर्शयत् ।। ।। ३४ ।।\nस तां दृष्ट्वा विशां नाथो रुजार्त्तां क्लिष्टपुत्रकाम् ।।\nनीत्वा रहसि सुव्यक्तं तद्वृत्तांतमपृच्छत ।। ३५ ।।\nतया निवेदिताशेषवृत्तांतः स वणिक्पतिः ।।\nअहोकष्टमिति ज्ञात्वा निशश्वास मुहुर्मुहुः ।। ३६ ।।\nतामंतिके स्वगेहस्य संनिवेश्य रहोगृहे ।।\nवासोन्नपानशयनैर्मातृसाम्यमपूजयत् ।। ।। ३७ ।।\nतस्मिन्गृहे नृपवधूर्निवसंती सुरक्षिता ।।\nव्रणयक्ष्मादिरोगाणां न शांतिं प्रत्यपद्यत ।। ३८ ।।\nततो दिनैः कतिपयैः स बालो व्रणपीडितः ।।\nविलंघितभिषक्सत्त्वो ममार च विधेर्वशात् ।। ३९ ।।\nमृते स्वतनये राज्ञी शोकेन महतावृता ।।\nमूर्च्छिता चापतद्भूमौ गजभग्नेव वल्लरी ।। ३.३.१०.४० ।।\nदैवात्संज्ञामवाप्याथ वाष्पक्लिन्नपयोधरा ।।\nसांत्विताऽपि वणिक्स्त्रीभिर्विललाप सुदुःखिता ।। ४१ ।।\nहा ताततात हा पुत्र हा मम प्राणरक्षक ।।\nहा राजकुलपूर्णेन्दो हा ममानंदवर्धन ।। ४२ ।।\nइमामनाथां कृपणां त्वत्प्राणां त्यक्तवबांधवाम् ।।\nमातरं ते परित्यज्य क्व यातोऽसि नृपात्मज ।। ।। ४३ ।।\nइत्येभिरुदितैर्वाक्यैः शोकचिंताविवर्धकैः ।।\nविलपंतीं मृतापत्यां को नु सांत्वयितुं क्षमः ।। ४४ ।।\nएतस्मिन्समये तस्या दुःखशोकचिकित्सकः।।\nऋषभः पूर्वमाख्यातः शिवयोगी समाययौ।।४५।।\nस योगी वैश्यनाथेन सार्घहस्तेन पूजितः।।\nतस्याः सकाशमगमच्छोचन्त्या इदमब्रवीत् ।। ४६ ।।\n।। ऋषभ उवाच ।। ।।\nअकस्मात्किमहो वत्से रोरवीषि विमूढधीः ।।\nको जातः कतमो लोके को मृतो वद सांप्रतम् ।। ।। ४७ ।।\nअमी देहादयो भावास्तोयफेनसधर्मकाः ।।\nक्वचिद्भ्रांतिः क्वचिच्छांतिः स्थितिर्भवति वा पुनः ।। ४८ ।।\nअतोऽस्मिन्फेनसदृशे देहे पञ्चत्वमागते ।।\nशोकस्यानवकाशत्वान्न शोचंति विपश्चितः ।। ४९ ।।\nगुणैर्भूतानि सृज्यंते भ्राम्यंते निजकर्मभिः ।।\nकालेनाथ विकृष्यंते वासनायां च शेरते ।। ३.३.१०.५० ।।\nमाययोत्पत्तिमायांति गुणाः सत्त्वादयस्त्रयः ।।\nतैरेव देहा जायंते जातास्तल्लक्षणाश्रयाः ।। ५१ ।।\nदेवत्वं यानि सत्त्वेन रजसा च मनुष्यताम् ।।\nतिर्यक्त्वं तमसा जंतुर्वासनानुगतोवशः ।। ५२ ।।\nसंसारे वर्तमानेस्मिञ्जंतुः कर्मानुबन्धनात् ।।\nदुर्विभाव्यां गतिं याति सुखदुःखमयीं मुहुः ।। ५३ ।।\nअपि कल्पायुषां तेषां देवानां तु विपर्ययः ।।\nअनेकामयबद्धानां का कथा नरदेहिनाम् ।। ५४ ।।\nकेचिद्वदंति देहस्य कालमेव हि कारणम् ।।\nकर्म केचिद्गुणान्केचिद्देहः साधारणो ह्ययम् ।। ५५ ।।\nकालकर्मगुणाधानं पञ्चात्मकमिदं वपुः ।।\nजातं दृष्ट्वा न हृष्यंति न शोचंति मृतं बुधाः ।। ५६ ।।\nअव्यक्ते जायते जंतुरव्यक्ते च प्रलीयते ।।\nमध्ये व्यक्तवदाभाति जलबुद्बुदसन्निभः ।। ५७ ।।\nयदा गर्भगतो देही विनाशः कल्पितस्तदा ।।\nदैवाज्जीवति वा जातो म्रियते सहसैव वा ।। ५८ ।।\nगर्भस्था एव नश्यंति जातमात्रास्तथा परे ।।\nक्वचिद्युवानो नश्यंति म्रियंते केपि वार्धके ।। ५९ ।।\nयादृशं प्राक्तनं कर्म तादृशं विंदते वपुः ।।\nभुंक्ते तदनुरूपाणि सुखदुःखानि वै ह्यसौ ।। ३.३.१०.६० ।।\nमायानुभावेरितयोः पित्रोः सुरतसंभ्रमात् ।।\nदेह उत्पद्यते कोपि पुंयोषित्क्लीबलक्षणः ।। ६१ ।।\nआयुः सुखं च दुःख च पुण्यं पापं श्रुतं धनम् ।।\nललाटे लिखितं धात्रा वहञ्जंतुः प्रजायते ।। ६२ ।।\nकर्मणामविलंघ्यत्वात्कालस्याप्यनतिक्रमात् ।।\nअनित्यत्वाच्च भावानां न शोकं कर्तुमर्हसि ।। ६३ ।।\nक्व स्वप्ने नियतं स्थैर्यमिंद्रजाले क्व सत्यता ।।\nक्व नित्यता शरन्मेघे क्व शश्वत्त्वं कलेवरे ।। ६४ ।।\nतव जन्मान्यतीतानि शतकोट्ययुतानि च ।।\nअजानंत्याः परं तत्त्वं संप्राप्तोऽयं महाश्रमः।। ६५ ।।\nकस्यकस्यासि तनया जननी कस्यकस्य वा ।।\nकस्यकस्यासि गृहिणी भवकोटिषु वर्त्तिनी ।। ।। ६६ ।।\nपञ्चभूतात्मको देहस्त्वगसृङ्मांसबन्धनः ।।\nमेदोमज्जास्थिनिचितो विण्मूत्रश्लेष्मभाजनम् ।। ६७ ।।\nशरीरांतरमप्येतन्निजदेहोद्भवं मलम् ।।\nमत्त्वा स्वतनयं मूढे मा शोकं कर्तुमर्हसि ।। ६८ ।।\nयदि नाम जनः कश्चिन्मृत्युं तरति यत्नतः ।।\nकथं तर्हि विपद्येरन्सर्वे पूर्वे विपश्चितः।। ।। ६९ ।।\nतपसा विद्यया बुद्ध्या मन्त्रौषधिरसायनैः ।।\nअतियाति परं मृत्युं न कश्चिदपि पंडितः ।। ३.३.१०.७० ।।\nएकस्याद्य मृतिर्जंतोः श्वश्चान्यस्य वरानने ।।\nतस्मादनित्यावयवे न त्वं शोचितुमर्हसि ।। ७१ ।।\nनित्यं सन्निहितो मृत्युः किं सुखं वद देहिनाम् ।।\nव्याघ्रे पुरः स्थिते ग्रासः पशूनां किं नु रोचते ।। ७२ ।।\nअतो जन्मजरां जेतुं यदीच्छसि वरानने ।।\nशरणं व्रज सर्वेशं मृत्युंजयमुमापतिम् ।। ७३ ।।\nतावन्मृत्युभयं घोरं तावज्जन्मजराभयम् ।।\nयावन्नो याति शरणं देही शिवपदांबुजम् ।। ७४ ।।\nअनुभूयेह दुःखानि संसारे भृशदारुणे ।।\nमनो यदा वियुज्येत तदा ध्येयो महेश्वरः ।। ७५ ।।\nमनसा पिबतः पुंसः शिवध्यानरसामृतम् ।।\nभूयस्तृष्णा न जायेत संसारविषयासवे ।। ७६ ।।\nविमुक्तं सर्वसंगैश्च मनो वैराग्ययंत्रितम् ।।\nयदा शिवपदे मग्नं तदा नास्ति पुनर्भवः ।। ७७ ।।\nतस्मादिदं मनो भद्रे शिवध्यानैकसाधनम् ।।\nशोकमोहसमाविष्टं मा कुरुष्व शिवं भज ।। ७८ ।।\n।। सूत उवाच ।। ।।\nइत्थं सानुनयं राज्ञी बोधिता शिवयोगिना ।।\nप्रत्याचष्ट गुरोस्तस्य प्रणम्य चरणां बुजम् ।। ७९ ।।\n।। राज्ञ्युवाच ।। ।।\nभगवन्मृतपुत्रायास्त्यक्तायाः प्रियबन्धुभिः ।।\nमहारोगातुराया मे का गतिर्मरणं विना ।। ३.३.१०.८० ।।\nअतोऽहं मर्तुमिच्छामि सहैव शिशुनाऽमुना ।।\nकृतार्थाहं यदद्य त्वामपश्यं मरणोन्मुखी ।। ८१ ।।\n।। सूत उवाच ।। ।।\nइति तस्या वचः श्रुत्वा शिवयोगी दयानिधिः ।।\nपूर्वोपकारं संस्मृत्य मृतस्यांतिकमाययौ ।। ८२ ।।\nस तदा भस्म संगृह्य शिवमन्त्राभिमंत्रितम् ।।\nविदीर्णे तन्मुखे क्षिप्त्वा मृतं प्राणैरयोजयत् ।। ८३ ।।\nस बालः संगतः प्राणैः शनैरुन्मील्य लोचने ।।\nप्राप्तपूर्वेन्द्रियबलो रुरोद स्तन्यकांक्षया ।। ८४ ।।\nमृतस्य पुनरुत्थानं वीक्ष्य बालस्य विस्मिताः ।।\nजना मुमुदिरे सर्वे नगरेषु पुरोगमाः ।।८५।।\nअथानंदभरा राज्ञी विह्वलोन्मत्तलोचना ।।\nजग्राह तनयं शीघ्रं बाष्पव्याकुललोचना ।।८६।।\nउपगुह्य तदा तन्वी परमानंदनिर्वृता ।।\nन वेदात्मानमन्यं वा सुषुप्तेव परिश्रमात् ।। ८७ ।।\nपुनश्च ऋषभो योगी तयोर्मातृकुमारयोः ।।\nविषव्रणयुतं देहं भस्मनैव परामृशत् ।। ८८ ।।\nतौ च तद्भस्मना स्पृष्टौ प्राप्तदिव्यकलेवरौ ।।\nदेवानां सदृशं रूपं दधतुः कांतिभूषितम्।। ८९ ।।\nसंप्राप्ते त्रिदिवैश्वर्ये यत्सुखं पुण्यकर्मणाम् ।।\nतस्माच्छतगुणं प्राप सा राज्ञी सुखमुत्तमम् ।। ३.३.१०.९० ।।\nतां पादयोर्निपतितामृषभः प्रेमविह्वलः ।।\nउत्थाप्याश्वासयामास दुःखैर्मुक्तामुवाच ह ।। ९१ ।।\nअयि वत्से महाराज्ञि जीवत्वं शाश्वतीः समाः ।।\nयावज्जीवसि लोकेस्मिन्न तावत्प्राप्स्यसे जराम् ।। ९२ ।।\nएष ते तनयः साध्वि भद्रायुरिति नामतः ।।\nख्यातिं यास्यति लोकेषु  निजं राज्यमवाप्स्यति ।। ।। ९३ ।।\nअस्य वैश्यस्य सदने तावत्तिष्ठ शुचिस्मिते ।।\nयावदेष कुमारस्ते प्राप्तविद्यो भविष्यति ।। ९४ ।।\nसूत उवाच।। ।। ।।\nइति तामृषभो योगी तं च राजकुमारकम् ।।\nसंजीव्य भस्मवीर्येण ययौ देशान्यथेप्सितान्।। ९५ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भद्राय्वाख्याने ऋषभयोगिना भद्रायुजीवनं नाम दशमोऽध्यायः ।। ।। १० ।।"
  }
]
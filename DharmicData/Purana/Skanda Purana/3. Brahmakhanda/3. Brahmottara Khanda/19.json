[
  {
    "text": "।। सूत उवाच ।। ।।\nएवं महाव्रतं तस्याश्चरंत्या गुरुसन्निधौ ।।\nसंवत्सरो व्यतीयाय नियमासक्तचेतसः ।। १ ।।\nसंवत्सरांते सा बाला तत्रैव पितृमंदिरे ।।\nचकारोद्यापनं सम्यग्विप्रभोजनपूर्वकम् ।। २ ।।\nदत्त्वा च दक्षिणां तेभ्यो ब्राह्मणेभ्यो यथार्हतः ।।\nविसृज्य तान्नमस्कृत्य पितृभ्यामभिनंदिता ।। ३ ।।\nउपोषिता स्वयं तस्मिन्दिने नियममाश्रिता ।।\nजजाप परमं मंत्रमुपदिष्टं महात्मना ।। ४ ।।\nअथ प्रदोषसमये प्राप्ते संपूज्य शंकरम् ।।\nतस्मिन्गृहांतिकमठे गुरोस्तस्य च सन्निधौ ।। ५ ।।\nजपार्चनरता साध्वी ध्यायती परमेश्वरम् ।।\nतस्मिञ्जागरणे रात्रावुपविष्टा शिवांतिके ।। ६ ।।\nयुग्मम् ।।\nतस्यां रात्रौ तया सार्धं स मुनिर्जगदंबिकाम् ।।\nजपध्यान तपोभिश्च तोषयामास पार्वतीम्।। ७ ।।\nतस्याश्च भक्त्या व्रतभाविताया मुनेस्तपोयोगसमाधिना च ।।\nतुष्टा भवानी जगदेकमाता प्रादुर्बभूवा कृतसांद्रमूर्तिः ।। ८ ।।\nप्रादुर्भूता यदा गौरी तयोरग्रे जगन्मयी ।।\nअन्धोऽपि तत्क्षणादेव मुनिः प्राप दृशोर्द्वयम् ।। ९ ।।\nतां वीक्ष्य जगतां धात्रीमाविर्भूतां पुरःस्थिताम् ।।\nनिपेततुस्तत्पदयोः स मुनिः सा च कन्यका ।। ३.३.१९.१० ।।\nतौ भक्तिभावोच्छ्वसितामलाशयावानंदबाष्पोक्षित सर्वगात्रौ ।।\nउत्थाप्य देवी कृपया परिप्लुता प्रेम्णा बभाषे मृदुवल्गुभाषिणी ।। ११ ।।\n।। देव्युवाच ।। ।।\nप्रीतास्मि ते मुनिश्रेष्ठ वत्से प्रीतास्मि तेऽनघे ।।\nकिं वा ददाम्यभिमतं देवानामपि दुर्लभम् ।। १२ ।।\n।। मुनिरुवाच ।। ।।\nएषा तु शारदा नाम कन्या तु गतभतृका ।।\nमया प्रतिश्रुतं चास्यै तुष्टेन गतचक्षुषा ।। १३ ।।\nसह भर्त्रा चिरं कालं विहृत्य सुतमुत्तमम् ।।\nलभस्वेति मया प्रोक्तं सत्यं कुरु नमोऽस्तु ते ।। १४ ।।\n।। श्रीदेव्युवाच ।। ।।\nएषा पूर्वभवे बाला द्राविडस्य द्विजन्मनः ।।\nआसीद्द्वितीया दयिता भामिनी नाम विश्रुता ।। १५ ।।\nसा भर्तृप्रेयसी नित्यं रूपमाधुर्यपेशला ।।\nभर्तारं वशमानिन्ये रूपवश्यादिकैतवैः । १६ ।।\nअस्यां चासक्तहृदयः स विप्रो मोहयंत्रितः ।।\nकदाचिदपि नैवागाज्ज्येष्ठपत्नीं पतिव्रताम् ।। १७ ।।\nअनभ्यागमनाद्भर्तुः सा नारी पुत्रवर्जिता ।।\nसदा शोकेन संतप्ता कालेन निधनं गता ।। १८ ।।\nअस्या गृहसमीपस्थो यः कश्चिद्ब्राह्मणो युवा ।।\nइमां वीक्ष्याथ चार्वंगीं कामार्तः करमग्रहीत् ।। १९ ।।\nअनया रोषताम्राक्ष्या स विप्रस्तु निवारितः ।।\nइमां स्मरन्दिवानक्तं निधनं प्रत्यपद्यत ।। ३.३.१९.२० ।।\nएषा संमोह्य भर्तारं ज्येष्ठपत्न्यां पराङ्मुखम् ।।\nचकार तेन पापेन भवेस्मिन्विधवाऽभवत् ।। २१ ।।\nयाः कुर्वंति स्त्रियो लोके जायापत्योश्च विप्रियम् ।।\nतासां कौमारवैधव्यमेकविंशतिजन्मसु ।। २२ ।।\nयदेतया पूर्वभवे मत्पूजा महती कृता ।।\nतेन पुण्येन तत्पापं नष्टं सर्वं तदैव हि ।। २३ ।।\nयो विप्रो विरहार्तः सन्मृतः कामविमोहितः ।।\nसोऽस्याः पाणिग्रहं कृत्वा भवेस्मिन्निधनं गतः ।। २४ ।।\nप्राग्जन्मपतिरेतस्याः पांड्यराष्ट्रेषु सोऽधुना ।।\nजातो विप्रवरः श्रीमान्सदारः सपरिच्छदः ।। २५ ।।\nतेन भर्त्रा प्रतिनिशं सैषा प्रेम्णाभिसंगता ।।\nस्वप्ने रतिसुखं यातु श्रेष्ठं जागरणादपि ।।२६।।\nषष्ट्युत्तरत्रिशतयोजनदूरसंस्थो देशादितो द्विजवरः स च कर्मगत्या ।।\nएनां वधूं प्रतिनिशं मनसोभिरामां स्वप्नेषु पश्यति चिरं रतिमादधानः ।। २७ ।।\nसैषा वै स्वप्नसंगत्या पत्युः प्रतिनिशं सती ।।\nकालेन लप्स्यते पुत्रं वेदवेदांगपारगम् ।। २८ ।।\nएतस्यां तनयं जातमात्मनश्चिरसंगमात् ।।\nसोऽपि विप्रोऽनिशं स्वप्ने द्रक्ष्यति प्रेमभावितम् ।। २९ ।।\nअनयाराधिता पूर्वे भवे साहं महामुने ।।\nअस्यैव वरदानाय प्रादुर्भूतास्मि सांप्रतम् ।। ३.३.१९.३० ।।\n।। सूत उवाच ।। ।।\nअथोवाच महादेवी तां बालां प्रति सादरम् ।।\nअयि वत्से महाभागे शृणु मे परमं वचः ।। ३१ ।।\nयदा कदापि भर्त्तारं क्वापि देशे पुरातनम् ।।\nद्रक्ष्यसि स्वप्नदृष्टं प्राक्ज्ञास्यसे त्वं विचक्षणा ।। ३२ ।।\nत्वां द्रक्ष्यति स विप्रोपि सुनयां स्वप्नलक्षणाम् ।।\nतदा परस्परालापो युवयोः संभविष्यति ।। ३३ ।।\nतदा स्वतनयं भद्रे तस्मै देहि बहुश्रुतम् ।।\nफलमस्य व्रतस्याग्र्यं तस्य हस्ते समर्पय ।। ३४ ।।\nततः प्रभृति तस्यैव वशे तिष्ठ सुमध्यमे ।।\nयुवयोदैहिकः संगो माभूत्स्वप्नरतादृते ।। ३५ ।।\nकालात्पंचत्वमापन्ने तस्मिन्ब्राह्मणसत्तमे ।।\nअग्निं प्रविश्य तेनैव सह यास्यसि मत्पदम् ।। ३६ ।।\nपुत्रस्ते भविता सुभ्रु सर्वलोकमनोरमः ।।\nसंपदश्च भविष्यंति प्राप्स्यते परमं पदम् ।। ३७ ।।\n।। सूत उवाच ।। ।।\nइत्युक्त्वा त्रिजगन्माता दत्त्वा तस्यै मनोरथम् ।।\nतयोः संपश्यतोरेव क्षणेनादर्शनं गता ।। ३८ ।।\nसापि बाला वरं लब्ध्वा पार्वत्याः करुणानिधेः ।।\nअवाप परमानंदं पूजयामास तं गुरुम् ।। ३९ ।।\nतस्यां रात्र्यां व्यतीतायां स मुनिर्लब्धलोचनः ।।\nतस्याः पित्रोश्च तत्सर्वं रहस्याचष्ट धर्मवित् ।। ३.३.१९.४० ।।\nअथ सर्वानुपामंत्र्य शारदां च यशस्विनीम् ।।\nविधायानुग्रहं तेषां ययौ स्वैरगतिर्मुनिः ।। ४१ ।।\nएवं दिनेषु गच्छत्सु सा बाला च प्रतिक्षणम् ।।\nभर्तुः समागमं लेभे स्वप्ने सुख विवर्धनम् ।। ४२ ।।\nगौर्या वरप्रदानेन शारदा विशदव्रता ।।\nदधार गर्भं स्वप्नेपि भर्तुः संगानुभावतः ।। ४३ ।।\nतां श्रुत्वा भर्तृरहितां शारदां गर्भिणी सतीम्।।\nसर्वे धिगिति प्रोचुस्तां जारिणीति जगुर्जनाः ।। ४४ ।।\nसंपरेतस्य तद्भर्तुर्ये जातिकुलवबांधवाः ।।\nतां वार्तां दुःसहां श्रुत्वा ययुस्तत्पितृमंदिरम् ।। ४५ ।।\nअथ सर्वे समायाता ग्रामवृद्धाश्च पंडिताः ।।\nसमाजं चक्रिरे तत्र कुलवृद्धैः समन्वितम् ।। ४६ ।।\nअन्तर्वत्नीं समाहूय शारदां विनताननाम् ।।\nअतर्जयन्सुसंक्रुद्धाः केचिदासन्पराङ्मुखाः ।। ४७ ।।\nअयि जारिणि दुर्बुद्धे किमेतत्ते विचेष्टितम् ।।\nअस्मत्कुले सुदुष्कीर्त्तिं कृतवत्यसि बालिशे ।। ४८ ।।\nइति संतर्जयंतस्ते ग्रामवृद्धा मनीषिणः ।।\nसर्वे संमंत्रयामासुः किं कुर्म इति भाषिणः ।। ४९ ।।\nतत्रोचुः के च वृद्धास्तां बालां प्रति विनिर्दयाः ।।\nएषा पापमतिर्बाला कुलद्वयविनाशिनी। ।। ३.३.१९.५० ।।\nकृत्वास्याः केशवपनं छित्त्वा कर्णौ च नासिकाम् ।।\nनिर्वास्यतां बहिर्ग्रामात्परित्यज्य स्वगोत्रतः ।। ५१ ।।\nइति सर्वे समालोच्य तां तथा कर्तुमुद्यताः ।।\nअथांतरिक्षे संभूता शुश्रुवे वागगोचरा ।। ५२ ।।\nअनया न कृतं पापं न चैव कुलदूषणम् ।।\nव्रतभंगो न चैतस्यास्सुचरित्रेयमंगना ।। ५३ ।।\nइतः परमियं नारी जारिणीति वदंति ये ।।\nतेषां दोषविमूढानां सद्यो जिह्वा विदीर्यते ।। ५४ ।।\nइत्यंतरिक्षे जनितां वाणीं श्रुत्वाऽशरीरिणीम् ।।\nसर्वे प्रजहृषुस्तस्या जननीजनकादयः ।।५५।।\nततः ससंभ्रमाः सर्वे ग्रामवृद्धाः सभाजनाः ।।\nमुहूर्त्तं मौनमालंब्य भीतास्तस्थुरधोमुखाः ।।५६।।\nतत्र केचिदविश्वस्ता मिथ्यावाणीत्यवादिषुः।।\nतेषां जिह्वा द्विधा भिन्ना ववमुस्ते कृमीन्क्षणात् ।। ५७ ।।\nततः संपूजयामासुस्तां बालां ज्ञातिबांधवाः ।।\nबांधवाश्च स्त्रियो वृद्धाः शशंसुः साधुसाध्विति ।। ५८ ।।\nमुमुचुः केचिदानंदबाष्पबिंदून्कुलोत्तमाः।।\nकुलस्त्रियः प्रमुदितास्तामुद्दिश्य समाश्वसन् ।। ५९ ।।\nअथ तत्रापरे प्रोचुर्देवो वदति नानृतम् ।।\nकथमेषां दधौ गर्भं शीलान्न चलिता ध्रुवम् ।। ३.३.१९.६० ।।\nइति सर्वान्सभ्यजना न्संशयाविष्टचेतसः ।।\nविलोक्य वृद्धस्तत्रैको सर्वज्ञो लोकतत्त्ववित् ।। ६१ ।।\nमायामयमिदं विश्वं दृश्यते श्रूयते च यत् ।।\nकिं भाव्यं किमभाव्यं वा संसारेऽस्मिन्क्षणात्मके ।। ६२ ।।\nअनिरूप्यमभूतार्थं मायया जायते स्फुटम् ।।\nईश्वरस्य वशे माया तस्य को वेद चेष्टितम् ।। २३ ।।\nयूपकेतोश्च राजर्षेः शुक्रं निपतितं जले ।।\nसशुक्रं तज्जलं पीत्वा वेश्या गर्भं दधौ किल ।। ६४ ।।\nमुनेर्विभांडकस्यापि शुक्रं पीत्वा सहांभसा ।।\nहरिणी गर्भिणी भूत्वा ऋष्यशृंगमसूयत ।। ६५ ।।\nसुराष्ट्रस्य तथा राज्ञः करं स्पृष्ट्वा मृगांगना।।\nतत्क्षणाद्गर्भिणी भूत्वा मुनिं प्रासूत तापसम् ।। ६६ ।।\nतथा सत्यवती नारी शफरीगर्भसंभवा ।।\nतथैव महिषीगर्भो जातश्च महिषासुरः।। ६७ ।।\nतथा संति पुरा नार्यः कारुण्याद्गर्भसंभवाः।।\nतथा हि वसुदेवेन रोहिण्या स्तनयोऽभवत् ।। ६८ ।।\nदेवतानां महर्षीणां शापेन च वरेण च ।।\nअयुक्तमपि यत्कर्म युज्यते नात्र संशयः ।। ६९ ।।\nसांबस्य जठराज्जातं मुसलं मुनिशापतः ।।\nयुवनाश्वस्य गर्भोऽभून्मुनीनां मंत्रगौरवात् ।। ३.३.१९.७० ।।\nनूनमेषापि कल्याणी महर्षेः पादसेवनात् ।।\nमहाव्रतानुभावाच्च धत्ते गर्भमनिं दिता ।। ७१ ।।\nअस्मिन्नर्थे रहस्येनां सत्यं पृच्छंतु योषितः ।।\nततो निवृत्तसंदेहो भविष्यति महाजनः ।। ७२ ।।\nततस्तद्वचनादेव तामपृच्छन्स्त्रियो मिथः ।।\nताभ्यः शशंस तत्सर्वं सा स्ववृत्तं महाद्भुतम् ।। ७३ ।।\nविजानंतस्ततः सर्वे मानयित्वा च तां सतीम् ।।\nमोदमानाः प्रशंसंतः प्रययुः स्वं स्वमालयम्।। ७४ ।।\nअथ काले शुभे प्राप्ते शारदा विमलाशया ।।\nअसूत तनयं बाला बालार्कसमतेजसम् ।। ७५ ।।\nस कुमारो महोदारलक्षणः कमलेक्षणः ।।\nअवाप्य महतीं विद्यां बाल्य एव महामतिः ।। ७६ ।।\nअथोपनीतो गुरुणा काले लोकमनोरमः ।।\nस शारदेय एवेति लोके ख्याति मवाप ह ।। ७७ ।।\nऋग्वेदमष्टमे वर्षे नवमे यजुषां गणम् ।\nदशमे सामवेदं च लीलयाध्यगमत्सुधीः ।। ७८ ।।\nअथ त्रिलोकमहिते संप्राप्ते शिवपर्वणि ।।\nगोकर्णं प्रययुः सर्वे जनाः सर्वनिवासिनः ।। ७९ ।।\nशारदापि स्वपुत्रेण गोकर्णं प्रययौ सती ।। ३.३.१९.८० ।।\nतत्रापश्यत्समायातं सदा स्वप्नेषु लक्षितम् ।।\nपूर्वजन्मनि भर्त्तारं द्विजबंधुजनावृतम् ।। ८१ ।।\nतं दृष्ट्वा प्रेमनिर्विण्णा पुलकांकितविग्रहा ।।\nनिरुद्धबाष्पप्रसरा तस्थौ तन्न्यस्तलोचना ।। ८२ ।।\nस च विप्रोऽपि तां दृष्ट्वा रूपलक्षणलक्षिताम्।।\nस्वप्ने सदा भुज्यमानामात्मनो रतिदायिनीम् । ८३ ।।\nतं कुमारमपि स्वप्ने दृष्ट्वा चात्म शरीरजम् ।।\nविलोक्य विस्मयाविष्टस्तदंतिकमुपाययौ ।। ८४ ।।\nभद्रे त्वां प्रष्टुमिच्छामि यत्किंचिन्मनसि स्थितम् ।।\nइति प्रथममाभाष्य रहः स्थानं निनाय ताम्।। ८५।।\nका त्वं कथय वामोरु कस्य भार्यासि सुव्रते ।।\nको देशः कस्य वा पुत्री किन्नामेत्यब्रवीच्च ताम् ।। ८६ ।।\nइति तेन समापृष्टा सा नारी बाष्पलोचना ।।\nव्याजहारात्मनोवृत्तं बाल्ये वैधव्यकारणम् ।। ८७ ।।\nपुनः पप्रच्छ तां बालां पुत्रः कस्यायमुत्तमः ।।\nकथं धृतो वा जठरे बालोऽयं चंद्रसन्निभः ।। ८८ ।।\n। शारदोवाच ।। ।।\nएष मे तनयः स्वामिन्सर्वविद्याविशारदः।।\nशारदेय इति प्रोक्तो मम नाम्नैव कल्पितः ।। ६९ ।।\nइति तस्या वचः श्रुत्वा विहस्य ब्राह्मणोत्तमः ।।\nप्रोवाच कष्टात्कष्टं हि चरितं तव भामिनि ।। ३.३.१९.९० ।।\nपाणिग्रहणमात्रं ते कृत्वा भर्त्ता मृतः किल ।।\nकथं चायं सुतो जातस्तस्य कारणमुच्यताम् ।। ९१ ।।\nइति तेनोदितां वाणीमाकर्ण्यातीव लज्जिता ।।\nक्षणं चाश्रुमुखी भूत्वा धैर्यादित्थमभाषत ।। ९२ ।।\n।। शारदोवाच ।। ।।\nतदलं परिहासोक्त्या त्वं मां वेत्सि महामते ।।\nत्वामहं वेद्मि चार्थेऽस्मिन्प्रमाणं मन आवयोः ।। ९३ ।।\nइत्युक्त्वा सर्वमावेद्य देव्या दत्तं वरादिकम् ।।\nव्रतस्यार्धं कुमारं तं ददौ तस्मै धृतव्रतम् ।। ९४ ।।\nसोऽपि प्रमुदितो विप्रः कुमारं प्रतिगृह्य तम्।।\nपित्रोरनुमतेनैव तां निनाय निजालयम् ।। ९५ ।।\nसापि स्थित्वा बहून्मासांस्तस्य विप्रस्य मंदिरे ।।\nतस्मिन्कालवशं प्राप्ते प्रविश्याग्निं तमन्वगात् ।। ९६ ।।\nततस्तौ दंपती भूत्वा विमानं दिव्यमास्थितौ ।।\nदिव्यभोगसमायुक्तौ जग्मतुः शिवमंदिरम् ।। ९७ ।।\nइत्येततत्पुण्यमाख्यानं मया समनुवर्णितम् ।।\nपठतां शृण्वतां सम्यग्भुक्तिमुक्तिफलप्रदम् ।। ९८ ।।\nआयुरारोग्यसंपत्तिधनधत्यविवर्द्धनम् ।।\nस्त्रीणां मंगलसौभाग्यसंतानसुखसाधनम् ।। ९९ ।।\nएतन्महाख्यानमघौघनाशनं गौरीमहेशव्रतपुण्यकीर्तनम् ।।\nभक्त्या सकृद्यः शृणुयाच्च कीर्त्तयेद्भुक्त्वा स भोगान्पदमेति शाश्वतम् ।। ३.३.१९.१०० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे शारदाख्यानवर्णनं नामैकोनविंशोऽध्यायः ।। १९ ।।"
  }
]
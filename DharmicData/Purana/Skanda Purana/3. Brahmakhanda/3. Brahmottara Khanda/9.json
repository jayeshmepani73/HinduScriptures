[
  {
    "text": "।। ऋषय ऊचुः ।। ।।\nसाधुसाधु महाभाग त्वया कथितमुत्तमम् ।।\nआख्यानं पुनरन्यत्र विचित्रं वक्तुमर्हसि ।। १ ।।\n।। सूत उवाच ।। ।।\nविदर्भविषये पूर्वमासीदेको द्विजोत्तमः ।।\nवेदमित्र इति ख्यातो वेद शास्त्रार्थवित्सुधीः ।। २ ।।\nतस्यासीदपरो विप्रः सखा सारस्वताह्वयः ।।\nतावुभौ परमस्निग्धावेकदेशनिवासिनौ ।। ३ ।।\nवेदमित्रस्य पुत्रोऽभूत्सुमेधा नाम सुव्रतः ।।\nसारस्वतस्य तनयः सोमवानिति विश्रुतः ।। ४ ।।\nउभौ सवयसौ बालौ समवेषौ समस्थिती ।।\nसमं च कृतसंस्कारौ सम विद्यौ बभूवतुः ।। ५ ।।\nसांगानधीत्य तौ वेदांस्तर्कव्याकरणानि च ।।\nइतिहासपुराणानि धर्मशास्त्राणि कृत्स्नशः ।। ६ ।।\nसर्वविद्याकुशलिनौ बाल्य एव मनीषिणौ ।।\nप्रहर्षमतुलं पित्रोर्ददतुः सकलैर्गुणैः ।। ७ ।।\nतावेकदा स्वतनयौ तावुभौ ब्राह्मणोत्तमौ ।।\nआहूयावोचतां प्रीत्या षोड शाब्दौ शुभाकृती ।। ८ ।।\nहे पुत्रकौ युवां बाल्ये कृतविद्यौ सुवर्चसौ ।।\nवैवाहिकोयं समयो वर्तते युवयोः समम् ।। ९ ।।\nइमं प्रसाद्य राजानं विदर्भेशं स्वविद्यया ।।\nततः प्राप्य धनं भूरि कृतोद्वाहौ भविष्यथः ।। ३.३.९.१० ।।\nएवमुक्तौ सुतौ ताभ्यां तावुभौ द्विजनंदनौ ।।\nविदर्भराजमासाद्य समतोषयतां गुणैः ।। ११ ।।\nविद्यया परितुष्टाय तस्मै द्विजकुमारकौ ।।\nविवाहार्थं कृतोद्योगौ धनहीनावशंसताम् ।। १२ ।।\nतयोरपि मतं ज्ञात्वा स विदर्भमहीपतिः ।।\nप्रहस्य किंचित्प्रोवाच लोकतत्त्वविवित्सया ।। १३ ।।\nआस्ते निषधराजस्य राज्ञी सीमंतिनी सती ।।\nसोमवारे महादेवं पूजयत्यंबिकायुतम्।।१४।।\nतस्मिन्दिने सपत्नीकान्द्विजाग्र्यान्वेदवित्तमान्।।\nसंपूज्य परया भक्त्या धनं भूरि ददाति च।।१५।।\nअतोऽत्र युवयोरैको नारीविभ्रमवेषधृक्।।\nएकस्तस्या पतिर्भूत्वा जायेतां विप्रदंपती।।१६।।\nयुवां वधूवरौ भूत्वा प्राप्य सीमंतिनीगृहम्।।\nभुक्त्वा भूरि धनं लब्ध्वा पुनर्यातं ममांमतिकम् ।। १७ ।।\nइति राज्ञा समादिष्टौ भीतौ द्विजकुमारकौ ।।\nप्रत्यूचतुरिदं कर्म कर्तुं नौ जायते भयम् ।। १८ ।।\nदेवतासु गुरौ पित्रोस्तथा राजकुलेषु च ।।\nकौटिल्यमाचरन्मोहात्सद्यो नश्यति सान्वयः ।। १९ ।।\nकथमंतर्गृहं राज्ञां छद्मना प्रविशेत्पुमान् ।।\nगोप्यमानमपिच्छद्म कदाचित्ख्यातिमेष्यति ।। ३.३.९.२० ।।\nये गुणाः साधिताः पूर्वं शीलाचारश्रुतादिभिः ।।\nसद्यस्ते नाशमायांति कौटिल्य पथगामिनः ।। २१ ।।\nपापं निंदा भयं वैरं चत्वार्येतानि देहिनाम् ।।\nछद्ममार्गप्रपन्नानां तिष्ठंत्येव हि सर्वदा ।। २२ ।।\nअत आवां शुभाचारौ जातौ च शुचिनां कुले ।।\nवृत्तं धूर्तजनश्लाघ्यं नाश्रयावः कदाचन ।। २३ ।।\n।। राजोवाच ।। ।।\nदैवतानां गुरूणां च पित्रोश्च पृथिवीपतेः ।।\nशासनस्याप्यलंघ्यत्वात्प्रत्यादेशो न कर्हिचित् ।। २४ ।।\nएतैर्यद्यत्समादिष्टं शुभं वा यदि वाऽशुभम् ।।\nकर्तव्यं नियतं भीतैरप्रमत्तैर्बुभूषुभिः ।। ।। २५ ।।\nअहो वयं हि राजानः प्रजा यूयं हि संमताः ।।\nराजाज्ञया प्रवृत्तानां श्रेयः स्यादन्यथा भयम् ।। २६ ।।\nअतो मच्छासनं कार्यं भव द्भ्यामविलंबितम् ।।\nइत्युक्तौ नरदेवेन तौ तथेत्यूचतुर्भयात् ।। २७ ।।\nसारस्वतस्य तनयं सामवन्तं नराधिपः ।।\nस्त्रीरूपधारिणं चक्रे वस्त्राकल्पां जनादिभिः ।। २८ ।।\nस कृत्रिमोद्भूतकलत्रभावः प्रयुक्तकर्णाभरणांगरागः ।।\nस्निग्धाञ्जनाक्षः स्पृहणीयरूपो बभूव सद्यः प्रमदोत्तमाभः ।। २९ ।।\nतावुभौ दंपती भूत्वा द्विजपुत्रौ नृपाज्ञया ।।\nजग्मतुर्नैषधं देशं यद्वा तद्वा भवत्विति ।। ३.३.९.३० ।।\nउपेत्य राजसदनं सोमवारे द्विजोत्तमैः ।।\nसपत्नीकैः कृतातिथ्यौ धौतपादौ बभूवतुः ।। ३१ ।।\nसा राज्ञी ब्राह्मणान्सर्वानुपविष्टान्वरासने ।।\nप्रत्येकमर्चयांचक्रे सपत्नीकान्द्विजोत्तमान्।। ३२ ।।\nतौ च विप्रसुतौ दृष्ट्वा प्राप्तौ कृतकदंपती ।।\nज्ञात्वा किंचिद्विहस्याथ मेने गौरीमहेश्वरौ ।। ३३ ।।\nआवाह्य द्विजमुख्येषु देवदेवं सदाशिवम् ।।\nपत्नीष्वावाहयामास सा देवीं जगदंबिकाम् ।। ३४ ।।\nगन्धैर्माल्यैः सुरभिभिर्धूपैर्नीराजनैरपि ।।\nअर्चयित्वा द्विजश्रेष्ठान्नमश्चक्रे समाहिता ।। ३५ ।।\nहिरण्मयेषु पात्रेषु पायसं घृतसंयुतम् ।।\nशर्करामधुसंयुक्तं शाकैर्जुष्टं मनोरमैः ।। ३६ ।।\nगंधशाल्योदनैर्हृद्यैर्मोदकापूपराशिभिः ।।\nशष्क्रुलीभिश्च संयावैः कृसरैर्माषपक्वकैः ।। ३७ ।।\nतथान्यैरप्यसंख्यातैर्भक्ष्यैर्भोज्यैर्मनोरमैः ।।\nसुगन्धैः स्वादुभिः सूपैः पानीयैरपि शीतलैः ।। ३८ ।।\nक्लृप्तमन्नं द्विजा  -ग्र्येभ्यः सा भक्त्या पर्यवेषयत् ।।\nदध्योदनं निरुपमं निवेद्य समतोषयत् ।। ३९ ।।\nभुक्तवत्सु द्विजाग्र्येषु स्वाचांतेषु नृपांगना ।।\nप्रणम्य दत्त्वा तांबूलं दक्षिणां च यथार्हतः ।। ३.३.९.४० ।।\nधेनूर्हिरण्यवासांसि रत्नस्रग्भूषणानि च ।।\nदत्त्वा भूयो नमस्कृत्य विससर्ज द्विजोत्तमान् ।। ४१ ।।\nतयोर्द्वयोर्भूसुरवर्यपुत्रयोरेकस्त्तया हैमवतीधियार्चितः ।।\nएको महादेवधियाभिपूजितः कृतप्रणामौ ययतुस्तदाज्ञया ।। ४२ ।।\nसा तु विस्मृतपुंभावा तस्मिन्नेव द्विजोत्तमे ।।\nजातस्पृहा मदोत्सिक्ता कन्दर्पविवशाब्रवीत् ।। ४३ ।।\nअंयि नाथ विशालाक्ष सर्वावयवसुन्दर ।।\nतिष्ठतिष्ठ क्व वा यासि मां न पश्यसि ते प्रियाम् ।। ४४ ।।\nइदमग्रे वनं रम्यं सुपुष्पितमहाद्रुमम् ।।\nअस्मिन्विहर्तुमिच्छामि त्वया सह यथासुखम् ।। ४५ ।।\nइत्थं तयोक्तमाकर्ण्य पुरोऽगच्छद्द्विजात्मजः ।।\nविचिंत्य परिहासोक्तिं गच्छति स्म यथा पुरा ।। ४६ ।।\nपुनरप्याह सा बाला तिष्ठतिष्ठ क्व यास्यसि।।\nदुरुत्सहस्मरावेशां परिभोक्तुमुपेत्य माम् ।। ४७ ।।\nपरिष्वजस्व मां कांतां पाययस्व तवाधरम् ।।\nनाहं गंतुं समर्थास्मि स्मरबाणप्रपीडिता ।। ।। ४८ ।।\nइत्थमश्रुतपूर्वां तां निशम्य परिशंकितः ।।\nआयांतीं पृष्ठतो वीक्ष्य सहसा विस्मयं गतः ।।४९।।\nकैषा पद्मपलाशाक्षी पीनोन्नतपयोधरा ।।\nकृशोदरी बृहच्छ्रोणी नवपल्लवकोमला ।। ३.३.९.५० ।।\nस एव मे सखा किन्नु जात एव वरांगना ।।\nपृच्छाम्येनमतः सर्वमिति संचिन्त्य सोऽब्रवीत् ।।५१।।\nकिमपूर्व इवाभाषि सखे रूपगुणादिभिः ।।\nअपूर्वं भाषसे वाक्यं कामिनीव समाकुला ।। ५२ ।।\nयस्त्वं वेदपुराणज्ञो ब्रह्मचारी जितेंद्रियः ।।\nसारस्वतात्मजः शांतः कथमेवं प्रभाषसे ।। ५३ ।।\nइत्युक्ता सा पुनः प्राह नाहमस्मि पुमान्प्रभो ।।\nनाम्ना सामवती बाला तवास्मि रतिदायिनी।। ५४ ।।\nयदि ते संशयः कांत ममांगानि विलोकय ।।\nइत्युक्तः सहसा मार्गे रहस्येनां व्यलोकयत् ।।५५।।\nतामकृत्रिमधम्मिल्लां जवनस्तनशोभिनीम् ।।\nसुरूपां वीक्ष्य कामेन किंचिद्व्याकुलतामगात् ।। ५६ ।।\nपुनः संस्तभ्य यत्नेन चेतसो विकृतिं बुधः ।।\nमुहूर्तं विस्मयाविष्टो न किंचित्प्रत्यभाषत ।। ५७ ।।\n।। सामवत्युवाच ।। ।।\nगतस्ते संशयः कश्चित्तर्ह्यागच्छ भजस्व माम् ।।\nपश्येदं विपिनं कांत परस्त्रीसुरतोचितम् ।। ५८ ।।\n।। सुमेधा उवाच ।। ।।\nमैवं कथय मर्यादां मा हिंसीर्मदमत्तवत् ।।\nआवां विज्ञातशास्त्रार्थौ त्वमेवं भाषसे कथम् ।।५९।।\nअधीतस्य च शास्त्रस्य विवेकस्य कुलस्य च ।।\nकिमेष सदृशो धर्मो जारधर्मनिषेवणम् ।। ३.३.९.६० ।।\nन त्वं स्त्री पुरुषो विद्वाञ्जानीह्यात्मानमात्मना ।।\nअयं स्वयंकृतोऽनर्थ आवाभ्यां यद्विचेष्टितम् ।। ६१ ।।\nवंचयित्वात्मपितरौ धूर्त्तराजानुशासनात् ।।\nकृत्वा चानुचितं कर्म तस्यैतद्भुज्यते फलम् ।। ६२ ।।\nसर्वं त्वनुचितं कर्म नृणां श्रेयोविनाशनम् ।।\nयस्त्वं विप्रात्मजो विद्वान्गतः स्त्रीत्वं विगर्हितम् ।। ६३ ।।\nमार्गं त्यक्त्वा गतोऽरण्यं नरो विध्येत कण्टकैः ।।\nबलार्द्धिस्येत वा हिंस्रैर्यदा त्यक्तसमा गमः ।। ६४ ।।\nएवं विवेकमाश्रित्य तूष्णीमेहि स्वयं गृहम् ।।\nदेवद्विजप्रसादेन स्त्रीत्वं तव विलीयते ।। ६५ ।।\nअथवा दैवयोगेन स्त्रीत्वमेव भवेत्तव ।।\nपित्रा दत्ता मया साकं रंस्यसे वरवर्णिनि ।। ६६ ।।\nअहो चित्रमहो दुःखमहो पापबलं महत् ।।\nअहो राज्ञः प्रभावोयं शिवाराधनसंभृतः ।। ६७ ।।\nइत्युक्ताप्यसकृत्तेन सा वधूरतिविह्वला ।।\nबलेन तं समालिंग्य चुचुंबाधरपल्लवम् ।। ६८ ।।\nधर्षितोपि तया धीरः सुमेधा नूतनस्त्रियम् ।।\nयत्नादानीय सदनं कृत्स्नं तत्र न्यवेदयत् ।। ६९ ।।\nतदाकर्ण्याथ तौ विप्रौ कुपितौ शोकविह्वलौ ।।\nताभ्यां सह कुमाराभ्यां वैदर्भांतिकमीयतुः ।। ३.३.९.७० ।।\nततः सारस्वतः प्राह राजानं धूर्तचेष्टितम् ।।\nराजन्ममात्मजं पश्य तव शासनयंत्रितम् ।। ७१ ।।\nएतौ तवाज्ञावशगौ चक्रतुः कर्म गर्हितम् ।।\nमत्पुत्रस्तत्फलं भुंक्ते स्त्रीत्वं प्राप्य जुगुप्सितम्।। ७२ ।।\nअद्य मे संततिर्नष्टा निराशाः पितरो मम ।।\nनापुत्रस्य हि लोकोस्ति लुप्तपिंडादिसंस्कृतेः ।। ७३ ।।\nशिखोपवीतमजिनं मौजीं दंडं कमंडलुम् ।।\nब्रह्मचर्योचितं चिह्नं विहायेमां दशां गतः ।। ७४ ।।\nब्रह्मसूत्रं च सावित्रीं स्नानं संध्यां जपार्चनम् ।।\nविसृज्य स्त्रीत्वमाप्तोस्य का गतिर्वद पार्थिव ।। ७५ ।।\nत्वया मे संततिर्नष्टा नष्टो वेदपथश्च मे ।।\nएकात्मजस्य मे राजन्का गतिर्वद शाश्वती ।। ७६ ।।\nइति सारस्वतेनोक्तं वाक्यमाकर्ण्य भूपतिः ।।\nसीमंतिन्याः प्रभावेण विस्मयं परमं गतः ।। ७७ ।।\nअथ सर्वान्समाहूय महर्षीनमितद्युतीन्।।\nप्रसाद्य प्रार्थयामास तस्य पुंस्त्वं महीपतिः ।। ७८ ।।\nतेऽबुवन्नथ पार्वत्याः शिवस्य च समीहितम् ।।\nतद्भक्तानां च माहात्म्यं कोन्यथा कर्तुमीश्वरः ।। ७९ ।।\nअथ राजा भरद्वाजमादाय मुनिपुंगवम् ।।\nताभ्यां सह द्विजाग्र्याभ्यां तत्सुताभ्यां समन्वितः ।। ३.३.९.८० ।।\nअंबिकाभवनं प्राप्य भरद्वाजोपदेशतः ।।\nतां देवीं नियमैस्तीव्रैरुपास्ते स्म महानिशि ।। ८१ ।।\nएवं त्रिरात्रं सुविसृष्टभोजनः स पार्वतीध्यान रतो महीपतिः ।।\nसम्यक्प्रणामैर्विविधैश्च संस्तवैर्गौरीं प्रपन्नार्तिहरामतोषयत् ।। ८२ ।।\nततः प्रसन्ना सा देवी भक्तस्य पृथिवीपतेः ।।\nस्वरूपं दर्शयामास चंद्रकोटिसमप्रभम् ।। ८३ ।।\nअथाह गौरी राजानं किं ते ब्रूहि समीहितम् ।।\nसोऽप्याह पुंस्त्वमेतस्य कृपया दीयतामिति ।। ८४ ।।\nभूयोप्याह महादेवी मद्भक्तैः कर्म यत्कृतम् ।।\nशक्यते नान्यथा कर्तुं वर्षायुतशतैरपि ।। ८५ ।।\n।। राजोवाच ।। ।।\nएकात्मजो हि विप्रोयं कर्मणा नष्टसंततिः ।।\nकथं सुखं प्रपद्येत विना पुत्रेण तादृशः ।। ८६ ।।\n।। देव्युवाच ।। ।।\nतस्यान्यो मत्प्रसादेन भविष्यति सुतोत्तमः ।।\nविद्या विनयसंपन्नो दीर्घायुरमलाशयः ।। ८७ ।।\nएषा सामवती नाम सुता तस्य द्विजन्मनः ।।\nभूत्वा सुमेधसः पत्नी कामभोगेन युज्यताम् ।। ८८ ।।\nइत्युक्त्वांतर्हिता देवी ते च राजपुरोगमाः ।।\nगताः स्वंस्वं गृहं सर्वे चक्रुस्तच्छासने स्थितिम् ।। ८९ ।।\nसोपि सारस्वतो विप्रः पुत्रं पूर्वसुतो त्तमम् ।।\nलेभे देव्याः प्रसादेन ह्यचिरादेव कालतः ।। ३.३.९.९० ।।\nतां च सामवतीं कन्यां ददौ तस्मै सुमेधसे ।।\nतौ दंपती चिरं कालं बुभुजाते परं सुखम् ।। ९१ ।।\n।। सूत उवाच ।। ।।\nइत्येष शिवभक्तायाः सीमंतिन्या नृपस्त्रियाः ।।\nप्रभावः कथितः शंभोर्माहात्म्यमपि वर्णितम् ।। ९२ ।।\nभूयोपि शिवभक्तानां प्रभावं विस्मयावहम् ।।\nसमासाद्वर्णयिष्यामि श्रोतॄणां मंगलायनम् ।। ९३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे सीमंतिन्याः प्रभाववर्णनं नाम नवमोऽध्यायः ।। ९ ।।"
  }
]
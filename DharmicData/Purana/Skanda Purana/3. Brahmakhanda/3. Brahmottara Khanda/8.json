[
  {
    "text": "।। सूत उवाच ।। ।।\nनित्यानंदमयं शांतं निर्विकल्पं निरामयम् ।।\nशिवतत्त्वमनाद्यंतं ये विदुस्ते परं गताः ।। १ ।।\nविरक्ताः कामभोगेभ्यो ये प्रकुर्वंत्यहैतुकीम् ।।\nभक्तिं परां शिवे धीरास्तेषां मुक्तिर्न संसृतिः ।।२।।\nविषयानभिसंधाय ये कुर्वंति शिवे रतिम् ।।\nविषयैर्नाभिभूयंते भुंजानास्तत्फलान्यपि ।। ३ ।।\nयेन केनापि भावेन शिवभक्तियुतो नरः ।।\nन विनश्यति कालेन स याति परमां गतिम् ।। ४ ।।\nआरुरुक्षुः परं स्थानं विषयासक्तमानसः ।।\nपूजयेत्कर्मणा शंभुं भोगांते शिवमाप्नुयात् ।। ५ ।।\nअशक्तः कश्चिदुत्स्रष्टुं प्रायो विषयवासनाम् ।।\nअतः कर्ममयी पूजा कामधेनुः शरीरिणाम् ।।६।।\nमायामयेपि संसारे ये विहृत्य चिरं सुखम् ।।\nमुक्तिमिच्छन्ति देहांते तेषां धर्मोयमीरितः ।। ७।।\nशिवपूजा सदा लोके हेतुः स्वर्गापवर्गयोः ।।\nसोमवारे विशेषेण प्रदोषादिगुणान्विते ।। ८ ।।\nकेवलेनापि ये कुर्युः सोमवारे शिवार्चनम् ।।\nन तेषां विद्यते किंचिदिहामुत्र च दुर्लभम् ।। ९ ।।\nउपोषितः शुचिर्भूत्वा सोमवारे जितेंद्रियः ।।\nवैदिकैर्लौकिकैर्वापि विधिवत्पूजयेच्छिवम् ।।3.3.8.१०।।\nब्रह्मचारी गृहस्थो वा कन्या वापि सभर्त्तृका।।\nविभर्तृका वा संपूज्य लभते वरमीप्सितम्।।११।।\nअत्राहं कथयिष्यामि कथां श्रोतृमनोहराम्।।\nश्रुत्वा मुक्तिं प्रयांत्येव भर्तिर्भवति शांभवी।।१२।।\nआर्यावर्ते नृपः कश्चिदासीद्धर्मभृतां वरः।।\nचित्रवर्मेति विख्यातो धर्मराजो दुरात्मनाम्।। ।। १३ ।।\nस गोप्ता धर्मसेतूनां शास्ता दुष्पथगामिनाम् ।।\nयष्टा समस्तयज्ञानां त्राता शरणमिच्छताम्।।१४।।\nकर्त्ता सकलपुण्यानां दाता सकलसंपदाम् ।।\nजेता सपत्नवृंदानां भक्तः शिवमुकुन्दयोः ।। १५ ।।\nसोनुकूलासु पत्नीषु लब्ध्वा पुत्रान्महौजसः ।।\nचिरेण प्रार्थितां लेभे कन्यामेकां वराननाम् ।। १६ ।।\nस लब्ध्वा तनयां दिष्ट्या हिमवानिव पार्वतीम् ।।\nआत्मानं देवसदृशं मेने पूर्णमनोरथम् ।। १७ ।।\nस एकदा जातकलक्षणज्ञानाहूय साधून्द्विजमुख्यवृंदान् ।।\nकुतूहलेनाभिनिविष्टचेताः पप्रच्छ कन्याजनने फलानि ।। १८ ।।\nअथ तत्राब्रवीदेको बहुज्ञो द्विजसत्तमः ।।\nएषा सीमंतिनी नाम्ना कन्या तव महीपते ।। १९ ।।\nउमेव मांगल्यवती दमयंतीव रूपिणी ।।\nभारतीव कलाभिज्ञा लक्ष्मीरिव महागुणा ।। ।। 3.3.8.२० ।।\nसुप्रजा देवमातेव जानकीव धृतव्रता ।।\nरविप्रभेव सत्कांतिश्चंद्रिकेव मनोरमा ।। २१ ।।\nदशवर्षसहस्राणि सह भर्त्रा प्रमोदते ।।\nप्रसूय तनयानष्टौ परं सुखमवाप्स्यति।। २२ ।।\nइत्युक्तवंतं नृपतिर्धनैः संपूज्य तं द्विजम् ।।\nअवाप परमां प्रीतिं तद्वागमृतसेवया ।। २३ ।।\nअथान्योऽपि द्विजः प्राह धैर्यवानमितद्युतिः ।।\nएषा चतुर्दशे वर्षे वैधव्यं प्रतिपत्स्यति ।। २४ ।।\nइत्याकर्ण्य वचस्तस्य वज्रनिर्घातनिष्ठुरम् ।।\nमुहूर्तमभवद्राजा चिंताव्याकुलमानसः ।। २५ ।।\nअथ सर्वान्समुत्सृज्य ब्राह्मणान्ब्रह्मवत्सलः ।।\nसर्वं दैवकृतं मत्त्वा निश्चिंतः पार्थिवोऽभवत् ।। २६ ।।\nसापि सीमंतिनी बाला क्रमेण गतशैशवा ।।\nवैधव्यमात्मनो भावि शुश्रावात्मसखीमुखात् ।। २७ ।।\nपरं निर्वेदमापन्ना चिंतयामास बालिका ।।\nयाज्ञवल्क्यमुनेः पत्नीं मैत्रेयीं पर्यपृच्छत।।२८।।\nमातस्त्वच्चरणांभोजं प्रपन्नास्मि भयाकुला।।\nसौभाग्यवर्धनं कर्म मम शंसितुमर्हसि।।२९।।\nइति प्रपन्नां नृपतेः कन्यां प्राह मुनेः सती।।\nशरणं व्रज तन्वंगि पार्वतीं शिवसंयुताम्।।3.3.8.३०।।\nसोमवारे शिवं गौरीं पूजयस्व समाहिता।।\nउपोषिता वा सुस्नाता विरजाम्बरधारिणी ।। ३१ ।।\nयतवाङ्निश्चलमनाः पूजां कृत्वा यथोचिताम् ।।\nब्राह्मणान्भोजयित्वाथ शिवं सम्यक्प्रसादयत् ।।३२।।\nपापक्षयोऽभिषेकेण साम्राज्यं पीठपूजनात् ।।\nसौभाग्यमखिलं सौख्यं गंधमाल्याक्षतार्पणात् ।। ३३ ।।\nधूपदानेन सौगंध्यं कांतिर्दीपप्रदानतः ।।\nनैवेद्यैश्च महाभोगो लक्ष्मीस्तांबूलदानतः ।। ३४ ।।\nधर्मार्थकाममोक्षाश्च नमस्कारप्रदानतः ।।\nअष्टैश्वर्यादिसिद्धीनां जप एव हि कारणम् ।। ३५ ।।\nहोमेन सर्वकामानां समृद्धिरुपजायते ।।\nसर्वेषामेव देवानां तुष्टिर्ब्राह्मणभोजनात् ।। ३६ ।।\nइत्थमाराधय शिवं सोमवारे शिवामपि ।।\nअत्यापदमपि प्राप्ता निस्तीर्णाभिभवा भवेः ।। ३७ ।।\nघोराद्घोरं प्रपन्नापि महाक्लेशं भयानकम् ।।\nशिवपूजाप्रभावेण तरिष्यसि महद्भयम् ।। ३८ ।।\nइत्थं सीमंतिनीं सम्यगनुशास्य पुनः सती ।।\nययौ सापि वरारोहा राजपुत्री तथाऽकरोत् ।। ३९ ।।\nदमयंत्यां नलस्यासीदिंद्रसेनाभिधः सुतः ।।\nतस्य चंद्रांगदो नाम पुत्रोभू च्चंद्रसन्निभः ।। 3.3.8.४० ।।\nचित्रवर्मा नृपश्रेष्ठस्तमाहूय नृपात्मजम् ।।\nकन्यां सीमंतिनीं तस्मै प्रायच्छद्गुर्वनुज्ञया ।। ४१ ।।\nसोऽभून्महोत्सवस्तत्र तस्या उद्वाहकर्मणि ।।\nयत्र सर्वमहीपानां समवायो महानभूत् ।। ४२ ।।\nतस्याः पाणिग्रहं काले कृत्वा चंद्रांगदः कृती ।।\nउवास कतिचिन्मासांस्तत्रैव श्वशुरालये ।। ४३ ।।\nएकदा यमुनां तर्तुं स राजतनयो बली ।।\nआरुरोह तरीं कैश्चिद्वयस्यैः सह लीलया ।। ४४ ।।\nतस्मिंस्तरति कालिंदीं राजपुत्रे विधेर्वशात् ।।\nममज्ज सह कैवतैरावर्त्ताभिहता तरी ।। ४५ ।।\nहा हेति शब्दः सुमहानासीत्तस्यास्तटद्वये ।।\nपश्यतां सर्वसैन्यानां प्रलापो दिवम स्पृशत् ।। ४६ ।।\nमज्जंतो मम्रिरे केचित्केचिद्ग्राहोदरं गताः ।।\nराजपुत्रादयः केचिन्नादृश्यंत महाजले ।। ४७ ।।\nतदुपश्रुत्य राजापि चित्रवर्मातिवि ह्वलः ।।\nयमुनायास्तटं प्राप्य विचेष्टः समजायत ।।४८।।\nश्रुत्वाथ राजपत्न्यश्च वभूबुर्गतचेतनाः ।।\nसा च सीमंतिनी श्रुत्वा पपाप डूवि मूर्च्छिता ।। ४९ ।।\nतथान्ये मंत्रिमुख्याश्च नायकाः सपुरोहिताः।।\nविह्वलाः शोकसंतप्ता विलेपुर्मुक्तमूर्धजाः ।।3.3.8.५०।।\nइंद्रसेनोपि राजेद्रः पुत्रवार्त्तां सुदुःखितः।।\nआकर्ण्य सह पत्नीभिर्नष्टसंज्ञः पपात ह ।। ५१ ।।\nतन्मंत्रिणश्च तत्पौरास्तथा तद्देशवासिनः ।।\nआबालवृद्धवनिताश्चुक्रुशुः शोकविह्वलाः ।। ५२ ।।\nशोकात्केचिदुरो जघ्नुः शिरो जघ्नुश्च केचन ।।\nहा राजपुत्र हा तात क्वासि क्वासीति बभ्रमुः ।।५३।।\nएवं शोकाकुलं दीनमिंद्रसेनमहीपतेः ।।\nनगरं सहसा क्षुब्धं चित्रवर्मपुरं तथा ।। ५४ ।।\nअथ वृद्धैः समाश्वस्तश्चित्रवर्मा महीपतिः ।।\nशनैर्नगरमागत्य सान्त्वयामास चात्मजाम् ।। ५५ ।।\nस राजांभसिमग्नस्य जामातुस्तस्य बांधवैः ।।\nआगतैः कारयामास साकल्यादौर्ध्वदैहिकम् ।।५६।।\nसा च सीमंतिनी साध्वी भर्तृलोकमतिः सती ।।\nपित्रा निषिद्धा स्नेहेन वैधव्यं प्रत्यपद्यत ।। ५७ ।।\nमुनेः पत्न्योऽपदिष्टं यत्सोमवारव्रतं शुभम् ।।\nन तत्याज शुभाचारा वैधव्यं प्राप्तवत्यपि ।। ५८ ।।\nएवं चतुर्दशे वर्षे दुःखं प्राप्य सुदारुणम् ।।\nध्यायन्ती शिवपादाब्जं वत्सरत्रयमत्यगात् ।। ५९ ।।\nपुत्रशोकादिवोन्मत्तमिंद्रसेनं महीपतिम् ।।\nप्रसह्य तस्य दायादाः सप्तांगं जह्रुरोजसा ।। 3.3.8.६० ।।\nहृतसिंहासनः शूरैर्दायादैः सोऽप्रजो नृपः ।।\nनिगृह्य काराभवने सपत्नीको निवेशितः ।। ।। ६१ ।।\nचंद्रागदोऽपि तत्पुत्रो निमग्नो यमुनाजले ।।\nअधोधोमज्जमानोऽसौ ददर्शोरगकामिनीः ।। ६२ ।।\nजलक्रीडासु सक्तास्ता दृष्ट्वा राजकुमार कम् ।।\nविस्मितास्तमथो निन्युः पातालं पन्नगालयम् ।। ६३ ।।\nस नीयमानस्तरसा पन्नगीभिर्नृपात्मजः ।।\nतक्षकस्य पुरं रम्यं विवेश परमाद्भुतम् ।। ।। ६४ ।।\nसोऽपश्यद्राजतनयो महेंद्रभवनोपमम् ।।\nमहारत्नपरिभ्राजन्मयूखपरिदीपितम् ।। ६५।।\nवज्रवैडूर्यपाचादिप्रासादशतसंकुलम् ।।\nमाणिक्य गोपुरद्वारं मुक्तादामभिरुज्ज्वलम् ।। ६६ ।।\nचंद्रकांतस्थलं रम्यं हेमद्वारकपाटकम् ।।\nअनेकशतसाहस्रमणिदीपविराजितम् ।। ६७ ।।\nतत्रापश्यत्सभा मध्ये निषण्णं रत्नविष्टरे ।।\nतक्षकं पन्नगाधीशं फणानेकशतोज्ज्वलम् ।। ६८ ।।\nदिव्यांबरधरं दीप्तं रत्नकुण्डलराजितम् ।।\nनानारत्नपरिक्षिप्तमुकुट द्युतिरंजितम् ।। ६९ ।।\nफणामणिमयूखाढ्यैरसंख्यैः पन्नगोत्तमैः ।।\nउपासितं प्रांजलिभिश्चित्ररत्नविभूषितैः ।। 3.3.8.७० ।।\nरूपयौवनमाधुर्यविलासगति शोभिना ।।\nनागकन्यासहस्रेण समंतात्परिवारितम् ।। ७१ ।।\nदिव्याभरणदीप्तांगं दिव्यचंदनचर्चितम् ।।\nकालाग्निमिव दुर्धर्षं तेजसादित्यसन्निभम् ।। ।। ७२ ।।\nदृष्ट्वा राजसुतो धीरः प्रणिपत्य सभास्थले ।।\nउत्थितः प्रांजलिस्तस्य तेजसाक्षिप्तलोचनः ।। ७३ ।।\nनागराजोपि तं दृष्ट्वा राजपुत्रं मनोरमम् ।।\nकोऽयं कस्मादिहायात इति पप्रच्छ पन्नगीः ।। ७४ ।।\nता ऊचुर्यमुनातोये दृष्टोऽस्माभिर्यदृच्छया ।।\nअज्ञातकुलनामायमानीतस्तव सन्निधिम् ।। ७५ ।।\nअथ पृष्टो राजपुत्रस्तक्षकेण महात्मना ।।\nकस्यासि तनयः कस्त्वं को देशः कथमागतः ।। ७६ ।।\nराजपुत्रो वचः श्रुत्वा तक्षकं वाक्यमब्रवीत् ।। ७७ ।।\n।। राजपुत्र उवाच ।। ।।\nअस्ति भूमंडले कश्चिद्देशो निषधसंज्ञकः ।।\nतस्याधिपोऽभवद्राजा नलो नाम महा यशाः ।।\nस पुण्यकीर्तिः क्षितिपो दमयन्तीपतिः शुभः ।। ७८ ।।\nतस्मादपींद्रसेनाख्यस्तस्य पुत्रो महाबलः ।।\nचंद्रांगदोस्मि नाम्नाहं नवोढः श्वशुरालये ।।\nविहरन्यमुनातोये निमग्नो देवचोदितः ।। ७९ ।।\nएताभिः पन्नगस्त्रीभिरानीतोस्मि तवांतिकम् ।।\nदृष्ट्वाहं तव पादाब्जं पुण्यैर्जन्मांतरार्जितैः ॥ 3.3.8.८० ॥\nअद्य धन्योऽस्मि धन्योऽस्मि कृतार्थो पितरौ मम ॥\nयत्प्रेक्षितोऽहं कारुण्यात्त्वया संभाषितोपि च ॥ ८१ ॥\n॥ सूत उवाच ॥ ॥\nइत्युदारमसंभ्रांतं वचः श्रुत्वातिपेशलम् ॥\nतक्षकः पुनरौत्सुक्याद्बभाषे राजनंदनम् ॥ ८२ ॥\n॥ तक्षक उवाच ॥ ॥\nभोभो नरेंद्रदायाद मा भैषीर्धीरतां व्रज ॥\nसर्वदेवेषु को देवो युष्माभिः पूज्यते सदा ॥ ८३ ॥\n॥ राजपुत्र उवाच ॥ ॥\nयो देवः सर्वेदेवेषु महादेवं इति स्मृतः ॥\nपूज्यते स हि विश्वात्मा शिवोऽस्माभिरुमापतिः ॥ ८४ ॥\nयस्य तेजोंशलेशेन रजसा च प्रजापतिः ॥\nकृतरूपोऽसृजद्विश्वं स नः पूज्यो महेश्वरः ॥ ८५ ॥\nयस्यांशात्सात्त्विकं दिव्यं बिभ्रद्विष्णुः सनातनः ॥\nविश्वं बिभर्त्ति भूतात्मा शिवोऽस्माभिः स पूज्यते ॥ ॥ ८६ ॥\nयस्यांशात्तामसाज्जातो रुद्रः कालाग्निसन्निभः ॥\nविश्वमेतद्धरत्यंते स पूज्योऽस्माभिरीश्वरः ॥ ८७ ॥\nयो विधाता विधातुश्च कारणस्यापि कारणम् ॥\nतेजसां परमं तेजः स शिवो नः परा गतिः ॥ ८८ ॥\nयोंतिकस्थोऽपि दूरस्थः पापोपहृतचेतसाम् ॥\nअपरिच्छेद्य  धामासौ शिवो नः परमा गतिः ॥ ८९ ॥\nयोऽग्नौ तिष्ठति यो भूमौ यो वायौ सलिले च यः ॥\nय आकाशे च विश्वात्मा स पूज्यो नः  सदाशिवः॥ 3.3.8.९० ।\nयः साक्षी सर्वभूतानां य आत्मस्थो निरंजनः ॥\nयस्येच्छावशगो लोकः सोऽस्माभिः पूज्यते शिवः ॥ ९१ ॥\nयमेकमाद्यं पुरुषं पुराणं वदंति भिन्नं गुणवैकृतेन ॥\nक्षेत्रज्ञमेकेथ तुरीयमन्ये कूटस्थमन्ये स शिवो गतिर्नः ॥ ९२ ॥\nयं नास्पृशंश्चैत्यमचिंत्यतत्त्वं दुरंतधामानमतत्स्वरूपम् ॥\nमनोवचोवृत्तय आत्मभाजां स एष पूज्यः परमः शिवो नः ॥ ९३॥\nयस्य प्रसादं प्रतिलभ्य संतो वांछंति नैंद्रं पदमुज्ज्वलं  वा ॥\nनिस्तीर्णकर्मार्गलकालचक्राश्चरंत्यभीताः स शिवो गतिर्नः ॥ ९४॥\nयस्य स्मृतिः सकलपापरुजां विघातं सद्यः करोत्यपि चु पुल्कसजन्मभाजाम् ॥\nयस्य स्वरूपमखिलं श्रुतिभिर्विमृग्यं तस्मै शिवाय सततं करवाम पूजाम् ॥ ९५ ॥\nयन्मूर्ध्नि लब्धनिलया सुरलोकसिंधुर्यस्यांगगाँ  भगवती जगदंबिका च ॥\nयत्कुंडले त्वहह तक्षकवासुकी द्वौ सोऽस्माकमेव गतिरर्धशशांकमौलिः ॥ ९६ ॥\nजयति निगमचूडाग्रेषु यस्यांघ्रिपद्मं जयति च हृदि नित्यं योगिनां यस्य मूर्तिः ॥\nजयति सकलतत्त्वोद्भासनं यस्य मूर्तिः स विजितगुणसर्गः पूज्यतेऽस्माभिरीशः ॥ ९७ ॥\n॥ सूत उवाच ॥ ॥\nइत्याकर्ण्य वचस्तस्य तक्षकः प्रीतमानसः ॥\nजातभक्तिर्महादेवे राजपुत्रमभाषत ॥ ९८ ॥\n॥ तक्षक उवाच ॥ ॥\nपरितुष्टोऽस्मि भद्रं स्तात्तव राजेद्रनंदन ।।\nबालोपि यत्परं तत्त्वं वेत्सि शैवं परात्परम् ।। ९९ ।।\nएष रत्नमयो लोक एताश्चारुदृशोऽबलाः ।।\nएते कल्पद्रुमाः सर्वे वाप्योमृतरसांभसः ।। 3.3.8.१०० ।।\nनात्र मृत्युभयं घोरं न जरारोगपीडनम् ।।\nयथेष्टं विहरात्रैव भुंक्ष्व भोगान्यथोचितान् ।। १०१ ।।\nइत्युक्तो नागराजेन स राजेंद्रकुमारकः ।।\nप्रत्युवाच परं प्रीत्या कृतांजलिरुदारधीः ।। २ ।।\nकृतदारोऽस्म्यहं काले सुव्रता गृहिणी मम ।।\nशिव पूजापरा नित्यं पितरावेकपुत्रकौ ।। ३ ।।\nते त्वद्य मां मृतं मत्त्वा शोकेन महतावृताः ।।\nप्रायः प्राणैर्वियुज्यंते दैवात्प्राणान्वहंति वा ।। ४ ।।\nअतो मया बहुतिथं नात्र स्थेयं कथंचन ।।\nतमेव लोकं कृपया मां प्रापयितुमर्हसि ।। ५ ।।\nइत्युक्तवंतं नरदेवपुत्रं दिव्यैर्वरान्नैः सुरपादपोत्थैः ।।\nआप्याययित्वा वरगंधवासः स्रग्रत्नदिव्याभरणैर्विचित्रैः ।। ६ ।।\nसंतोषयित्वा विविधैश्च भोगैः पुनर्बभाषे भुजगाधिराजः ।।\nयदायदा त्वं स्मरसि त्वदग्रे तदा तदाविष्क्रियते मयेति ।। ७ ।।\nपुनश्च राजपुत्राय तक्षकोश्वं च कामगम् ।।\nनानाद्वीपसमुद्रेषु लोकेषु च निरर्गलम् ।। ८ ।।\nदत्तवान्रत्नाभरण दिव्याभरणवाससाम् ।।\nवाहनाय ददावेकं राक्षसं पन्नगेश्वरः ।। ९ ।।\nतत्सहायार्थमेकं च पन्नगेंद्रकुमारकम् ।।\nनियुज्य तक्षकः प्रीत्या गच्छेति विससर्ज तम् ।। 3.3.8.११० ।।\nइति चंद्रांगदः सोऽथ संगृह्य विविधं धनम् ।।\nअश्वं कामगमारुह्य ताभ्यां सह विनिर्ययौ ।।११।।\nस मूहूर्तादिवोन्मज्ज्य तस्मा देव सरिज्जलात् ।।\nविजहार तटे रम्ये दिव्यमारुह्य वाजिनम् ।। १२ ।।\nअथास्मिन्समये तन्वी सा च सीमंतिनी सती ।।\nस्नातुं समाययौ तत्र सखी भिः परिवारिता ।। १३ ।।\nसा ददर्श नदीतीरे विहरंतं नृपात्मजम् ।।\nरक्षसा नररूपेण नागपुत्रेण चान्वितम् ।। १४ ।।\nदिव्यरत्नसमाकीर्णं दिव्य माल्यावतंसकम् ।।\nदेहेन दिव्यगंधेन व्याक्षिप्तदशयोजनम् ।। १५ ।।\nतमपूर्वाकृतिं वीक्ष्य दिव्याश्वमधिसंस्थितम् ।।\nजडोन्मत्तेव भीतेव तस्थौ तन्न्यस्तलोचना ।। १६ ।।\nतां च राजेंद्रपुत्रोऽसौ दृष्टपूर्वामिति स्मरन् ।।\nनिर्मुक्तकंठाभरणां कंठसूत्रविवर्जिताम् ।। १७ ।।\nअसंयोजितधम्मिल्लामंगरागविवर्जिताम् ।।\nत्यक्तनीलांजनापांगीं कृशांगीं शोकदूषिताम् ।। १८ ।।\nदृष्ट्वाऽवतीर्य तुरगादुपविष्टः सरित्तटे ।।\nतामाहूय वरारोहामुपवेश्येदम ब्रवीत् ।। १९ ।।\nका त्वं कस्य कलत्रं वा कस्यासि तनया सती ।।\nकिमिदं तेंगने बाल्ये दुःसहं शोकलक्षणम् ।। 3.3.8.१२० ।।\nइति स्नेहेन संपृष्टा सा वधूरश्रुलोचना ।।\nलज्जिता स्वयमाख्यातुं तत्सखी सर्वमब्रवीत् ।। २१ ।।\nइयं सीमंतिनी नाम्ना स्नुषा निषधभूपतेः ।।\nचंद्रांगदस्य महिषी तनया चित्रवर्मणः ।। २२ ।।\nअस्याः पतिर्दैवयोगान्निमग्नोऽस्मिन्महाजले ।।\nतेनेयं प्राप्तवैधव्या बाला दुःखेन शोषिता ।। २३ ।।\nएवं वर्षत्रयं नीतं शोकेनातिबलीयसा ।।\nअद्येंदुवारे संप्राप्ते स्नातुमत्र समागता ।। २४ ।।\nश्वशुरोऽस्याश्च राजेंद्रो हृतराज्यश्च शत्रु भिः ।।\nबलाद्गृहीतो बद्धश्च सभार्यस्तद्वशे स्थितः ।। २५ ।।\nतथाप्येषा शुभाचारा सोमवारे महेश्वरम् ।।\nसांबिकं परया भक्त्या पूजयत्यमलाशया ।। २६ ।।\n।। सूत उवाच ।। ।।\nइत्थं सखीमुखेनैव सर्वमावेद्य सुव्रता ।।\nततः सीमंतिनी प्राह स्वयमेव नृपात्मजम् ।। २७ ।।\nकस्त्वं कंदर्पसंकाशः काविमौ तव पार्श्वगौ ।।\nदेवो नरेंद्रः सिद्धो वा गंधर्वो वाथ किन्नरः ।। २८ ।।\nकिमर्थं मम वृत्तांतं स्नेहवानिव पृच्छसि ।।\nकिं मां वेत्सि महाबाहो दृष्टवान्किमु कुत्रचित् ।। २९ ।।\nदृष्टपूर्व इवाभासि मया च स्वजनो यथा ।।\nसर्वं कथय तत्त्वेन सत्यसारा हि साधवः ।। 3.3.8.१३० ।।\n।। सूत उवाच ।।\nएतावदुक्त्वा नरदेवपुत्री सबाष्पकंठं सुचिरं रुरोद ।।\nमुमोह भूमौ पतिता सखीभिर्वृता न किंचित्कथितुं शशाक ।। ३१ ।।\nश्रुत्वा चंद्रांगदः सर्वं प्रियायाः शोककारणम् ।।\nमुहूर्त्तमभवतूष्णीं स्वयं शोकसमाकुलः ।। ३२ ।।\nअथाश्वास्य प्रियां तन्वीं विविधैर्वाक्यनैपुणैः ।।\nसिद्धा नाम वयं देवाः कामगा इति सोऽब्रवीत् ।। ३३ ।।\nततो बलादिवाकृष्य पाणिग्रहणशंकिताम् ।।\nपुलकांचितसर्वांगीं तां कर्णे त्विदमब्रवीत् ।। ३४ ।।\nक्वापि लोके मया दृष्टस्तव भर्त्ता वरानने ।।\nत्वद्व्रताचरणात्प्रीतः सद्य एवागमिष्यति ।। ।। ३५ ।।\nअपनेष्यति ते शोकं द्वित्रैरेव दिनैर्ध्रुवम् ।।\nएतच्छंसितुमायातस्तव भर्त्तुः सखाऽस्म्यहम् ।। ३६ ।।\nअत्र कार्यो न संदेहः शपामि शिवपादयोः ।।\nतावत्त्वद्धृदये स्थेयं न प्रकाश्यं च कुत्रचित् ।। ३७ ।।\nसा तु तद्वचनं श्रुत्वा सुधाधाराशताधिकम् ।।\nसंभ्रमोद्भ्रांतनयना तमेव मुहुरैक्षत ।। ।। ३८ ।।\nप्रेमबंधानुगुणितं वाक्यं चाह रसायनम् ।।\nविभ्रमोदारसहितं मधुरापांगवीक्षणम् ।। ३९ ।।\nस्वपाणिस्पर्शनोद्भिन्नपुलकांचितविग्रहम्।।\nपूर्व दृष्टानि चांगेषु लक्षणानि स्वरादिषु ।।\nवयःप्रमाणं वर्णं च परीक्ष्यैनमतर्कयत् ।। 3.3.8.१४० ।।\nएष एव पतिर्मे स्याद्ध्रुवं नान्यो भविष्यति ।।\nअस्मिन्नेव प्रसक्तं मे हृदयं प्रेमकातरम् ।। १४१ ।।\nपरलोकादिहायातः कथमेवं स्वरूपधृक् ।।\nदुर्भाग्यायाः कथं मे स्याद्भर्तुर्नष्टस्य दर्शनम् ।। १४२ ।।\nस्वप्नोयं किमु न स्वप्नो भ्रमोऽयं किं तु न भ्रमः ।।\nएष धूर्तोऽथवा कश्चिद्यक्षो गंधर्व एव वा ।। १४३ ।।\nमुनिपल्या यदुक्तं मे परमापद्गतापि च ।।\nव्रतमेतत्कुरुष्वेति तस्य वा फलमेव वा।।४४।।\nयो वर्षायुत सौभाग्यं ममेत्याह द्विजोत्तमः।।\nनूनं तस्य वचः सत्यं को विद्यादीश्वरं विना।।४५।।\nनिमित्तानि च दृश्यंते मंगलानि दिनेदिने।।\nप्रसन्ने पार्वतीनाथे किमसाध्यं शरीरिणाम्।। ४६।।\nइत्थं विमृश्य बहुधा तां पुनर्मुक्तसंशयाम्।।\nलज्जानम्रमुखीं कर्णे शशंसात्मप्रयोजनम् ।। ४७ ।।\nइमं वृत्तांतमाख्यातुं तत्पित्रोः शोकतप्तयोः ।।\nगच्छामः स्वस्ति ते भद्रे सद्यः पतिमवाप्स्यसि ।। ४८ ।।\nइत्युक्त्वाश्वं समारुह्य जगाम नृपनंदनः ।।\nताभ्यां सह निजं राष्ट्रं प्रत्यपद्यत तत्क्षणात् ।। ४९ ।।\nस पुरोपवनाभ्याशे स्थित्वा तं फणि पुत्रकम् ।।\nविससर्जात्मदायादान्नृपासनगतान्प्रति ।।3.3.8.१५०।।\nस गत्वोवाच ताञ्छीघ्रमिंद्रसेनो विमुच्यताम् ।।\nचंद्रांगदस्तस्य सुतः प्राप्तोऽयं पन्नगाल यात् ।। १५१ ।।\nनृपासनं विमुंचंतु भवंतो न विचार्यताम् ।।\nनो चेच्चंद्रागदस्याशु बाणाः प्राणान्हरंति वः ।। १५२ ।।\nस मग्नो यमुनातोये गत्वा तक्षकमंदिरम् ।।\nलब्ध्वा च तस्य साहाय्यं पुनर्लोकादिहागतः ।। १५३ ।।\nइत्याख्यातमशेषेण तद्वृत्तांतं निशम्य ते ।।\nसाधुसाध्विति संभ्रांताः शशंसुः परिपंथिनः ।। ५४ ।।\nअथेंद्रसेनाय निवेद्य सत्वरं नष्टस्य पुत्रस्य पुनः समागमम् ।।\nप्रसाद्य तं प्राप्तनरेश्वरासनं दायादमुख्यास्तु भयं प्रपेदिरे ।। ५५ ।।\nअथ पौरजनाः सर्वे पुरोद्याने नृपात्मजम् ।।\nदृष्ट्वा राज्ञे द्रुतं प्रोचुर्लेभिरे च महाधनम् ।। ५६ ।।\nआकर्ण्य पुत्रमायांतं राजानंदजलाप्लुतः ।।\nन व्यजानादिमं लोकं राज्ञी च परया मुदा ।। ५७ ।।\nअथ नागरिकाः सर्वे मंत्रिवृद्धाः पुरोधसः ।।\nप्रत्युद्गम्य परिष्वज्य तमानिन्युर्नृपांति कम् ।। ५८ ।।\nअथोत्सवेन महता प्रविश्य निजमंदिरम् ।।\nराजपुत्रः स्वपितरौ ववंदे बाष्पमुत्सृजन् ।। ५९ ।।\nतं पादमूले पतितं स्वपुत्रं विवेद नासौ पृथिवीपतिः क्षणम् ।।\nप्रबोधितोऽमात्यजनैः कथंचिदुत्थाय क्लिन्नेन हृदालिलिंग ।। 3.3.8.१६० ।।\nक्रमेण मातॄरभिवंद्य ताभिः प्रवर्धिताशीः प्रणयाकु लाभिः ।।\nआलिंगितः पौरजनानशेषान्संभावयामास स राजसूनुः ।।६१।।\nतेषां मध्ये समासीनः स्ववृत्तांतमशेषतः ।।\nपित्रे निवेदयामास तक्षकस्य च मित्रताम्।।६२।।\nदत्तं भुजंगराजेन रत्नादिधनसंचयम् ।।\nदिव्यं तद्राक्षसानीतं पित्रे सर्वं न्यवेदयत् ।।६३।।\nराजपुत्रस्य चरितं दृष्ट्वा श्रुत्वा च विह्वलः ।। ।\nमेने स्नुषायाः सौभाग्यं महेशाराधनार्जितम् ।।६४।।\nसौमांगल्यमयीं वार्तामिमां निषधभूपतिः।।\nचारैर्निवेदयामास चित्रवर्ममहीपतेः ।।६५।।\nश्रुत्वाऽमृतमयीं वार्त्तां स समुत्थाय संभ्रमात् ।।\nतेभ्यो दत्त्वा धनं भूरि ननर्तानंदविह्वलः।।६६।।\nअथाहूय स्वतनयां परिष्वज्याश्रुलोचनः ।।\nभूषणैर्भूषयामास  त्यक्तवैधव्यलक्षणाम् ।। ६७ ।।\nअथोत्सवो महानासीद्राष्ट्रग्रामपुरादिषु ।।\nसीमंतिन्याः शुभाचारं शशंसुः सर्वतो जनाः ।। ६८ ।।\nचित्रवर्माथ नृपतिः समाहूयेंद्रसेनजम् ।।\nपुनर्विवाहविधिना सुतां तस्मै न्यवेदयत् ।। ६९ ।।\nचन्द्रांगदोऽपि रत्नाद्यैरानीतैस्तक्षकालयात् ।।\nस्वां पत्नीं भूषयां चक्रे मर्त्यानामतिदुर्लभैः ।। 3.3.8.१७० ।।\nअंगरागेण दिव्येन तप्तकांचनशोभिना ।।\nशुशुभे सा सुगंधेन दशयोजनगामिना ।। ७१ ।।\nअम्लानमालया शश्वत्पद्मकिंजल्कवर्णया ।।\nकल्पद्रुमोत्थया बाला भूषिता शुशुभे सती ।। ७२ ।।\nएवं चंद्रांगदः पत्नीमवाप्य समये शुभे ।।\nययौ स्वनगरीं भूयः श्वशुरेणानुमोदितः ।। ७३ ।।\nइन्द्रसेनोऽपि राजेंद्रो राज्ये स्थाप्य निजात्मजम् ।।\nतपसा शिवमाराध्य लेभे संयमिनां गतिम् ।। ७४ ।।\nदशवर्ष सहस्राणि सीमंतिन्या स्वभार्यया ।।\nसार्धं चन्द्रांगदो राजा बुभुजे विषयान्बहून् ।। ७५ ।।\nप्रासूत तनयानष्टौ कन्यामेकां वराननाम् ।।\nरेमे सीमंतिनी भर्त्रा पूजयती महेश्वरम् ।।\nदिनेदिने च सौभाग्यं प्राप्तं चैवेन्दुवासरात् ।। ७६ ।।\n।। सूत उवाच ।। ।।\nविचित्रमिदमाख्यानं मया समनुवर्णितम् ।।\nभूयोऽपि वक्ष्ये माहात्म्यं सोमवारव्रतोदितम् ।। १७७ ।।\nइति श्रीस्कांदे महापुराण एकाशीतिसाहस्र्यां संहितायां ब्रह्मोत्तरखण्डे सोमवारव्रतवर्णनंनामाष्टमोऽध्यायः ।। ८ ।।"
  }
]
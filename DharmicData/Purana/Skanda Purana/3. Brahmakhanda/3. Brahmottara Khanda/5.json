[
  {
    "text": "।। सूत उवाच ।। ।।\nशिवो गुरुः शिवो देवः शिवो बंधुः शरीरिणाम् ।।\nशिव आत्मा शिवो जीवःशिवादन्यन्न किञ्चन ।।१।।।\nशिवमुद्दिश्य यत्किंचिद्दत्तं जप्तं हुतं कृतम् ।।\nतदनंतफलं प्रोक्तं सर्वागमविनिश्चितम् ।। २ ।।\nभक्त्या निवेदितं शंभोः पत्रं पुष्पं फलं जलम् ।।\nअल्पादल्पतरं वापि तदानंत्याय कल्पते ।। ३ ।।\nविहाय सकलान्धर्मान्सकलागमनिश्चितान् ।।\nशिवमेकं भजेद्यस्तु मुच्यते सर्वबन्धनात् ।। ४ ।।\nया प्रीतिरात्मनः पुत्रे या कलत्रे धनेपि सा ।।\nकृता चेच्छिवपूजायां त्रायतीति किमद्भुतम् ।। ५ ।।\nतस्मात्केचिन्महात्मानः सकलान्विषयासवान् ।।\nत्यजंति शिवपूजार्थे स्वदेहमपि दुस्त्यजम् ।। ६ ।।\nसा जिह्वा या शिवं स्तौति तन्मनो ध्यायते शिवम् ।।\nतौ कर्णौ तत्कथालोलौ तौ हस्तौ तस्य पूजकौ ।। ७ ।।\nते नेत्रे पश्यतः पूजां तच्छिरः प्रणतं शिवे ।।\nतौ पादौ यौ शिवक्षेत्रं भक्त्या पर्यटतः सदा ।। ८ ।।\nयस्येन्द्रियाणि सर्वाणि वर्तंते शिवकर्मसु ।।\nस निस्तरति संसारं भुक्तिं मुक्तिं च विंदति ।। ९ ।।\nशिवभक्तियुतो मर्त्यश्चांडालः पुल्कसोपि च ।।\nनारी नरो वा षंढो वा सद्यो मुच्येत संसृतेः ।। ३.३.५.१० ।।\nकिं कुलेन किमाचारैः किंशीलेन गुणेन वा ।।\nभक्तिलेशयुतः शंभोः स वंद्यः सर्वदेहिनाम् ।। ११ ।।\nउज्जयिन्यामभूद्राजा चन्द्रसेनसमाह्वयः ।।\nजातो मानवरूपेण द्वितीय इव वासवः ।। १२ ।।\nतस्मिन्पुरे महाकालं वसंतं परमेश्वरम् ।।\nसंपूजयत्यसौ भक्त्या चन्द्रसेनो नृपोत्तमः ।। १३ ।।\nतस्याभवत्सखा राज्ञः शिवपारिषदाग्रणीः ।।\nमणिभद्रो जिताभद्रः सर्वलोकनमस्कृतः ।। १४ ।।\nतस्यै कदा महीभर्तुः प्रसन्नः शंकरानुगः ।।\nचिन्तामणिं ददौ दिव्यं मणिभद्रो महामतिः ।। १५ ।।\nस मणिः कौस्तुभ इव द्योतमानोर्कसन्निभः ।।\nदृष्टः श्रुतो वा ध्यातो वा नृणां यच्छति चिंतितम् ।। १६ ।।\nतस्य कांतिलवस्पृष्टं कांस्यं ताम्रमयस्त्रपु ।।\nपाषाणादिकमन्यद्वा सद्यो भवति कांचनम् ।। ।। १७ ।।\nस तं चिन्तामणिं कंठे बिभ्रद्राजासनं गतः ।।\nरराज राजा देवानां मध्ये भानुरिव स्वयम् ।। १८ ।।\nसदा चिन्तामणिग्रीवं तं श्रुत्वा राजसत्तमम् ।।\nप्रवृद्धतर्षा राजानः सर्वे क्षुब्धहृदोऽभवन् ।। १९ ।।\nस्नेहात्केचिदयाचंत धार्ष्ट्यात्केचन दुर्मदाः ।।\nदैवलब्धमजानंतो मणिं मत्सरिणो नृपाः।३.३.५.२०।।\nसर्वेषां भूभृतां याञ्चा यदा व्यर्थीकृतामुना।।\nराजानः सर्वदेशानां संरंभं चक्रिरे तदा।।२१।।\nसौराष्ट्राः कैकयाः शाल्वाः कलिंगशकमद्रकाः ।।\nपांचालावंतिसौवीरा मागधा मत्स्यसृंजयाः ।। २२ ।।\nएते चान्ये च राजानः सहाश्वरथकुमजराः ।।\nचन्द्रसेनं मृधे जेतुमुद्यमं चक्रुरोजसा ।। २३ ।।\nते तु सर्वे सुसंरब्धाः कंपयंतो वसुन्धराम् ।।\nउज्जयिन्याश्चतुर्द्वारं रुरुधुर्बहुसैनिकाः ।। २४ ।।\nसंरुध्यमानो स्वपुरीं दृष्ट्वा राजभिरुद्धतैः ।।\nचंद्रसेनो महाकालं तमेव शरणं ययौ ।। २५ ।।\nनिर्विकल्पो निराहारः स राजा दृढनिश्चयः ।।\nअर्चयामास गौरीशं दिवा नक्त मनन्यधीः ।। २६ ।।\nएतस्मिन्नंतरे गोपी काचित्तत्पुरवासिनी ।।\nएकपुत्रा भर्तृहीना तत्रैवासीच्चिरंतना ।। २७ ।।\nसा पंचहायनं बालं वहंती गत भर्तृका ।।\nराज्ञा कृतां महापूजां ददर्श गिरिजापतेः ।। २८ ।।\nसा दृष्ट्वा सर्वमाश्चर्यं शिवपूजामहोदयम् ।।\nप्रणिपत्य स्वशिबिरं पुनरेवाभ्यपद्यत ।। ।। २९ ।।\nएतत्सर्वमशेषेण स दृष्ट्वा बल्लवीसुतः ।।\nकुतूहलेन विदधे शिवपूजां विरक्तिदाम्।। ३.३.५.३० ।।\nआनीय हृद्यं पाषाणं शून्ये तु शिबिरोत्तमे ।।\nनातिदूरे स्वशिबिराच्छिवलिंगमकल्पयत् ।। ३१ ।।\nयानि कानि च पुष्पाणि हस्तलभ्यानि चात्मनः ।।\nआनीय स्नाप्य तल्लिंगं पूजयामास भक्तितः ।। ३२ ।।\nगंधालंकारवासांसि धूपदीपाक्षतादिकम् ।।\nविधाय कृत्रिमैर्दिव्यैर्नैवेद्यं चाप्यकल्पयत् ।। ३३ ।।\nभूयोभूयः समभ्यर्च्य पत्रैः पुष्पैर्मनोरमैः ।।\nनृत्यं च विविधं कृत्वा प्रणनाम पुनःपुनः ।।३४।।\nएवं पूजां प्रकुर्वाणं शिवस्यानन्यमानसम् ।।\nसा पुत्रं प्रणयाद्गोपी भोजनाय समा ह्वयत्।।३५।।\nमात्राहूतोपि बहुशः स पूजासक्तमानसः ।।\nबालोपि भोजनं नच्छत्तदा माता स्वयं ययौ।। ३६।।\nतं विलोक्य शिवस्याग्रे निषण्णं मी लितेक्षणम्।।\nचकर्ष पाणिं संगृह्य कोपेन समताडयत्।। ३७ ।।\nआकृष्टस्ताडितो वापि नागच्छत्स्वसुतो यदा ।।\nतां पूजां नाशयामास क्षिप्त्वा लिंगं विदूरतः ।। ३८ ।।\nहाहेति रुदमानं तं निर्भर्त्स्य स्वसुतं तदा ।।\nपुनर्विवेश स्वगृहं गोपी रोषसमन्विता ।। ३९ ।।\nमात्रा विनाशितां पूजां दृष्ट्वा देवस्य शूलिनः ।।\nदेवदेवेति चुक्रोश निपपात स बालकः ।। ३.३.५.४० ।।\nप्रनष्टसंज्ञः सहसा बाष्पपूरपरिप्लुतः ।।\nलब्धसंज्ञो मुहूर्तेन चक्षुषी उदमीलयत्।। ।। ४१ ।।\nततो मणिस्तंभविराजमानं हिरण्मयद्वारकपाटतोरणम् ।।\nमहार्हनीलामलवज्रवेदिकं तदेव जातं शिबिरं शिवालयम् ।। ४२ ।।\nसंतप्तहेम कलशैर्बहुभिर्विचित्रैः प्रोद्भासितस्फटिकसौधतलाभिरामम् ।।\nरम्यं च तच्छिवपुरं वरपीठमध्ये लिंगं च रत्नसहितं स ददर्श बालः ।। ४३ ।।\nस दृष्ट्वा सहसोत्थाय भीतविस्मितमानसः ।।\nनिमग्न इव संतोषात्परमानंदसागरे ।। ४४ ।।\nविज्ञाय शिवपूजाया माहात्म्यं तत्प्रभावतः ।।\nननाम दंडवद्भूमौ स्वमातुरघशांतये ।। ४५ ।।\nदेव क्षमस्व दुरितं मम मातुरुमापते ।।\nमूढायास्त्वामजानंत्याः प्रसन्नो भव शंकर ।। ४६ ।।\nयद्यस्ति मयि यत्किंचित्पुण्यं त्वद्भक्तिसंभवम् ।।\nतेनापि शिव मे माता तव कारुण्यमाप्नुयात् ।। ४७ ।।\nइति प्रसाद्य गिरिशं भूयोभूयः प्रणम्य च ।।\nसूर्ये चास्तं गते बालो निर्जगाम शिवालयात् ।। ४८ ।।\nअथापश्यत्स्वशिबिरं पुरंदरपुरोपमम् ।।\nसद्यो हिरण्मयीभूतं विचित्रविभवोज्ज्वलम् ।। ४९ ।।\nसोंतः प्रविश्य भवनं मोदमानो निशामुखे ।।\nमहामणिगणाकीर्णं हेमराशिसमुज्ज्वलम् ।। ३.३.५.५० ।।\nतत्रापश्यत्स्वजननीं स्मरंतीमकुतोभयाम् ।।\nमहार्हरत्न पर्यंके सितशय्यामधिश्रिताम् ।। ५१ ।।\nरत्नालंकारदीप्तांगीं दिव्यांबरविराजिनीम् ।।\nदिव्यलक्षणसंपन्नां साक्षात्सुरवधूमिव ।। ५२ ।।\nजवेनोत्थापयामास संभ्रमोत्फुल्ललोचनः ।।\nअंब जागृहि भद्रं ते पश्येदं महदद्भुतम्।। ५३ ।।\nइति प्रबोधिता गोपी स्वपुत्रेण महात्मना ।।\nततोऽपश्यत्स्वजननी स्मयन्ती मुकुटोज्ज्वला ।। ५४ ।।\nससंभ्रमं समुत्थाय तत्सर्वं प्रत्यवेक्षत ।।\nअपूर्वमिव चात्मानमपूर्वमिव बालकम् ।। ५५ ।।\nअपूर्वं च स्वसदनं दृष्ट्वा सीत्सुखविह्वला ।।\nश्रुत्वा पुत्रमुखात्सर्वं प्रसादं गिरिजापतेः ।। ५६ ।।\nराज्ञे विज्ञापयामास यो भजत्यनिशं शिवम् ।।\nस राजा सहसागत्य समाप्त नियमो निशि ।। ५७ ।।\nददर्श गोपिकासूनोः प्रभावं शिवतोषजम् ।।\nहिरण्मयं शिवस्थानं लिंगं मणिमयं तथा ।। ५८ ।।\nगोपवध्वाश्च सदनं माणि क्यवरकोज्ज्वलम्।।\nदृष्ट्वा महीपतिः सर्वं सामात्यः सपुरोहितः ।।५९ ।।\nमुहूर्तं विस्मितधृतिः परमानंदनिर्भरः ।।\nप्रेम्णा वाष्पजलं मुंचन्परिरेभे तम र्भकम् ।। ३.३.५.६० ।।\nएवमत्यद्भुताकाराच्छिवमाहात्म्यकीर्त्तनात् ।।\nपौराणां संभ्रमाच्चैव सा रात्रिः क्षणतामगात् ।। ६१ ।।\nअथ प्रभाते युद्धाय पुरं संरुध्य संस्थिताः ।।\nराजानश्चारवक्त्रेभ्यः शुश्रुवुः परमाद्भुतम् ।। ६२ ।।\nते त्यक्तवैराः सहसा राजानश्चकिता भृशम् ।।\nन्यस्तशस्त्रा निविविशुश्चंद्रसेनानुमोदिताः ।। ६३ ।।\nतां प्रविश्य पुरीं रम्यां महाकालं प्रणम्य च ।।\nतद्गोपवनितागेहमाजग्मुः सर्वभूभृतः ।। ६४ ।।\nते तत्र चंद्रसेनेन प्रत्युद्गम्याभि पूजिताः ।।\nमहार्हविष्टरगताः प्रीत्यानंदन्सुविस्मिताः ।। ६५ ।।\nगोपसूनोः प्रसादाय प्रादुर्भूतं शिवालयम् ।।\nलिंगं च वीक्ष्य सुमहच्छिवे चक्रुः परां मतिम् ।। ६६ ।।\nतस्मै गोपकुमाराय प्रीतास्ते सर्वभूभुजः ।।\nवासोहिरण्यरत्नानि गोमहिष्यादिकं धनम् ।। ६७ ।।\nगजानश्वान्रथान्रौक्माञ्छत्र यानपरिच्छदान् ।।\nदासान्दासीरनेकाश्च ददुः शिवकृपार्थिनः ।। ६८ ।।\nयेये सर्वेषु देशेषु गोपास्तिष्ठंति भूरिशः ।।\nतेषां तमेव राजानं चक्रिरे सर्व पार्थिवाः ।।६९।।\nअथास्मिन्नंतरे सर्वैस्त्रिदशैरभिपूजितः ।।\nप्रादुर्बभूव तेजस्वी हनूमान्वानरेश्वरः ।।३.३.५.७०।।\nतस्याभिगमनादेव राजानो जातसंभ्रमाः ।।\nप्रत्युत्थाय नमश्चक्रुर्भक्तिनम्रात्ममूर्त्तयः ।। ७१ ।।\nतेषां मध्ये समासीनः पूजितः प्लवगेश्वरः ।।\nगोपात्मजं समाश्लिष्य राज्ञो वीक्ष्येदमववीत् ।। ।। ७२ ।।\nसर्वे शृणुत भद्रं वो राजानो ये च देहिनः ।।\nशिवपूजामृते नान्या गतिरस्ति शरीरिणाम ।। ७३ ।।\nएष गोपसुतो दिष्ट्या प्रदोषे मंदवा सरे ।।\nअमंत्रेणापि संपूज्य शिवं शिवमवाप्तवान् ।। ७४ ।।\nमंदवारे प्रदोषोऽयं दुर्लभः सर्वदेहिनाम् ।।\nतत्रापि दुर्लभतरः कृष्णपक्षे समागते ।। ।। ७५ ।।\nएष पुण्यतमो लोके गोपानां कीर्तिवर्धनः ।।\nअस्य वंशेऽष्टमो भावी नंदोनाम महायशाः ।।\nप्राप्स्यते तस्य पुत्रत्वं कृष्णो नारा यणः स्वयम् ।। ७६ ।।\nअद्यप्रभृति लोकेस्मिन्नेष गोपालनंदनः ।।\nनाम्ना श्रीकर इत्युच्चैर्लोके ख्यातिं गमिष्यति ।। ७७ ।।\n।। सूत उवाच ।।\nएवमुक्त्वांजनीसूनुस्तस्मै गोपकसूनवे ।।\nउपदिश्य शिवाचारं तत्रैवांतरधीयत ।। ७८ ।।\nते च सर्वे महीपालाः संहृष्टाः प्रतिपूजिताः ।।\nचन्द्रसेनं समामंत्र्य प्रतिजग्मुर्यथागतम् ।। ७९ ।।\nश्रीकरोऽपि महातेजा उपदिष्टो हनूमता ।।\nब्राह्मणैः सह धर्मज्ञैश्चक्रे शम्भोः समर्हणम् ।। ३.३.५.८० ।।\nकालेन श्रीकरः सोऽपि चंद्रसेनश्च भूपतिः ।।\nसमाराध्य शिवं भक्त्या प्रापतुः परमं पदम् ।। ८१ ।।\nइदं रहस्यं परमं पवित्रं यशस्करं पुण्यमहर्द्धिवर्धनम् ।।\nआख्यानमाख्यातमघौघनाशनं गौरीशपादांबुजभक्तिवर्धनम् ।। ८२ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तर खण्डे गोपकुमारचरितवर्णनं नाम पञ्चमोऽध्यायः ।। ५ ।।"
  }
]
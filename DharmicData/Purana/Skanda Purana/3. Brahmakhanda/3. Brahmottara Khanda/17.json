[
  {
    "text": "।। ऋषय ऊचुः ।। ।।\nवेदवेदांगतत्त्वज्ञैर्गुरुभिर्ब्रह्मवादिभिः ।।\nनृणां कृतोपदेशानां सद्यः सिद्धिर्हि जायते।।१।।\nअथान्यजनसामान्यैर्गुरुभिर्नीतिकोविदैः।।\nनृणां कृतोपदेशानां सिद्धिर्भवति कीदृशी ।। २ ।।\n।। ।। सूत उवाच ।। ।।\nश्रद्धैव सर्वधर्मस्य चातीव हितकारिणी ।।\nश्रद्धयैव नृणां सिद्धिर्जायते लोकयोर्द्वयोः ।। ३ ।।\nश्रद्धया भजतः पुंसः शिलापि फलदायिनी ।।\nमूर्खोऽपि पूजितो भक्त्या गुरुर्भवति सिद्धिदः ।। ४ ।।\nश्रद्धया पठितो मन्त्रस्त्वबद्धोपि फलप्रदः ।।\nश्रद्धया पूजितो देवो नीचस्यापि फलप्रदः ।। ६. ।।\nअश्रद्धया कृता पूजा दानं यज्ञस्तपो व्रतम् ।।\nसर्वं निष्फलतां याति पुष्पं वन्ध्यत रोरिव ।। ६ ।।\nसर्वत्र संशयाविष्टः श्रद्धाहीनोऽतिचंचलः ।।\nपरमार्थात्परिभ्रष्टः संसृतेर्न हि मुच्यते ।। ७ ।।\nमन्त्रे तीर्थे द्विजे देवे दैवज्ञे भेषजे गुरौ ।।\nयादृशी भावना यत्र सिद्धिर्भवति तादृशी ।। ८ ।।\nअतो भावमयं विश्वं पुण्यं पापं च भावतः ।।\nते उभे भावहीनस्य न भवेतां कदाचन ।। ९ ।।\nअत्रेदं परमाश्चर्यमाख्यानमनुवर्ण्यते ।।\nअश्रद्धा सर्वमर्त्यानां येन सद्यो निवर्तते ।। ३.३.१७.१० ।।\nआसीत्पांचालराजस्य सिंहकेतुरिति श्रुतः ।।\nपुत्रः सर्वगुणोपेतः क्षात्रधर्मरतः सदा ।। ११ ।।\nस एकदा कतिपयैर्भृत्यैर्युक्तो महाबलः ।।\nजगाम मृगयाहेतोर्बहु सत्त्वान्वितं वनम् ।। १२ ।।\nतद्भृत्यः शबरः कश्चिद्विचरन्मृगयां वने ।।\nददर्श जीर्णं स्फुटितं पतितं देवतालयम् ।। १३ ।।\nतत्रापश्यद्भिन्नपीठं पतितं स्थंडिलोपरि ।।\nशिवलिंङ्गमृजुं सूक्ष्मं मूर्तं भाग्यमिवात्मनः ।। १४ ।।\nस समादाय वेगेन पूर्वकर्मप्रचोदितः ।।\nतस्मै संदर्शयामास राज पुत्राय धीमते ।। १५ ।।\nपश्येदं रुचिरं लिंगं मया दृष्टमिह प्रभो ।।\nतदेतत्पूजयिष्यामि यथाविभवमादरात् ।। १६ ।।\nअस्य पूजाविधिं ब्रूहि यथा देवो महेश्वरः ।।\nअमंत्रज्ञैश्च मन्त्रज्ञैः प्रीतो भवति पूजितः ।। १७ ।।\nइति तेन निषादेन पृष्टः पार्थिवनंदनः ।।\nप्रत्युवाच प्रहस्यैनं परिहास विचक्षणः ।। १८ ।।\nसंकल्पेन सदा कुर्यादभिषेकं नवांभसा ।।\nउपवेश्यासने शुद्धे शुभैर्गंधाक्षतैर्नवैः ।।\nवन्यैः पत्रैश्च कुसुमैर्धूपैर्दीपैश्च पूजयेत ।। ।। १९ ।।\nचिताभस्मोपहारं च प्रथमं परिकल्पयेत् ।।\nआत्मोपभोग्येनान्नेन नैवद्यं कल्पयेद्बुधः ।। ३.३.१७.२० ।।\nपुनश्च धूपदीपादीनुपचारान्प्रकल्पेत् ।।\nनृत्यवादित्रगीतादीन्यथावत्परिकल्पयेत् ।। २१ ।।\nनमस्कृत्वा तु विधिवत्प्रसादं धारयेद्बुधः ।।\nएष साधारणः प्रोक्तः शिवपूजाविधिस्तव ।। ।। २२ ।।\nचिताभस्मोपहारेण सद्यस्तुष्यति शंकरः ।। २३ ।।\n।। सूत उवाच ।। ।।\nपरिहासरसेनेत्थं शासितः स्वामिनाऽमुना ।।\nस चंडकाख्यः शबरो मूर्ध्ना जग्राह तद्वचः ।। २४ ।।\nततः स्वभवनं प्राप्य लिंगमूर्ति महेश्वरम् ।।\nप्रत्यहं पूजयामास चिताभस्मोपहारकृत् ।। २५ ।।\nयच्चात्मनः प्रियं वस्तु गन्धपुष्पाक्षतादिकम् ।।\nनिवेद्य शंभवे नित्यमुपायुंक्त ततः स्वयम् ।। २६ ।।\nएवं महेश्वरं भक्त्या सह पत्न्याभ्यपूजयत् ।।\nशबरः सुखमासाद्य निनाय कतिचित्समाः ।। २७ ।।\nएकदा शिवपूजायै प्रवृत्तः शबरोत्तमः ।।\nन ददर्श चिताभस्म पात्रे पूरितमण्वपि ।। २८ ।।\nअथासौ त्वरितो  दूरमन्विष्यन्परितो भ्रमन् ।।\nन लब्धवांश्चिताभस्म श्रांतो गृहमगात्पुनः ।। २९ ।।\nतत आहूय पत्नीं स्वां शबरो वाक्यमब्रवीत् ।।\nन लब्धं मे चिताभस्म किं करोमि वद प्रिये ।।३.३.१७.३०।।\nशिवपूजांतरायो मे जातोद्य बत पाप्मनः ।।\nपूजां विना क्षणमपि नाहं जीवितुमुत्सहे ।।३१।।\nउपायं नात्र पश्यामि पूजोपकरणे हते ।।\nन गुरोश्च विहन्येत शासनं सकलार्थदम् ।। ३२ ।।\nइति व्याकुलितं दृष्ट्वा भर्त्तारं शबरांगना ।।\nप्रत्यभाषत मा भैस्त्वमुपायं प्रवदामि ते ।। ३३ ।।\nइदमेव गृहं दग्ध्वा बहुकालोपबृंहितम् ।।\nअहमग्निं प्रवेक्ष्यामि चिताभस्म भवेत्ततः ।। ३४ ।।\n।। शबर उवाच ।। ।।\nधर्मार्थकाममोक्षाणां देहः परमसाधनम् ।।\nकथं त्यजसि तं देहं सुखार्थं नवयौवनम् ।। ३५ ।।\nअधुना त्वनपत्या त्वमभुक्तविषयासवा ।।\nभोगयोग्यमिमं देहं कथं दग्धुमिहेच्छसि ।। ३६ ।।\n।। शबर्युवाच ।। ।।\nएतावदेव साफल्यं जीवितस्य च जन्मनः ।।\nपरार्थे यस्त्यजेत्प्राणाञ्छिवार्थे किमुत स्वयम् ।। ३७ ।।\nकिं नु तप्तं तपो घोरं किं वा दत्तं मया पुरा ।।\nकिं वार्चनं कृतं शंभोः पूर्वजन्मशतांतरे ।। ३८ ।।\nकिं वा पुण्यं मम पितुः का वा मातुः कृतार्थता ।।\nयच्छिवार्थे समिद्धेऽग्नौ त्यजाम्येतत्कलेवरम् ।। ३९ ।।\nइत्थं स्थिरां मतिं दृष्ट्वा तस्या भक्तिं च शंकरे ।।\nतथेति दृढसंकल्पः शबरः प्रत्यपूजयत् ।। ३.३.१७.४० ।।\nसा भर्त्तारमनुप्राप्य स्नात्वा शुचिरलंकृता ।।\nगृहमादीप्य तं वह्निं भक्त्या चक्रे प्रदक्षिणम् ।। ४१ ।।\nनमस्कृत्वात्मगुरवे ध्यात्वा हृदि सदाशिवम् ।।\nअग्निप्रवेशाभिमुखी कृतांजलिरिदं जगौ ।। ४२ ।।\n।। शबर्युवाच ।। ।।\nपुष्पाणि संतु तव देव ममेंद्रियाणि धूपोऽगुरुर्वपुरिदं हृदयं प्रदीपः ।।\nप्राणा हवींषि करणानि तवाक्षताश्च पूजाफलं व्रजतु सांप्रतमेष जीवः ।। ४३ ।।\nवांछामि नाहमपि सर्वधनाधिपत्यं न स्वर्गभूमिमचलां न पदं विधातुः ।।\nभूयो भवामि यदि जन्मनिजन्मनि स्यां त्वत्पादपंकजलसन्मकरंदभृंगी ।। ४४ ।।\nजन्मानि संतु मम देव शताधिकानि माया न मे वि शतु चित्तमबोधहेतुः ।।\nकिंचित्क्षणार्धमपि ते चरणारविन्दान्नापैतु मे हृदयमीश नमोनमस्ते ।।४५।।\nइति प्रसाद्य देवेशं शबरी दृढनिश्चया ।।\nविवेश ज्वलितं वह्निं भस्मसादभवत्क्षणात् ।। ४६ ।।\nशबरोपि च तद्भस्म यत्नेन परिगृह्य सः ।।\nचक्रे दग्धगृहोपान्ते शिवपूजां समाहितः ।। ४६ ।।\nअथ सस्मार पूजांते प्रसादग्रहणोचिताम् ।।\nदयितां नित्यमायांतीं प्रांजलिं विनयान्विताम् ।। ४८ ।।\nस्मृतमात्रां तदापश्यदागतां पृष्ठतः स्थिताम् ।।\nपूर्वेणावयवेनैव भक्तिनम्रां शुचिस्मिताम् ।। ४९ ।।\nतां वीक्ष्य शबरः पत्नीं पूर्ववत्प्रांजलिं स्थिताम् ।।\nभस्मावशेषितगृहं यथापूर्वमवस्थितम् ।।। ।। ३.३.१७.५० ।।\nअग्निर्दहति तेजोभिः सूर्यो दहति रश्मिभिः ।।\nराजा दहति दंडेन ब्राह्मणो मनसा दहेत् ।। ५१ ।।\nकिमयं स्वप्न आहोस्वित्किं वा माया भ्रमात्मिका ।।\nइति विस्मयसंभ्रातस्तां भूयः पर्यपृच्छत ।। ५२ ।।\nअपि त्वं च कथं प्राप्ता भस्मभूतासि पावके ।।\nदग्धं च भवनं भूयः कथं पूर्व वदास्थितम् ।। ५३ ।।\n।। शबर्युवाच ।। ।।\nयदा गृहं समुद्दीप्य प्रविष्टाहं हुताशने ।।\nतदात्मानं न जानामि न पश्यामि हुताशनम् ।। ५४ ।।\nन तापलेशोप्यासीन्मे प्रविष्टाया इवोदकम् ।।\nसुषुप्तेव क्षणार्धेन प्रबुद्धास्मि पुनः क्षणात् ।। ५५ ।।\nतावद्भवनमद्राक्षमदग्धमिव सुस्थितम् ।।\nअधुना देवपूजांते प्रसादं लब्धुमागता ।। ५६ ।।\nएवं परस्परं प्रेम्णा दंपत्योर्भाषमाणयोः ।।\nप्रादुरासीत्तयोरग्रे विमानं दिव्यमद्भुतम् ।। ५७ ।।\nतस्मिन्विमाने शतचन्द्रभास्वरे चत्वार ईशानुचराः पुरःसराः ।।\nहस्ते गृहीत्वाथ निषाददंपती आरोपयामासुरमुक्तविग्रहौ ।। ५८ ।।\nतयोर्निषाददंपत्योस्तत्क्षणादेव तद्वपुः ।।\nशिवदूतकरस्पर्शात्तत्सारूप्यमवाप ह ।। ५९ ।।\nतस्माच्छ्रद्धैव सर्वेषु विधेया पुण्यकर्मसु ।।\nनीचोपि शबरः प्राप श्रद्धया योगिनां गतिम् ।। ३.३.१७.६० ।।\nकिं जन्मना सकलवर्णजनोत्तमेन किं विद्यया सकलशास्त्रविचारवत्या ।।\nयस्यास्ति चेतसि सदा परमेशभक्तिः कोऽन्यस्ततस्त्रिभुवने पुरुषोस्ति धन्यः ।। ६१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भस्ममाहात्म्यवर्णनं नाम सप्तदशोऽध्यायः ।। १७ ।।"
  }
]
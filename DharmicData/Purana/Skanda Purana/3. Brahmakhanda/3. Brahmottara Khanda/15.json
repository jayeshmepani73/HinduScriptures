[
  {
    "text": "।। सूत उवाच ।। ।।\nऋषभस्यानुभावोयं वर्णितः शिवयोगिनः ।।\nअथान्यस्यापि वक्ष्यामि प्रभावं शिवयोगिनः ।। १ ।।\nभस्मनश्चापि माहात्म्यं वर्णयामि समासतः ।।\nकृतकृत्या भविष्यंति यच्छुत्वा पापिनो जनाः ।। २ ।।\nअस्त्येको वामदेवाख्यः शिवयोगी महा तपाः ।।\nनिर्द्वंद्वो निर्गुणः शांतो निःसंगः समदर्शनः ।। ३ ।।\nआत्मारामो जितक्रोधो गृहदारविवर्जितः ।।\nअतर्कितगतिर्मौनी संतुष्टो निष्प रिग्रहः ।। ४ ।।\nभस्मोद्धूलितसर्वांगो जटामंडलमंडितः ।।\nवल्कलाजिनसंवीतो भिक्षामात्रपरिग्रहः ।। ५ ।।\nस एकदा चरंल्लोके सर्वानुग्रहतत्परः ।।\nक्रौंचारण्यं महाघोरं प्रविवेश यदृच्छया ।। ६ ।।\nतस्मिन्निर्मनुजेऽरण्ये तिष्ठत्येकोऽतिभीषणः ।।\nक्षुत्तृषाकुलितो नित्यं यः कश्चिद्ब्रह्मराक्षसः ।। ७ ।।\nतं प्रविष्टं शिवात्मानं स दृष्ट्वा ब्रह्मराक्षसः ।।\nअभिदुद्राव वेगेन जग्धंु क्षुत्परिपीडितः ।। ८ ।।\nव्यात्ताननं महाकायं भीमदंष्ट्रं भयानकम् ।।\nतमायांतमभिप्रेक्ष्य योगीशो न चचाल सः ।। ९ ।।\nअथाभिद्रुत्य तरसा स घोरो वनगोचरः ।।\nदोर्भ्यां निष्पीड्य जग्राह निष्कंपं शिवयोगिनम्।।3.3.15.१०।।\nतदंगस्पर्शनादेव सद्यो विध्वस्तकिल्बिषः ।।\nस ब्रह्मराक्षसो घोरो विषण्णः स्मृतिमाययौ ।। ११ ।।\nयथा चिंतामणिं स्पृष्ट्वा लोहं कांचनतां व्रजेत् ।।\nयथा जंबूनदीं प्राप्य मृत्तिका स्वर्णतां व्रजेत् ।। १२ ।।\nयथा मानसमभ्येत्य वायसा यांति हंसताम् ।।\nयथामृतं सकृत्पीत्वा नरो देवत्वमाप्नुयात् ।। ।। १३ ।।\nतथैव हि महात्मानो दर्शनस्पर्शनादिभिः ।।\nसद्यः पुनंत्यघोपेतान्सत्संगो दुर्लभो ह्यतः ।। १४ ।।\nयः पूर्वं क्षुत्पिपासार्तो घोरात्मा विपिने चरः ।।\nस सद्यस्तृप्तिमायातः पूर्णानंदो बभूव ह ।। १५ ।।\nतद्गात्रलग्नसितभस्मकणानुविद्धः सद्यो विधूतघनपापतमःस्वभावः ।।\nसंप्राप्तपूर्वभव संस्मृतिरुग्रकार्यस्तत्पादपद्मयुगले प्रणतो बभाषे ।। १६ ।।\n।। राक्षस उवाच ।। ।।\nप्रसीद मे महायोगिन्प्रसीद करुणानिधे ।।\nप्रसीद भवतप्तानामानंदामृवारिधे ।। १७ ।।\nक्वाहं पापमतिर्घोरः सर्वप्राणिभयंकरः ।।\nक्व ते महानुभावस्य दर्शनं करुणात्मनः ।। १८ ।।\nउद्धरोद्धर मां घोरे पतितं दुःखसागरे ।।\nतव सन्निधिमात्रेण महानंदोऽभिवर्धते ।। १९ ।।\n।। वामदेव उवाच ।। ।।\nकस्त्वं वनेचरो घोरो राक्षसोऽत्र किमास्थितः ।।\nकथमेतां महाघोरां कष्टां गतिमवाप्तवान् ।। 3.3.15.२० ।।\n।। राक्षस उवाच ।। ।।\nराक्षसोऽहमितः पूर्वं पंचविंशतिमे भवे ।।\nगोप्ता यवनराष्ट्रस्य दुर्जयो नाम वीर्यवान् ।। २१ ।।\nसोऽहं दुरात्मा पापीयान्स्वैरचारी मदोत्कटः ।।\nदंडधारी दुराचारः प्रचंडो निर्घृणः खलः ।। २२ ।।\nयुवा बहुकलत्रोऽपि कामासक्तोऽजितेंद्रियः ।।\nइमां पापीयसीं चेष्टां पुनरेकां गतोऽस्म्यहम् ।। २३ ।।\nप्रत्यहं नूतनामन्या नारीं भोक्तुमनाः सदा ।।\nआहृताः सर्वदेशेभ्यो नार्यो भृत्यैर्मदाज्ञया ।। २४ ।।\nभुक्त्वाभुक्त्वा परित्यक्तामेकामेकां दिनेदिने ।।\nअन्तर्गृहेषु संस्थाप्य पुनरन्याः स्त्रियो धृताः ।। २५ ।।\nएवं स्वराष्ट्रात्परराष्ट्रतश्च देशाकरग्रामपुरव्रजेभ्यः ।।\nआहृत्य नार्यो रमिता दिनेदिने भुक्वा पुनः कापि न भुज्यते मया ।। २६ ।।\nअथान्यैश्च न भुज्यंते मया भुक्तास्तथा स्त्रियः ।।\nअन्तर्गृहेषु निहिताः शोचंते च दिवानिशम् ।। २७ ।।\nब्रह्मविट्क्षत्रशूद्राणां यदा नार्यो मया हृताः ।।\nमम राज्ये स्थिता विप्राः सह दारैः प्रदुद्रुवुः।। २८ ।।\nसभर्तृकाश्च कन्याश्च विधवाश्च रजस्वलाः ।।\nआहृत्य नार्यो रमिता मया कामहतात्मना ।।२९।।\nत्रिशतं द्विजनारीणां राजस्त्रीणां चतुःशतम् ।।\nषट्शतं वैश्यनारीणां सहस्रं शूद्रयोषिताम् ।। 3.3.15.३० ।।\nशतं चांडालनद्गीर्णा पुलिंदीनां सहस्रकम् ।।\nशैलूषीणां पंचशतं रजकीनां चतुःशतम्।।३१।।\nअसंख्या वारमुख्याश्च मया भुक्ता दुरात्मना।।\nतथापि मयि कामस्य न तृप्तिः समजायत ।। ३२ ।।\nएवं दुर्विषयासक्तं मत्तं पानरतं सदा ।।\nयौवनेपि महारोगा विविशुर्यक्ष्मकादयः ।। ३३ ।।\nरोगार्दितोऽनपत्यश्च शत्रुभिश्चापि पीडितः ।।\nत्यक्तोमात्यैश्च भृत्यैश्च मृतोऽहं स्वेन कर्मणा ।। ३४ ।।\nआयुर्विनश्यत्ययशो विवर्धते भाग्यं क्षयं यात्यतिदुर्गतिं व्रजेत् ।।\nस्वर्गाच्च्यवंते पितरः पुरातना धर्मव्यपेतस्य नरस्य निश्चितम् ।। ३५ ।।\nअथाहं किंकरैर्याम्यैर्नीतो वैवस्वतालयम् ।।\nततोऽहं नरके घोरे तत्कुण्डे विनिपातितः ।। ३६ ।।\nतत्राहं नरके घोरे वर्षाणामयुतत्रयम् ।।\nरेतः पिबन्पीड्यमानो न्यवसं यमकिंकरैः ।। ३७ ।।\nततः पापावशेषेण पिशाचो निर्जने वने ।।\nसहस्रशिश्नः संजातो नित्यं क्षुत्तृषयाकुलः ।। ३८ ।।\nपैशाचीं गतिमाश्रित्य नीतं दिव्यं शरच्छतम् ।।\nद्वितीयेहं भवे जातो व्याघ्रः प्राणिभयंकरः ।। ३९ ।।\nतृतीयेऽजगरो घोरश्चतुर्थेऽहं भवे वृकः ।।\nपंचमे विड्वराहश्च षष्ठेऽहं कृकलासकः ।। 3.3.15.४० ।।\nसप्तमेऽहं सारमेयः सृगालश्चाष्टमे भवे ।।\nनवमे गवयो भीमो मृगोऽहं दशमे भवे ।। ४१ ।।\nएकादशे मर्कटश्च गृध्रोऽहं द्वादशे भवे ।।\nत्रयोदशेऽहं नकुलो वायसश्च चतु र्दशे ।। ४२ ।।\nअच्छभल्लः पंचदशे षोडशे वनकुक्कुटः।।\nगर्दभोऽहं सप्तदशे मार्जारोष्टादशे भवे ।।४३।।\nएकोनविंशे मण्डूकः कूर्मो विंशतिमे भवे ।।\nएकविंशे भवे मत्स्यो द्वाविंशे मूषकोऽभवम् ।। ४४ ।।\nउलूकोहं त्रयोविंशे चतुर्विशे वनद्विपः ।।\nपंचविंशे भवे चास्मिञ्जातोहं ब्रह्मराक्षसः ।। ४५ ।।\nक्षुत्परीतो निराहारो वसाम्यत्र महावने ।।\nइदानीमागतं दृष्ट्वा भवंतं जग्धुमुत्सुकः ।।\nत्वद्देहस्पर्शमात्रेण जाता पूर्वभवस्मृतिः ।। ४६ ।।\nगतजन्म सहस्राणि स्मराम्यद्य त्वदंतिके ।।\nनिर्वेदश्च परो जातः प्रसन्नं हृदयं च मे ।। ४७ ।।\nईदृशोऽयं प्रभावस्ते कथं लब्धो महामते ।।\nतपसा वापि तीव्रेण किमु तीर्थनिषेवणात् ।। ४८ ।।\nयोगेन देवशक्त्या वा मंत्रैर्वानंतशक्तिभिः ।।\nतत्त्वतो ब्रूहि भगवंस्त्वामहं शरणं गतः ।। ४९ ।।\n।। वामदेव उवाच ।। ।।\nएष मद्गात्रलग्नस्य प्रभावो भस्मनो महान् ।।\nयत्संपर्कात्तमोवृत्तेस्तवेयं मतिरुत्तमा ।। 3.3.15.५० ।।\nको वेद भस्मसामर्थ्यं महादेवा दृते परः ।।\nदुर्विभाव्यं यथा शंभोर्माहात्म्यं भस्मनस्तथा ।। ५१ ।।\nपुरा भवादृशः कश्चिद्ब्राह्मणो धर्मवर्जितः ।।\nद्राविडेषु स्थितो मूढः कर्मणा शूद्रतां गतः ।। ५२ ।।\nचौर्यवृत्तिर्नैष्कृतिको वृषलीरतिलालसः।।\nकदाचिज्जारतां प्राप्तः शूद्रेण निहतो निशि ।। ५३ ।।\nतच्छवस्य बहिर्ग्रामा त्क्षिप्तस्य प्रेतकर्मणः ।।\nचचार सारमेयोंऽगे भस्मपादो यदृच्छया ।। ५४ ।।\nअथ तं नरके घोरे पतितं शिवकिंकराः।।\nनिन्युर्विमानमारोप्य प्रसह्य यमकिंकरान् ।। ५५ ।।\nशिवदूतान्समभ्येत्य यमोपि परिपृष्टवान् ।।\nमहापातककर्त्तारं कथमेनं निनीषथ ।। ५६ ।।\nअथोचुः शिवदूतास्ते पश्यास्य शवविग्रहम् ।।\nवक्षोललाटदोर्मूलान्यंकितानि सुभस्मना ।। ५७ ।।\nअत एनं समानेतुमागताः शिवशासनात् ।।\nनास्मान्निषेद्धुं शक्तोसि मास्त्वत्र तव संशयः ।। ५८ ।।\nइत्याभाष्य यमं शंभोर्दूतास्तं ब्राह्मणं ततः ।।\nपश्यतां सर्वलोकानां निन्युर्लोकमनामयम् ।। ५९ ।।\nतस्मादशेषपापानां सद्यः संशोधनं परम् ।।\nशंभोर्विभूषणं भस्म सततं ध्रियते मया ।। 3.3.15.६० ।।\nइत्थं निशम्य माहात्म्यं भस्मनो ब्रह्मराक्षसः ।।\nविस्तरेण पुनः श्रोतु मौत्कंठ्यादित्यभाषत ।। ६१ ।।\nसाधुसाधु महायोगिन्धन्योस्मि तव दर्शनात् ।।\nमां विमोचय धर्मात्मन्घोरादस्मात्कुजन्मनः ।। ६२ ।।\nकिंचिदस्तीह मे भाति मया पुण्यं पुराकृतम् ।।\nअतोहं त्वत्प्रसादेन मुक्तोस्म्यद्य द्विजोत्तम ।। ६३ ।।\nएकस्मै शिवभक्ताय तस्मिन्पार्थिवजन्मनि ।।\nभूमिर्वृत्तिकरी दत्ता सस्यारामान्विता मया ।। ९९ ।।\nयमेनापि तदैवोक्तं पंचविंशतिमे भवे ।।\nकस्यचिद्योगिनः संगान्मोक्ष्यसे संसृतेरिति ।। ६५ ।।\nतदद्य फलितं पुण्यं यत्किंचित्प्राग्भवार्जितम् ।।\nअतो निर्मनुजारण्ये संप्राप्तस्तव संगमः ।। ६६ ।।\nअतो मां घोरपाप्मानं संसरंतं कुजन्मनि ।।\nसमुद्धर कृपासिन्धो दत्त्वा भस्म समंत्रकम् ।। ६७ ।।\nकथं धार्यमिदं भस्म को मंत्रः को विधिः शुभः ।।\nकः कालः कश्च वा देशः सर्वं कथय मे गुरो ।। ६८ ।।\nभवादृशा महात्मानः सदा लोकहिते रताः ।।\nनात्मनो हितमिच्छंति कल्पवृक्षसधर्मिणः ।। ६९ ।।\n।। सूत उवाच ।। ।।\nइत्युक्तस्तेन योगीशो घोरेण वनचारिणा ।।\nभूयोपि भस्ममाहात्म्यं वर्णयामास तत्त्ववित् ।। 3.3.15.७० ।। ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे भस्ममाहात्म्यकथनं नाम पंचदशोऽध्यायः ।। १५ ।।"
  }
]
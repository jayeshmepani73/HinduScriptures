[
  {
    "text": "।। सूत उवाच ।। ।।\nभूयोपि शिवमाहात्म्यं वक्ष्यामि परमाद्भुतम् ।।\nशृण्वतां सर्वपापघ्नं भवपाशविमोचनम् ।। ।। १ ।।\nदुस्तरे दुरितांभोधौ मज्जतां विषयात्मनाम् ।।\nशिवपूजां विना कश्चित्प्लवो नास्ति निरूपितः ।। २ ।।\nशिवपूजां सदा कुर्याद्बुद्धिमानिह मानवः ।।\nअशक्तश्चेत्कृता पूजां पश्येद्भक्तिविनम्रधीः ।। ३ ।।\nअश्रद्धयापि यः कुर्याच्छिवपूजां विमुक्तिदाम् ।।\nपश्येद्वा सोपि कालेन प्रयाति परमं पदम् ।। ४ ।।\nआसीत्किरातदेशेषु नाम्ना राजा विमर्दनः ।।\nशूरः परमदुर्द्धर्षो जितशत्रुः प्रतापवान् ।। ५ ।।\nसर्वदा मृगयासक्तः कृपणो निर्घृणो बली ।।\nसर्वमांसाशनः क्रूरः सर्ववर्णांगनावृतः ।। ६ ।।\nतथापि कुरुते शंभोः पूजां नित्यमतंद्रितः ।।\nचतुर्दश्यां विशेषेण पक्षयोः शुक्लकृष्णयोः ।। ।। ७ ।।\nमहाविभवसंपन्नां पूजां कृत्वा स मोदते ।।\nहर्षेण महताविष्टो नृत्यति स्तौति गायति ।। ८ ।।\nतस्यैवं वर्तमानस्य नृपतेः सर्वभक्षिणः ।।\nदुराचारस्य महिषी चेष्टितेनान्वतप्यत ।। ९ ।।\nसा वै कुमुद्वतीनाम राज्ञी शीलगुणान्विता ।।\nएकदा पतिमासाद्य रहस्ये तदपृच्छत ।। ३.३.४.१० ।।\nएतत्ते चरितं राजन्महदाश्चर्यकारणम् ।।\nक्व ते महादुराचारः क्व भक्तिः परमेश्वरे ।। ११ ।।\nसर्वदा सर्वभक्षस्त्वं सर्वस्त्रीजनलालसः ।।\nसर्वहिंसापरः क्रूरः कथं भक्तिस्तवेश्वरे ।। १२ ।।\nइति पृष्टः स भूपालो विमृश्य सुचिरं ततः ।।\nत्रिकालज्ञः प्रहस्यैनां प्रोवाच सुकुतूहलः ।। १३ ।। ।।\n।। राजोवाच ।। ।।\nअहं पूर्वभवे कश्चित्सारमेयो वरानने ।।\nपंपानगरमाश्रित्य पर्यटामि समंततः ।। १४ ।।\nएवं कालेषु गच्छत्सु तत्रैव नगरोत्तमे ।।\nकदाचिदागतः सोहं मनोज्ञं शिवमंदिरम् ।। १५ ।।\nपूजायां वर्तमानायां चतुर्दश्यां महातिथौ ।।\nअपश्यमुत्सवं दूराद्बहिर्द्वारं समाश्रितः ।। १६ ।।\nअथाहं परमक्रुद्धैर्दंडहस्तैः प्रधावितः ।।\nतस्माद्देशादपक्रांतः प्राणरक्षापरायणः ।। १७ ।।\nततः प्रदक्षिणीकृत्य मनोज्ञं शिवमंदिरम् ।।\nद्वारदेशं पुनः प्राप्य पुनश्चैव निवारितः ।। १८ ।।\nपुनः प्रदक्षिणीकृत्य तदेव शिवमन्दिरम् ।।\nबलिपिंडादिलोभेन पुनर्द्वारमुपागतः ।। १९ ।।\nएवं पुनःपुनस्तत्र कृत्वा कृत्वा प्रदक्षिणाम् ।।\nद्वारदेशे समासीनं निजघ्नुर्निशितैः शरैः ।। ३.३.४.२० ।।\nस विद्धगात्रः सहसा शिवद्वारि गतासुकः ।।\nजातोऽस्म्यहं कुले राज्ञां प्रभावाच्छिवसन्निधेः ।। २१ ।।\nदृष्ट्वा चतुर्दशीपूजां दीपमाला विलोकिताः ।।\nतेन पुण्येन महता त्रिकालज्ञोऽस्मि भामिनि ।। २२ ।।\nप्राग्जन्मवासनाभिश्च सर्वभक्षोऽस्मि निर्घृणः ।।\nविदुषामपि दुर्लंघ्या प्रकृतिर्वासनामयी ।। २३ ।।\nअतोऽहमर्चयामीशं चतुर्दश्यां जगद्गुरुम् ।।\nत्वमपि श्रद्धया भद्रे भज देवं पिनाकिनम् ।। २४ ।।\n।। राज्ञ्युवाच ।। ।।\nत्रिकालज्ञोऽसि राजेन्द्र प्रसादाद्गिरिजापतेः ।।\nमत्पूर्वजन्मचरितं वक्तुमर्हसि तत्त्वतः ।। २५ ।।\n।। राजोवाच ।। ।।\nत्वं तु पूर्वभवे काचित्कपोती व्योमचारिणी ।।\nक्वापि लब्धवती किंचिन्मां सपिंडं यदृच्छया ॥ २६॥\nत्वद्गृहीतमथालोक्य गृध्रः कोप्यामिषं बली ।\nनिरामिषः स्वयं वेगाभिदुद्राव भीषणः ॥ २७॥\nततस्तं वीक्ष्य वित्रस्ता विद्रुतासि वरानने ॥\nतेनानुयाता घोरेण मांसपिंडजिघृक्षया ॥ २८ ॥\nदिष्ट्या श्रीगिरिमासाद्य श्रांता तत्र शिवालयम् ॥\nप्रदक्षिणं परिक्रम्य ध्वजाग्रे समुपस्थिता ॥ २९॥\nअथानुसृत्य सहसा तीक्ष्णतुंडो विहंगमः ॥\nत्वां  निहत्य निपात्याधो मांसमादाय जग्मिवान् ॥ ३.३.४.३० ॥\nप्रदक्षिणप्रक्रमणाद्देवदेवस्य शूलिनः॥\nतस्याग्रे मरणाच्चैव जातासीह नृपांगना ॥ ३१ ॥\n॥ राज्ञ्युवाच ॥ ॥\nश्रुतं सर्वमशेषेण प्राग्जन्मचरेितं मया ॥\nजातं च महदाश्चर्यं भक्तिश्च मम चेतसि ॥\nअथान्यच्छ्रोतुमिच्छामि त्रिकालज्ञ महामते ॥\nइदं शरीरमुत्सृज्य यास्यावः कां गतिं पुनः । |॥ ३२ ॥\n॥ राजोवाच ॥ ॥\nअतो भवे जनिष्येऽहं द्वितीये सैंधवो नृपः ॥ ३३ ॥\nसृंजयेशसुता त्वं हि मामेव प्रतिपत्स्यसे ॥\nतृतीये तु भवे राजा सौराष्ट्रे भविताऽस्म्यहम् ॥ ३४ ॥\nकलिंगराजतनया त्वं मे पत्नी भविष्यसि ॥\nचतुर्थे तु भविष्यामि भवे गांधारभूमिपः ॥ ३५ ॥\nमागधी राजतनया तत्र त्वं मम गेहिनी ॥\nपंचमेऽवंतिनाथोऽहं भविष्यामि भवांतरे ॥ ३६ ॥\nदाशार्हराजतनया त्वमेव मम वल्लभा॥\nअस्माज् जन्मनि षष्ठेऽहमानर्ते भविता नृपः ॥ ३७॥\nययातिवंशजा कन्या भूत्वा मामेव यास्यसि ॥\nपांड्यराजकुमारोऽहँ सप्तमे भविता भवे ॥ ३८ ॥\nतत्र मत्सदृशो नान्यो रूपौदार्यगुणादिभिः ॥\nसर्वशास्त्रार्थतत्त्वज्ञो बलवान्दृढविक्रमः ॥ ३९ ॥\nसर्वलक्षणसंपन्नः सर्वलोकमनोरमः ॥\nपद्मवर्ण इति ख्यातः पद्ममित्रसमद्युतिः ॥ ३.३.४.४०॥\nभविता त्वं च वैदर्भी रूपेणाप्रतिमा भुवि ॥\nनाम्ना वसुमती ख्याता रूपावयवशोभिनी ॥ ४१ ॥\nसर्व राजकुमाराणां मनोनयननंदिनी ॥\nसा त्वं स्वयंवरे सर्वान्विहाय नृपनंदनान् ॥ ४२ ॥\nवरं प्राप्स्यसि मामेव दमयंतीव नैषधम् ॥\nसोऽहं जित्वा नृपान्सर्वान्प्राप्य त्वां वरवर्णिनीम् ॥४३॥\nस्वराष्ट्रस्थोऽखिलान्भोगान्भोक्ष्ये वर्षगणान्बहून् ॥\nइष्ट्वा च विविधैर्यज्ञैर्वाजिमेधादिभिः शुभैः ॥ ४४ ॥\nसंतर्प्य पितृदेवर्षीन्दानैश्च द्विजसत्तमान् ॥\nसंपूज्य देवदेवेशं शंकरं लोकशंकरम् ॥ ४५ ॥\nपुत्रे राज्यधुरं न्यस्य गंतास्मि तपसे वनम् ॥\nतत्रागस्त्यान्मुनिवराद्ब्रह्मज्ञानमवाप्य च ॥ ४६ ॥\nत्वया सह गमिष्यामि शिवस्य परमं पदम् ।\nचतुर्दश्यां चतुर्दश्यामेवं संपूज्य शंकरम् ॥ ४७ ॥\nसप्तजन्मसु राजस्त्वं भविष्यति वरानने ॥\nइत्येतत्सुकृतं लब्धं पूज़ादर्शनमात्रतः ॥\nक्व सारमेयो दुष्टात्मा क्वेदृशी बत सङ्गतिः॥ ४८ ।\n।। सूत उवाच॥\nइत्युक्तो निजनाथेन सा राज्ञी शुभलक्षणा ॥ ४९ ॥\nपरं विस्मयमापन्ना पूजयामास तं मुदा ॥\nसोऽपि राजा तया सार्द्धं भुक्त्वा भोगान्यथेप्सितान् ।। ३.३.४.५० ।।\nजगाम सप्तजन्मांते शंभोस्तत्परमं पदम् ।।\nय एतच्छिवपूजाया माहात्म्यं परमाद्भुतम् ।।\nशृणुयात्कीर्तयेद्वापि स गच्छेत्परमं पदम्।। ५१ ।। ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे चतुर्दशीमाहात्म्यवर्णनं नाम चतुर्थो ऽध्यायः ।। ४ ।।"
  }
]
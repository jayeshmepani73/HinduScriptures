[
  {
    "text": "।। सूत उवाच ।। ।।\nअथाहं संप्रवक्ष्यामि सर्वधर्मोत्तमोत्तमम् ।।\nउमामहेश्वरं नाम व्रतं सर्वार्थसिद्धिदम् ।। १ ।।\nआनर्त्त संभवः कश्चिन्नाम्ना वेदरथो द्विजः ।।\nकलत्रपुत्रसंपन्नो विद्वानुत्तमवंशजः ।। २ ।।\nतस्यैवं वर्तमानस्य ब्राह्मणस्य गृहाश्रमे ।।\nबभूव शारदानाम कन्या कमललोचना ।।३।।\nतां रूपलक्षणोपेतां बालां द्वादशहायनाम् ।।\nययाचे पद्मनाभाख्यो मृतदारश्च स द्विजः ।। ४ ।।\nमहाधनस्य शांतस्य सदा राजसखस्य च ।।\nयाञ्चाभंगभयात्तस्य तां कन्यां प्रददौ पिता ।। ५ ।।\nमध्यंदिने कृतोद्वाहः स विप्रः श्वशुरालये ।।\nसंध्यामुपासितुं सायं सरस्तटमुपाययौ ।।६।।\nउपास्य संध्यां विधिवत्प्रत्यागच्छत्तमोवृते ।।\nमार्गे दष्टो भुजंगेन ममार निजकर्मणा ।।७।।\nतस्मिन्मृते कृतोद्वाहे सहसा तस्य बांधवाः ।।\nचुक्रुशुः शोकसंतप्तौ श्वशुरावस्य कन्यका ।। ८ ।।\nनिर्हृत्य तं बंधुजना जग्मुः स्वं स्वं निवेशनम् ।।\nशारदा प्राप्तवैधव्या पितुरेवालये स्थिता ।।९।।\nभूताच्छादनभोज्येन भर्त्रा विरहिता सती।।\nनिनाय कतिचिन्मासान्सा बाला पितृमंदिरे।।३.३.१८.१०।।\nएकदा नैध्रुवो नाम कश्चिद्वृद्धतरो मुनिः।।\nअन्धः शिष्यकरग्राही तन्मंदिरमुपाययौ ।। ११ ।।\nतस्मिन्वृद्धे गृहं प्राप्ते क्वापि यातेषु बंधुषु ।।\nसाक्षादिवात्मनो दैवं सा बाला समुपागमत् ।। ।। १२ ।।\nस्वागतं ते महाभाग पीठेस्मिन्नुपविश्यताम् ।।\nनमस्ते मुनिनाथाय प्रियं ते करवाणि किम् ।। १३ ।।\nइत्युक्त्वा भक्तिमास्थाय कृत्वा पादावनेजनम् ।।\nवीजयित्वा परिश्रांतं तं मुनिं पर्यतोषयत् ।। १४ ।।\nश्रांतं पीठे समावेश्य कृत्वाभ्यंगं स्वपाणिना ।।\nकृतस्नानं च विधिवत्कृतदेवार्चनं मुनिम् ।। १५ ।।\nसुखासनोपविष्टं तं धूपमाल्यानुलेपनैः ।।\nअर्चयित्वा वरान्नेन भोजयामास सादरम् ।। १६ ।।\nभुक्त्वा च सम्यक्छनकैस्तृप्तश्चानंदनिर्भरः ।।\nचकारांधमुनिस्तस्यै सुप्रीतः परमाशिषम् ।। १७ ।।\nविहृत्य भर्त्रा सहसा च तेन लब्ध्वा सुतं सर्वगुणैर्वरिष्ठम् ।।\nकीर्तिं च लोके महतीमवाप्य प्रसादयोग्या भव देवतानाम् ।। १८ ।।\nइत्यभिव्याहृतं तेन मुनिना गतचक्षुषा ।।\nनिशम्य विस्मिता बाला प्रत्युवाच कृतांजलिः ।। १९ ।।\nब्रह्मंस्त्वद्वचनं सत्यं कदाचिन्न मृषा भवेत् ।।\nतदेतन्मंदभाग्यायाः कथमेतत्फलिष्यति ।। ३.३.१८.२० ।।\nशिलाग्र्यामिव सद्वृष्टिः शुनक्यामिव सत्क्रिया ।।\nविफला मंदभाग्यायामाशीर्ब्रह्मविदामपि ।। २१ ।।\nसैषाहं विधवा ब्रह्मन्दुष्कर्मफलभागिनी ।।\nत्वदाशीर्वचनस्यास्य कथं यास्यामि पात्रताम् ।। २२ ।।\n।। मुनिरुवाच ।। ।।\nत्वामनालक्ष्य यत्प्रोक्तमंधेनापि मयाऽधुना ।।\nतदेतत्साधयिष्यामि कुरु मच्छासनं शुभे ।। २३ ।।\nउमामहेश्वरं नाम व्रतं यदि चरिष्यसि ।।\nतेन व्रतानुभावेन सद्यः श्रेयोऽनुभोक्ष्यसे ।। २४ ।।\n।। शारदोवाच ।। ।।\nत्वयोपदिष्टं यत्नेन चरिष्याम्यपि दुश्चरम् ।।\nतद्व्रतं ब्रूहि मे ब्रह्मन्विधानं वद विस्तरात् ।। २५ ।।\n।। मुनिरुवाच ।। ।।\nचैत्रे वा मार्गशीर्षे वा शुक्लपक्षे शुभे दिने ।।\nव्रतारंभं प्रकुर्वीत यथावद्गुर्वनुज्ञया ।। २६ ।।\nअष्टम्यां च चतुर्दश्यामुभयोरपि पर्वणोः ।।\nसंकल्पं विधिवत्कृत्वा प्रातःस्नानं समाचरेत् ।। २७ ।।\nसन्तर्प्य पितृदेवादीन्गत्वा स्वभवनं प्रति ।।\nमंडपं रचयेद्दिव्यं वितानाद्यैरलंकृतम् ।। २८ ।।\nफलपल्लवपुष्पाद्यैस्तोरणैश्च समन्वितम् ।।\nपंचवर्णैश्च तन्मध्ये रजोभिः पद्ममुद्धरेत् ।। २९ ।।\nचतुर्दशदलैर्बाह्ये द्वाविंशद्भिस्तदंतरे ।।\nतदंतरं षोडशभिरष्टभिश्च तदंतरे ।। ३.३.१८.३० ।।\nएवं पद्मं समुद्धत्य पंचवर्णैर्मनोरमम् ।।\nचतुरस्रं ततः कुर्यादंतर्वर्तुलमुत्तमम् ।। ३१ ।।\nव्रीहितंडुलराशिं च तन्मध्ये च सकूर्चकम् ।।\nकूर्चोपरि सुसंस्थाप्य कलशं वारिपूरितम् ।। ३२ ।।\nकलशोपरि विन्यस्य वस्त्रं वर्णसमन्वितम् ।।\nतस्योपरिष्टात्सौवर्ण्यौ प्रतिमे शिवयोः शुभे ।।\nनिधाय पूजयेद्भक्त्या यथाविभवविस्तरम् ।। ३३ ।।\nपंचामृतैस्तु संस्नाप्य तथा शुद्धोदकेन च ।।\nरुद्रैकादशकं जप्त्वा पंचाक्षरशताष्टकम् ।। ३४ ।।\nअभिमंत्र्य पुनः स्थाप्य पीठं मध्ये तथार्चयेत् ।।\nस्वयं शुद्धासनासीनो धौतशुक्लांबरः सुधीः ।। ३५ ।।\nपीठमामंत्र्य मंत्रेण प्राणायामान्समाचरेत् ।।\nसंकल्पं प्रवदेत्तत्र शिवाग्रे विहितांजलिः ।। ३६ ।।\nयानि पापानि घोराणि जन्मांतरशतेषु मे ।।\nतेषां सर्वविनाशाय शिवपूजां समारभे ।। ३७ ।।\nसौभाग्यविजयारोग्यधर्मैश्वर्याभिवृद्धये ।।\nस्वर्गापवर्गसिद्ध्यर्थं करिष्ये शिवपूजनम् ।। ३८ ।।\nइति संकल्पमुच्चार्य यथावत्सुसमाहितः ।।\nअंगन्यासं ततः कृत्वा ध्यायेदीशं  च पार्वतीम् ।। ३९ ।।\nकुंदेंदुधवलाकारं नागाभरणभूषितम् ।।\nवरदाभयहस्तं च बिभ्राणं परशुं मृगम् ।। ३.३.१८.४० ।।\nसूर्यकोटिप्रतीकाशं जगदानंदकारणम् ।।\nजाह्नवीजलसंपर्काद्दीर्घपिंगजटाधरम् ।। ४१ ।।\nउरगेंद्रफणोद्भूतमहामुकुटमंडितम् ।।\nशीतांशुखंडविलसत्कोटीरांगदभूषणम् ।। ४२ ।।\nउन्मीलद्भालनयनं तथा सूर्येंदुलोचनम् ।।\nनीलकंठं चतुर्बाहुं गजेंद्राजिनवाससम् ।। ४३ ।।\nरत्नसिंहासनारूढं नागाभरणभूषितम् ।।\nदेवीं च दिव्यवसनां  बालसूर्यायुतद्युतिम् ।। ४४ ।।\nबालवेषां च तन्वंगीं बालशीतांशुशेखराम् ।।\nपाशांकुशवराभीतिं बिभ्रतीं च चतुर्भुजाम् ।। ४५ ।।\nप्रसादसुमुखीमंबां लीलारसविहारिणीम् ।।\nलसत्कुरबकाशोकपुन्नागनवचंपकैः ।। ४६ ।।\nकृतावतंसामुत्फुल्लमल्लिकोत्कलितालकाम् ।।\nकांचीकलापपर्यस्तजघनाभोगशालिनीम् ।। ४७ ।।\nउदारकिंकिणीश्रेणीनूपुराढ्यपदद्वयाम् ।।\nगंडमंडलसंसक्तरत्नकुंडलशोभिताम् ।। ४८ ।।\nबिंबाधरानुरक्तांशुलसद्दशन कुड्मलाम् ।।\nमहार्हरत्नग्रेवेयतारहारविराजिताम् ।।४९।।\nनवमाणिक्यरुचिरकंकणांगदमुद्रिकाम् ।।\nरक्तांशुकपरीधानां रत्नमाल्यानुलेपनाम् ।। ३.३.१८.५० ।। ।\nउद्यत्पीनकुचद्वंद्वनिंदितांभोजकुड्मलाम् ।।\nलीलालोलासितापांगीं भक्तानुग्रहदायिनीम् ।। ५१ ।।\nएवं ध्यात्वा तु हृत्पद्मे जगतः पितरौ शिवौ ।।\nजप्त्वा तदात्मकं मंत्रं तदंते बहिरर्चयेत् ।। ५२ ।।\nआवाह्य प्रतिमायुग्मे कल्पयेदासनादिकम् ।।\nअर्घ्यं च दद्याच्छिवयोर्मंत्रेणानेन मंत्रवित् ।। ५३ ।।\nनमस्ते पार्वतीनाथ त्रैलोक्यवरदर्षभ ।।\nत्र्यंबकेश महादेव गृहाणार्घ्यं नमोऽस्तु ते ।। ५४ ।।\nनमस्ते देवदेवेशि प्रपन्नभयहारिणि ।।\nअंबिके वरदे देवि गृहाणार्घ्यं शिवप्रिये ।। ५५ ।।\nइति त्रिवारमुच्चार्य दद्यादर्घ्यं समाहितः ।।\nगन्धपुष्पाक्षतान्सम्यग्धूपदीपान्प्रकल्पयेत् ।। ५६ ।।\nनैवेद्यं पायसान्नेन घृताक्तं परिकल्पयेत् ।।\nजुहुयान्मूलमंत्रेण हविरष्टोत्तरं शतम् ।। ५७ ।।\nतत उद्वास्य नैवेद्यं धूपनीराजनादिकम् ।।\nकृत्वा निवेद्य तांबूलं नमस्कुर्यात्समाहितः ।। ५८ ।।\nअथाभ्यर्च्योपचारेण भोजयेद्विप्रदंपती ।। ५९ ।।\nएवं सायंतनीं पूजां कृत्वा विप्रानुमोदितः ।।\nभुंजीत वाग्यतो रात्रौ हविष्यं क्षीरभावितम् ।। ३.३.१८.६० ।।\nएवं संवत्सरं कुर्याद्व्रतं पक्षद्वये बुधः ।।\nततः संवत्सरे पूर्णे व्रतोद्यापनमाचरेत् ।। ६१ ।।\nशतरुद्राभिजप्तेन स्नापयेत्प्रतिमे जलैः ।।\nआगमोक्तेन मन्त्रेण संपूज्य गिरिजाशिवौ ।। ६२ ।।\nसवस्त्रं ससुवर्ण च कलशं प्रति मान्वितम्।।\nदत्त्वाचार्याय महते  सदाचाररताय च ।।\nब्राह्मणान्भोजयेद्भक्त्या यथाशक्त्याभिपूज्य च ।। ६३ ।।\nदद्याच्च दक्षिणां तेभ्यो गोहिरण्यांबरादिकम् ।।\nभुंजीत तदनुज्ञातः सहेष्टजनबंधुभिः ।। ६४ ।।\nएवं यः कुरुते भक्त्या व्रतं त्रैलोक्यविश्रुतम् ।।\nत्रिःसप्तकुलमुद्धृत्य भुक्त्वा भोगान्यथेप्सि तान् ।। ६५ ।।\nइन्द्रादिलोकपालानां स्थानेषु रमते धुवम् ।।\nब्रह्मलोके च रमते विष्णुलोके च शाश्वते ।। ६६ ।।\nशिवलोकमथ प्राप्य तत्र कल्पशतं पुनः ।।\nभुक्त्वा भोगान्सुविपुलाञ्छिवमेव प्रपद्यते ।। ६७ ।।\nमहाव्रतमिदं प्रोक्तं त्वमपि श्रद्धया चर ।।\nअत्यंतदुर्लभं वापि लप्स्यसे च मनोरथम् ।। ।। ६८ ।।\nइत्यादिष्टा मुनींद्रेण सा बाला मुदिता भृशम् ।।\nप्रत्यग्रहीत्सुविश्रब्धा तद्वाक्यं सुमनोहरम् ।। ६९ ।।\nअथ तस्याः समायाताः पितृमातृ सहोदराः ।।\nतं मुनिं सुखमासीनं ददृशुः कृतभोजनम् ।। ३.३.१८.७० ।।\nसहसागत्य ते सर्वे नमश्चक्रुर्महात्मने ।।\nप्रसीद नः प्रसीदेति गृणतः पर्यपूज यन् ।। ७१ ।।\nश्रुत्वा च ते तया साध्व्या पूजितं परमं मुनिम् ।।\nअनुग्रहवतं तस्यै श्रुत्वा हर्षं परं ययुः ।। ७२ ।।\nते कृतांजलयः सर्वे तमूचुर्मुनि पुंगवम् ।। ७३ ।।\nअद्य धन्या वयं सर्वे तवागमनमात्रतः ।।\nपावितं नः कुलं सर्वं गृहं च सफलीकृतम् ।। ७४ ।।\nइयं च शारदा नाम कन्या वैधव्यमागता ।।\nकेनापि कर्मयोगेन दुर्विलंघ्येन भूयसा ।। ७५ ।।\nसैषाद्य तव पादाब्जं प्रपन्ना शरणं सती ।।\nइमां समुद्धरासह्यात्सुघोराद्दुःख सागरात् ।। ७६ ।।\nत्वयापि तावदत्रैव स्थातव्यं नो गृहांतिके ।।\nअस्मद्गृहमठेऽप्यस्मिन्स्नानपूजाजपोचिते ।। ७७ ।।\nएषा बालापि भगवन्कुर्वंती त्वत्पदार्चनम् ।।\nव्रतं त्वत्सन्निधावेव चरिष्यति महामुने ।। ७८ ।।\nयावत्समाप्तिमायाति व्रतमस्यास्त्वदंतिके ।।\nउषित्वा तावदत्रैव कृतार्थान्कुरु नो गुरो ।। ७९ ।।\nएवमभ्यर्थितः सर्वैस्तस्या भ्रातृजनादिभिः ।।\nतथेति स मुनिश्रेष्ठस्तत्रोवास मठे शुभे ।। ३.३.१८.८० ।।\nसापि तेनोपदिष्टेन मार्गेण गिरिजाशिवौ ।।\nअर्चयंती व्रतं सम्यक्चचार विमला सती ।। ८१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे उमामहेश्वरव्रताचरणं नामाष्टादशोऽध्यायः ।। १८ ।।"
  }
]
[
  {
    "text": "।। सूत उवाच ।। ।।\nइत्युक्ता मुनिना साध्वी सा विप्रवनिता पुनः ।।\nतं प्रणम्याथ पप्रच्छ शिवपूजाविधेः क्रमम् ।। १ ।।\n।। शांडिल्य उवाच ।। ।।\nपक्षद्वये त्रयोदश्यां निराहारो भवेद्यदा ।।\nघटीत्रयादस्तमयात्पूर्वं स्नानं समाचरेत् ।। २ ।।\nशुक्लांबरधरो धीरो वाग्यतो नियमान्वितः।।\nकृतसंध्याजपविधिः शिवपूजां समारभेत् ।। ३ ।।\nदेवस्य पुरतः सम्यगुपलिप्य नवांभसा ।।\nविधाय मंडलं रम्यं धौतवस्त्रादिभिर्बुधः ।। ४।।\nवितानाद्यैरलंकृत्य फलपुष्पनवांकुरैः ।।\nविचित्रपद्ममुद्धृत्य वर्णपंचकसंयुतम् ।। ५ ।।\nतत्रोपविश्य सुशुभे भक्तियुक्तः स्थिरासने ।।\nसम्यक्संपादिताशेष पूजोपकरणः शुचिः ।। ६ ।।\nआगमोक्तेन मंत्रेण पीठमामंत्रयेत्सुधीः ।।\nततः कृत्वात्मशुद्धिं च भूतशुद्ध्यादिकं क्रमात् ।। ७ ।।\nप्राणायामत्रयं कृत्वा बीजवर्णैः सबिंदुकैः ।।\nमातृका न्यस्य विधिवद्ध्यात्वा तां देवतां पराम् ।। ८ ।।\nसमाप्य मातृका भूयो ध्यात्वा चैव परं शिवम् ।।\nवामभागे गुरुं नत्वा दक्षिणे गणपं नमेत् ।। ९ ।।\nअंसोरुयुग्मे धर्मादीन्न्यस्य नाभौ च पार्श्वयोः ।।\nअधर्मादीननंतादीन्हृदि पीठे मनुं न्यसेत् ।। ।। 3.3.7.१० ।।\nआधारशक्तिमारभ्य ज्ञानात्मानमनुक्रमात् ।।\nउक्तक्रमेण विन्यस्य हृत्पद्मे साधुभाविते ।। ११ ।।\nनवशक्तिमये रम्ये ध्यायेद्देवमुमापतिम्।।\nचन्द्रकोटिप्रतीकाशं त्रिनेत्रं चन्द्रशेखरम् ।। १२ ।।\nआपिंगलजटाजूटं रत्नमौलिविराजितम् ।।\nनीलग्रीवमुदारांगं नागहारोपशोभितम् ।। १३ ।।\nवरदाभयहस्तं च धारिणं च परश्वधम् ।।\nदधानं नागवलयकेयूरांगदमुद्रिकम् ।। १४ ।।\nव्याघ्रचर्मपरीधानं रत्नसिंहासने स्थितम् ।।\nध्यात्वा तद्वाम भागे च चिंतयेद्गिरिकन्यकाम् ।। १५ ।।\nभास्वज्जपाप्रसूनाभामुदयार्कसमप्रभाम् ।।\nविद्युत्पुंजनिभां तन्वीं मनोनयननंदिनीम् ।। १६ ।।\nबालेंदु शेखरां स्निग्धां नीलकुंचितकुन्तलाम् ।।\nभृंगसंघातरुचिरां नीलालकविराजिताम् ।। १७ ।।\nमणिकुंडलविद्योतन्मुखमंडलविभ्रमाम् ।।\nनवकुम्कुमपंकांक कपोलदलदर्पणाम् ।।१८।।\nमधुरस्मितविभ्राजदरुणाधरपल्लवाम् ।।\nकंबुकंठीं शिवामुद्यत्कुचपंकजकुड्मलाम् ।। १९ ।।\nपाशांकुशाभयाभीष्टविल सत्सु चतुर्भुजाम् ।।\nअनेकरत्नविलसत्कंकणांकितमुद्रिकाम् ।। 3.3.7.२० ।।\nवलित्रयेण विलसद्धेमकांचीगुणान्विताम् ।।\nरक्तमाल्यांबरधरां दिव्यचंदनच र्चिताम् ।। २१ ।।\nदिक्पालवनितामौलिसन्नतांघ्रिसरोरुहाम् ।।\nरत्नसिंहासनारूढां सर्पराजपरिच्छदाम् ।। २१ ।।\nएवं ध्यात्वा महादेवं देवीं च गिरि कन्यकाम् ।।\nन्यासक्रमेण संपूज्य देवं गंधादिभिः क्रमात् ।। २३ ।।\nपंचभिर्ब्रह्मभिः कुर्यात्प्रोक्तस्थानेषु वा हृदि ।।\nपृथक्पुष्पांजलिं देहे मूलेन च हदि त्रिधा ।। २४ ।।\nपुनः स्वयं शिवो भूत्वा मूलमंत्रेण साधकः ।।\nततः संपूजयेद्देवं बाह्यपीठे पुनः क्रमात् ।। २५ ।।\nसंकल्पं प्रवदेत्तत्र पूजारंभे समाहितः ।।\nकृतांजलिपुटो भूत्वा चिंतयेद्धृदि शंकरम् ।। २६ ।।\nऋणपातकदौर्भाग्यदारिद्र्यविनिवृत्तये ।।\nअशेषाघविनाशाय प्रसीद मम शंकर ।। २७ ।।\nदुःखशोकाग्निसंतप्तं संसारभयपीडितम् ।।\nबहुरोगाकुलं दीनं त्राहि मां वृषवाहन ।। २८ ।।\nआगच्छ देवदेवेश महादेवाभयंकर ।।\nगृहाण सह पार्वत्या तव पूजां मया कृताम् ।। २९।।\nइति संकल्प्य विधिवद्ब्राह्मपूजां समाचरेत् ।।\nगुरुं गणपतिं  चैव यजेत्सव्यापसव्ययोः ।। 3.3.7.३० ।।\nक्षेत्रेशमीशकोणे तु यजेद्वास्तोष्पतिं क्रमात् ।।\nवाग्देवीं च यजेत्तत्र ततः कात्यायनीं यजेत् ।। ३१ ।।\nधर्मं ज्ञानं च वैराग्यमैश्वर्यं च नमोंऽतकैः ।।\nस्वरैरीशादिकोणेषु पीठपादाननुक्रमात् ।।\nआभ्यां बिंदुविसर्गाभ्यामधर्मादीन्प्रपूजयेत् ।। ३२ ।।\nसत्त्वरूपैश्चतुर्दिक्षु मध्येऽनंतं सतारकम् ।।\nसत्त्वादींस्त्रिगुणांस्तं तु रूपान्पीठेषु विन्यसेत् ।। ३३ ।।\nअत ऊर्ध्वच्छदे मायां सह लक्ष्म्या शिवेन च ।। ३४ ।।\nतदंते चांबुजं भूयः सकलं मंडलत्रयम् ।।\nपत्रकेसरकिंजल्कव्याप्तं ताराक्षरैः क्रमात् ।। ३५ ।।\nपद्मत्रयं तथाभ्यर्च्य मध्ये मंडलमादरात् ।।\nवामां ज्येष्ठां च रौद्रीं च भागाद्यैर्दिक्षु पूजयेत् ।। ।। ३६ ।।\nवामाद्या नव शक्तीश्च नवस्वरयुता यजेत् ।।\nहृदि बीजत्रयाद्येन पीठमंत्रेण चार्चयेत् ।।३७।।\nआवृत्तैः प्रथमांगैश्च पंचभिर्मूर्त्तिशक्तिभिः ।।\nत्रिशक्तिमूर्त्तिभिश्चान्यैर्निधिद्वयसमन्वितैः ।। ३८ ।।\nअनंताद्यैः परीताश्च मातृभिश्च वृषादिभिः ।।\nसिद्धिभिश्चाणिमाद्याभिरिंद्राद्यैश्च सहायुधैः ।। ।। ३९ ।।\nवृषभक्षेत्रचंडेशदुर्गाश्च स्कंदनंदिनौ ।।\nगणेशः सैन्यपश्चैव स्वस्वलक्षणलक्षिताः ।। 3.3.7.४० ।।\nअणिमा महिमा चैव गरिमा लघिमा तथा ।।\nईशित्वं च वशित्वं च प्राप्तिः प्राकाम्यमेव च ।। ४१ ।।\nअष्टैश्वर्याणि चोक्तानि तेजोरूपाणि केवलम् ।।\nपंचभिर्ब्रह्मभिः पूर्वं हृल्लेखाद्यादिभिः क्रमात ।। ४२ ।।\nअंगैरुमाद्यैरिंद्राद्यैः पूजोक्ता मुनिभिस्तु तैः ।।\nउमाचंडेश्वरादींश्च पूजयेदुत्तरादितः ।। ४३ ।।\nएवमावरणैर्युक्तं तेजोरूपं सदाशिवम् ।।\nउमया सहितं देवमुपचारैः प्रपूजयेत् ।। ४४ ।।\nसुप्रतिष्ठितशंखस्य तीर्थैः पंचामृतैरपि ।।\nअभिषिच्य महादेवं रुद्रसूक्तैः समाहितः ।। ४५ ।।\nकल्पयेद्विविधैर्मंत्रैरासनाद्युपचारकान्।।\nआसनं कल्पयेद्धैमं दिव्यवस्त्रसमन्वितम् ।। ४६ ।।\nअर्घ्यमष्टगुणोपेतं पाद्यशुद्धोदकेन च ।।\nतेनैवाचमनं दद्यान्मधुपर्कं मधूत्तरम् ।। ४७ ।।\nपुनराचमनं दत्त्वा स्नानं मंत्रै प्रकल्पयेत् ।।\nउपवीतं तथा वासो भूषणानि निवेदयेत् ।।\nगंधमष्टांगसंयुक्तं सुपूतं विनिवेदयेत् ।। ।। ४८ ।।\nततश्च बिल्वमंदारकह्लारसरसीरुहम् ।।\nधत्तूरकं कर्णिकारं शणपुष्पं च मल्लिकाम् ।। ४९ ।।\nकुशापामार्गतुलसीमाधवीचंपकादिकम् ।।\nबृहतीकरवीराणि यथालब्धानि साधकः ।। 3.3.7.५० ।।\nनिवेदयेत्सुगंधीनि माल्यानि विविधानि च ।।\nधूपं कालागरूत्पन्नं दीपं च विमलं शुभम् ।। ।।५१।।\nविशेषकम् ।।\nअथ पायसनैवेद्यं सघृतं सोपदंशकम् ।।\nमोदकापूपसंयुक्तं शर्करागुडसंयुतम् ।। ५२ ।।\nमधुनाक्तं दधियुतं जलपानसमन्वितम् ।।\nतेनैव हविषा वह्नौ जुहुयान्मंत्रभाविते ।। ५३ ।।\nआगमोक्तेन विधिना गुरुवाक्यनियंत्रितः ।।\nनैवेद्यं शंभवे भूयो दत्त्वा तांबूलमुत्तमम् ।। ५४ ।।।\nधूपं नीराजनं रम्यं छत्रं दर्पणमुत्तमम् ।।\nसमर्पयित्वा विधिवन्मंत्रैर्वेदिकतांत्रिकैः ।। ५५ ।।\nयद्यशक्तः स्वयं निःस्वो यथाविभवमर्चयेत् ।।\nभक्त्त्या दत्तेन गौरीशः पुष्पमात्रेण तुष्यति ।। ५६ ।।\nअथांगभूतान्सकलान्गणेशादीन्प्रपूजयेत् ।।\nस्तवैर्नानाविधैः स्तुत्वा साष्टांगं प्रणमेद्बुधः ।। ५७ ।।\nततः प्रदक्षिणीकृत्य वृषचंडेश्वरादिकान् ।।\nपूजां समर्प्य विधिवत्प्रार्थयेद्गिरिजापतिम् ।। ५८ ।।\nजय देव जगन्नाथ जय शंकर शाश्वत ।।\nजय सर्व सुराध्यक्ष जय सर्वसुरार्चित ।। ५९ ।।\nजय सर्वगुणातीत जय सर्ववरप्रद ।।\nजय नित्य निराधार जय विश्वंभराव्यय ।। 3.3.7.६० ।।\nजय विश्वैकवेद्येश जय नागेंद्रभूषण ।।\nजय गौरीपते शंभो जय चंद्रार्धशेखर ।। ६१ ।।\nजय कोट्यर्कसंकाश जयानंतगुणाश्रय ।। ६२ ।।\nजय रुद्र विरूपाक्ष जयाचिंत्य निरंजन ।।\nजय नाथ कृपासिंधो जय भक्तार्तिभञ्जन ।।\nजय दुस्तरसंसारसागरोत्तारण प्रभो ।। ६३ ।।\nप्रसीद मे महादेव संसारार्त्तस्य खिद्यतः ।।\nसर्वपापभयं हृत्वा रक्ष मां परमेश्वर ।। ६४ ।।\nमहादारिद्र्यमग्नस्य महापापहतस्य च ।।\nमहाशोकविनष्टस्य महारोगातुरस्य च ।। ६५ ।।\nऋणभारपरीतस्य दह्यमानस्य कर्मभिः ।।\nग्रहैः प्रपीड्यमानस्य प्रसीद मम शंकर ।। ६६ ।।\nदरिद्रः प्रार्थयेदेवं पूजांते गिरिजापतिम् ।।\nअर्थाढ्यो वापि राजा वा प्रार्थयेद्देवमीश्वरम् ।। ६७ ।।\nदीर्घमायुः सदारोग्यं कोशवृद्धिर्बलोन्नतिः ।।\nममास्तु नित्यमानन्दः प्रसादात्तव शंकर ।। ६८ ।।\nशत्रवः संक्षयं यांतु प्रसीदन्तु मम ग्रहाः ।।\nनश्यन्तु दस्यवो राष्ट्रे जनाः संतु निरापदः ।। ६९ ।।\nदुर्भिक्षमारीसंतापाः शमं यांतु महीतले ।।\nसर्वसस्यसमृद्धिश्च भूयात्सुखमया दिशः ।। 3.3.7.७० ।।\nएवमाराधयेद्देवं प्रदोषे गिरिजापतिम् ।।\nब्राह्मणान्भोजयेत्पश्चाद्दक्षिणाभिश्च तोषयेत् ।। ७१ ।।\nसर्वपापक्षयकरी सर्वदारिद्र्यनाशिनी ।।\nशिवपूजा मया ख्याता सर्वाभीष्टवरप्रदा ।। ७२ ।।\nमहापातकसंघातमधिकं चोपपातकम् ।।\nशिवद्रव्यापहरणादन्यत्सर्वं निवारयेत् ।। ७३ ।।\nब्रह्महत्यादिपापानां पुराणेषु स्मृतिष्वपि ।।\nप्रायश्चित्तानि दृष्टानि न शिवद्रव्यहारिणाम् ।। ७४ ।।\nबहुनात्र किमुक्तेन श्लोकार्धेन ब्रवीम्यहम् ।।\nब्रह्महत्याशतं वापि शिवपूजा विनाशयेत् ।। ७५ ।।\nमया कथितमेतत्ते प्रदोषे शिवपूजनम् ।।\nरहस्यं सर्वजंतूनामत्र नास्त्येव संशयः ।। ७६ ।।\nएताभ्यामपि बालाभ्यामेवं पूजा विधीयताम् ।।\nअतः संवत्सरादेव परां सिद्धिमवाप्स्यथ ।। ७७ ।।\nइति शांडिल्यवचनमाकर्ण्य द्विजभामिनी ।।\nताभ्यां तु सह बालाभ्यां प्रणनाम मुनेः पदम् ।। ७८ ।। ।।\n।। विप्रस्त्र्युवाच ।। ।।\nअहमद्य कृतार्थास्मि तव दर्शनमात्रतः ।।\nएतौ कुमारौ भगवंस्त्वामेव शरणं गतौ ।। ७९ ।।\nएष मे तनयो ब्रह्मञ्छुचिव्रत इतीरितः ।।\nएष राजसुतो नाम्ना धर्मगुप्तः कृतो मया ।। 3.3.7.८० ।।\nएतावहं च भगवन्भवच्चरणकिंकराः ।।\nसमुद्धरास्मिन्पतितान्घोरे दारिद्र्यसागरे ।। ८१ ।।\nइति प्रपन्नां शरणं द्विजांगनामाश्वास्य वाक्यैरमृतोपमानैः ।।\nउपादिदेशाथ तयोः कुमारयोर्मुनिः शिवाराधनमंत्र विद्याम् ।। ८२ ।।\nअथोपदिष्टौ मुनिना कुमारौ ब्राह्मणी च सा ।।\nतं प्रणम्य समामंत्र्य जग्मुस्ते शिवमंदिरात् ।। ८३ ।।\nततः प्रभृति तौ बालौ मुनिवर्योपदेशतः ।।\nप्रदोषे पार्वतीशस्य पूजां चक्रतुरंजसा ।। ८४ ।।\nएवं पूजयतोर्देवं द्विजराजकुमारयोः ।।\nसुखेनैव व्यतीयाय तयोर्मासचतुष्टयम् ।। ८५ ।।\nकदाचिद्राजपुत्रेण विनासौ द्विजनंदनः ।।\nस्नातुं गतो नदीतीरे चचार बहुलीलया ।। ८६ ।।\nतत्र निर्झरनिर्घातनिर्भिन्ने वप्र कुट्टिमे ।।\nनिधानकलशं स्थूलं प्रस्फुरंतं ददर्श ह ।। ८७ ।।\nतं दृष्ट्वा सहसागत्य हर्षकौतुकविह्वलः ।।\nदैवोपपन्नं मन्वानो गृहीत्वा शिरसा ययौ ।। ।। ८८ ।।\nससंभ्रमं समानीय निधाय कलशं बलात् ।।\nनिधाय भवनस्यांते मातरं समभाषत ।। ८९ ।।\nमातर्मातरिमं पश्य प्रसादं गिरिजापतेः ।।\nनिधानं कुम्भरूपेण दर्शितं करुणात्मना ।। 3.3.7.९० ।।\nअथ सा विस्मिता साध्वी समाहूय नृपात्मजम् ।।\nस्वपुत्रं प्रतिनंद्याह मानयन्ती शिवार्चनम् ।। ।। ९१ ।।\nशृणुतां मे वचः पुत्रौ निधानकलशीमिमाम् ।।\nसमं विभज्य गृह्णीतं मम शासनगौरवात् ।। ९२ ।।\nइति मातुर्वचः श्रुत्वा तुतोष द्विज नंदनः ।।\nप्रत्याह राजपुत्रस्तां विस्रब्धः शंकरार्चने ।। ९३ ।।\nमातस्तव सुतस्यैव सुकृतेन समागतम् ।।\nनाहं ग्रहीतुमिच्छामि विभक्तं धनसंच यम् ।। ९४ ।।\nआत्मनः सुकृताल्लब्धं स्वयमेव भुनक्त्वसौ ।।\nस एव भगवानीशः करिष्यति कृपां मयि ।। ९५ ।।\nएवमर्चयतोः शंभुं भूयोपि परया मुदा ।।\nसंवत्सरो व्यतीयाय तस्मिन्नेव गृहे तयोः ।। ९६ ।।\nअथैकदा राजसूनुः सह तेन द्विजन्मना ।।\nवसंतसमये प्राप्ते विजहार वनां तरे ।। ९७ ।।\nअथ दूरं गतौ क्वापि वने द्विजनृपात्मजौ ।।\nगन्धर्वकन्याः क्रीडंती शतशस्तावपश्यताम् ।। ९८ ।।\nताः सर्वाश्चारुसर्वांग्यो विहरंत्यो मनोहरम् ॥\nदृष्ट्वा द्विजात्मजो दूरादुवाच नृपनंदनम् ॥ ९९ ॥\nइतः पुरो न गंतव्यं विहरंत्यग्रतः स्त्रियः॥\nस्त्रीसंन्निधानं विबुधास्त्यजंति विमलाशयाः॥ 3.3.7.१०० ॥\nएताः कैतवकारिण्यो धनयौवनदुर्मदाः ।\nमोहयन्त्यो जनं दृष्ट्वा वाचानुनयकोविदाः ॥ १ ॥\nअतः  परित्यजेत्त्स्त्रीणां सन्निधिं सहभाषणम् ।\nनिज़धर्मरतो विद्वन्ब्रह्मचारी विशेषतः ॥ ३॥\nअतोहं नोत्सहे गन्तुं क्रीडास्थानं मृगीदृशाम् ॥\nइत्युक्त्वा द्विजपुत्रस्तु निवृत्तो दूरतः स्थितः ॥ ३ ॥\nअथासौ राजपुत्रस्तु कौतुकाविष्टमानसः ॥\nतासां विहारपदवीमेक एवाभयो ययौ ॥ १ ॥\nतत्र गंधर्वकन्यानां मध्ये त्वेका वरानना ॥\nदृष्ट्वाऽऽयांतं राजपुत्रं चिंतयामास चेतसा ॥ ९ ॥\nअहो कोयमुदारांगो युवा सर्वांगसुन्दरः ॥\nमत्तमातंग गमनो लावण्यामृतवारिधिः ॥ ६॥\nलीलालोलविशालाक्षी मधुरस्मितपेशलः ॥\nमदनोपमरूपश्रीः सुकुमारांगलक्षणः ॥ ७॥\nइत्याश्चर्ययुता बाला दूराद्दृष्ट्वा नृपात्मजम् ॥\nसर्वाः सखीः समालोक्य वचनं चेदमब्रवीत् ॥ ८ ॥\nइतो विदूरे हे सख्यो वनमस्त्येकमुत्तमम् ॥\nविचित्रचंपकाशोकपुन्नागबकुलैर्युतम् ॥ ९॥\nतत्र गत्वा वनं सर्वाः संचीय कुसुमोत्करम् ॥\nभवत्यः पुनरायांतु तावत्तिष्ठाम्यहं त्विह ॥ 3.3.7.११० ॥\nइत्यादिष्टः सखीवर्गो जगाम विपिनांतरम् ॥\nसापि गंधर्वजा तस्थौ न्यस्तदृष्टिर्नृपात्मजे ॥ ११ ॥\nतां समालोक्य तन्वंगीं नवयौवनशालिनीम् ॥\nबालां स्वरूपसंपत्त्या परैिभूततिलोत्तमाम् ॥ १२ ॥\nराजपुत्रः समागम्य कौतुकोत्फुल्ललोचनः ॥\nअवाप दैवयोगेन मदनस्य शरव्यथाम् ॥ १३ ॥\nगन्धर्वतनया सापि प्राप्ताय नृपसूनवे ॥\nउत्थाय तरसा तस्मै प्रददौ पल्लवासनम् ॥ १४ ॥\nकृतोपचारमासीनं तमासाद्य सुमध्यमा ॥\nपप्रच्छ तद्रूपगुणैर्ध्वस्तधैर्याकुलेंद्रिया ॥ १९ ।\nकस्त्वं कमलपत्राक्ष कस्माद्देशादिहागतः ॥\nकस्य पुत्र इति प्रेम्णा पृष्टः सर्वं न्यवेदयत् ॥ १६ ॥\nविदर्भ राजतनयं विध्वस्तपितृमातृकम् ॥\nशत्रुभिश्च हृतस्थानमात्मानं परराष्ट्रगम् ॥ १७ ॥\nसर्वमावेद्य भूयस्तां पप्रच्छ नृपनंदनः ॥\nका त्वं वामोरु किं चात्र कार्यं ते कस्य चात्मजा ॥ १८ ॥\nकिमवध्यायसि हृदा किं वा वक्तुमिहेच्छसि ॥\nइत्युक्ता सा पुनः प्राह शृणु राजेंद्रसत्तम ॥ १९ ॥\nअस्त्येको द्रविकोनाम गंधर्वाणां कुलाग्रणीः ॥\nतस्याहमस्मि तनया नाम्ना चांशुमती स्मृता ॥ 3.3.7.१२० ॥\nत्वामायांतं विलोक्याहं त्वत्संभाषण लालसा ॥\nत्यक्त्वा सखीजनं सर्वमेकैवास्मि महामते ॥ २१ ॥\nसर्वसंगीतविद्यासु न मत्तोऽन्यास्ति काचन ॥\nमम योगेन तुष्यंति सर्वा अपि सुरस्त्रियः ॥ २२ ॥\nसाहं सर्वकलाभिज्ञा ज्ञातसर्वजनेंगिता ॥\nतवाहमीप्सितं वेद्मि मयि ते संगतं मनः ॥ २३ ॥\nतथा ममापि चौत्सुक्यं दैवेन प्रतिपादितम्।।\nआवयोः स्नेहभेदोऽत्र नाभिभूयादितः परम् ।। २४ ।।\nइति संभाष्य तेनाशु प्रेम्णा गन्धर्वनंदिनी ।।\nमुक्ताहारं ददौ तस्मै स्वकुचांतरभूषणम्।। २५ ।।\nतमादायाद्भुतं हारं स तस्याः प्रणयाकुलः ।।\nगाढहर्षभरोत्सिक्तामिदमाह नृपात्मजः ।। २६ ।।\nसत्यमुक्तं त्वया भीरु तथाप्येकं वदाम्यहम् ।।\nत्यक्तराज्यस्य निःस्वस्य कथं मे भवसि प्रिया ।। २७ ।।\nसा त्वं पितृमती बाला विलंघ्य पितृशासनम् ।।\nस्वच्छंदा चरणं कर्तुं मूढेव कथमर्हसि ।। २८ ।।\nइति तस्य वचः श्रुत्वा तं प्रत्याह शुचिस्मिता ।।\nअस्तु नाम तथैवाहं करिष्ये पश्य कौतुकम् ।। २९ ।।\nगच्छ स्वभवनं कांत परश्वः प्रातरेव तु ।।\nआगच्छ पुनरत्रैव कार्यमस्ति च नो मृषा ।। 3.3.7.१३० ।।\nइत्युक्त्वा तं नृपसुतं सा संगतसखीजना ।।\nअपाक्रामत चार्वंगी स चापि नृपनन्दनः ।। ३१ ।।\nस समभ्येत्य हर्षेण द्विजपुत्रस्य सन्निधिम् ।।\nसर्वमाख्याय तेनैव सार्धं स्वभवनं ययौ ।। ।। ३२ ।।\nतां च विप्रसतीं भूयो हर्षयित्वा नृपात्मजः ।।\nपरश्वो द्विजपुत्रेण सार्धं तेन वनं ययौ ।। ३३ ।।\nस तया पूर्वनिर्दिष्टं स्थानं प्राप्य नृपात्मजः ।।\nगन्धर्वराजमद्राक्षीत्स्वदुहित्रा समन्वितम् ।। ३४ ।।\nस गंधर्वपतिः प्राप्तावभिनंद्य कुमारकौ ।।\nउपवेश्यासने रम्ये राजपुत्रमभाषत ।। ।। ३५ ।।\n।। गंधर्व उवाच ।। ।।\nराजेंद्रपुत्र पूर्वेद्युः कैलासं गतवानहम् ।।\nतत्रापश्यं महादेवं पार्वत्या सहितं प्रभुम् ।। ३६ ।।\nआहूय मां स देवेशः सर्वेषां त्रिदिवौकसाम् ।।\nसन्निधावाह भगवान्करुणामृतवारिधिः । ३७ ।।\nधर्मगुप्ताह्वयः कश्चिद्राजपुत्रोऽस्ति भूतले ।।\nअकिञ्चनो भ्रष्टराज्यो हृतदेशश्च शत्रुभिः ।। ३८ ।।\nस बालो गुरुवाक्येन मदर्च्चायां रतः सदा ।।\nअद्य तत्पितरः सर्वे मां प्राप्तास्तत्प्रभावतः ।। ३९ ।।\nतस्य त्वमपि साहाय्यं कुरु गन्धर्वसत्तम ।।\nअथासौ निजराज्यस्थो हतशत्रुर्भविष्यति ।। 3.3.7.१४० ।।\nइत्याज्ञप्तो महेशेन संप्राप्तो निजमदिरम् ।।\nअनया मद्दुहित्रा च बहुशोऽभ्यर्थितस्तथा ।। ४१ ।।\nज्ञात्वेमं सकलं शंभोर्नियोगं करुणात्मनः ।।\nआदायेमां दुहितरं प्राप्तोऽस्मीदं वनांतरम् ।।४२।।\nअत एनां प्रयच्छामि कन्यामंशुमतीं तव ।।\nहत्वा शत्रून्स्वराष्टे त्वां स्थापयामि शिवाज्ञया ।। ४३ ।।\nतस्मिन्पुरे त्वमनया भुक्त्वा भोगान्यथेप्सितान्।।\nदशवर्षसहस्रान्ते गन्तासि गिरिशालयम् ।।\nतत्रापि मम कन्येयं त्वामेव प्रतिपत्स्यते ।।\nअनेनैव स्वदेहेन दिव्येन शिवसन्निधौ ।। ४५ ।।\nइति गन्धर्वराजस्तमाभाष्य नृपनन्दनम् ।।\nतस्मिन्वने स्वदुहितुः पाणिग्रहमकारयत् ।। ४६ ।।\nपारिबर्हमदात्तस्मै रत्नभारान्महोज्ज्वलान् ।।\nचूडामणिं चन्द्रनिभं मुक्ताहारांश्च भासुरान्।।४७।।\nदिव्यालंकारवासांसि कार्त्तस्वरपरिच्छदान् ।।\nगजानामयुतं भूयो नियुतं नीलवाजिनाम्।।४८।।\nस्यन्दनानां सहस्राणि सौवर्णानि महांति च ।।\nपुनरेकं रथं दिव्यं धनुश्चेन्द्रायुधोपमम् ।। ४९ ।।\nअस्त्राणां च सहस्राणि तूणी चाक्षय्यसायकौ ।।\nअभेद्यं वर्म सौवर्णं शक्तिं च रिपुमर्दिनीम् ।। 3.3.7.१५० ।।\nदुहितुः परिचर्यार्थं दासीपञ्चसहस्रकम् ।।\nददौ प्रीतमनास्तस्मै धनानि विविधानि च ।। ।। ५१ ।।\nगंधर्वसैन्यमत्युग्रं चतुरंगसममन्वितम् ।।\nपुनश्च तत्सहायार्थे गन्धर्वाधिपतिर्ददौ ।। ५२ ।।\nइत्थं राजेन्द्रतनयः संप्राप्तः श्रियमुत्तमाम् ।।\nअभीष्टजायासहितो मुमुदे निजसंपदा ।। ५३ ।।\nकारयित्वा स्वदुहितुर्विवाहं समयोचितम् ।।\nययौ विमानमारुह्य गंधर्वाधिपतिर्दिवम् ।। ५४ ।।\nधर्मगुप्तः कृतोद्वाहः सह गंधर्वसेनया ।।\nपुनः स्वनगरं प्राप्य जघान रिपुवाहिनीम् ।। ५५ ।।\nदुर्धर्षणं रणे हत्वा शक्त्या गंधर्वसेनया ।।\nनिः शेषितारातिबलः प्रविवेश निजं पुरम् ।। ५६ ।।\nततोभिषिक्तः सचिवैर्ब्राह्मणैश्च महोत्तमैः ।।\nरत्नसिंहासनारूढश्चक्रे राज्यमकण्टकम् ।। ५७ ।।\nया विप्रवनिता पूर्वं तमपुष्णात्स्वपुत्रवत् ।।\nसैव माताभवत्तस्य स भ्राता द्विजनन्दनः ।। ५८ ।।\nगंधर्वतनया जाया विदर्भनगरेश्वरः ।।\nआराध्य देवं गिरिशं धर्मगुप्तो नृपोऽभवत् ।। ५९ ।।\nएवमन्ये समाराध्य प्रदोषे गिरिजापतिम् ।।\nलभंतेभीप्सितान्कामान्देहांते तु परां गतिम् ।। 3.3.7.१६० ।।\n।। सूत उवाच ।। ।।\nएतन्महाव्रतं पुण्यं प्रदोषे शंकरार्चनम् ।।\nधर्मार्थकाममोक्षाणां यदेतत्साधनं परम् ।। ६१ ।।\nय एतच्छृणुयात्पुण्यं माहात्म्यं परमाद्भुतम् ।।\nप्रदोषे शिवपूजांते कथयेद्वा समाहितः ।। ६२ ।।\nभवेन्न तस्य दारिद्र्यं जन्मान्तरशतेष्वपि ।।\nज्ञानैश्वर्यसमायुक्तः सोन्ते शिवपुरं व्रजेत् ।। ६३ ।।\nये प्राप्य दुर्लभतरं मनुजाः शरीरं कुर्वंति हंत परमेश्वरपादपूजाम् ।।\nधन्यास्त एव निजपुण्यजितत्रिलोकास्तेषां पदांबुजरजो भुवनं   पुनाति ।। १६४ ।। ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखण्डे प्रदोषमहिमावर्णनं नाम सप्तमो ऽध्यायः ।। ७ ।।"
  }
]
[
  {
    "text": "।। सूत उवाच ।। ।।\nदशार्णाधिपतेस्तस्य वज्रबाहोर्महाभुजः ।।\nबभूव शत्रुर्बलवान्राजा मगधराट् ततः ।। १ ।।\nस वै हेमरथो नाम बाहुशाली रणोत्कटः ।।\nबलेन महतावृत्य दशार्णं न्यरुधद्बली ।। २ ।।\nचमूपास्तस्य दुर्धर्षाः प्राप्य देशं दशार्णकम् ।।\nव्यलुंपन्वसुरत्नानि गृहाणि ददहुः परे ।।३।।\nकेचिद्धनानि जगृहुः केचिद्बालान्स्त्रियोऽपरे ।।\nगोधनान्यपरेऽगृह्णन्केचिद्धान्यपरिच्छदान् ।।\nकेचिदारामसस्यानि गृहोद्यानान्यनाशयत् ।।४।।\nएवं विनाश्य तद्राज्यं स्त्रीगोधनजिघृक्षवः ।।\nआवृत्य तस्य नगरीं वज्रबाहोस्तु मागधः ।। ५ ।।\nएवं पर्याकुलं वीक्ष्य राजा नगरमेव च ।।\nयुद्धाय निर्जगामाशु वज्रबाहुः ससै निकः ।। ६ ।।\nवज्रबाहुश्च भूपालस्तथा मंत्रिपुरःसराः ।।\nयुयुधुर्मागधैः सार्धं निजघ्नुः शत्रुवाहिनीम् ।।७।।\nवज्रबाहुर्महेष्वासो दंशितो रथमास्थितः।।\nविकिरन्बाणवर्षाणि चकार कदनं महत् ।।८।।\nदशार्णराजं युध्यंतं दृष्ट्वा युद्धे सुदुःसहम् ।।\nतमेव तरसा वव्रुः सर्वे मागधसैनिकाः ।। ९ ।।\nकृत्वा तु सुचिरं युद्धं मागधा दृढविक्रमाः ।।\nतत्सैन्यं नाशयामासुर्लेभिरे च जयश्रियम् ।।३.३.१३.१०।।\nकेचित्तस्य रथं जघ्नुः केचित्तद्धनुराच्छिनम् ।।\nसूतं तस्य जघानैकस्त्वपरः खड्गमाच्छिनत् ।। ११।।\nसंछिन्नखड्गधन्वानं विरथं हतसारथिम् ।।\nबलाद्गृहीत्वा बलिनो बबंधुर्नृपतिं रुषा ।।१२।।\nतस्य मंत्रिगणं सर्वं तत्सैन्यं च विजित्य ते ।।\nमागधास्तस्य नगरीं विविशुर्जयकाशिनः ।। १३ ।।\nअश्वान्नरान्गजानुष्ट्रान्पशूंश्चैव धनानि च ।।\nजगृहुर्युवतीः सर्वाश्चार्वंगीश्चैव कन्यकाः ।। १४ ।।\nराज्ञो बबंधुर्महिषीर्दासीश्चैव सहस्रशः ।।\nकोशं च रत्नसंपूर्णं जह्रुस्तेऽप्याततायिनः ।। १५ ।।\nएवं विनाश्य नगरीं हृत्वा स्त्रीगोधनादिकम् ।।\nवज्रबाहुं बलाद्बद्ध्वा रथे स्थाप्य विनिर्ययुः ।। १६ ।।\nएवं कोलाहले जाते राष्ट्रनाशे च दारुणे ।।\nराजपुत्रोऽथ भद्रायुस्तद्वार्तामशृणोद्बली ।। १७ ।।\nपितरं शत्रुनिर्बद्धं पितृपत्नीस्तथा हृताः ।।\nनष्टं दशार्णराष्ट्रं च श्रुत्वा चुक्रोश सिंहवत् ।। १८ ।।\nस खड्गशंखावादाय वैश्यपुत्रसहायवान् ।।\nदंशितो हयमारुह्य कुमारो विजिगीषया ।। १९ ।।\nजवेनागत्य तं देशं मागधैरभिपूरितम् ।।\nदह्यमानं क्रंदमानं हृतस्त्रीसुतगोधनम् ।। ३.३.१३.२० ।।\nदृष्ट्वा राजजनं सर्वं राज्यं शून्यं भयाकुलम् ।।\nक्रोधाध्मातमनास्तूर्णं प्रविश्य रिपुवाहिनीम् ।।\nआकर्णाकृष्टकोदंडो ववर्ष शरसंततीः ।। २१ ।।\nते हन्यमाना रिपवो राजपुत्रेण सायकैः ।।\nतमभिद्रुत्य वेगेन शरैर्विव्यधुरुल्बणैः ।। २२ ।।\nहन्यमानोऽस्त्रपूगेन रिपुभिर्युद्धदुर्मदैः ।।\nन चचाल रणे धीरः शिववर्माभिरक्षितः ।। २३ ।।\nसोऽस्त्रकर्षं प्रसह्याशु प्रविश्य गजलीलया ।।\nजघानाशु रथान्नागान्पदातीनपि भूरिशः ।। २४ ।।\nतत्रैकं रथिनं हत्वा ससूतं नृपनंदनः ।।\nतमेव रथमास्थाय वैश्यनंदनसारथिः ।।\nविचचार रणे धीरः सिंहो  मृगकुलं यथा ।। २५ ।।\nअथ सर्वे सुसंरब्धाः शूराः प्रोद्यतकार्मुकाः ।।\nअभिसस्रुस्तमेवैकं चमूपा बलशालिनः ।। २६ ।।\nतेषामापततामग्रे खड्गमुद्यम्य दारुणम् ।।\nअभ्युद्ययौ महावीरान्दर्शयन्निव पौरुषम् ।। २७ ।।\nकरालांतकजिह्वाभं तस्य खड्गं महोज्ज्वलम् ।।\nदृष्ट्वैव सहसा मम्रुश्च मूपास्तत्प्रभावतः ।। २८ ।।\nयेये पश्यंति तं खड्गं प्रस्फुरंतं रणांगणे ।।\nते सर्वे निधनं जग्मुर्वज्रं प्राप्येव कीटकः ।। २९ ।।\nअथासौ सर्वसैन्यानां विनाशाय महाभुजः ।।\nशंखं दध्मौ महारावं पूरयन्निव रोदसी ।। ३.३.१३.३० ।।\nतेन शंखनिनादेन विषाक्तेनैव भूयसा ।।\nश्रुतमात्रेण रिपवो मूर्च्छिताः पतिता भुवि ।।३१ ।।\nयेऽश्वपृष्ठे रथे ये च ये च दंतिषु संस्थिताः।।\nते विसंज्ञाः क्षणात्पेतुः शंखनादहतौजसः।।३२।।\nतान्भूमौ पतितान्सर्वान्नष्टसंज्ञा न्निरायुधान्।।\nविगणय्य शवप्रायाननावधीद्धर्मशास्त्रवित्।।३३।।\nआत्मनः पितरं बद्धं मोचयित्वा रणाजिरे।।\nतत्पत्नीः शत्रुवशगाः सर्वाः सद्यो व्यमोचयत् ।। ३४ ।।\nपत्नीश्च मंत्रिमुख्यानां तथान्येषां पुरौकसाम् ।।\nस्त्रियो बालांश्च कन्याश्च गोधनादीन्यनेकशः ।। ३५ ।।\nमोचयित्वा रिपुभयात्तमाश्वासयदाकुलः ।।\nअथारिसैन्येषु चरंस्तेषां जग्राह योषितः ।। ३६ ।।\nमरुन्मनोजवानश्वान्मातंगान्गिरिसन्निभान् ।।\nस्यंदनानि च रौक्माणि दासीश्च रुचिराननाः ।। ३७ ।।\nयुग्मम् ।।\nसर्वमाहृत्य वेगेन गृहीत्वा तद्धनं बहु ।।\nमागधेशं हेमरथं निर्बबंध पराजितम् ।। ३८ ।।\nतन्मंत्रिणश्च भूपांश्च तत्र मुख्यांश्च नायकान्।।\nगृहीत्वा तरसा बद्ध्वा पुरीं प्रावेशयद्द्रुतम् ।। ३९ ।।\nपूर्वं ये समरे भग्ना विवृत्ताः सर्वतोदिशम् ।।\nते मंत्रिमुख्या विश्वस्ता नायकाश्च समाययुः ।। ३.३.१३.४० ।।\nकुमारविक्रमं दृष्ट्वा सर्वे विस्मितमानसाः ।।\nतं मेनिरे सुरश्रेष्ठं कारणादागतं भुवम् ।। ।। ४१ ।।\nअहो नः सुमहाभाग्यमहो नस्तपसः फलम् ।।\nकेनाप्यनेन वीरेण मृताः संजीविताः खलु ।। ४२ ।।\nएष किं योगसिद्धो वा तपःसिद्धो ऽथवाऽमरः ।।\nअमानुषमिद कर्म यदनेन कृतं महत् ।। ४३ ।।\nनूनमस्य भवेन्माता सा गौरीति शिवः पिता ।।\nअक्षौहिणीनां नवकं जिगायानंतशक्तिधृक् ।। ४४ ।।\nइत्याश्चर्ययुतैर्हृष्टैः प्रशंसद्भिः परस्परम् ।।\nपृष्टोऽमात्यजनेनासावात्मानं प्राह तत्त्वतः ।। ४५ ।।\nसमागतं स्वपितरं विस्मयाह्लादविप्लुतम् ।।\nमुंचंतमानंदजलं ववंदे प्रेमविह्वलः ।। ४६ ।।\nस राजा निजपुत्रेण प्रणयादभिवंदितः ।।\nआश्लिष्य गाढं तरसा बभाषे प्रेमकातरः ।। ४७ ।।\nकस्त्वं देवो मनुष्यो वा गन्धर्वो वा महामते ।।\nका माता जनकः को वा को देशस्तव नाम किम् ।। ४८ ।।\nकस्मान्न शत्रुभिर्बद्धान्मृतानिव हतौजसः ।।\nकारुण्यादिह संप्राप्य सपत्नीकान्मुमोच यः ।। ४९ ।।\nकुतो लब्धमिदं शौर्यं धैर्यं तेजो बलोन्नतिः ।।\nजिगीषसीव लोकांस्त्रीन्सदेवासुरमानुषान् ।। ३.३.१३.५० ।।\nअपि जन्मसहस्रेण तवानृण्यं महौजसः ।।\nकर्तुं नाहं समर्थोस्मि सहैभिर्दारबांधवैः ।।५१।।\nइमान्पुत्रानिमाः पत्नीरिदं राज्यमिदं पुरम् ।।\nसर्वं विहाय मच्चित्तं त्वय्येव प्रेमबंधनम् ।।५२।।\nसर्वं कथय मे तात मत्प्राणपरिरक्षक ।।\nएतासां मम पत्नीनां त्वदधीनं हि जीवितम् ।। ५३ ।।\n।। सूत उवाच ।। ।।\nइति पृष्टः स भद्रायुः स्वपित्रा तमभाषत ।।\nएष वैश्यसुतो राजन्सुनयो नाम मत्सखा ।। ५४ ।।\nअहमस्य गृहे रम्ये वसामि सहमातृकः ।।\nभद्रायुर्नाम मद्वृत्तं पश्चाद्विज्ञापयामि ते ।। ५५ ।।\nपुरं प्रविश्य भद्रं ते सदारः ससुहृज्जनः ।।\nत्यक्त्वा भयमरातिभ्यो विहरस्व यथासुखम् ।। ५६ ।।\nनैतान्मुंच रिपूंस्तावद्यावदागमनं मम ।।\nअहमद्य गमिष्यामि शीघ्रमात्मनिवेशनम् ।। ५७ ।।\nइत्युक्त्वा नृपमामंत्र्य भद्रायुर्नृपनंदनः ।।\nआजगाम स्वभवनं मात्रे सर्वं न्यवेदयत् ।। ५८।।\nसापि हृष्टा स्वतनयं परिरेभेऽश्रुलोचना ।।\nस च वैश्यपतिः प्रेम्णा परिष्वज्याभ्यपूजयत् ।। ५९ ।।\nवज्रबाहुश्च राजेंद्रः प्रविष्टो निजमंदिरम् ।।\nस्त्रीपुत्रामात्य सहितः प्रहर्षमतुलं ययौ ।। ३.३.१३.६० ।।\nतस्यां निशायां व्युष्टायामृषभो योगिनां वरः ।।\nचंद्रांगदं समागत्य सीमंतिन्याः पतिं नृपम् ।। ६१ ।।\nभद्रायुषः समुत्पत्तिं तस्य कर्माप्यमानुषम् ।।\nआवेद्य रहसि प्रेम्णा त्वत्सुतां कीर्तिमालिनीम् ।। ६२ ।।\nभद्रायुषे प्रयच्छेति बोधयित्वा च नैषधम् ।।\nऋषभो निर्जगामाथ देशकालार्थतत्त्ववित् ।। ६३ ।।\nविशेषकम् ।।\nअथ चंद्रांगदो राजा मुहूर्त्ते मंगलोचिते ।।\nभद्रायुषं समाहूय प्रायच्छत्कीर्त्तिमालिनीम् ।। ६४ ।।\nकृतोद्वाहः स राजेंद्रतनयः सह भार्यया ।।\nहेमासनस्थः शुशुभे रोहिण्येव निशाकरः ।। ६५ ।।\nवज्रबाहुं तत्पितरं समाहूय स नैषधः ।।\nपुरं प्रवेश्य सामात्यः प्रत्युद्गम्याभ्यपूजयत् ।। ६६ ।।\nतत्रापश्यत्कृतोद्वाहं भद्रायुषमरिंदमम् ।।\nपादयोः पतितं प्रेम्णा हर्षात्तं परिषस्वजे ।। ।। ६७ ।।\nएष मे प्राणदो वीर एष शत्रुनिषूदनः ।।\nअथाप्यज्ञातवंशोऽयं मयानंतपराक्रमः ।। ६८ ।।\nएष ते नृप जामाता चंद्रांगद महाबलः ।।\nअस्य वंशमथोत्पत्तिं श्रोतुमिच्छामि तत्त्वतः ।। ६९ ।।\nइत्थं दशार्णराजेन प्रार्थितो निषधाधिपः ।।\nविविक्त उपसंगम्य प्रहसन्निदमब्रवीत् ।। ३.३.१३.७० ।।\nएष ते तनयो राजञ्छैशवे रोगपीडितः ।।\nत्वया वने परित्यक्तः सह मात्रा रुजार्तया ।। ७१ ।।\nपरिभ्रमंती विपिने सा नारी शिशुनामुना ।।\nदैवाद्वैश्यगृहं प्राप्ता तेन वैश्येन रक्षिता ।। ७२ ।।\nअथासौ बहुरोगार्तो मृतस्तव कुमारकः ।।\nकेनापि योगिराजेन मृतः संजीवितः पुनः ।। ७३ ।।\nऋषभाख्यस्य तस्यैव प्रभावाच्छिवयोगिनः ।।\nरूपं च देवसदृशं प्राप्तौ मातृकुमारकौ ।। ७४ ।।\nतेन दत्तेन खड्गेन शंखेन रिपुघातिना ।।\nजिगाय समरे शत्रूञ्छिववर्माभिरक्षितः ।। ७५ ।।\nद्विषट्सहस्रनागानां बलमेको बिभर्त्यसौ ।।\nसर्वविद्यासु निष्णातो मम जामातृतां गतः ।। ७६ ।।\nअत एनं समादाय मातरं चास्य सुव्रताम्।।\nगच्छस्व नगरीं राजन्प्राप्स्यसि श्रेय उत्तमम् ।। ७७ ।।\nइति चंद्रांगदः सर्वमाख्यायांतर्गृहे स्थिताम् ।।\nतस्याग्र पत्नीमाहूय दर्शयामास भूषिताम् ।। ७८ ।।\nइत्यादि सर्वमाकर्ण्य दृष्ट्वा च स महीपतिः ।।\nव्रीडितो नितरां मौढ्यात्स्वकृतं कर्म गर्हयन् ।। ७९ !।\nप्राप्तश्च परमानन्दं तयोर्दर्शनकौतुकात् ।।\nपुलकांकितसर्वांगस्तावुभौ परिषस्वजे ।। ३.३.१३.८० ।।\nयुग्मम् ।।\nएवं निषधराजेन पूजितश्चाभिनन्दितः ।।\nस भोजयित्वा तं सम्यक्स्वयं च सह मंत्रिभिः ।। ८१ ।।\nतामात्मनोग्रमहिषीं पुत्रं तमपि तां स्नुषाम् ।।\nआदाय सपरीवारो वज्रबाहुः पुरीं ययौ ।।८२।।\nस संभ्रमेण महता भद्रायुः पितृमंदिरम्।।\nसंप्राप्य परमानंदं चक्रे सर्वपुरौकसाम्।।८३।।\nकालेन दिवमारूढे पितरि प्राप्तयौवनः।।\nभद्रायुः पृथिवीं सर्वां शशासाद्भुतविक्रमः ।। ८४ ।।\nमागधेशं हेमरथं मोचयामास बंधनात् ।।\nसंधाय मैत्रीं परमां ब्रह्मर्षीणां च सन्निधौ।। ८५।।\nइत्थं त्रिलोकमहितां शिवयोगिपूजां कृत्वा पुरातनभवेऽपि स राजसूनुः ।।\nनिस्तीर्य दुःसहविपद्गणमाप्तराज्यश्चंद्रांगदस्य सुतया सह साधु रेमे ।। ८६ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मोत्तरखंडे भद्रायुविवाहकथनं नाम त्रयोदशोऽध्यायः ।। १३ ।।"
  }
]
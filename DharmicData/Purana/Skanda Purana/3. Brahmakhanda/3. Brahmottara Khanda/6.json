[
  {
    "text": "।। ऋषय ऊचुः ।। ।।\nयदुक्तं भवता सूत महदाख्यानमद्भुतम् ।।\nशम्भोर्माहात्म्यकथनमशेषाघहरं परम् ।। १ ।।\nभूयोपि श्रोतुमिच्छामस्तदेव सुसमाहिताः ।।\nप्रदोषे भगवाञ्छंभुः पूजितस्तु महात्मभिः ।। २ ।।\nसंप्रयच्छति कां सिद्धिमेतन्नो ब्रूहि सुव्रत ।।\nश्रुतमप्यसकृत्सूत भूयस्तृष्णा प्रवर्धते ।। ३ ।।\n।। सूत उवाच ।। ।।\nसाधु पृष्टं महाप्राज्ञा भवद्भिर्लोकविश्रुतैः ।।\nअतोऽहं संप्रवक्ष्यामि शिवपूजाफलं महत् ।। ४ ।।\nत्रयोदश्यां तिथौ सायं प्रदोषः परिकीर्त्तितः ।।\nतत्र पूज्यो महादेवो नान्यो देवः फलार्थिभिः ।। ५ ।।\nप्रदोषपूजामाहात्म्यं को नु वर्णयितुं क्षमः ।।\nयत्र सर्वेऽपि विबुधास्तिष्ठंति गिरिशांतिके ।। ६ ।।\nप्रदोषसमये देवः कैलासे रजतालये ।।\nकरोति नृत्यं विबुधैरभिष्टुतगुणोदयः ।। ७ ।।\nअतः पूजा जपो होमस्तत्कथास्तद्गुणस्तवः ।।\nकर्त्तव्यो नियतं मर्त्यैश्चतुर्वर्गफला र्थिभिः ।। ८ ।।\nदारिद्यतिमिरांधानां मर्त्यानां भवभीरुणाम् ।।\nभवसागरमग्नानां प्लवोऽयं पारदर्शनः ।। ९ ।।\nदुःखशोकभयार्त्तानां क्लेशनिर्वाणमिच्छताम् ।।\nप्रदोषे पार्वतीशस्य पूजनं मंगलायनम् ।। ३.३.६.१० ।।\nदुर्बुद्धिरपि नीचोपि मन्दभाग्यः शठोऽपि वा ।।\nप्रदोषे पूज्य देवेशं विपद्भ्यः स प्रमुच्यते ।। ११ ।।\nशत्रुभिर्हन्यमानोऽपि दश्यमानोपि पन्नगैः ।।\nशैलैराक्रम्यमाणोऽपि पतितोऽपि महांबुधौ ।। १२ ।।\nआविद्धकालदण्डोऽपि नानारोगहतोऽपि वा ।।\nन विनश्यति मर्त्योऽसौ प्रदोषे गिरिशार्चनात् ।। १३ ।।\nदारिद्र्यं मरणं दुःखमृणभारं नगोपमम् ।।\nसद्यो विधूय संपद्भिः पूज्यते शिवपूजनात् ।। १४ ।।\nअत्र वक्ष्ये महापुण्यमितिहासं पुरातनम् ।।\nयं श्रुत्वा मनुजाः सर्वे प्रयांति कृतकृत्यताम् ।। १५ ।।\nआसीद्विदर्भविषये नाम्ना सत्यरथो नृपः ।।\nसर्वधर्मरतो धीरः सुशीलः सत्यसंगरः ।। १६ ।।\nतस्य पालयतो भूमिं धर्मेण मुनिपुंगवाः ।।\nव्यतीयाय महान्कालः सुखेनैव महामतेः ।। १७ ।।\nअथ तस्य महीभर्तुर्बभूवुः शाल्वभूभुजः ।।\nशत्रवश्चोद्धतबला दुर्मर्षणपुरोगमाः ।। १८ ।।\nकदाचिदथ ते शाल्वाः संनद्धबहुसैनिकाः ।।\nविदर्भनगरीं प्राप्य रुरुधुर्विजिगीषवः ।। १९ ।।\nदृष्ट्वा निरुद्ध्यमानां तां विदर्भाधिपतिः पुरीम् ।।\nयोद्धुमभ्याययौ तूर्णं बलेन महता वृतः ।। ३.३.६.२० ।।\nतस्य तैरभवयुद्धं शाल्वैरपि बलोद्धतैः ।।\nपाताले पन्नगेन्द्रस्य गन्धर्वैरिव दुर्मदैः ।। २१ ।।\nविदर्भनृपतिः सोऽथ कृत्वा युद्धं सुदारुणम् ।।\nप्रनष्टोरुबलैः शाल्वैर्निहतो रणमूर्धनि ।। २२ ।।\nतस्मिन्महारथे वीरे निहते मंत्रिभिः सह ।।\nदुद्रुवुः समरे भग्ना हतशेषाश्च सैनिकाः ।। २३ ।।\nअथ युद्धेभिविरते नदत्सु रिपुमंत्रिषु ।।\nनगर्यां युद्ध्यमानायां जाते कोलाहले रवे ।। २४ ।।\nतस्य सत्यरथस्यैका विदर्भाधिपतेः सती ।।\nभूरिशोकसमाविष्टा क्वचिद्यत्नाद्विनिर्ययौ ।। २५ ।।\nसा निशासमये यत्नादंतर्वत्नी नृपांगना ।।\nनिर्गता शोक संतप्ता प्रतीचीं प्रययौ दिशम् ।। २६ ।।\nअथ प्रभाते मार्गेण गच्छन्ती शनकैः सती ।।\nअतीत्य दूरमध्वानं ददर्श विमलं सरः ।। २७ ।।\nतत्रागत्य वरारोहा तप्ता तापेन भूयसा ।।\nविलसंतं सरस्तीरे छायावृक्षं समाश्रयत् ।। २८ ।।\nतत्र दैववशाद्राज्ञी विजने तरुकुट्टिमे ।।\nअसूत तनयं साध्वी मूहूर्ते सद्गुणान्विते ।। २९ ।।\nअथ सा राजमहिषी पिपासाभिहता भृशम् ।।\nसरोऽवतीर्णा चार्वंगी ग्रस्ता ग्राहेण भूयसा ।। ३.३.६.३० ।।\nजातमात्रः कुमारोऽपि विनष्टपितृमातृकः ।।\nरुरोदोच्चैः सरस्तीरे क्षुत्पिपासार्दितोऽबलः ।। ३१ ।।\nतस्मिन्नेवं क्रन्दमाने जातमात्रे कुमारके ।।\nकाचिदभ्याययौ शीघ्रं दिष्ट्या विप्रवरांगना ।। ३२ ।।\nसाप्येकहायनं बालमुद्वहन्ती निजात्मजम् ।।\nअधना भर्तृरहिता याचमाना गृहेगृहे ।। ३३ ।।\nएकात्मजा बंधुहीना याञ्चामार्गवशंगता।।\nउमानाम द्विजसतीददर्श नृपनंदनम्।। ३४ ।।\nसा दृष्ट्वा राजतनयं सूर्यबिंवमिव च्युतम्।।\nअनाथमेनं क्रंदंतं चिंतयामास भूरिशः ॥ ३५॥\nअहो सुमहदाश्चर्यमिदं दृष्टं मयाधुना ॥\nअच्छिन्ननाभिसूत्रोऽयं शिशुर्माता क्व वा गता ॥ ३६ ॥\nपिता नास्ति न चान्योस्ति नास्ति बंधुजनोऽपि वा ॥\nअनाथः कृपणो बालः शेते केवल भूतले ॥ ३७ ॥\nएष चांडालजो वापि शूद्रजो वैश्यजोपि वा ॥\nविप्रात्मजो वा नृपजो ज्ञायते कथमर्भकः ॥ ३८॥\nशिशुमेनं समुद्धृत्य पुष्णाम्यौरसवद्ध्रुवम् ॥\nकिं त्वविज्ञातकुलजं नोत्सहे स्प्रष्टुमुत्तमम् ॥ ३९ ॥\nइति मीमांसमानायां तस्यां विप्रवरस्त्रियाम् ॥ ३.३.६.४० ॥\nकश्चित्समाययौ भिक्षुः साक्षाद्देवः शिवः स्वयम् ॥\nतामाह भिक्षुवर्योथ विप्रभामिनि मा खिदः ॥ ११ ॥\nरक्षैनं बालकं सुभ्रुर्विसृज्य हृदि संशयम्॥\nअनेन परमं श्रेयः प्राप्स्यसे ह्यचिरादेिह ॥ ४२ ॥\nएतावदुक्त्वा त्वरितो भिक्षुः कारुणिको ययौ ॥\nअथ तस्मिन्गते भिक्षौ विश्रब्धा विप्रभामिनी ॥ ४३ ॥\nतमर्भकं समादाय निजमेव गृहं ययौ ॥\nभिक्षुवाक्येन विश्रब्धा सा राज तनयं सती ॥ ४४ ॥\nआत्मपुत्रेण सदृशं कृपया पर्यपोषयत्॥\nएकचक्राह्वये रम्ये ग्रामे कृतनिकेतना ॥ ४९ ॥\nस्वपुत्रं राजपुत्रं च भिक्षान्नेन व्यवर्धयत् ॥\nब्राह्मणीतनयश्चैव स राजतनयस्तथा ॥ १६ ॥\nब्राह्मणैः कृतसंस्कारौ ववृधाते सुपूजितौ।॥\nकृतोपनयनौ काले बालकौ नियमे स्थितौ ॥ ॥ ४७ ॥\nभिक्षार्थं चेरतुस्तत्र मात्रा सह दिनेदिने ॥\nताभ्यां कदाचिद्बालाभ्यां सा विप्रवनिता सह ॥ ४८ ॥\nभैक्ष्यं चरंती दैवेन प्रविष्टा देवतालयम्॥\nतत्र वृद्धैः समाकीर्णे मुनिभिर्देवतालये ॥ १९ ॥\nतौ दृष्ट्वा बालकौ धीमाञ्छांडिल्यो मुनिरब्रवीत् ॥\nअहो दैवबलं चित्रमहो कर्म दुरत्ययम् ॥ ३.३.६.५० ॥\nएष बालोऽन्यजननीं श्रितो भैक्ष्येण जीवति ॥\nइमामेव द्विजवधूं प्राप्य मातरमुत्तमाम् ॥ ५१ ॥\nसहैव द्विजपुत्रेण द्विजभावं समाश्रितः ॥\nइति श्रुत्वा मुनेर्वाक्यं शांडिल्यस्य द्विजांगना ॥ ५२॥\nसा प्रणम्य सभामध्ये पर्यपृच्छत्सविस्मया ॥\nब्रह्मन्नेषोर्भको नीतो मया भिक्षोर्गिरा गृहम् ॥ ५३ ॥\nअविज्ञातकुलोद्यापि सुतवत्परिपोष्यते ॥\nकस्मिन्कुले प्रसूतोऽयं का माता जनकोस्य कः ॥ ५४ ॥\nसर्वं विज्ञातुमिच्छामि भवतो ज्ञानचक्षुषः ॥.५५ ।॥\nइति पृष्टो मुनिः सोथ ज्ञानदृष्टिर्द्विजस्त्रियां ॥\nआचख्यौ तस्य बालस्य जन्म कर्म च पौर्विकम् ॥ ५६ ॥\nविदर्भराजपुत्रस्तु तत्पितुः समरे मृतिम्॥\nतन्मातुर्नक्रहरणं साकल्येन न्यवेदयत् ॥ ५७ ॥\nअथ सा विस्मिता नारी पुनः प्रपच्छ तं मुनिम् ॥\nस राजा सकलान्भोगान्हित्वा युद्धे कथं मृतः ॥ ५८ ॥\nदारिद्र्यमस्य बालस्य कथं प्राप्तं महामुने ॥\nदारिद्र्यं पुनरुद्धूय कथं राज्यमवाप्स्यति ॥ ॥ ५९ ॥\nअस्यापि मम पुत्रस्य भिक्षान्नेनैव जीवतः ।\nदारिद्र्यशमनोपायमुपदेष्टुं त्वमर्हसि ॥३.३.६.६०॥\n॥ शांडिल्य उवाच ॥॥\nअमुष्य बालस्य पिता स विदर्भमहीपतिः ।।\nपूर्वजन्मनि पांड्येशो बभूव नृपसत्तमः ।। ६१ ।।\nस राजा सर्वधर्मज्ञः पालयन्सकलां महीम् ।।\nप्रदोषसमये शंभुं कदा चित्प्रत्यपूजयत् ।। ६२ ।।\nतस्य पूजयतो भक्त्या देवं त्रिभुवनेश्वरम् ।।\nआसीत्कलकलारावः सर्वत्र नगरे महान् ।। ६३ ।।\nश्रुत्वा तमुत्कटं शब्दं राजा त्यक्तशिवार्चनः ।।\nनिर्ययौ राजभवनान्नगरक्षोभशंकया ।। ६४ ।।\nएतस्मिन्नेव समये तस्यामात्यो महाबलः ।।\nशत्रुं गृहीत्वा सामंतं राजांतिकमुपागमत् ।। ६५ ।।\nअमात्येन समानीतं शत्रुं सामंतमुद्धतम् ।।\nदृष्ट्वा क्रोधेन नृपतिः शिरच्छेदमकारयत् ।। ६६ ।।\nस तथैव महीपालो विसृज्य शिवपूजनम् ।।\nअसमाप्तात्मनियमश्चकार निशि भोजनम् ।। ६७ ।।\nतत्पुत्रोपि तथा चक्रे प्रदोषसमये शिवम् ।।\nअनर्चयित्वा मूढात्मा भुक्त्वा सुष्वाप दुर्मदः ।। ६८ ।।\nजन्मांतरे स नृपतिर्विदर्भक्षितिपोऽभवत् ।।\nशिवार्चनांतरायेण परैर्भोगांतरे हतः ।। ६९ ।।\nतत्पुत्रो यः पूर्वभवे सोस्मिञ्जन्मनि तत्सुतः ।।\nभूत्वा दारिद्र्यमापन्नः शिवपूजाव्यतिक्रमात् ।। ३.३.६.७० ।।\nअस्य माता पूर्वभवे सपत्नीं छद्मनाहनत् ।।\nतेन पापेन महता ग्राहेणास्मिन्भवे हता ।। ७१ ।।\nएषा प्रवृत्तिरेतेषां भवत्यै समुदाहृता ।।\nअनर्चितशिवा मर्त्याः प्राप्नुवंति दरिद्रताम् ।। ।। ७२ ।।\nसत्यं ब्रवीमि परलोकहितं ब्रवीमि सारं ब्रवीम्युपनिषद्धृदयं ब्रवीमि ।।\nसंसारमुल्बणमसारमवाप्य जंतोः सारो यमीश्वरपदांबुरुहस्य सेवा ।। ७३ ।।\nये नार्चयंति गिरिशं समये प्रदोषे ये नार्चितं शिवमपि प्रणमंति चान्ये ।।\nएतत्कथां श्रुतिपुटैर्न पिबंति मूढास्ते जन्मजन्मसु भवंति नरा दरिद्राः ।। ७४ ।।\nये वै प्रदोषसमये परमेश्वरस्य कुर्वंत्यनन्यमनसोंऽघ्रिसरोजपूजाम् ।।\nनित्यं प्रवृद्धधन धान्यकलत्रपुत्रसौभाग्यसंपदधिकास्त इहैव लोके ।। ७५ ।।\nकैलासशैलभवने त्रिजगजनित्रीं गौरीं निवेश्य कनकांचितरत्नपीठे ।।\nनृत्यं विधातु मभिवाञ्छति शूलपाणौ देवाः प्रदोषसमयेऽनुभजंति सर्वे ।। ७६ ।।\nवाग्देवी धृतवल्लकी शतमखो वेणुं दधत्पद्मजस्तालोन्निद्रकरो रमा भगवती गेयप्रयोगान्विता ।।\nविष्णुः सांद्रमृदंगवादनपटुर्देवाः समंतात्स्थिताः सेवंते तमनु प्रदोषसमये देवं मृडानीपतिम् ।। ७७ ।।\nगंधर्वयक्षपतगोरगसिद्ध साध्या विद्याधरामरवराप्सरसां गणाश्च ।।\nयेऽन्ये त्रिलोकनिलयाः सह भूतवर्गाः प्राप्ते प्रदोषसमये हरपार्थसंस्थाः ।। ७८ ।।\nअतः प्रदोषे शिव एक एव पूज्योऽथ नान्ये हरिपद्मजाद्याः ।।\nतस्मिन्महेशे विधिनेज्यमाने सर्वे प्रसीदंति सुराधिनाथाः ।। ७९ ।।\nएष ते तनयः पूर्वजन्मनि ब्राह्मणोत्तमः ।।\nप्रतिग्रहैर्वयो निन्ये न यज्ञाद्यैः सुकर्मभिः।।३.३.६.८०।।\nअतो दारिद्र्यमापन्नः पुत्रस्ते द्विजभामिनि।।\nतद्दोष परिहारार्थं शरणं यातु शंकरम् ।। ८१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे प्रदोषमाहात्म्यवर्णनंनाम षष्ठोऽध्यायः ।। ६ ।। ।। छ ।।"
  }
]
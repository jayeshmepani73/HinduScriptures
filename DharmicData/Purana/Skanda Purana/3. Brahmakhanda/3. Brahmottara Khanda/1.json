[
  {
    "text": "॥श्रीगणेशाय नमः॥।॥\nश्रीगुरुभ्यो नमः ॥ ॥\nअथ ब्रह्मोत्तरखंडमारंभः ॥\n॥ ॐ नमः शिवाय ॥ ॥\nज्योतिर्मात्रस्वरूपाय निर्मलज्ञानचक्षुषे ॥\nनमः शिवाय शांताय ब्रह्मणे लिंगमूर्त्तये ॥ १ ॥\n॥ ऋषय ऊचुः ॥ ॥\nआख्यातं भवता सूत विष्णोर्माहात्म्यमुत्तमम्॥\nसमस्ताघहरं पुण्यं समसेन श्रुतं च नः॥ २॥\nइदानीं श्रोतुमिच्छामो माहात्म्यं त्रिपुरद्विषः ॥\nतद्भक्तानां च माहात्म्यमशेषाघहरं परम्॥ ३॥\nतन्मंत्राणां च माहात्म्यं तथैव द्विजसत्तम ॥\nतत्कथायाश्च तद्भक्तेः प्रभावमनुवर्णय॥ ४॥\n॥ सूत उवाच ॥ ॥\nएतावदेव मर्त्यानां परं श्रेयः सनातनम्॥\nयदीश्वरकथायां वै जाता भक्तिरहैतुकी ॥ ५॥\nअतस्तद्भक्तिलेशस्य माहात्म्यं वर्ण्यते मया ॥\nअपि कल्पायुषा नालं वक्तुं विस्तरतः क्वचित्॥ ६॥\nसर्वेषामपि पुण्यानां सर्वेषां श्रेयसामपि ॥\nसर्वेषामपि यज्ञानां जपयज्ञः परः स्मृतः॥ ७॥\nतत्रादौ जपयज्ञस्य फलं स्वस्त्ययनं महत् ॥\nशैवं षडक्षरं दिव्यं मंत्रमाहुर्महर्षयः॥ ८॥\nदेवानां परमो देवो यथा वै त्रिपुरांतकः ॥\nमंत्राणां परमो मंत्रस्तथा शैवः षडक्षरः ॥ ९॥\nएष पंचाक्षरो मंत्रो जप्तॄणां मुक्तिदायकः॥\nसंसेव्यते मुनिश्रेष्ठैरशेषैः सिद्धिकांक्षिभिः॥३.३.१.१०\n१० ॥ अस्यैवाक्षरमाहात्म्यं नालं वक्तुं चतुर्मुखः॥\nश्रुतयो यत्र सिद्धांतं गताः परमनिर्वृताः॥ ११ ॥\nसर्वज्ञः परिपूर्णश्च सच्चिदानंदलक्षणः ॥\nस शिवो यत्र रमते शैवे पंचाक्षरे शुभे ॥ १२ ॥\nएतेन मंत्रराजेन सर्वोपनिषदात्मना ॥\nलेभिरे मुनयः सर्वे  परं ब्रह्म निरामयम्॥१३॥\nनमस्कारेण जीवत्वं शिवेऽत्र परमात्मनि ॥\nऐक्यं गतमतो मंत्रः परब्रह्ममयो ह्यसौ ॥ १४ ॥\nभवपाशनिबद्धानां देहिनां हितकाम्यया ॥\nआहोंनमः शिवायेति मंत्रमाद्यं शिवः स्वयम् ॥ १५॥\nकिं तस्य बहुभिर्मंत्रैः किं तीर्थैः किं तपोऽध्वरैः ॥\nयस्योंनमः शिवायेति  मंत्रो हृदयगोचरः॥ १६ ॥\nतावद्भ्रमंति संसारे दारुणे दुःखसंकुले ॥\nयावन्नोच्चारयंतीमं मंत्रं देहभृतः सकृत् ॥ १७ ॥\nमंत्राधिराजराजोऽयं सर्ववेदांतशेखरः ॥\nसर्वज्ञाननिधानं च सोऽयं चैव षडक्षरः ॥ १८ ॥\nकैवल्यमार्गदीपोऽयमविद्यासिंधुवाडवः ॥\nमहापातकदावाग्निः सोऽयं मंत्रः षडक्षरः ! ॥ १९ ॥\nतस्मात्सर्वप्रदो मंत्रः सोऽयं पञ्चाक्षरः स्मृतः ॥\nस्त्रीभिः शूद्रैश्च संकीर्णैर्धार्यते मुक्तिकांक्षिभिः।।३.३.१२० ॥\nनास्य दीक्षा न होमश्च न संस्कारो न तर्पणम् ॥\nन कालो नोपदेशश्च सदा शुचिरयं मनुः ॥ २१ ॥\nमहापातकविच्छित्त्यै शिव इत्यक्षरद्वयम् ॥\nअलं नमस्कियायुक्तो मुक्तये परिकल्पते ॥ २२॥\nउपदिष्टः सद्गुरुणा जप्तः क्षेत्रे च पावने ॥\nसद्यो यथेप्सितां सिद्धिं ददातीति किमद्भुतम् ॥ २३ ॥\nअतः सद्गुरुमाश्रित्य ग्राह्योऽयं मंत्रनायकः॥\nपुण्यक्षेत्रेषु जप्तव्यः सद्यः सिद्धिं प्रयच्छति ॥ २४॥\nगुरवो निर्मलाः शांताः साधवो मितभाषिणः ॥\nकामक्रोधविनिर्मुक्ताः सदाचारा जितेंद्रियाः ॥ २५ ॥\nएतैः कारुण्यतो दत्तो मंत्रः क्षिप्रं प्रसिद्ध्यति ॥\nक्षेत्राणि जपयोग्यानि समासात्कथयाम्यहम् ॥ २६ ॥\nप्रयागं पुष्करं रम्यं केदारं सेतुबंधनम् ॥\nगोकर्णं नैमिषारण्यं सद्यः सिद्धिकरं नृणाम् ॥२७॥\nअत्रानुवर्ण्यते सद्भिरितिहासः पुरातनः॥\nअसकृद्वा सकृद्वापि शृण्वतां मंगलप्रदः॥ २८॥\nमथुरायां यदुश्रेष्ठो दाशार्ह इति विश्रुतः ॥\nबभूव राजा मतिमान्महोत्साहो महाबलः ॥ २९ ॥\nशास्त्रज्ञो नयवाक्छूरो धैर्यवानमितद्युतिः ॥\nअप्रधृष्यः सुगंभीरः संग्रामेष्वनिवर्त्तितः ॥ ३.३.१.३०॥\nमहारथो महेष्वासो नानाशास्त्रार्थकोविदः॥\nवदान्यो रूपसंपन्नो युवा लक्ष णसंयुतः ॥ ३१ ॥\nस काशिराजतनयामुपयेमे वराननाम् ॥\nकांतां कलावतीं नाम रूपशीलगुणान्विताम् ॥ ३२ ॥\nकृतोद्वाहः स राजेंद्रः संप्राप्य निजमंदिरम्॥\nरात्रौ तां शयनारूढां संगमाय समाह्वयत् ॥ ३३ ॥\nसा स्वभर्त्रा समाहूता बहुशः प्रार्थिता सती ॥\nन बबंध मनस्तस्मिन्न चागच्छ तदंतिकम्॥ ३४॥\nसंगमाय यदाहूता नागता निजवल्लभा ॥\nबलादाहर्तुकामस्तामुदतिष्ठन्महीपतिः ॥ ३५ ॥.\n।। राज्ञ्युवाच ॥ ॥\nमा मां स्पृश महाराज कारणज्ञां व्रते स्थिताम् ॥\nधर्माधर्मौ विजानासि मा कार्षीः साहसं मयि ॥ ३६ ॥\nक्वचित्प्रियेण भुक्तं यद्रोचते तु मनीषिणाम् ॥\nदंपत्योः प्रीतियोगेन संगमः प्रीतिवर्द्धनः ॥ ३७ ॥\nप्रियं यदा मे जायेत तदा संगस्तु ते मयि ॥\nका प्रीतिः किं सुखं पुंसां बलाद्भोगेन योषिताम् ॥ ३८ ॥\nअप्रीतां रोगिणीं नारीमंतर्वत्नीं धृतव्रताम् ॥\nरजस्वलामकामां च न कामेत बलात्पुमान् ॥ ३९ ॥\nप्रीणनं लालनं पोषं रंजनं मार्दवं दयाम्॥\nकृत्वा वधूमुपगमेद्युवतीं प्रेमवान्पतिः ॥\nयुवतौ कुसुमे चैव विधेयं सुखमिच्छता ॥ ३.३.१.४० ।\nइत्युक्तोऽपि तया साध्व्या स राजा स्मरविह्वलः ॥\nबलादाकृष्य तां हस्ते परिरेभे रिरंसया ॥ ४१ ॥\nतां स्पृष्टमात्रां सहसा तप्तायःपिंडसन्निभाम् ॥\nनिर्दहंतीमिवात्मानं तत्याज भयविह्वलः ॥ ४२ ॥\n॥ राजोवाच ॥ ॥\nअहो सुमहदाश्चर्यमिदं दृष्टं तव प्रिये ॥\nकथमग्निसमं जातं वपुः पल्लवकोमलम्॥ ॥ ४३ ॥\nइत्थं सुविस्मितो राजा भीतः सा राजवल्लभा ॥\nप्रत्युवाच विहस्यैनं विनयेन शुचिस्मिता ॥ ४४ ॥\n॥ राज्ञ्युवाच ॥ ॥\nराजन्मम पुरा बाल्ये दुर्वासा मुनिपुंगवः॥\nशैवीं पंचाक्षरीं विद्यां कारुण्येनोपदिष्टवान् ॥४५॥\nतेन मंत्रानुभावेन ममांगं कलुषोज्झितम् ॥\nस्प्रष्टुं न शक्यते पुंभिः सपापैर्देवैवर्जितैः॥ ४६॥\nत्वया राजन्प्रकृतिना कुलटागणिकादयः ॥\nमदिरास्वादनिरता निषेव्यंते सदा स्त्रियः ॥४७॥\nन स्नानं क्रियते नित्यं न मंत्रो जप्यते शुचिः ॥\nनाराध्यते त्वयेशानः कथं मां स्प्रष्टुमर्हसि ॥ ४८॥\n॥ राजोवाच।॥ ॥\nतां समाख्याहि सुश्रोणि शैवीं पंचाक्षरीं शुभाम् ॥\nविद्याविध्वस्तपापोऽहं त्वयीच्छामि रतिं प्रिये ॥ ४९ ॥\n॥ राज्ञ्युवाच ॥ ॥\nनाहं तवोपदेशं वै कुर्यां मम गुरुर्भवान् ॥\nउपातिष्ठ गुरुं राजन्गर्गं मंत्र विदांवरम् ॥ ३.३.१.५० ॥\n॥ सूत उवाच ॥ ॥\nइति संभाषमाणौ तौ दंपती गर्गसन्निधिम् ॥\nप्राप्य तच्चरणौ मूर्ध्ना ववंदाते कृताञ्जली ॥ ५१ ॥\nअथ राजा गुरुं प्रीतमभिपूज्य पुनःपुनः ॥\nसमाचष्ट विनीतात्मा रहस्यात्ममनोरथम् ॥ ५२॥\n॥ राजोवाच ॥ ॥\nकृतार्थं मां कुरु गुरो संप्राप्तं करुणार्द्रधीः ॥\nशैवीं पंचाक्षरीं विद्यामुपदेष्टुं त्वमर्हसि ॥ ५३॥\nअनाज्ञातं यदाज्ञातं यत्कृतं राजकर्मणा ॥\nतत्पापं येन शुद्ध्येत तन्मंत्रं देहि मे गुरो ॥ ५४॥\nएवमभ्यर्थितो राज्ञा गर्गो ब्राह्मणपुंगवः ॥\nतौ निनाय महापुण्यं कालिंद्यास्तटमुत्तमम् ॥ ५५ ॥\nतत्र पुण्यतरोर्मूले निषण्णोऽथ गुरुः स्वयम् ॥\nपुण्यतीर्थजले स्नातं राजानं समुपोषितम्॥ ५६ ॥\nप्राङ्मुखं चोपवेश्याथ नत्वा शिवपदाम्बुजम् ॥\nतन्मस्तके करं न्यस्य ददौ मंत्रं शिवात्मकम् ॥ ॥ ५७॥\nतन्मंत्रधारणादेव तद्गुरोर्हस्तसंगमात्॥\nनिर्ययुस्तस्य वपुषो वायसाः शतकोटयः ॥ ५८॥\nते दग्धपक्षाः क्रोशंतो निपतंतो महीतले ॥\nभस्मीभूतास्ततः सर्वे दृश्यंते स्म सहस्रशः ॥ ५९॥\nदृष्ट्वा तद्वायसकुलं दह्यमानं सुविस्मितौ ॥\nराजा च राजमहिषी तं गुरुं पर्यपृच्छताम् ॥ ३.३.१.६० ॥\nभगवन्निदमाश्चर्यं कथं जातं शरीरतः ॥\nवायसानां कुलं दृष्टं किमेतत्साधु भण्यताम् ॥ ६१ ॥\n॥ श्रीगुरुरुवाच  ॥ राजन्भवसहस्रेषु भवता परिधावता ॥\nसंचितानि दुरन्तानि संति पापान्यनेकशः ॥ ६२॥\nतेषु जन्मसहस्रेषु यानि पुण्यानि संति ते ॥\nतेषामाधिक्यतः क्वापि जायते पुण्ययोनिषु ॥ ६३॥\nतथा पापीयसीं योनिं क्वचित्पापेन गच्छति ॥\nसाम्ये पुण्यान्ययोश्चैव मानुषीं योनिमाप्तवान् ॥ ६४ ॥\nशैवी पंचाक्षरी विद्या यदा ते हृदयं गता।\nअघानां कोटयस्त्वत्तः काकरूपेण निर्गताः ॥ ६९॥\nकोटयो ब्रह्महत्यानामगम्यागम्यकोटयः॥\nस्वर्णस्तेयसुरापानभ्रूणहत्या दिकोटयः ॥\nभवकोटिसहस्रेषु येऽन्ये पातकराशयः ॥ ६६॥\nक्षणाद्भस्मीभवंत्येव शैवे पंचाक्षरे धृते ॥\nआसंस्तवाद्य राजेंद्र दग्धाः पातककोटयः ॥ ॥ ६७ ॥\nअनया सह पूतात्मा विहरस्व यथासुखम् ॥\nइत्याभाष्य मुनिश्रेष्ठस्तं मंत्रमुपदिश्य च ॥६८॥\nताभ्यां विस्मितचित्ताभ्यां सहितः स्वगृहे ययौ ॥\nगुरुवर्यमनुज्ञाप्य मुदितौ तौ च दंपती ॥ ६९॥\nततः स्वभवनं प्राप्य रेजतुःस्म महाद्युती।॥\nराजा दृढं समाश्लिष्य पत्नीं चन्दनशीतलाम्॥\nसंतोषं परमं लेभे निःस्वः प्राप्य यथा धनम् ॥ ३.३.१.७० ॥\nअशेषवेदोपनिषत्पुराणशास्त्रावतंसोऽयमघांतकारी ॥\nपंचाक्षरस्यैव महाप्रभावो मया समासात्कथितो वरिष्ठः ॥७१॥\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तरखण्डे पंचाक्षरमन्त्रमाहात्म्यवर्णनं नाम प्रथमोऽध्यायः ॥ १ ॥"
  }
]
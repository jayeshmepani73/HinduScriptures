[
  {
    "text": "।। सूत उवाच । ।।\nशृणुध्वं मुनयः श्रेष्ठा वामदेवस्य भाषितम् ।। १ ।।\n।। वामदेव उवाच ।। ।।\nपुरा मंदरशैलेंद्रे नानाधातुविचित्रिते ।।\nनानासत्वसमाकीर्णे नानाद्रुमलताकुले ।। २ ।।\nकालाग्निरुद्रो भगवान्कदाचिद्विश्ववंदितः ।।\nसमाससाद भूतेशः स्वेच्छया परमेश्वरः ।।३ ।।\nसमंतात्समुपातिष्ठन्रुद्राणां शतकोटयः ।।\nतेषां मध्ये समासीनो देवदेवस्त्रिलोचनः ।। ४ ।।\nतत्रागच्छत्सुरश्रष्ठो देवैः सह पुरंदरः ।।\nतथाग्निर्वरुणो वायुर्यमो वैवस्वतस्तथा ।। ५ ।।\nगंधर्वाश्चित्रसेनाद्याः खेचराः पन्नगादयः ।।\nविद्याधराः किंपुरुषाः सिद्धाः साध्याश्च गुह्यकाः ।। ६ ।।\nब्रह्मर्षयो वसिष्ठाद्या नारदाद्याः सुरर्षयः ।।\nपितरश्च महात्मानो दक्षाद्याश्च प्रजेश्वराः ।। ७ ।।\nउर्वश्याद्याश्चाप्सरसश्चंडिकाद्याश्च मातरः ।।\nआदित्या वसवो दस्रौ विश्वेदेवा महौजसः ।। ८ ।।\nअथान्ये भूतपतयो लोकसंहरणे क्षमाः ।।\nमहाकालश्च नंदी च तथा वै शंखपालकौ ।। ९ ।।\nवीरभद्रो महातेजाः शंकुकर्णो महाबलः ।।\nघंटाकर्णश्च दुर्धर्षो मणिभद्रो वृकोदरः ।। 3.3.16.१० ।।\nकुंडोदरश्च विकटास्तथा कुभोदरो बली ।।\nमंदोदरः कर्णधारः केतुर्भृंगीरिटिस्तथा ।। ११ ।।\nभूतनाथास्तथान्ये  च महाकाया महौजसः ।।\nकृष्णवर्णास्तथा श्वेताः केचिन्मंडूकसप्रभाः ।। १२ ।।\nहरिता धूसरा धूम्राः कर्बुरा पीतलोहिताः।।\nचित्रवर्णा विचित्रांगाश्चित्रलीला मदोत्कटाः ।। १३ ।।\nनानायुधोद्यतकरा नानावाहनभूषणाः ।।\nकेचिद्व्याघ्रमुखाः केचित्सूकरास्या मृगा ननाः ।। १४ ।।\nकेचिच्च नक्रवदनाः सारमेयमुखाः परे ।।\nसृगालवदनाश्चान्य उष्ट्राभवदनाः परे ।। १५ ।।\nकेचिच्छरभभेरुंडसिंहाश्वोष्ट्रबकाननाः ।।\nएकवक्त्रा द्विवक्त्राश्च त्रिमुखाश्चैव निर्मुखाः ।। १६ ।।\nएकहस्तास्त्रिहस्ताश्च पंचहस्तास्त्वहस्तकाः ।।\nअपादा बहुपादाश्च बहुकर्णैककर्णकाः ।।१७।।\nएकनेत्राश्चतुर्नेत्रा दीर्घाः केचन वामनाः ।।\nसमंतात्परिवार्येशं भूतनाथमुपासते ।। १८ ।।\nअथागच्छन्महातेजा मुनीनां प्रवरः सुधीः ।।\nसनत्कुमारो धर्मात्मा तं द्रष्टुं जगदीश्वरम् ।। १९ ।।\nतं देवदेवं विश्वेशं सूर्यकोटिसमप्रभम् ।।\nमहाप्रलयसंक्षुब्धसप्तार्णवघनस्वनम् ।। 3.3.16.२० ।।\nसंवर्त्ताग्निसमाटोपं जटामंडलशोभितम् ।।\nअक्षीणभालनयनं ज्वालाम्लानमुखत्विषम् ।। २१ ।।\nप्रदीप्तचूडामणिना शशिखंडेन शोभितम् ।।\nतक्षकं वामकर्णेन दक्षिणेन च वासुकिम् ।। २२ ।।\nबिभ्राणं कुंडलयुगं नीलरत्नमहाहनुम् ।।\nनीलग्रीवं महाबाहुं नागहारविराजितम् ।। २३ ।।\nफणिराजपरिभ्राजत्कंक  णांगदमुद्रिकम् ।।\nअनंतगुणसाहस्रमणिरंजितमेखलम् ।। २४ ।।\nव्याघ्रचर्मपरीधानं घंटादर्पणभूषितम् ।।\nकर्कोटकमहापद्मधृतराष्ट्रधनंजयैः ।।२५।।\nकूजन्नूपुरसंघुष्टपादपद्मविराजितम् ।।\nप्रासतोमरखट्वाङ्गशूलटंकधनुर्धरम् ।। २६ ।।\nअप्रधृष्यमनिर्देश्यमचिंत्याकारमीश्वरम् ।।\nरत्नसिंहासनारूढं प्रण नाम महामुनिः ।। २७ ।।\nतं भक्तिभारोच्छ्वसितांतरात्मा संस्तूय वाग्भिः श्रुतिसंमिताभिः ।।\nकृतांजलिः प्रश्रयनम्रकंधरः पप्रच्छ धर्मानखिलाञ्छु भप्रदान् ।। २८ ।।\nयान्यानपृच्छत मुनिस्तांस्तान्धर्मानशेषतः ।।\nप्रोवाच भगवान्रुद्रो भूयो मुनिरपृच्छत ।। २९ ।।\n।। सनत्कुमार उवाच ।। ।।\nश्रुतास्ते भगवन्धर्मास्त्वन्मुखान्मुक्तिहेतवः ।।\nयैर्मुक्तपापा मनुजास्तरिष्यंति भवार्णवम् ।। 3.3.16.३० ।।\nअथापरं विभो धर्ममल्पायासं महाफलम् ।।\nब्रूहि कारुण्यतो मह्यं सद्यो मुक्तिप्रदं नृणाम् ।। ३१ ।।\nअभ्यासबहुला धर्माः शास्त्रदृष्टाः सहस्रशः ।।\nसम्यक्संसेविताः कालात्सिद्धिं यच्छंति वा न वा ।। ३२ ।।\nअतो लोकहितं गुह्यं भुक्तिमुक्त्योश्च साधनम् ।।\nधर्मं विज्ञातुमिच्छामि त्वत्प्रसादान्महेश्वर ।। ३३ ।।\n।। श्रीरुद्र उवाच ।। ।।\nसर्वेषामपि धर्माणामुत्तमं श्रुतिचोदितम् ।।\nरहस्यं सर्वजंतूनां यत्त्रिपुंड्रस्य धारणम् ।। ३४ ।।\n।। सनत्कुमार उवाच।। ।।\nत्रिपुंड्रस्य विधिं ब्रूहि भगवञ्जगतां पते ।।\nतत्त्वतो ज्ञातुमिच्छामि त्वत्प्रसादान्महेश्वर ।। ३५ ।।\nकति स्थानानि किं द्रव्यं का शक्तिः का च देवता ।।\nकिं प्रमाणं च कः कर्त्ता के मंत्रास्तस्य किं फलम् ।। ३६ ।।\nएतत्सर्वमशेषेण त्रिपुंड्रस्य च लक्षणम् ।।\nब्रूहि मे जगतां नाथ लोकानुग्रहकाम्यया ।। ३७ ।।\n।। श्रीरुद्र उवाच ।। ।।\nआग्नेयमुच्यते भस्म दग्धगोमयसंभवम् ।।\nतदेव द्रव्यमित्युक्तं त्रिपुंड्रस्य महामुने ।। ३८ ।।\nसद्योजातादिभिर्ब्रह्ममयैर्मंत्रैश्च पंचभिः।।\nपरिगृह्याग्निरित्यादिमंत्रैर्भस्माभिमंत्रयेत् ।। ३९ ।।\nमानस्तोकेति संमृंज्य शिरो लिंपेच्च त्र्यंबकम् ।।\nत्रियायुषादिभिर्मंत्रैर्ललाटे च भुजद्वये ।।\nस्कंधे च लेपयेद्भस्म सजलं मंत्रभावितम् ।। 3.3.16.४० ।।\nतिस्रो रेखा भवंत्येषु स्थानेषु मुनिपुंगव ।।\nभ्रुवोर्मध्यं समारभ्य यावदंतो भ्रुवोर्भवेत् ।। ४१ ।।\nमध्यमानामिकांगुल्योर्मध्ये तु प्रतिलोमतः ।।\nअंगुष्ठेन कृता रेखा त्रिपुंड्रस्याभिधीयते ।। ४२ ।।\nतिसृणामपि रेखाणां प्रत्येकं नव देवताः ।।\nअकारो गार्हपत्यश्च ऋग्भूर्लोको रजस्तथा ।। ४३ ।।\nआत्मा चैव क्रियाशक्तिः प्रातः सवनमेव च ।।\nमहादेवस्तु रेखायाः प्रथमायास्तु देवता ।। ४४ ।।\nउकारो दक्षिणाग्निश्च नभः सत्त्वं यजुस्तथा ।।\nमध्यंदिनं च सवनमिच्छाशक्त्यंतरात्मकौ ।। ४५ ।।\nमहेश्वरश्च रेखाया द्वितीयायाश्च देवता ।।\nमकाराहवनीयौ च परमात्मा तमो दिवः ।। ४६ ।।\nज्ञानशक्तिः सामवेदस्तृतीयसवनं तथा ।।\nशिवश्चेति तृतीयाया रेखायाश्चाधिदेवता ।। ४७ ।।\nएता नित्यं नमस्कृत्य त्रिपुंड्रं धारयेत्सुधीः ।।\nमहेश्वरव्रतमिदं सर्ववेदेषु कीर्तितम् ।।४८।।\nमुक्तिकामैर्नरैः सेव्यं पुनस्तेषां न संभवः ।।\nत्रिपुंड्रं कुरुते यस्तु भस्मना विधिपूर्वकम् ।।४९।।\nब्रह्मचारी गृहस्थो वा वनस्थो यतिरेव वा।।\nमहापातकसंघातैर्मुच्यते चोपपातकैः।।3.3.16.५०।।\nतथान्यैः क्षत्रविट्शूद्रस्त्रीगोहत्या दिपातकैः।।\nवीरहत्याश्वहत्याभ्यां मुच्यते नात्र संशयः।।५१।।\nअमंत्रेणापि यः कुर्यादज्ञात्वा महिमोन्नतिम्।।\nत्रिपुंड्रं भालपटले मुच्यते सर्वपातकैः ।।५२।।\nपरद्रव्यापहरणं परदाराभिमर्शनम्।।\nपरनिंदा परक्षेत्रहरणं परपीडनम्।।५३।।\nसस्यारामादिहरणं गृहदाहादिकर्म च ।।\nअसत्यवादं पैशुन्यं पारुष्यं वेदविक्र यः।।\nकूटसाक्ष्यं व्रतत्यागः कैतवं नीचसेवनम् ।।५४।।\nगोभूहिरण्यमहिषी तिलकंबलवाससाम्।।\nअन्नधान्यजलादीनां नीचेभ्यश्च परिग्रहः।।५५।।\nदासी वेश्याभुजंगेषु वृषलीषु नटीषु च ।।\nरजस्वलासु कन्यासु विधवासु च संगमः ।। ५६ ।।\nमांसचर्मरसादीनां लवणस्य च विक्रयः ।।\nएवमादीन्य संख्यानि पापानि विविधानि च ।। ५७ ।।\nसद्य एव विनश्यंति त्रिपुंड्रस्य च धारणात् ।।\nशिवद्रव्यापहरणं शिवनिंदा च कुत्रचित् ।। ५८ ।।\nनिंदा च शिवभक्तानां प्रायश्चितैर्न शुद्ध्यति ।।\nरुद्राक्षा यस्य गात्रेषु ललाटे च त्रिपुंड्रकम् ।।५९।।\nस चांडालोऽपि संपूज्यः सर्ववर्णोत्तमो भवेत् ।।\nयानि तीर्थानि लोकेऽस्मिन्गंगायाः सरितश्च याः ।। 3.3.16.६० ।।\nस्नातो भवति सर्वत्र ललाटे यस्त्रिपुंड्रधृक् ।।\nसप्तकोटिमहामंत्राः पंचाक्षरपुरःसराः ।। ।। ६१ ।।\nतथान्ये कोटिशो मंत्राः शैवाः कैवल्यहेतवः ।।\nते सर्वे येन जप्ताः स्युर्यो बिभर्ति त्रिपुंड्रकम् ।। ६२ ।।\nसहस्रं पूर्वजातानां सहस्रं च जनिष्यताम् ।।\nस्ववंशजानां मर्त्यानामुद्धरेद्यस्त्रिपुंड्रधृक्।। ६३ ।।\nइह भुक्त्वाखिलान्भोगान्दीर्घायुर्व्याधिवर्जितः ।।\nजीवितांते च मरणं सुखनैवं प्रपद्यते ।। ६४ ।।\nअष्टैश्वर्यगुणोपेतं प्राप्य दिव्यं वपुः शुभम् ।।\nदिव्यं विमानमारुह्य दिव्यस्त्रीशतसेवितः ।। ६५ ।।\nविद्याधराणां सिद्धानां गंधर्वाणां महौजसाम् ।।\nइंद्रादिलोकपालानां लोकेषु च यथाक्रमम् ।। ६६ ।।\nभुक्त्वा भोगान्सुविपुलान्प्रजेशानां पुरेषु च ।।\nब्रह्मणः पदमासाद्य तत्र कल्पशतं रमेत् ।। ६७ ।।\nविष्णोर्लोके च रमते यावद्ब्रह्मशतत्रयम् ।। ६८ ।।\nशिवलोकं ततः प्राप्य रमते कालमक्षयम् ।।\nशिवसायुज्यमाप्नोति न स भूयोऽभिजायते ।। ६९ ।।\nसर्वोपनिषदां सारं समालोच्य मुहुर्मुहुः ।।\nइदमेव हि निर्णीतं परं श्रेयस्त्रिपुंड्रकम् ।। 3.3.16.७० ।।\nएतत्त्रिपुंड्रमाहात्म्यं समासात्कथितं मया ।।\nरहस्यं सर्वभूतानां गोपनीयमिदं त्वया ।। ७१ ।।\nइत्युक्त्वा भगवान्रुद्रस्तत्रैवांतरधीयत ।।\nसनत्कुमारोऽपि मुनिर्जगाम ब्रह्मणः पदम् ।। ७२ ।।\nतवापि भस्मसंपर्कात्संजाता विमला मतिः ।।\nत्वमपि श्रद्धया पुण्यं धारयस्व त्रिपुंड्रकम् ।। ७३ ।।\n।। सूत उवाच ।। ।।\nइत्युक्त्वा वामदेवस्तु शिवयोगी महातपाः ।।\nअभिमंत्र्य ददौ भस्म घोराय ब्रह्मरक्षसे ।। ७४ ।।\nतेनासौ भालपटले चक्रे तिर्य क्त्रिपुंड्रकम् ।।\nब्रह्मराक्षसतां सद्यो जहौ तस्यानुभावतः ।। ७५ ।।\nस बभौ सूर्यसंकाशस्तेजोमण्डलमंडितः ।।\nदिव्यावयरूपैश्च दिव्यमाल्यांबरो ज्ज्वलः ।। ७६ ।।\nभक्त्या प्रदक्षिणीकृत्य तं गुरुं शिवयोगिनम् ।।\nदिव्यं विमानमारुह्य पुण्यलोकाञ्जगाम सः ।। ७७ ।।\nवामदेवो महायोगी दत्त्वा तस्मै परां गतिम् ।।\nचचार लोके मूढात्मा साक्षादिव शिवः स्वयम् ।। ७८ ।।\nय एतद्भस्ममाहात्म्यं त्रिपुंड्रं शृणुयान्नरः ।।\nश्रावयेद्वा पठेद्वापि स हि याति परां गतिम् ।। ७९ ।।\nकथयति शिवकीर्तिं संसृतेर्मुक्तिहेतुं प्रणमति शिवयोगिध्येयमीशांघ्रिपद्मम् ।।\nरचयति शिवभक्तोद्भासि भाले त्रिपुंड्रं न पुनरिह जनन्या गर्भवासं भजेत्सः ।। 3.3.16.८० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तर खण्डे भस्ममाहात्म्यकथनं नाम षोडशोऽध्यायः ।। १६ ।। ।।"
  }
]
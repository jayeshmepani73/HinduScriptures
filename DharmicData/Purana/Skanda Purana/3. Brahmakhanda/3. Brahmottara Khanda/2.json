[
  {
    "text": "॥ सूत उवाच ॥ ॥\nअथान्यदपि वक्ष्यामि माहात्म्यं त्रिपुरद्विषः ॥\nश्रुतमात्रेण येनाशु च्छिद्यंते सर्वसंशयाः ॥ १ ॥\nअतः परतरं नास्ति किंचित्पापविशोधनम् ॥\nसर्वानंदकरं श्रीमत्सर्वकामार्थसाधम् ॥ २ ॥\nदीर्घायुर्विजयारोग्यभुक्तिमुक्तिफलप्रदम् ॥\nयदनन्येन भावेन महे शाराधनं परम् ॥ ३॥\nआर्द्राणामपि शुष्काणामल्पानां महतामपि ॥\nएतदेव विनिर्दिष्टं प्रायश्चितमथोत्तमम् ॥ ४ ॥\nसर्वकालेऽप्यभेद्यानामघानां क्षयकारणम् ॥\nमहामुनिविनिर्दिष्टैः प्रायश्चित्तैरथोत्तमैः ॥ ५॥\nइयमेव परं श्रेयः सर्वशास्त्रविनिश्चितम्॥\nयद्भक्त्या परमेशस्य पूजनं परमो दयम्॥ ६॥\nजानताऽजानता वापि येन केनापि हेतुना ॥\nयत्किंचिपि देवाय कृतं कर्म विमुक्तिदम् ॥ ७ ॥\nमाघे कृष्णचतुर्द्दश्यामुपवासोऽति दुर्लभः॥\nतत्रापि दुर्लभं मन्ये रात्रौ जागरणं नृणाम् ॥ ८॥\nअतीव दुर्लभं मन्ये शिवलिंगस्य दर्शनम् ॥\nसुदुर्लभतरं मन्ये पूजनं परमेशितुः ॥ ॥ ९॥\nभवकोटिशतोत्पन्नषुण्यराशिविपाकतः॥\nलभ्यते वा पुनस्तत्र बिल्वपत्रार्चनं विभोः ॥ ३.३.२.१० ॥\nवर्षाणामयुतं येन स्नातं गंगासरिज्जले ।\nसकृद्बिल्वार्चनेनैव तत्फलं लभते नरः॥११॥\nयानियानि तु पुण्यानि लीनानीह युगेयुगे ॥\nमाघेऽसितचतुर्दश्यां तानि तिष्ठंति कृत्स्नशः ॥ १२ ॥\nएतामेव प्रशंसंति लोके ब्रह्मादयः सुराः ॥\nमुनयश्च वशिष्ठाद्या माघेऽसितचतुर्दशीम् ॥ १३ ॥\nअत्रोपवासः केनापि कृतः क्रतुशताधिकैः ॥\nरात्रौ जागरणं पुण्यं कल्पकोटितपोऽधिकम् ॥ १४॥\nएकेन बिल्वपत्रेण शिवलिंगार्चनं कृतम् ॥\nत्रैलोक्ये तस्य पुण्यस्य को वा सादृश्यमिच्छति ॥ १५ ॥\nअत्रानुवर्ण्यते गाथा पुण्या परमशोभना ॥\nगोपनीयापि कारुण्याद्गौतमेन प्रकाशिता ॥ १६ ॥\nइक्ष्वाकुवंशजः श्रीमान्राजा परम धार्मिकः॥\nआसीन्मित्रसहोनाम श्रेष्ठः सर्वधनुर्भृताम्॥ १७॥\nस राजा सकलास्त्रज्ञः शास्त्रज्ञः श्रुतिपारगः ॥\nवीरोऽत्यंतबलोत्साहो नित्योद्योगी दयानिधिः॥ १८॥\nपुण्यानामिव संघातस्तेजसामिव पंजरः ॥\nआश्चर्याणामिव क्षेत्रं यस्य मूर्तिर्विराजते ॥ १९ ॥\nहृदयं दययाक्रांतं श्रियाक्रांतं च तद्वपुः ।।\nचरणौ यस्य सामंतचूडामणिमरीचिभिः ।। ३.३.२.२० ।।\nएकदा मृगयाकेलिलोलुपः स महीपतिः ।।\nविवेश गह्वरं घोरं बलेन महतावृतः ।। ।। २१ ।।\nतत्र विव्याध विशिखैः शार्दूलान्गवयान्मृगान् ।।\nरुरून्वराहान्महिषान्मृगेंद्रानपि भूरिशः ।। २२ ।।\nस रथी मृगयासक्तो गहनं दंशित श्चरन् ।।\nकमपि ज्वलनाकारं निजघान निशाचरम् ।। २३ ।।\nतस्यानुजः शुचाविष्टो दृष्ट्वा दूरे तिरोहितः ।।\nभ्रातरं निहतं दृष्ट्वा चिंतयामास चेतसा ।। २४ ।।\nनन्वेष राजा दुर्द्धर्षो देवानां रक्षसामपि ।।\nछद्मनैव प्रजेतव्यो मम शत्रुर्न चान्यथा ।। २५ ।।\nइति व्यवसितः पापो राक्षसो मनुजाकृतिः ।।\nआससाद नृपश्रेष्ठमुत्पात इव मूर्तिमान् ।। २६ ।।\nतं विनम्राकृतिं दृष्ट्वा भृत्यतां कर्तुमागतम् ।।\nचक्रे महानसाध्यक्षमज्ञानात्स महीपतिः ।। २७ ।।\nअथ तस्मिन्वने राजा किंचित्कालं विहृत्य सः ।।\nनिवृत्तो मृगयां हित्वा स्वपुरीं पुनराययौ ।। २८ ।।\nतस्य राजेंद्रमुख्यस्य मदयंतीतिनामतः ।।\nदमयन्ती नलस्येव विदिता वल्लभा सती ।। २९ ।।\nएतस्मिन्समये राजा निमंत्र्य मुनिपुंगवम् ।।\nवशिष्ठं गृहमानिन्ये संप्राप्ते पितृवासरे ।। ३.३.२.३० ।।\nरक्षसा सूदरूपेण संमिश्रितनरामिषम् ।।\nशाकामिषं पुरः क्षिप्तं दृष्ट्वा गुरुरथाब्रवीत् ।। ३१ ।।\nधिग्धिङ्नरामिषं राजं स्त्वयैतच्छद्मकारिणा ।।\nखलेनोपहृतं मेऽद्य अतो रक्षो भविष्यसि ।। ३२ ।।\nरक्षःकृतमविज्ञाय शप्त्वैवं स गुरुस्ततः ।।\nपुनर्विमृश्य तं शापं चकार द्वादशाब्दिकम् ।। ३३ ।।\nराजापि कोपितः प्राह यदिदं मे न चेष्टितम् ।।\nन ज्ञातं च वृथा शप्तो गुरुं चैव शपाम्यहम् ।। ३४ ।।\nइत्यपोंजलिनादाय गुरुं शप्तुं समुद्यतः ।।\nपतित्वा पादयोस्तस्य मदयन्ती न्यवारयत् ।।३५।।\nततो निवृत्तः शापाच्च तस्या वचनगौरवात् ।।\nतत्याज पादयोरंभः पादौ कल्मषतां गतौ ।।३६।।\nकल्मषांघ्रिरिति ख्यातस्ततः प्रभृति पार्थिवः ।।\nबभूव गुरुशापेन राक्षसो वनगोचरः ।।३७।।\nस बिभ्रद्राक्षसं रूपं घोरं कालां तकोपमम् ।।\nचखाद विविधाञ्जंतून्मानुषादीन्वनेचरः ।।३८।।\nस कदाचिद्वने क्वापि रममाणौ किशोरकौ ।।\nअपश्यदंतकाकारो नवोढौ मुनिदंपती ।। ।।३९।।\nराक्षसो मानुषाहारः किशोरमुनिनंदनम् ।।\nजग्धुं जग्राह शापार्तो व्याघ्रो मृगशिशुं यथा ।।३.३.२.४०।।\nरक्षोगृहीतं भर्तारं दृष्ट्वा भीताथ तत्प्रिया ।।\nउवाच करुणं बाला क्रंदंती भृशवेपिता ।। ४१ ।।\nभोभो मामा कृथाः पापं सूर्यवंशयशोधर ।।\nमदयंतीपतिस्त्वं हि राजेंद्रो न तु राक्षसः ।।४२।।\nन खाद मम भर्त्तारं प्राणात्प्रियतमं प्रभो ।।\nआर्त्तानां शरणार्त्तानां त्वमेव हि यतो गतिः ।। ४३ ।।\nपापानामिव संघातैः किं मे दुष्टैर्जडासुभिः ।।\nदेहेन चातिभारेण विना भर्त्रा महात्मना ।। ४४ ।।\nमलीमसेन पापेन पांचभौतेन किं सुखम् ।।\nबालोयं वेदविच्छांतस्तपस्वी बहुशास्त्रवित् ।। ४५ ।।\nअतोऽस्य प्राणदानेन जगद्रक्षा त्वया कृता।\nकृपां कुरु महाराज बालायां ब्राह्मणस्त्रियाम् ॥ ४६ ॥\nअनाथकृपणार्तेषु सघृणाः खलु साधवः ॥ ||\nइत्थमभ्यर्थितः सोऽपि पुरुषादः स निर्घृणः ॥ ४७॥\nचखाद शिर उत्कृत्य विप्रपुत्रं दुराशयः॥\nअथ साध्वी कृशा दीना विलप्य भृशदुःखिता। ॥ ४८ ॥\nआहृत्य भर्तुरस्थीनि चितां चक्रे तथोल्बणाम् ॥\nभर्तारमनुगच्छंती संविशंती हुताशनम् ॥ ४९ ॥\nराजानं राक्षसाकारं शापास्त्रेण जघान तम् ॥\nरेरे पार्थिव पापात्मंस्त्वया मे भक्षितः पतिः ॥ ३.३.२.५० ॥\nअतः पतिव्रतायास्त्वं शापं भुंक्ष्व यथोल्बणम्॥\nअद्यप्रभृति नारीषु यदा त्वमपि संगतः ।\nतदा मृतिस्तवेत्युक्त्वा विवेश ज्वलनं सती ॥ ५१ ॥\nसोऽपि राजा गुरोः शापमुपभुज्य कृतावधिम् ॥\nपुनः स्वरूपमादाय स्वगृहं मुदितो ययौ ॥ ५२ ॥\nज्ञात्वा विप्रसतीशापं तत्पत्नी रतिलालसम् ॥\nपतिं निवारयामास वैधव्यातिबिभ्यती ॥ ५३॥\nअनपत्यः स निर्विण्णो राज्यभोगेषु पार्थिवः ॥\nविसृज्य सकलं लक्ष्मीं ययौ भूयोऽपि काननम् ॥ ५४ ॥\nसूर्यवंशप्रतिष्ठित्यै वशिष्ठो मुनिसत्तमः ॥\nतस्यामुत्पादयामास मदयंत्यां सुतोत्तमम् ॥ ५५ ॥\nविसृष्टराज्यो राजापि विचरन्सकलां महीम् ॥\nआयांतीं पृष्ठतोऽपश्यत्पिशाचीं घोररूपिणीम् ॥ ५६ ॥\nसा हि मूर्तिमती घोरा ब्रह्महत्या दुरत्यया ॥\nयदासौ शापविभ्रष्टो मुनिपुत्रमभक्षयत् ॥ ५७ ॥\nतेनात्मकर्मणा. यांतीं ब्रह्महत्यां स पृष्ठतः ॥\nबुबुधे मुनिवर्याणामुपदेशेन भूपतिः॥ ५८ ॥\nतस्या निर्वेशमन्विच्छन्राजा निर्विण्णमानसः ॥\nनानाक्षेत्राणि तीर्थानि चचार बहुवत्सरम् ॥ ॥ ५९ ॥\nयदा सर्वेषु तीर्थेषु स्नात्वापि च मुहुर्मुहुः ॥\nन निवृत्ता ब्रह्महत्या मिथिलामाययौ तदा ॥\nबाह्योद्यानगतस्तस्याश्चिंतया परयार्दितः। ॥ ३.३.२.६० ॥\nददर्श मुनिमायांतं गौतमं विमलाशयम्॥\nहुताशनमिवाशेषतपस्विजनसेवितम् ॥ ६१ ॥\nविवस्वंतमिवात्यंतं घनदोषतमोनुदम् ॥\nशशांकमिव निःशंकमवदातगुणोदयम् ॥ ६२ ॥\nमहेश्वरमिव श्रीमद्द्विजराजकलाधरम् ॥\nशांतं शिष्यगणोपेतं तपसामेकभाजनम् ॥ ६३ ॥\nउपसृत्य स राजेंद्रः प्रणनाम मुहुर्मुहुः ॥\nगौतमोऽपि मुनिश्रेष्ठो राजानं रविवंशजम् ॥ ६१ ॥\nअभिनंद्य मुनिः प्रीत्या संस्मितं समभाषत ॥ ॥ ६९॥ .\n॥ गौतम उवाच ।।\nकच्चित्ते कुशलं राजन्कच्चित्ते पदमव्ययम् ॥ ६६॥\nकुशलिन्यः प्रजाः कच्चिदवरोधजनोपि वा ॥\nकिमर्थमिह संप्राप्तो  विसृज्य सकलां श्रियम् ॥ ६७ ॥\nकिं च ध्यायसि भो राजन्दीर्घमुष्णं च निःश्वसन् ॥ ६८॥\nll राजोवाच ॥ ॥\nसर्वे कुशलिनो ब्रह्मन्वयं त्वदनुकंपया।॥\nराज्ञामुत्तमवंश्यानां ब्रह्मायत्ता हि संपदः ॥\nकिं नु मां बाधते त्वेषा पिशाची घोररूपिणी ॥ ६९॥\nअलक्षिता मदपरैर्भर्त्सयंती पदेपदे ।।\nयन्मया शापदग्धेन कृतमहो दुरत्ययम् ।।\nन शांतिर्जायते तस्य प्रायश्चित्तसहस्रकैः ।। ३.३.२.७० ।।\nइष्टाश्च विविधा यज्ञाः कोशसर्वस्वदक्षिणाः ।।\nसरित्सरांसि स्नातानि यानि पूज्यानि भूतले ।।\nनिषेवितानि सर्वाणि क्षेत्राणि भ्रमता मया ।। ७१ ।।\nजप्तान्यखिलमंत्राणि ध्याताः सकलदेवताः ।।\nमहाव्रतानि चीर्णानि पर्णमूलफलाशिना ।। ७२ ।।\nतानि सर्वाणि कुर्वंति स्वस्थं मां न कदाचन ।।\nअद्य मे जन्मसाफल्यं संप्राप्तमिव लक्ष्यते ।। ७३ ।।\nयतस्त्वद्दर्शनादेव ममात्मानंदभागभूत् ।।\nअन्विच्छँल्लभते क्वापि वर्षपूगैर्मनोरथम् ।। ७४ ।।\nइत्येवं जनवादोऽपि संप्राप्तो मयि सत्यताम् ।।\nआजन्मसंचितानां तु पुण्यानामुदयोदये ।। ७५ ।।\nयद्भवान्भवभीतानां त्राता नयनगोचरः ।।\nकस्माद्देशादिहायातो भवान्भवभयापहः ।। ७६ ।।\nदूरभ्रमणविश्रांतं शंके त्वामिह चागतम् ।।\nदृष्ट्वाश्चर्यमिवात्यर्थं मुदितोसि मुखश्रिया ।। ७७ ।।\nआनंदयसि मे चेतः प्रेम्णा संभाषणादिव ।।\nअद्य मे तव पादाब्जशरणस्य कृतैनसः ।।\nशांतिं कुरु महाभाग येनाहं सुखमाप्नुयाम् ।।७८।।\nइति तेन समादिष्टो गौतमः करुणानिधिः ।।\nसमादिदेश घोराणामघानां साधु निष्कृतिम् ।। ७९ ।।\n।। गौतम उवाच ।। ।।\nसाधु राजेंद्र धन्योऽसि महा घेभ्यो भयं त्यज ।।३.३.२.८०।।\nशिवे त्रातरि भक्तानां क्व भयं शरणैषिणाम् ।।\nशृणु राजन्महाभाग क्षेत्रमन्यत्प्रतिष्ठितम् ।।८१।।\nमहापातकसंहारि गोकर्णाख्यं मनोरमम्।।\nयत्र स्थितिर्न पापानां महद्भ्यो महतामपि ।। ८२ ।।\nस्मृतो ह्यशेषपापघ्नो यत्र संनिहितः शिवः ।।\nयथा कैलासशिखरे यथा मंदारमूर्द्धनि ।। ८३ ।।\nनिवासो निश्चितः शंभोस्तथा गोकर्णमण्डले ।।\nनाग्निना न शशांकेन न ताराग्रहनायकैः ।। ८४ ।।\nतमो निस्तीर्यते सम्य ग्यथा सवितृदर्शनात् ।।\nतथैव नेतरैस्तीर्थैर्न च क्षेत्रैर्मनोरमैः ।। ८५ ।।\nसद्यः पापविशुद्धिः स्याद्यथा गोकर्णदर्शनात् ।।\nअपि पापशतं कृत्वा ब्रह्म हत्यादि मानवः ।। ८६ ।।\nसकृत्प्रविश्य गोकर्णं न बिभेति ह्यघात्क्वचित् ।।\nतत्र सर्वे महात्मानस्तपसा शांतिमागताः ।।८७।।\nइन्द्रोपेंद्रविरिंच्याद्यैः सेव्यते सिद्धिकांक्षिभिः ।।\nतत्रैकेन दिनेनापि यत्कृतं व्रतमुत्तमम् ।। ८८ ।।\nतदन्यत्राब्दलक्षेण कृतं भवति तत्समम् ।।\nयत्रेंद्रब्रह्मविष्ण्वादिदेवानां हितकाम्यया ।। ८९ ।।\nमहाबलाभिधानेन देवः संनिहितः स्वयम् ।।\nघोरेण तपसा लब्धं रावणाख्येन रक्षसा ।। ३.३.२.९० ।।\nतल्लिंगं स्थापयामास गोकर्णे गणनायकः ।।\nइन्द्रो ब्रह्मा मुकुन्दश्च विश्वेदेवा मरुद्गणाः ।। ९१ ।।\nआदित्या वसवो दस्रौ शशांकश्च दिवाकरः ।।\nएते विमानगतयो देवास्ते सह पार्षदैः ।। ९२ ।।\nपूर्वद्वारं निषेवन्ते देवदेवस्य शूलिनः ।।\nयोन्यो मृत्युः स्वयं साक्षाच्चित्रगुप्तश्च पावकः ।। ९३ ।।\nपितृभिः सह रुद्रैश्च दक्षिणद्वारमाश्रितः ।।\nवरुणः सरितां नाथो गंगादिसरितां गणैः ।। ९४ ।।\nआसेवते महादेवं पश्चिमद्वारमाश्रितः ।।\nतथा वायुः कुबेरश्च देवेशी भद्रकर्णिका ।। ९५ ।।\nमातृभिश्चंडिकाद्याभिरुत्तरद्वारमाश्रिता ।।\nविश्वावसुश्चित्ररथश्चित्रसेनो महाबलः ।। ९६ ।।\nसह गन्धर्ववर्गैश्च पूजयंति महाबलम् ।।\nरंभा घृताची मेना च पूर्वचित्तिस्तिलोत्तमा ।। ९७ ।।\nनृत्यंति पुरतः शम्भोरुर्वश्याद्याः सुरस्त्रियः ।।\nवशिष्ठः कश्यपः कण्वो विश्वामित्रो महा तपाः ।। ९८ ।।\nजैमिनिश्च भरद्वाजो जाबालिः क्रतुरंगिराः ।।\nएते वयं च राजेंद्र सर्वे ब्रह्मर्षयोऽमलाः ।। ९९ ।।\nदेवं महाबलं भक्त्या समंतात्पर्यु पास्महे ।।\nमरीचिना सहात्रिश्च दक्षाद्याश्च मुनीश्वराः ।। ३.३.२.१०० ।।\nसनकाद्या महात्मान उपविष्टा उपासते ।।\nतथैव मुनयः साध्या अजिनांबर धारिणः ।। १ ।।\nदंडिनो व्रतमुण्डाश्च स्नातका ब्रह्मचारिणः ।।\nत्वगस्थिमात्रावयवास्तपसा दग्धकिल्बिषाः ।। २ ।।\nसेवन्ते परया भक्त्या देवदेवं पिनाकिनम् ।।\nतथा देवाः सगन्धर्वाः पितरः सिद्धचारणाः ।। ३ ।।\nविद्याधराः किंपुरुषाः किन्नरा गुह्यकाः खगाः ।।\nनागाः पिशाचा वेताला दैतेयाश्च महाबलाः ।। ४ ।।\nनानाविभवसंपन्ना नानाभूषणवाहनाः ।।\nविमानैः सूर्यसंकाशैरग्निवर्णैः शशिप्रभैः ।। ५ ।।\nविद्युत्पुंजनिभैरन्यैः समं तात्परिवारितम् ।।\nप्रस्तुवंति प्रगायंति पठंति प्रणमंति च ।। ६ ।।\nप्रनृत्यंति प्रहृष्यंति गोकर्णे पृथिवीपते ।।\nलभंतेऽभीप्सितान्कामान्रमंते च यथा सुखम् ।। ७ ।।\nगोकर्णसदृशं क्षेत्रं नास्ति ब्रह्मांडगोलके ।।\nतत्र घोरं तपस्तप्तमगस्त्येन महात्मना ।। ८ ।।\nतथा सनत्कुमारेण प्रियव्रतसुतैरपि ।।\nअग्निना देववर्येण कन्दर्पेण च पार्थिव ।। ९ ।।\nतथा देव्या भद्रकाल्या शिशुमारेण धीमता ।।\nदुर्मुखेन फणींद्रेण मणिनागाह्वयेन च ।। ३.३.२.११० ।।\nइलावर्तादिभिर्नागैर्गरुडेन बलीयसा ।।\nरक्षसा रावणेनापि कुम्भकर्णाह्वयेन तु ।। ११ ।।\nविभीषणेन पुण्येन तपस्तप्तं महात्मना ।।\nएते चान्ये च गीर्वाणाः सिद्धदानवमानवाः ।। १२ ।।\nगोकर्णे देवदेवेशं शिवमाराध्य भक्तितः ।।\nस्वनामांकानि लिंगानि स्थापयित्वा सहस्रशः ।। १३ ।।\nलेभिरे परमां सिद्धिं तथा तीर्थानि चक्रिरे ।।\nअत्र स्थानानि सर्वेषां देवानां संति पार्थिव ।। १४ ।।\nविष्णोश्च देवदेवस्य ब्रह्मणः परमेष्ठिनः ।।\nकार्त्तिकेयस्य वीरस्य गजवक्त्रस्य चानघ ।। १५ ।।\nधर्मस्य क्षेत्रपालस्य दुर्गायाश्च महामते ।।\nगोकर्णे शिवलिंगानि विद्यंते कोटिकोटिशः ।। ।। १६ ।।\nअसंख्यातानि तीर्थानि तिष्ठंति च पदेपदे ।।\nबहुनात्र किमुक्तेन गोकर्णस्थानि पार्थिव ।। १७ ।।\nसर्वाण्यश्मानि लिंगानि तीर्थान्यंभांसि सर्वशः ।।\nगोकर्णे शिवलिंगानां तीर्थानामपि भूरिशः ।। १८ ।।\nगीयते महिमा राजन्पुराणेषु महर्षिभिः ।।\nगोकर्णे कोटितीर्थं च तीर्थानां मुख्यतां गतम् ।। १९ ।।\nसर्वेषां शिवलिंगानां सार्वभौमो महाबलः ।।\nकृते महाबलः श्वेतस्त्रेतायामतिलोहितः ।। ३.३.२.१२० ।।\nद्वापरे पीत वर्णश्च कलौ श्यामो भविष्यति ।।\nआक्रांतं सप्तपातालं कुर्वन्नपि महाबलः ।। २१ ।।\nप्राप्ते कलियुगे घोरे मृदुतामुपयास्यति ।।\nपश्चिमांबुधितीरस्थं गोकर्णक्षेत्रमुत्तमम् ।। २२ ।।\nब्रह्महत्यादिपापानि दहतीति किमद्भुतम् ।।\nये चात्र ब्रह्महंतारो ये च भूतद्रुहः शठाः ।। २३ ।।\nये सर्वगुणहीनाश्च परदाररताश्च ये ।।\nये दुर्वृत्ता दुराचारा दुःशीलाः कृपणाश्च ये ।। २४ ।।\nलुब्धाः क्रूराः खला मूढाः स्ते नाश्चैवातिकामिनः ।।\nते सर्वे प्राप्य गोकर्णं स्नात्वा तीर्थजलेषु च ।। १२५ ।।\nदेवं महाबलं दृष्ट्वा प्रयाताः शांकरं पदम् ।।\nतत्र पुण्यासु तिथिषु पुण्य र्क्षे पुण्यवासरे ।। २६ ।।\nयेऽर्चयंति महेशानं ते रुद्राः स्युर्न संशयः ।।\nयदा कदाचिद्गोकर्णं यो वा को वापि मानवः ।। २७ ।।\nप्रविश्य पूजयेदीशं स गच्छेद्ब्रह्मणः पदम् ।।\nरवींदुसौम्यवारेषु यदा दर्शो भविष्यति ।। २८ ।।\nतदा जलनिधौ स्नानं दानं च पितृतर्पणम् ।।\nशिवपूजा जपो होमो व्रतचर्या द्विजार्चनम् ।। २९ ।।\nयत्किंचिद्वा कृतं कर्म तदनंतफलप्रदम् ।।\nव्यतीपातादियोगेषु रविसंक्रमणेषु च ।। ३.३.२.१३० ।।\nमहाप्रदोषवेलासु शिव पूजा विमुक्तिदा ।।\nअथैकां ते प्रवक्ष्यामि तिथिं पार्थिव मुक्तिदाम् ।। ३१ ।।\nयस्यां किल महाव्याधो लेभे शंभोः परं पदम् ।।\nमाघमासे महापुण्या या सा कृष्णचतुर्दशी ।। ३२ ।।\nशिवलिंगं बिल्वपत्रं दुर्लभं हि चतुष्टयम् ।।\nअहो बलवती माया यया शैवी महातिथिः ।। ३३ ।।\nनोपोष्यते जनैर्मूढैर्महामूकैरिव त्रयी ।।\nउपवासो जागरणं सन्निधिः परमेशितुः ।। ३४ ।।\nगोकर्णं शिवलोकस्य नृणां सोपानपद्धतिः ।।\nशृणु राजन्नहमपि गोकर्णा दधुनागतः ।। १३५ ।।\nउपास्यैनां शिवतिथिं विलोक्य च महोत्सवम् ।।\nअस्यां शिवतिथौ सर्वे महोत्सवदिदृक्षवः ।। ३६ ।।\nआगताः सर्वदेशेभ्यश्चातुर्वर्णा महाजनाः ।।\nस्त्रियो वृद्धाश्च बालाश्च चतुराश्रमवासिनः ।। ३७ ।।\nआगत्य दृष्ट्वा देवेशं लेभिरे कृतकृत्यताम् ।।\nअथाहमप्यमी शिष्या ऋषयश्च तथाऽपरे ।। ३८ ।।\nराजर्षयश्च राजेंद्र सनकाद्याः सुरर्षयः ।।\nस्नात्वा सर्वेषु तीर्थेषु समुपास्य महाबलम् ।। ३९ ।।\nलब्ध्वा च जन्मसाफल्यं प्रयाताः सर्वतोदिशम् ।।\nअमुनाद्य नरेंद्रेण जनकेन यियक्षुणा ।।३.३.२.१४० ।।\nनिमंत्रितोऽहं संप्राप्तो गोकर्णाच्छिवमंदिरात् ।।\nप्रत्यागमं किमप्यंग दृष्ट्वाश्चर्यमहं पथि ।।\nमहानंदेन मनसा कृतार्थोऽस्मि महीपते ।। १४१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मोत्तर खंडे गोकर्णमहिमानुवर्णनंनाम द्वितीयोऽध्यायः ।। २ ।।"
  }
]
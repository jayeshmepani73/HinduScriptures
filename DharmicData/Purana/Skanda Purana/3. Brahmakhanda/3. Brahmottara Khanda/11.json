[
  {
    "text": "।। सूत उवाच ।। ।।\nपिंगला नाम या वेश्या मया पूर्वमुदाहृता ।।\nशिवभक्तार्चनात्पुण्यात्त्यक्त्वा पूर्वकलेवरम् ।। १ ।।\nचन्द्रांगदस्य सा भूयः सीमंतिन्यामजायत ।।\nरूपौदार्यगुणोपेता नाम्ना वै कीर्तिमालिनी ।। २ ।।\nभद्रायुरपि तत्रैव राजपुत्रो वणिक्पतेः ।।\nववृधे सदने भानुः शुचाविव महातपाः ।। ३ ।।\nतस्यापि वैश्यनाथस्य कुमारस्त्वेक उत्तमः ।।\nस नाम्ना सुनयः प्रोक्तो राजसूनोः सखाऽभवत् ।। ४ ।।\nतावुभौ परमस्निग्धौ राजवैश्यकुमारकौ।।\nचित्रक्रीडावुदारांगौ रत्नाभरणमंडितौ ।। ५ ।।\nतस्य राजकुमारस्य ब्राह्मणैः स वणिक्पतिः ।।\nसंस्कारान्कारयामास स्वपुत्रस्यापि विस्तरात् ।। ६ ।।\nकाले कृतोपनयनौ गुरुशुश्रूषणे रतौ ।।\nचक्रतुः सर्वविद्यानां संग्रहं विनयान्वितौ ।। ७ ।।\nअथ राजकुमारस्य प्राप्ते षोडशहायने ।।\nस एव ऋषभो योगी तस्य वेश्मन्युपाययौ ।। ८ ।।\nसा राज्ञी स कुमारश्च शिवयोगिनमागतम् ।।\nमुहुर्मुहुः प्रणम्योभौ पूजयामासतुर्मुदा ।। ९ ।।\nताभ्यां च पूजितः सोऽथ योगीशो हृष्टमानसः ।।\nतं राजपुत्रमुद्दिश्य बभाषे करुणार्द्रधीः ।। ३.३.११.१० ।।\n।। शिवयोग्युवाच ।। ।।\nकच्चित्ते कुशलं तात त्वन्मातुश्चाप्यनामयम् ।।\nकच्चित्त्वं सर्वविद्यानामकार्षीश्च प्रतिग्रहम् ।। ११ ।।\nकच्चिद्गुरूणां सततं शुश्रूषातत्परो भवान् ।।\nकच्चित्स्मरसि मां तात तव प्राणप्रदं गुरुम् ।। १२ ।।\nएवं वदति योगीशे राज्ञी सा विनयान्विता ।।\nस्वपुत्रं पादयोस्तस्य निपात्यैनमभाषत ।। १३ ।।\nएष पुत्रस्तव गुरो त्वमस्य प्राणदः पिता ।।\nएष शिष्यस्तु संग्राह्यो भवता करुणात्मना ।। १४ ।।\nअतो बन्धुभिरुत्सृष्टमनाथं परिपालय ।।\nअस्मै सम्यक्सतां मार्गमुपदेष्टुं त्वमर्हसि ।। १५ ।।\nइति प्रसादितो राज्ञ्या शिवयोगी महामतिः ।।\nतस्मै राजकुमाराय सन्मार्गमुपदिष्टवान् ।। १६ ।।\n।। ऋषभ उवाच ।। ।।\nश्रुतिस्मृतिपुराणेषु प्रोक्तो धर्मः सनातनः ।।\nवर्णाश्रमानुरूपेण निषेव्यः सर्वदा जनैः ।। १७ ।।\nभज वत्स सतां मार्गं सदेव चरितं चर ।।\nन देवाज्ञां विलंघेथा मा कार्षीर्देवहेलनम् ।। १८ ।।\nगोदेवगुरुविप्रेषु भक्तिमान्भव सर्वदा ।।\nचांडालमपि संप्राप्तं सदा संभावयातिथिम् ।। १९ ।।\nसत्यं न त्यज सर्वत्र प्राप्तेऽपि प्राणसंकटे ।।\nगोब्राह्मणानां रक्षार्थमसत्यं त्वं वद क्वचित् ।। ३.३.११.२० ।।\nपरस्वेषु परस्त्रीषु देवब्राह्मण वस्तुषु ।।\nतृष्णां त्यज महाबाहो दुर्लभेष्वपि वस्तुषु ।। २१ ।।\nसत्कथायां सदाचारे सद्व्रते च सदागमे ।।\nधर्मादिसंग्रहे नित्यं तृष्णां कुरु महामते ।। २२ ।।\nस्नाने जपे च होमे च स्वाध्याये पितृतर्पणे ।।\nगोदेवातिथिपूजासु निरालस्यो भवानघ ।। २३ ।।\nक्रोधं द्वेषं भयं शाठ्यं पैशुन्य मसदाग्रहम् ।।\nकौटिल्यं दंभमुद्वेगं यत्नेन परिवर्जय ।। २४ ।।\nक्षात्रधर्मरतोऽपि त्वं वृथा हिंसां परित्यज ।।\nशुष्कवैरं वृथालापं परनिदां च वर्जय ।। २५ ।।\nमृगया द्यूतपानेषु स्त्रीषु स्त्रीविजितेषु च ।।\nअत्याहारमतिक्रोधमतिनिद्रामतिश्रमम् ।। २६ ।।\nअत्यालापमतिक्रीडां सर्वदा परिवर्जय ।। ।। २७ ।।\nअतिविद्यामतिश्रद्धामतिपुण्यमतिस्मृतिम् ।।\nअत्युत्साहमतिख्यातिमतिधैर्यं च साधय ।। २८ ।।\nसकामो निजदारेषु सक्रोधो निज शत्रुषु ।।\nसलोभः पुण्यनिचये साभ्यसूयो ह्यधर्मिषु ।। २९ ।।\nसद्वेषो भव पाखण्डे सरागः सज्जनेषु च ।।\nदुर्बोधो भव दुर्मंत्रे बधिरः पिशुनोक्तिषु ।। ३.३.११.३० ।।\nधूर्त्तं चंडं शठं क्रूरं कितवं चपलं खलम् ।।\nपतितं नास्तिकं जिह्मं दूरतः परिवर्जय ।। ३१ ।।\nआत्मप्रशंसा मा कार्षीः परिज्ञातेंगितो भव ।।\nधने सर्वकुटुंबे च नात्यासक्तः सदा भव ।। ३२ ।।\nपत्न्याः पतिव्रतायाश्च जनन्याः श्वशुरस्य च ।।\nसतां गुरोश्च वचने विश्वासं कुरु सर्वदा ।। ३३ ।।\nआत्मरक्षापरो नित्यमप्रमत्तो दृढव्रतः ।।\nविश्वासं नैव कुर्वीथाः स्वभृत्येष्वपि कुत्र चित् ।। ३४ ।।\nविश्वस्तं मा वधीः कंचिदपि चोरं महामते ।।\nअपापेषु न शंकेथाः सत्यान्न चलितो भव ।। ३५ ।।\nअनाथं कृपणं वृद्धं स्त्रियं बालं निरागसम् ।।\nपरिरक्ष धनैः प्राणैर्बुद्ध्या शक्त्या बलेन च ।। ३६ ।।\nअपि शत्रुं वधस्यार्हं मा वधीः शरणागतम् ।।\nअप्यपात्रं सुपात्रं वा नीचो वापि महत्तमः ।। ३७ ।।\nयो वा को वापि याचेत तस्मै देहि शिरोपि च ।।\nअपि यत्नेन महता कीर्तिमेव सदार्जय ।। ३८ ।।\nराज्ञां च विदुषां चैव कीर्तिरेव हि भूषणम् ।।\nसत्कीर्तिप्रभवा लक्ष्मीः पुण्यं सत्कीर्तिसंभवम् ।। ३९ ।।\nसत्कीर्त्या राजते लोकश्चंद्रश्चंद्रिकया न्यथा ।।\nगजाश्वहेमनिचयं रत्नराशिं नगोपमम् ।। ३.३.११.४० ।।\nअकीर्त्योपहतं सर्वं तृणवन्मुंच सत्वरम् ।।\nमातुः कोपं पितुः कोपं गुरोः कोपं धनव्य यम् ।। ४१ ।।\nपुत्राणामपराधं च ब्राह्मणानां क्षमस्व भोः ।।\nयथा द्विजप्रसादः स्यात्तथा तेषां हितं चर ।। ४२ ।।\nराजानं संकटे मग्नमुद्धरेयुर्द्विजोत्तमा ।।\nआयुर्यशो बलं सौख्यं धनं पुण्यं प्रजोन्नतिः ।। ४३ ।।\nकर्मणा येन जायेत तत्सेव्यं भवता सदा ।।\nदेशं कालं च शक्तिं च कार्यं चा कार्यमेव च ।। ४४ ।।\nसम्यग्विचार्य यत्नेन कुरु कार्यं च सर्वदा ।।\nन कुर्याः कस्यचिद्बाधां परबाधां निवारय ।। ४५ ।।\nचोरान्दुष्टांश्च बाधेथाः  सुनीत्या शक्तिमत्तया ।।\nस्नाने जपे च होमे च दैवे पित्र्ये च कर्मणि ।। ४६ ।।\nअत्वरो भव निद्रायां भोजने भव सत्वरः ।।\nदाक्षिण्ययुक्तमशठं सत्यं जनमनोहरम् ।। ४७ ।।\nअल्पाक्षरमनंतार्थं वाक्यं ब्रूहि महामते।।\nअभीतो भव सर्वत्र विपक्षेषु विपत्सु च ।। ४८ ।।\nभीतो भव ब्रह्मकुले न पापे गुरुशासने ।।\nज्ञातिबंधुषु विप्रेषु भार्यासु तनयेषु च ।। ४९ ।।\nसमभावेन वर्तेथास्तथा भोजनपंक्तिषु ।।\nसतां हितोपदेशेषु तथा पुण्य कथासु च ।। ३.३.११.५० ।।\nविद्यागोष्ठीषु धर्म्यासु क्वचिन्मा भूः पराङ्मुखः ।।\nशुचौ पुण्यजलस्यांते प्रख्याते ब्रह्मसंकुले ।। ५१।।\nमहादेशे शिवमये वस्तव्यं भवता सदा ।।\nकुलटा गणिका यत्र यत्र तिष्ठति कामुकः ।। ५२ ।।\nदुर्देशे नीचसंबाधे कदाचिदपि मा वस ।।\nएकमेवाश्रितोपि त्वं शिवं त्रिभुवनेश्वरम् ।। ५३ ।।\nसर्वान्देवानुपासीथास्तद्दिनानि च मानयन् ।।\nसदा शुचिः सदा दक्षः सदा शांतः सदा स्थिरः ।। ५४ ।।\nसदा विजित षड्वर्गः सदैकांतो भवानघ ।।\nविप्रान्वेदविदः शांतान्यतींश्च नियतोज्वलान्।। ५५ ।।\nयुग्मम् ।।\nपुण्यवृक्षान्पुण्यनदीः पुण्यतीर्थं महत्सरः ।।\nधेनुं च वृषभं रत्नं युवतीं च पतिव्रताम्।। ५६ ।।\nआत्मनो गृहदेवांश्च सहसैव नमस्कुरु ।।\nउत्थाय समये ब्राह्मे स्वाचम्य विमलाशयः ।।५७ ।।\nनमस्कृत्यात्मगुरुवे ध्यात्वा देवमुमापतिम्।।\nनारायणं च लक्ष्मीशं ब्रह्माणं च विनायकम्।। ५८ ।।\nस्कन्दं कात्यायनीं देवीं महालक्ष्मीं सरस्वतीम् ।।\nइन्द्रादीनथ लोकेशान्पुण्यश्लोकानृषीनपि ।। ५९ ।।\nचिंतयित्वाथ मार्त्तंडमुद्यंतं प्रणमेत्सदा ।।\nगंधं पुष्पं च तांबूलं शाकं पक्वफलादिकम् ।। ३.३.११.६० ।।\nशिवाय दत्त्वोपभुंक्ष्व भक्ष्यं भोज्यं प्रियं नवम् ।।\nयद्दत्तं यत्कृतं जप्तं यत्स्नातं यद्धुतं स्मृतम् ।। ६१ ।।\nयच्च तप्तं तपः सर्वं तच्छिवाय निवेदय।।\nभुंजानश्च पठन्वापि शयानो विहरन्नपि ।।\nपश्यञ्छृण्न्ववदन्गृह्णञ्छिवमेवानुचिंतय ।। ६२ ।।\nरुद्राक्षकंकणलसत्करदंडयुग्मो मालांतरालधृतभस्म सितत्रिपुंडूः ।।\nपंचाक्षरं परिपठन्परमंत्रराजं ध्यायन्सदा पशुपतेश्चरणं रमेथाः ।।६३ ।।\nइति संक्षेपतो वत्स कथितो धर्मसंग्रहः ।।\nअन्येषु च पुराणेषु विस्तरेण प्रकीर्तितः ।।६४।।\nअथापरं सर्वपुराणगुह्यं निःशेषपापौघहरं पवित्रम्।।\nजयप्रदं सर्वविपद्विमोचनं वक्ष्यामि शैवं कवचं हिताय ते ।।६५।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे भद्रायुं प्रति ऋषभोपदेशवर्णनं नामैकादशोऽध्यायः ।। ११ ।।"
  }
]
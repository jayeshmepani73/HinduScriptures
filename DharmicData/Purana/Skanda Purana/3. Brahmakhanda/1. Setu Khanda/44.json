[
  {
    "text": "।। ऋषय ऊचुः ।। ।।\nसर्ववेदार्थतत्त्वज्ञ पुराणार्णवपारग ।।\nव्यासपादांबुजद्वंद्वनमस्कारहृताशुभ ।। १ ।।\nपुराणार्थोपदेशेन सर्वप्राण्युपका रक ।।\nत्वया ह्यनुगृहीताः स्म पुराणकथनाद्वयम् ।। २ ।।\nअधुना सेतुमाहात्म्यकथनात्सुतरां मुने ।।\nवयं कृतार्थाः संजाता व्यासशिष्य महामते ।। ।। ३ ।।\nयथा प्रातिष्ठिपल्लिंगं रामो दशरथात्मजः ।।\nतच्छ्रोतुं वयमिच्छामस्त्वमिदानीं वदस्व नः ।। ४ ।।\n।। श्रीसूत उवाच ।। ।।\nयदर्थं स्थापितं लिंगं गन्धमादनपर्वते ।।\nरामचन्द्रेण विप्रेंद्र तदिदानीं ब्रवीमि वः ।। ५ ।।\nहृतभार्यो वनाद्रामो रावणेन बलीयसा ।।\nकपिसेनायुतो धीरः ससौमि त्रिर्महाबलः ।।६।।\nमहेंद्रं गिरिमासाद्य व्यलोकयत वारिधिम् ।।\nतस्मिन्नपारे जलधौ कृत्वा सेतुं रघूद्वहः ।।७।।\nतेन गत्वा पुरीं लंकां रावणेनाभिरक्षि ताम् ।।\nअस्तंगते सहस्रांशौ पौर्णमास्यां निशामुखे।।८।।\nरामः ससैनिको विप्राः सुवेलगिरिमारुहत् ।।\nततः सौधस्थितं रात्रौ दृष्ट्वा लंकेश्वरं बली। ।। ।। ९ ।।\nसूर्यपुत्रोऽस्य मुकुटं पातयास भूतले ।।\nराक्षसो भग्नमुकुटः प्रविवेश गृहोदरम् ।। 3.1.44.१० ।।\nगृहं प्रविष्टे लंकेशे रामः सुग्रीवसंयुतः ।।\nसानुजः सेनया सार्द्धमवरुह्य गिरेस्तटात् ।।११।।\nसेनां न्यवेशयद्वीरो रामो लंकासमीपतः ।।\nततो निवेशमानांस्तान्वानरान्रावणानुगाः ।। १२।।\nअभिजग्मुर्महाकायाः सायुधाः सहसैनिकाः ।।\nपर्वणः पूतनो जृंभः खरः क्रोधवशो हरिः ।।१३।।\nप्रारुजश्चारुजश्चैव प्रहस्तश्चेतरे तथा ।।\nततोऽभिपततां तेषामदृश्यानां दुरात्मनाम् ।। १४ ।।\nअन्तर्धानवधं तत्र चकार स्म विभीषणः ।।\nते दृश्यमाना बलिभिर्हरिभिर्दूरपातिभिः ।। १५ ।।\nनिहताः सर्वतश्चैते न्यपतन्वै गतासवः ।।\nअमृष्यमाणः सबलो रावणो निर्ययावथ ।। १६ ।।\nव्यूह्य तान्वानरान्सर्वान्न्यवारयत सायकैः ।।\nराघवस्त्वथ निर्याय व्यूढानीको दशाननम् ।। १७ ।।\nप्रत्ययुध्यत वेगेन द्वंद्वयुद्धमभूत्तदा ।।\nयुयुधे लक्ष्मणेनाथ इंद्रजिद्रावणात्मजः ।। १८ ।।\nविरूपाक्षेण सुग्रीवस्तारेयेणापि खर्वटः ।।\nपौंड्रेण च नलस्तत्र पुटेशः पनसेन च ।। १९ ।।\nअन्येपि कपयो वीरा राक्षसैर्द्वंद्वमेत्य तु ।।\nचक्रुर्युद्धं सुतुमुलं भीरूणां भयवर्द्धनम् ।। 3.1.44.२० ।।\nअथ रक्षांसि भिन्नानि वानरैर्भीमविक्रमैः ।।\nप्रदुद्रुवू रणादाशु लंकां रावणपालिताम् ।। २१ ।।\nभग्नेषु सर्वसैन्येषु रावणप्रेरितेन वै ।।\nपुत्रेणेंद्रजिता युद्धे नागास्त्रैरतिदारुणैः ।। २२ ।।\nविद्धौ दाशरथी विप्रा उभौ तौ रामलक्ष्मणौ ।।\nमोचितौ वैनतेयेन गरुडेन महात्मना ।। २३ ।।\nतत्र प्रहस्तस्तरसा समभ्येत्य विभीषणम् ।।\nगदया ताडयामास विनद्य रणकर्कशः ।। २४ ।।\nस तयाभिहतो धीमान्गदया भामिवेगया ।।\nनाकंपत महाबाहुर्हिमवानिव सुस्थितः ।। २५ ।।\nततः प्रगृह्य विपुलामष्टघंटां विभीषणः ।।\nअभिमंत्र्य महाशक्तिं चिक्षे पास्य शिरः प्रति।।२६।।\nपतंत्या स तया वेगाद्राक्षसोऽशनिना यथा।\nहृतोत्तमांगो ददृशे वातरुग्ण इव द्रुमः।।२७।।\nतं दृष्ट्वा निहतं संख्ये प्रहस्तं क्षणदाचरम्।।\nअभिदुद्राव धूम्राक्षो वेगेन महता कपीन्।।२८।।\nकपिसैन्यं समालोक्य विद्रुतं पवनात्मजः।।\nधूम्राक्षमाजघानाशु शरेण रणमूर्धनि।।२९।।\nधूम्राक्षं निहतं दृष्ट्वा हतशेषा निशाचराः ।।\nसर्वं राज्ञे यथावृत्तं रावणाय न्यवेदयन् ।।3.1.44.३०।।\nततः शयानं लंकेशः कुम्भकर्णमबोधयत् ।।\nप्रबुद्धं प्रेषयामास युद्धाय स च रावणः ।। ३१ ।।\nआगतं कुम्भकर्णं तं ब्रह्मास्त्रेण तु लक्ष्मणः ।।\nजघान समरे क्रुद्धो गतासुर्न्यपतच्च सः ।। ३२ ।।\nदूषणस्यानुजौ तत्र वत्रवेगप्रमाथिनौ ।।\nहनुमन्नीलनिहतौ रावणप्रतिमौ रणे ।। ३३ ।।\nवज्रदंष्ट्रं समवधीद्विश्वकर्मसुतो नलः ।।\nअकंपनं च न्यहनत्कुमुदो वानरर्षभः ।। ३४ ।।\nषष्ठ्यां पराजितो राजा प्राविशच्च पुरीं ततः ।।\nअतिकायो लक्ष्मणेन हतश्च त्रिशिरास्तथा ।। ३५ ।।\nसुग्रीवेण हतौ युद्धे देवांत कनरांतकौ ।।\nहनूमता हतौ युद्धे कुम्भकर्णसुतावुभौ ।। ३६ ।।\nविभीषणेन निहतो मकराक्षः खरात्मजः ।।\nतत इन्द्रजितं पुत्रं चोदयामास रावणः।।३७।।\nइन्द्रजिन्मोहयित्वा तौ भ्रातरौ रामलक्षमणौ।।\nघोरैः शरैरंगदेन हतवाहो दिवि स्थितः।।३८।।\nकुमुदांगदसुग्रीवनलजांबवदादिभिः।।\nसहिता वानराः सर्वे न्यपतंस्तेन घातिताः।।३९।।\nएवं निहत्य समरे ससैन्यौ रामलक्ष्मणौ।।\nअंतर्दधे तदा व्योम्नि मेघनादो महाबलः ।। 3.1.44.४० ।।\nततो विभीषणो राममिक्ष्वाकुकुलभूषणम् ।।\nउवाच प्रांजलिर्वाक्यं प्रणम्य च पुनःपुनः ।। ४१ ।।\nअयमंभो गृहीत्वा तु राजराजस्य शासनात् ।।\nगुह्यकोऽभ्यागतो राम त्वत्सकाशमरिंदम ।। ४२ ।।\nइदमंभः कुबेरस्ते महाराज प्रयच्छति ।।\nअंतर्हितानां भूतानां दर्शनार्थं परं तप ।। ४३ ।।\nअनेन स्पृष्टनयनो भूतान्यंतर्हितान्यपि ।।\nभवान्द्रक्ष्यति यस्मै वा भवानेतत्प्रदास्यति ।। ४४ ।।\nसोऽपि द्रक्ष्यति भूतानि वियत्त्यंतर्हितानि वै ।।\nतथेति रामस्तद्वारि प्रतिगृह्याथ सत्कृतम् ।। ४५ ।।\nचकार नेत्रयोः शौचं लक्ष्मणश्च महाबलः ।\nसुग्रीवजांबवन्तौ च हनुमानंगदस्तथा ।। ४६ ।।\nमैंदद्विविदनीलाश्च ये चान्ये वानरास्तथा ।।\nते सर्वे रामदत्तेन वारिणा शुद्धचक्षुषः ।। ४७ ।।\nआकाशेंतर्हितं वीरमपश्यन्रावणा त्मजम् ।।\nततस्तमभिदुद्राव सौमित्रिर्दृष्टिगोचरम् ।। ४८ ।।\nततो जघान संकुद्धो लक्ष्मणः कृतलक्षणः ।।\nकुवेरप्रेषितजलैः पवित्रीकृतलोचनः ।। ।। ४९ ।।\nततः समभवद्युद्धं लक्ष्मणेंद्रजितोर्महत् ।।\nअतीव चित्रमाश्चर्यं शक्रप्रह्लादयोरिव ।। 3.1.44.५० ।।\nततस्तृतीयदिवसे यत्नेन महता द्विजाः ।।\nइंद्रजिन्निहतो युद्धे लक्ष्मणेन बलीयसा ।। ५१ ।।\nततो मूलबलं सर्वं हतं रामेण धीमता ।।\nअथ क्रुद्धो दशग्रीवः प्रियपुत्रे निपातिते ।। ५२ ।।\nनिर्ययौ रथमास्थाय नगराद्बहुसैनिकः ।।\nरावणो जानकीं हन्तुमुद्युक्तो विंध्यवारितः ।। ५३ ।।\nततो हर्यश्वयुक्तेन रथेनादित्यवर्चसा ।।\nउपतस्थे रणे रामं मातलिः शक्रसारथिः ।। ५४ ।।\nऐन्द्रं रथं समारुह्य रामो धर्मभृतां वरः ।।\nशिरांसि राक्षसेन्द्रस्य ब्रह्मास्त्रेणावधीद्रणे ।। ५५ ।।\nततो हतदशग्रीवं रामं दशरथात्मजम् ।।\nआशीर्भिर्जययुक्ताभिर्देवाः सर्षिपुरोगमाः ।। ५६ ।।\nतुष्टुवुः परिसंतुष्टाः सिद्धविद्याधरास्तथा ।।\nरामं कमलपत्राक्षं पुष्प वर्षेरवाकिरन् ।। ५७ ।।\nरामस्तैः सुरसंघातैः सहितः सैनिकैर्वृतः ।।\nसीतासौमित्रिसहितः समारुह्य च पुष्पकम् ।। ५८ ।।\nतथाभिषिच्य राजानं लंकायां च विभीषणम् ।।\nकपिसेनावृतो रामो गन्धमादनमन्वगात् ।।५९।।\nपरिशोध्य च वैदेहीं गंधमादनपर्वते ।।\nरामं कमलपत्राक्षं स्थितवानर संवृतम् ।। 3.1.44.६० ।।\nहतलंकेश्वरं वीरं सानुजं सविभीषणम् ।।\nसभार्यं देववृंदैश्च सेवितं मुनिपुंगवैः ।। ६१ ।।\nमुनयोऽभ्यागता द्रष्टुं दंडकारण्य वासिनः ।।\nअगस्त्यं ते पुरस्कृत्य तुष्टुवुर्मैथिलीपतिम् ।। ६२ ।।\n।। मुनय ऊचुः ।। ।।\nनमस्ते रामचंद्राय लोकानुग्रहकारिणे ।।\nअरावणं जगत्कर्तुमवतीर्णाय भूतले ।। ६३ ।।\nताटिकादेहसंहर्त्रे गाधिजाध्वररक्षिणे ।।\nनमस्ते जितमारीच सुवाहुप्राणहारिणे ।। ६४ ।।\nअहल्यामुक्तिसंदायिपादपंकजरेणवे ।।\nनमस्ते हरकोदण्डलीलाभञ्जनकारिणे ।। ६५ ।।\nनमस्ते मैथिलीपाणिग्रहणोत्सवशालिने ।।\nनमस्ते रेणुकापुत्रपराजयविधायिने ।। ६६ ।।\nसहलक्ष्मणसीताभ्यां कैकेय्यास्तु वरद्वयात् ।।\nसत्यं पितृवचः कर्तुं नमो वनमुपे युषे ।। ६७ ।।\nभरतप्रार्थनादत्तपादुकायुगुलाय ते ।।\nनमस्ते शरभंगस्य स्वर्गप्राप्त्यैकहेतवे ।। ६८ ।।\nनमो विराधसंहर्त्रे गृधराजस खाय ते ।।\nमायामृगमहाक्रूरमारीचांगविदारिणे ।। ६९ ।।\nसीतापहारिलोकेशयुद्धत्यक्तकलेवरम् ।।\nजटायुषं तु संदह्य तत्कैवल्यप्रदायिने ।। ।। 3.1.44.७० ।।\nनमः कबंधसंहर्त्रे शवरीपूजितांघ्रये ।।\nप्राप्तसुग्रीवसख्याय कृतवालिवधाय ते ।। ७१ ।।\nनमः कृतवते सेतुं समुद्रे वरुणालये ।।\nसर्वराक्षससंहर्त्रे रावणप्राणहारिणे ।। ७२ ।।\nसंसारांबुधिसंतारपोतपादांबुजाय ते ।।\nनमो भक्तार्तिसंहर्त्रे सच्चिदानंदरूपिणे ।। ७३ ।।\nनमस्ते राम भद्राय जगतामृद्धिहेतवे ।।\nरामादिपुण्यनामानि जपतां पापहारिणे ।। ७४ ।।\nनमस्ते सर्वलोकानां सृष्टिस्थित्यंतकारिणे ।।\nनमस्ते करुणामूर्ते भक्तरक्षणदीक्षित ।। ७८५ ।।\nससीताय नमस्तुभ्यं विभीषणसुखप्रद ।।\nलंकेश्वरवधाद्राम पालितं हि जगत्त्वया ।। ७६ ।।\nरक्षरक्ष जगन्नाथ पाह्य स्माञ्जानकीपते ।।\nस्तुत्वैवं मुनयः सर्वे तूष्णीं तस्थुर्द्विजोत्तमाः ।। ७७ ।।\n।। श्रीसूत उवाच ।। ।।\nय इदं रामचन्द्रस्य स्तोत्रं मुनिभिरीरितम् ।।\nत्रिसंध्यं पठते भक्त्या भुक्तिं मुक्तिं च विंदति ।। ७८ ।।\nप्रयाणकाले पठतो न् भीतिरुपजायते ।।\nएतत्स्तोत्रस्य पठनाद्भूतवेतालकादयः ।। ।। ७९ ।।\nनश्यंति रोगा नश्यंति नश्यते पापसंचयः ।।\nपुत्रकामो लभेत्पुत्रं कन्या विंदति सत्पतिम् ।। 3.1.44.८० ।।\nमोक्षकामो लभेन्मोक्षं धनकामो धनं लभेत्।।\nसर्वान्कामानवाप्नोति पठन्भक्त्या त्विमं स्तवम् ।। ८१ ।।\nततो रामो मुनीन्प्राह प्रणम्य च कृतांजलिः ।।\nअहं विशुद्धये प्राप्यः सकलैरपि मानवैः ।। ८२ ।।\nमद्दृष्टिगोचरो जन्तुर्नित्यमोक्षस्य भाजनम् ।।\nतथापि मुनयो नित्यं भक्तियुक्तेन चेतसा ।। ८३ ।।\nस्वात्मलाभेन संतुष्टान्साधून्भूतसुहृत्तमान् ।।\nनिरहंकारिणः शांतान्नमस्याम्यूर्ध्वरेतसः ।। ८४ ।।\nयस्माद्ब्रह्मण्यदेवोऽहमतो विप्रान्भजे सदा ।।\nयुष्मान्पृच्छाम्यहं किंचित्तद्वदध्वं विचार्य तु ।। ८५ ।।\nरावणस्य वधाद्विप्रा यत्पापं मम वर्तते ।।\nतस्य मे निष्कृतिं ब्रूत पौलस्त्यवधजस्य हि ।।\nयत्कृत्वा तेन पापे न मुच्येऽहं मुनिपुंगवाः ।। ८६ ।।\n।। मुनय ऊचुः ।। ।।\nसत्यव्रत जगन्नाथ जगद्रक्षाधुरंधर ।। ८७ ।।\nसर्वलोकोपकारार्थं कुरु राम शिवार्चनम् ।।\nगन्धमादनशृंगेऽस्मिन्महापुण्ये विमुक्तिदे ।। ८८ ।।\nशिवलिंगप्रतिष्ठां त्वं लोकसंग्रहकाम्यया ।।\nकुरु राम दशग्रीववधदोषापनुत्तये ।। ।।८९।।\nलिंगस्थापनजं पुण्यं चतुर्वक्त्रोऽपि भाषितुम्।।\nन शक्नोति ततो वक्तुं किं पुनर्मनुजेश्वर।।3.1.44.९।।।\nयत्त्वया स्थाप्यते लिगं गन्धमादनपर्वते ।।\nअस्य संदर्शनं पुंसां काशीलिंगावलोकनात् ।। ९१ ।।\nअधिकं कोटिगुणितं फलवत्स्यान्न संशयः ।।\nतव नाम्ना त्विदं लिंगं लोके ख्यातिं समश्नुताम् ।। ९२ ।।\nनाशकं पुण्यपापाख्यकाष्ठानां दहनोपमम् ।।\nइदं रामेश्वरं लिंगं ख्यातं लोके भविष्यति ।। ९३ ।।\nमा विलंबं कुरुष्वातो लिंगस्थापनकर्मणि ।।\nरामचंद्र महाभाग करुणापूर्णविग्रह ।। ९४ ।।\n।। श्रीसूत उवाच ।। ।।\nइति श्रुत्वा वचो रामो मुनीनां तं मुनीश्वराः ।।\nपुण्यकालं विचार्याथ द्विमुहूर्तं जगत्पतिः ।। ९५ ।।\nकैलासं प्रेषयामास हनुमन्तं शिवालयम् ।।\nशिवलिंगं समानेतुं स्थापनार्थं रघूद्वहः ।। ९६ ।।\n।। राम उवाच ।। ।।\nहनूमन्नंजनीसूनो वायुपुत्र महाबल ।।\nकैलासं त्वरितो गत्वा लिंगमानय मा चिरम् ।। ९७ ।।\nइत्याज्ञप्तस्स रामेण भुजावास्फाल्य वीर्यवान् ।।\nमुहूर्तद्वितयं ज्ञात्वा पुण्यकालं कपीश्वरः ।। ९८ ।।\nपश्यतां सर्वदेवानामृषीणां च महात्मनाम् ।।\nउत्पपात महावेगश्चालयन्गंधमादनम् ।।९९।।\nलंघयन्स वियन्मार्गं कैलासं पर्वतं ययौ ।।\nन ददर्श महादेवं लिंगरूपधरं कपिः।।3.1.44.१००।।\nकैलासे पर्वते तस्मिन्पुण्ये शंकरपालिते ।।\nआंजनेयस्तपस्तेपे लिंगप्राप्त्यर्थमादरात् ।। १ ।।\nप्रागग्रेषु समासीनः कुशेषु मुनिपुंगवाः ।।\nऊर्ध्वबाहुर्निरालम्बो निरुच्छ्वासो जितेंद्रियः ।। २ ।।\nप्रसादयन्महादेवं लिंगं लेभे स मारुतिः ।।\nएतस्मिन्नंतरे विप्रा मुनिभिस्तत्त्वदर्शिभिः ।। ३ ।।\nअनागतं हनूमंतं कालं स्वल्पावशेषितम् ।।\nज्ञात्वा प्रकथितं तत्र रामं प्रति महामतिम् ।। ४ ।।\nरामराम महाबाहो कालो ह्यत्येति सांप्रतम् ।।\nजानक्या यत्कृतं लिंगं सैकतं लीलया विभो ।। ५ ।।\nतल्लिंगं स्थापयस्वाद्य महालिंगमनुत्तमम् ।।\nश्रुत्वैतद्वचनं रामो जानक्या सह सत्वरम् ।। ६ ।।\nमुनिभिः सहितः प्रीत्या कृतकौतुकमंगलः ।।\nज्येष्ठे मासे सिते पक्षे दशम्यां बुधहस्तयोः ।। ७ ।।\nगरानंदे व्यतीपाते कन्या चन्द्रे वृषे रवौ ।।\nदशयोगे महापुण्ये गन्धमादनपर्वते ।। ८ ।।\nसेतुमध्ये महादेवं लिंगरूपधरं हरम् ।।\nईशानं कृत्तिवसनं गंगाचंद्रकलाधरम् ।। ९ ।।\nरामो वै स्थापयामास शिवलिंगमनुत्तमम् ।।\nलिंगस्थं पूजयामास राघवः सांबमीश्वरम् ।। 3.1.44.११० ।।\nलिंगस्थः स महादेवः पार्वत्या सह शंकरः ।।\nप्रत्यक्षमेव भगवान्दत्तवान्वरमुत्तमम् ।। ११ ।।\nसर्वलोकशरण्याय राघवाय महात्मने ।।\nत्वयात्र स्थापितं लिंगं ये पश्यंति रघूद्वह ।। १२ ।।\nमहापातकयुक्ताश्च तेषां पापं प्रणश्यति ।।\nसर्वाण्यपि हि पापानि धनुष्कोटौ निमज्जनात् ।। १३ ।।\nदर्शनाद्रामलिंगस्य पातकानि महांत्यपि ।।\nविलयं यांति राजेंद्र रामचन्द्र न संशयः ।। १४ ।।\nप्रादादेवं हि रामाय वरं देवोंऽबिकापतिः ।।\nतदग्रे नंदिकेशं च स्थापयामास राघवः ।। ।। १५ ।।\nईश्वरस्याभिषेकार्थं धनुष्कोट्याथ राघवः ।।\nएकं कूपं धरां भित्त्वा जनयामास वै द्विजाः ।। १६ ।।\nतस्माज्जलमुपादाय स्नापयामास शंकरम् ।।\nकोटितीर्थमिति प्रोक्तं तत्तीर्थं पुण्यमुत्तमम् ।। १७ ।।\nउक्तं तद्वैभवं पूर्वमस्माभिर्मुनिपुंगवाः ।।\nदेवाश्च मुनयो नागा गन्धर्वाप्स रसां गणाः ।।\nसर्वेपि वानरा लिंगमेकैकं चक्रुरादरात् ।। १८ ।।\n।। श्रीसूत उवाच ।। ।।\nएवं वः कथितं विप्रा यथा रामेण धीमत ।।५९ ।।।।\nस्थापितं शिवलिंगं वै भुक्तिमुक्तिप्रदायकम् ।।\nइमां लिंगप्रतिष्ठां यः शृणोति पठतेऽथवा ।। 3.1.44.१२० ।।\nस रामेश्वरलिंगस्य सेवाफलमवाप्नुयात् ।।।।\nसायुज्यं च समाप्नोति रामनाथस्य वैभवात् ।। १२१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथलिंगप्रतिष्ठाविधिवर्णनंनाम चतुश्चत्वारिंशोऽध्यायः ।। ४४ ।।"
  }
]
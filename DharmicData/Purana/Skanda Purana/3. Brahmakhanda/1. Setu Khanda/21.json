[
  {
    "text": "।। श्रीसूत उवाच ।। ।।\nजटा तीर्थाभिधे तीर्थे सर्वपातकनाशने ।।\nस्नानं कृत्वा विशुद्धात्मा लक्ष्मीतीर्थं ततो व्रजेत् ।। १ ।।\nयंयं कामं समुद्दिश्य लक्ष्मीतीर्थे द्विजोत्तमाः ।।\nस्नानं समाचरेन्मर्त्यस्तंतं कामं समश्नुते ।। २ ।।\nमहादारिद्र्यशमनं महाधान्यसमृद्धिदम् ।।\nमहादुःखप्रशमनं महासंपद्विवर्धनम् ।। ३ ।।\nअत्र स्नात्वा धर्मपुत्रो महदैश्वर्यमाप्तवान् ।।\nइन्द्रप्रस्थे वसन्पूर्वं श्रीकृष्णेन प्रचोदितः ।। ४ ।।\n।। ऋषय ऊचुः ।। ।।\nयथैश्वर्यं धर्मपुत्रो लक्ष्मीतीर्थे निमज्जनात् ।।\nआप्तवान्कृष्णवचनात्तन्नो ब्रूहि महामुने ।। ५ ।।\n।। श्रीसूत उवाच ।। ।।\nइन्द्रप्रस्थे पुरा विप्रा धृतराष्ट्रेण चोदिताः ।।\nन्यवसन्पांडवाः पंच महाबलपराक्रमाः ।। ६ ।।\nइन्द्रप्रस्थं ययौ कृष्णः कदाचित्तान्निरीक्षितुम् ।।\nतमागतमेभिप्रेक्ष्य पांडवास्ते समुत्सुकाः ।। ७ ।।\nस्वगृहं प्रापयामासुर्मुदा परमया युताः ।।\nकञ्चित्कालमसौ कृष्णस्तत्रावात्सीत्पुरोत्तमे ।। ८ ।।\nकदाचित्कृष्णमाहूय पूजयित्वा युधिष्ठिरः ।।\nपप्रच्छ पुंडरीकाक्षं वासुदेवं जगत्पतिम् ।। ९ ।।\n।। युधिष्ठिर उवाच ।। ।।\nकृष्णकृष्ण महाप्राज्ञ येन धर्मेण मानवाः ।।\nलभंते महदैश्वर्यं तन्नो ब्रूहि महामते ।।\nइत्युक्तो धर्मपुत्रेण कृष्णः प्राह युधिष्ठिरम् ।। 3.1.21.१० ।।\n।। श्रीकृष्ण उवाच ।। ।।\nधर्मपुत्र महाभाग गन्धमादनपर्वते ।। ११ ।।\nलक्ष्मी तीर्थमिति ख्यातमस्त्यैश्वर्यैककारणम् ।।\nतत्र स्नानं कुरुष्व त्वमैश्वर्यं ते भविष्यति ।। १२ ।।\nतत्र स्नानेन वर्धंते धनधान्यसमृद्धयः ।।\nसर्वे सपत्ना नश्यंति क्षात्रमेषां विवर्द्धते ।। १३ ।।\nतीर्थे सस्नुः पुरा देवा लक्ष्मीनामनि पुण्यदे ।।\nअलभन्त्सर्वमैश्वर्यं तेन पुण्येन धर्मज ।। १४ ।।\nअसुरांश्च महावीर्यान्समरे जघ्नुरंजसा ।।\nमही लक्ष्मीश्च धर्मश्च तत्तीर्थस्नायिनां नृणाम् ।। १५ ।।\nभविष्यत्यचिरादेव संशयं मा कृथा इह ।।\nतपोभिः क्रतुभिर्दानैराशीर्वादैश्च पांडव ।। १६ ।।\nऐश्वर्यं प्राप्यते यद्वल्लक्ष्मीतीर्थनिमज्जनात् ।।\nसर्वपापानि नश्यंति विप्रा यांति लयं सदा ।। ।। १७ ।।\nव्याधयश्च विनश्यंति लक्ष्मीतीर्थनिषेवणात् ।।\nश्रेयः सुविपुलं लोके लभ्यते नात्र संशयः ।। १८ ।।\nस्नानमात्रेण वै लक्ष्म्यास्तीर्थेऽस्मि न्धर्मनंदन ।।\nरंभामप्सरसां श्रेष्ठां लब्धवानवधो नृपः ।। १९ ।।\nस्नात्वात्र तीर्थे पुण्ये तु कुबेरो नरवाहनः ।।\nस महापद्ममुख्यानां निधीनां नायकोऽ भवत् ।।3.1.21.२।।।\nतस्मात्त्वमपि राजेंद्र लक्ष्मीतीर्थे शुभप्रदे ।।\nस्नात्वा वृकोदरमुखैरनुजैरपि संवृतः ।।२१।।\nलप्स्यसे महतीं लक्ष्मीं जेष्यसे च रिपूनपि।।\nसंदेहो नात्र कर्तव्यः पैतृष्वसेय धर्मज ।।२२।।\nइत्युक्तो धर्मपुत्रोऽयं कृष्णेनाद्भुतदर्शनः ।।\nसानुजः प्रययौ शीघ्रं गन्धमादनपर्वतम् ।।२३।।\nलक्ष्मी तीर्थं ततो गत्वा महदैश्वर्यकारणम् ।।\nसस्नौ युधिष्ठिरस्तत्र सानुजो नियमान्वितः।।२४।।\nलक्ष्मतीर्थस्य तोये स सर्वपातकनाशने ।।\nसानुजो मासमेकं तु सस्नौ नियमपूर्वकम् ।।२५।।\nगोभूतिलहिरण्यादीन्ब्राह्मणेभ्यो ददौ बहून् ।।\nसानुजो धर्मपुत्रोऽसाविंद्रप्रस्थं ययौ ततः ।। २६ ।।\nराजसूयक्रतुं कर्तुं तत एच्छद्युधिष्ठिरः ।।\nकृष्णं समाह्वयामास यियक्षुर्धर्मनंदनं ।। २७ ।।\nकृष्णो धर्मजदूतेन समाहूतः ससंभ्रमः ।।\nचतुर्भिरश्वैः संयुक्तं रथमा रुह्य वेगिनम् ।। २८ ।।\nसत्यभामासहचर इंद्रप्रस्थं समाययौ ।।\nतमागतं समालोक्य प्रमोदाद्धर्मनंदनः ।। २९ ।।\nन्यवेदयत्स कृष्णाय राजसूयोद्यमं तदा ।।\nअन्वमन्यत कृष्णोपि तथैव क्रियतामिति ।। 3.1.21.३० ।।\nवाक्यं च युक्तिसंयुक्तं धर्मपुत्रमभाषत ।।\nपैतृष्वस्रेय धर्मात्मञ्च्छृणु पथ्यं वचो मम ।। ।। ३१ ।।\nदुष्करो राजसूयोऽयं सर्वैरपि महीश्वरैः ।।\nअनेकशतपादातरथकुंजरवाजिमान् ।। ३२ ।।\nमहीपतिरिमं यज्ञं कर्तुमर्हति नेतरः ।।\nदिशो दश विजेतव्या प्रथमं वलिना त्वया ।। ३३ ।।\nपराजितेभ्यः शत्रुभ्यो गृहीत्वा करमुत्तमम् ।।\nतेन कांचनजातेन कर्तव्योऽयं क्रतूत्तमः ।। ३४ ।।\nरोचये युक्तिविदहं न हि त्वां भीषयामि भोः ।।\nअतः क्रतुसमारंभात्पूर्वं दिग्विजयं कुरु ।। ३५ ।।\nततो धर्मात्मजः श्रुत्वा कृष्णस्य वचनं हितम् ।।\nप्रशंसन्देवकीपुत्रमाजुहाव निजानुजान् ।। ३६ ।।\nआहूय चतुरो भ्रातॄन्धर्मजः प्राह हर्षयन् ।।\nअयि भीम महाबाहो बहुवीर्य धनंजय ।। ३७ ।।\nयमौ च सुकुमागंगौ शत्रुसंहारदीक्षितौ ।।\nचिकीर्षामि महायज्ञं राजसूयमनुत्तमम् ।। ३८ ।।\nस च सर्वान्रणे जित्वा कर्तव्यः पृथिवीपतीन् ।।\nअतो विजेतुं भूपालांश्चत्वरोऽपि ससैनिकाः ।। ३९ ।।\nदिशश्चतस्रो गच्छंतु भवंतो वीर्यवत्तराः ।।\nयुष्माभिराहतैर्द्रव्यैः करिष्यामि महाक्रतुम् ।। 3.1.21.४० ।।\nइत्युक्ताः सादरं सर्वे वृकोदरमुखास्तदा ।।\nप्रसन्नवदना भूत्वा धर्मपुत्रानुजाः पुरात् ।। ४१ ।।\nराज्ञां जयाय सर्वासु निर्ययुर्दिक्षु पांडवाः ।।\nते सर्वे नृपतीञ्जित्वा चतुर्दिक्षु स्थितान्बहून् ।। ४२ ।।\nस्ववशे स्थापयित्वा तान्नृपतीन्पांडुनंदनाः ।।\nतैर्दत्तं बहुधा द्रव्यमसंख्यातमनुत्तमम् ।। ४३ ।।\nआदाय स्वपुरं तूर्णमाययुः कृष्णसंश्रयाः ।।\nभीमः समाययौ तत्र महाबलपराक्रमः ।। ४४ ।।\nशतभारसुवर्णानि समादाय पुरोत्तमम् ।।\nसहस्रं भारमादाय सुवर्णानां ततोऽर्जुनः ।। ४५ ।।\nशक्रप्रस्थं समायातो महाबलपराक्रमः ।।\nशतभारं सुवर्णानां प्रगृह्य नकुलस्तथा ।। ४६ ।।\nसमागतो महातेजाः शक्रप्रस्थं पुरोत्तमम् ।।\nदत्तान्विभीषणेनाथ स्वर्णतालांश्चतुर्दश ।। ४७ ।।\nदाक्षिणात्यमहीपानां गृहीत्वा धनसंचयम् ।।\nसहदेवोपि सहसा समा यातो निजां पुरीम् ।। ४८ ।।\nलक्षकोटिसहस्राणि लक्षकोटिशतान्यपि ।।\nसुवर्णानि ददौ कृष्णो धर्मपुत्राय यादवः ।। ४९ ।।\nस्वानुजैराहृतैरेवमसं ख्यातैर्महाधनैः ।।\nकृष्णदत्तैरसंख्यातैर्धनैरपि युधिष्ठिरः ।। 3.1.21.५० ।।\nकृष्णाश्रयोऽयजद्विप्रा राजसूयेन पांडवः ।।\nतस्मिन्यागे ददौ द्रव्यं ब्राह्मणेभ्यो यथेष्टतः ।। ५१ ।।\nअन्नानि प्रददौ तत्र ब्राह्मणेभ्यो युधिष्ठिरः ।।\nवस्त्राणि गाश्च भूमिं च भूषणानि ददौ तथा ।। ५२ ।।\nअर्थिनः परितुष्यंति यावता कांचनादिना ।।\nततोपि द्विगुणं तेभ्यो दापयामास धर्मजः ।। ५३ ।।\nइयंति दत्तान्यर्थिभ्यो धनानि विविधान्यपि ।।\nइतीयत्तां परिच्छेत्तुं न शक्ता ब्रह्मकोटयः ।। ५४ ।।\nअर्थिभिर्दीयमानानि दृष्ट्वा तत्र धनानि वै ।।\nसर्वस्वमप्यहो राज्ञा दत्तमित्यब्रवीज्जनः ।। ५५ ।।\nदृष्ट्वा कोशास्तथा नंताननंतमणिकांचनान् ।। ५ ।।\nस्वल्पं हि दत्तमर्थिभ्य इत्यवोचञ्जनास्तदा ।।\nइष्ट्वैवं राजसूयेन धर्मपुत्रः सहानुजः ।। ५७ ।।\nबहुवित्तसमृद्धः सन्रेमे तत्र पुरोत्तमे ।।\nलक्ष्मीतीर्थस्य माहात्म्याद्धर्मपुत्रो युधिष्ठिरः ।। ५८ ।।\nलेभे सर्वमिदं विप्रा अहो तीर्थस्य वैभवम् ।।\nइदं तीर्थं महापुण्यं महा दारिद्यनाशनम् ।। ५९ ।।\nधनधान्यप्रदं पुंसां महापातकनाशनम् ।।\nमहानरकसंहर्तृ महादुःखनिवर्तकम् ।। 3.1.21.६० ।।\nमोक्षदं स्वर्गदं नित्यं महाऋण विमोचनम् ।।\nसुकलत्रप्रदं पुंसां सुपुत्रप्रदमेव च ।। ६१ ।।\nएतत्तीर्थसमं तीर्थं न भूतं न भविष्यति ।।\nएतद्वः कथितं विप्रा लक्ष्मीतीर्थस्य वैभवम् ।। ६२।।\nदुःस्वप्ननाशनं पुण्यं सर्वाभीष्टप्रसाधकम् ।।\nयः पठेदिममध्यायं शृणुते वा सभक्तिकम् ।। ६३ ।।\nधनधान्यसमृद्धः स्यात्स नरो नास्ति संशयः ।।\nभुक्त्वेह सकलान्भोगान्देहांते मुक्तिमाप्नुयात् ।। ६४ ।।\nइति श्रीस्कांदे महापुराण एकाशीतिसाहस्या संहितायां तृतीये ब्रह्मखण्डे सेतुमाहात्म्ये लक्ष्मीतीर्थप्रशंसायां धर्मपुत्रनिरतिशयसंपदवाप्तिवर्णनंनामैकविंशोऽध्यायः ।। २१ ।।"
  }
]
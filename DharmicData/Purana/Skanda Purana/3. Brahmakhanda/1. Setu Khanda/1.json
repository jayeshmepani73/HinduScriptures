[
  {
    "text": "अथ ब्राह्मखण्डे प्रथमं सेतुमाहात्म्यम् ।। ( ३-१) ।।"
  },
  {
    "text": "1\n।।श्रीगणेशाय नमः ।।\nश्रीवेदव्यासायनमः ।।\nशुक्लांबरधरं विष्णुं शशिवर्णं चतुर्भुजम् ।।\nप्रसन्नवदनं ध्यायेत्सर्वविघ्नोपशांतये।।१ ।।\nनैमिषारण्यनिलया ऋषयः शौनकादयः ।।\nअष्टांगयोगनिरता ब्रह्मज्ञानैकतत्पराः ।। १ ।।\nमुमुक्षवो महात्मानो निर्ममा ब्रह्मवादिनः ।।\nधर्मज्ञा अनसूयाश्च सत्यवतपरायणाः ।। २ ।।\nजितेंद्रिया जितक्रोधाः सर्वभूतदयालवः ।।\nभक्त्या परमया विष्णुमर्चयंतः सनातनम् ।।३ ।।\nतपस्तेपुर्महापुण्ये नैमिषे मुक्तिदायिनि ।।\nएकदा ते महात्मानः समाजं चक्रुरुत्तमम्।। ४ ।।\nकथयंतो महापुण्याः कथाः पापप्रणाशिनी ।।\nभुक्तिमुक्त्योरुपायं च जिज्ञासंतः परस्परम् ।। ५ ।।\nषड्विंशतिसहस्राणामृषीणां भावितात्मनाम् ।।\nतेषां शिष्यप्रशिष्याणां संख्या कर्तुं न शक्यते।। ६ ।।\nअत्रांतरे महाविद्वान्व्यासशिष्यो महामुनिः ।।\nआगमन्नैमिषारण्यं सूतः पौराणिकोत्तमः ।। ७ ।।\nतमागतं मुनिं दृष्ट्वा ज्वलंतमिव पावकम् ।।\nअर्घ्याद्यैः पूजयामासुर्मुनयः। शौनकादयः ।। ८ ।।\nसुखोपविष्टं तं सूतमासने परमे शुभे ।।\nपप्रच्छुः परमं गुह्यं लोकानुग्रहकांक्षया ।। ९ ।।\nसूत धर्मार्थतत्त्वज्ञ स्वागतं मुनिपुंगव ।।\nश्रुतवांस्त्वं पुराणानि व्यासात्सत्यवतीसुतात् ।। 3.1.1.१० ।।\nअतः सर्वपुराणानामर्थज्ञोऽसि महामुने ।।\nकानि क्षेत्राणि पुण्यानि कानि तीर्थानि भूतले ।। ११ ।।\nकथं वा लप्स्यते मुक्तिर्जीवानां भवसागरात् ।।\nकथं हरे हरौ वापि नृणां भक्तिः प्रजायते ।। १२ ।।\nकेन सिध्येत च फलं कर्मणास्त्रिविधा त्मनः ।।\nएतच्चान्यच्च तत्सर्वं कृपया वद सूतज ।। १३ ।।\nब्रूयुः स्निग्धाय शिष्याय गुरवो गुह्यमप्युत ।।\nइति पृष्टस्तदा सूतो नैमिषारण्यवासिभिः ।। ।। १४ ।।\nवक्तुं प्रचक्रमे नत्वा व्यासं स्वगुरुमादितः ।।\nश्रीसूत उवाच ।। ।।\nसम्यक्पृष्टमिदं विप्रा युष्माभिर्जगतो हितम् ।। १५ ।।\nरहस्यमे तद्युष्माकं वक्ष्यामि शृणुतादरात् ।।\nमया नोक्तमिदं पूर्वं कस्यापि मुनिपुंगवाः ।। १६ ।।\nमनो नियम्य विप्रेंद्राः शृणुध्वं भक्तिपूर्वकम् ।।\nअस्ति रामेश्वरं नाम रामसेतौ पवित्रितम् ।। १७ ।।\nक्षेत्राणामपि सर्वेषां तीर्थानामपि चोत्तमम् ।।\nदृष्टमात्रे रामसेतौ मुक्तिः संसारसागरात् ।। १८ ।।\nहरे हरौ च भक्तिः स्यात्तथा पुण्यसमृद्धिता ।।\nकर्मणस्त्रिविधस्यापि सिद्धिः स्यान्नात्र संशयः ।। १९ ।।\nयो नरो जन्ममध्ये तु सेतुं भक्त्यावलोकयेत् ।।\nतस्य पुण्यफलं वक्ष्ये शृणुध्वं मुनिपुंगवाः ।।3.1.1.२० ।।\nमातृतः पितृतश्चैव द्विकोटिकुलसंयुतः ।।\nनिर्विश्य शंभुना कल्पं ततो मोक्षं समश्नुते।। २१ ।।\nगण्यंते पांसवो भूमेर्गण्यंते दिवि तारकाः ।।\nसेतुदर्शनजं पुण्यं शेषेणापि न गण्यते ।। २२ ।।\nसमस्तदेवतारूपः सेतुवंधः प्रकीर्तितः ।।\nतद्दर्शनवतः पुंसः कः पुण्यं गणितुं क्षमः ।। २३ ।।\nसेतुं दृष्ट्वा नरो विप्राः सर्वयागकरः स्मृतः ।।\nस्नातश्च सर्वतीर्थेषु तपोऽतप्यत चाखिलम् ।।२४।।                              <a class=\"external text\" href=\"http://puraana.tripod.com/pur_index30/setu1.htm\" rel=\"nofollow\">Esoteric aspect of setu</a>\nसेतुं गच्छेति यो ब्रूयाद्यं कं वापि नरं द्विजाः ।।\nसोऽपि तत्फलमाप्नोति किमन्यैर्बहुभाषणः ।। २५ ।।\nसेतुस्नानकरो मर्त्यः सप्तकोटिकुलान्वितः ।।\nसंप्राप्य विष्णुभवनं तत्रैव परिमुच्यते ।। २६ ।।\nसेतुं रामेश्वरं लिंगं गंधमादनपर्वतम् ।।\nचिंतयन्मनुजः सत्यं सर्वपापैः प्रमुच्यते ।। २७ ।।\nमातृतः पितृतश्चैव लक्षकोटिकुलान्वितः ।।\nसंप्राप्य विष्णुभवनं तत्रैव परिमुच्यते ।।\nकल्पत्रयं शंभुपदे स्थित्वा तत्रैव मुच्यते ।। २८ ।।\nमूषावस्थां वसाकूपं तथा वैतरणी नदीम् ।।\nश्वभक्षं मूत्रपानं च सेतुस्नायी न पश्यति ।। २९ ।।\nतप्तशूलं तप्तशिलां पुरी षह्रदमेव च ।।\nतथा शोणितकूपं च सेतुस्नायी न पश्यति ।। 3.1.1.३० ।।\nशाल्मल्यारोहणं रक्तभोजनं कृमिभोजनम् ।।\nस्वमांसभोजनं चैव वह्निज्वालाप्रवेशनम् ।। ३१ ।।\nशिलावृष्टिं वह्निवृष्टिं नरकं कालसूत्रकम् ।।\nक्षारोदकं चोष्णतोयं नेयात्सेत्ववलोककः ।। ३२ ।।\nसेतुस्नायी नरो विप्राः पंचपातकवानपि ।।\nमातृतः पितृतश्चैव शतकोटिकुलान्वितः ।। ३३ ।।\nकल्पत्रयं विष्णुपदे स्थित्वा तत्रैव मुच्यते ।।\nअधःशिरःशोषणं च नरकं क्षारसेवनम् ।। ३४ ।।\nपाषाणयन्त्रपीडां च मरुत्प्रपतनं तथा ।।\nपुरीषलेपनं चैव तथा क्रकचदारणम् ।। ३५ ।।\nपुरीषभोजनं रेतःपानं संधिषु दाहनम् ।।\nअंगारशय्याभ्रमणं तथा मुसलमर्द्दनम् ।। ३६ ।।\nएतानि नरकाण्यद्धा सेतुस्नायी न पश्यति ।।\nसेतु स्नानं करिष्येऽहमिति बुद्ध्या विचिंतयन् ।। ३७ ।।\nगच्छेच्छतपदं यस्तु स महापातकोऽपि सन् ।।\nबहूनां काष्ठयंत्राणां कर्षणं शस्त्रभेदनम्।। ३८ ।।\nपतनोत्पतनं चैव गदादण्डनिपीडनम् ।।\nगजदन्तैश्च हननं नानाभुजगदंशनम् ।। ३९ ।।\nधूमपानं पाशबन्धं नानाशूलनिपीडनम् ।।\nमुखे च नासिकायां च क्षारोदकनिषेचनम् ।। 3.1.1.४० ।।\nक्षारांबुपानं नरकं तप्तायः सूचिभक्षणम् ।।\nएतानि नरकान्यद्धा न याति गतपातकः ।। ४१ ।।\nक्षारांबुपूर्णरंध्राणां प्रवेशं मलभोजनम् ।।\nस्नायुच्छेदं स्नायुदाहमस्थिभेदनमेव च ।। ४२ ।।\nश्लेष्मादनं पित्तपानं महातिक्तनिषेवणम् ।।\nअत्युष्ण तैलपानं च पानं क्षारोदकस्य च ।। ४३ ।।\nकषायोदकपानं च तप्तपाषाणभोजनम् ।।\nअत्युष्णसिकतास्नानं तथा दशनमर्दनम् ।। ४४ ।।\nतप्तायःशयनं चैव संतप्तांबुनिषेचनम् ।।\nसूचिप्रक्षेपणं चैव नेत्रयोर्मुखसंधिषु ।। ४५ ।।\nशिश्ने सवृषणे चैव ह्ययोभारस्य बन्धनम् ।।\nवृक्षाग्रात्पतनं चैव दुर्गंधपरिपूरिते ।। ४६ ।।\nतीक्ष्णधारास्त्रशय्यां च रेतःपानादिकं तथा ।।\nइत्यादि नरकान्घोरासेतुस्नायी न पश्यति ।। ४७ ।।\nसेतुसैकतमध्ये यः शेते तत्पांसुकुंठितः ।।\nयावन्तः पांसवो लग्नास्तस्यांगे विप्रसत्तमाः ।। ४८ ।।\nतावतां ब्रह्महत्यानां नाशः स्यान्नात्र संशयः ।।\nसेतुमध्यस्थ वातेन यस्यांगं स्पृश्यतेऽखिलम् ।। ४९ ।।\nसुरापानायुतं तस्य तत्क्षणादेव नश्यति ।।\nवर्तंते यस्य केशास्तु वपनात्सेतुमध्यतः ।। 3.1.1.५० ।।\nगुरुतल्पा युतं तस्य तत्क्षणादेव नश्यति ।।\nयस्यास्थि सेतुमध्ये तु स्थापितं पुत्रपौत्रकैः ।।\nस्वर्णस्तेयायुतं तस्य तत्क्षणादेव नश्यति ।। ५१ ।।\nस्मृत्वा यं सेतुमध्ये तु स्नानं कुर्याद्द्विजोत्तमाः ।।\nमहापातकिसंसर्गदोषस्तस्य लयं व्रजेत् ।। ५२ ।।\nमार्गभेदी स्वार्थपाकी यतिब्राह्मणदूषकः ।।\nअत्याशी वेदविक्रेता पंचैते ब्रह्मघातकाः ।। ५३ ।।\nब्राह्मणान्यः समाहूय दास्यामीति धनादिकम् ।।\nपश्चान्नास्तीति यो ब्रूते ब्रह्महा सोपि कीर्तितः ।। ५४ ।।\nपरिज्ञाय यतो धर्मांस्तस्मै यो द्वेषमाचरेत् ।।\nअवजानाति वा विप्रान्ब्रह्महा सोपि कीर्तितः ।। ५५ ।।\nजलपानार्थमायातं गोवृन्दं तु जलाशये ।।\nनिवारयति यो विप्रा ब्रह्महा सोपि कीर्तितः ।। ५६ ।।\nसेतुमेत्य तु ते सर्वे मुच्यंते दोषसंचयैः ।।\nब्रह्मघातकतुल्या ये संति चान्ये द्विजोत्तमाः ।। ।। ५७ ।।\nते सर्वे सेतुमागत्य मुच्यंते नात्र संशयः ।।\nऔपासनपरित्यागी देवतान्नस्य भोजकः ।।५८।।\nसुरापयोषित्संसर्गी गणिकान्नाशनस्तथा ।।\nगणान्नभोजकश्चैव पतितान्नरतश्च यः ।। ५९ ।।\nएते सुरापिनः प्रोक्ताः सर्वकर्मबहिष्कृताः ।।\nसेतुस्नानेन मुच्यंते ते सर्वे हतकिल्बिषाः ।। 3.1.1.६० ।।\nसुरापतुल्या ये चान्ये मुच्यंते सेतुमज्जनात् ।।\nकन्दमूलफलानां च कस्तूरीपट्टवाससाम् ।। ६१ ।।\nपयश्चंदनकर्पूरक्रमुकाणां तथैव च ।।\nमध्वाज्यता म्रकांस्यानां रुद्राक्षाणां तथैव च ।। ६२ ।।\nचोरकास्तु परिज्ञेया सुवर्णस्तेयिनः समाः ।।\nते सेतुक्षेत्रमागत्य मुच्यन्ते नात्र संशयः ।। ६९ ।।\nअन्ये च स्तेयिनः सर्वे सेतुस्नानेन वै द्विजाः ।।\nमुच्यंते सर्वपापेभ्यो नात्र कार्या विचारणा ।। ६४ ।।\nभगिनीं पुत्रभार्यां च तथैव च रजस्वलाम् ।।\nभ्रातृभार्यां मित्रभार्यां मद्यपां च परस्त्रियम् ।।६५।।\nहीनस्त्रियं च विश्वस्तां योऽभिगच्छति रागतः ।।\nगुरुतल्पी स विज्ञेयः सर्वकर्मबहिष्कृतः ।।६६।।\nएते चान्ये च ये संति गुरुतल्पगतुल्यकाः ।।\nते सर्वे प्रविमुच्यंते सेतुस्नानेन वै द्विजाः ।। ६७ ।।\nएतैः संसर्गिणो विप्रा ये चान्ये संति पापिनः ।।\nसेतुस्नानेन महता तेऽपि मोक्षमवाप्नुयुः।।६९।।\nयागं विना देवलोके घृताचीमेनकादिभिः।।\nसंभोगकामिनो विप्राः स्नातुं संतावघापहे ।। ६९ ।।\nअनिषेव्य रविं वह्निमनुपास्य परान्सुरान् ।।\nशुभकामी जनः सेतौकुर्यात्स्नानं सभक्तिकम् ।।3.1.1.७।।।\nतिलान्भूमिं सुवर्णं च धान्यं तंदुलमेव च ।।\nअदत्त्वेच्छंति ते स्वर्गं स्नातुं सेतौ तु ते द्विजाः ।।७१।।\nउपवासैर्व्रतैः कृत्स्नैरसंताप्य निजां तनुम् ।।\nस्वर्गाभिलाषिणः पुंसः स्नांतु सेतौ विमुक्तिदे।।७२।।\nसेतुस्नानं मोक्षदं हि मनःशुद्धिप्रदं तथा ।।\nजपाद्धोमात्तथा दानाद्यागाच्च तपसोऽपि च ।। ७३ ।।\nसेतुस्नानं विशिष्टं हि पुराणे परिपठ्यते ।।\nअकामनाकृतं स्नानं सेतौ पापविनाशने ।। ७४ ।।\nअपुनर्भवदं प्रोक्तं सत्यमुक्तं द्विजोत्तमाः ।।\nयः संपदं समुद्दिश्य स्नाति सेतौ नरो मुदा ।। ७५ ।।\nस संपदमवाप्नोति विपुलां द्विजपुंगवाः ।।\nशुद्ध्यर्थं स्नाति चेत्सेतौ तदा शुद्धिमवाप्नुयात् ।। ७६ ।।\nरत्यर्थं यदि च स्नायादप्सरोभिर्नरो दिवि ।।\nतदा रतिमवाप्नोति स्वर्गलोकेऽमरीजनैः ।। ७७ ।।\nमुक्त्यर्थं यदि च स्नायात्सेतौ मुक्तिप्रदायिनि ।।\nतदा मुक्तिमवाप्नोति पुनरावृत्तिवर्जिताम् ।।७८।।\nसेतुस्नानेन धर्मः स्यात्सेतुस्नानादघक्षयः ।।\nसेतुस्नानं द्विजश्रेष्ठाः सर्वकामफलप्रदम् ।। ७९ ।।\nसर्वव्रताधिकं पुण्यं सर्वयज्ञोत्तरं स्मृतम् ।।\nसर्वयोगाधिकं प्रोक्तं सर्व तीर्थाधिकं स्मृतम् ।। 3.1.1.८० ।।\nइंद्रादिलोकभोगेषु रागो येषां प्रवर्तते ।।\nस्नातव्यं तैर्द्विजश्रेष्ठाः सेतौ रामकृते सकृत् ।। ८१ ।।\nब्रह्मलोके च वैकुण्ठे कैलासेऽपि शिवालये ।।\nरंतुमिच्छा भवेद्येषां ते सेतौ स्नांतु सादरम् ।। ८२ ।।\nआयुरारोग्यसंपत्तिमतिरूपगुणाढ्यताम् ।।\nचतुर्णामपि वेदानां सांगानां पारगामिनाम् ।। ८३ ।।\nसर्वशास्त्राधिगंतृत्वं सर्वमंत्रेष्वभिज्ञताम् ।।\nसमुद्दिश्य तु यः स्नायात्सेतौ सर्वार्थसिद्धिदे ।। ८४ ।।\nतत्तत्सिद्धिम वाप्नोति सत्यं स्यान्नात्र संशयः ।।\nदारिद्र्यान्नरकाद्ये च मनुजा भुवि बिभ्यति ।। ८५ ।।\nस्नानं कुर्वंतु ते सर्वे रामसेतौ विमुक्तिदे ।।\nश्रद्धया सहितो मर्त्यः श्रद्धया रहितोऽपि वा ।। ८६ ।।\nइहलोके परत्रापि सेतुस्नायी न दुःखभाक् ।।\nसेतुस्नानेन सर्वेषां नश्यते पापसंचयः ।। ८७ ।।\nवर्द्धते धर्मराशिश्च शुक्लपक्षे यथा शशी ।।\nयथा रत्नानि वर्द्धंते समुद्रे विविधान्यपि ।। ८८ ।।\nतथा पुण्यानि वर्द्धंते सेतुस्नानेन वै द्विजाः ।।\nकाम धेनुर्यथा लोके सर्वाकामान्प्रयच्छति ।। ८९ ।।\nचिंतामणिर्यथा दद्यात्पुरुषाणां मनोरथान् ।।\nयथाऽमरतरुर्दद्यात्पुरुषाणामभीप्सितम् ।। 3.1.1.९० ।।\nसेतुस्नानं तथा नृणां सर्वाभीष्टान्प्रदास्यति ।।\nअशक्तः सेतुयात्रायां दारिद्र्येण च मानवः ।। ९१ ।।\nयाचित्वा स धनं शिष्टात्सेतौ स्नानं समाच रेत् ।।\nसेतुस्नानसमं पुण्यं तत्र दाता समश्नुते ।। ९२ ।।\nतथा प्रतिगृहीतापि प्राप्नोत्यविकलं फलम् ।।\nसेतुयात्रां समुद्दिश्य गृह्णीयाद्ब्राह्मणाद्ध नम् ।। ९३ ।।\nक्षत्रियादपि गृह्णीयान्न दद्युर्ब्राह्मणा यदि ।।\nवैश्याद्वा प्रतिगृह्णीयान्न प्रयच्छंति चेन्नृपाः ।। ९४ ।।\nशूद्रान्न प्रतिगृह्णीयात्कथंचिदपि मानवः ।।\nयः सेतुं गच्छतः पुंसो धनं वा धान्यमेव वा ।। ९५ ।।\nदत्त्वा वस्त्रादिकं वापि प्रवर्तयति मानवः ।।\nसोऽश्वमेधादियज्ञानां फलमाप्तो त्यनुत्तमम् ।। ९६ ।।\nचतुर्णामपि वेदानां पारायणफलं लभेत् ।।\nतुलापुरुषमुख्यानां दानानां फलमश्नुते ।। ९७ ।।\nब्रह्महत्यादिपापानां नाशः स्या न्नात्र संशयः ।।\nबहुना किं प्रलापेन सर्वान्कामान्समश्नुते ।। ९८ ।।\nएवं प्रतिगृहीतापि तत्तुल्यफलमश्नुते ।।\nयाचतः सेतुयात्रार्थं न प्रतिग्रहकल्मषम् ।। ९९ ।।\nसेतुं गच्छ धनं तेऽहं दास्यामीति प्रलोभ्य यः ।।\nपश्चान्नास्तीति च ब्रूयात्तमाहुर्ब्रह्मघातकम् ।। 3.1.1.१०० ।।\nलोभेन सेतुयात्रार्थं संपन्नोऽपि दरिद्रवत् ।।\nमानवो यदि याचेत तमाहुस्तेयिनं बुधाः ।। १०१ ।।\nगमिष्ये सेतुमिति वै यो गृहीत्वा धनं नरः ।।\nन याति सेतुं लोभेन तमाहुर्ब्रह्मघा तकम् ।। १०२ ।।\nयेन केनाप्युपायेन सेतुं गच्छेन्नरो मुदा ।।\nअशक्तो दक्षिणां दत्त्वा गमयेद्वा द्विजोत्तमम् ।।१०३।।\nयाचित्वा यज्ञकरणे यथा दोषो न विद्यते ।।\nयाचित्वा सेतुयात्रायां तथा दोषो न विद्यते ।। १०४ ।।\nयाचित्वाप्यन्यतो द्रव्यं सेतुस्नाने प्रवर्तयेत् ।।\nसोऽपि तत्फलमाप्नोति सेतु स्नायी नरो यथा ।। १०५ ।।\nज्ञानेन मोक्षमभियांति कृते युगे तु त्रेतायुगे यजनमेव विमुक्तिदायि ।।\nश्रेष्ठं तथान्ययुगयोरपि दानमाहुः सर्वत्र सेत्व भिषवो हि वरो नराणाम् ।।१०६।।\nइति श्रीस्कांदे महापुराणे एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सेतुगमनफलादिवर्णनं नाम प्रथमोऽध्यायः।।१।।"
  }
]
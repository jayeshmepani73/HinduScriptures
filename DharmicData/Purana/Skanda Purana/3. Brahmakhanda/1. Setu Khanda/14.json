[
  {
    "text": "।। श्रीसूत उवाच ।। ।।\nस्नात्वा त्वमृत वाप्यां वै सेवित्वैकांतराघवम् ।।\nजितेंद्रियो नरः स्नातुं ब्रह्मकुंडं ततो व्रजेत् ।। १ ।।\nसेतुमध्ये महातीर्थं गंधमादनपर्वते ।।\nब्रह्मकुंडमिति ख्यातं सर्व दारिद्र्यभेषजम् ।। २ ।।\nविद्यते ब्रह्महत्यानामयुतायुतनाशनम् ।।\nदर्शनं ब्रह्मकुंडस्य सर्वपापौघनाशनम् ।। ३ ।।\nकिं तस्य बहुभिस्तीर्थैः किं तपोभिः किमध्वरैः ।।\nमहादानैश्च किं तस्य ब्रह्मकुंडविलोकिनः ।। ४ ।।\nब्रह्मकुंडे सकृत्स्नानं वैकुंठप्राप्तिकारणम् ।।\nब्रह्मकुंडसमुद्भूतं भस्म येन धृतं द्विजाः।। ।। ५ ।।\nतस्यानुगास्त्रयो देवा ब्रह्मविष्णुमहेश्वराः ।।\nब्रह्मकुंडसमुद्भूतभस्मना यस्त्रिपुंड्रकम् ।। ६ ।।\nकरोति तस्य कैवल्यं करस्थं नात्र संशयः ।।\nतद्भस्मपरमाणुर्वा यो ललाटे धृतो भवेत् ।। ७ ।।\nतावदेवास्य मुक्तिः स्यान्नात्र कार्या विचारणा ।।\nतत्कुंडभस्मना मर्त्यः कुर्यादुद्धूलनं तु यः ।। ८ ।।\nतस्य पुण्यफलं वक्तुं शंकरो वेत्ति वा न वा ।।\nब्रह्मकुंडसमुद्भूतं भस्म यो नैव धारयेत् ।। ९ ।।\nरौरवे नरके सोऽयं पतेदाचंद्रतारकम् ।।\nउद्धूलनं त्रिपुंड्रं वा ब्रह्मकुंडस्थभस्मना ।। 3.1.14.१० ।।\nनराधमो न कुर्याद्यः सुखं नास्य कदाचन ।।\nब्रह्मकुंडसमुद्भूतभस्मनिंदारतस्तु यः ।। ११ ।।\nउत्पत्तौ तस्य सांकर्यमनुमेयं विपश्चिता ।।\nब्रह्मकुंडसमुद्भूतं भस्मैतल्लोकपावनम् ।। १२ ।।\nअन्यभस्मसमं यस्तु न्यूनं वा वक्ति मानवः ।।\nउत्पत्तौ तस्य सांकर्य मनुमेयं विपश्चिता ।। १३ ।।\nब्रह्मकुंडसमुद्भूतेऽप्यस्मिन्भस्मनि जाग्रति ।।\nभस्मांतरेण मनुजो धारयेद्यस्त्रिपुंड्रकम् ।। १४ ।।\nउत्पत्तौ तस्य सांक र्यमनुमेयं विपश्चिता ।।\nकदाचिदपि यो मर्त्यो भस्मैतत्तु न धारयेत् ।। १५ ।।\nउत्पत्तौ तस्य सांकर्यमनुमेयं विपश्चिता ।।\nब्रह्मकुंडसमुद्भूतं भस्म दद्याद्द्विजाय यः ।। १६ ।।\nचतुरर्णवपर्यंता तेन दत्ता वसुन्धरा ।।\nसंदेहो नात्र कर्तव्यस्त्रिर्वा शपथयाम्यहम् ।। १७ ।।\nसत्यंसत्यं पुनः सत्यमुद्धृत्य भुजमुच्यते ।।\nब्रह्मकुंडोद्भवं भस्म धारयध्वं द्विजोत्तमाः ।। १८ ।।\nएतद्धि पावनं भस्म ब्रह्मयज्ञसमुद्भवम् ।।\nपुरा हि भगवान्ब्रह्मा सर्वलोकपितामहः ।। १९ ।।\nसन्निधौ सर्वदेवानां पर्वते गंधमादने ।।\nईशशापनिवृत्त्यर्थं क्रतून्सर्वान्समातनोत् ।। 3.1.14.२० ।।\nविधाय विधिवत्सर्वानध्वरान्बहुदक्षिणान् ।।\nमुमुचे सहसा ब्रह्मा शंभुशापाद्द्विजोत्तमाः ।। २१ ।।\nतदेतत्तीर्थमासाद्य स्नानं कुर्वंति ये नराः ।।\nते महादेवसायुज्यं प्राप्नुवंति न संशयः ।। २२ ।। ।।\n।। ऋषय ऊचुः ।। ।।\nव्यासशिष्य महाप्राज्ञ पुराणार्थविशारद ।।\nचतुर्दशानां लोकानां स्रष्टारं चतुराननम् ।। २३ ।।\nशंभुः केनापराधेन शप्तवान्भारतीपतिम् ।।\nशापश्च कीदृशस्तस्य पुरा दत्तो हरेण वै ।।\nएतत्सर्वं मुने ब्रूहि तत्त्वतोऽस्माकमादरात् ।। २४ ।।\n।। श्रीसूत उवाच ।।\nपुरा बभूव कलहो ब्रह्मविष्ण्वोः परस्परम्।। २५ ।।\nकंचिद्धेतुं समुद्दिश्य स्पर्धया श्लाघमानयोः ।।\nअहं कर्त्ता न मत्तोऽन्यः कर्त्तास्ति जगतीतले ।। ।। २६ ।।\nएवमाह हरिं ब्रह्मा ब्रह्माणं च हरिस्तथा ।।\nएवं विवादः सुमहान्प्रावर्त्तत पुरा तयोः ।। २७ ।।\nएतस्मिन्नंतरे विप्राः कुर्वतोः कलहं मिथः ।।\nतयोर्गर्वविनाशाय प्रबोधार्थं च देवयोः ।। २८ ।।\nमध्ये प्रादुरभूल्लिंगं स्वयंज्योतिरनामयम् ।।\nतौ दृष्ट्वा विस्मितौ लिंगं ब्रह्मविष्णु परस्परम् ।। २९ ।।\nसमयं चक्रतुर्विप्रा देवानां सन्निधौ पुरा ।।\nअनाद्यंतं महालिंगं यदेतद्दृश्यते पुरः ।। 3.1.14.३० ।।\nअनंतादित्यसंका शमनंताग्निसमप्रभम् ।।\nआवयोरस्य लिंगस्य योंऽतमादिं च द्रक्ष्यति ।। ३१ ।।\nस भवेदधिको लोके लोककर्ता च स प्रभुः ।।\nअहमूर्ध्वं गमिष्यामि लिंगस्यातं गवेषयन् ।। ३२ ।।\nगवेषणाय मूलस्य त्वमधस्ताद्धरे व्रज ।।\nइति तस्य वचः श्रुत्वा तथे त्याह रमापतिः ।। ३३ ।।\nएवं तौ समयं कृत्वा मार्गणाय विनिर्गतौ ।।\nविष्णुर्वराहरूपेण गतोऽधस्ताद्गवेषितुम् ।। ३४ ।।\nहंसतां भारतीजानिः स्वीकृत्योपरि निर्ययौ ।।\nअधो लोकान्विचित्याथो विष्णुर्वर्षगणान्बहून् ।।\nयथास्थानं समागत्य वभाषे देवसन्निधौ ।। ३५ ।।\n।। विष्णुरुवाच ।। ।।\nअहं लिंगस्य नाद्राक्षमादिमस्येति सत्यवाक्।। ३६ ।।\nऊर्ध्वं गवेषयित्वाथ ब्रह्माप्यागच्छदत्र सः ।।\nआगत्य च वचः प्राह छद्मना चतुराननः ।। ।। ३७ ।।\n।। ब्रह्मोवाच ।। ।।\nअहमद्राक्षमस्यांतं लिंगस्येति मृषा पुनः ।।\nतयोस्तद्वचनं श्रुत्वा व्रह्मविष्ण्वोर्महेश्वरः ।।\nमिथ्यावादिनमाहेदं प्रहस्य चतुराननम् ।। ३८ ।।\n।। ईश्वर उवाच ।। ।।\nअसत्यं यदवोचस्त्वं चतुरानन मत्पुरः ।। ३९ ।।\nतस्मात्पूजा न ते भूयाल्लोके सर्वत्र सर्वदा ।।\nअथ विष्णुं पुनः प्राह भगवान्परमेश्वरः ।। 3.1.14.४० ।।\nयस्मात्सत्यमवोचस्त्वं कमलायाः पते हरे ।।\nतस्मात्ते मत्समा पूजा भविष्यति न संशयः ।। ४१ ।।\nततो ब्रह्मा विषण्णः सञ्छंकरं प्रत्यभाषत ।।\nस्वामिन्ममापराधं त्वं क्षमस्व करुणानिधे ।। ४२ ।।\nएकोपराधः क्षंतव्यः स्वामि भिर्जगदीश्वरैः ।।\nततो महेश्वरोऽवादीद्ब्रह्माणं परिसांत्वयन् ।। ४३ ।।\n।। ईश्वर उवाच ।। ।।\nन मिथ्यावचनं मे स्याद्ब्रह्मन्वक्ष्यामि ते शृणु ।।\nगच्छ त्वं सहसा वत्स गन्धमादनपर्वतम् ।।४४।।\nतत्र क्रतून्कुरुष्व त्वं मिथ्यादोषप्रशांतये ।।\nततो विधूतपापस्त्वं भविष्यसि न संशयः ।। ।।४५।।\nतेन श्रौतेषु ते ब्रह्मन्स्मार्तेष्वपि च कर्मसु ।।\nपूजा भविष्यति सदा न पूजा प्रतिमासु ते।।४६।।\nइत्युक्त्वा भगवानीशस्तत्रैवांतरधीयत ।।\nततो ब्रह्मा ययौ विप्रा गंधमादनपर्वतम् ।। ४७ ।।\nईजे च क्रतुकर्तारं क्रतुभिः पार्वतीपतिम् ।।\nअष्टाशीतिसहस्राणि वर्षाणि मुनिपुंगवाः ।। ४८ ।।\nपौंडरीकादिभिः सर्वैरध्वरैर्भूरिदक्षिणैः ।।\nइन्द्रादिसर्वदेवानां सन्निधावयजच्छिवम् ।।\nतेन तुष्टोभवच्छंभुर्वरमस्मै प्रदत्तवान् ।। ४९ ।।\n।। ईश्वर उवाच ।। ।।\nमिथ्योक्तिदोषस्ते नष्टः कृतैरेतैर्मखैरिह ।। 3.1.14.५० ।।\nचतुरानन ते पूजा श्रौतस्मार्तेषु कर्मसु ।।\nभविष्यत्यमला ब्रह्मन्न पूजा प्रतिमासु ते ।। ५१ ।।\nयागस्थलमिदं तेऽद्य ब्रह्मकुण्डमिति प्रथाम् ।।\nगमिष्यति त्रिलोकेस्मिन्पुण्यं पापविनाशनम् ।। ५२ ।।\nब्रह्मकुण्डाभिधे तीर्थे सकृद्यः स्नानमा चरेत् ।।\nमुक्तिद्वारार्गलं तस्य भिद्यते तत्क्षणाद्विधे ।। ५३ ।।\nब्रह्मकुण्डसमुद्भूतं ललाटे भस्म धारयन् ।।\nमायाकपाटं निर्भिद्य मुक्तिद्वारं प्रया स्यति ।। ५४ ।।\nब्रह्मकुण्डोत्थितं भस्म ललाटे यो न धारयेत् ।।\nस्वपितुर्बीजसंभूतो न मातरि सुतस्तु सः ।।५५।।\nब्रह्मकुण्डसमुद्भूतभस्मधारणतो विधे ।।\nब्रह्महत्यायुतं नश्येत्सुरापानायुतं तथा ।। ५६ ।।\nगुरुतल्पायुतं नश्येत्स्वर्णस्तेयायुतं तथा ।।\nतत्संसर्गायुतं नश्येत्सत्यमुक्तं मया विधे ।। ।। ५७ ।।\nब्रह्मकुण्डसमुद्भूतभस्मधारणवैभवात् ।।\nभूतप्रेतपिशाचाद्या नश्यंति क्षणमात्रतः ।। ५८ ।।\nइत्युक्त्वा भगवानीशस्तत्रैवांतरधीयत ।।\nयज्ञेष्वथ समाप्तेषु मुनयश्च जितेंद्रियाः ।। ५९ ।।\nइन्द्रादिदेवताश्चैव सिद्धचारणकिन्नराः ।।\nअन्ये च देवनिवहा गंधमादनपर्वते ।। 3.1.14.६० ।।\nतां यज्ञभूमिमाश्रित्य स्वयं रुद्रेण सेविताम् ।।\nनिरंतरमवर्तंत विदित्वा तस्य वैभवम् ।। ६१ ।।\nयथाविधि ततो यज्ञान्समाप्य बहुदक्षिणान् ।।\nसत्यलोकमगाद्ब्रह्मा शिवाल्लब्धमनोरथः ।। ६२ ।।"
  },
  {
    "text": "28a\nतदाप्रभृति देवाश्च मुनयश्च द्विजोत्तमाः ।।\nब्रह्मकुण्डं समासाद्य चक्रुर्यागान्विधानतः ।। ६३ ।।\nतस्मादियक्षवो मर्त्याः कुर्युर्यज्ञानिहैव हि ।। ६४ ।।\nमनुजदेवमुनीश्वरवंदितं सकलसंसृतिनाशकरं द्विजाः ।।\nजलजसंभवकुण्डमिदं शुभं सकल पापहरं सकलार्थदम् ।। ६५ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये ब्रह्मकुण्डप्रशंसायां ब्रह्मशापविमोक्षणवर्णनंनाम चतुर्दशोऽध्यायः ।। १४ ।।"
  }
]
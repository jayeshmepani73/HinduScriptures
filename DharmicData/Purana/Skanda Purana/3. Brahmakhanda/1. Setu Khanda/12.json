[
  {
    "text": "।। श्रीसूत उवाच ।। ।।\nसीताकुण्डे महापुण्ये नरः स्नात्वा द्विजोत्तमाः ।।\nततस्तु मंगलं तीर्थमभिगच्छेत्समाहितः ।। १ ।।\nसन्निधत्ते सदा यत्र कमला विष्णुवल्लभा ।।\nअलक्ष्मीपरिहाराय यस्मिन्सरसि वै सुराः ।। २ ।।\nशतक्रतुमुखाः सर्वे समागच्छंति नित्यशः ।।\nतदेतत्तीर्थमुद्दिश्य ऋषयो लोकपावनम् ।। ३ ।।\nइतिहासं प्रवक्ष्यामि पुण्यं पापविनाशनम् ।।\nपुरा मनोजवो नाम राजा सोमकुलोद्भवः ।। ४ ।।\nपालयामास धर्मेण धरां सागरमेखलाम् ।।\nअयष्ट स सुरान्यज्ञै र्ब्राह्मणानन्नसंचयैः ।। ५ ।।\nतर्पयामास कव्येन प्रत्यब्दं पितृदेवताः ।।\nत्रयीमध्यैष्ट सततमपाठीच्छास्त्रमर्थवत् । ६ ।।\nव्यजेष्ट शत्रून्वीर्येण प्राणं सीदीशकेशवौ ।।\nअरंस्त नीतिशास्त्रेषु तथापाठीन्महामनून् ।।७।।\nएवं स धर्मतो राजा पालयामास मेदिनीम् ।।\nरक्षतस्तस्य राज्ञोऽभूद्राज्यं निहत कंटकम् ।। ८ ।।\nअहंकारोऽभवत्तस्य पुत्रसंपद्विनाशनः ।।\nअहंकारो भवेद्यत्र तत्र लोभो मदस्तथा ।।९।।\nकामः क्रोधश्च हिंसा च तथाऽसूया विमोहिनी ।।\nभवंत्येतानि विप्रेंद्राः संपदां नाशहेतवः ।। 3.1.12.१० ।।\nएतानि यत्र विद्यंते पुरुषे स विनश्यति ।।\nक्षणेन पुत्रपौत्रैश्च सार्द्धं चाखिलसंपदा ।। ।। ११ ।।\nबभूव तस्यासूया च जनविद्वेषिणी सदा ।।\nअसूयाकुलचित्तस्य वृथाहंकारिणस्तथा ।। १२ ।।\nलुब्धस्य कामदुष्टस्य मतिरेवं बभूव ह ।।\nविप्रग्रामे करादानं करिष्यामीति निश्चितः ।। १३ ।।\nअकरोच्च तथा राजा निश्चित्य मनसा तदा ।।\nधनं धान्यं च विप्राणां जहार किल लोभतः ।। ।। १४ ।।\nशिवविष्ण्वादिदेवानां वित्तान्यादत्त रागतः ।।\nशिवविष्ण्वादिदेवानां विप्राणां च महात्मनाम् ।। १५ ।।\nक्षेत्राण्यपजहारायमहंकार विमूढधीः ।।\nएवमन्याययुक्तस्य देवद्विजविरोधिनः ।। १६ ।।\nदुष्कर्मपरिपाकेन क्रूरेण द्विजपुंगवाः ।।\nपुरं रुरोध बलवान्परदेशाधिपो रिपुः ।। १७ ।।\nगोलभोनाम विप्रेंद्राश्चतुरंगबलैर्युतः ।।\nषण्मासं युद्धमभवद्गोलभेन दुरात्मनः ।। १९ ।।\nमनोजवस्य नृपतेरहंकाररतात्मनः ।।\nततः स गोलभेनाजौ जितो राज्यात्परिच्युतः ।। १९ ।।\nवनं सपुत्रदारः सन्प्रपेदे स मनोजवः ।।\nगोलभः पालयन्नास्ते मनोजवपुरे चिरम् ।।3.1.12.२०।।\nचतुरंगबलोपेतस्तमुद्वास्य रणे बली ।।\nमनोजवोपि विप्रेंद्राः शोचन्स्त्रीपुत्रसंयुतः ।। २१ ।।\nक्षुत्क्षामः प्रस्खलञ्छश्वत्प्रविवेश महावनम् ।।\nझिल्लिकागणसंघुष्टं व्याघ्रश्वापद भीषणम् ।। २२ ।।\nव्याप्तद्विरदचीत्कारं वराहमहिषाकुलम् ।।\nतस्मिन्वने महाघोरे क्षुधया परिपीडितः ।। २३ ।।\nअयाचतान्नं पितरं मनोजवसुतः शिशुः ।।\nअंब मेन्नं प्रयच्छ त्वं क्षुधा मां बाधते भृशम् ।।२४ ।।\nएवं स्वजननीं चापि प्रार्थयामास बालकः ।।\nतन्मातापितरौ तत्र श्रुत्वा पुत्रस्य भाषितम् ।। २५ ।।\nशोकाभिभूतौ सहसा मोहं समुपजग्मतुः ।।\nभार्यामथाब्रवीद्राजा सुमित्रानाम नामतः ।। २६ ।।\nमुह्यमानश्च स मुहुः शुष्ककंठौष्ठतालुकः ।।\nसुमित्रे किं करिष्यामि कुत्र यास्यामि का गतिः ।। २७ ।।\nमरिष्यत्यचिरादेष सुतो मे क्षुधयार्दितः ।।\nकिमर्थं ससृजे वेधा दुर्भाग्यं मां वृथा प्रिये ।। २८ ।।\nको वा मोचयिता दुःखमेतद्दुष्कर्मजं मम ।।\nन पूजितो मया शंभुर्हरिर्वा पूर्वजन्मसु ।। २९ ।।\nतथान्या देवताः सूर्यविभावसुमुखाः प्रिये ।।\nतेन पापेन चाद्याहमस्मिञ्जन्मनि शोभने ।। 3.1.12.३० ।।\nअहंकाराभिभूतोऽस्मि विप्रक्षेत्राण्यपाहरम् ।।\nशिवविष्ण्वादिदेवानां वित्तं चापहृतं मया ।। ३१ ।।\nएवं दुष्कर्मबाहुल्याद्गोलभेन पराजितः ।।\nवनं यातोस्मि विजनं त्वया सह सुतेन च ।। ३२ ।।\nनिरन्नो निर्धनो दुःखी क्षुधितो ऽहं पिपासितः ।।\nकथमन्नं प्रदास्यामि क्षुधिताय सुताय मे ।। ३३ ।।\nन मयान्नानि दत्तानि ब्राह्मणेभ्यः शुचिस्मिते ।।\nन मया पूजितः शंभुर्विष्णुर्वा देवतांतरम् ।। ३४ ।।\nतेन पापेन मे त्वद्य दुःखमेतत्समागतम् ।।\nन मयाग्नौ हुतं पूर्वं न तीर्थमपि सेवितम् ।। ३५ ।।\nमातृश्राद्धं पितृश्राद्धं मृताह दिवसे तयोः।।\nनैकोद्दिष्टविधानेन पार्वणेनापि वै प्रिये ।।३६।।\nकृतं न हि मया भद्रे भूरिभोजनमेव वा ।।\nतेन पापेन मे त्वद्य दुःखमेतत्समागतम् ।। ।। ३७ ।।\nचैत्रमासे प्रिये चित्रानक्षत्रे पानकं मया ।।\nपनसानां फलं स्वादु कदलीफलमेव वा ।। ३८ ।।\nतथा छत्रं सदंडं च रम्यं पादुकयोर्द्वयम् ।।\nतांबूलानि च पुष्पाणि चंदनं चानुलेपनम् ।। ३९ ।।\nन दत्तं वेदविद्भ्यस्तु चित्रगुप्तस्य तुष्टये ।।\nतेन पापेन मे त्वद्य दुःखमेतत्समागतम् ।। 3.1.12.४० ।।\nनाश्वत्थश्चूतवृक्षो वा न्यग्रोधस्तिंतिणी तथा ।।\nपिचुमंदः कपित्थो वा तथैवामलकीतरुः ।। ४१ ।।\nनारिकेलतरुर्वापि स्थापितोऽध्वगशांतये ।।\nतेन पापेन मे त्वद्य दुःखमेतत्समागतम्।। ४२ ।।\nसम्मार्जनं च न कृतं शिवविष्ण्वालये मया ।।\nन खानितं तटाकं च न कूपोपि ह्रदोऽपिवा ।। ।। ४३ ।।\nन रोपितं पुष्पवनं तथैव तुलसीवनम् ।।\nशिवविष्ण्वालयौ वापि निर्मितो न मया प्रिये ।। ४४ ।।\nतेन पापेन मे त्वद्य दुःखमेतत्समागतम् ।।\nन मया पैतृके मासि पितॄनुद्दिश्य शोभने ।।\nमहालयं कृतं श्राद्धमष्टकाश्राद्धमेव वा ।। ४५ ।।\nनित्यश्राद्धं तथा काम्यं श्राद्धं नैमित्तिकं प्रिये ।।\nन कृताः क्रतवश्चापि विधिवद्भूरिदक्षिणाः ।। ४६ ।।\nमासोपवासो न कृतः एकादश्यामुपोषणम् ।।\nधनुर्मासेप्युषःकाले शंभुविष्ण्वादिदेवताः ।। ४७ ।।\nसंपूज्य विधिवद्भद्रे नैवेद्यं न कृतं मया ।।\nतेन पापेन मे त्वद्य दुःखमेतत्समा गतम् ।। ४८।।\nहरिशंकरयोर्नाम्नां कीर्तनं न मया कृतम् ।।\nउद्धूलनं त्रिपुण्ड्रं च जाबालोक्तैश्च सप्तभिः ।। ४९ ।।\nन धृतं भस्मना भद्रे रुद्राक्षं न धृतं मया ।।\nजपश्च रुद्रसूक्तानां पंचाक्षरजपस्तथा ।। 3.1.12.५० ।।\nतथा पुरुषसूक्तस्य जपोऽप्यष्टाक्षरस्य च ।।\nनैवकारि मया भद्रे नैवान्यो धर्मसंचयः ।। ५१ ।।\nतेन पापेन मे त्वद्य दुःखमेतत्समागतम् ।।\nएवं स विलपन्राजा भार्यामाभाष्य खिन्नधीः ।। ५२ ।।\nमूर्च्छामुपाययौ विप्राः पपात च धरातले ।।\nसुमित्रा पतितं दृष्ट्वा भार्या सा पतिमंगना ।। ५३ ।।\nआलिंग्य विललापाथ सपुत्रा भृशदुःखिता ।।\nमम नाथ महाराज सोमान्वयधुरंधर ।। ५४ ।।\nमां विहाय क्व यातोऽसि सपुत्रां विजने वने ।।\nअनाथां त्वामनुगतां सिंहत्रस्तां मृगीमिव ।। ५५ ।।\nमृतोऽसि यदि राजेंद्र तर्हि त्वामहमप्यरम् ।।\nअनुव्रजामि विधवा न स्थास्ये क्षणमप्युत।। ५६ ।।\nपितरं पश्य पतितं चन्द्रकांत सुत क्षितौ ।।\nइत्युक्तश्चंद्रकांतोऽपि सुतो राज्ञः क्षुधार्दितः ।। ५७ ।।\nपितरं परिरभ्याथ निःशब्दं प्ररुरोद सः ।।\nएतस्मिन्नंतरे विप्रा जटावल्कलसंवृतः ।। ५८ ।।\nभस्मोद्धूलितसर्वांगस्त्रिपुण्ड्रांकितमस्तकः ।।\nरुद्राक्षमालाभरणः सितयज्ञोपवीतवान् ।। ५९ ।।\nपराशरोनाम मुनिराजगाम यदृच्छया ।।\nतं शब्दमभिलक्ष्यासौ साधुसज्जनसंमतः ।। 3.1.12.६० ।।\nततः सुमित्रा तं दृष्ट्वा पराशरमुपागतम् ।।\nववंदे चरणौ तस्य सपुत्रा सा पतिव्रता ।। ६१ ।।\nततः पराशरेणेयं सुमित्रा परिसांत्विता ।।\nआश्वासिता च मुनिना मा शोचस्वेति भामिनि ।।\nततः सुमित्रां पप्रच्छ शक्तिपुत्रो महामुनिः ।। ६२ ।।\n।। पराशर उवाच ।।\nका त्वं सुश्रोणि कश्चासौ यश्चायं पतितोऽग्रतः ।। ६३ ।।\nअयं शिशुश्च कस्ते स्याद्वद तत्त्वेन मे शुभे ।।\nपृष्टैवं मुनिना साध्वी तमुवाच महामुनिम् ।। ६४ ।।\n।। सुमित्रोवाच ।। ।।\nपतिर्ममायमस्याहं भार्या वै मुनिसत्तम ।।\nआवाभ्यां जनितश्चायं चंद्रकांताभिधः सुतः ।। ६५ ।।\nअयं मनोजवो नाम राजा सोमकुलोद्भवः ।।\nविक्रमाढ्यस्य तनयः शौर्ये विष्णुसमो बली ।। ६६ ।।\nसुमित्रा नाम तस्याहं भार्या पतिमनुव्रता ।।\nयुद्धे विनिर्जितो राजा गोलभेन मनोजवः ।। ६७ ।।\nराज्याद्भ्रष्टो निरालंबो मया पुत्रेण चान्वितः ।।\nवनं विवेश ब्रह्मर्षे क्रूरसत्त्वभयानकम् ।।६८।।\nक्षुधया पीडितः पुत्रो ह्यावामन्नमयाचत ।।\nनिरन्नो विधुरो राजा दृष्ट्वा पुत्रं क्षुधार्दितम् ।। ६९ ।।\nशोकाकुलमना ब्रह्मन्मूर्च्छितः पतितो भुवि ।।\nइति तद्वचनं श्रुत्वा शोकपर्याकुलाक्षरम् ।। 3.1.12.७० ।।\nशक्तिपुत्रो मुनिः प्राह सुमित्रां तां पतिव्रताम् ।।\nमनोजवस्य नृपतेर्भार्यामग्निशिखोपमाम् ।। ।। ७१ ।।\n।। पराशर उवाच ।। ।।\nमनोजवस्य भार्ये ते मा भीर्भूयात्कथंचन ।।\nयुष्माकमशुभं सत्यमचिरान्नाशमेष्यति ।। ७२ ।।\nमूर्च्छां विहाय ते भद्रे क्षणादुत्थास्यते पतिः ।।\nततः पराशरो विप्रः पाणिना तं नराधिपम् ।। ७३ ।।\nपस्पर्श मंत्रं प्रजपन्ध्यात्वा देवं त्रियंबकम् ।।\nततो मनोजवो राजा करस्पृष्टो महामुनेः ।। ७४ ।।\nउत्थितः सहसा तत्र त्यक्त्वा मूर्च्छां तमोमयीम् ।।\nततः पराशरमुनिं प्रणम्य जगतीपतिः ।।\nउवाच परमप्रीतः प्रांजलिर्विप्रसत्तमम् ।। ७५ ।।\n।। मनोजव उवाच ।। ।।\nपराशरमुने त्वद्य त्वत्पादाब्जनिषेवणात् ।। ७६ ।।\nमूर्च्छा मे विगता सद्यः पातकं चैव नाशितम् ।।\nत्वद्दर्शनमपुण्यानां नैव सिध्येत्कदाचन ।। ७७ ।।\nरक्ष मां करुणादृष्ट्या च्यावितं शत्रुभिः पुरात् ।।\nइत्युक्तः स मुनिः प्राह राजानं तं मनोजवम् ।। ७८ ।।\n।। पराशर उवाच ।। ।।\nउपायं ते प्रवक्ष्यामि राजञ्च्छत्रुजयाय वै ।।\nरामसेतौ महापुण्ये गंधमादनपर्वते ।। ७९ ।। ।\nविद्यते मंगलं तीर्थं सर्वैश्वर्यप्रदायकम् ।।\nसर्वलोकोपकाराय तस्मिन्सरसि राघवः ।। 3.1.12.८० ।।\nसन्निधत्ते सदा लक्ष्म्या सीतया राजसत्तम ।।\nसपुत्रभार्यस्त्वं तत्र गत्वा स्नात्वा सभक्तिकम् ।। ८१ ।।\nक्षेत्रश्राद्धादिकं चापि तत्तीरे कुरु भूपते ।।\nएवं कृते त्वया राजन्नलक्ष्मीः क्लेशकारिणी ।। ९२ ।।\nवैभवात्तस्य तीर्थस्य नाशं यास्यत्यसंशयम् ।।\nमंगलानि च सर्वाणि प्राप्स्यसे न चिरान्नृप ।। ८३ ।।\nविजित्य शत्रूंश्च रणे पुनर्भूमिं प्रपत्स्यसे ।।\nअतस्त्वं भार्यया सार्द्धं पुत्रेण च मनोजव ।। ८४ ।।\nगच्छ मंगलतीर्थं तद्गन्धमादनपर्वते ।।\nअहमप्यागमिष्यामि तवानुग्रहकाम्यया ।। ८५ ।।\nपराशरस्त्वेवमुक्त्वा राजमुख्यैस्त्रिभिः सह ।।\nप्रायात्सेतुं समुद्दिश्य स्नातुं मंगलतीर्थके ।। ८६ ।।\nराजादिभिः सह मुनिर्विलंघ्य विविधं वनम् ।।\nवनप्रदेशदेशांश्च दस्युग्रामाननेकशः  ।। ८७ ।।\nप्रययौ मंगलं तीर्थं गन्धमादनपर्वते ।।\nतत्र संकल्प्य विधिवत्सस्नौ स मुनिपुंगवः ।। ८८ ।।\nतानपि स्नापयामास राजादीन्विधिपूर्वकम् ।।\nतत्र श्राद्धं च भूपालश्चकार पितृतृप्तये ।। ८९ ।।\nतत्र मासत्रयं सस्नौ राजा पत्नीसुतस्तथा ।।\nततः पराशरमुनिः सस्नौ नियमपूर्वकम् ।।। ।। 3.1.12.९० ।।\nएवं मासत्रयं सस्नौ तैः साकं मुनिपुंगवः ।।\nमंगलाख्ये महापुण्ये सर्वामंगलनाशने ।। ९१ ।।\nततः पराशरमुनिः सर्वानर्थविनाशनम् ।।\nरामस्यैकाक्षरं मंत्रं तदंते समुपादिशत् ।। ९२ ।।\nचत्वारिंशद्दिनं तत्र मंत्रमेकाक्षरं नृपः ।।\nतत्र तीर्थे जजापासौ मुन्युक्तेनैव वर्त्मना ।। ९३ ।।\nएवमभ्यसतस्तस्य मंत्रमेकाक्षरं द्विजाः ।।\nमुनिप्रसादात्पुरतो धनुः प्रादुरभूद्दृढम् ।। ९४ ।।\nअक्षयाविषुधी चापि खड्गौ च कनकत्सरू ।।\nएकं चर्म गदा चैका तथैको मुसलोत्तमः ।। ९५ ।।\nएकः शंखो महानादो वाजियुक्तो रथस्तथा ।।\nससारथिः पताका च तीर्थादुत्तस्थुरग्रतः ।। ९६ ।। ।\nकवचं कांचनमयं वैश्वानरसमप्रभम् ।।\nप्रादुर्बभूव तत्तीर्थात्प्रसादेन मुनेस्तथा ।। ९७ ।।\nहारकेयूरमुकुटकटकादिविभूषणम्।।\nतीर्थानां प्रवरात्तस्मादुत्थितं नृपतेः पुरः ।। ९८ ।।\nदिव्यांबरसहस्रं च तीर्थात्प्रादुरभूत्तदा ।।\nमाला च वैजयंत्याख्या स्वर्णपंकजशोभिता ।। ९९ ।।\nएतत्सर्वं समालोक्य मुनयेऽसौ न्यवेदयत् ।।\nततः पराशरमुनिर्जलमादाय तीर्थतः ।। 3.1.12.१०० ।।\nअभ्यषिंचन्नरपतिं मंत्रपूतेनवारिणा ।।\nततोऽभिषिक्तो नृपतिर्मुनिना परिशोभितः ।। १०१ ।।\nसन्नद्धः कवची खड्गी चापबाणधरो युवा ।।\nहारकेयूरमुकुटकटकादिविभूषितः ।। १०२ ।।\nदिव्यांबरधरश्चापि वाजियुक्त रथस्थितः ।।\nशुशुभेऽतीव नृपतिर्मध्याह्न इव भास्करः ।। १०३ ।।\nतस्मै नृपतये तत्र ब्रह्माद्यस्त्रं महामुनिः ।।\nसांगं च सरहस्यं च सोत्सर्गं सोप संहृति ।। १०४ ।।\nउपादिशच्छक्तिपुत्रः सुमित्राजानये तदा ।।\nमनोजवोऽथ मुनिना ह्याशीर्वादपुरःसरम् ।। १०५ ।।\nप्रेरितो रथमास्थाय प्रणम्य मुनिपुंगवम् ।।\nप्रदक्षिणीकृत्य तदाभ्यनुज्ञातो महर्षिणा ।। १०६ ।।\nसार्द्धं पत्न्या च पुत्रेण प्रययौ विजयाय सः ।।\nस गत्वा स्वपुरं राजा प्रदध्मौ जलजं तदा ।। १०७ ।।\nततः शंखरवं श्रुत्वा गोलभस्तु ससैनिकः ।।\nयुद्धाय निर्ययौ तूर्णं मनोजवनृपेण सः ।। १०८ ।।\nदिनत्रयं रणं जज्ञे गोलभेन नृपस्य वै ।।\nततश्चतुर्थे दिवसे गोलभं तु ससैनिकम् ।। १०९ ।।\nमनोजवो नृपो युद्धे ब्रह्मास्त्रेण व्यनाशयत् ।।\nततः सपुत्र भार्योऽयं पुरं प्राप्य निजं नृपः ।। 3.1.12.११० ।।\nपालयन्पृथिवीं सर्वां बुभुजे भार्यया सह ।।\nतदाप्रभृति राजासौ नाहंकारं चकार वै ।। १११ ।।\nअसूयादींस्तथा दोषान्वर्जयामास भूपतिः ।।\nअहिंसानिरतो दांतः सदा धर्मपरोऽभवत् ।। ११२ ।।\nसहस्रं वत्सरानेवं ररक्ष स महीपतिः ।।\nततो विरक्तो राजेन्द्रः पुत्रे राज्यं निधाय तु ।। ११३ ।।\nजगाम मंगलं तीर्थं गन्धमादनपर्वते ।।\nतपश्चचार तत्रासौ ध्यायन्हृदि सदाशिवम् ।। ११४ ।।।\nततोऽचिरेण कालेन त्यक्त्वा देहं मनोजवः ।।\nशिवलोकं ययौ राजा तस्य तीर्थस्य वैभवात् ।। ११५ ।।\nतस्य भार्या सुमित्रापि तस्यालिंग्य तनुं तदा ।।\nअन्वारूढा चितां विप्राः प्राप तल्लोकमेव सा ।। ११६ ।।\n।। श्रीसूत उवाच ।। ।।\nएवं प्रभावं तत्तीर्थं श्रीमन्मंगलनामकम् ।।\nमनोजवो नृपो यत्र स्नात्वा तीर्थे महत्तरे ।। ११७ ।।\nशत्रून्विजित्य देहांते शिवलोकं ययौ स्त्रिया ।।\nतस्मात्सर्वप्रयत्नेन सेव्यं मंगलतीर्थकम् ।। ११८।।\nतीर्थमेतदतिशोभनं शिवं भुक्तिमुक्तिफलदं नृणां सदा ।।\nपापराशितृणतूलपावकं सेवत द्विजवरा विमुक्तये ।। ११९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये मंगलतीर्थप्रशंसायां मनोजवालक्ष्मीविनाशवर्णनंनाम द्वादशोऽध्यायः ।। १२ ।।"
  }
]
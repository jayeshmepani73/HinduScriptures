[
  {
    "text": "।। श्रीसूत उवाच ।। ।।\nअग्नितीर्थाभिधे तीर्थे सर्वपातकनाशने ।।\nस्नानं कृत्वा विशुद्धात्मा चक्रतीर्थं ततो व्रजेत् ।। १ ।।\nयंयं कामं समुद्दिश्य चक्रतीर्थे द्विजोत्तमाः ।।\nस्नानं समाचरेन्मर्त्यस्तंतं कामं समश्नुते ।। २ ।।\nपुराहिर्बुध्न्यनामा तु महर्षिः संशित व्रतः ।।\nसुदर्शनमुपास्तास्मिंस्तपस्वी गंधमादने ।। ३ ।।\nतपस्यंतं मुनिं तत्र राक्षसा घोररूपिणः ।।\nअबाधंत सदा विप्रास्तपोविघ्नैकतत्पराः ।। ।। ४ ।।\nसुदर्शनं तदागत्य भक्तरक्षणवांछया ।।\nयातुधानान्बाधमानान्न्यवधीर्लीलया पुरा ।। ५ ।।\nतदाप्रभृति तच्चक्रं भक्तप्रार्थनया द्विजाः ।।\nअहिर्बुध्न्यकृते तीर्थे सन्निधानं सदाऽकरोत् ।। ६ ।।\nतदाप्रभृति तत्तीर्थं चक्रतीर्थमितीर्यते ।।\nसुदर्शनप्रसादेन तत्र तीर्थे निमज्जनात् ।। ७ ।।\nरक्षःपिशाचा दिकृता पीडा नास्त्येव कर्हिचित् ।।\nस्नात्वास्मिन्पावने तीर्थे छिन्नपाणिः पुरा रविः ।।\nस हिरण्यमयौ पाणी लब्धवांस्तीर्थवैभवात् ।। ८ ।। ।।\n।। ऋषय ऊचुः ।। ।।\nछिन्नपाणिः कथमभूदादित्यः सूतनंदन ।।\nयथा च लब्धवान्पाणी सौवर्णौ तद्वदस्व नः ।। ९ ।।\n।। श्रीसूत उवाच ।।\nइंद्रादयः सुराः पूर्वं संततं दैत्यपीडिताः ।। 3.1.23.१० ।।\nकिं कुर्म इति संचित्य संभूय सममंत्रयन् ।।\nबृहस्पतिं पुरस्कृत्य मंत्रयित्वा चिरं सुराः ।। ११ ।।\nतुरासाहं पुरोधाय धाम स्वायंभुवं ययुः ।।\nते ब्रह्माणं समासाद्य दृष्ट्वा स्तुत्वा च भक्तितः ।। १२ ।।\nततो व्यजिज्ञपस्तस्मै स्वेषामागमकारणम् ।। ।।\n।। सुरा ऊचुः ।। ।।\nभगवन्भारतीनाथ दैत्या ह्यस्मान्बलोत्कटाः ।। १३ ।।\nबाधंते सततं देव तत्र ब्रूहि प्रतिक्रियाम् ।।\nइत्युक्तः स सुरैर्ब्रह्मा तानाह कृपया वचः ।। १४ ।।\n।। ब्रह्मोवाच ।। ।।\nमा भैष्ट यूयं विबुधास्तत्रोपायं ब्रवीम्यहम् ।।\nमाहेश्वरं महायज्ञमसुराणां विनाशनम् ।। ।। १५ ।।\nप्रारभध्वं सुरा यूयं मुनिभिस्तत्त्वदर्शिभिः ।।\nअयं च दैवतैः सर्वैर्विधिलोभं विना कृतः ।। १६ ।।\nमाहेश्वरो महायज्ञः क्रियतां गंधमादने ।।\nयदि ह्यन्यत्र तं यज्ञं कुर्युस्तद्विबुधर्षभाः ।। १७ ।।\nयज्ञविघ्नं तदा कुर्युर्दुरात्मानः सुरद्विषः ।।\nक्रियते यद्ययं यज्ञो गंधमादनपर्वते ।। १८ ।।\nसुदर्शनप्रसादेन नैव विघ्नो भवेत्तदा ।।\nअहिर्बुध्न्याभिधानस्य महर्षेर्गंधमादने ।। १९ ।।\nअनुग्रहाय तत्तीर्थे सन्निधत्ते सुदर्शनम् ।।\nअतः कुरुध्वं भो यूयं तं यज्ञं गंधमादने ।। 3.1.23.२० ।।\nनातिदूरे चक्रतीर्थादसुराणां विनाशकम् ।।\nततस्ते ब्रह्मवचसा सहसा गंधमादनम्।। २१ ।।\nबृहस्पतिं पुरस्कृत्य जग्मुर्यज्ञचिकीर्षया।।\nते प्रणम्य महात्मानमहिर्बुध्न्यं मुनीश्वरम् ।।२२।।\nअकल्पयन्यज्ञवाटन्नातिदूरे तदाश्रमात् ।।\nयज्ञकर्मसु निष्णातैः सहितास्ते तपोधनैः ।। २३ ।।\nइष्टिमारेभिरे देवा असुराणां विनाशिनीम् ।।\nतस्मिन्कर्मणि होतासीत्स्वयमेव बृहस्पतिः ।। २४ ।।\nबभूव मैत्रावरुणो जयंतः पाकशासनिः ।।\nअच्छावाको बभूवात्र वसूनामष्टमो वसुः ।। २५ ।।\nग्रावस्तुदभवत्तत्र शक्तिपुत्रः पराशरः ।।\nअष्टावक्रो महातेजा अध्वर्युधुरमूढवान्।।  ।। २६ ।।\nतत्र प्रतिप्रस्थाताभूद्विश्वामित्रो महामुनिः ।।\n<a class=\"external text\" href=\"http://puranastudy.freevar.com/pur_index16/neshta.htm\" rel=\"nofollow\">नेष्टा </a>बभूव वरुण उन्नेता च धनेश्वरः ।। २७ ।।\nब्रह्मा बभूव सविता यज्ञस्यार्धधुरं वहन् ।।\nबभूव ब्राह्मणाच्छंसी वसिष्ठो ब्रह्मणोत्तमः ।। २८ ।।\nआग्नीध्रोऽभूच्छुनःशेपः पोता जातश्च पावकः ।।\nउद्गाता वायुरभवत्प्रस्तोता च परेतराट् ।। ।। २९ ।।\nप्रतिहर्ता तु तत्रासीदगस्त्यः कुंभसंभवः ।।\nसुब्रह्मण्यो मधुच्छंदा विश्वामित्रात्मजो महान्।। 3.1.23.३० ।।\nयजमानः स्वयमभूद्देवराजः पुरंदरः।।\nउपद्रष्टा बभूवात्र व्यासपुत्रः शुको मुनिः ।। ३१ ।।\nततस्ते ऋत्विजः सर्वे देवराजं पुरंदरम् ।।\nविधिवद्दीक्षयांचक्रुस्तत्र माहेश्वरे क्रतौ ।।३२।।\nप्रावर्तत महायज्ञ एवं वै गंधमादने ।।\nसुदर्शनप्रभावेन दुःसहेनातिपीडिताः ।। ३३ ।।\nनाविंदन्नसुरास्तत्र रंध्रं यज्ञे प्रवर्तिते ।।\nएवन्निरंतरायोऽसौ प्रावर्तत महा क्रतुः ।। ३४ ।।\nभक्षयंश्च हरिस्तत्र जज्वाल हुतवाहनः ।।\nविधिवत्कर्मजालानि कृत्वाध्वर्युरसंभ्रमात् ।। ३५ ।।\nमंत्रपूतं पुरोडाशं जुहवामास पावके ।।\nहुतशेषं पुरोडाशं विभज्याध्वर्युरादरात् ।। ३६ ।।\nऋत्विग्भ्यो होतृमुख्येभ्यः प्रददौ पापनाशनम् ।।\nसवित्रे ब्रह्मणे चैकमत्युग्रतरतेजसम् ।। ।। ३७ ।।\nददौ तत्र पुरोडाशभागं प्राशित्रनामकम् ।।\nप्रतिजग्राह पाणिभ्यां प्राशित्रं सविता तदा ।। ३८ ।।\nसवित्रा स्पृष्टमात्रं सत्तत्प्राशित्रं दुरासदम् ।।\nतस्य पाणी प्रचिच्छेद पश्यतां सर्वऋत्विजाम् ।। ३९ ।।\nततः संछिन्नपाणिः स प्राशित्रेणोग्रतेजसा ।।\nकिमेतदिति संत्रस्तो विषण्णवदनोऽभवत् ।। 3.1.23.४० ।।\nसविता ऋत्विजः सर्वान्समाहूयेदमब्रवीत् ।।\nसवितोवाच ।।\nपुरोडाशस्य भागोऽयं मम प्राशित्रनामकः ।। ४१ ।।\nदत्तश्चिच्छेद मत्पाणी मिषत्स्वेव भवत्स्वपि ।।\nअतो भवंतः संभूय सर्व एव हि ऋत्विजः ।। ४२ ।।\nकल्पयंतामिमौ पाणी नोचेद्यज्ञं निहन्म्यमुम् ।।\nसवितुर्वाक्यमाकर्ण्य ते सर्वे समचिंतयन् ।। ४३ ।।\nतत्र मध्ये मुनींद्राणां देवानां चैव सर्वशः ।।\nअष्टावक्रो महातेजा ऋत्विजस्तानभाषत ।। ४४ ।।\n।। अष्टावक्र उवाच ।। ।।\nशृणुध्वमृत्विजः सर्वे मम वाक्यं समाहिताः ।।\nमयि जीवति विप्रेंद्रा विरिंचानां शतं गतम् ।। ४५ ।।\nजायंते च म्रियंते च चतुराननकोटयः ।।\nपश्यन्नेव च तान्सर्वानहं प्राणानधारयम् ।। ४६ ।।\nतत्र लोकेश्वराभिख्ये वर्तमाने प्रजापतौ ।।\nविप्रो हरिहरोनाम निवसञ्छयामलापुरे ।। ४७ ।।\nव्याधेनारण्यवासेन केल्यर्थं लक्ष्यवेधिना ।।\nछिन्नपादोऽभवद्बाणैर्लक्ष्य मध्यं समागतः ।। ४८ ।।\nस गंधमादनं प्राप्य मुनिभिः प्रेरितस्तदा ।।\nस्नात्वा च मुनितीर्थेऽस्मिन्प्राप्तवांश्चरणौ पुरा ।। ४९ ।।\nतदा पुण्यमिदं तीर्थं मुनितीर्थमितीरितम् ।।\nइदानीं चक्रतीर्थाख्यं चक्रनाम त्वविंदत ।। 3.1.23.५० ।।\nतदत्र क्रियतां स्नानं प्राशित्रच्छिन्नपाणिना ।।\nमुनितीर्थे सवित्रापि युष्माकं यदि रोचते ।। ५१ ।।\nऋत्विजः कथितास्त्वेवमष्टावक्रमहर्षिणा ।।\nसवितारमभाषंत सर्व एव प्रहर्षिताः ।। ५२ ।।\nसवितः स्नाहि तीर्थेऽ स्मिंस्तव पाणी भविष्यतः ।।\nअष्टावक्रो यथा प्राह तथा कुरु समाहितः ।। ५३ ।।\nततः स सविता गत्वा चक्रतीर्थं महत्तरम् ।।\nसस्नौ पाण्योरवाप्त्यर्थमिष्टदायिनि तत्र सः ।। ५४ ।।\nउत्तिष्ठन्नेव स तदा तत्र स्नात्वा सभक्तिकम् ।।\nयुक्तो हिरण्मयाभ्यां तु पाणिभ्यां समदृश्यत ।। ५५ ।।\nहिरण्यपाणिं तं दृष्ट्वा जहृषुः सर्वऋत्विजः ।।\nततः समाप्य तं यज्ञं दैत्यसंघान्विजित्य च ।। ५६ ।।\nइंद्रादयः सुराः सर्वे सुखिताः स्वर्गमाययुः ।।\nतस्मादेतत्समागत्य तीर्थं सर्वैश्च मानवैः ।। ५७ ।।\nसेवनीयं प्रयत्नेन स्वस्वाभीष्टस्य सिद्धये ।।\nअंधैश्च कुणिभिर्मूकैर्बधिरैः कुब्जकैरपि ।। ५८ ।।।\nखंजैः पंगुभिरप्येतदंगहीनैस्तथापरैः ।।\nसंछिन्नपाणिचरणैः संछिन्नान्यांगसंचयैः ।। ५९ ।।\nमनुष्यैश्च तथान्यैश्च विकलांगस्य पूर्तये ।।\nसेवनीयमिदं तीर्थं सर्वाभीष्टप्रदायकम् ।। 3.1.23.६० ।।\nएवं वः कथितं विप्राश्चक्रतीर्थस्य वैभवम् ।।\nयत्र स्नात्वा पुरा छिन्नौ पाणी प्राप प्रभाकरः ।। ६१ ।।\nयः पठेदिममध्यायं शृणुयाद्वा समाहितः ।।\nअंगानि विकलान्यस्य पूर्णानि स्युर्न संशयः ।। ६२ ।।\nमोक्षकामस्य मर्त्यस्य मुक्तिः स्यान्नात्र संशयः ।। ६३ ।।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चक्रतीर्थप्रशंसायामादित्यहिरण्मयपाण्यवाप्तिवर्णनंनाम त्रयोविंशोऽध्यायः ।। २३ ।। ।। छ ।।"
  }
]
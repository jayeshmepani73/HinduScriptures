[
  {
    "text": "।। श्रीसूत उवाच ।। ।।\nभोभोस्तपोधनाः सर्वे नैमिषारण्यवासिनः ।।\nयावद्रामधनुष्कोटिचक्रतीर्थमुखानि वः ।। १ ।।\nचतुर्विंशतितीर्थानि कथितानि मयाधुना ।।\nइतोऽन्यदद्भुतं यूयं किं भूयः श्रोतुमिच्छथ ।। २ ।।\n।। मुनय ऊचुः ।। ।।\nक्षीरकुंडस्य माहात्म्यं श्रोतुमिच्छामहे मुने ।।\nयत्समीपे त्वया चक्रतीर्थमित्युदितं पुरा ।। ३ ।।\nक्षीरकुंडं च तत्कुत्र कीदृशं तस्य वैभवम् ।।\nक्षीरकुण्डमिति ख्यातिः कथं वास्य समागता ।। ४ ।।\nएतन्नः श्रद्दधानानां विस्तराद्वक्तुमर्हसि ।।\n।। श्रीसूत उवाच ।। ।।\nब्रवीमि मुनयः सर्वे शृणुध्वं सुसमाहिताः ।। ५ ।।\nदेवीपुरान्महापुण्यात्प्रतीच्यां दिश्यदूरतः ।।\nफुल्लग्राममिति ख्यातं स्थानमस्ति महत्तरम् ।। ६ ।।\nयत आरभ्य रामेण सेतुबन्धो महार्णवे ।।\nतद्धि पुण्यतमं क्षेत्रं फुल्लग्रामाभिधं पुरम् ।। ७ ।।\nक्षीरकुण्डं तु तत्रैव महापातकनाशनम् ।।\nदर्शनात्स्पर्शनाद्ध्यानात्कीर्तनाच्चापि मोक्षदम् ।। ८ ।।\nतस्य तीर्थस्य पुण्यस्य क्षीरकुण्डमिति प्रथाम् ।।\nभवतां सादरं वक्ष्ये शृणुध्वं श्रद्धया सह ।। ९ ।।\nपुरा हि मुद्गलोनाम मुनिर्वेदोक्तमार्गकृत् ।।\nदक्षिणांबुनिधेस्तीरे फुल्लग्रामेतिपावने ।। 3.1.37.१० ।।\nनारायणप्रीतिकरम करोद्यज्ञमुत्तमम् ।।\nतस्य विष्णुः प्रसन्नात्मा यागेन परितोषितः ।। ११ ।।\nप्रादुर्बभूव पुरतो यज्ञवाटे द्विजोत्तमाः ।।\nतं दृष्ट्वा मुद्गलो विष्णुं लक्ष्मीशोभितविग्रहम् ।। १२ ।।\nकालमेघतनुं कांत्या पीतांबरविराजितम् ।।\nविनतानंदनारूढं कौस्तुभालंकृतोरसम् ।। १३ ।।\nशंखचक्रगदापद्मराजद्बाहुचतु ष्टयम् ।।\nभक्त्या परवशो दृष्ट्वा पुलकांकुरमंडितः ।।\nमुद्गलः परितुष्टाव शब्दैः श्रोत्रसुखावहैः ।। १४ ।।\n।। मुद्गल उवाच ।। ।।\nप्रथमं जगतः स्रष्ट्रे पालकाय ततः परम् ।। १५ ।।\nसंहर्त्रे च ततः पश्चान्नमो नारायणाय ते ।।\nनमः शफररूपाय कमठाय चिदात्मने ।। १६ ।।\nनमो वराहवपुषे नमः पंचास्यरूपिणे ।।\nवामनाय नमस्तुभ्यं जमदग्निसुताय ते ।। १७ ।।\nराघवाय नमस्तुभ्यं बलभद्राय ते नमः ।।\nकृष्णाय कल्कये तुभ्यं नमो विज्ञानरूपिणे ।। १८ ।।\nरक्ष मां करुणासिंधो नारायण जगत्पते ।।\nनिर्लज्जं कृपणं क्रूरं पिशुनं दांभिकं कृशम् ।। १९ ।।\nपरदारपरद्रव्यपरक्षेत्रैकलो लुपम् ।।\nअसूयाविष्टमनसं मां रक्ष कृपया हरे ।। 3.1.37.२० ।।\nइति स्तुतो हरिः साक्षान्मुद्गलेन द्विजोत्तमाः ।।\nतमाह मुद्गलमुनिं मेघगंभीरया गिरा ।। २१\n।। श्रीहरिरुवाच ।। ।।\nप्रीतोऽस्म्यनेन स्तोत्रेण मुद्गल क्रतुना च ते ।।\nप्रत्यक्षेण हविर्भोक्तुमहं ते क्रतुमागतः ।। २२ ।।\nइत्युक्तो हरिणा तत्र मुद्गलस्तुष्टमानसः ।।\nउवाचाधोक्षजं विप्रो भक्त्या परमया युतः ।। २३ ।।\n।। मुद्गल उवाच ।। ।।\nकृतार्थोऽस्मि हृषीकेश पत्नी मे धन्यतां ययौ ।।\nअद्य मे सफलं जन्म ह्यद्य मे सफलं तपः ।। २४ ।।\nअदय मे सफलो वंशो ह्यद्य मे सफलाः सुताः ।।\nआश्रमः सफलोऽद्यैव सर्वं सफलमद्य मे ।। २५ ।।\nयद्भवान्यज्ञवाटं मे हविर्भोक्तुमिहागतः ।।\nयोगिनो योगनिरता हृदये मृगयंति यम् ।। २६ ।।\nतमद्य साक्षात्त्वां पश्ये सफ लोऽयं मम क्रतुः ।।\nइतीरयित्वा तं विष्णुमर्चयित्वाऽऽसनादिभिः ।।२७।।\nचंदनैः कुसुमैरन्यैर्दत्त्वा चार्घ्यं स विष्णवे ।।\nप्रददौ विष्णवे प्रीत्या पुरो डाशादिकं हविः ।। २८ ।।\nस्वयमेव समादाय पाणिना लोकभावनः ।।\nहविस्तद्बुभुजे विष्णुर्मुद्गलेन समर्पितम् ।। २९ ।।\nतस्मिन्हविषि भुक्ते तु विष्णुना प्रभविष्णुना ।।\nसाग्नयस्त्रिदशाः सर्वे तृप्ताः समभवन्द्विजाः ।।3.1.37.३०।।\nऋत्विजो यजमानश्च तत्रत्या ब्राह्मणास्तथा ।।\nयत्किंचित्प्राणिलोकेऽ स्मिंश्चरं वा यदि वाऽचरम् ।।३१।।\nसर्वमेव जगत्तृप्तं भुक्ते हविषि विष्णुना ।।\nततो हरिः प्रसन्नात्मा मुद्गलं प्रत्यभाषत ।।३२।।\nप्रीतोऽहं वरदोऽस्म्येष वरं वरय सुव्रत ।।\nइत्युक्ते केशवेनाथ महर्षिस्तमभाषत ।। ३३ ।।\n।। मुद्गल उवाच ।। ।।\nयत्त्वया मे हविर्भुक्तं यागे प्रत्यक्षरूपिणा ।।\nअनेनैव कृतार्थोऽस्मि किमस्मादधिकं वरम् ।। ३४ ।।\nतथापि भगवन्विष्णो त्वयि मे निश्चला सदा ।।\nभक्तिर्निष्कपटा भूयादिदं मे प्रथमं वरम् ।। ३५ ।।\nमाधवाहं प्रतिदिनं सायंप्रातरिहाग्नये ।।\nत्वद्रूपाय तव प्रीत्यै सुरभेः पयसा हरे ।। ३६ ।।\nहोतुमिच्छामि वरद तन्मे देहि वरांतरम् ।।\nपयसा नित्यहोमो हि द्विकालं श्रुतिचोदितः ।। ३७ ।।\nन मे सुरभयः संति तापसस्याधनस्य च ।।\nइत्युक्ते मुद्गलेनाथ देवो नारायणो हरिः ।। ३८ ।।\nआहूय विश्वकर्माणं त्वष्टारममृताशिनम् ।।\nएकं सरः कारयित्वा शिल्पिना तेन शोभनम् ।। ३९ ।।\nस्फटिकादि शिलाभेदैस्तेनासौ विश्वकर्मणा ।।\nसमीचकार च पुनस्तत्प्राकाराद्यलंकृतम् ।।\nतत आहूय भगवान्सुरभिं वाक्यमब्रवीत् ।। 3.1.37.४०\n।। श्रीहरिरुवाच ।।\nमुद्गलो मम भक्तोऽयं सुरभे प्रत्यहं मुदा ।। ४१ ।।\nमत्प्रीत्यर्थं पयोहोमं कर्तुमिच्छति सांप्रतम् ।।\nमत्प्रीत्यर्थमितो देवि त्वमतो मत्प्रचोदिता ।। ।। ४२ ।।\nसायंप्रातरिहागत्य प्रत्यहं सुरभे शुभे ।।\nपयसा त्वत्प्रसूतेन सर एतत्प्रपूरय ।। ४३ ।।\nतेनासौ पयसा नित्यं सायंप्रातश्च होष्यति ।।\nओमित्युक्त्वाथ सुरभिरेवं नारयणेरिता ।। ४४ ।।\nअथ नारायणो  देवो मुद्गलं प्रत्यभाषत ।।\nसुरभेः पयसा नित्यमस्मिन्सरसि तिष्ठता ।। ।। ४५ ।।\nसायंप्रातः प्रतिदिनं मत्प्रीत्यर्थमिहाग्नये ।।\nजुहुधि त्वं महाभाग तेन प्रीणाम्यहं तव ।। ४६ ।।\nमत्प्रीत्या तेऽखिला सिद्धिर्भविष्यति च मुद्गल ।।\nइदं क्षीरसरोनाम तीर्थं ख्यातं भविष्यति ।। ४७ ।।\nअस्मिन्क्षीरसरस्तीर्थे स्नातानां पंचपातकम् ।।\nअन्यान्यपि च पापानि नाशं यास्यंति तत्क्षणात् ।। ४८ ।।\nमुद्गल त्वं च मां याहि देहांते मुक्तबंधनः ।।\nइत्युक्त्वा भगवान्विष्णुस्तं समालिंग्य मुद्गलम् ।। ४९ ।।\nनमस्कृतश्च तेनायं तत्रैवांतरधीयत ।।\nमुद्गलोऽपि गते विष्णावनेकशतवत्सरम् ।। 3.1.37.५० ।।\nसुरभेः पयसा जुह्वन्नग्नये हरितुष्टये ।।\nउवास प्रयतो नित्यं फुल्ल ग्रामे विमुक्तिदे ।।\nदेहांते मुक्तिमगमद्विष्णुसायुज्यरूपिणीम् ।। ५१ ।।\n।। श्रीसूत उवाच ।।\nएवमेतद्द्विजवरा युष्माकं कथितं मया ।। ५२ ।।\nयथा क्षीरसरो नाम तीर्थस्यास्य पुराऽभवत् ।।\nइदं क्षीरसरः पुण्यं सर्वलोकेषु विश्रुतम् ।। ५३ ।।\nकाश्यपस्य मुनेः पत्नी कद्रूर्यत्र द्विजोत्तमाः ।।\nस्नात्वा स्वभर्तृवाक्येन नोदिता नियमान्विता ।। ५४ ।।\nछलेन मुमुचे सद्यः सपत्नीजयदोषतः ।।\nअतोऽत्र तीर्थे ये स्नांति मानवाः शुदमानसाः ।। ५५ ।।\nतेषां विमुक्तबंधानां मुक्तानां पुण्यकर्मिणाम् ।।\nकिं यागैः किमु वा वेदैः किं वा तीर्थनिषेवणैः ।। ५६ ।।\nजपैर्वा नियमैर्वापि क्षीर कुंडविलोकिनाम् ।।\nक्षीरकुंडस्य वातेन स्पृष्टदेहो नरो द्विजाः ।। ५७ ।।\nब्रह्मलोकमनुप्राप्य तत्रैव परिमुच्यते ।।\nनिमग्नाः क्षीरकुंडेऽस्मिन्नवमत्यापि भास्करिम् ।।५८।।\nतस्य मूर्द्धनि तिष्ठेयुर्ज्वलतः पावकोपमाः ।।\nमग्नानां क्षीरकुंडेस्मिञ्छीता वैतरणी नदी। ।।५९।।\nसर्वाणि नरकाण्यद्धा व्यर्थानि च भवंति हि ।।\nकामधेनुसमे तस्मिन्क्षीरकुंडे स्थितेप्यहो ।। 3.1.37.६० ।।\nयोन्यत्र भ्रमते स्नातुं स नरो विप्रसत्तमाः ।।\nगोक्षीरे विद्यमानेऽपि ह्यर्कक्षीराय गच्छति ।। ६१ ।।\nस्नातानां क्षीरकुंडेऽस्मिन्नालभ्यं किंचिदस्ति हि ।।\nकरप्राप्तैव मुक्तिः स्यात्किमन्यैर्बहुभाषणैः ।। ६२ ।।\nब्रवीमि भुजमुद्धत्य सत्यंसत्यं ब्रवीमि वः ।।\nयः पठेदिममध्यायं शृणुयाद्वा समाहितः ।।\nस क्षीरकुंडस्नानस्य लभते फलमुत्तमम् ।। ६३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये क्षीरकुंडप्रशंसायां क्षीरकुंडस्वरूपकथनं नाम सप्तत्रिंशोऽध्यायः ।। ३७ ।।"
  }
]
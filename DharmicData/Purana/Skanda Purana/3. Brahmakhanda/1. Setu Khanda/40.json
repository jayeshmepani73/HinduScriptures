[
  {
    "text": "। श्रीसूत उवाच ।। ।।\nअथातः संप्रवक्ष्यामि मुनयो लोकपावनम् ।।\nगायत्र्या च सरस्वत्या माहात्म्यं मुक्तिदं नृणाम् ।। १ ।।\nशृण्वतां पठतां चैव महापातकनाशनम् ।।\nमहापुण्यप्रदं पुंसा नरकक्लेशनाशनम् ।। २ ।।\nगायत्र्यां च सरस्वत्यां ये स्नांति मनुजा मुदा ।।\nन तेषां गर्भवासः स्यात्किं तु मुक्तिर्भवेद्ध्रुवम् ।। ३ ।।\nसरस्वत्याश्च गायत्र्या गन्धमादनपर्वते ।।\nब्रह्मपत्न्योः सन्निधानात्तन्नाम्ना कथिते इमे ।। ४ ।।\n।। ऋषय ऊचुः ।। ।।\nगायत्र्याश्च सरस्वत्या गन्धमादनपर्वते ।।\nकिमर्थं संनिधानं वै सूताभूत्तद्वदस्व नः ।। ५ ।। ।।\n।। सूत उवाच ।। ।।\nप्रजापतिः पुरा विप्राः स्वां वै दुहितरं मुदा ।।\nवाङ्नाम्नीं कामुको भूत्वा स्पृहयामास मोहनः ।। ६ ।।\nअथ प्रजापतेः पुत्री स्वस्मिन्वै तस्य कामिताम्।।\nविलोक्य लज्जिता भूत्वा रोहिद्रूप दधार सा ।। ७ ।।\nब्रह्मापि हरिणो भूत्वा तया रन्तुमनास्तदा ।।\nगच्छतीमनुयातिस्म हरिणीरूपधारिणीम् ।। ८ ।।\nतं दृष्ट्वा देवताः सर्वाः पुत्रीगमनसादरम् ।।\nकरोत्यकार्यं ब्रह्मायं पुत्रीगमनलक्षणम् ।। ९ ।।\nइति निन्दंति तं विप्राः स्रष्टारं जगतां पतिम् ।।\nनिषिद्धकृत्यनिरतं तं दृष्ट्वा परमेष्ठिनम्।। 3.1.40.१० ।।\nहरः पिनाकमादाय व्याधरूपधरः प्रभुः ।।\nआकर्णपूर्ण कृष्टेन पिनाकधनुषा शरम् ।। ११ ।।\nसंयोज्य वेधसं तेन विव्याध निशितेन सः ।।\nत्रिपुरांतक बाणेन विद्धोऽसौ न्यपतद्भुवि ।। १२ ।।\nतस्य देहादथोत्थाय महज्ज्योतिर्महाप्रभम् ।।\nआकाशे मृगशीर्षाख्यं नक्षत्रमभवत्तदा ।। १३ ।।\nआर्द्रानक्षत्ररूपी सन्हरोऽप्यनुजगाम तम् ।।\nपीडयन्मृगशीर्षाख्यं नक्षत्रं ब्रह्मरूपिणम् ।। १४ ।।\nअधुनापि मृगव्याधरूपेण त्रिपुरांतकः ।।\nअंबरे दृश्यते स्पष्टं मृगशीर्षांतिके द्विजाः ।। १५ ।।\nएवं विनिहते तस्मिञ्च्छंभुना परमेष्ठिनि ।।\nअनंतरं तु गायत्रीसरस्वत्यौ शुचार्पिते ।। १६ ।।\nभर्तृहीने मुनिश्रेष्ठा भर्तृजीवनकांक्षया ।।\nकिं करिष्यावहे ह्यावामित्यन्योयं विचार्य तु ।। १७ ।।\nस्वपतिप्राणसिद्ध्यर्थं गायत्री च सरस्वती ।।\nसर्वोत्कृष्टं शिवस्थानं गन्धमादनपर्वतम् ।। १८ ।।\nसर्वाभीष्टप्रदं पुंसां तपः कर्तुं समुद्यते ।।\nजग्मतुर्नियमोपेतं तपः कर्तुं शिवं प्रति ।। १९ ।।\nस्नानार्थमात्मनो विप्रा गायत्री च सरस्वती ।।\nतीर्थद्वयं स्वनाम्ना वै चक्रतुः पापनाशनम् ।। 3.1.40.२० ।।\nतत्र त्रिषवणस्नानं प्रत्यहं चक्रतुर्मुदा ।।\nबहुकालमनाहारे कामक्रोधादिवर्जिते ।। २१ ।।\nअत्युग्रनियमो पेते शिवध्यानपरायणे ।।\nपंचाक्षरमहामन्त्रजपैकनियते शुभे ।। २२ ।।\nस्वपतेर्जीवनार्थं वै गायत्री च सरस्वती ।।\nमहादेवं समुद्दिश्य तप एवं प्रचक्रतुः ।। २३ ।।\nतयोरथ तपस्तुष्टो महादेवो महेश्वरः ।।\nसन्निधत्ते महामूर्तिस्तपसां फलदित्सया ।। २४ ।।\nततः सन्निहितं शंभुं पार्वतीरमणं शिवम् ।।\nगणेशकार्त्तिकेयाभ्यां पार्श्वयोः परिसेवितम ।। २५ ।।\nदृष्ट्वा संतुष्टचित्ते ते गायत्री च सरस्वती ।।\nस्तोत्रैस्तुष्टुवतुः स्तुत्यं महादेवं घृणा निधिम् ।। २६ ।। ।।\nगायत्रीसरस्वत्यावूचतुः ।। ।।\nनमो दुर्वारसंसारध्वांतध्वंसैकहेतवे ।।\nज्वलज्ज्वालावलीभीमकालकूटविषादिने ।। २७ ।।\nजगन्मोहन पंचास्त्रदेहनाथैकहेतवे ।।\nजगदंतकरक्रूर यमांतक नमोऽस्तु ते ।। २८ ।।\nगंगातरंगसंपृक्तजटामण्डलधारिणे ।।\nनमस्तेस्तु विरूपाक्ष बाल शीतांशुधारिणे ।। २९ ।।\nपिनाकभीमटंकारत्रासितत्रिपुरौकसे ।।\nनमस्ते विविधाकारजगत्स्रष्टृशिरश्छिदे ।। 3.1.40.३० ।।\nशांतामलकृपादृष्टिसंरक्षितमृ कण्डुज ।।\nनमस्ते गिरिजानाथ रक्षावां शरणागते ।। ३१ ।।\nमहादेव जगन्नाथ त्रिपुरांतक शंकर ।।\nवामदेव महादेव रक्षावां शरणागते ।। ३२ ।।।\nइति ताभ्यां स्तुतः शम्भुर्देवदेवो महेश्वरः ।।\nअब्रवीत्प्रीतिसंयुक्तो गायत्रीं च सरस्वतीम् ।। ३३ ।।\n।। महादेव उवाच ।। ।।\nभोः सरस्वति गायत्रि प्रीतोऽस्मि युवयोरहम् ।।\nवरं वरयतं मत्तो यद्वा मनसि वर्तते ।। ३४ ।।\nइत्युक्ते ते तु गायत्रीसरस्वत्यौ हरेण वै ।।\nअब्रूतां पार्वतीकांतं महादेवं घृणानिधिम् ।। ३५ ।।\n।। गायत्रीसरस्वत्यावूचतुः ।। ।।\nभगन्नावयोर्देव भर्त्तारं चतुराननम् ।।\nसप्राणं कुरु सर्वेश कृपया करुणाकर ।। ३६ ।।\nत्वमावयोः पिता देव तवाप्यावां सुते उभे ।।\nरक्षावां पतिदानेन तस्मात्त्वं त्रिपुरांतक ।। ३७ ।।\nस एवं प्रार्थितः शम्भुस्ताभ्यां ब्राह्मणपुंगवाः ।।\nएवमस्त्विति संप्रोच्य गायत्रीं च सरस्वतीम् ।। ३८ ।।\nतदेव वेधसः कायं शिरसा योक्तुमुत्सुकः ।।\nतत्रैव वेधसः कायं शिरोभिः सहसुव्रताः ।। ३९ ।।\nभूतैरानाययामास नंदिभृंगिमुखैस्तदा ।।\nशिरांसि तान्यनेकानि कायेन सह शंकरः ।। 3.1.40.४० ।।\nक्षणात्संधारयामास वाणीगायत्रिसंनिधौ ।।\nसंधितोऽथ हरेणासौ चतुर्वक्त्रो जगत्पतिः ।। ४१ ।।\nउत्तस्थौ तत्क्षणादेव सुप्तोत्थित इव द्विजाः ।।\nततः प्रजापतिर्दृष्ट्वा शंकरं शशिभूषणम् ।।\nतुष्टाव वाग्भिरग्र्याभिर्भार्याभ्यां च समन्वितः ।। ४२ ।।\n।। ब्रह्मोवाच ।। ।।\nनमस्ते देवदेवेश करुणाकर शंकर ।। ४३ ।।\nपाहि मां करुणासिंधो निषिद्धाचरणात्प्रभो ।।\nमम त्वत्कृपया शंभो निषिद्धाचरणे क्वचित् ।। ४४ ।।\nमा प्रवृत्तिर्भवेद्भूयो रक्ष मां त्वं तथा सदा ।।\nतथैवास्त्विति संप्राह ब्रह्माणं गिरिजापतिः ।। ४५ ।।\nइतः परं प्रमादं त्वं मा कुरुष्व विधे पुनः ।।\nउत्पथं प्रतिपन्नानां पुंसां शास्तास्मि सर्वदा ।। ४६ ।।\nएवमुक्त्वा चतुर्वक्त्रं महादेवो द्विजोत्तमाः ।।\nसरस्वतीं च गायत्रीं प्रोवाच प्रीणयन्गिरा ।। ४७ ।। ।।\n।। महादेव उवाच ।। ।।\nयुवयोर्मत्प्रसादेन हे गायत्रि सरस्वति ।।\nअयं भर्ता समायातः सप्राणश्चतुराननः ।। ४८ ।।\nसहानेन ब्रह्मलोकं यातं मा भूद्विलंबता ।।\nयुवयोः संनिधानेन सदा कुंडद्वयेऽत्र वै ।। ४९ ।।\nभविष्यति नृणां मुक्तिः स्नानात्सायुज्यरूपिणी ।।\nयुष्मन्नाम्ना च गायत्रीसर स्वत्याविति द्वयम् ।। 3.1.40.५० ।।\nइदं तीर्थं सर्वलोके ख्यातिं यास्यति शाश्वतीम् ।।\nसर्वेषामपि तीर्थानामिदं तीर्थद्वयं सदा ।। ५१ ।।\nशुद्धिप्रदं तथा भूयान्महापातकनाशनम् ।।\nमहाशांतिकरं पुंसां सर्वाभीष्टप्रदायकम् ।। ५२ ।।\nमम प्रसादजननं विष्णुप्रीतिकरं तथा ।।\nएतत्तीर्थद्वयसमं न भूतं न भविष्यति ।। ५३ ।।\nअत्र स्नानाद्धि सर्वेषां सर्वाभीष्टं भविष्यति ।।\nइदं कुंडद्वयं लोके भवतीभ्यां कृतं महत् ।। ५४ ।।\nयुष्मन्नाम्ना प्रसिद्धं च भविष्यति विमुक्तिदम् ।।\nगायत्र्युपास्तिरहिता वेदाभ्यासविवर्जिताः ।। ५५ ।।\nऔपासनविहीनाश्च पंचयज्ञविवर्जिताः ।।\nयुष्मत्कुंडद्वये स्नानात्तत्त त्फलमवाप्नुयुः ।। ५६ ।।\nअन्ये च ये पातकिनो नित्यानुष्ठानवर्जिताः ।।\nस्नात्वा कुंडद्वये तत्र शुद्धाः स्युर्द्विजसत्तमाः ।। ५७।।\nसरस्वतीं च गाय त्रीमेवमुक्त्वा महेश्वरः ।।\nक्षणादंतरधात्तत्र सर्वेषामेव पश्यताम् ।। ५८ ।।\nपतिं लब्ध्वाऽथ गायत्रीसरस्वत्यौ मुदान्विते ।।\nतेन साकं ब्रह्मलोकं जग्म तुर्द्विजसत्तमाः ।। ५९ ।।\n।। श्रीसूत उवाच ।। ।।\nएवं वः कथितं विप्रा गंधमादनपर्वते ।।\nसंनिधानं सरस्वत्या गायत्र्याश्च सहेतुकम् ।। 3.1.40.६० ।।\nयः शृणोतीममध्यायं पठते वा सभक्तिकम् ।।\nएतत्तीर्थद्वयस्नानफलमाप्नोत्यसंशयः ।। ६१ ।।\nइति श्रीस्कांदे महापुराण एकाशीतिसाहस्र्यां संहि तायां तृतीये ब्रह्मखण्डे सेतुमाहात्म्ये गायत्रीसरस्वतीतीर्थप्रशंसायां गंधमादने गायत्रीसरस्वतीसन्निधानकथनं नाम चत्वारिंशोऽध्यायः ।। ४० ।। ।।"
  }
]
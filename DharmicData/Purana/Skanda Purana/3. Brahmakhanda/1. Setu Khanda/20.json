[
  {
    "text": "।। श्रीसूत उवाच ।। ।।\nलक्ष्मणस्य महातीर्थे ब्रह्महत्याविनाशने ।।\nस्नात्वा स्वचित्तशुद्ध्यर्थं जटातीर्थं ततो व्रजेत् ।। १ ।।\nजन्ममृत्युजराक्रांतसंसारातुरचेतसाम् ।।\nअज्ञाननाशकं नास्ति जटातीर्थादृते द्विजाः ।। २ ।।\nलोके मुमुक्षवः केचिच्चित्तशुद्धिमभीप्सवः ।।\nवाचा पठंति वेदांतांस्तूष्णीन्नानुभवंति ते ।। ३ ।।\nपूर्वपक्षमहाग्राहे सिद्धांतझषसंकुले ।।\nवेदांताब्धाविहाज्ञानं मुह्यंति पतिता द्विजाः ।। ४ ।।\nप्रथमं चित्तशुद्ध्यर्थं वेदांतान्संपठंति ये ।।\nविवदंते पठित्वा ते कलहं च वितन्वते ।। ५ ।।\nचित्तशुद्धिर्न वेदांताद्बहुव्यामोहकारणात् ।।\nततो वयं न वेदांतान्मुनींद्रा बहु मन्महे ।। ६ ।।\nचित्तशुद्धिं यदीच्छध्वं लघूपायेन तापसाः ।।\nउद्घोषयामि सर्वेषां जटातीर्थं निषेवत ।। ७ ।।\nपुरा सर्वोपकारार्थं तीर्थमज्ञाननाशनम् ।।\nएतद्विनिर्मितं साक्षाच्छम्भुना गन्धमादने ।। ८ ।।\nनिहते रावणे विप्रा जटां रामस्तु धार्मिकः ।।\nक्षालयामास यत्तोये तज्जटातीर्थमुच्यते ।। ९ ।।\nवर्षाणां षष्टिसाहस्रं जाह्नवीजलमज्जनम् ।।\nगोदावर्यां सकृत्स्नानं सिंहस्थे च बृहस्पतौ ।। 3.1.20.१० ।।\nतावत्सहस्रस्नानानि सिंहं देवगुरौ गते ।।\nगोमत्यां लभ्यते वर्षैस्तज्जटातीर्थदर्शनात् ।। ११ ।।\nजटातीर्थे मनुष्याणां स्नातानां द्विजपुंगवाः ।।\nअन्तःकरणशुद्धिः स्यात्ततोऽज्ञानं विनश्यति ।। १२ ।।\nअज्ञाननाशे ज्ञानं स्यात्ततो मुक्तिमवाप्स्यसि ।।\nअखण्डसच्चिदानंदसंपूर्णः स्यात्ततः परम् ।। १३ ।।\nअत्राप्युदाहरंतीममितिहासं पुरातनम् ।।\nपितुः पुत्रस्य संवादं व्यासस्य च शुकस्य च ।। १४ ।।\nपुरा मुनिवरं कृष्णं भावि तात्मानमच्युतम् ।।\nपारंपर्यविशेषज्ञं सर्वशास्त्रार्थकोविदम् ।।\nप्रणम्य शिरसा व्यासं शुकः पप्रच्छ वै द्विजाः ।। १५ ।।\n।। श्रीशुक उवाच ।। ।।\nभगवंस्तात सर्वज्ञ ब्रूहि गुह्यमनुत्तमम् ।। १६ ।।\nअन्तःकरणशुद्धिः स्यात्तथाज्ञानविनाशनम् ।।\nज्ञानोदयश्च येन स्यादंते मुक्तिश्च शाश्वती ।। १७ ।।\nतमुपायं वदस्वाद्य स्नेहान्मम महामुने ।।\nवेदांताश्चेतिहासाश्च पुराणादीनि कृत्स्नशः ।। १८ ।।\nअधीतानि मया त्वत्तः शोधयंति न मानसम् ।।\nअतो मे चित्तशुद्धिः स्याद्यथा तात तथा वद ।। १९ ।।\nइति पृष्टस्तदा व्यासः शुकेन मुनिसत्तमाः ।।\nरहस्यं कथयामास येनाविद्या विन श्यति ।। 3.1.20.२० ।।\n।। व्यास उवाच ।। ।।\nशुक वक्ष्यामि ते गुह्यमविद्याग्रन्थिभेदनम् ।।\nबुद्धिशुद्धिप्रदं पुंसां जन्मादिभयनाशनम् ।। २१ ।।\nरामसेतौ महापुण्यं गन्धमादनपर्वते ।।\nविद्यते पापसंहारि जटातीर्थमिति श्रुतम् ।। २२ ।।\nजटां स्वां शोधयामास यत्र रामो हरिः स्वयम् ।।\nरामो दाशरथिः श्रीमांस्तीर्थाय च वरं ददौ ।। २३ ।।\nस्नाति येऽत्र समागत्य जटातीर्थेऽतिपावने ।।\nअन्तःकरणशुद्धिश्च तेषां भूयादिति स्म सः ।। २४ ।।\nविना यज्ञं विना ज्ञानं विना जाप्यमुपोषणम् ।।\nस्नानमात्राज्जटातीर्थे बुद्धिशुद्धिर्भवेन्नृणाम् ।। २५ ।।\nसर्वदानसमं पुण्यं स्नानादत्र भविष्यति ।।\nदुर्गाण्यनेन तरति पुण्यलोकान्समश्नुते ।। २६ ।।\nमहत्त्वमश्नुते स्नानाज्जटातीर्थे शुभोदके ।।\nजटातीर्थं विना नान्यदंतःकरण शुद्धये ।। २७ ।।\nविद्यते नियमो वापि जपो वा नान्यदेवता ।।\nधन्यं यशस्यमायुष्यं सर्वलोकेषु विश्रुतम् ।। २८ ।।\nपवित्राणां पवित्रं च जटातीर्थं शुकाधुना ।।\nसर्वपापप्रशमनं मंगलानां च मंगलम् ।। २९ ।।\nभृगुर्वै वारुणिः पूर्वं वरुणं पितरं शुक ।।\nबुद्धिशुद्धिप्रदोपायमपृच्छत्पावनं शुभम् ।।\nप्रोवाच वरुणस्तस्मै बुद्धिशुद्धिप्रदं शुभम् ।। 3.1.20.३० ।।\n।। वरुण उवाच ।। ।।\nरामसेतौ भृगो पुण्ये गन्धमादनपर्वते ।। ३१ ।।\nEsoteric aspect of Jata\nTemple details at Jataa Teertha\nस्नानमात्राज्जटा तीर्थे बुद्धिशुद्धिर्भवेद्ध्रुवम् ।।\nस पितुर्वचनात्सद्यो भृगुर्वै वरुणात्मजः ।। ३२ ।।\nगत्वा स्नात्वा जटातीर्थे बुद्धिशुद्धिमवाप्तवान् ।।\nविनष्टाज्ञानसंतानस्तया शुद्ध्या तदा भृगुः ।। ३३ ।।\nउत्पन्नाद्वैतविज्ञानः स्वपितुर्वरुणादयम् ।।\nअखण्डसच्चिदानंदपूर्णाकारोऽभवच्छुक ।। ३४ ।।\nशंकरांशोऽपि दुर्वासा जटातीर्थेऽभिषेकतः ।।\nमनःशुद्धिमवाप्याशु ब्रह्मानंदमयोऽभवत् ।। ३५ ।।\nदत्तात्रेयोऽपि विष्ण्वंशस्तीर्थेऽस्मिन्नभिषेचनात् ।।\nशुद्धांतःकरणो भूत्वा ब्रह्माकारोऽभवच्छुक ।। ३६ ।।\nइच्छेदज्ञाननाशं यः स स्नायात्तु जटाभिधे ।।\nतीर्थे शुद्धतमे पुण्ये सर्वपापविनाशने ।। ३७ ।।\nजटातीर्थमतस्त्वं च शुक गच्छ महामते ।।\nमनःशुद्धिप्रदं तस्मिन्स्नानं च कुरु पुण्यदे ।। ३८ ।।\nपित्रैवमुक्तो व्यासेन शुकः पुत्रस्तदा द्विजाः ।।\nरामसेतुं महापुण्यं गन्धमादनपर्वतम् ।। ३९ ।।\nअगमत्स्नातुकामः सञ्जटातीर्थे विशुद्धिदे ।।\nस्नात्वा संकल्पपृर्वं च जटातीर्थे शुको मुनिः ।। 3.1.20.४० ।।\nमनःशुद्धिमनुप्राप्य तेन चाज्ञाननाशने ।।\nस्वस्वरूपं समापन्नः परमानंदरूपकम् ।। ४१ ।।\nये चाप्यन्ये मनःशुद्धिकामाः संति द्विजोत्तमाः ।।\nजटातीर्थे तु ते सर्वे स्नातुं भक्तिपुरःसरम ।। ४२ ।।\nअहो जना जटातीर्थे कामधेनुसमे शुभे ।।\nविद्यमानेऽपि किं तुच्छे रमंतेन्यत्र मोहिताः ।। ४३ ।।\nभुक्तिकामो लभेद्भुक्तिं मुक्तिकामस्तु तां लभेत् ।।\nस्नानमात्राज्जटातीर्थे सत्यमुक्तं मया द्विजाः ।। ४४ ।।\nवेदानुवच नात्पुण्याद्यज्ञाद्दानात्तपोव्रतात्।।\nउपवासाज्जपाद्योगान्मनःशुद्धिर्नृणां भवेत् ।। ४५ ।।\nविनाप्येतानि विप्रेंद्रा जटातीर्थेऽतिपावने ।।\nस्नानमात्रान्मनःशुद्धिर्ब्राह्मणानां ध्रुवं भवेत् ।। ४६ ।।\nजटातीर्थस्य माहात्म्यं मया वक्तुं न शक्यते ।।\nशंकरो वेत्ति तत्तीर्थं हरिर्वेत्ति विधिस्तथा ।। ४७ ।।\nजटातीर्थसमंतीर्थं न भूतं न भविष्यति।।\nजटातीर्थस्य तीरे यः क्षेत्रपिंडं समाचरेत्।।४८।।\nगयाश्राद्धसमंपुण्यंतस्य स्यान्नात्र संशयः।।\nजटातीर्थे नरः स्नात्वा न पापेन विलिप्यते।।\nदारिद्र्यं न समाप्नोति नेयाच्च नरकार्णवम्।।४९।।\nश्रीसूत उवाच।।\nएवं वः कथितं विप्रा जटातीर्थस्य वैभवम् ।। 3.1.20.५० ।।\nयत्र व्याससुतो योगी स्नात्वा पापविमोचने ।।\nअवाप्तवान्मनःशुद्धिमद्वैतज्ञानसाधनाम् ।। ५१ ।।\nयस्त्विमं पठतेऽध्यायं शृणुते वा समाहितः ।।\nस विधूयेह पापानि लभते वैष्णवं पदम् ।। ५२ ।।\nइति श्रीस्कान्दे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये जटातीर्थप्रशंसायां शुकचित्तशुद्धिवर्णनंनाम विंशोऽध्यायः ।। २० ।।"
  }
]
[
  {
    "text": "।। ऋषय ऊचुः ।। ।।\nकथं सूत महाभाग रामेणाक्लिष्टकर्मणा ।।\nसेतुर्बद्धो नदीनाथे ह्यगाधे वरुणालये ।।१।।\nसेतौ च कति तीर्थानि गंधमादनपर्वते ।।\nएतन्नः श्रद्दधानानां ब्रूहि पौराणिकोत्तम ।। २ ।।\n।। श्रीसूत उवाच ।। ।।\nरामेण हि यथासेतुर्निबद्धो वरुणालये ।।\nतदहं संप्रवक्ष्यामि युष्माकं मुनिपुंगवाः ।। ३ ।।\nआज्ञया हि पितू रामो न्यवसद्दंडकानने।।\nसीतालक्ष्मणसंयुक्तः पंचवट्यां समाहितः।। ४ ।।\nतस्मिन्निव सतस्तस्य राघवस्य महात्मनः ।।\nरावणेन हृता भार्या मारीचच्छद्मना द्विजाः ।।५ ।।\nमार्गमाणो वने भार्यां रामो दशरथात्मजः।।\nपंपातीरे जगा मासौ शोकमोहसमन्वितः ।।६।।\nदृष्टवान्वानरं तत्र कंचिद्दशरथात्मजः ।।\nवानरेणाथ पृष्टोऽयं को भवानिति राघवः ।। ७ ।।\nआदितः स्वस्य वृत्तांत्तं तस्मै प्रोवाच तत्त्वतः ।।\nअथ राघवसंपृष्टो वानरः को भवानिति ।। ८ ।।\nसोपि विज्ञापयामास राघवाय महात्मने ।।\nअहं सुग्रीवसचिवो हनूमा न्नाम वानरः ।। ९ ।।\nतेन च प्रेरितोऽभ्यागां युवाभ्यां सख्यमिच्छता ।।\nआगच्छतं तद्भद्रं वां सुग्रीवांतिकमाशु वै ।। 3.1.2.१० ।।\nतथास्त्विति स रामो पि तेन साकं मुनीश्वराः ।।\nसुग्रीवांतिकमागप्य सख्यं चक्रेऽग्निसाक्षिकम् ।। ११ ।।\nप्रतिजज्ञेऽथ रामोऽपि तस्मै वालिवधं प्रति ।।\nसुग्रीवश्चापि वै देह्याः पुनरानयनं द्विजाः ।। १२ ।।\nइत्येवं समयं कृत्वा विश्वास्य च परस्परम् ।।\nमुदा परमया युक्तौ नरेश्वरकपीश्वरौ ।।१३।।\nआसाते ब्राह्मणश्रेष्ठा ऋष्यमूकगिरौ तथा ।।\nसुग्रीवप्रत्ययार्थं च दुंदुभेः कायमाशु वै।। १४ ।।\nपादांगुष्ठेन चिक्षेप राघवो बहुयोजनम् ।।\nसप्तताला विनिर्भिन्ना राघवेण महात्मना ।। १५ ।।\nततः प्रीतमना वीरः सुग्रीवो राममब्रवीत् ।।\nइंद्रादिदेवताभ्योऽपि नास्ति राघव मे भयम्।। १६ ।।\nभवान्मित्रं मया लब्धो यस्मादति पराक्रमः ।।\nअहं लंकेश्वरं हत्वा भार्यामानयितास्मि ते ।। १७ ।।\nततः सुग्रीवसहितो रामचंद्रो महाबलः ।।\nसलक्ष्मणो ययौ तूर्णं किष्किंधां वालिपालिताम् ।। १८ ।।\nततो जगर्ज सुग्रीवो वाल्यागमनकांक्षया ।।\nअमृष्यमाणो वाली च गर्जितं स्वानुजस्य वै।। ।। १९ ।।\nअंतःपुराद्विनिष्क्रम्य युयुधेऽवरजेन सः ।।\nवालिमुष्टिप्रहारेण ताडितो भृशविह्वलः ।। 3.1.2.२० ।।\nसुग्रीवो निर्गतस्तूर्णं यत्र रामो महाबलः ।।\nततो रामो महाबाहुस्सुग्रीवस्य शिरोधरे ।। २१ ।।\nलतामाबध्य चिह्नं तु युद्धायाचोदयत्तदा ।।\nगर्जितेन समाहूय सुग्रीवो वालिनं पुनः ।। २२ ।।\nरामप्रेरणया तेन बाहुयुद्धमथाकरोत् ।।\nततो वालिनमाजघ्ने शरेणैकेन राघवः ।। २३ ।।\nहते वालिनि सुग्रीवः किष्किंधां प्रत्यपद्यत ।।\nततो वर्षास्वतीतासु सुग्रीवो वानराधिपः ।। २४ ।।\nसीतामानयितुं तूर्णं वानराणां महाचमूम् ।।\nसमादाय समागच्छदंतिकं नृपपुत्रयोः ।। २५ ।।\nप्रस्थापयामास कपीन्सीतान्वेषणकांक्षया ।।\nविदितायां तु वैदेह्या लंकायां वायुसूनुना ।। २६ ।।\nदत्ते चूडामणौ चापि राघवो हर्षशोकवान्।।\nसुग्रीवेणानुजेनापि वायुपुत्रेण धीमता ।। २७ ।।\nतथान्यैः कपिभिश्चैव जांबवन्नलमुख्यकैः ।।\nअन्वीयमानो रामोऽसौ मुहूर्तेऽभिजिति द्विजाः ।।२८।।\nविलंघ्य विविधा न्देशान्महेंद्रं पर्वतं ययौ ।।\nचक्रतीर्थं ततो गत्वा निवासमकरोत्तदा ।। २९ ।।\nतत्रैव तु स धर्मात्मा समागच्छद्विभीषणः ।।\nभ्राता वै राक्षसेंद्रस्य चतुर्भिः सचिवैः सह ।। 3.1.2.३० ।।\nप्रतिजग्राह रामस्तं स्वागतेन महात्मना ।।\nसुग्रीवस्य तु शंकाऽभूत्प्रणिधिः स्यादयं त्विति ।। ३१ ।।\nराघवस्तस्य चेष्टाभिः सम्यक्स्वचरितैर्हितैः ।।\nअदुष्टमेनं दृष्ट्वैव तत एनमपूजयत् ।। ३२ ।।\nसर्वराक्षसराज्ये तमभ्यषिंचद्विभीषणम् ।।\nचक्रे च मंत्रिप्रवरं सदृशं रविसूनुना ।। ३३ ।।\nचक्रतीर्थं समासाद्य निवसद्रघुनंदनः ।।\nचिंतयन्राघवः श्रीमान्सुग्रीवादीनभाषत ।। ३४ ।।\nमध्ये वानरमु ख्यानां प्राप्तकालमिदं वचः ।।\nउपायः को नु भवतामेतत्सागरलंघने ।। ३५ ।।\nइयं च महती सेना सागरश्चापि दुस्तरः ।।\nअंभोराशिरयं नीलश्चंचलोर्म्मिसमाकुलः ।। ३६ ।।\nउद्यन्मत्स्यो महानक्रशंखशुक्तिसमाकुलः ।।\nक्वचिदौर्वानलाक्रांतः फेनवानतिभीषणः ।। ।। ३७ ।।\nप्रकृष्टपवनाकृष्टनीलमेघसमन्वितः ।।\nप्रलयांभोधरारावः सारवाननिलोद्धतः ।। ३८ ।।\nकथं सागरमक्षोभ्यं तरामो वरुणा लयम् ।।\nसैन्यैः परिवृताः सर्वे वानराणां महौजसाम् ।। ३९ ।।\nउपायैरधिगच्छामो यथा नदनदीपतिम् ।।\nकथं तरामः सहसा ससैन्या वरुणालयम् ।। 3.1.2.४० ।।\nशतयोजनमायातं मनसापि दुरासदम् ।।\nअतो नु विघ्ना बहवः कथं प्राप्या च मैथिली ।। ४१ ।।\nकष्टात्कष्टतरं प्राप्ता वयमद्य निराश्रयाः ।।\nमहाजले महावाते समुद्रे हि निराश्रये ।। ४२ ।।\nउपायं कं विधास्यामस्तरणार्थं वनौकसाम् ।।\nराज्याद्भ्रष्टो वनं प्राप्तो हृता सीता मृतः पिता ।। ४३ ।।\nइतोऽपि दुःसहं दुःखं यत्सागरविलंघनम् ।।\nधिग्धिग्गर्जितमंभोधे धिगेतां वारिराशिताम् ।। ४४ ।।\nकथं तद्वचनं मिथ्या महर्षेः कुम्भजन्मनः ।।\nहत्वा त्वं रावणं पापं पवित्रे गंधमादने ।।\nपापोपशमनायाशु गच्छस्वेति यदीरितम् ।।४५।।\n।। श्रीसूत उवाच ।। ।।\nइति रामवचः श्रुत्वा सुग्रीवप्रमुखास्तदा ।। ४६ ।।\nऊचुः प्रांजलयः संर्मे राघवं तं महाबलम् ।।\nनौभिरेनं तरिष्यामः प्लवैश्च विविधैरिति ।। ४७ ।।\nमध्ये वानरकोटीनां तदोवाच विभीषणः ।।\nसमुद्रं राघवो राजा शरणं गन्तुमर्हति ।। ४८ ।।\nखनितः सागरैरेष समुद्रो वरुणालयः ।।\nकर्तुमर्हति रामस्य तज्ज्ञातेः कार्यमंबुधिः ।। ४९ ।।\nविभीषणेनैवमुक्तो राक्षसेन विपश्चिता ।।\nसांत्वयन्राघवः सर्वान्वानरानिदमब्रवीत् ।। 3.1.2.५० ।।\nशतयोजन विस्तारमशक्ताः सर्ववानराः ।।\nतर्तुं प्लवोडुपैरेनं समुद्रमतिभीषणम् ।। ५१ ।।\nनावो न संति सेनाया बह्व्या वानरपुंगवाः ।।\nवणिजामुपघातं च कथमस्मद्विधश्चरेत् ।। ५२ ।।\nविस्तीर्णं चैव नः सैन्यं हन्याच्छिद्रेषु वा परः ।।\nप्लवोडुपप्रतारोऽतो नैवात्र मम रोचते ।। ५३ ।।\nविभीषेणोक्तमे वेदं मोदते मम वानराः ।।\nअहं त्विमं जलनिधिमुपास्ये मार्गसिद्धये ।। ५४ ।।\nनो चेद्दर्शयिता मार्गं धक्ष्याम्येनमहं तदा ।।\nमहास्त्रैरप्रतिहतैरत्यग्निपवनोज्ज्वलैः ।। ५५ ।।\nइत्युक्त्वा सहसौमित्रिरुपस्पृश्याथ राघवः ।।\nप्रतिशिश्ये जलनिधिं विधिवत्कुशसंस्तरे ।। ५६ ।।\nतदा रामः कुशा स्तीर्णे तीरे नदनदीपतेः ।।\nसंविवेश महाबाहुर्वेद्यामिव हुताशनः ।। ५७ ।।\nशेषभोगनिभं बाहुमुपधाय रघूद्वहः ।।\nदक्षिणो दक्षिणं बाहुमुपास्ते मकरालयम् ।। ५८ ।।\nतस्य रामस्य सुप्तस्य कुशास्तीर्णे महीतले ।।\nनियमादप्रमत्तस्य निशास्तिस्रोऽतिचक्रमुः ।। ५९ ।।\nस त्रिरात्रोषितस्तत्र नयज्ञो धर्मतत्परः ।।\nउपास्तेस्म तदा रामः सागरं मार्गसिद्धये ।। 3.1.2.६० ।।\nन च दर्शयते मन्दस्तदा रामस्य सागरः ।।\nप्रयतेनापि रामेण यथार्हमपि पूजितः ।। ६१ ।।\nतथापि सागरो रामं न दर्शयति चात्मनः ।।\nसमुद्राय ततः क्रुद्धो रामो रक्तांतलोचनः ।। ६२ ।।\nसमीपवर्तिनं चेदं लक्ष्मणं प्रत्यभाषत ।।\nअद्य मद्बाणनिर्भिन्नैर्मकरैर्वरुणालयम् ।। ६३ ।।\nनिरुद्धतोयं सौमित्रे करिष्यामि क्षणादहम् ।।\nसशंखशुक्ताजालं हि समीनमकरं शनैः ।। ६४ ।।\nअद्य बाणैरमोघास्त्रैर्वारिधिं परिशोषये ।।\nक्षमया हि समायुक्तं मामयं मकरालयः ।। ६९ ।।\nअसमर्थं विजानाति धिक्क्षमामीदृशे जने ।।\nन दर्शयति साम्ना मे सागरो रूपमात्मनः ।। ६६ ।।\nचापमानय सौमित्रे शरांश्चाशीविषोपमान्।।\nसागरं शोषयिष्यामि पद्भ्यां यांतु प्लवंगमाः ।। ६७ ।।\nएनं लंघितमर्यादं सहस्रोर्मिसमाकुलम् ।।\nनिर्मर्यादं करिष्यामि सायकैर्वरुणालयम् ।। ६८ ।।\nमहार्णवं शोषयिष्ये महादानवसंकुलम् ।।\nमहामकरनक्राढ्यं महावीचिसमाकुलम् ।। ६९ ।।\nएवमुक्त्वा धनुष्पाणिः क्रोधपर्याकुलेक्षणः ।।\nरामो बभूव दुर्धर्षस्त्रिपुरघ्नो यथा शिवः ।। 3.1.2.७० ।।\nआकृष्य चापं कोपेन कम्पयित्वा शरैर्जगत् ।।\nमुमोच विशिखानुग्रांस्त्रिपुरेषु यथा भवः ।। ७१ ।।\nदीप्ता बाणाश्च ये घोरा भासयन्तो दिशो दश ।।\nप्राविशन्वारिधेस्तोयं दृप्तदानवसंकुलम् ।।७२।।\nसमुद्रस्तु ततो भीतो वेपमानः कृतांजलिः ।।\nअनन्यशरणो विप्राः पाता लात्स्वयमुत्थितः।।७३।।\nशरणं राघवं भेजे कैवल्यपदकारणम् ।।\nतुष्टाव राघवं विप्रा भूत्वा शब्दैर्मनोरमैः ।। ७४ ।।\n।। समुद्र उवाच।। ।।\nनमामि ते राघव पादपंकजं सीतापते सौख्यद पादसेवनात् ।।\nनमामि ते गौतमदारमोक्षजं श्रीपादरेणुं सुरवृन्दसेव्यम्।।७६।।\nसुन्दप्रियादेहविदारिणे नमो नमोस्तु ते कौशिकयागरक्षिणे ।।\nनमो महादेवशरासभेदिने नमो नमो राक्षससंघनाशिने ।। ७६ ।।\nरामराम नमस्यामि भक्तानामिष्टदायिनम् ।।\nअवतीर्णो रघुकुले देवकार्यचिकीर्षया ।। ७७ ।।\nनारायणमनाद्यंतं मोक्षदं शिवमच्युतम् ।।\nरामराम महाबाहो रक्ष मां शरणागतम् ।। ७८ ।।\nकोपं संहर राजेंद्र क्षमस्व करुणालय ।।\nभूमिर्वातो वियच्चापो ज्योतींषि च रघूद्वह ।। ७९ ।।\nयत्स्वभावानि सृष्टानि ब्रह्मणा परमेष्ठिना ।।\nवर्तंते तत्स्वभा वानि स्वभावो मे ह्यगाधता ।। 3.1.2.८० ।।\nविकारस्तु भवेद्गाध एतत्सत्यं वदाम्यहम् ।।\nलोभात्कामाद्भयाद्वापि रागाद्वापि रघूद्वह ।। ८१ ।।\nन वंशजं गुणं हातुमुत्सहेयं कथंचन ।।\nतत्करिष्ये च साहाय्यं सेनायास्तरणे तव ।। ८२ ।।\nइत्युक्तवन्तं जलधिं रामोऽवादीन्नदीपतिम् ।।\nससैन्योऽहं गमि ष्यामि लंकां रावणपालिताम् ।। ८३ ।।\nतच्छोषमुपयाहि त्वं तरणार्थं ममाधुना ।।\nइत्युक्तस्तं पुनः प्राह राघवं वरुणालयः ।। ८४ ।।\nशृणुष्वाव हितो राम श्रुत्वा कर्तव्यमाचर ।।\nयद्याज्ञया ते शुष्यामि ससैन्यस्य यियासतः ।।८५।।\nअन्येऽप्याज्ञापयिष्यंति मामेवं धनुषो बलात् ।।\nउपायमन्यं वक्ष्यामि तरणार्थं बलस्य ते ।। ८१६ ।।\nअस्ति ह्यत्र नलोनाम वानरः शिल्पिसंमतः ।।\nत्वष्टुः काकुत्स्थ तनयो बलवान्विश्वकर्मणः ।। ८७ ।।\nस यत्काष्ठं तृणं वापि शिलां वा क्षेप्स्यते मयि ।।\nसर्वं तद्धारयिष्यामि स ते सेतुर्भविष्यति ।। ८८ ।।\nसेतुना तेन गच्छ त्वं लंकां रावणपालि ताम् ।।\nउक्त्वेत्यंतर्हिते तस्मिन्रामो नलमुवाच ह ।। ८९ ।।\nकुरु सेतुं समुद्रे त्वं शक्तो ह्यसि महामते ।।\nतदाऽब्रवीन्नलो वाक्यं रामं धर्मभृतां वरम् ।। 3.1.2.९० ।।\nअहं सेतुं विधास्यामि ह्यगाधे वरुणालये ।।\nपित्रा दत्तवरश्चाहं सामर्थ्ये चापि तत्समः ।। ९१ ।।\nमातुर्मम वरो दत्तो मन्दरे विश्वक र्मणा ।।\nशिल्पकर्मणि मत्तुल्यो भविता ते सुतस्त्विति ।। ९२ ।।\nपुत्रोऽहमौरसस्तस्य तुल्यो वै विश्वकर्मणा ।।\nअद्यैव कामं बध्नंतु सेतुं वानरपुं गवाः ।। ९३ ।।\nततो रामनिसृष्टास्ते वानरा बलवत्तराः ।।\nपर्वतान्गिरिशृंगाणि लतातृणमहीरुहान् ।। ९४ ।।\nसमाजह्रुर्महाकाया गरुडानिलरंहसः ।।\nनलश्चक्रे महासेर्तुमध्ये नदनदीपतेः ।। ९५ ।।\nदशयोजनविस्तीर्णं शतयोजनमायतम् ।।\nजानकीरमणो रामः सेतुमेवमकारयत् ।। ९६ ।।।\nनलेन वानरेन्द्रेण विश्वकर्मसुतेन वै ।।\nतमेवं सेतुमासाद्य रामचन्द्रेण कारितम् ।। ९७ ।।\nसर्वे पातकिनो मर्त्या मुच्यन्ते सर्वपातकैः ।।\nव्रतदान तपोहोमैर्न तथा तुष्यते शिवः ।। ९८ ।।\nसेतुमज्जनमात्रेण यथा तुष्यति शंकरः ।।\nन तुल्यं विद्यते तेजोयथा सौरेण तेजसा ।। ९९ ।।\nसेतुस्नानेन च तथा न तुल्यं विद्यते क्वचित् ।।\nतत्सेतुमूलं लंकायां यत्ररामो यियासया ।। 3.1.2.१०० ।।\nवानरैः सेतुमारेभे पुण्यं पाप प्रणाशनम् ।।\nतद्दर्भशयनं नाम्ना पश्चाल्लोकेषु विश्रुतम् ।। १०१।।\nएवमुक्तं मया विप्राः समुद्रे सेतुबंधनम् ।।\nअत्र तीर्थान्यनेकानि संति पुण्यान्यनेकशः ।। १०२ ।।\nन संख्यां नामधेयं वा शेषो गणयितुं क्षमः ।।\nकिं त्वहं प्रब्रवीम्यद्य तत्र तीर्थानि कानिचित् ।। १०३ ।।\nचतुर्विंशति तीर्थानि संति सेतौ प्रधानतः।।\nप्रथमं चकतीर्थं स्याद्वेतालवरदं ततः ।। १०४ ।।\nततः पापविनाशार्थं तीर्थं लोकेषु विश्रुतम् ।।\nततः सीतासरः पुण्यं ततो मंगलतीर्थकम्।। ।। १०५ ।।\nततः सकलपापघ्नी नाम्ना चामृतवापिका ।।\nब्रह्मकुण्डं ततस्तीर्थं ततः कुंडं हनूमतः ।। १०६ ।।\nआगस्त्यं हि ततस्तीर्थं रामतीर्थ मतः परम् ।।\nततो लक्ष्मणतीर्थं स्याज्जटातीर्थमतः परम् ।। १०७ ।।\nततो लक्ष्म्याः परं तीर्थमग्नितीर्थमतः परम् ।।\nचक्रतीर्थं ततः पुण्यं शिवतीर्थमतः परम् ।। १०८ ।।\nततः शंखाभिधं तीर्थं ततो यामुनतीर्थकम् ।।\nगंगातीर्थं ततः पश्चाद्गयातीर्थमनन्तरम् ।। १०९ ।।\nततः स्यात्कोटितीर्थाख्यं साध्यानाममृतं ततः ।।\nमानसाख्यं ततस्तीर्थं धनुष्कोटिस्ततः परम् ।। 3.1.2.११० ।।\nप्रधानतीर्थान्येतानि महापापहराणि च ।।\nकथितानि द्विजश्रेष्ठास्सेतुमध्यगतानि वै ।। १११ ।।\nयथा सेतुश्च बद्धोऽभूद्रामेण जलधौ महान् ।।\nकथितं तच्च विप्रेन्द्राः पुण्यं पापहारं तथा ।। ११२ ।।\nयच्छ्रुत्वा च पठित्वा च मुच्यते मानवो भुवि ।। ११३ ।।\nअध्यायमेनं पठते मनुष्यः शृणोति वा भक्तियुतो द्विजेंद्राः ।।\nसो नंतमाप्नोति जयं परत्र पुनर्भवक्लेशमसौ न गच्छेत् ।। ११४ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सेतुनिर्माणादिवर्णनंनाम द्वितीयोऽध्यायः ।। २ ।। ।।"
  }
]
[
  {
    "text": "।। श्रीसूत उवाच ।। ।।\nस्नात्वा साध्यामृते तीर्थे नृपशापविमोक्षणे ।।\nसर्वतीर्थं ततो गच्छेन्मनुजो नियमान्वितः ।। १ ।।\nसर्वतीर्थं महापुण्यं महापातकनाशनम् ।।\nमहापातकयुक्तो वा युक्तो वा सर्वपातकैः ।। २ ।।\nशुद्ध्येत तत्क्षणादेव सवर्तीर्थनिमज्जनात् ।।\nतावत्सर्वाणि पापानि देहे तिष्ठंति सुव्रताः ।। ३ ।।\nन यावत्सर्वतीर्थेस्मिन्निमज्जेत्पापपूरुषः ।१\nस्नानार्थं सर्वतीर्थेऽस्मिन्दृष्ट्वा यांतं द्विजा नरम्।। ४ ।।\nवेपंते सर्वपापानि नाशोऽस्माकं भवेदिति ।।\nगर्भवासादिदुःखानि तावद्याति नरो भुवि ।। ५ ।।\nन स्नायात्सर्वतीर्थेऽस्मिन्यावद्ब्राह्मणपुंगवाः।।\nअनुष्ठितैर्महायागैस्तथा तीर्थनिषेवणैः ।। ६ ।।\nगायत्र्यादिमहामंत्रजपैर्नियमपूर्वकम् ।।\nचतुर्णामपि वेदानामावृत्त्या शतसंख्यया ।। ७ ।।\nशिवविष्ण्वादिदेवानां पूजया भक्ति पूर्वकम् ।।\nएकादश्यादितिथिषु तथैवानशनेन च।।\nयत्फलं लभते मर्त्यस्तल्लभेदत्र मज्जनात् ।। ८ ।।\n।। ऋषय ऊचुः ।। ।।\nसर्वतीर्थमिति ख्यातिः सूतास्य कथमागता ।।\nब्रूह्यस्माकमिदं पुण्यं विस्तराच्छृण्वतां मुने ।। ९ ।।\n।। श्रीसूत उवाच ।। ।।\nपुरा सुचरितोनाम मुनिर्नियमसंयुतः ।। ।। 3.1.29.१० ।।\nभृगुवंशसमुद्भूतो जात्यंधो जरयातुरः ।।\nअशक्तस्तीर्थयात्रायां नेत्राभावेन स द्विजाः ।। ११ ।।\nसर्वेषामेव तीर्थानां स्नातुकामो महामु निः ।।\nदक्षिणांबुनिधौ पुण्यं गंधमादनपर्वतम् ।। १२ ।।\nगत्वा शंकरमुद्दिश्य तपस्तेपे सुदुष्करम् ।।\nत्रिकालमर्चयञ्छंभुमुपवासी जितेंद्रियः ।।१३।।\nतथा त्रिषवणस्नानात्तथैवातिथिपूजकः ।।\nशिशिरे जलमध्यस्थो ग्रीष्मे पंचाग्निमध्यगः ।। १४ ।।\nवर्षास्वासारसहन अब्भक्षो वायुभोजनः ।।\nउद्धूलनं त्रिपुंड्रं च भस्मना धारयन्सदा ।। १५ ।।\nजाबालोपनिषद्रीत्या तथा रुद्राक्षधारकः ।।\nएवमुग्रं तपश्चक्रे दशसंवत्सरं द्विजः ।। १६ ।।\nतपसा तस्य संतुष्टः शंकरश्चंद्रशेखरः ।।\nप्रादुरासीन्मुनेस्तस्य द्विजाः सुचरितस्य वै ।। १७ ।।\nसमारुह्य महोक्षाणं भूतवृंदनिषेवितः ।।\nगिरिजार्ध वपुः शूली सूर्यकोटिसमप्रभः ।। १८ ।।\nस्वभासा भासयन्सर्वा दिशो वितिमिरास्तदा ।।\nभस्मपांडुरसर्वांगो जटामंडलमंडितः ।। १९ ।।\nअनंता दिमहानागविभूषणविभूषितः ।।\nप्रादुर्भूतस्ततः शंभुः प्रादात्तस्य विलोचने ।। 3.1.29.२० ।।\nआत्मावलोकनार्थाय शंकरो गिरिजापतिः ।।\nततः सुचरितो विप्राः शंभुना दत्तदृग्द्वयः ।।\nआलोक्य परमेशानं प्रतुष्टाव प्रसन्नधीः ।। २१ ।।\n।। सुचरित उवाच ।। ।।\nजय देव महेशान जय शंकर धूर्जटे ।। २२ ।।\nजय ब्रह्मादिपूज्य त्वं त्रिपुरघ्न यमांतक ।।\nजयोमेश महादेव कामांतक जयामल ।। २३ ।।\nजय संसारवैद्य त्वं भूतपाल शिवाव्य य ।।\nत्रियंबक नमस्तुभ्यं भक्तरक्षणदीक्षित ।। २४ ।।\nव्योमकेश नमस्तुभ्यं जय कारुण्यविग्रह ।।\nनीलकण्ठ नमस्तुभ्यं जय संसारमोचक।।२५।।\nमहेश्वर नमस्तुभ्यं परमानंदविग्रह ।।\nगंगाधर नमस्तुभ्यं विश्वेश्वर मृडाव्यय ।। २६ ।।\nनमस्तुभ्यं भगवते वासुदेवाय शंभवे ।।\nशर्वायोग्राय गर्भाय कैलासपतये नमः ।। २७ ।।\nरक्ष मां करुणासिंधो कृपादष्ट्यवलोकनात् ।।\nमम वृत्तमनालोच्य त्राहि मां कृपया हर।।२८।।\nश्रीसूत उवाच।।\nइति स्तुतो महादेवस्तमेनमिदमभ्यधात् ।।\nमुनिं सुचरितं विप्रा दयोदन्वानुमापतिः ।। २९ ।।\n।। महादेव उवाच ।। ।।\nमुने सुचरिताद्य त्वं वरं वरय कांक्षितम् ।।\nवरं दातुं तवायातः पुण्येस्मिन्नाश्रमे शुभे ।।\nइतीरितो मुनिः प्राह महादेवं दयानिधिम् ।। 3.1.29.३० ।। ।।\n।। सुचरित उवाच ।। ।।\nभगवंस्त्वं प्रसन्नो मे यदि स्याश्चंद्रशेखर ।। ३१ ।।\nतर्हि त्वां प्रवृणोम्यद्धा वरं मदभिकांक्षितम् ।।\nजरापलितदेहोहं कुत्रचिद्गंतुमक्षमः ।। ३२ ।।\nसर्वतीर्थेषु च स्नातुमाकांक्षा मम विद्यते ।।\nतस्मात्सर्वेषु तीर्थेषु स्नानेन मनुजो हि यत् ।।\nफलं प्राप्नोति मे ब्रूहि तत्फला वाप्तिसाधनम्।। ३३ ।।\n।। महादेव उवाच ।। ।।\nअहमावाहयिष्यामि तीर्थान्यत्रैव कृत्स्नशः ।। ३४ ।।\nरामस्य सेतुना पूते नगेऽस्मिन्गंधमादने ।।\nइत्युक्त्वा स महादेवः पर्वते गन्धमादने ।। ३५ ।।\nतीर्थान्यावाहयामास मुनिप्रीत्यर्थमुत्तमः ।।\nततस्सुचरितं प्राह शंकरः करुणानिधिः ।। ३६ ।।\nमुने सुचरितेदं तु महापातकनाशनम् ।।\nसांनिध्यात्सर्वतीर्थानां सर्वतीर्थाभिधं स्मृतम् ।। ३७ ।।\nमयात्र सर्वतीर्थानां मनसाकर्षणादिदम् ।।\nमानसं तीर्थमित्याख्यां लप्स्यते भुक्तिमुक्तिदम् ।। ३८ ।।\nअतः सुचरितात्र त्वं स्नाहि सद्यो विमुक्तये ।।\nमहापातकसंघानां दावानलसमद्युतौ ।। ।। ३९ ।।\nकाममोहभयक्रोधलोभरोगादिनाशने ।।\nविना वेदांतविज्ञानं सद्योनिर्वाणकारणे ।। 3.1.29.४० ।।\nजन्ममृत्य्वादिनक्रौघसंसारार्णवतारणे ।।\nकुम्भीपाकादिसकलनरकाग्निविनाशने ।। ४१ ।।\nइतीरितः सुचरितः शम्भुना मदनारिणा ।।\nसस्नौ विप्राः सर्वतीर्थे महादेवस्य संनिधौ ।। ४२ ।।\nस्नात्वोत्थितः सुचरितो ददृशेऽखिलमानवैः ।।\nजरापलितनिर्मुक्तस्तरुणोऽतीव सुन्दरः ।। ४३ ।।\nदृष्ट्वा स्वदेहसौंदर्यं ततः सुचरितो मुनिः ।।\nश्लाघयामास तत्तीर्थं बहुधाऽन्ये च तापसाः ।। ४४ ।।\nमहादेवः सुचरितं बभाषे तदनंतरम् ।।\nअस्य तीर्थस्य तीरे त्वं वसन्सुचरित द्विज ।। ।। ४५ ।।\nस्नानं कुरुष्व सततं स्मरन्मां मुक्तिदायकम् ।।\nदेशांतरीयतीर्थेषु मा व्रज ब्राह्मणोत्तम ।। ४६ ।।\nअस्य तीर्थस्य माहात्म्यान्मामंते प्राप्स्यसि ध्रुवम्।।\nअन्येऽपि येऽत्र स्नास्यंति तेऽपि मां प्राप्नुयुर्द्विज ।। ४७ ।।\nइत्युक्त्वा भगवानीशस्तत्रैवांतरधीयत ।।\nतस्मिन्नंतर्हिते रुद्रे ततः सुचरितो मुनिः ।। ४८ ।।\nअनेककालं निवसन्सर्वतीर्थस्य तीरतः ।।\nस्नानं समाचरंस्तीर्थे मानसे नियमान्वितः ।। ४९ ।।\nदेहांते शंकरं प्राप सर्वबन्धविमोचितः ।।\nसायुज्यं चापि संप्राप सर्वतीर्थस्य वैभवात् ।। 3.1.29.५० ।।\nएवं वः कथितं विप्राः सर्वतीर्थस्य वैभवम् ।।\nएतत्पठन्वा शृण्वन्वा मुच्यते सर्व पातकैः ।। ५१ ।।"
  },
  {
    "text": "<a class=\"external text\" href=\"http://vedastudy.yolasite.com/koti.php\" rel=\"nofollow\">Comments on Koti/Dhanushkoti</a>"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सर्वतीर्थप्रशंसायां सर्वतीर्थस्वरूप कथनंनामैकोनत्रिंशोऽध्यायः ।। २९ ।। ।"
  }
]
[
  {
    "text": "।। <sup class=\"reference\" id=\"cite_ref-1\"><a href=\"#cite_note-1\">[१]</a></sup>श्रीसूत उवाच ।। ।।\nविधायाभिषवं मर्त्याः शंखतीर्थे द्विजोत्तमाः ।।\nयमुनां चैव गंगां च गयां चापि क्रमाद्व्रजेत् ।। १ ।।\nयमुनाख्यं महातीर्थं गंगातीर्थमनुत्तमम् ।।\nगयातीर्थं च मर्त्यानां महापातकनाशनम् ।। २ ।।\nएतत्तीर्थत्रयं पुण्यं सर्वलोकेषु विश्रुतम् ।।\nसर्वविघ्नप्रशमनं सर्वरोगनिबर्हणम् ।। ३ ।।\nएतद्धि तीर्थत्रितयं सकलाज्ञाननाशनम् ।।\nअविद्यायां विनष्टायां तथा ज्ञानप्रदं नृणाम् ।। ४ ।।\nजानश्रुतिर्महाराज  एषु तीर्थेषु वै पुरा ।।\nस्नात्वा रैक्वाद्द्विजश्रेष्ठात्प्राप्तवाञ्ज्ञानमुत्तमम्।। ५ ।।\n।। ऋषय ऊचुः ।। ।।\nसूत सर्वार्थतत्त्वज्ञ व्यासशिष्य महामते ।।\nयमुना चैव गंगा च गया चैवेति विश्रुतम् ।। ६ ।।\nएतत्तीर्थत्रयं कस्मादागतं गंधमादने ।।\nजानश्रुतेश्च राजर्षेः स्नानात्तीर्थत्रयेऽपि च ।।\nज्ञानावाप्तिः कथं रैक्वादस्माकं सूत तद्वद ।। ७ ।।\n।। श्रीसूत उवाच ।। ।।\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>रैक्वनामा महर्षिस्तु पुरा वै गन्धमादने ।। ८ ।।\nतपस्सुदुश्चरं कुर्वन्न्यवसत्तपसां निधिः ।।\nदीर्घकालं तपः कुर्वन्स वै रैक्वो महामुनिः ।। ९ ।।\nतपोबलेन महता दीर्घमायुरवाप्तवान् ।।\nजन्मना पंगुरेवासीद्रैक्वनामा महामुनिः ।। 3.1.26.१० ।।\nपंगुत्वादसमर्थोऽभूद्गंतुं तीर्थान्यसौ मुनिः ।।\nसंति यानि तु तीर्थानि गन्धमादनपर्वते ।। ११ ।।\nतानि गच्छति सामीप्याच्छकटेनैव संचरन् ।।\nस यद्रैक्वो मुनिवरो युग्वेन सह वर्तते ।। १२ ।।\nतपस्वी वैदिकैर्लोके सयुग्वैत्यभिधीयते ।।\nयुग्वेति शकटं प्रोक्तं स तेन सह वर्तते ।। १३ ।।\nस खल्वेवं मुनिश्रेष्ठः सयुग्वानाम वै मुनिः ।।\nपूर्णज्ञानस्तपस्तेपे गन्धमादनपर्वते ।।१४।।\nग्रीष्मे पञ्चाग्निमध्यस्थः सोऽतप्यत महत्तपः ।।\nवर्षायां कण्ठदघ्नेषु जलेषु समवर्तत ।। १५ ।।\nतपसा शोषिते गात्रे पामा तस्य व्यजायत ।।\nकण्डूयत स पामानं दिवारात्रं मुनीश्वरः ।। १६।।\nकण्डूयमान एवायं पामानं न तपोऽत्यजत् ।।\nअजायत मनस्त्वेवं तस्य सयुग्वनो मुनेः ।। १७ ।।\nयमुनायां च गंगायां गयायां चाधुनैव हि ।।\nअस्मिंस्तीर्थे त्रये पुण्ये स्नातव्यं हि मया त्विति ।। १८ ।।\nएवं विचिंत्य स मुनिरन्यां चिंतामथाकरोत् ।।\nअहं हि जन्मना पंगुरतः स्नानं हि दुर्लभम् ।। १९ ।।\nअतिदूरं मया गन्तुं शकटेन न शक्यते ।।\nकिं करोम्यधुनेत्येवं स वितर्क्य महामतिः ।। 3.1.26.२० ।।\nतीर्थत्रयेषु स्नानार्थं कर्तव्यं निश्चिकाय वै ।।\nअप्रसह्यमनाधृष्यं विद्यते मे तपोबलम् ।। २१ ।।\nतेनैवावाहयिष्यामि तद्धि तीर्थत्रयं त्विह ।।\nइति निश्चित्य मनसा प्राङ्मुखो नियतेंद्रियः ।। २२ ।।\nत्रिराचम्य च सयुग्वान्दध्यौ क्षणमतंद्रितः ।।\nतस्य मंत्रप्रभावेन यमुना सा महानदी ।। २३ ।।\nगंगा च जह्नुतनया गया सा पापनाशिनी ।।\nभूमिं निर्भिद्य तिस्रोपि पातालात्सहसोत्थिताः ।। २४ ।।\nमानुषं रूपमास्थाय सयुग्वानमुपेत्य च ।।\nऊचुः परमसंहृष्टा हर्षयंत्यश्च तं मुनिम् ।। २५ ।।\nसयुग्वन्रैक्व भद्रं ते ध्यानादस्मादुपारम ।।\nत्वन्मंत्रेण समाकृष्टा वयमत्र समागताः ।। २६ ।।\nकि कर्तव्यं तवास्माभिस्तद्वदस्व मुनीश्वर ।।\nइति तासां वचः श्रुत्वा सयुग्वान्हि महामुनिः ।। २७ ।।\nध्यानादुपारमत्तूर्णं ताश्चापश्यत्पुरः स्थिताः ।।\nस ताः संपूज्य विधिवद्रैक्वो वाचमभाषत ।। २८ ।।\nयमुने देवि हे गंगे हे गये पापनाशिनि ।।\nसन्निधानं कुरुध्वं मे गन्धमादनपर्वते ।। २९ ।।\nयत्र भूमिं विनिर्भिद्य भवत्य इह निर्गताः ।।\nतानि पुण्यानि तीर्थानि भवेयुर्वोऽभिधानतः ।। 3.1.26.३० ।।\nसहसांतरधीयंत तथास्त्वित्येव तत्र ताः ।।\nतदाप्रभृति तीर्थानि तानि त्रीण्यपि भूतले ।। ३१ ।।\nतेनतेनाभिधानेन गीयन्ते सर्वदा जनैः ।।\nयत्र भूमिं विनिर्भिद्य यमुना निर्गता तदा ।। ३२ ।।\nयमुनातीर्थमिति वै तज्जनैरभिधीयते ।।\nयतो वै पृथिवीरंध्राज्जाह्नवी सहसोत्थिता ।। ३३ ।।\nगंगातीर्थमिति ख्यातं तल्लोके पापनाशनम् ।।\nगया हि मानुषं रूपं यत आस्थाय निर्ययौ ।। ३४ ।।\nतदेव भूमिविवरं गयातीर्थं प्रचक्षते ।।\nएवमेतन्महापुण्यं तीर्थत्रयमनुत्तमम् ।। ३५ ।।\nरैक्वमंत्रप्रभावेण पृथिव्याः सहसोत्थितम् ।।\nअत्र तीर्थत्रये स्नानं ये कुर्वंति नरोत्तमाः ।। ३६ ।।\nतेषामज्ञाननाशः स्याज्ज्ञानमप्युदयं लभेत् ।।\nस्वमंत्रेण समाकृष्टे तत्र तीर्थत्रये मुनिः ।। ३७ ।।\nस्नानं समाचरन्नित्यं स कालानत्यवाहयत् ।।\nएतस्मिन्नेव काले तु राजा जानश्रुतिर्महान् ।। ३८ ।।\nपुत्रसंज्ञस्य राजर्षेः पौत्रो धर्मैकतत्परः ।।\nदेयमन्नादि स तदा ह्यर्थिभ्यः श्रद्धयैव यत् ।। ३९ ।।\nतस्मादेनं नजालोके श्रद्धादेयं प्रचक्षते ।।\nयतो बहुतरं वाक्यमन्नाद्यस्य महीपतेः ।।3.1.26.४० ।।\nअर्थिनां क्षुधितानां तु तृप्त्यर्थं वर्तते गृहे ।।\nअतोयमर्थिभिः सर्वैर्बहुवाक्य इतीर्यते ।।४१।।\nस वै पौत्रायणो राजा जानश्रुतसुतो बली ।।\nप्रियातिथिर्बभूवासौ बहुदायी तथाऽभवत् ।। ४२ ।।\nनगरेषु च राष्ट्रेषु ग्रामेषु च वनेषु च ।।\nचतुष्पथेषु सर्वेषु महामार्गेषु सर्वशः ।। ४३ ।।\nबह्वन्नपान संयुक्तं सूपशाकादिसंयुतम् ।।\nआतिथ्यं कल्पयामास तृप्तयेऽर्थिजनस्य वै ।।४४।।\nअन्नपानादिकं सर्वमुपयुड्ध्वमिहार्थिनः ।।\nइत्यसौ घोषयामास तत्र तत्र जनास्पदे ।।४५।।\nतस्य प्रियातिथेरेव नृपस्य बहुदायिनः ।।\nअर्थिभ्यो दानशौंडस्य गुणाः सर्वत्र विश्रुताः ।।४६।।\nअथ पौत्रायणस्यास्य गुण ग्रामेण वर्ततः ।।\nदेवर्षयो महाभागास्तस्यानुग्रहकांक्षिणः ।। ४७ ।।\nहंसरूपं समास्थाय निदाघसमये निशि ।।\nरमणीयां विधायाशु श्रेणीमाकाशमागतः ।। ४९ ।।\nसौधवातायनस्थस्य तस्योपरि महीपतेः ।।\nउड्डीयोड्डीय वेगेन तरसा जग्मुरुच्चकैः ।। ४९ ।।\nतरसा पततां तेषां हंसानां पृष्ठतो व्रजन् ।।\nएको हंसस्तु संबोध्य हंसमग्रेसरं तदा ।। 3.1.26.५० ।।\nसोपहासमिदं वाक्यं प्राह शृण्वति राजनि ।।\nभोभो भल्लाक्ष भल्लाक्ष पुरो गच्छन्मरालक ।। ५१ ।।\nसौधमध्ये पुरस्ताद्वै जानश्रुतसुतो नृपः ।।\nवर्तते पूजनीयोऽयं न पश्यसि किमंधवत् ।। ५२ ।।\nयस्य तेजो दुराधर्षमाब्रह्म भवनादिदम् ।।\nअनंतादित्यसंकाशं ज्वलते पुरतो भृशम् ।। ५३ ।।\nतमतिक्रम्य राजर्षिं मा गास्त्वमुपरि द्रुतम् ।।\nयदि गच्छसि तत्तेजस्सांप्रतं त्वां प्रधक्ष्यति ।। ५४ ।।\nइत्युक्तवंतं तं हंसमग्रतः प्रत्यभाषत ।।\nअहो भवानभिज्ञोऽसि श्लाघनीयोऽसि सूरिभिः ।। ५५ ।।\nअश्लाघनीयं कितवं यत्त्वमेनं प्रशंससे ।।\nप्रशंससे किमर्थं त्वमल्पं संतमिमं जनम् ।। ५६ ।।\nभस्रावत्पशुवच्चैव केवलं श्वासधारिणम् ।।\nन ह्ययं वेत्ति धर्माणां रहस्यं पृथिवी पतिः ।। ५७ ।।\nतत्त्वज्ञानी यथा रैक्वः सयुग्वान्ब्राह्मणोत्तमः ।।\nरैक्वस्य हि महज्ज्योतीरहस्यं दैवतैरपि ।। ५८ ।।\nन ह्यस्य प्राणमात्रस्य तेजस्तादृशमस्ति वै ।।\nरैक्वस्य पुण्यराशीनामियत्ता नैव विद्यते ।। ५९ ।।\nगण्यते पांसवो भूमेर्गण्यंते दिवि तारकाः ।।\nरैक्वपुण्यमहामेरुसमूहो नैव गण्यते ।। ।। 3.1.26.६० ।।\nकिं च तिष्ठंत्विमे धर्मा नश्वरास्तस्य वै मुनेः ।।\nब्रह्मज्ञानमबाध्यं यत्तेन स श्लाघ्यते मुनिः ।। ६१ ।।\nजानश्रुतेस्तु तादृक्षो धर्म एव न विद्यते ।।\nदुर्लभं यत्तु योगीन्द्रैः कुतस्तज्ज्ञानवैभवम् ।। ०६२ ।।\nपरित्यज्य दुरात्मानं तद्वराकमिमं जनम् ।।\nस एव रैक्वः सयुग्वाञ्छ्लाघ्यतां भवता मुनिः ।। ६३ ।।\nजन्मना पंगुरपि यः स्वस्य स्नानचिकीर्षया ।।\nगंगां च यमुनां चापि गयामपि मुनीश्वरः ।। ६४ ।।\nआह्वयामास मन्त्रेण निजाश्रमसमीपतः ।।\nतस्य ब्रह्मविदो रैक्वमहर्षेर्धर्मसंचये ।। ६५ ।।\nअंतर्भवंति धर्मौघास्त्रैलोक्योदरवर्तिनाम् ।।\nरैक्वस्य धर्मकक्षा तु न हि त्रैलोक्यवर्तिनाम् ।। ६६ ।।\nप्राणिनां धर्मकक्षायामन्तर्भवति कर्हिचित ।।\nएवमग्रेसरे हंसे कथित्वोपरते सति ।। ६७ ।।\nहंसरूपा मुनींद्रास्ते ब्रह्मलोकं ययुः पुनः ।।\nअथ पौत्रायणो राजा जानश्रुतिररिंदमः ।। ६८ ।।\nरैक्वं चोत्कर्षकाष्ठायां निशम्य परमावधिम् ।।\nविषण्णोऽभवदत्यर्थं वराकोऽक्षजितो यथा ।। ६९ ।।\nचिंतयामास स नृपः पौनःपुन्येन निःश्वसन् ।।\nहंस उत्कर्षयन्रैक्वं निकृष्टं मामिहाब्रवीत् ।। 3.1.26.७० ।।\nअहो रैक्वस्य माहात्म्यं यं प्रशंसंति पक्षिणः ।।\nतत्परित्यज्य संसारं सर्वं राज्यमिहाधुना ।। ७१ ।।\nसयुग्वानं महात्मानं तमेव शरणं व्रजे ।।\nकृपानिधिः स वै रैक्वः शरणं मामुपागतम् ।। ७२ ।।\nप्रतिगृह्यात्मविज्ञानं मह्यं समुपदेक्ष्यति ।।\nइत्यसौ चिंतयन्नेव कथंकथमपि द्विजाः ।। ७३ ।।\nजाग्रन्नेवायमुद्वेलां रात्रिं तामत्यवाहयत् ।।\nनिशावसाने संप्राप्ते बंदिवृन्दप्रवर्तितम् ।। ७४ ।।\nअशृणोन्मंगलरवं तूर्यघोषसमन्वितम् ।।\nतदाकर्ण्य महाराजस्तदा तल्पस्थ एव सन् ।। ७५ ।।\nसारथिं शीघ्रमाहूय बभाषे सादरं वचः ।।\nसारथे सत्वरं गत्वा रथमारुह्य वेगवत् ।। ७६ ।।\nआश्रमेषु महर्षीणां पुण्येषु विपिनेषु च ।।\nविविक्तेषु प्रदेशेषु सतामावासभूमिषु ।। ७७ ।।\nतीर्थानां च नदीनां च कूलेषु पुलिनेषु च ।।\nअन्येषु च प्रदेशेषु यत्र संति मुनीश्वराः ।। ।। ७८ ।।\nतेषु सर्वेषु योगींद्रं पंगुं शकटसंस्थितम् ।।\nरैक्वाभिधानं सर्वेषां धर्माणामेकसंश्रयम् ।। ७९ ।।\nब्रह्मज्ञानैकनिलयं सयुग्वानं गवेषय ।।\nअन्विष्य तूर्णं मत्प्रीत्यै पुनरागच्छ सारथे ।। 3.1.26.८० ।।\nस तथेति विनिर्गत्य वेगवद्रथसंस्थितः ।।\nसर्वत्रान्वेषयामास रैक्वं ब्रह्मविदं मुनिम् ।। ८१ ।।\nगुहासु पर्वतानां च मुनीनामाश्रमेषु च ।।\nसंचचार महीं कृत्स्नां तत्र तत्र गवेषयन् ।। ८२ ।।\nअन्विष्य विविधान्देशान्सारथिस्त्वरया सह ।।\nक्रमान्महर्षिसंबाधं गंधमादनमन्वगात् ।। ८३ ।।\nमार्गमाणः स तत्रापि तं ददर्श मुनीश्वरम् ।।\nकंडूयमानं पामानं शकटीयस्थलस्थितम् ।। ८४ ।।\nअद्वैतनिष्कलं ब्रह्म चिंतयंतं निरन्तरम् ।।\nतं दृष्ट्वा सारथिस्तत्र सयुग्वानं महामुनिम् ।। ८५ ।।\nरैक्वोऽयमिति संचिंत्य तमासाद्य प्रणम्य च ।।\nविनयान्मुनिमप्राक्षीदुपविश्य तदन्तिके ।। ८६ ।।\nसयुग्वान्रैक्वनामा च ब्रह्मन्किं वै भवानिति ।।\nतस्य वाक्यं समाकर्ण्य स मुनिः प्रत्यभाषत ।। ८७ ।।\nअहमेव सयुग्वान्वै रैक्वनामेति वै तदा ।।\nइत्याकर्ण्य मुने र्वाक्यमिंगितैर्बहुभिस्तथा ।। ८८ ।।\nकुटुम्बभरणार्थाय धनेच्छामवगम्य च ।।\nसर्वं न्यवेदयद्राज्ञे निवृत्तो गंधमादनात् ।। ८९ ।।\nजानश्रुतिर्निशम्याथ सारथेर्वाक्यमादरात् ।।\nषट्शतानि गवां चापि निष्कभारं धनस्य च ।। 3.1.26.९० ।।\nरथं चाश्वतरीयुक्तं समादाय त्वरान्वितः ।।\nपौत्रायणः स राजर्षिस्तं रैक्वं प्रतिचक्रमे ।। ९१ ।।\nगत्वा च वचनं प्राह तं रैक्वं स महीपतिः ।।\nभगवन्रैक्व सयुग्वन्मद्दत्तं प्रतिगृह्यताम् ।। ९२ ।।\nषट्शतानि गवां चापि निष्कभारं धनस्य च ।।\nरथं चाश्वतरीयुक्तं प्रतिगृह्णीष्व मामकम् ।। ९३ ।।\nगृहीत्वा सवमेतत्तु भो ब्रह्मन्ननुशाधि माम् ।।\nअद्वैतब्रह्मविज्ञानं मह्यं समुपदिश्यताम् ।। ९४ ।।\nइति तस्य वचः श्रुत्वा सस्पृहं च ससंभ्रम् ।।\nरैक्वः प्रत्याह सयुग्वाञ्जानश्रुतिमरिंदमम् ।। ।। ९५ ।।\n।। रैक्व उवाच ।। ।।\nएता गावस्तवैवास्तु निष्कभारस्तथा रथः ।।\nकिमल्पेन ममानेन बहुकल्पेषु जीवतः ।। ९६ ।।\nन मे कुटुंब निर्वाहे पर्याप्तमिदमंजसा ।।\nएवं शतगुणं चापि यदि दत्तं त्वया मम ।। ९७ ।।\nनालं तदपि राजेंद्र कुटुंबभरणाय वै ।।\nइति रैक्ववचः श्रुत्वा जानश्रुतिरभाषत ।। ९८ ।।\n।। जानश्रुतिरुवाच ।। ।।\nत्वयोपदिश्यमानस्य ब्रह्मज्ञानस्य वै मुने ।।\nन हि मूल्यमिदं ब्रह्मन्गोधनं रथ एव च ।। ।। ९९ ।।\nप्रतिगृह्णीष्व वा मा वा ममैतत्तु गवादिकम् ।।\nनिष्कलाद्वैतविज्ञानं ब्रह्मन्नुपदिशस्व मे ।।\nतदाकर्ण्य वचस्तस्य सयुग्वान्वाक्यमब्रवीत् ।। 3.1.26.१०० ।।\n।। रैक्व उवाच ।। ।।\nनिर्वेदो यस्य संसारे तथा वै पुण्यपापयोः ।। १०१ ।।\nप्रारब्धयोर्विनाशश्च स वै ज्ञानोपदेशभाक् ।।\nतव यद्यपि संसारे निर्वेदः समजायत ।। २ ।।\nतथापि पुण्यपापानां न हि नाशो व्याजयत ।।\nपुण्यपापौघसंघाश्च पुनर्जन्मनि हेतवः ।। ३ ।।\nन हि भोगं विना तेषां नाशो भवति भूपते ।।\nतन्नाशोपायमद्याहं तथापि प्रब्रवीमि ते ।। ४ ।।\nयतो मां शरणं प्राप्तस्तच्छृणुष्व समाहितः ।।\nअत्र तीर्थत्रयं पुण्यं वर्ततेऽभीष्टदायकम् ।। ५ ।।\nमुमुक्षूणां हि सर्वेषां सर्वप्रारब्धनाशनम् ।।\nएतद्धि यमुनातीर्थं गंगातीर्थं तथैव च ।। ६ ।।\nगयातीर्थमिदं चापि तदेषु स्नाहि मा चिरम् ।।\nसर्वप्रारब्धनाशः स्यात्तदा नैवात्र संशयः ।। ७ ।।\nततस्ते शुद्धचित्तस्य ज्ञानं चैव दिशाम्यहम् ।।\nइत्युक्ते रैक्वमुनिना हर्षसंफुल्ललोचनः ।। ८ ।।\nससंभ्रममुपागम्य सस्नौ तीर्थत्रयेऽपि सः ।।\nतत्तीर्थस्नानमात्रेण शुद्धचित्तोऽभवन्नृपः ।। ९ ।।\nउपातिष्ठत राजासौ सयुग्वानं गुरुं पुनः ।।\nसयुग्वा स च रैक्वोऽपि मुनींद्रैरपि दुर्लभम् ।। 3.1.26.११० ।।\nतज्जानश्रुतये ज्ञानं कृपया समुपादिशत् ।।\nतेनोपदिष्टमात्रे तु विज्ञाने ब्रह्मरूपिणि ।। ११ ।।\nअबाधितानुभववानभवद्राजसत्तमः ।।\nब्रह्मरूपं गतस्यास्य प्रसादाद्रैक्वयोगिनः ।। १२ ।।\nघटकुड्यकुसूलात्मा न प्रपंचस्समस्फुरत् ।।\nनिर्भिद्य सहसा मायामभूद्ब्रह्मैव केवलम् ।। १३ ।।\nइत्थं तीर्थत्रये स्नानाज्जानश्रुतिरहो नृपः ।।\nदुर्लभं योगिवृंदैश्च ब्रह्मभूयत्वमाप्तवान् ।। १४ ।।\nएवं वः कथितं विप्रास्तत्तीर्थत्रयवैभवम् ।।\nयस्त्विमं पठतेऽध्यायं तीर्थत्रितयवैभवम् ।। १५ ।।\nनिर्भिद्याज्ञानतिमिरं ब्रह्मभूयाय कल्पते ।। ११६ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये यमुनागंगागयातीर्थप्रशंसायां जानश्रुति ज्ञानावाप्तिवर्णनंनाम षड्विंशोऽध्यायः ।। २६ ।। ।।  ।।"
  }
]
[
  {
    "text": "।। श्रीसूत उवाच ।। ।।\nस्वसैन्यमवलोक्याथ महिषो दानवेश्वरः ।।\nहतं देव्या महाक्रोधाच्चंडकोपमथाब्रवीत् ।। १ ।।\n।। महिष उवाच ।। ।।\nचंडकोप महावीर्य युद्ध्यस्वैनां दुरात्मिकाम् ।।\nतथास्त्विति स चोक्त्वाथ चंडकोपः प्रतापवान् ।। २ ।।\nअवाकिरद्बाणवर्षैर्देवीं समरमूर्द्धनि ।।\nबाणजालानि तस्याशु चंडकोपस्य लीलया ।। ३ ।।\nछित्त्वा जघान शस्त्रेण चंडकोपस्य सांबिका ।।\nचकर्त वाजिनोऽप्यस्य सारथिं च ध्वजं धनुः ।। ४ ।।\nउन्ममाथ रथं चापि तं बाणैर्हृद्यताडयत् ।।\nस भग्नधन्वा विरथो हताश्वो हतसारथिः ।। ५ ।।\nचंडकोपस्ततो देवीं खड्गचर्मधरोऽभ्यगात् ।।\nखड्गेन सिंहमाजघ्ने देव्या वाहं महासुरः ।। ६ ।।\nदेवीमपि भुजे सव्ये खड्गेन प्रजघान सः ।।\nखङ्गो देव्या भुजे सव्ये व्यशीर्यत सहस्रधा ।। ७ ।।\nततः शूले न महता चंडकोपं तदांबिका ।।\nजघान हृदये सोऽपि पपात च ममार च ।। ८ ।।\nचंडकोपे हते तस्मिन्महावीर्ये महाबले ।।\nचित्रभानुर्गजारूढो देवीं तामभ्यधावत ।। ९ ।।\nदिव्यां शक्तिं ससर्जाथ महाघंटारवाकुलाम् ।।\nन्यवारयत हुंकारैर्देवी शक्तिं निराकुलाम् ।। 3.1.7.१० ।।\nततः शूलेन सा देवी चित्रभानुं व्यदारयत् ।।\nमृते तस्मिंस्ततो युद्धे करालो द्रुतमभ्यगात् ।। ११ ।।\nकरमुष्टिप्रहारेण सोऽपि देव्या निपातितः ।।\nततो देवी मदोन्मत्तं गदया व्यसुमातनोत् ।। १२ ।।\nबाष्कलं पट्टिशेनापि चक्रेणापि तथांतिकम् ।।\nप्राहिणोद्यमलोकाय दुर्गा देवी द्विजोत्तमाः ।। १३ ।।\nएवमन्यान्महाकायान्मंत्रिणो महिषस्य च ।।\nशूलेन प्रोथयित्वाथ प्राहिणोद्यमसादनम् ।। १४ ।।\nआत्मसैन्ये हते त्वेवं दुर्गया महिषासुरः ।।\nमाहिषेणाथ रूपेण गणान्देव्या अभक्षयत् ।। १५ ।।\nतुण्डेन निजघानैकान्सुराघातैस्तथापरान् ।।\nनिश्वासवायुभिश्चान्यान्पातयामास रोषितः ।। १६ ।।\nदेव्या भूतगणं त्वेवं निहत्य महिषासुरः ।।\nसिंहं मारयितुं देव्याश्चुक्रोध च ननाद च ।। १७ ।।\nततः सिंहोऽभवत्क्रुद्धो महावीर्यो महाबलः ।।\nसुराभि घातनिर्भिन्नमहीतलमहीधरः ।। १८ ।।\nमहिषासुरमायांतं नखैरेनं व्यदारयत् ।।\nचंडिकापि ततः क्रुद्धा वधे तस्याकरोन्मतिम् ।। १९ ।।\nबबन्ध पाशैर्महिषं चंडिका कोपमूर्च्छिता।।\nमोचयित्वा ततः पाशांस्त्यक्तमाहिषवेषवान्।।3.1.7.२।।।\nसिंहवेषोऽभवद्दैत्यो महाबलपराक्रमः।।\nदेवी तस्य शिरोयावच्छेत्तुं बुद्धिमधारयत्।।२१।।\nतावत्स पुरुषो भूत्वा खड्गपाणिरदृश्यत।।\nअथ तं पुरुषं देवी खड्गहस्तं शरोत्करैः।।२२।।\nजघान तीक्ष्णधाराग्रैः परमर्मविदारणैः ।।\nततः स पुरुषो विप्रा गजोऽभूद्धस्तदन्तवान् ।। २३ ।।\nदुर्गाया वाहनं सिंहं करेण विचकर्ष च ।।\nततः सिंहः करं तस्य विचकर्त नखांकुरैः ।। २४ ।।\nभूयो महासुरो जातो माहिषं वेषमाश्रितः ।।\nततः क्रुद्धा भद्रकाली महत्पानमसेवत ।। २५ ।।\nततः पानवशा न्मत्ता जहासारुणलोचना ।।\nमहिषः सोऽपि गर्वेण शृंगाभ्यां पर्वतोत्करान् ।।२६।।\nचंडिकां प्रतिं चिक्षेप सा च तानच्छिनच्छरैः ।।\nततो देवी जग न्माता महिषासुरमब्रवीत् ।। २७ ।।\n।। देव्युवाच ।। ।।\nकुरु गर्वं क्षणं मूढ मधु यावत्पिबाम्यहम् ।।\nनिवृत्तमधुपानाहं त्वां नयिष्ये यमक्षयम्।। ।।२८।।\nहते त्वयि दुराधर्षे मया दैवतकंटके।।\nस्वंस्वं स्थानं प्रपद्यंतां सिद्धा साध्या मरुद्गणाः।।२९।।\nउक्त्वैवं ताडयामास मुष्टिना महिषासुरम्।।\nताडितोऽयं ततो देव्या महिषो भृशविह्वलः।।3.1.7.३।।।\nदक्षिणस्योदधेस्तीरेप्रदुद्राव त्वरान्वितः।।\nअनुदुद्राव तं देवी सिंहमारुह्य वाहनम्।।३१।।\nअनुद्रुतस्ततो देव्या महिषो दानवेश्वरः।।\nधर्मपुष्कीरणीतोये दशयोजनमायते।।३२।।\nप्रविश्यांतर्हितस्तस्थौ दुर्गाताडनविह्वलः।।\nततो दुर्गा समासाद्य धर्मपुष्करिणीतटम् ।। ।।३३।।\nनददर्शासुरं तत्र महिषं चंडिका तदा ।।\nअशरीरा ततो वाणी दुर्गा देवीमभाषत।।३४।।\nभद्रकालि महादेवि महिषो दानवस्त्वया ।।\nताडितो मुष्टिना भद्रे धर्मपुष्करिणीजले ।।३५।।\nअस्मिन्नंतर्हितः शेते भयार्तो मारयस्व तम् ।।\nयेनकेनाप्युपायेन चैनं प्राणैर्वियोजय ।।३६।।\nएवं वाचाऽशरी रिण्या कथिता चंडिका तदा ।।\nप्राह स्ववाहनं सिंहमसुरेंद्रवधोद्यता ।।३७।।\nमृगेंद्र सिंहविक्रांत महावलपराक्रम ।।\nधर्मपुष्कीरणीतोयं निःशेषं पीय तां त्वया ।। ३८ ।।\nदेव्यैवमुक्तः पंचास्यो धर्मपुष्करिणीजलम् ।।\nनिःशेषं च पपौ विप्रा यथा पांसुर्भवेत्तथा ।। ३९ ।।\nनिरगान्महिषो दीनस्ततस्तस्मा ज्जलाशयात् ।।\nआयांतमसुरं देवी पादेनाक्रम्य मूर्द्धनि ।। 3.1.7.४० ।।\nकंठं शूलेन तीक्ष्णेन पीडयामास कोपिता ।।\nततो देव्यसिमादाय चकर्तास्य शिरो महत् ।। ४१ ।।\nएवं स महिषो विप्राः सभृत्यबलवाहनः ।।\nदुर्गया निहतो भूमौ पपात च ममार च ।। ४२ ।।\nततो देवाः सगंधर्वाः सिद्धाश्च परमर्षयः ।।\nस्तुत्वा देवीं ततः स्तोत्रैस्तुष्टा जहृषिरे तदा ।। ४३ ।।\nअनुज्ञातास्ततो देव्या देवा जग्मुर्यथागतम् ।।\nततो देवी जगन्माता स्व नाम्ना पुरमुत्तमम् ।। ४४ ।।\nदक्षिणस्य समुद्रस्य तीरे चक्रे तदोत्तरे ।।\nततो देव्यनुशिष्टास्ते देवाः शक्रपुरोगमाः ।। ४५ ।।\nपूरयामासुरमृतैर्धर्मपुष्क रिणीं तदा ।।\nततो ह्यमृततीर्थाख्यां लेभे तत्तीर्थमुत्तमम् ।। ४६ ।।\nततो देवी वरमदात्स्वपुरस्य मुदान्विता ।।\nपशव्यं चापरोगं च पुरमेतद्भवत्विति ।। ४७ ।।\nददौ तीर्थाय च वरं स्नातानामत्र वै नृणाम् ।।\nयथाभिलाषं सिद्धिः स्यादित्युक्त्वा सा दिवं ययौ ।। ४९ ।।\n।। श्रीसूत उवाच ।। ।।\nयत्स्वनाम्ना चकारेदं देवी पुरमनुत्तमम् ।।\nदेवीपत्तनमित्युक्तं तेन देव्याः पुरोत्तमम् ।। ४९ ।।\nदेवीपत्तनमारभ्य सुमुहूर्ते दिने द्विजाः ।।\nविघ्नेश्वरं प्रणम्यादौ सलिलस्वामिनं तथा ।। 3.1.7.५० ।।\nमहादेवाभ्यनुज्ञातो रामचंद्रोऽतिधार्मिकः ।।\nस्थापयित्वा स्वहस्तेन पाषाणनवकं मुदा।। ५१ ।।\nसेतुमारब्धवान्विप्रा यावल्लंकामतंद्रितः ।।\nसिंहासनं समारुह्य रामो नलकृतं शुभम्।। ५२ ।।\nवानरैः कारयामास सेतुमब्धौ नलादिभिः ।।\nपर्वताञ्छाखिनोवृक्षान्दृषदः काष्ठसंचयान् ।। ५३ ।।\nतृणानि च समाजह्रुर्वानरा वनमध्यतः ।। ५४ ।।\nनलस्तानि समादाय चक्रे सेतुं महोदधौ ।।\nपंचभिर्दिवसैः सेतुर्यावल्लंकासमीपतः ।। ५५ ।।\nदशयोजनविस्तीर्णश्शतयोजनमायतः ।।\nकृतः सेतुर्नलेनाब्धौ पुण्यः पापविनाशनः ।। ५६ ।।\nदेवीपुरस्य निकटे नवपाषाणरूपके ।।\nसेतुमूले नरः स्नायात्स्वपापपरिशुद्धये ।। ५७ ।।\nचक्रतीर्थे तथा स्नायाद्भजेत्सेत्वधिपं हरिम्।।\nदेवीपत्तनमारभ्य यत्कृतं सेतुबंधनम् ।। ५८ ।।\nतत्सेतुमूलं विप्रेंद्रा यथार्थं परिकल्पितम् ।।\nसेतोस्तु पश्चिमा कोटिर्दर्भशय्या प्रकीर्तिता ।। ५९ ।।\nदेवीपुरी च प्राक्कोटिरुभयं सेतुमूलकम् ।।\nउभयं पुण्यमाख्यातं पवित्रं पापनाशनम् ।। 3.1.7.६० ।।\nयत्सेतुमूलं गच्छंति येन मार्गेण वै नराः।।\nतत्तन्मार्गगतास्ते ते तस्मिंस्तस्मिन्विमुक्तिदे ।। ६१ ।।\nस्नात्वादौ सेतुमूले तु चक्रतीर्थे तथैव च ।।\nसंकल्पपूर्वकं पश्चाद्गच्छेयुः सेतुबंधनम्।। ६२ ।।\nदेवीपुरे तथा दर्भशय्यायामपि भूसुराः ।।\nचक्रतीर्थे शिवे स्नानं पुण्यपापविनाशनम् ।।६३।।\nस्मरणादुभयत्रापि चक्रतीर्थस्य वै द्विजाः ।।\nभस्मीभवंति पापानि लक्षजन्मकृतान्यपि ।। ६४ ।।\nजन्मापि विलयं यायान्मुक्तिश्चापि करे स्थिता ।।\nचक्रतीर्थसमं तीर्थं न भूतं न भविष्यति ।। ६५ ।।\nभूलोके यानि तीर्थानि गंगादीनि द्विजोत्तमाः ।।\nचक्रतीर्थस्य तान्यद्धा कलां नार्हंति षोडशीम् ।। ६६ ।।\nआदौ तु नवपाषाणमध्येऽब्धौ स्नानमाचरेत् ।।\nक्षेत्रपिंडे ततः कुर्याच्चक्रतीर्थे तथैव च ।। ६७ ।।\nसेतुनाथं हरिं सेवेत्स्वपापपरिशुद्धये ।।\nएवं हि दर्भशय्यायां कुर्युस्तन्मार्गतो गताः ।। ६८ ।।\nआरूढं रामचंद्रेण यो नमस्कुरुते जनः ।।\nसिंहासनं नलकृतं न तस्य नरकाद्भयम्।। ६९ ।।\nसेतुमादौ नमस्कुर्याद्रामं ध्यायन्हृदा तदा ।।\nरघुवीरपदन्यास पवित्रीकृतपांसवे ।। 3.1.7.७० ।।\nदशकंठशिरश्छेदहेतवे सेतवे नमः ।।\nकेतवे रामचंद्रस्य मोक्षमार्गैकहेतवे ।। ७१ ।।\nसीताया मानसांभोजभानवे सेतवे नमः ।। ।।\nसाष्टांगं प्रणिपत्यादौ मंत्रेणानेन वै द्विजाः ।। ७२ ।।\nततो वेतालवरदं तीर्थं गच्छेन्महाबलम् ।।\nतत्र स्नानादवाप्नोति सिद्धिं पारामिकां नरः ।। ७३ ।।\nयोऽध्यायमेनं पठते मनुष्यः शृणोति वा भक्तियुतो द्विजेंद्राः ।।\nस्वर्गादयस्तस्य न दुर्लभाः स्युः कैवल्यमप्यस्य करस्थमेव ।। ७४ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चकतीर्थप्रशंसायां देवीपुराभिधानकथने महिषासुरसंहारवर्णनंनाम सप्तमोऽध्यायः ।। ७ ।।"
  }
]
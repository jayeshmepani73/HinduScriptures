[
  {
    "text": "।। श्रीसूत उवाच ।। ।।\nअथातः संप्रवक्ष्यामि सेतुमाधववैभवम्।।\nशृणुध्वं मुनयो भक्त्या पुण्यं पापहरं परम्।। १ ।।\nपुरा पुण्यनिधिर्नाम राजा सोमकुलोद्भवः ।।\nमधुरां पालयामास हालास्येश्वरभूषिताम् ।। २ ।।\nकदाचित्स महीपालश्चतुरंगबलान्वितः ।।\nसांऽतःपुरपरीवारो मधुरायां निजं सुतम् ।। ३ ।।\nस्थापयित्वा रामसेतुं प्रययौ स्नानकौतुकी ।।\nतत्र गत्वा धनुष्कोटौ स्नात्वा संकल्पपूर्वकम् ।। ४ ।।\nअन्येष्वपि च तीर्थेषु तत्रत्येषु नृपोत्तमः ।।\nसस्नौ रामेश्वरं देवं सिषेवे च सभक्तिकम् ।। ।। ५ ।।\nएवं स बहुकालं वै तत्रैव न्यवसत्सुखम् ।।\nरामसेतौ वसन्पुण्ये गन्धमादनपर्वते ।। ६ ।।\nविष्णुप्रीतिकरं यज्ञं कदाचिदकरोन्नृपः ।।\nयज्ञावसाने राजासौ मुदावभृथकौतुकी ।। ७ ।।\nसस्नौ रामधनुष्कोटौ सदारः सपरिच्छदः ।।\nसेवित्वा रामनाथं च स वेश्म प्रययौ द्विजाः ।। ८ ।।\nएवं निवसमानेऽस्मिन्राज्ञि पुण्यनिधौ तदा ।।\nकदाचिद्धरिणा लक्ष्मीर्विनोदकलहाकुला ।। ९ ।।\nहरिणा समयं कृत्वा नृपभक्तिं परीक्षितुम् ।।\nविष्णुना प्रेषिता लक्ष्मीर्वैकुंठात्कमलालया ।। 3.1.50.१० ।।\nअष्टवर्षवयोरूपा प्रययौ गंधमादने ।।\nतत्रागत्य धनुष्कोटौ तस्थौ सा कमलालया ।। ११ ।।\nतस्मिन्नवसरे राजा ययौ गुणनिधिर्द्विजाः ।।\nस्नातुं रामधनुष्कोटौ सदारः सहसैनिकः ।। १२ ।।\nतत्र गत्वा स राजाऽयं स्नात्वा नियमपूर्वकम्।।\nतुलापुरुषमुख्यानि कृत्वा दानानि कृत्स्नशः ।। १३ ।।\nप्रयातुकामो भवनं कन्यां कांचिद्ददर्श सः ।।\nअतीवरूपसंपन्नामष्टवर्षां शुचिस्मिताम्।। ।। १४ ।।\nदृष्ट्वा नृपस्तां पप्रच्छ कन्यां चारुविलोचनाम् ।।\nचारुस्मितां चारुदतीं बिंबोष्ठीं तनुमध्यमाम् ।। १५ ।।\n।। पुण्यनिधिरुवाच ।। ।।\nका त्वं कन्ये सुता कस्य कुतो वा त्वमिहागता ।।\nअत्रागमेन किं कार्यं तव वत्से शुचिस्मिते ।। १६ ।।\nएवं नृपस्तां पप्रच्छ कन्यामुत्पललोच नाम्।।\nएवं पृष्टा तदा कन्या नृपं तमवदद्विजाः ।। १७ ।।\nन मे माता पिता नास्ति न च मे बांधवास्तथा ।।\nअनाथाहं महाराज भविष्यामि च ते सुता ।। १८ ।।\nत्वद्गृहेऽहं निवत्स्यामि तात त्वां पश्यतीसदा ।।\nहठात्कृष्यति यो वा मां ग्रहीष्यति करेण तम् ।। १९ ।।\nयदि शासिष्यसे भूप तदाहं तव मंदिरे ।।\nवत्स्यामि ते सुता भूत्वा पितर्गुणनिधे चिरम् ।। 3.1.50.२० ।।\nएवमुक्तस्तदा प्राह कन्यां गुणनिधिर्नृपः ।।\nअहं सर्वं करिष्यामि त्वदुक्तं कन्यके शुभे ।। २१ ।।\nममापि दुहिता नास्ति पुत्रोऽस्त्येकः कुलोद्वहः ।।\nतव यस्मिन्रुचिर्भद्रे त्वां तस्मै प्रददाम्यहम् ।। २२ ।।\nआगच्छ मद्गृहं कन्ये मम चांतःपुरे वस ।।\nमद्भार्यायाः सुता भूत्वा यथाकाममनिंदिते ।। २३ ।।\nइत्युक्ता सा नृपेणाथ कन्या कमललोचना ।।।\nतथा स्त्विति नृपं प्रोच्य तेन साकं ययौ गृहम् ।। २४ ।।\nराजा स्वभार्याहस्ते तां प्रददौ कन्यकां शुभाम् ।।\nअब्रवीच्च स्वकां भार्यां राजा विन्ध्यावलिं तदा ।। २५ ।।\nआवयोः कन्यका चेयं राज्ञि विंध्यावले शुभे ।।\nरक्षेमां सर्वथा त्वं वै पुरुषांतरतः प्रिये ।। २६ ।।\nइतीरिता नृपेणासौ भार्या विंध्या वलिस्तदा ।।\nओमित्युक्त्वाथ तां कन्यां पुत्रीं जग्राह पाणिना ।। २७ ।।\nपोषिता पालिता राज्ञा सुतवत्कन्यका च सा ।।\nन्यवात्सीत्सुसुखं राज्ञो भवने लालिता सदा ।।२८।।\nअथ विष्णुर्जगन्नाथो लक्ष्मीमन्वेष्टुमादरात् ।।\nआरूढविनतानन्दो वैकुंठान्निर्ययौ द्विजाः ।।२९।।\nविनिर्गत्य स वैकुंठा द्विलंघितवियत्पथः ।।\nबभ्राम च बहून्देशाल्लँक्ष्मीं तत्र न दृष्टवान्।।3.1.50.३०।।\nरामसेतुमथागच्छद्गंधमादनपर्वते ।।\nअन्विष्य सर्वतो रामसेतुं बभ्राम चेंदि राम्।। ३१ ।।\nएतस्मिन्नेव काले सा पुष्पावचयकौतुकात् ।।\nसखीभिः कन्यकायासीद्भवनोद्यानपादपान् ।। ३२ ।।\nपुष्पाण्यवचिनोति स्म सखीभिः सह कानने ।।\nतत्रागत्य ततो विष्णुर्विप्ररूपधरो द्विजाः ।। ३३ ।।\nगंगांभो विदधत्स्कंधे वहञ्छत्रं करंण च ।।\nगंगास्नायिद्विजस्येव रचयन्वेषमात्मनः ।। ३४ ।।\nधारयन्दक्षिणे पाणौ कुशाग्रंथिपवित्रकम् ।।\nभस्मोद्धूलितसर्वांगस्त्रिपुण्ड्रावलिशोभितः ।। ३५ ।।\nप्रजपञ्छिवनामानि धृतरुद्राक्ष मालिकः ।।\nसोत्तरीयः शुचिर्विप्राः समायातो जनार्दनः ।। ३६ ।।\nतमागतं द्विजं दृष्ट्वा स्तब्धाऽतिष्ठत कन्यका ।।\nअपश्यदष्टवर्षां तां वल्लभां पुष्प हारिणीम् ।। ३७ ।।\nदृष्ट्वा स त्वरया विप्रः कन्यां मधुरभाषिणीम् ।।\nहठात्कृत्य करेणासौ जग्राह गरुडध्वजः ।। ३८ ।।\nतदा चुक्रोश सा कन्या सखीभिः सह कानने ।।\nतमाक्रोशं समाकर्ण्य राजा स तु समागतः ।। ३९ ।।\nप्रययौ भवनोद्यानं वृतः कतिपयैर्भटैः ।।\nगत्वा पप्रच्छ तां कन्यां तत्सखीरपि भूपतिः ।। 3.1.50.४० ।।\nकिमर्थमधुना क्रुष्टं सखीभिः सह कन्यके ।।\nत्वया तु भवनोद्याने तत्र कारणमुच्यताम् ।। ४१ ।।\nकेन त्वं परिभूतासि हठात्कृष्य सुते मम ।।\nइति पृष्टा तमाचष्ट कन्या गुणनिधिं नृपम् ।।\nबाष्पपूर्णानना खिन्ना रुषिता भृशकातरा ।। ४२ ।।\n।। कन्योवाच ।। ।।\nअयं विप्रो हठात्कृत्य जगृहे पांड्यनाथ माम् ।। ४३ ।।\nतातात्र वृक्षमूलेऽसौ स तिष्ठत्यकुतोभयः ।।\nतदाकर्ण्य वचस्तस्या राजा गुणनिधिः सुधीः ।। ४४ ।।\nजग्राह तरसा विप्रमविद्वांस्तद्बलं हठात् ।।\nरामनाथालयं नीत्वा निगृह्य च हठात्तदा ।। ४५ ।।\nबद्ध्वा निगडपाशाभ्या मानयन्मंडपं च तम् ।।\nआत्मपुत्रीं समाश्वास्य शुद्धांतमनयन्नृपः ।। ४६ ।।\nस्वयं च प्रययौ रम्यं भवनं नृपपुंगवः ।।\nततो रात्रौ स्वपन्राजा स्वप्ने विप्रं ददर्श तम् ।। ४७ ।।\nशंखचक्रगदापद्मवनमालाविभूषितम् ।।\nकौस्तुभालंकृतोरस्कं पीतांबरधरं हरिम् ।। ४८ ।।\nकालमेघच्छविं कांतं गरुडोपरि संस्थितम् ।।\nचारुस्मितं चारुदंतं लसन्मकरकुण्डलम् ।। ४९ ।।\nविष्वक्सेनप्रभृतिभिः किंकरैरुपसेवितम् ।।\nशेषपर्यंकशयनं नारदादि मुनिस्तुतम् ।। 3.1.50.५० ।।\nददर्श च स्वकां कन्यां विकासिकमलस्थिताम् ।।\nधृतपंकजहस्तां तां नीलकुञ्चितमूर्धजाम् ।। ५१ ।।\nविष्णुवक्षस्थल्रावासां समुन्नतपयोधराम् ।।\nदिग्गजैरभिषिक्तांगीं श्यामां पीतांबरावृताम् ।। ५२ ।।\nस्वर्णपंकजसंक्लृप्तमालालंकृतमूर्धजाम् ।।\nदिव्याभरणशोभाढ्यां चारुहा रविभूषिताम् ।। ५३ ।।\nअनर्घरत्नसंक्लृप्तनासाभरणशोभिताम् ।।\nसुवर्णनिष्काभरणां कांचीनूपुरराजिताम् ।। ५४ ।।\nमहालक्ष्मीं ददर्शासौ राजा रात्रौ स्वकां सुताम् ।।\nएवं दृष्ट्वा नृपः स्वप्ने विप्रं तं स्वसुतामपि ।। ५५ ।।\nउत्थितः सहसा तल्पात्कन्यागृहमवाप च ।।\nतथैव दृष्टवान्कन्यां यथा स्वप्ने ददर्श ताम् ।। ५६ ।।\nअथोदिते सवितरि कन्यामादाय भूमिपः ।।\nरामनाथालयं प्राप ब्राह्मणं न्यस्तवान्यतः ।। ५७ ।।\nस मंडपवरे विप्रं ददर्श हरिरूपिणम् ।।\nयथा ददर्श स्वप्ने तं वनमालादिचिह्नितम् ।।\nविष्णुं विज्ञाय तुष्टाव नृपतिर्हरिमीश्वरम् ।। ५८ ।।\n।। पुण्यनिधिरुवाच ।। ।।\nनमस्ते कमलाकांत प्रसीद गरुडध्वज ।। ५९ ।।\nशार्ङ्गपाणे नमस्तुभ्यमपराधं क्षमस्व मे ।।\nनमस्ते पुण्डरीकाक्ष चक्रपाणे श्रियःपते ।। 3.1.50.६० ।।\nकौस्तुभालंकृतांकाय नमः श्रीवत्सलक्ष्मणे ।।\nनमस्ते ब्रह्मपुत्राय दैत्यसंघविदारिणे ।। ६१ ।।\nअशेषभुवनावासनाभिपंकजशालिने ।।\nमधुकैटभसंहर्त्रे रावणांतकराय ते ।।६२।।\nप्रह्रादरक्षिणे तुभ्यं धरित्रीपतये नमः ।।\nनिर्गुणायाप्रमेयाय विष्णवे बुद्धिसाक्षिणे ।।६३।।\nनमस्ते श्रीनिवासाय जग द्धात्रे परात्मने।।\nनारायणाय देवाय कृष्णाय मधुविद्विषे।।६४।।\nनमः पंकजनाभाय नमः पंकजचक्षुषे।।\nनमः पंकजहस्तायाः पतये पंकजांघ्रये ।।६५।।\nभूयोभूयो जगन्नाथ नमः पंकजमालिने ।।\nदयामूर्त्ते नमस्तुभ्यमपराधं क्षमस्व मे ।। ६६ ।।\nमया निगडपाशाभ्यां यः कृतो मधुसूदन ।।\nअनयस्त्वत्स्वरूपमविदित्वा कृतः प्रभो ।। ६७ ।।\nअतो मदपराधोऽयं क्षंतव्यो मधुसूदन ।।\nएवं स्तुत्वा महाविष्णुं राजा पुण्यनिधिर्द्विजाः ।। ६८ ।।\nलक्ष्मीं तुष्टाव जननीं सर्वेषां प्राणिनां मुदा ।।\nनमो देवि जगद्धात्रि विष्णुवक्षस्थलालये ।। ६९ ।।\nनमोब्धिसंभवे तुभ्यं महालक्ष्मि हरिप्रिये ।।\nसिद्ध्यै पुष्ट्यै स्वधायै च स्वाहायै सततं नमः ।। 3.1.50.७० ।।\nसंध्यायै च प्रभायै च धात्र्यै भूत्यै नमोनमः ।।\nश्रद्धायै चैव मेधायै सरस्वत्यै नमोनमः ।। ७१ ।।\nयज्ञविद्ये महाविद्ये गुह्यविद्येतिशोभने ।।\nआत्मविद्ये च देवेशि मुक्तिदे सर्वदेहिनाम् ।। ७२ ।।\nत्रयीरूपे जगन्मातर्जगद्रक्षाविधायिनि ।।\nरक्ष मां त्वं कृपादृष्ट्या सृष्टिस्थित्यंतकारिणि ।। ७३ ।।\nभूयोभूयो नमस्तुभ्यं ब्रह्ममात्रे महेश्वरि ।।\nइति स्तुत्वा महालक्ष्मीं प्रार्थयामास माधवम् ।। ७४।।\nयदज्ञानान्मया विष्णो त्वयि दोषः कृतोऽधुना ।।\nपादे निगडबंधेन स द्रोहः क्षम्यतां त्वया ।। ७६ ।।\nलोकास्ते शिशवः सर्वे त्वं पिता जगतां हरे।।\nसुताऽपराधः पितृभिः क्षंतव्यो मधुसूदन ।। ७६ ।।\nअपराधिनां च दैत्यानां स्वरूपमपि दत्तवान् ।।\nभवान्विष्णो ममापीममपराधं क्षमस्व वै ।। ।। ७७ ।।\nजिघांसयापि भगवन्नागतां पूतनां पुरा ।।\nअनयस्त्वत्पदांभोजं तन्मां रक्ष कृपानिधे ।।\nलक्ष्मीकांत कृपादृष्टिं मयि पातय केशव ।। ७८ ।। ।।\n।। श्रीसूत उवाच ।। ।।\nइति संप्रार्थितो विष्णु राज्ञा तेन द्विजोत्तमाः ।।\nप्राह गंभीरया वाचा नृपं पुण्यनिधिं ततः ।। ७९ ।।\n।। विष्णुरुवाच ।। ।।\nराजन्न भीस्त्वया कार्या मद्बंधननिमित्तजा ।। 3.1.50.८० ।।\nभक्तवश्यत्वमधुना तव प्रतिहितं मया ।।\nमम प्रीतिकरं यज्ञमकरोद्यद्भवानिह ।। ।। ९१ ।।\nअतस्त्वं मम भक्तोसि राजन्पुण्यनिधेऽधुना ।।\nतेनाहं तव वश्योऽस्मि भक्तिपाशेन यंत्रितः ।। ८२ ।।\nभक्तापराधं सततं क्षमाम्यहमरिं दम ।।\nत्वद्भक्तिं ज्ञातुकामेन मया संप्रेरिता त्वियम् ।। ८३ ।।\nलक्ष्मीर्मम प्रिया राजंस्त्वयासंरक्षिताऽधुना ।।\nतेनाहं तव तुष्टोऽस्मि मत्स्वरूपा त्वियं सदा ।। ८४ ।।\nअस्यां यो भक्तिमांल्लोके स मद्भक्तोऽभिधीयते ।।\nअस्यां यो विमुखो राजन्स मद्द्वेषी स्मृतः सदा ।। ८५ ।।\nत्वमिमां भक्तिसं युक्तो यस्मात्पूजितवानसि ।।\nमत्पूजापि कृता तस्मान्मदभिन्ना त्वियं यतः ।। ८६ ।।\nअतस्त्वया नापराधः कृतो मयि नरेश्वर ।।\nकिं तु पूजैव विहिता तां त्वयार्चयता मम ।। ९७ ।।\nत्वया मद्भार्यया साकं संकेतोऽकारि यत्पुरा ।।\nतत्संकेताभिगुत्यर्थं मां यद्बंधितवानसि ।। ८८ ।।\nतेन प्रीतोस्मि ते राजँल्लक्ष्मीः संरक्षिताऽधुना ।।\nमत्स्वरूपा च सा लक्ष्मीर्जगन्माता त्रयीमयी ।। ८९ ।।\nतद्रक्षां कुर्वता भूप त्वया यद्बंधनं मम ।।\nतत्प्रियं मम राजेंद्र मा भयं क्रियतां त्वया ।। 3.1.50.९० ।।\nइयं लक्ष्मीस्तव सुता सत्यमेव न संशयः ।।\nइतीरितेऽथ हरिणा लक्ष्मीः प्रोवाच भूपतिम् ।। ।। ९१ ।।\n।। लक्ष्मीरुवाच ।। ।।\nराजन्प्रीतास्मि ते चाहं रक्षिता यद्गृहे त्वया ।।\nत्वद्भक्तिशोधनार्थं वा अहं विष्णुरुभावपि ।। ९२ ।।\nविनोद कलहव्याजादागताविह भूपते ।।\nतव योगेन भक्त्या च तुष्टावावां परंतप ।। ९३ ।।\nआवयोः कृपया राजन्सुखं ते भवतात्सदा ।।\nसर्वभूमंडलैश्वर्यं सदा ते भवतु ध्रुवम् ।। ९४ ।।\nआवयोः पादयुगले भक्तिर्भवतु ते ध्रुवा ।।\nदेहांते मम सायुज्यं पुनरावृत्तिवर्जितम् ।। ९५ ।।\nनित्यं भवतु ते राजन्मा भूत्ते पापधीस्तथा ।।\nसदा धर्मे भव धीर्विष्णुभक्तियुता तव ।।९६।।\nएवमुक्त्वा नृपं लक्ष्मीर्विष्णोर्वक्षस्थलं ययौ ।।\nअथ विष्णुरुवाचेदं राजानं द्विज पुंगवाः ।। ९७ ।।\nयथा त्वयात्र बद्धोहं निगडेन नृपोतम ।।\nतद्रूपेणैव वत्स्यामि सेतुमाधवसंज्ञितः ।। ९८ ।।\nमयैव कारितः सेतुस्तद्रक्षार्थमहं नृप ।।\nभूतराक्षससंघेभ्यो भयानामुपशांतये ।।९९।।\nब्रह्मापि सेतुरक्षार्थं वसत्यत्रदिवानिशम्।।\nशंकरो रामनाथाख्यो नित्यं सेतौ वसत्यथ।।3.1.50.१००।।\nइंद्रादिलोकपालाश्च वसंत्यत्रमुदान्विताः ।।\nअतोऽहमत्रवत्स्यामि सेतुमाधवसंज्ञया ।।१।।\nसेतुसंरक्षणार्थं वै सर्वोपद्रवशांतये ।।\nसर्वेषामिष्टसिद्ध्यर्थं सर्वपापोपशांतये ।। २ ।।\nत्वया निगडबद्धं मां सेवते येऽत्र मानवाः ।।\nते यांति मम सायुज्यं सर्वाभीष्टं तथा नृप ।। ३ ।।\nमम लक्ष्म्यास्तव तथा चरितं ये पठंति वै।।\nन ते यास्यंति दारिद्र्यं किं त्वैश्वर्यं व्रजंति ते ।।४।।\nत्वत्कृतं यदिदं स्तोत्रं मम लक्ष्म्या विशांपते ।।\nये पठंति च शृण्वंति लिखंति च मुदान्विताः ।। ५ ।।\nन तेषां पुनरावृत्तिर्मम लोकात्कदाचन ।।\nइत्युक्त्वा स हरिस्तत्र नृपं पुण्यनिधिं तदा ।। ६ ।।\nतत्रैव पूर्णरूपेण संनि धत्ते स्म सर्वदा ।।\nनृपः पुण्यनिधिर्विप्राः सेतुमाधवरूपिणम्।। ७ ।।\nविष्णुं प्रणम्य भक्त्या तु महापूजां विधाय च ।।\nसेवित्वा रामनाथं च स्वमेव भवनं ययौ ।। ८ ।।\nयावज्जीवमसौ तत्र सेतौ न्यवसदुत्तमे ।।\nमधुरायां निजं पुत्रं स्थापयामास पालकम् ।। ९ ।।\nतत्रैव निवसन्राजा देहांते मुक्तिमाप्तवान् ।।\nविंध्यावलिश्च तत्पत्नी तमेवानुममार सा ।।\nपतिव्रता पतिप्राणा प्रययौ सापि सद्गतिम्।।3.1.50.११०।।।\n।। श्रीसूत उवाच ।। ।।\nयेत्र भक्तियुता नित्यं सेवंते सेतुमाधवम् ।। ११ ।।\nन तेषां पुनरावृत्तिः कैलासाज्जातु जायते ।।\nसेतुमाधवसेवा ये न कुर्वंत्यत्र मानवाः ।। ।। १२ ।।\nन तेषां रामनाथस्य सेवा फलवती भवेत् ।।\nगृहीत्वा सैकतं सेतोर्गंगायां निक्षिपेद्यदि ।। १३ ।।\nविभज्य माधवपुरे वैकुंठे स वसेन्नरः ।।\nगंगां जिगमिषुर्विप्राः सेतुमाधवसन्निधौ ।। १४ ।।\nसंकल्प्य गंगां निर्गच्छेत्सा यात्रा सफला भवेत्।।\nआनीय गंगासलिलं रामेशमभि षिच्य च ।। १५ ।।\nसेतौ निक्षिप्य तद्भारं ब्रह्म प्राप्नोत्यसंशयः ।।\nइति वः कथितं विप्राः सेतुमाधववैभवम् ।। १६ ।।\nएतत्पठन्वा शृण्वन्वा वैकुंठे लभते गतिम् ।। ११७ ।।\nइति श्रीस्कांदे महापुराण एकाशीतिसाहस्र्यां संहितायां तृतीय ब्रह्मखण्डे सेतुमाहात्म्ये सेतुमाधवप्रशंसायां पुण्य निधिचरितकथनंनाम पंचाशत्तमोऽध्यायः ।। ५० ।।"
  }
]
[
  {
    "text": "श्रीसूत उवाच ।। ।।\nभूयोऽपिसंप्रवक्ष्यामि धनुष्कोटेस्तु वैभवम् ।।\nयुष्माकमादरेणाहं नैमिषारण्यवा सिनः ।।१।।\nनंदोनाम महाराजः सोमवंशसमुद्भवः ।।\nधर्मेण पालयामास सागरांतां धरामिमाम् ।।२।।\nतस्य पुत्रः समभवद्धर्मगुप्त इति श्रुतः ।।\nराज्य रक्षाधुरं नंदो निजपुत्रे निधाय सः ।।३।।\nजितेंद्रियो जिताहारः प्रविवेश तपोवनम् ।।\nताते तपोवनं याते धर्मगुप्ताभिधो नृपः ।।४।।\nमेदिनीं पालया मास धर्मज्ञो नीतितत्परः ।।\nईजे बहुविधैर्यज्ञैर्देवानिंद्रपुरोगमान् ।। ५ ।।\nब्राह्मणेभ्यो ददौ वित्तं क्षेत्राणि च बहूनि सः ।।\nसर्वे स्वधर्मनिरतास्तस्मिन्राजनि शासति ।। ६ ।।\nबभूवुर्नाभवन्पीडास्तस्मिंश्चोरादिसंभवाः ।।\nकदाचिद्धर्मगुप्तोऽयमारूढस्तुरगोत्तमम् ।। ७ ।।\nवनं विवेश विप्रेंद्रा मृगयारसकौ तुकी ।।\nतमालतालहिंतालकुरवाकुलदिङ्मुखे ।। ८ ।।\nविचचार वने तस्मिन्सिंहव्याघ्रभयानके ।।\nमत्तालिकुलसंनादसंमूर्छितदिगंतरे ।। ९ ।।\nपद्म कल्हारकुमुदनीलोत्पलवनाकुलैः ।।\nतटाकैरपि संपूर्णे तपस्विजनमंडिते ।।3.1.32.१०।।\nतस्मिन्वने संचरतो धर्मगुप्तस्य भूपतेः ।।\nअभूद्विभावरी विप्रास्त मसावृतदिङ्मुखा ।। ११ ।।\nराजापि पश्चिमां संध्यामुपास्य नियमान्वितः ।।\nजजाप तत्र च वने गायत्रीं वेदमातरम् ।। १२ ।।\nसिंहव्याघ्रादिभीत्या स्मिन्वृक्षमेकं समास्थिते ।।\nराजपुत्रे तदाभ्यागादृक्षः सिंहभयार्दितः ।। १३ ।।\nअन्वधावतं तं ऋक्षमैकः सिंहो वनेचरः ।।\nअनुद्रुतः स सिंहेन ऋक्षो वृक्षमुपारुहत् ।। १४ ।।\nआरुह्य ऋक्षो वृक्षं तं ददर्श जगतीपतिम् ।।\nवृक्षस्थितं महात्मानं महाबलपराक्रमम् ।। १५ ।।\nउवाच भूपतिं दृष्ट्वा ऋक्षोयं वनगोचरः ।।\nमा भीतिं कुरु राजेंद्र वत्स्यावो रजनीमिह ।। १६ ।।\nमहासत्त्वो महाकायो महादंष्ट्रासमाकुलः ।।\nवृक्षमूलं समायातः सिंहो यमतिभीषणः ।। १७ ।।\nरात्र्यर्धं भज निद्रा त्वं रक्ष्यमाणो मयादितः ।।\nततः प्रसुप्तं मां रक्ष शर्वर्यर्धं महामते ।। १८ ।।\nइति तद्वाक्यमादाय सुप्ते नंदसुते हरिः ।।\nप्रोवाच ऋक्षं सुप्तोऽयं नृपश्च त्यज्यतामिति ।। १९ ।।\nतं सिंहमब्रवीदृक्षो धर्मज्ञो द्विजसत्तमाः।।\nभवान्धर्मं न जानीषे मृगराज वनेचर ।। 3.1.32.२० ।।\nविश्वासघातिनां लोके महाकष्टा भवंति हि ।।\nन हि मित्रद्रुहां पापं नश्येयज्ञायुतैरपि ।। २१ ।।\nब्रह्महत्यादिपापानां कथंचिन्निष्कृतिर्भवेत् ।।\nविश्वस्तघातिनां पापं न नश्येज्जन्मकोटिभिः ।। २२ ।।\nनाहं मेरुं महाभारं मन्ये पंचास्य भूतले ।।\nमहाभारमिमं मन्ये लोके विश्वासघातकम् ।। २३ ।।\nएवमुक्तेऽथ ऋक्षेण सिंहस्तूष्णीमभूत्तदा ।।\nधर्मगुप्ते प्रबुद्धे तु ऋक्षः सुष्वाप भूरुहे ।।२४।।\nततः सिंहोऽब्रवीद्भूपमेनमृक्षं त्यजस्व मे ।।\nएवमुक्तेऽथ सिंहेन राजा सुप्तमशंकितः ।।२५।।\nस्वांकन्यस्तशिरस्कं तमृक्षं तत्याज भूतले ।।\nपात्यमानस्ततो राज्ञा नखालंबितपादपः ।।२६।।\nऋक्षः पुण्यवशाद्वृक्षान्न पपात महीतले ।।\nस ऋक्षो नृपमभ्येत्य कोपाद्वाक्यमभाषत।।२७।।\nकामरूपधरो राजन्नहं भृगुकुलोद्भवः ।।\nध्यानकाष्ठाभिधो नाम्ना ऋक्षरूपमधारयम् ।। २८ ।।\nयस्मादनागसं सुप्तमत्याक्षीन्मां भवान्नृप ।।\nमच्छापात्त्वमतः शीघ्रमुन्मत्तश्चर भूपते ।। २९ ।।\nइति शप्त्वा मुनिर्भूपं ततः सिंहमभाषत ।।\nनृसिंहस्त्वं महायक्षः कुबेरसचिवः पुरा ।।3.1.32.३।।।\nहिमवद्गिरिमासाद्य कदाचित्त्वं वधूसखः ।।\nअज्ञानाद्गौतमाभ्याशे विहारमतनोर्मुदा ।। ।। ३१ ।।\nगौतमोप्युटजाद्दैवात्समिदाहरणाय वै ।।\nनिर्गतस्त्वां विवसनं दृष्ट्वा शापमुदाहरत् ।। ३२ ।।\nयस्मान्ममाश्रमेऽद्य त्वं विवस्त्रः स्थितवानसि ।।\nअतः सिंहत्वमद्यैव भविता ते न संशयः ।। ३३ ।।\nइति गौतमशापेन सिंहत्वमगमत्पुरा ।।\nकुबेरसचिवो यक्षो भद्रनामा भवान्पुरा ।। ।। ३४ ।।\nकुबेरो धर्मशीलो हि तद्भृत्याश्च तथैव हि ।।\nअतः किमर्थं त्वं हंसि मामृषिं वनगोचरम् ।। ३५ ।।\nएतत्सर्वमहं ध्याना ज्जानामीह मृगाधिप ।।\nइत्युक्ते ध्यानकाष्ठेन त्यक्त्वा सिंहत्वमाशु सः ।। ३६ ।।\nयक्षरूपं गतो दिव्यं कुबेरसचिवात्मकम् ।।\nध्यानकाष्ठमसावाह प्रांजलिः प्रणतो मुनिम् ।। ३७ ।।\nअद्य ज्ञातं मया सर्वं पूर्ववृत्तं महामुने ।।\nगौतमः शापकाले मे शापांतमपि चोक्तवान् ।। ३८ ।।\nध्यानकाष्ठे न संवाद ऋक्षरूपेण ते यदा ।।\nतदा निर्धूय सिंहत्वं यक्षरूपमवाप्स्यसि ।। ३९ ।।\nइति मामब्रवीद्ब्रह्मन्गौतमो मुनिपुंगवः ।।\nअद्य सिंहत्वनाशान्मे जानामि त्वां महामुने ।। 3.1.32.४० ।।\nध्यानकाष्ठाभिधं शुद्धं कामरूपधरं सदा ।।\nइत्युक्त्वा तं प्रणम्याथ ध्यानकाष्ठं स यक्षराट् ।। ४१ ।।\nविमानवरमा रुह्य प्रययावलकापुरीम् ।।\nतस्मिन्गते तु यक्षेशे ध्यानकाष्ठो महामुनिः ।। ४२ ।।\nअव्याहतेष्टगमनो यथेष्ठः प्रययौ महीम् ।।\nध्यानकाष्ठे गते तस्मि न्कामरूपधरे मुनौ ।। ४३ ।।\nधर्मगुप्तौ मुनेः शापादुन्मत्तः प्रययौ पुरीम् ।।\nउन्मत्तरूपं तं दृष्ट्वा मंत्रिणस्तु नृपोत्तमम् ।। ४४ ।।\nपितुः सकाशमा निन्यू रेवातीरे मनोरमे ।।\nतस्मै निवेदयामासुर्मतिभ्रंशं सुतस्य ते ।। ४५ ।।\nज्ञात्वा तु पुत्रवृत्तांतं नन्दस्तस्य पिता तदा ।।\nपुत्रमादाय तरसा जैमिनेरन्तिकं ययौ ।।\nतस्मै निवेदयामास पुत्रवृत्तान्तमादितः ।। ४६ ।।\nभगवञ्जैमिने पुत्रो ममाद्योन्मत्ततां गतः ।। ४७ ।।\nअस्योन्मादविनाशाय ब्रूह्युपायं महामुने ।।\nइति पृष्टश्चिरं दध्यौ जैमिनिर्मुनिपुंगवः ।। ४८ ।।\nध्यात्वा तु सुचिरं कालं नृपं नंदमथाब्रवीत् ।।\nध्यानकाष्ठस्य शापेन ह्युन्म त्तस्ते सुतोऽभवत् ।। ४९ ।।\nतस्य शापस्य मोक्षार्थमुपायं प्रब्रवीमि ते ।।\nदक्षिणांबुनिधौ सेतौ पुण्ये पापविनाशने ।। 3.1.32.५० ।।\nधनुष्कोटिरिति ख्यातं तीर्थमस्ति महत्तरम् ।।\nपवित्राणां पवित्रं च मंगलानां च मंगलम् ।। ५१ ।।\nश्रुतिसिद्धं महापुण्यं ब्रह्महत्यादिशोधकम् ।।\nनीत्वा तत्र सुतं तेऽद्य स्नापयस्व महीपते ।। ५२ ।।\nउन्मादस्तत्क्षणादेव तस्य नश्येन्न संशयः ।।\nइत्युक्तस्तं प्रणम्यासौ जैमिनिं मुनिपुंगवम् ।। ५३ ।।\nनंदः पुत्रं समादाय धनुष्कोटिं ययौ तदा ।।\nतत्र च स्नापयामास पुत्रं नियमपूर्वकम् ।। ५४ ।।\nस्नानमात्रात्ततः सद्यो नष्टोन्मादोऽभवत्सुतः ।।\nस्वयं सस्नौ स नन्दोपि धनुष्कोटौ सभक्तिकम् ।। ५५ ।।\nउषित्वा दिनमेकं तु सपुत्रस्तु पिता तदा ।।\nसेवित्वा रामनाथं च सांबमूर्तिं घृणानिधिम् ।। ५६ ।।\nपुत्रमापृच्छय नंदस्तं प्रययौ तपसे वनम् ।।\nगते पितरि पुत्रोऽपि धर्मगुप्तो नृपो द्विजाः ।। ५७ ।।\nप्रददौ रामनाथाय बहुवित्तानि भक्तितः ।।\nब्राह्मणेभ्यो धनं धान्यं क्षेत्राणि च ददौ तदा ।। ५८ ।।\nप्रययौ मंत्रिभिः सार्धं स्वां पुरीं तदनंतरम् ।।\nधर्मेण पालयामास राज्यं निहतकण्टकम् ।।५९।।\nपितृपैतामहं विप्रा धर्मगुप्तोऽतिधार्मिकः ।।\nउन्मादैरप्यपस्मारैर्ग्रहैर्दुष्टैश्च ये नराः ।। 3.1.32.६० ।।\nग्रस्ता भवंति विप्रेंद्रास्तेऽपि चात्र निमज्जनात् ।।\nधनुष्कोटौ विमुक्ताः स्युः सत्यं सत्यं वदाम्यहम् ।। ६१ ।।\nपरित्यज्य धनुष्कोटिं तीर्थमन्यद्व्रजेत्तु यः ।।\nसिद्धं स गोपयस्त्यक्त्वा स्नुहीक्षीरं प्रयाचते ।। ।। ६२ ।।\nधनुष्कोटिर्धनुष्कोटिर्धनुष्कोटिरिति द्विजाः ।।\nत्रिः पठन्तो नरा ये तु यत्र क्वापि जलाशये ।। ६३ ।।\nस्नांति सर्वे नरास्ते वै यास्यंति ब्रह्मणः पदम् ।।\nएवं वः कथिता विप्रा धर्मगुप्तकथा शुभा ।। ६४ ।।\nयस्याः श्रवणमात्रेण ब्रह्महत्या विनश्यति ।।\nस्वर्णस्तेयादयश्चान्ये नश्येयुः पापसंचयाः ।। ६५ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां धर्मगुप्तोन्मा दविमोक्षणवर्णनंनाम द्वात्रिंशोऽध्यायः ।। ३२ ।।"
  }
]
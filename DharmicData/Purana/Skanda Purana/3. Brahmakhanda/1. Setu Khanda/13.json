[
  {
    "text": "।। श्रीसूत उवाच ।। ।।\nमंगलाख्ये महातीर्थे नरः स्नात्वा विकल्मषः ।।\nएकांतरामनाथाख्यं क्षेत्रं गच्छेत्ततः परम् ।। १ ।।\nतत्र रामो जगन्नाथो जानक्या लक्ष्मणेन च ।।\nहनुमत्प्रमुखैश्चापि वानरैः परिवारितः ।। २ ।।\nसन्निधत्ते सदा विप्रा लोकानुग्रहकाम्यया ।।\nविद्यते पुण्यदा तत्र नाम्ना ह्यमृतवापिका ।। ३ ।।\nतस्यां निमज्जतां नृणां न जरांतकजं भयम् ।।\nअस्याममृतवाप्यां यः सश्रद्धं स्नाति मानवः ।। ४ ।।\nअमृतत्वं भजत्येष शंकरस्य प्रसादतः ।।\nमहापातकनाशिन्यामस्यां वाप्यां निमज्जताम् ।। ५ ।।\nअमृतत्वं हरो दातुं सन्निधत्ते सदा तटे ।।\n।। । ऋषय ऊचुः ।। ।।\nइयं ह्यमृतवापीति कुतो हेतोर्निगद्यते ।। ६ ।।\nअस्माकमेतद्ब्रूहि त्वं कृपया व्यासशासित ।।\nतथैवामृतनामिन्या वापिकायाश्च वैभवम् ।।\nतृप्तिर्न जायतेऽस्माकं त्वद्वचोऽमृतपायिनाम् ।। ।७ ।।\n।। श्रीसूत उवाच ।। ।।\nअस्या अमृतनामत्वं वैभवं च मनोहरम् ।। ८ ।।\nप्रवक्ष्यामि विशेषेण शृणुत द्विजसत्तमाः ।।\nपुरा हिमवतः पार्श्वे नानामुनिसमाकुले ।। ९ ।।\nसिद्धचारणगंधर्वदेवकिन्नरसेविते ।।\nसिंहव्याघ्रवराहेभमहिषादिसमाकुले ।। 3.1.13.१० ।।\nतमालतालहिंतालचंपकाशोकसंतते ।।\nहंसकोकिलदात्यूहचक्रवाकादिशोभिते ।। ११ ।।\nपद्मेंदीवरकह्लारकुमुदाढ्यसरो वृते ।।\nसत्यवाञ्छीलवान्वाग्मी वशी कुंभजसोदरः ।। १२ ।।\nआस्ते तपश्चरन्नित्यं मोक्षार्थी शंकरप्रियः ।।\nत्रिकालमर्चयञ्छंभु वन्यैर्मूलफलादिभिः ।।। १३ ।।\nआगतान्स्वाश्रमाभ्याशमतिथीन्वन्यभोजनैः ।।\nपूजयन्नर्चयन्नग्निं संध्योपासनतत्परः ।। १४ ।।\nगायत्र्यादीन्महामंत्रान्कालेकाले जपन्मुदा ।।\nनिद्रां परित्यजन्ब्राह्मे मुहूर्ते विष्णुचिंतकः ।। १५ ।।\nस्नानं कुर्वन्नुषःकाले नमन्संध्यां प्रसन्नधीः ।।\nगायत्रीं प्रजपन्विप्राः पूजयन्हरिशंकरौ  ।। १६ ।।\nवेदाध्यायी शास्त्रपाठी मध्याह्नेऽतिथिपूजकः ।।\nश्रोतापुराणपाठानामग्निकार्येष्वतंद्रितः ।। १७ ।।\nपंचयज्ञपरो नित्यं वैश्वदेवबलिप्रदः ।।\nप्रत्यब्दं श्राद्धकृत्पित्रोस्तथान्यश्राद्धकृद्द्विजाः ।। १८ ।।\nएवं निनाय कालं स नित्यानुष्ठानतत्परः ।।\nतस्यैवं वर्तमानस्य तपश्चरत उत्तमम् ।। १९ ।।\nसहस्रवर्षाण्यगमञ्च्छंकरासक्तचेतसः ।।\nतथापि शंकरो नास्याययौ प्रत्यक्षतां तदा ।। 3.1.13.२० ।।\nततस्त्वगस्त्यभ्रातासौ ग्रीष्मे पंचानिमध्यगः ।।\nभास्करं दत्तदृष्टिश्च मौनव्रतसमन्वितः ।। २१ ।।\nतिष्ठन्कनिष्ठिकांगुल्यां वामपादस्य निश्चलः ।।\nऊर्ध्वबाहुर्निरालंबस्तपस्तेपेऽतिदारुणम् ।। २२ ।।\nअथ तस्य प्रसन्नात्मा महादेवो घृणानिधिः ।।\nप्रादुरासीत्स्वया दीप्त्या दिशो दश विभासयन् ।। २३ ।।\nततोऽद्राक्षीन्मुनिः शंभुं सांबं वृषभसंस्थि तम् ।।\nदृष्ट्वा प्रणम्य तुष्टाव भवानीपतिमीश्वरम् ।। २४ ।।\n।। मुनिरुवाच ।। ।।\nनमस्ते पार्वतीनाथ नीलकंठ महेश्वर।।\nशिव रुद्र महादेव नम स्ते शंभवे विभो ।। २५ ।।\nश्रीकंठोमापते शूलिन्भगनेत्रहराव्यय ।।\nगंगाधर विरूपाक्ष नमस्ते रुद्र मन्यवे ।। २६ ।।\nअंतकारे कामशत्रो देवदेव जगत्पते ।।\nस्वामिन्पशुपते शर्व नमस्ते शतधन्वने ।।\nदक्षयक्षविनाशाय स्नायूनां पतये नमः ।।\nनिचेरवे नमस्तुभ्यं पुष्टानां पतये नमः ।। ।। २८ ।।\nभूयोभूयो नमस्तुभ्यं महादेव कृपालय ।।\nदुस्तराद्भवसिंधोर्मां तारयस्व त्रिलोचन ।। २९ ।।\nअगस्त्यसोदरेणैवं स्तुतः शंभुरभाषत ।।।\nप्रीणयन्वचसा स्वेन कुंभजस्यानुजं मुनिम् ।। 3.1.13.३० ।।\n।। ईश्वर उवाच ।। ।।\nकुंभजानुज वक्ष्यामि मुक्त्युपायं तवानघ ।।\nसेतुमध्ये महातीर्थं गंधमादनपर्वते ।। ३१ ।।\nमंगलाख्यस्य तीर्थस्य नातिदूरेण वर्तते ।।\nतत्र गत्वा कुरु स्नानं ततो मुक्तिमवाप्स्यसि ।।३२।।\nतत्तीर्थसेवनान्नान्योमोक्षो पायो लघुस्तव ।।\nन हि तत्तीर्थवैशिष्ट्यं वक्तुं शक्यं मयापि च ।। ३३ ।।\nसंदेहो नात्र कर्तव्यस्त्वयाद्य मुनिसत्तम।।\nतस्मात्तत्रैव गच्छ त्वं यदीच्छसि भवक्षयम् ।। ३४ ।।\nइत्युक्त्वा भगवानीशस्तत्रैवांतरधीयत ।।\nततो देवस्य वचनादगस्त्यस्य सहोदरः ।। ३५ ।।\nगत्वा सेतुं समुद्रे तु गंधमादनपर्वते।।\nईश्वरणैव गदितं तीर्थं तच्छीघ्रमासदत् ।। ३६ ।।\nतत्र तीर्थे महापुण्ये स्नातानां मुक्तिदायिनि ।।\nएकांतरामनाथाख्ये क्षेत्रालंकरणे शुभे ।। ३७ ।।\nसस्नौ नियमपूर्वं स त्रीणि वर्षाणि वै द्विजः ।।\nततश्चतुर्थवर्षे तु समाधिस्थो महामुनिः ।। ३८ ।।\nब्रह्मनाड्या प्राणवायुं मूर्द्धन्यारोप्ययोगतः ।।\nप्राणान्निर्गमयामास ब्रह्मरंध्रेण तत्र सः ।। ३९ ।।\nततोऽगस्त्यानुजः सोयं परित्यज्य कलेवरम् ।।\nअवाप मुक्तिं परमां तस्य तीर्थस्य वैभवात् ।।3.1.13.४।।।\nविनष्टाशेषदुःखस्य तत्तीर्थस्नानवैभवात् ।।\nमृतत्वमभूद्यस्मादगस्त्यानुजजन्मनः।।४१।।\nततो ह्यमृतवापीतिप्रथाऽस्यासीन्मुनीश्वराः।।\nअत्र तीर्थे नरा ये तु वर्षत्रयमतंद्रिताः।।४२।।\nस्नानं कुर्वंति ते सत्यममृतत्वं प्रयांति हि ।।\nएवं त्वमृतवापीति प्रथा तद्वैभवं तथा ।।\nयुष्माकं कथितं विप्राः किंभूयः श्रोतुमिच्छथ ।। ४३ ।।\n।। ऋषय ऊचुः ।। ।।\nएकांतरामनाथाख्या तस्य क्षेत्रस्य वै मुने ।। ४४ ।।\nकथं समागता सूत वक्तुमेतत्त्वमर्हसि ।।\nअस्माकं मुनिशार्दूल तच्छुश्रूषातिभूयसी ।। ४५ ।।\n।। श्रीसूत उवाच ।। ।।\nपुरा दाशरथी रामः ससुग्रीवभिभीषणः ।।\nलक्ष्मणेन युतो भ्रात्रा मंत्रज्ञेन हनूमता ।। ४६ ।।\nवानरैर्बध्यमाने तु सेतावंबुधिमध्यतः ।।\nचिंतयन्मनसा सीतामेकांते सममंत्रयत् ।। ४७ ।।\nतेषु मंत्र यमाणेषु रावणादिवधं प्रति ।।\nउल्लोलतरकल्लोलो जुघोष जलधिर्भृशम् ।। ४८ ।।\nअर्णवस्य महाभीमे जृंभमाणे महाध्वनौ ।।\nअन्योन्यकथितां वार्तां नाशृण्वंस्ते परस्परम् ।। ४९ ।।\nततः किंचिदिव क्रुद्धो भृकुटीकुटिलेक्षणः ।।\nभ्रूभंगलीलया रामो नियम्य जलधिं तदा ।। ।। 3.1.13.५० ।।\nन्यमंत्रयत विप्रेंद्रा राक्षसानां वधं प्रति ।।\nएकांतेऽमंत्रयत्तत्र तैः सार्धं राघवो यतः ।। ५१ ।।\nएकांतरामनाथाख्यं तत्क्षेत्रमभवद्विजाः ।।\nसोयं नियमितो वार्धी रामभ्रूभंगलीलया ।। ५२ ।।\nअद्यापि निश्चलजलस्तत्प्रदेशेषु दृश्यते ।।\nएकांतरामनाथाख्यं तदेतत्क्षेत्रमुत्तमम् ।। ५३ ।।\nआगत्यामृतवाप्यां  च स्नात्वा नियमपूर्वकम् ।।\nरामादीनपि सेवंते ते सर्वे मुक्तिमाप्नुयुः ।। ५४ ।।\nअद्वैतविज्ञानविवेकशून्या विरक्तिहीनाश्च समाधि हीनाः ।।\nयागाद्यनुष्ठानविवर्जिताश्च स्नात्वात्र यास्यंत्यमृतं द्विजेंद्राः ।। ५५ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये अमृतवापीप्रशंसायाम् अगस्त्यभ्रातृविमुक्तिवर्णनंनाम त्रयोदशोऽध्यायः ।। १३ ।।"
  }
]
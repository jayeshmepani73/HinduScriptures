[
  {
    "text": "।। श्रीराम उवाच।।\nपंपारण्ये वयं दीनास्त्वया वानरपुंगव।।\nआश्वासिताः कारयित्वा सख्यमादित्यसूनुना।।१।।\nत्वां दृष्ट्वा पितरं बन्धून्कौसल्यां जननीमपि ।।\nन स्मरामो वयं सर्वान्मे त्वयोपकृतं बहु।। २ ।।\nमदर्थं सागरस्तीर्णो भवता बहु योजनः ।।\nतलप्रहाराभिहतो मैनाकोऽपि नगोत्तमः ।। ३ ।।\nनागमाता च सुरसा मदर्थं भवता जिता ।।\nछायाग्रहां महाक्रूराम वधीद्राक्षसीं भवान् ।। ४ ।।\nसायं सुवेलमासाद्य लंकामाहत्य पाणिना ।।\nअयासी रावणगृहं मदर्थं त्वं महाकपे ।। ५ ।।\nसीतामन्विष्य लंकायां रात्रौ गतभयो भवान्।।\nअदृष्ट्वा जानकीं पश्चादशोकवनिकां ययौ ।। ६ ।।\nनमस्कृत्य च वैदेहीमभिज्ञानं प्रदाय च ।।\nचूडामणिं समादाय मदर्थं जानकीकरात् ।। ७ ।।\nअशोकवनिकावृक्षानभांक्षीस्त्वं महाकपे ।।\nततस्त्वशीतिसाहस्रान्किंकरान्नाम राक्षसान् ।। ८ ।।\nरावणप्रतिमान्युद्धे पत्यश्वेभरथाकुलान् ।।\nअवधीस्त्वं मदर्थे वै महाबलपराक्रमान् ।। ९ ।।\nततः प्रहस्ततनयं जंबुमालिनमागतम् ।।\nअवधीन्मंत्रितनयान्सप्त सप्तार्चिवर्चसः ।। 3.1.46.१० ।।\nपंच सेनापतीन्पश्चादनयस्त्वं यमालयम् ।।\nकुमारमक्षमवधीस्ततस्त्वं रणमूर्धनि ।। ११ ।।\nतत इन्द्रजिता नीतो राक्षसेंद्र सभां शुभाम् ।।\nतत्र लंकेश्वरं वाचा तृणीकृत्यावमन्य च ।। १२ ।।\nअभांक्षीस्त्वं पुरीं लंकां मदर्थं वायुनंदन ।।\nपुनः प्रतिनिवृत्तस्त्वमृष्यमूकं महागिरिम् ।। १३ ।।\nएवमादि महादुःखं मदर्थं प्राप्तवानसि ।।\nत्वमत्र भूतले शेषे मम शोकमुदीरयन् ।। १४ ।।\nअहं प्राणान्परित्यक्ष्ये मृतोऽसि यदि वायुज ।।\nसीतया मम किं कार्यं लक्ष्मणेनानुजेन वा ।। १५ ।।\nभरतेनापि किं कार्यं शत्रुघ्नेन श्रियापि वा ।।\nराज्येनापि न मे कार्यं परेतस्त्वं कपे यदि ।। १६ ।।\nउत्तिष्ठ हनुमन्वत्स किं शेषेऽद्य महीतले ।।\nशय्यां कुरु महाबाहो निद्रार्थं मम वानर ।। १७ ।।\nकन्दमूलफलानि त्वमाहारार्थं ममाहर ।।\nस्नातुमद्य गमिष्यामि शीघ्रं कलशमानय ।। १८ ।।\nअजिनानि च वासांसि दर्भांश्च समुपाहर ।।\nब्रह्मास्त्रेणावबद्धोऽहं मोचितश्च त्वया हरे ।। १९ ।।\nलक्ष्मणेन सह भ्रात्रा ह्यौषधानयनेन वै ।।\nलक्ष्मणप्राणदाता त्वं पौलस्त्यमदनाशनः ।। 3.1.46.२० ।।\nसहायेन त्वया युद्धे राक्षसा न्रावणादिकान् ।।\nनिहत्यातिबलान्वीरानवापं मैथिलीमहम् ।। २१ ।।\nहनूमन्नंजनासूनो सीताशोकविनाशन ।।\nकथमेवं परित्यज्य लक्ष्मणं मां च जानकीम् ।। २२ ।।\nअप्रापयित्वायोध्यां त्वं किमर्थं गतवानसि ।।\nक्व गतोसि महावीर महाराक्षसकण्टक ।। २३ ।।\nइति पश्यन्मुखं तस्य निर्वाक्यं रघुनंदनः ।।\nप्ररुदन्नश्रुजालेन सेचयामास वायुजम् ।। २४ ।।\nवायुपुत्रस्ततो मूर्च्छामपहाय शनैर्द्विजाः ।।\nपौलस्त्यभयसंत्रस्तलोकरक्षार्थमागतम्।।२५।।\nआश्रित्य मानुषं भावं नारायणमजं विभुम्।।\nजानकीलक्ष्मणयुतं कपिभिः परिवारितम्।।२६।।\nकालांभोधरसंकाशं रणधूलिसमुक्षितम् ।।\nजटामण्डलशोभाढ्यं पुण्डरीकायतेक्षणम् ।। २७ ।।\nखिन्नं च बहुशो युद्धे ददर्श रघुनंदनम् ।।\nस्तूयमानममित्रघ्नं देवर्षिपितृकिन्नरैः ।। २८ ।।\nदृष्ट्वा दाशरथिं रामं कृपाबहुलचेतसम् ।।\nरघुनाथकरस्पर्शपूर्णगात्रः स वानरः ।। २९ ।।\nपतित्वा दण्डवद्भूमौ कृतांजलिपुटो द्विजाः ।।\nअस्तौषीज्जानकीनाथं स्तोत्रैः श्रुतिमनोहरैः ।। 3.1.46.३० ।।\n।। हनूमानुवाच ।। ।।\nनमो रामाय हरये विष्णवे प्रभविष्णवे ।।\nआदिदेवाय देवाय पुराणाय गदाभृते ।। ३१ ।।\nविष्टरे पुष्पकं नित्यं निविष्टाय महात्मने ।।\nप्रहृष्टवानरानीकजुष्टपादांबुजाय ते ।। ३२ ।।\nनिष्पिष्ट राक्षसेंद्राय जगदिष्टविधायिने ।।\nनमः सहस्रशिरसे सहस्रचरणाय च ।। ३३ ।।\nसहस्राक्षाय शुद्धाय राघवाय च विष्णवे ।।\nभक्तार्तिहारिणे तुभ्यं सीतायाः पतये नमः ।। ३४ ।।\nहरये नारसिंहाय दैत्यराजविदारिणे ।।\nनमस्तुभ्यं वराहाय दंष्ट्रोद्धृतवसुन्धर ।। ३५ ।।\nत्रिविक्रमाय भवते बलियज्ञ विभेदिने ।।\nनमो वामनरूपाय नमो मंदरधारिणे ।। ३६ ।।\nनमस्ते मत्स्यरूपाय त्रयीपालनकारिणे ।।\nनमः परशुरामाय क्षत्रियांतकराय ते ।।३७।।\nनमस्ते राक्षसघ्नाय नमो राघवरूपिणे ।।\nमहादेव महाभीम महाकोदण्डभेदिने ।। ३८ ।।\nक्षत्रियांतकरक्रूरभार्गवत्रासकारिणे ।।\nनमोऽस्त्वहिल्या संतापहारिणे चापहारिणे ।। ३९ ।।\nनागायुतवलोपेतताटकादेहहारिणे ।।\nशिलाकठिनविस्तारवालिवक्षोविभेदिने ।। 3.1.46.४० ।।\nनमो माया मृगोन्माथकारिणेऽज्ञानहारिणे ।।\nदशस्यंदनदुःखाब्धिशोषणागस्त्यरूपिणे ।। ४१ ।।\nअनेकोर्मिसमाधूतसमुद्रमदहारिणे ।।\nमैथिलीमानसां भोजभानवे लोकसाक्षिणे ।। ४२ ।।\nराजेंद्राय नमस्तुभ्यं जानकीपतये हरे ।।\nतारकब्रह्मणे तुभ्यं नमो राजीवलोचन ।। ४३ ।।\nरामाय रामचन्द्राय वरेण्याय सुखात्मने ।।\nविश्वामित्रप्रियायेदं नमः खरविदारिणे ।। ४४ ।।\nप्रसीद देवदेवेश भक्तानामभयप्रद ।।\nरक्ष मां करु णासिंधो रामचन्द्र नमोऽस्तु ते ।। ४५ ।।\nरक्ष मां वेदवचसामप्यगोचर राघव ।।\nपाहि मां कृपया राम शरणं त्वामुपैम्यहम् ।। ४६ ।।\nरघुवीर महामोहमपाकुरु ममाधुना ।।\nस्नाने चाचमने भुक्तो जाग्रत्स्वप्नसुषुप्तिषु ।। ४७ ।।\nसर्वावस्थासु सर्वत्र पाहि मां रघुनंदन ।।\nमहिमानं तव स्तोतुं कः समर्थो जगत्त्रये ।। ४८ ।।\nत्वमेव त्वन्महत्त्वं वै जानासि रघुनंदन ।।\nइति स्तुत्वा वायुपुत्रो रामचंद्रं घृणानिधिम् ।। ४९ ।।\nसीतामप्यभितुष्टाव भक्तियुक्तेन चेतसा ।।\nजानकि त्वां नमस्यामि सर्वपापप्रणाशिनीम् ।। 3.1.46.५० ।।\nदारिद्र्यरणसंहर्त्रीं भक्तानामिष्टदायिनीम् ।।\nविदेहराजतनयां राघवानंदकारिणीम् ।। ५१ ।।\nभूमेर्दुहितरं विद्यां नमामि प्रकृतिं शिवाम् ।।\nपौलस्त्यैश्वर्यसंहर्त्रीं भक्ताभीष्टां सरस्वतीम् ।। ५२ ।।\nपतिव्रताधुरीणां त्वां नमामि जनकात्मजाम् ।।\nअनुग्रहपरामृद्धिमनघां हरिवल्लभाम् ।। ५३ ।।\nआत्मविद्यां त्रयीरूपामुमारूपां नमाम्य हम् ।।\nप्रसादाभिमुखीं लक्ष्मीं क्षीराब्धितनयां शुभाम् ।। ५४ ।।\nनमामि चन्द्रभगिनीं सीतां सर्वांगसुंदरीम् ।।\nनमामि धर्मनिलयां करुणां वेदमातरम् ।। ५५ ।।\nपद्मालयां पद्महस्तां विष्णुवक्षस्थलालयाम् ।।\nनमामि चन्द्रनिलयां सीतां चन्द्रनिभाननाम् ।। ५६ ।।\nआह्लादरूपिणीं सिद्धिं शिवां शिवकरीं सतीम् ।।\nनमामि विश्वजननीं रामचन्द्रेष्टवल्लभाम् ।।\nसीतां सर्वानवद्यांगीं भजामि सततं हृदा ।। ५७ ।।\n।। श्रीसूत उवाच ।। ।।\nस्तुत्वैवं हनुमान्सीतारामचन्द्रौ सभक्तिकम् ।। ५८ ।।\nआनंदाश्रुपरिक्लिन्नस्तूष्णीमास्ते द्विजोत्तमाः ।।\nय इदं वायुपुत्रेण कथितं पापनाशनम् ।। ५९ ।।\nस्तोत्रं श्रीरामचंद्रस्य सीतायाः पठतेऽन्वहम् ।।\nस नरो महदैश्वर्यमश्नुते वांछितं स दा ।। 3.1.46.६० ।।\nअनेकक्षेत्रधान्यानि गाश्च दोग्ध्रीः पयस्विनीः ।।\nआयुर्विद्याश्च पुत्रांश्च भार्यामपि मनोरमाम् ।। ६१ ।।\nएतत्स्तोत्रं सकृ द्विप्राः पठन्नाप्नोत्यसंशयः ।।\nएतत्स्तोत्रस्य पाठेन नरकं नैव यास्यति ।। ६२ ।।\nब्रह्महत्यादिपापानि नश्यंति सुमहांत्यपि ।।\nसर्वपापविनिर्मुक्तो देहांते मुक्तिमाप्नुयात् ।। ६३ ।।\nइति स्तुतो जगन्नाथो वायुपुत्रेण राघवः ।।\nसीतया सहितो विप्रा हनूमंतमथाब्रवीत् ।। ६४ ।।\n।। श्रीराम उवाच ।। ।।\nअज्ञानाद्वा नरश्रेष्ठ त्वयेदं साहसं कृतम् ।।\nब्रह्मणा विष्णुना वापि शक्रादित्रिदशैरपि ।। ६५ ।।\nनेदं लिंगं समुद्धर्तुं शक्यते स्थापितं मया ।।\nमहादेवापराधेन पतितोऽस्यद्य मूर्च्छितः ।। ६६ ।।\nइतः परं मा क्रियतां द्रोहः सांबस्य शूलिनः ।।\nअद्यारभ्य त्विदं कुंडं तव नाम्ना जगत्त्रये ।। ६७ ।।\nख्यातिं प्रयातु यत्र त्वं पतितो वानरोत्तम ।।\nमहापातकसंघानां नाशः स्यादत्र मज्जनात् ।। ६८ ।।\nमहादेवजटाजाता गौतमी सरितां वरा ।।\nअश्वमेधसहस्रस्य फलदा स्नायिनां नृणाम् ।। ६९ ।।\nततः शतगुणा गंगा यमुना च सरस्वती ।।\nएतन्नदीत्रयं यत्र स्थले प्रवहते कपे ।। 3.1.46.७० ।।\nमिलित्वा तत्र तु स्नानं सहस्रगुणितं स्मृतम् ।।\nनदीष्वेतासु यत्स्नानात्फलं पुंसां भवेत्कपे ।। ७१ ।।\nतत्फलं तव कुंडेऽस्मिन्स्नानात्प्राप्नोत्यसंशयम् ।।\nदुर्लभं प्राप्य मानुष्यं हनूमत्कुंडतीरतः ।। ७२ ।।\nश्राद्धं न कुरुते यस्तु भक्तियुक्तेन चेतसा ।।\nनिराशास्तस्य पितरः प्रयांति कुपिताः कपे ।। ७३ ।।\nकुप्यंति मुनयोऽप्यस्मै देवाः सेंद्राः सचारणाः ।।\nन दत्तं न हुतं येन हनूमत्कुंडतीरतः ।। ७४ ।।\nवृथाजीवित एवासाविहामुत्र च दुःखभाक् ।।\nहनूमत्कुंडसविधे येन दत्तं तिलोदकम् ।।\nमोदंते पितरस्तस्य घृतकुल्याः पिबंति च ।। ७५ ।।\n।। श्रीसूत उवाच ।। ।।\nश्रुत्वैतद्वचनं विप्रा रामेणोक्तं स वायुजः ।। ७६ ।।\nउत्तरे रामनाथस्य लिंगं स्वेनाहृतं मुदा ।।\nआज्ञया रामचन्द्रस्य स्थापयामास वायुजः ।। ७७ ।।\nप्रत्यक्षमेव सर्वेषां कपिलांगूलवेष्टितम् ।।\nहरोपि तत्पुच्छजा तं बिभर्ति च वलित्रयम् ।।\nतदुत्तरायां ककुभि गौरीं संस्थापयन्मुदा ।। ७८ ।।\n।। श्रीसूत उवाच ।।\nएवं वः कथितं विप्रा यदर्थं राघवेण तु ।।।\nलिंगं प्रतिष्ठितं सेतौ भुक्तिमुक्तिप्रदं नृणाम् ।। ७९ ।।\nयः पठेदिममध्यायं शृणुयाद्वा समाहितः ।।\nस विधूयेह पापानि शिवलोके महीयते ।। 3.1.46.८० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथलिंगप्रतिष्ठाकारणवर्णनंनाम षट्चत्वारिंशोऽध्यायः ।। ४६ ।।"
  }
]
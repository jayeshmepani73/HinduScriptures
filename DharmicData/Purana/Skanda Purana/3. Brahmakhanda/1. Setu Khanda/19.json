[
  {
    "text": "।। श्रीसूत उवाच ।। ।।\nतारकब्रह्मणस्तस्य तीर्थे स्नात्वा द्विजोत्तमाः ।।\nलक्ष्मणस्य ततस्तीर्थमभिगच्छेत्समाहितः ।। १ ।।\nश्रीलक्ष्मणस्य तीर्थे तु स्नात्वा पापैर्विमोचिताः ।।\nमुक्तिं प्रयांति विमलामपुनर्भवलक्षणाम्।।२।।\nस्नानाल्लक्ष्मणतीर्थे तु दारिद्र्यं नश्यतेखिलम् ।।\nआयुष्मान्गुणवान्विद्वान्पुत्रश्चैवास्य जायते ।। ३ ।।\nकूले लक्ष्मणतीर्थस्य तन्मन्त्रं जपते तु यः ।।\nस सर्वशास्त्रवेत्ता स्याच्चतुर्वेदविदप्यसौ ।। ४ ।।\nतस्य कूले महल्लिंगं स्थापयामास लक्ष्मणः ।।\nतत्र तीर्थे तु यः स्नात्वा सेवते लक्ष्मणेश्वरम् ।। ५।।\nइह दारिद्र्यरोगाभ्यां संसाराच्च विमुच्यते ।।\nस्नात्वा लक्ष्मणतीर्थे तु सेवित्वा लक्ष्मणेश्वरम् ।।\nबलभद्रः पुरा विप्रा मुमुचे ब्रह्महत्यया ।। ६ ।। ।।\n।। ऋषय ऊचुः ।। ।।\nब्रह्महत्या कथमभूद्रौहिणेयस्य सूतज ।।\nकथं चात्र विनष्टा सा तन्नो ब्रूहि महामुने ।। ७ ।।\n।। श्रीसूत उवाच ।। ।।\nशेषावतारो भगवान्बलभद्रः पुरा द्विजाः ।। ८ ।।\nकुरूणां पांडवानां च युद्धोद्योगं विलोक्य तु ।।\nबंधूनां स वधं सोढुमसमर्थो हलायुधः ।। ९ ।।\nविचारमेवमकरोद्बलभद्रो महामतिः ।।\nयद्यहं कुरुराजस्य करिष्यामि सहायताम् ।। 3.1.19.१० ।।\nकोपः स्यात्पांडुपुत्राणां मय्यवार्यः सुदारुणः ।।\nउपकारं करिष्यामि पांडवानामहं यदि ।। ११ ।।\nदुर्योधनस्य कोपः स्यादिति बुद्ध्वा हलायुधः ।।\nतीर्थयात्राच्छलेनासौ मध्यस्थः प्रययौ तदा ।। १२ ।।\nप्रभासमभिगम्याथ स्नात्वा संकल्पपूर्वकम्।।\nदेवानृषीन्पितृगणांस्तर्पयामास वारिणा ।। १३ ।।\nसरस्वतीं ततः प्रायात्प्रतीच्यभिमुखां हली ।।\nपृथूदकं बिंदुसरो मुक्तिदं ब्रह्मतीर्थकम्।। १४ ।।\nगंगां च यमुनां सिंधुं शतद्रूं च सुदर्शनम् ।।\nसंप्राप्य बलभद्रोऽयं स्नात्वा तीर्थेषु धर्मतः ।। १५ ।।\nप्रपेदे नैमिषारण्यं मुनींद्रैरभिसेवितम् ।।\nआगतं तं विलोक्याथ नैमिषीयास्तपस्विनः ।। १६ ।।\nदीर्घसत्रे स्थिताः सम्यङ्नियता धर्मतत्पराः ।।\nअभ्युद्गम्य यदुश्रेष्ठं प्रणम्योत्थाय चासनात् ।। १७ ।।\nअपूजयन्विष्टराद्यैः कंदमूलफलैस्तदा ।।\nआसनं परिगृह्यायं पूजितः सपुरःसरः ।। १८ ।।\nउच्चासने स्थितं सूतमनमंतमनुत्थितम् ।।\nअकृतांजलिमासीनं व्यासशिष्यं विलोक्य सः ।। १९ ।।\nविप्रांश्चानमतो दृष्ट्वा विलोक्यात्मानमागतम् ।।\nचुक्रोध रोहिणीसूनुः सूतं पौराणिकोत्तमम्।। 3.1.19.२० ।।\nमध्ये मुनीनां सूतोऽयं कस्मान्निंद्योऽनुलोमजः ।।\nउच्चासने समध्यास्ते न युक्तमिदमंजसा ।। ।। २१ ।।\nअवमत्य भृशं चास्मान्धर्मसंरक्षकानयम् ।।\nआस्तेऽनुत्थाय निर्भीतिर्न च प्रणमते तथा ।। २२ ।।\nपठित्वायं पुराणानि द्वैपायनसकाशतः ।।\nसेतिहासानि सर्वाणि धर्मशास्त्राण्यनेकशः ।। २३ ।।\nन मां दृष्ट्वा प्रणमते नैव त्यजति चासनम् ।।\nद्वैपायनस्य महतः शिष्याः पैलादयो द्विजाः ।। २४ ।।\nएवंविधमधर्मं ते नैव कुर्युर्यथा त्वयम् ।।\nतस्मादेनं वधिष्यामि दुरात्मानमचेतनम् ।। २५ ।।\nदुष्टानां निग्रहार्थं हि भूर्लोकमहमागमम् ।।\nमया हतो हि दुष्टात्मा शुद्धिमेष्यत्यसंशयम् ।। २६ ।।\nइत्युक्त्वा भगवान्रामो मुसली प्रबलो हली ।।\nपाणिस्थेन कुशाग्रेण तच्छिरः प्राच्छिनद्रुषा ।। २७ ।।\nतत्रत्या मुनयः सर्वे हा कष्टमिति चुक्रुशुः ।।\nअवादिषुस्तदा रामं मुनयो ब्रह्मवादिनः ।। २८ ।।\nरामाधर्मः कृतः कष्टस्त्वया संकर्षण प्रभो ।।\nअस्य सूतस्य चास्माभिर्दत्तं ब्रह्मासनं महत् ।। २९ ।।\nअक्षयं चायुरस्माभिरस्य दत्तं हलायुध ।।\nभवताऽऽजानतैवाद्य कृतो ब्रह्मवधो महान् ।। 3.1.19.३० ।।\nयोगेश्वरस्य भवतो नास्ति कश्चिन्नियामकः ।।\nअस्यास्तु ब्रह्महत्याया यत्कर्त्तव्यं विचार्य तत् ।। ३१ ।।\nप्रायश्चित्तं भवानेव लोकसंग्रहणाय तु ।।\nकुरुष्व भगवन्राम नान्येन प्रेरितः कुरु ।।\nइत्युक्तो भगवान्रामस्तानुवाच मुनीन्प्रति ।। ३२ ।।\n।। राम उवाच ।। ।।\nप्रायश्चित्तं चरिष्याभि पापशोधकमास्तिकाः ।। ३३ ।।\nलोकसंग्रहणार्थाय नान्यकामनयाऽधुना ।।\nयादृशो नियमोऽस्माभिः कर्तव्यः पापशांतये ।। ३४ ।।\nतादृशं नियमं त्वद्य भवतः प्रब्रुवंतु नः ।।\nभवद्भिरस्य सूतस्य यदायुर्दत्तमक्षयम् ।।\nइंद्रियाणि च सत्त्वं च करिष्ये योगमायया ।।३५ ।।\n।। मुनय ऊचुः ।। ।।\nपराक्रमस्य तेस्त्रस्य मृत्योर्नश्च यथा प्रभो ।।\nस्यात्सत्यवचनं राम तद्भवान्कर्तुमर्हति ।। ३६ ।। ।।\n।। राम उवाच ।। ।।\nआत्मा वै पुत्ररूपेण भवतीति श्रुतिस्सदा ।।३७ ।।\nउद्घोषयति विप्रेंद्रास्तस्मादस्य शरीरतः ।।\nपुत्रो भवतु दीर्घायुः सत्त्वेंद्रिय बलोर्जितः ।। ३९ ।।\nकथयिष्यति युष्माकं पुराणादीनि सोऽन्वहम् ।।\nसंभविष्यति सर्वज्ञो योगमायाबलान्मम ।। ३९ ।।\nइत्युक्त्वा रौहिणेयस्तान्पुनः प्रश्रितमब्रवीत् ।।\nमनोभिलषितं किं वा युष्माकं करवाण्यहम् ।। 3.1.19.४० ।।\nतद्ब्रूत मुनयो यूयं करिष्यामि न संशयः ।।\nअज्ञानान्मत्कृतस्यास्य पापस्यापि निवर्तकम् ।।\nप्रायश्चित्तं भवन्तो मे प्रब्रूत मुनिसत्तमाः ।। ४१ ।।\n।। मुनय ऊचुः ।। ।।\nइल्वलस्यात्मजः कश्चिद्दानवो बल्वलाभिधः ।। ४२ ।।\nस दूषयति नो यागं रामेहागत्य पर्वणि ।।\nदुष्टं तं दानवं पापं जहि लोकैककण्टकम् ।।४३ ।।\nअनेन पूजा ह्यस्माकं कृता स्याद्भवताधुना ।।\nअस्थिविण्मूत्ररक्तानि सुरामांसानि च क्रतौ ।। ४४ ।।\nसदाभिवर्षतेऽस्माकमत्रागत्य स दानवः ।।\nअस्मिन्भारतभूभागे यानि तीर्थानि संति हि ।। ४५ ।।\nतेषु स्नाह्यब्दमेकं त्वं सर्वेषु सुसमाहितः ।।\nतेन ते पापशांतिः स्यान्नात्र कार्या विचारणा ।। ४६ ।।\n।। श्रीसूत उवाच ।। ।।\nपर्वकाले तु विप्रेंद्राः समावृत्ते मुनिक्रतौ ।।\nमहाभीमो रजोवर्षो झंझावातश्च भीषणः ।। ४७ ।।\nप्रादुर्बभूव विप्रेंद्राः पूयरक्तैश्च वर्षणम् ।।\nततो विष्ठामया वृष्टिर्बल्वलेन कृताप्यभूत् ।। ४९ ।।\nअसुरं यज्ञशालायां शूलपाणिमथ क्षणात् ।।\nअपश्यद्बलभद्रोऽसौ महाबलपराक्रमम् ।। ४९ ।।\nतमालोक्य महादेहं दग्धाद्रिप्रतिमं तदा ।।\nप्रतप्तताम्रसंकाशश्मश्रुदंष्ट्रोत्कटाननम् ।। 3.1.19.५० ।।\nचिंतयामास मुसलं रामः परविदारणम्।।\nसीरं च दानवहरं गदां दैत्यविदारिणीम् ।। ५१ ।।\nयान्यायुधानि तं रामं चिंतितान्युपतस्थिरे ।।\nसीराग्रेण तमाकृष्य बल्वलं खेचरं तदा ।। ५२ ।।\nमुसलेन निजघ्ने स कुपितो मूर्ध्नि वेगतः ।।\nपपात भुवि संक्षुण्णललाटो रक्तमुद्वमन् ।। ५३ ।।\nबल्वलो दीनकथनो गिरिर्वज्रहतो यथा ।।\nस्तुत्वाथ मुनयो रामं प्रोच्चार्य विमलाशिषः ।। ९४ ।।\nअभ्यषिंचञ्च्छुभैस्तोयैर्वृत्रशत्रुं यथा सुराः ।।\nमालां ददुर्वैजयन्तीं श्रीमदंबुज शोभिताम् ।। ५५ ।।\nमाधवाय शुभे वस्त्रे भूषणानि शुभानि च ।।\nधारयंस्तानि सर्वाणि रौहिणेयो महाबलः ।।५६।।\nपुष्पितानोकहोपेतः कैलास इव पर्वतः ।।\nअनुज्ञातोऽथ मुनिभिः सर्वतीर्थेषु स द्विजाः ।। ५७ ।।\nएकमब्दं चरन्सस्नौ नियमाचारसंयुतः ।।\nततः संवत्सरे पूर्णे कालिंदीभेदनो बलः ।। ५८ ।।\nसमाप्ततीर्थयात्रः सन्पुरीं गन्तुं प्रचक्रमे ।।\nततस्तमोमयीं छायां पृष्ठतोनुगतां कृशाम् ।। ५९ ।।\nअपश्यद्बलदेवोयं महानादविराविणीम् ।।\nअथ वार्ता स शुश्राव समुद्भूतां तदांबरे ।। 3.1.19.६० ।।\nरामराम महाबाहो रौहिणेय सितप्रभ ।।\nतीर्थाभिगमनेनाद्य चरितेन त्वयाऽनघ ।। ।। ६१ ।।\nन नष्टा ब्रह्महत्या ते निःशेषं रोहिणीसुत ।।\nइति वार्तां समाकर्ण्य चिंतयामास वै बलः ।। ६२ ।।\nप्रायश्चित्तं मया चीर्णमेकाब्दं तीर्थ सेवया ।।\nतथापि ब्रह्महत्या सा न नष्टेति श्रुतं वचः ।। ६३ ।।\nकिं कुर्म इति संचिंत्य नैमिषारण्यमभ्यगात् ।।\nतत्र गत्वा मुनीनां तन्न्यवेदयदरिंदमः ।। ६४ ।।\nयच्छ्रुतं गगने वाक्यं या च दृष्टा तमोमयी ।।\nन्यवेदयत तत्सर्वं मुनीनां रोहिणीसुतः ।।\nतच्छ्रुत्वा मुनयः सर्वे रामं वाक्यमथाब्रुवन् ।। ६५ ।।\n।। मुनय ऊचुः ।। ।।\nयदि राम न नष्टा ते ब्रह्महत्या तु कृत्स्नशः ।। ६६ ।।\nतर्हि गच्छ महाभाग गंधमादनपर्वतम् ।।\nमहादुःख प्रशमनं महारोगविनाशनम् ।। ६७ ।।\nरामसेतौ महापुण्ये गन्धमादनपर्वते ।।\nअस्ति लक्ष्मणतीर्थाख्यं सरः पापविनाशनम् ।। ६८ ।।\nस्नानं कुरुष्व तत्र त्वं तल्लिंगं च नमस्कुरु ।।\nनिःशेषं तेन नष्टा स्याद्ब्रह्महत्या न संशयः ।। ६९ ।।\n।। श्रीसूत उवाच ।। ।।\nएवमुक्तस्तदा रामो गन्धमादनपर्वतम् ।।\nगत्वा लक्ष्मणतीर्थं च प्राप्तवान्मुनिपुंगवाः ।। 3.1.19.७० ।।\nस्नात्वा संकल्पपूर्वं तु तत्र तीर्थे हलायुधः ।।\nब्राह्मणेभ्यो ददौ वित्तं धान्यं गाश्च वसुन्धराम् ।। ७१ ।।\nतस्मिन्नवसरे तत्र राममाहाशरीरवाक् ।।\nनिःशेषं राम नष्टा ते ब्रह्महत्याधुना त्विह ।। ७२ ।।\nसंदेहो नात्र कर्तव्यः सुखं याहि पुरीं निजाम् ।।\nतच्छ्रुत्वा बलभद्रोऽथ तत्तीर्थं प्रशशंस ह ।। ७३ ।।\nततस्तत्रत्यतीर्थेषु स्नात्वा सर्वेषु माधवः ।।\nधनुष्कोटौ तथा स्नात्वा रामनाथं निषेव्य च ।।\nद्वारकां स्वपुरीं प्रायान्नष्टपातकसंचयः ।। ७४ ।।\n।। श्रीसूत उवाच ।। ।।\nएवं वः कथितं विप्राः श्रीलक्ष्मणसरोऽमलम् ।। ७५ ।।\nपुण्यं पवित्रं पापघ्नं ब्रह्महत्यादिशोधकम् ।।\nयः पठेदिममध्यायं शृणुयाद्वा समाहितः ।। ७६ ।।\nस याति मुक्तिं विप्रेंद्राः पुनरावृत्तिवर्जिताम् ।। ७७ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये लक्ष्मणतीर्थप्रशंसायां बलभद्रब्रह्महत्याविमोक्षणनामैकोनविंशोऽध्यायः ।। १९ ।।"
  }
]
[
  {
    "text": "।। ऋषय ऊचुः ।। ।।\nचतुर्विंशतितीर्थानि यान्युक्तानि त्वया मुने ।।\nतेषां प्रधानतीर्थानां सेतौ पापविनाशने ।। १ ।।\nआदिमस्य तु तीर्थस्य चक्रतीर्थमिति प्रथा ।।\nकथं समागता सूत वदास्माकं हि पृच्छताम् ।। २ ।।\n।। श्रीसूत उवाच ।। ।।\nचतुर्विंशतितीर्थानां प्रधानानां द्विजोत्तमाः ।।\nयदुक्तमादिमं तीर्थं सर्वलोकेषु विश्रुतम् ।। ।। ३ ।।\nस्मरणात्तस्य तीर्थस्य गर्भवासो न विद्यते ।।\nविलयं यांति पापानि लक्षजन्मकृतान्यपि ।। ४ ।।\nतस्मिंस्तीर्थे सकृत्स्नाना त्स्मरणात्कीर्तनादपि ।।\nलोके ततोधिकं तीर्थं तत्तुल्यं वा द्विजोत्तमाः ।। ५ ।।\nन विद्यते मुनिश्रेष्ठाः सत्यमुक्तमिदं मया ।।\nगंगा सरस्वती रेवा पंपा गोदावरी नदी ।। ६ ।।\nकालिंदी चैव कावेरी नर्मदा मणिकर्णिका ।।\nअन्यानि यानि तीर्थानि नद्यः पुण्या महीतले ।। ।। ७ ।।\nअस्य तीर्थस्य विप्रेंद्राः कोट्यंशेनापि नो समाः ।।\nधर्मतीर्थमिति प्राहुस्तत्तीर्थं हि पुराविदः ।। ८ ।।\nयथा समागता तस्य चक्रतीर्थमिति प्रथा ।।\nतदिदानीं प्रवक्ष्यामि शृणुध्वं मुनिपुंगवाः ।। ९ ।।\nसेतुमूलं हि तत्प्रोक्तं तद्दर्भशयनं मतम् ।।\nतत्रैव चक्रतीर्थं तु महापातकमर्द्दनम् ।। ।।3.1.3.१०।।।\nपुरा हि गालवोनाम मुनिर्विष्णुपरायणः ।।\nदक्षिणांभोनिधेस्तीरे हालास्यादविदूरतः ।।११।।\nफुल्लग्रामसमीपे च तथा क्षीरसरोंतिके ।।\nधर्म पुष्करिणीतीरे सोऽतप्यत महत्तपः ।। १२ ।।\nयुगानामयुतं ब्रह्म गृणन्विप्राः सनातनम्।।\nदयायुक्तो निराहारः सत्यवान्विजितेंद्रियः ।।१३।।\nआत्मवत्सर्वभूतानि पश्यन्विषयनिःस्पृहः ।।\nसर्वभूतहितो दांतः सर्वद्वंद्वविवर्जितः ।। १४ ।।\nवर्षाणि कतिचित्सोऽयं जीर्णपर्णाशनोऽभवत ।।\nकिंचित्कालं जलाहारो वायुभक्षः कियत्समाः ।। १५ ।।\nएवं पंचसहस्राणि वर्षाणि स महामुनिः ।।\nअतप्यत तपो घोरं देवैरपि सुदुष्करम् ।। १६ ।।।\nततः पंचसहस्राणि वर्षाणि मुनिपुंगवः ।।\nनिराहारो निरालोको निरुच्छ्वासो निरास्पदः ।। १७ ।।\nवर्षास्वासारसहनं हेमंतेषु जलेशयः।।\nग्रीष्मे पंचाग्निमध्यस्थो विष्णुध्यानपरायणः।। १८ ।।\nजपन्नष्टाक्षरं मंत्रं ध्यायन्हृदि जनार्दनम्।।\nतताप सुमहातेजा गालवो मुनिपुंगवः ।। १९ ।।\nएवं त्वयुतव वर्षाणि स समतीतानि वै मुनेः।।\nअथ तत्तपसा तुष्टो भगवान्कमलापतिः।।3.1.3.२०।।।\nप्रत्यक्षतामगात्तस्य शंखचक्रगदाधरः।।\nविकचांबुजपत्राक्षः सूर्यकोटिसमप्रभः।।२१।।\nविनतानंदनारूढश्छत्रचामरशोभितः।।\nहारकेयूरमुकुटकटकादिविभूषितः।।२२।।\nविष्वक्सेनसुनंदादिकिंकरैः परिवारितः ।।\nवीणावेणुमृदंगादिवादकैर्नारदादिभिः ।। २३ ।।\nउपगीयमानविजयः पीतांबरविराजितः ।।\nलक्ष्मीविराजितोरस्को नीलमेघसमच्छविः।। ।। २४ ।।\nधुनानः पद्ममेकेन पाणिना मधुसूदनः ।।\nसनकादिमहायोगिसेवितः पार्श्वयोर्द्वयोः ।। २५ ।।\nमंदस्मितेन सकलं मोहयन्भुवनत्रयम् ।।\nस्वभासा भासयन्सर्वान्दिशो दश च भूसुराः ।। २६ ।।\nकंठलग्रेन मणिना कौस्तुभेन च शोभितः ।।\nसुवर्णवेत्रहस्तैश्च सौविदल्लैरनेकशः ।। ।। २७ ।।\nअनन्यदुर्लभाचिंत्यगीयमाननिजाद्भुतः ।।\nसुभक्तसुलभो देवो लक्ष्मीकांतो हरिः स्वयम् ।। २८ ।।\nसन्न्यधत्त पुरस्तस्य गालवस्य महामुनेः ।।\nआविर्भूतं तदा दृष्ट्वा श्रीवत्सांकितवक्षसम् ।। २९ ।।\nपीतांबरधरं देवं तुष्टिं प्राप महामुनिः ।।\nभक्त्या परमया युक्तस्तुष्टाव जगदीश्वरम्।। ।।3.1.3.३०।\n।। गालव उवाच ।।\nनमो देवादिदेवाय शंखचक्रगदाभृते ।।\nनमो नित्याय शुद्धाय सच्चिदानंदरूपिणे ।।३१।।\nनमो भक्तार्ति हंत्रे ते हव्यकव्यस्वरूपिणे।।\nनमस्त्रिमूर्तये तुभ्यं सृष्टिस्थित्यंतकारिणे।।३२।।\nनमः परेशाय नमो विभूम्ने नमोस्तु लक्ष्मीपतये विधात्रे।।\nनमोस्तु सूर्येंदुविलोचनाय नमो विरिंच्याद्यभिवंदिताय ।।३३।।\nयो नामजात्यादिविकल्पहीनः समस्तदोषैरपि वर्जितो यः ।।\nस्रमस्तसंसारभयापहारिणे तस्मै नमो दैत्यविनाशनाय ।। ३४ ।।\nवेदांतवेद्याय रमेश्वराय वैकुण्ठवासाय विधातृपित्रे ।।\nनमोनमः सत्यजनार्तिहारिणे नारायणायामितविक्रमाय।। ३५।।\nनमस्तुभ्यं भग वते वासुदेवाय शार्ङ्गिणे ।।\nभूयोभूयो नमस्तुभ्यं शेषपर्यंकशायिने ।। ३६ ।।\nइति स्तुत्वा हरिं विप्रास्तूष्णीमास्ते स गालवः ।।\nश्रुत्वा स्तुतिं श्रुति सुखां हरिस्तस्यमहात्मनः ।। ३७ ।।\nअवाप परमं तोषं शंखचक्रगदाधरः ।।\nअथालिंग्य मुनिं शौरिश्चतुर्भिर्बाहुभिस्तदा ।। ३८ ।।\nबभाषे प्रीतिसं युक्तो वरो वै व्रियतामिति ।।\nतुष्टोऽस्मि तपसा तेऽद्य स्तोत्रेणापि च गालव ।। ३९ ।।\nनमस्कारेण च प्रीतो वरदोऽहं तवागतः ।।\n।। गालव उवाच ।। ।।\nनारायण रमानाथ पीतांबर जगन्मय ।। 3.1.3.४० ।।\nजनार्दन जगद्धामन्गोविंद नरकांतक ।।\nत्वद्दर्शनात्कृतार्थोऽस्मि सर्वस्मादधिकस्तथा ।। ४१ ।।\nत्वां न पश्यंत्यधर्मिष्ठा यतस्त्वं धर्मपालकः ।।\nयन्न वेत्ति भवो ब्रह्मा यन्न वेत्ति त्रयी तथा ।। ४२ ।।\nतं वेद्मि परमात्मानं किमस्मा दधिकं वरम्।।\nयोगिनो यं न पश्यन्ति यं न पश्यंति कर्मठाः ।। ४३ ।।\nतं पश्यामि परात्मानं किमस्मादधिकं वरम् ।।\nएतेन च कृतार्थोऽस्मि जनार्दन जगत्पते ।। ४४ ।।\nयन्नामस्मृतिमात्रेण महापातकिनोऽपिच।।\nमुक्तिं प्रयांति मुनयस्तं पश्यामि जनार्दनम्।। ४५ ।।\nत्वत्पादपद्मयुगले निश्चला भक्तिरस्तुमे ।।\n।। हरिरुवाच ।। ।।\nमयि भक्तिर्दृढा तेऽस्तु निष्कामा गालवाधुना।। ४६ ।।\nशृणु चाप्यपरं वाक्यमुच्यमानं मया मुने ।।\nमदर्थं कर्म कुर्वाणो मद्ध्यानो मत्परायणः ।।४७।।\nएतत्प्रारब्धदेहांते मत्स्वरूपमवाप्स्यसि ।।\nअस्मिन्नेवाश्रमे वासं कुरुष्व मुनिपुंगव ।।४८।।\nधर्मपुष्करिणी चेयं पुण्या पापविनाशिनी ।।\nअस्यास्तीरे तपः कुर्वंस्तपःसिद्धिमवाप्नुयात् ।। ४९ ।।\nधर्मः पुरा समागत्य दक्षिणस्योदधेस्तटे ।।\nतपस्तेपे महादेवं चिंतयन्मनसा तदा ।। 3.1.3.५० ।।\nस्नानार्थमेकं तीर्थं च चक्रे धर्मो महामुने ।।\nधर्मपुष्करिणी तेन प्रसिद्धा तत्कृता यतः ।। ५१ ।।\nत्वया यथा तपस्तप्तमिदानीं मुनिसत्तम ।।\nतथा तप्तं तपस्तेन धर्मेण हरसेविना ।। ५२ ।।\nतपसा तस्य तुष्टः सञ्छूलपाणिर्महेश्वरः ।।\nप्रादुरासीस्त्वया दीप्त्या दिशोदशविभासयन् ।। ५३ ।।\nअथाश्रममनुप्राप्तं महादेवं कृपानिधिम् ।।\nधर्मः परमसन्तुष्टस्तुष्टाव परमेश्वरम्।। ५४ ।।\n।। धर्म उवाच ।। ।।\nप्रणमामि जगन्नाथमीशानं प्रणवात्मकम् ।।\nसमस्तदेवतारूपमादिमध्यांतवर्जितम् ।। ५५ ।।\nऊर्ध्वरेतं विरूपाक्षं विश्वरूपं नमाम्य हम् ।।\nसमस्तजगदाधारमनन्तमजमव्ययम् ।।५६।।\nयमामनन्ति योगीन्द्रास्तं वन्दे पुष्टिवर्धनम् ।।\nनमो लोकाधिनाथाय वंचते परिवंचते ।।५७ ।।\nनमोऽस्तु नीलकण्ठाय पशूनां पतये नमः ।।\nनमः कल्मषनाशाय नमो मीढुष्टमाय च ।। ५८ ।।\nनमो रुद्राय देवाय कद्रुद्राय प्रचेतसे ।।\nनमः पिनाकहस्ताय शूलहस्ताय ते नमः ।। ५९ ।।\nनमश्चैतन्यरूपाय पुष्टीनां पतये नमः ।।\nनमः पंचास्यदेवाय क्षेत्राणां पतये नमः ।। 3.1.3.६० ।।\nइति स्तुतो महादेवः शंकरोलोकशंकरः ।।\nधर्मस्य परमां तुष्टिमापन्नस्तमुवाच वै ।। ६१ ।।\n।। महेश्वर उवाच ।। ।।\nप्रीतोस्म्यनेन स्तोत्रेण तव धर्म महामते ।।\nवरं मत्तो वृणीष्व त्वं मा विलंबं कुरुष्व वै ।। ६२ ।।\nईश्वरेणैवमुक्तस्तु धर्मो देवमथाब्रवीत् ।।\nवाहनं ते भविष्यामि सदाहं पार्वतीपते ।।। ।। ६३ ।।\nअयमेव वरो मह्यं दातव्यस्त्रिपुरांतक ।।\nतवोद्वहनमात्रेण कृतार्थोऽहं भवामि भोः ।। ६४ ।।\nइत्थं धर्मेण कथितो देवो धर्ममथाब्रवीत् ।।\n।। ईश्वर उवाच ।। ।।\nवाहनं भव मे धर्म सर्वदा लोकपूजितः ।। ६५ ।।\nमम चोद्वहने शक्तिरमोघा ते भविष्यति ।।\nत्वत्सेविनां सदा भक्तिर्मयि स्यान्नात्र संशयः ।। ६६ ।।\nइत्युक्ते शंकरेणाथ धर्मोपि वृषरूपधृक् ।।\nउवाह परमेशानं तदाप्रभृति गालव ।। ६७ ।।\nमहादेवस्तमारुह्य धर्मं वै वृषरूपिणम् ।।\nशोभमानो भृशं धर्ममुवाच परमामृतम् ।।६८ ।।\n।। ईश्वर उवाच ।।\nत्वया कृतं हि यत्तीर्थं दक्षिणस्योदधेस्तटे ।।\nधर्मपुष्करिणीत्येषा लोके ख्याता भविष्यति ।।६९।।\nअस्यास्तीरे जपोहोमो दानं स्वाध्याय एव च ।।\nअन्ये च धर्मनिवहाः क्रियमाणा नरैर्मुदा ।। 3.1.3.७।।।\nअनंतफलदा ज्ञेया नात्र कार्या विचारणा ।।\nइति दत्त्वा वरं तस्मै धर्मतीर्थाय शंकरः ।। ७१ ।।\nआरुह्य वृषभं धर्मं कैलासं पर्वतं ययौ ।।\nधर्मपुष्करिणीतीरे गालव त्वमतोधुना ।। ७२ ।।\nशरीरपातपर्यंतं तपः कुर्वन्समाहितः ।।\nवस त्वं मुनि शार्दूल पश्चान्मामाप्स्यसे ध्रुवम् ।। ७३ ।।\nयदा ते जायते भीतिस्तदा तां नाशयाम्यहम् ।।\nममायुधेन चक्रेण प्रेरितेन मया क्षणात् ।।७४।।\nइत्युक्त्वा भगवान्विष्णुस्तत्रैवांतरधीयत ।।\n।। श्रीसूत उवाच ।। ।।\nतस्मिन्नंतर्हिते विष्णौ गालवो मुनिपुंगवः ।।७५।।\nधर्मपुष्करिणीतीरे विष्णुध्यानपरायणः ।।\nत्रिकालमर्चयन्विष्णुं शालग्रामे विमुक्तिदे ।। ७६ ।।\nउवास मतिमान्धीरो विरक्तो विजितेंद्रियः ।।\nकदाचिन्माघमासे तु शुक्लपक्षे हरेर्दिने ।। ७७ ।।\nउपोष्य जागरं कृत्वा रात्रौ विष्णुमपूजयत् ।।\nस्नात्वा परेद्युर्द्वादश्यां धर्मपुष्करिणीजले ।। ७८ ।।\nसंध्यावन्दनपूर्वाणि नित्यकर्माणि चाकरोत् ।।।\nततः पूजां विधातुं स हरेः समुपचक्रमे ।। ७९ ।।\nतुलस्यादीनि पुष्पाणि समाहृत्य च गालवः ।।\nविधाय पूजां कृष्णस्य स्तोत्रमेतदुदैरयत् ।। 3.1.3.८० ।।\n।। गालव उवाच ।। ।।\nसहस्रशिरसं विष्णुं मत्स्यरूपधरं हरिम् ।।\nनमस्यामि हृषीकेशं कूर्मवाराहरूपिणम् ।। ८१ ।।\nनारसिंहं वामनाख्यं जाम दग्न्यं च राघवम् ।।\nबलभद्रं च कृष्णं च कल्किं विष्णुं नमाम्यहम् ।। ८२ ।।\nवासुदेवमनाधारं प्रणतार्तिविनाशनम् ।।\nआधारं सर्वभूतानां प्रणमामि जनार्दनम् ।। ८३ ।।\nसर्वज्ञं सर्वकर्तारं सच्चिदानंदविग्रहम् ।।\nअप्रतर्क्यमनिर्देश्यं प्रणतोऽस्मि जनार्दनम् ।। ८४ ।।\nएवं स्तुवन्महा योगी गालवो मुनिपुंगवः ।।\nधर्मपुष्करिणीतीरे तस्थौ ध्यानपरायणः ।। ८५ ।।\nएतस्मिन्नंतरे कश्चिद्राक्षसो गालवं मुनिम् ।।\nआययौ भक्षितुं घोरः क्षुधया पीडितो भृशम् ।। ८६ ।।\nगालवं तरसा सोऽयं राक्षसो जगृहे तदा ।।\nगृहीतस्तरसा तेन गालवो नैऋतेन सः ।। ८७ ।।\nप्रचुक्रोश दयां भोधिमापन्नानां परायणम् ।।\nनारायणं चक्रपाणिं रक्षरक्षेति वै मुहुः ।। ८८ ।।\nपरेश परमानंद शरणागतपालक ।।\nत्राहि मां करुणासिंधो रक्षोवशे मुपागतम् ।। ८९ ।।\nलक्ष्मीकांत हरे विष्णो वैकुंठ गरुडध्वज ।।\nमां रक्ष रक्षसाक्रांतं ग्राहाक्रांतं गजं यथा ।। 3.1.3.९० ।।\nदामोदर जगन्नाथ हिरण्यासुर मर्द्दन ।।\nप्रह्रादमिव मां रक्ष राक्षसेनातिपीडितम् ।। ९१ ।।\nइत्येवं स्तुवतस्तस्य गालवस्य द्विजोत्तमाः ।।\nस्वभक्तस्य भयं ज्ञात्वा चक्रपाणिवृषा कपिः ।। ९२ ।।\nस्वचक्रं प्रेषयामास भक्तरक्षणकारणात् ।।\nप्रेरितं विष्णुचक्रं तद्विष्णुना प्रभविष्णुना ।। ९३ ।।\nआजगामाथ वेगेन धर्मपुष्करिणी तटम् ।।\nअनंतादित्यसंकाशमनंताग्निसमप्रभम् ।। ९४ ।।\nमहाज्वालं महानादं महासुरविमर्दनम् ।।\nदृष्ट्वा सुदर्शनं विष्णो राक्षसोऽथ प्रदुद्रुवे ।। ।। ९५ ।।\nद्रवमाणस्य तस्याशु राक्षसस्य सुदर्शनम्।।\nशिरश्चकर्त सहसा ज्वालामालादुरासदम् ।। ९६ ।।\nततस्तु गालवो दृष्ट्वा राक्षसं पतितं भुवि ।।\nमुदा परमया युक्तस्तुष्टाव च सुदर्शनम् ।। ९७ ।।\n।। गालव उवाच ।। ।।\nविष्णुचक्रं नमस्तेस्तु विश्वरक्षणदीक्षित ।।\nनारायणकरांभोजभूषणाय नमोऽस्तु ते ।। ९८ ।।\nयुद्धेष्वसुरसंहारकुशलाय महारव ।।\nसुदर्शन नमस्तुभ्यं भक्तानामार्तिनाशिने ।। ९९ ।।\nरक्ष मां भयसंविग्नं सर्वस्मादपि कल्मषात् ।।\nस्वामिन्सुदर्शन विभो धर्मर्तीर्थे सदा भवान् ।। 3.1.3.१०० ।।\nसंनिधेहि हिताय त्वं जगतो मुक्तिकांक्षिणः ।।\nगालवेनैवमुक्तं तद्विष्णुचक्रं मुनीश्वराः ।।\nतं प्राह गालवमुनिं प्रीणयन्निव सौहृदात् ।। १०१ ।।\n।। सुदर्शन उवाच ।। ।।\nगालवैतन्महापुण्यं धर्मतोर्थमनुत्तमम् ।। १०२ ।।\nअस्मिन्वसामि सततं लोकानां हितकाम्यया।।\nत्वत्पीडां परिचिंत्याह राक्षसेन दुरात्मना ।।१०३।।\nप्रेरितो विष्णुना विप्र त्वरया समुपागतः।।\nत्वत्पीडकोथ निहतो मयायं राक्षसाधमः ।।१०४।।\nमोचितस्त्वं भयादस्मात्त्वं हि भक्तो हरेः सदा ।।\nपुष्करिण्यामहं त्वस्यां धर्मस्य मुनिपुंगव ।।१०५।।\nसततं लोकरक्षार्थं संनिधानं करोमि वै ।।\nअस्यां मत्संनिधानात्ते तथान्येषामपि द्विज ।।१०६।।\nइतः परं न पीडा स्याद्भूतराक्षससंभवा ।।\nधर्मपुष्करिणी ह्येषा सर्वपापविनाशिनी ।। १०७ ।।\nदेवीपट्टणपर्यंता कृता धर्मेण वै पुरा ।।\nअत्र सर्वत्र वत्स्यामि सर्वदा मुनिपुंगव ।। १०८ ।।\nअस्या मत्संनिधा नात्स्याच्चक्रतीर्थमिति प्रथा।।\nस्नानं येऽत्र प्रकुर्वंति चक्रतीर्थे विमुक्तिदे ।। १०९. ।।\nतेषां पुत्राश्च पौत्राश्च वंशजाः सर्व एव हि ।।\nविधूतपापा यास्यंति तद्विष्णोः परमं पदम् ।। 3.1.3.११० ।।\nपितॄनुद्दिश्य पिंडानां दातारो येऽत्र गालव ।।\nस्वर्गं प्रयांति ते सर्वे पितरश्चापि तर्प्पिताः ।। १११ ।।\nइत्युक्त्वा विष्णुचक्रं तद्गालवस्यापि पश्यतः।।\nअन्येषामपि विप्राणां पश्यतां सहसा द्विजाः ।। ११२ ।।\nधर्मापुष्कारिणीं तां तु प्राविशत्पापनाशिनीम् ।।\nश्रीसूत उवाच।।\nधर्मतीर्थस्य विप्रंद्राश्चक्रतीर्थमिति प्रथा।।११३।।\nप्राप्ता यथा तत्कथितं युष्माकं हि मया मुदा।।\nचक्रतीर्थसमं तीर्थं न भूतं न भविष्यति।।११४।।\nअत्र स्नाता नरा विप्रा मोक्षभाजो न संशयः।।\nकीर्तयेदिममध्यायं शृणुयाद्वा समाहितः।।\nचक्र तीर्थाभिषेकस्य प्राप्नोति फलमुत्तमम् ।।\nइह लोके सुखं प्राप्य परत्रापिसुखं लभेत् ।। ११६ ।।\nयो धर्मतीर्थं च तथैव गालवं कुर्वाणगत्युग्रसमाधियो गम् ।।\nसुदर्शनं राक्षसनाशनं च स्मरेत्सकृद्वा न स पापभाग्जनः ।। ११७ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे. सेतुमाहात्म्ये गालवाख्याने धर्मतीर्थस्य चक्रतीर्थप्रथावर्णनंनाम तृतीयो ऽध्यायः ।। ३ ।।"
  }
]
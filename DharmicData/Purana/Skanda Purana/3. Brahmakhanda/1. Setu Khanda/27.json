[
  {
    "text": "।। श्रीसूत उवाच ।। ।।\nयमुनायां च गंगायां गयायां च नरो मुदा ।।\nस्नानं विधाय विधिवत्कोटितीर्थं ततो व्रजेत् ।। १ ।।\nकोटितीर्थं महापुण्यं सर्वलोकेषु विश्रुतम् ।।\nसर्वसंपत्करं शुद्धं सर्वपापप्रणाशनम् ।। २ ।।\nदुःस्वप्ननाशनं ह्येतन्महापातकनाशनम् ।।\nमहाविघ्नप्रशमनं महाशांतिकरं नृणाम् ।। ३ ।।\nस्मृतिमात्रेण यत्पुंसां सर्वपापनिषूदनम् ।।\nलीलया धनुषः कोट्या स्वयं रामेण निर्मितम् ।। ४ ।।\nपुरा दाशरथी रामो निहत्य युधि रावणम् ।।\nब्रह्महत्याविमोक्षाय गंधमादनपर्वते ।। ५ ।।\nप्रातिष्ठिपल्लिंगमेकं लोकानुग्रहकाम्यया ।।\nलिंगस्यास्याभिषेकाय शुद्धं वारि गवेषयन् ।। ६ ।।\nनाविंदत जलं तत्र पार्श्वे दशरथात्मजः ।।\nलिंगाभिषेकयोग्यं च जलं किमिति चिंतयन् ।। ७ ।।\nनवेन वारिणा लिंगं स्नापनीयं मयेति सः ।।\nनिश्चित्य मनसा तत्र धनुष्कोट्या रघूद्वहः ।। ८ ।।\nबिभेद धरणीं शीघ्रं मनसा जाह्नवीं स्मरन् ।।\nरामकार्मुककोटिः सा तदा प्राप रसातलम् ।। ९ ।।\nतत उद्धारयामास तद्धनुर्धन्विनां वरः ।।\nधनुष्युद्ध्रियमाणे तु राघवेण महीतलात् ।। 3.1.27.१० ।।\nकाकुत्स्थेन स्मृता गंगा निर्ययौ विवरात्ततः ।।\nवारिणा तेन तल्लिंगमभ्यषिंचद्रघूद्वहः ।। ११ ।।\nरामकार्मु ककोट्यैव यतस्तन्निर्मितं पुरा ।।\nअतः कोटिरिति ख्यातं तत्तीर्थं भुवनत्रये ।। १२ ।।\nयानि यानीह तीर्थानि संति वै गंधमादने ।।\nप्रथमं तेषु तीर्थेषु स्नात्वा विगतकल्मषः ।। १३ ।।\nशेषपापविमोक्षाय स्नायात्कोटौ नरस्ततः ।।\nतीर्थांतरेषु स्नानेन यः पापौघो न नश्यति ।। १४ ।।\nअनेकजन्मकोटीभिरर्जितो ह्यस्थिसंस्थितः ।।\nविनश्यति स सर्वोऽपि कोटिस्नानान्न संशयः ।। १५ ।।\nयदि हि प्रथमं स्नायादत्र कोटौ नरो द्विजाः ।।\nतस्य मुक्तस्य तीर्थानि व्यर्थान्येवापराणि हि ।। १६ ।।\n।। ऋषय ऊचुः ।। ।।\nसूत सर्वार्थतत्त्वज्ञ व्यासशिष्य मुनीश्वर ।।\nअस्माकं संशयं कंचिच्छिंधि पौराणिकोत्तम ।। १७ ।।\nकोटौ स्नातस्य मर्त्यस्य यदि तीर्थांतरं वृथा ।।\nकिमर्थं धर्मतीर्थादि तीर्थेषु स्नांति मानवाः ।।१८।।\nतीर्थानि तानि सर्वाणि समतिक्रम्य मानवाः।।\nअत्रैव कोटौ किं स्नानं न कुर्वंति हि तद्वद ।। १९ ।।\n।। श्रीसूत उवाच ।। ।।\nअहो रहस्यं युष्माभिः पृष्टमेतन्मुनीश्वराः ।।\nनारदाय पुरा शंभुः पृच्छते यत्किलाब्रवीत् ।। 3.1.27.२० ।।\nतद्ब्रवीमि मुनिश्रेष्ठाः शृणुध्वं श्रद्धया सह ।।\nगच्छन्यदृच्छया वापि तीर्थयात्रापरोऽपि वा ।। २१ ।।\nमार्गमध्ये द्विजश्रेष्ठास्तीर्थं देवालयं तथा ।।\nदृष्ट्वा श्रुत्वापि वा मोहान्न सेवेत नराधमः ।। २२ ।।\nनिष्कृतिस्तस्य नास्तीति प्राब्रुवन्परमर्षयः ।।\nसेतुं गच्छंस्ततोऽन्येषु न स्नायाद्यदि मानवः ।। २३ ।।\nतीर्थातिक्रमदोषैः स बहिष्कार्योऽत्यवद्द्विजैः ।।\nअतः स्नातव्यमेवैषु चक्रतीर्थादिषु द्विजाः ।। २४ ।।\nस्नात्वा चैतेषु तीर्थेषु शेषपापविमुक्तये ।।\nप्रयतैर्मनुजैरत्र स्नातव्यं कोटितीर्थके ।। २५ ।।\nकोटौ चाभि षवं कृत्वा न तिष्ठेद्गन्धमादने ।।\nनिवर्तेत्तत्क्षणादेव निष्पापो गंधमादनात् ।। २६ ।।\nरामोऽपि हि पुरा कोटितीर्थसंभूतवारिणा ।।\nरामनाथेऽभिषिक्ते तु स्वयं स्नात्वा च तत्र वै ।। २७ ।।\nब्रह्महत्याविमुक्तः संस्तत्क्षणादेव सानुजः ।।\nआरूढपुष्पकोऽयोध्यां प्रययौ कपिभिर्वृतः ।। २८ ।।\nअतः कोटौ नरः स्नात्वा पापशेषविमोचितः ।।\nनिवर्तेत्तत्क्षणादेव रामो दाशरथिर्यथा ।। २९ ।।\nएतद्धि तीर्थप्रवरं सर्वलोकेषु विश्रुतम् ।।\nरामनाथाभिषेकाय निर्मितं राघवेण यत् ।। 3.1.27.३० ।।\nस्वयं भगवती यत्र सन्निधत्ते च जाह्नवी ।।\nतारकब्रह्मणा यत्र रामेण स्नातमादरात् ।। ३१ ।।\nतस्य वै कोटितीर्थस्य महिमा केन कथ्यताम् ।।\nयत्र स्नात्वा पुरा कृष्णो लोकसंग्रहणेच्छया ।। ३२ ।।\nमातुलस्य तु कंसस्य वधदोषाद्विमोचितः ।।\nतस्य वै कोटितीर्थस्य महिमा केन कथ्यते ।। ३३ ।।\n।। ऋषय ऊचुः ।। ।।\nकिमर्थमवधीत्कंसं मातुलं यदुनंदनः ।।\nयद्दोषशांतये सूत सस्नौ कोटौ महा मनाः ।। ३४ ।।\n।। श्रीसूत उवाच ।। ।।\nवसुदेव इति ख्यातः शूरपुत्रो यदोः कुले ।।\nआसीत्स देवकसुतां देवकीमिति विश्रुताम् ।। ३५ ।।\nउद्वाह्य रथमारूढः स्वपुरं प्रस्थितः पुरा ।।\nअथ सूतो बभूवाथ कंसो ह्यानकदुन्दुभेः ।। ३६ ।।\nअशरीरा तदा वाणी कंसं सारथिमब्रवीत् ।।\nभगिनीं च तथा भामं वाहयंतं रथोत्तमे ।। ३७ ।।\nयामिमां वाहयस्यत्र रथेन त्वमरिंदम ।।\nअस्यास्त्वामष्टमो गर्भो वधिष्यति न संशयः ।। ३८ ।।\nइत्याकर्ण्य वचो दिव्यं कंसः खङ्गं प्रगृह्य च ।।\nस्वसारं हंतुमुद्योगं चकार द्विजपुंगवाः ।। ३९ ।।\nततः प्रोवाच तं कंसं वसुदेवः स सांत्वयन् ।। ।।\n।। वसुदेव उवाच ।। ।।\nअस्यां प्रसूतान्दास्यामि तुभ्यं कंस सुतानहम् ।। 3.1.27.४० ।।\nएनां स्वसारं मा हिंसीर्नास्यास्ते भीतिरस्ति हि ।।\nश्रुत्वा तद्वचनं कंसो निवृत्तस्तद्वधात्तदा ।। ४१ ।।\nदेवकीवसुदेवाभ्यां सहितः स्वपुरं ययौ ।।\nपादावसक्तनिगडौ देवकीवसुदेवकौ ।। ४२ ।।\nस्थापयामास दुष्टात्मा कंसः कारागृहे तदा ।।\nततः कालेन महता वसुदेवाद्धि देवकी ।। ४३ ।।\nषट्पुत्राञ्जनयामास क्रमेण मुनिपुंगवाः ।।\nजातांस्तान्वसुदेवेन दत्तान्कंसोऽपि सोऽवधीत् ।। ४४ ।।\nहतेषु षटसु पुत्रेषु देवक्युदरजन्मसु ।।\nकंसेन क्रूरमतिना निष्कृपेण द्विजोत्तमाः ।। ४५ ।।\nशेषोऽभूत्सप्तमो गर्भो देवक्या जठरे तदा ।।\nमायादेवी ततो गर्भं तं वै विष्णुप्रचोदिता ।। ४६ ।।\nनंदगोपगृहस्थायां रोहिण्यां समवेशयत् ।।\nदेवक्याः सप्तमो गर्भः पतितो जठरादिति ।। ४७ ।।\nलोके प्रसिद्धिरभवन्महती विष्णुलीलया ।।\nदेवकीजठरे पश्चाद्विष्णुर्गर्भत्वमाप्तवान् ।। ४८ ।।\nततो दशसु मासेषु गतेषु हरिरव्ययः ।।\nदेवकीजठराज्जज्ञे कृष्ण इत्यभिविश्रुतः ।। ४९ ।।\nशंखचक्रगदाखङ्गविराजितचतुर्भुजः ।।\nकिरीटी वनमाली च पित्रोः शोकविनाशनः ।। 3.1.27.५० ।।\nतं दृष्ट्वा हरिमीशानं तुष्टावानकदुंदुभिः ।। ५१ ।।\n।। वसुदेव उवाच ।। ।।\nविश्वं भवा न्विश्वपतिस्त्वमेव विश्वस्य योनिस्त्वयि विश्वमास्ते ।।\nमहान्प्रधानश्च विराट स्वराड् च सम्राडसि त्वं भगवन्समस्तम् ।। ५२ ।।\nएवं जगत्कारणभूतधाम्ने नारायणायामितविक्रमाय ।।\nश्रीशार्ङ्गचक्रासिगदाधराय नमोनमः कृत्रिममानुषाय ।। ५३ ।।\nस्तुवन्तमेवं शौरिं तं वसुदेवं हरिस्तदा ।।\nअवोचत्प्रीणयंस्तं च देवकीं च द्विजोत्तमाः ।। ५४ ।।\n।। हरिरुवाच ।। ।।\nअहं कंसं वधिष्यामि मा भीर्वां पितराविति ।।\nनन्दगोपस्य गृहिणी यशोदाऽजनयत्सुताम् ।।\nमम मायां पूर्वदिने सर्वलोकविमोहिनीम् ।। ५५ ।।\nमां तस्याः शयने न्यस्य यशोदायाः सुता तु ताम्।।\nआदाय देवकीशय्यां प्रापयस्व यदूत्तम ।। ५६ ।।\nएवमुक्तः स कृष्णेन तथैव ह्यकरोद्द्विजाः ।।\nरुरोद माया तनया देवकीशयनेस्थिता ।। ५७ ।।\nअथ बालध्वनिं श्रुत्वा कंसः संकुलमानसः ।।\nसूतिकागृहमागम्य तामादाय च दारिकाम्।।५८।।\nशिलायां पोथयामास निर्दयो निरपत्रपः ।।\nअथ तद्धस्तमाच्छिद्य सायुधाष्टमहाभुजा ।।\nमहादेव्यब्रवीत्कंसं समाहूयातिकोपना ।। ५९ ।।\n।। मायोवाच ।। ।।\nअरे रे कंस पापात्मन्दुर्बुद्धे मूढचेतन ।। 3.1.27.६० ।।\nयत्र कुत्रापि शत्रुस्ते वर्तते प्राणहारकः ।।\nमार्गयस्वात्मनो मृत्युं तं शत्रुं कंस मा चिरम् ।। ६१ ।।\nइतीरयित्वा सा देवी दिव्यस्थानान्यवाप्य च ।।\nलब्धपूजा मनुष्येभ्यो बभूवाभीष्टदायिनी ।। ६२ ।।\nश्रुत्वा स देवीवचनं कंसो ऽपि भृशमाकुलः ।।\nबालग्रहान्पूतनादीन्स्वांतकं बाधितुं रिपुम् ।। ६३ ।।\nप्रेषयामास देशेषु शिशूनन्यांश्च बाधितुम्।।\nते च बालग्रहाः सर्वे प्रययु र्नंदगोकुलम् ।। ६४ ।।\nहताश्च कृष्णेन तदा प्रययुर्यमसादनम् ।।\nततः कतिपयाहस्सु गतेषु द्विजपुंगवाः ।। ६५ ।।\nरामकृष्णौ व्यवर्द्धेतां गोकुले बालकौ तदा ।।\nअनेकबालक्रीडाभिश्चिक्रीडतुररिंदमौ ।। ६६ ।।\nकंचित्कालं वत्सपालौ वेणुनादमकुर्वताम् ।।\nकंचित्कालं च गोपालौ गुंजातापि च्छभूषितौ ।। ६७ ।।\nरेमाते बहुकालं तौ गोकुले रामकेशवौ ।।\nकंसः कदाचिदक्रूरं गोकुले रामकेशवौ ।। ६८ ।।\nप्रेषयामास विप्रेंद्राः समानयितुमं जसा ।।\nआनयामास चाक्रूरो रामकृष्णौ स गोकुलात् ।। ६९ ।।\nमथुरां कंसनिर्देशात्स्वर्णतोरणराजिताम् ।।3.1.27.७०।।\nततः समानीय स रामकेशवौ ययौ पुरीं गांदिनिजस्तदग्रे ।।\nदृष्ट्वा च कंसं विनिवेद्य कार्यं तस्मै स्वगेहं प्रविवेश पश्चात् ।।७१।।\nअथापराह्णे वसुदेवपुत्रावन्येद्युरिष्टैः सह गोपपुत्रैः ।।\nउपेयतुः सालनिखातयुक्तां संगोपुराट्टां मधुरापुरीं तौ ।। ७२ ।।\nस्तोत्राणि शृण्वन्पुरयौवतानां कृष्णस्तु रामेण सहैव गत्वा ।।\nधनुर्निवेशं सह सैव तत्र ददर्श चापं च महदृढज्यम् ।। ७३ ।।\nविद्राव्य सर्वानपि चापपालान्धनुः समादाय स लीलयाऽऽशु ।।\nमौर्व्यां नियोक्तुं नमयांचकार तदं तरे भग्नमभूद्विधैव ।। ७४ ।।\nकोदंडभंगोत्थितशब्दमाशु श्रुत्वाभियातान्बलिनो निहंतुम् ।।\nनिजघ्नतुस्तौ प्रतिगृह्य खंडौ चापस्य पालान्बलिनौ द्विजेंद्रा ।। ७५ ।।\nततः कुवलयापीडं गजं द्वारि स्थितं क्षणात् ।।\nनिहत्य रामकृष्णौ तौ महाबलपराक्रमौ ।। ७६ ।।\nतस्य दंतौ समुत्पाट्य दधानौ करयोर्द्वयोः ।।\nअंसे निधाय तौ दंतौ रंगं प्रययतुः क्षणात् ।। ७७ ।।\nनिहत्य मल्लं चाणूरं मुष्टिकं तोशलं तथा ।।\nअन्यांश्च मल्लप्रवरान्निन्यतुर्यमसा दनम् ।।७८।।\nसमारुरुहतुस्तूर्णं तुंगं मंचं च तौ तदा ।।\nतत्र तुंगे समासीनमासने कंसमेत्य तौ ।।\nतस्थतुस्तं तृणीकृत्य सिंहौ क्षुद्रमृगं यथा ।।७९।।\nततः कंसं समाकृष्य कृष्णो मंचोपरि स्थितम् ।।\nपादौ गृहीत्वा वेगेन भ्रामयामास चांबरे ।। 3.1.27.८० ।।\nततस्तं पोथयामास स भूमौ गत जीवितम् ।।\nकंसभ्रातॄन्बलोऽप्यष्टौ निजघ्ने मुष्टिना द्विजाः ।। ८१ ।।\nएवं निहत्य तं कंसं कृष्णः परबलार्दनः ।।\nपितरौ मोचयामास निगडादति दुःखितौ ।। ८२ ।।\nसर्वानास्थापयामास बलेन सह माधवः ।।\nश्रीकृष्णेन हतं कंसं श्रुत्वा प्रापुः पुरीं तदा ।। ८३ ।।\nबांधवा मथुरायां ये पूर्वं कंसे न बाधिताः ।।\nउग्रसेनं तथा राज्ये स्थापयामास केशवः ।। ८४ ।।\nअसहिष्णुर्द्विजाः पित्रोरेवं कंसकृतागसम् ।।\nजघान मातुलं कंसं देवब्राह्मणकंट कम् ।। ८५ ।।\nततः कदाचिकृष्णोऽयमात्मानं द्रष्टुमागतान् ।।\nनारदादीन्मुनीन्सर्वानिदं पप्रच्छ सत्तमः ।। ८६ ।।\n।। श्रीकृष्ण उवाच ।। ।।\nमयाऽयं मातुलो विप्रा हतः कंसोऽतिपापकृत् ।।\nमातुलस्य वधे दोषः प्रोच्यते शास्त्रवित्तमैः।। ८७ ।।\nप्रायश्चित्तमतो ब्रूत तद्दोषविनिवृत्तये ।।\nअवोचन्नारदस्तत्र कृष्णमद्भुतविक्रमम् ।।\nवाचा मधुरया विप्रा भक्तिप्रणयपूर्वकम् ।। ८८ ।।\n।। नारद उवाच ।। ।।\nनित्यशुद्धश्च मुक्तश्च भद्रश्चैव भवा न्सदा ।। ८९ ।।\nसच्चिदानंदरूपश्च परमात्मा सनातनः ।।\nपुण्यं पापं च ते नास्ति कृष्ण यादवनंदन ।। 3.1.27.९० ।।\nतथापि लोकशिक्षार्थं भवता गरु डध्वज ।।\nप्रायश्चित्तं तु कर्तव्यं विधिनानेन माधव ।। ९१ ।।\nलोकसंग्रहणं तावत्कर्तव्यं भवताधुना ।।\nरामसेतौ महापुण्ये गंधमादनपर्वते ।। ९२ ।।\nरामेण स्थापितं लिंगं रामनाथाभिधं पुरा ।।\nतस्याभिषेकतोयार्थं धनुष्कोट्या रघूद्वहः ।। ९३ ।।\nगां भित्त्वोत्पादयामास तीर्थं कोटीति विश्रुतम् ।।\nतव पूर्वावतारेण रामेणाक्लिष्टकर्मणा ।। ९४ ।।\nब्रह्महत्याविशुद्ध्यर्थं निर्मितं स्वयमेव यत् ।।\nतत्र स्नानं कुरुष्व त्वं धर्म्ये पापविनाशने ।। ९५ ।।\nतेन ते मातुलवधाद्दोषः शीघ्रं विनंक्ष्यति ।।\nकोटितीर्थे हरेः स्नानं ब्रह्महत्यादिशोधकम् ।। ९६ ।।\nस्वर्गमोक्षप्रदं पुंसामायुरारोग्यवर्धनम् ।।\nइति श्रुत्वा मुनेर्वाक्यं नारदस्य स माधवः ।। ९७ ।।\nविसृज्य तानृषीन्सर्वांस्तस्मिन्नेव क्षणे द्विजाः ।।\nरामसेतौ ययौ तूर्णं स्वदोषपरि शुद्धये ।। ९८ ।।\nदिनैः कतिपयैर्गत्वा कोटितीर्थं यदूद्वहः ।।\nस्नात्वा संकल्पपूर्वं च दत्त्वा दानान्यनेकशः ।। ९९ ।।\nस मातुलवधोत्पन्नदोषेभ्यो मुमु चे क्षणात् ।।\nनिषेव्य रामनाथं च स्वपुरं मथुरां ययौ ।। 3.1.27.१०० ।।\n।। श्रीसूत उवाच ।। ।।\nएवं प्रभावं पुण्यं च कोटितीर्थं मुनीश्वराः ।।\nब्रह्महत्यादिभिः पापैः सद्यो मुच्येत मानवः ।।\nनानेन सदृशं तीर्थमन्यदस्ति महीतले ।। १ ।।\nअत्र स्नानात्त्रयो देवा ब्रह्मविष्णुशिवा द्विजाः ।।\nप्रीताः स्युरन्ये देवाश्च नात्र कार्या विचारणा ।। २ ।।\nएवं वः कथितं चित्रं कोटितीर्थस्य वैभवम् ।।\nयच्छ्रुत्वा सर्वपापेभ्यो मुच्यते मानवो भुवि ।। ३ ।।\nश्रुत्वेमं पुण्यमध्यायं पठित्वा च मुनीश्वराः ।।\nब्रह्महत्यादिभिः सत्यं मुच्यते पातकैर्नरः ।। १०४ ।।\nइति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे सेतुमाहात्म्ये कोटितीर्थप्रशंसायां कृष्णस्य मातुलवधदोषशांतिवर्णनंनाम सप्तविंशोऽध्यायः ।। २७ ।।"
  }
]
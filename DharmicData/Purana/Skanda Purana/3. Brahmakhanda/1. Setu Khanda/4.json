[
  {
    "text": "।। ऋषय ऊचुः ।। ।।\nभगवन्राक्षसः कोऽसौ सूत पौराणिकोत्तम।।\nविष्णुभक्तं महात्मानं यो गालवमबाधत।।१।।\nश्रीसूत उवाच।।\nवक्ष्यामि राक्षसं क्रूरं तं विप्राः शृणुतादरात् ।।\nयथा स राक्षसो जातो मुनीनां शापवैभवात् ।। २ ।।\nपुरा कैलासशिखरे हालास्ये शिवमंदिरे ।।\nचतुर्विशतिसाहस्रा मुनयो ब्रह्मवादिनः ।। ३ ।।\nवसिष्ठात्रिमुखाः सर्वे शिवभक्ता महौजसः ।।\nभस्मोद्धूलितसर्वांगास्त्रिपुंड्रांकितमस्तकाः ।। ४ ।।\nरुद्राक्ष मालाभरणाः पंचाक्षरजपे रताः ।।\nहालास्यनाथं भूतेशं चंद्रचूडमुमापतिम् ।। ५ ।।\nउपासांचक्रिरे मुक्त्यै मधुरापुरवासिनः ।।\nकदाचित्तत्र गंधर्वो विश्वावसुसुतो बली ।। ६ ।।\nदुर्द्दमोनाम विप्रेंद्रा विटगोष्ठीपरायणः ।।\nललनाशतसंयुक्तो विवस्त्रः सलिलाशये ।। ७ ।।\nचिक्रीड स विवस्त्राभिः साकं युवतिभिर्मुदा ।।\nहालास्यनाथतीर्थं तद्वसिष्ठो मुनिभिः सह ।। ८ ।।\nमाध्यंदिनं कर्तुमना ययौ शंकरमंदिरात् ।।\nतानृषीनवलोक्याथ रामास्ता भयकातराः ।। ९ ।।\nवासांस्याच्छादयामासुर्दुर्द्दमो न तु साहसी ।।\nततो वसिष्ठः कुपितः शशापैनं गत त्रपम् ।। 3.1.4.१० ।।\n।। वसिष्ठ उवाच ।। ।।\nयस्माद्दुर्दम गंधर्व दृष्ट्वास्माँल्लज्जया त्वया ।।\nवासो नाच्छादितं शीघ्रं याहि राक्षसतां ततः ।। ११ ।।\nइत्युक्त्वा ता स्त्रियः प्राह वसिष्ठो मुनिपुंगवः ।।\nयस्मादाच्छादितं वस्त्रं दृष्ट्वास्माँल्ललनोत्तमाः ।। १२ ।।\nततो न युष्माञ्छपिष्यामि गन्छध्वं त्रिदिवं ततः ।।\nएवमुक्ता वसिष्ठेन रामाः प्रांजलयस्तदा ।। १३ ।।\nप्रणिपत्य वसिष्ठं तं भक्तिनम्रेण चेतसा ।।\nमुनिमंडलमध्ये तं वसिष्ठमिदमब्रुवन् ।। १४।। ।।\n।। रामा ऊचुः ।। ।।\nभगवन्सर्वधर्मज्ञ चतुरानननंदन ।।\nदयासिंधोऽवलोक्यास्मान्न कोपं कर्तुमर्हसि ।। १५ ।।\nपतिरेवहि नारीणां भूषणं परमुच्यते ।।\nपतिहीना तु या नारी शतपुत्रापि सा मुने ।।१६।।\nविधवेत्युच्यते लोके तत्स्त्रीणां मरणं स्मृतम् ।।\nतत्प्रसादं कुरु मुने पत्यावस्माक मादरात् ।। १७ ।।\nएकोऽपराधः क्षंतव्यो मुनिभिस्तत्त्वदर्शिभिः ।।\nक्षमां कुरु दयासिंधो युष्मच्छिष्येऽत्र दुर्दमे ।। १९ ।।\nवसिष्ठः प्रार्थितस्त्वैवं दुर्दम स्यांगनाजनैः ।।\nप्रोवाच वचनं भूयः प्रसन्नः स द्विजोत्तमाः ।। १९ ।।\nन मे स्याद्वचनं मिथ्या कदाचिदपि सुभ्रुवः ।।\nउपायं वः प्रवक्ष्यामि शृणुध्वं श्रद्धया सह ।। 3.1.4.२० ।।\nषोडशाब्दावधिः शापो भर्तुर्वो भविता ध्रुवम् ।।\nषोडशाब्दावधौ चैष दुर्दमो राक्षसाकृतिः ।। २१ ।।\nयदृच्छयाचक्र तीर्थं गमिष्यति सुरांगनाः ।।\nआस्ते तत्र महायोगी गालवो विष्णुतत्परः ।।२२।।\nभक्ष्यार्थं तं मुनिं सोऽयं राक्षसोभिगमिष्यति ।।\nततो गालवरक्षार्थं प्रेरितं चक्रमुत्तमम्।।२३।।\nविष्णुनास्य शिरो रामा हरिष्यति न संशयः।।\nततः स्वरूपमासाद्य शापान्मुक्तः सुदुर्दमः ।।२४।।\nपतिर्वस्त्रिदिवं भूयो गंतास्त्यत्र न संशयः ।।\nततस्त्रिदिवमासाद्य दुर्द्दमोऽयं पतिर्हि वः ।। २५ ।।\nरमयिष्यति सुन्दर्यो युष्मान्सुन्दरवेषभृत् ।।\n।। श्रीसूत उवाच ।। ।।\nइत्युक्त्वा तु वसिष्ठस्ता दुर्दमस्य वरांगनाः ।। २६ ।।\nस्वाश्रमं प्रययौ तूर्णं हालास्येश्वरभक्तिमान् ।।\nअथ रामास्तमालिंग्य दुर्द्दमं पतिमातुराः ।। २७ ।।\nरुरुदुः शोकसंविग्ना दुःखसागरमध्यगाः ।। प्र\nपश्यंतीषु तास्वेव दुर्दमो राक्षसोऽभवत् ।। २८ ।।\nमहादंष्ट्रो महाकायो रक्तश्मश्रुशिरोरुहः ।।\nतं दृष्ट्वा भयसंविग्ना जग्मू रामास्त्रिविष्टपम् ।। २९ ।।\nततो राक्षसवेषोऽयं दुर्दमो भैरवाकृतिः ।।\nभक्षयन्प्राणिनः सर्वान्देशाद्देशं वनाद्वनम्।। 3.1.4.३० ।।\nभ्रमन्न निलवेगोऽसौ धर्मतीर्थं ततो ययौ ।।\nएवं षोडशवर्षाणि भ्रमतोऽस्य ययुस्तदा ।। ३१ ।।\nततस्तु षोडशाब्दांते राक्षसोयं मुनीश्वराः ।।\nभक्षितुं गालवमुनिं धर्मतीर्थनिवासिनम् ।। ३२ ।।\nउपाद्रवद्वायुवेगः सचास्तौषीज्जनार्दनम् ।।\nगालवेन स्तुतो विष्णुस्तदा चक्रमचोदयत् ।। ३३ ।।\nरक्षितुं गाल वमुनिं राक्षसेन प्रपीडितम् ।।\nअथागत्य हरेश्चक्रं राक्षसस्य शिरोऽहरत् ।। ३४ ।।\nततोऽयं राक्षसं देहं त्यक्त्वा दिव्यकलेवरः ।।\nविमानवरमारुह्य दुर्दमः पुष्पवर्षितः ।। ३५ ।।\nप्रांजलिः प्रणतो भूत्वा ववन्दे तं सुदर्शनम् ।।\nतुष्टाव श्रुतिरम्याभिर्वाग्भिरग्र्याभिरादरात् ।। ३६ ।।\n।। दुर्दम उवाच ।।।\nसुदर्शन नमस्तेऽस्तु विष्णुहस्तैकभूषण ।।\nनमस्तेऽसुरसंहर्त्रे सहस्रादित्यतेजसे ।। ३७ ।।\nकृपालेशेन भवतस्त्यक्त्वाहं राक्षसीं तनुम् ।।\nस्वरूपमभजं विष्णोश्चक्रायुध नमोऽस्तु ते ।। ३८ ।।\nअनुजानीहि मां गन्तुं त्रिदिवं विष्णुवल्लभ ।।\nभार्या मे परिशोचंति विरहातुरचेतसः ।। ३९ ।।\nत्वन्मनस्को भविष्यामि यावज्जीवं यथाह्यहम् ।।\nतथा कृपां कुरुष्व त्वं मयि चक्र नमोऽस्तु ते ।। 3.1.4.४० ।।\nएवं स्तुतं विष्णुचक्रं दुर्दमेन सभक्तिकम् ।।\nअनुजग्राह सहसा तथास्त्विति मुनीश्वराः ।। ४१ ।।\nचक्रायुधाभ्यनुज्ञातो दुर्दमो गालवं मुनिम् ।।\nप्रणम्य तेनानुज्ञातो गन्धर्वस्त्रिदिवं ययौ ।। ४२ ।।।\nदुर्दमे तु गते स्वर्गं गालवो मुनिपुंगवः ।।\nस चक्रं प्रार्थयामास विष्ण्वायुधमनुत्तमम् ।। ४३ ।।\nचक्रायुध नमामि त्वां महासुरविमर्द्दन ।।\nदेवीपट्टण पर्यंते धर्मतीर्थे ह्यनुत्तमे ।। ४४ ।।\nसन्निधानं कुरुष्व त्वं सर्वपापविनाशनम् ।।\nत्वत्सन्निधानात्सर्वेषां स्नातानां पापिनामिह ।। ४५ ।।\nपापनाशं कुरुष्व त्वं मोक्षं च कुरु शाश्वतम् ।।\nचक्रतीर्थमिति ख्यातिं लोकस्य परिकल्पय ।। ४६ ।।\nत्वत्सन्निधानादत्रत्यमुनीनां भयनाशनम् ।।\nइतः परं भवत्वार्य चक्रायुध नमोऽस्तु ते ।। ४७ ।।\nभूतप्रेतपिशाचेभ्यो भयं मा भवतु प्रभो ।।\nइति संप्रार्थितं चक्रं गालवेन मुनीश्वराः ।। ४८ ।।\nतथैवा स्त्विति सम्भाष्य तस्मिंस्तीर्थे तिरोहितम् ।।\n।। श्रीसूत उवाच ।। ।।\nएवं वः कथितो विप्रा राक्षसस्स भवो मया ।। ४९ ।।\nमाहात्म्यं चक्र तीर्थस्य कथितं च मलापहम्।।\nयच्छ्रुत्वा सर्वपापेभ्यो मुच्यते मानवो भुवि ।। 3.1.4.५० ।।\n।। ऋषय ऊचुः ।। ।।\nव्यासशिष्य महाप्राज्ञ सूत पौराणिकोत्तम ।।\nआरभ्य दर्भशयनमादेवीपत्तनावधि ।। ५१ ।।\nबहुव्यायामसंयुक्तं चक्रतीर्थमनुत्तमम् ।।\nययौ विच्छिन्नतां मध्ये कथं कथय सांप्रतम् ।। ।। ५२ ।।\nएनं मनसि तिष्ठन्तं संशयं छेत्तुमर्हसि ।।\n।। श्रीसूत उवाच ।। ।।\nपुरा हि पर्वताः सर्वे जातपक्षा मनोजवाः ।। ५३ ।।\nपर्यंतपर्वतै सार्द्धं चेरुराकाशमार्गगाः ।।\nनगरेषु च राष्ट्रेषु ग्रामेषु च वनेषु च ।। ५४ ।।\nआप्लुत्याप्लुत्य तिष्ठंति पर्वताः सर्वतो भुवि ।।\nआक्रम्याक्रम्य तिष्ठंति यत्रयत्र महीधराः ।। ५५ ।।\nतत्रतत्र नरा गावस्तथान्ये प्राणिसंचयाः ।।\nमरणं सहसा प्रापुः पीड्यमाना महीधरैः ।। ५६ ।।\nब्राह्मणादिषु वर्णेषु नष्टेषु समनन्तरम् ।।\nयज्ञाद्यभावात्सहसा देवता व्यसनं ययुः ।। ५७ ।।\nतत इन्द्रो महाक्रुद्धो वज्रमादाय वेगवान् ।।\nचिच्छेद सहसा पक्षान्पर्वतानां तरस्विनाम् ।। ५८ ।।\nछिद्यमानच्छदाः सर्वे वासवेन महीधराः ।।\nअनन्यशरणा भूत्वा समुद्रं प्राविशन्भयात् ।। ५९ ।।\nअचलेषु च सर्वेषु पतत्सु लवणार्णवे ।।\nनिपेतुरर्णवभ्रांत्या चक्रतीर्थेपि केचन ।। 3.1.4.६० ।।\nपतितैः पर्वतैस्तैस्तु मध्यतः पूरितोदरम् ।।\nचक्रतीर्थं महापुण्यं मध्ये विच्छेदमाययौ ।। ६१ ।।\nयदृच्छया महाशैलाः पार्श्वयोस्तत्र नापतन् ।।\nअतो वै दर्भशयने तथा देवीपुरेऽपि च ।। ६२ ।।\nविच्छिन्नमध्यं तद्द्वेधा विभक्तमिव दृश्यते ।।\nमध्यतः पतितैः शैलैश्चक्रतीर्थं स्थलीकृतम् ।।६३।।\n।। श्रीसूत उवाच ।। ।।\nयुष्माकमेवं कथितं मुनीन्द्रा यन्मध्यतस्तीर्थमिदं स्थली कृतम् ।।\nयथा महीध्राः सहसा बिडौजसा विच्छिन्नपक्षा इह पेतुरुन्नताः ।। ६४ ।। ।।\nइति श्रीस्कांदेमहापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये दुर्दमगंधर्वशापमोचनंनाम चतुर्थोऽध्यायः ।। ४ ।।"
  }
]
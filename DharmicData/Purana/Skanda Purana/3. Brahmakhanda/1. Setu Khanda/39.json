[
  {
    "text": "श्रीसूत उवाच ।। ।।\nअथातः संप्रवक्ष्यामि कपितीर्थस्य वैभवम् ।।\nतत्तीर्थं सकलैः पूर्वं गंधमादनपर्वते ।। १ ।।\nसर्वेषामुपकाराय कपिभिर्निर्मितं द्विजाः ।।\nरावणादिषु रक्षःसु हतेषु तदनंतरम् ।। २ ।।\nतीर्थं निर्माय तत्रैव सस्नुस्ते कपयो मुदा ।।\nतीर्थाय च वरं प्रादुः कपयः कामरूपिणः ।। ।। ३।।\nअस्मिंस्तीर्थे निमग्ना ये भक्तिप्रवणचेतसः ।।\nते सर्वे मुक्तिभाजः स्युर्महापातकमोचिताः ।। ४ ।।\nअत्र तीर्थे निमग्नानां न स्यान्नरकजं भयम् ।।\nअत्र स्नाता नराः सर्वे दारिद्रयं नाप्नुवंति हि ।। ५ ।।\nअत्र तीर्थे निमग्नानां यमपीडापि नो भवेत् ।।\nकपितीर्थं प्रयास्येऽहमिति यः सततं ब्रुवन् ।। ६ ।।\nव्रजेच्छतपदं विप्राः स यायात्परमं पदम् ।।\nएतत्तीर्थसमं तीर्थं न भूतं न भविष्यति ।। ७ ।।\nएवं वरं तु ते दत्त्वा तीर्थायास्मै कपीश्वराः ।।\nरामं दाशरथिं सर्वे प्रणम्याथ ययाचिरे ।। ८ ।।\nस्वामिंस्त्वयास्मै तीर्थाय दीयतां वरमद्भुतम्।।\nकपिभिः प्रार्थितो विप्रा रामचंद्रोऽतिहर्षितः ।। ९।।\nतत्तीर्थाय वरं प्रादात्कपीनां प्रीतिकारणात् ।।\nअत्र तीर्थे निमग्नानां गंगास्नानफलं लभेत् ।। 3.1.39.१० ।।\nप्रयागस्नानजं पुण्यं सर्वतीर्थफलं तथा ।।\nअग्निष्टोमादियागानां फलं भूयादनुत्तमम् ।। ११ ।।\nगायत्र्यादिमहामंत्रजपपुण्यं तथा भवेत् ।।\nगोसहस्रप्रदनृणां प्राप्नोत्यविकलं फलम् ।। १२ ।।\nचतुर्णामपि वेदानां पारायणफलं लभेत् ।।\nब्रह्मविष्णुमहेशादिदेवपूजाफलं लभेत् ।। १३ ।।\nकपितीर्थाय रामोयं प्रादादेवं वरं द्विजाः ।।\nएवं रामेण दत्ते तु वरे तत्र कुतूहलात् ।।१४।।\nषडर्धनयनो ब्रह्मा सहस्राक्षो यमस्तथा ।।\nवरुणोग्निस्तथा वायुः कुबेरश्चंद्रमा अपि ।।१५।।\nआदित्यो निर्ऋतिश्चैव साध्याश्च वसवस्तथा ।।\nअन्येऽपि त्रिदशाः सर्वे विश्वेदेवादयस्तथा ।। १६ ।।\nअत्रिर्भृगुस्तथा कुत्सो गौतमश्च पराशरः ।।\nकण्वोऽगस्त्यः सुतीक्ष्णश्च विश्वामित्रादयोऽपरे ।। १७ ।।\nयोगिनः सनकाद्याश्च नारदाद्याः सुरर्षयः ।।\nरामदत्तवरं तीर्थं श्लाघंते बहुधा तदा ।। १८।।\nसस्नुश्च तत्र तीर्थे ते सर्वाभीष्टप्रदायिनि ।।\nकपिभिर्निर्मितं यस्मादेतत्तीर्थमनुत्तमम् ।। १९ ।।\nकपितीर्थमिति ख्यातिमतो लोके प्रयास्यति।।\nइत्यप्यवोचंस्ते सर्वे देवाश्च मुनयस्तथा ।। 3.1.39.२० ।।\nतस्मादवश्यं गंतव्यं कपितीर्थं मुमुक्षुभिः ।।\nरंभा कौशिकशापेन शिलाभूता पुरा द्विजाः ।। २१।।\nतत्र स्नात्वा निजं रूपं प्रपेदे च दिवं ययौ ।।\nअस्य तीर्थस्य माहात्म्यं मया वक्तुं न शक्यते ।। २२ ।।\n।। मुनय ऊचुः ।। ।।\nरंभां किमर्थमशपत्कौशिकः सूतनंदन ।।\nकथं गता शिलाभूता कपितीर्थं सुरांगना ।।\nएतन्नः सर्वमाचक्ष्व विस्तरान्मुनिसत्तम ।। २३ ।।\n।। श्रीसूत उवाच ।। ।।\nविश्वामित्राभिधो राजा प्रागभूत्कुशिकान्वये ।। २४ ।।\nस कदाचिन्महाराजः सेनापरिवृतो बली ।।\nमेदिनीं परिचक्राम राज्यवीक्षणकौतुकी ।। ।। २५ ।।\nअटित्वा स बहून्देशान्वसिष्ठस्याश्रमं ययौ ।।\nआतिथ्याय वृतः सोऽयं वसिष्ठेन महात्मना ।। २६ ।।\nतथास्त्वित्यब्रवीत्सोयं दंडवत्प्रणतो नृपः ।।\nकामधेनुप्रभावेन विश्वामित्राय भूभुजे ।। २७ ।।\nआतिथ्यमकरोद्विप्रा वसिष्ठो ब्रह्मनंदनः ।।\nकामधेनुप्रभावं वै ज्ञात्वा कुशिकनंदनः ।। ।। २८ ।।\nवसिष्ठं प्रार्थयामास कामधेनुमभीष्टदाम् ।।\nप्रत्याख्यातो वसिष्ठेन प्रचकर्ष च तां बलात् ।। २९ ।।\nकामधेनुविसृष्टैस्तु म्लेच्छाद्यैः स पराजितः ।।\nमहादेवं समाराध्य तस्मादस्त्राण्यवाप्य च ।। 3.1.39.३० ।।\nवसिष्ठस्याश्रमं गत्वा व्यसृजच्छरसंचयान् ।।\nसर्वाण्यस्त्राणि मुमुचे ब्रह्मास्त्रं च नृपोत्तमः ।। ३१ ।।\nतानि सर्वाणि चास्त्राणि वसिष्ठो ब्रह्मनंदनः ।।\nएकेन ब्रह्मदंडेन निजघ्न स्वतपोबलात् ।। ३२ ।।\nततः पराजितो विप्रा विश्वामित्रोऽतिलज्जितः ।।\nब्राह्मण्यावाप्तये स्वस्य तपः कर्तुं वनं ययौ ।। ३३ ।।\nपूर्वासु पश्चिमांतासु त्रिषु दिक्षु तपोऽचरत् ।।\nप्रादुर्भूतमहा विघ्नस्तत्तद्दिक्षु स कौशिकः ।। ३४ ।।\nउत्तरां दिशमासाद्य हिमवत्पर्वतेऽमले\nकौशिक्यास्सरितस्तीरे पुण्ये पापविनाशिनि ।। ३५ ।।\nदिव्यं वर्षसहस्रं तु निराहारो जितेंद्रियः ।।\nनिरालोको जितश्वासो जितक्रोधः सुनिश्चलः ।। ३६ ।।\nग्रीष्मे पंचाग्निमध्यस्थः शिशिरे वारिषु स्थितः ।।\nवर्षास्वाकाशगो नित्यमूर्ध्वबाहुर्निराश्रयः ।। ३७ ।।\nब्राह्मण्यसिद्धयेऽत्युग्रं चचार सुमहत्तपः ।।\nउद्विग्नमनसस्तस्य त्रिदशास्त्रिदिवालयाः ।।\nजंभारिणा च सहिता रंभां प्रोचुरिदं वचः ।। ३९ ।।\n।। देवा ऊचुः ।। ।।\nरंभे त्वं हिमवच्छैले कौशिकीतीरगं मुनिम् ।। ३९ ।।\nविश्वामित्रं तपस्यंतं विलोभय विचेष्टितैः ।।\nयथा तत्तपसो विघ्नो भविष्यति तथा कुरु ।। 3.1.39.४० ।।\nएवमुक्ता तदा रंभा देवैरिंद्रपुरोगमैः ।।\nप्रत्युवाच सुरान्सर्वान्प्रांजलिः प्रणता तदा ।। ४१ ।।\n।। रंभोवाच ।। ।।\nअतिक्रूरो महाक्रोधो विश्वामित्रो महामुनिः ।।\nस शप्स्यते मां क्रोधेन बिभेम्यस्मादहं सुराः ।। ४२ ।।\nत्रायध्वं कृपया यूयं मां युष्मत्परिचारिकाम् ।।\nइत्युक्तो रंभया तत्र जंभारिस्ताम भाषत ।। ४३ ।।\n।। इन्द्र उवाच ।। ।।\nरंभे त्वया न भीः कार्या विश्वामित्रात्तपोधनात् ।।\nअहमप्यागमिष्यामि त्वत्सहायः समन्मथः ।। ४४ ।।\nकोकिलालापमधुरो वसन्तोऽप्यागमिष्यति ।।\nअतिसुंदररूपा त्वं प्रलोभय महामुनिम् ।। ४५ ।।\nइतींद्रकथिता रंभा विश्वामित्राश्रमं ययौ ।।\nतद्दृष्टिगोचरा स्थित्वा ललितं रूपमास्थिता ।। ४६ ।।\nसा मुनिं लोभयामास मनोहरविचेष्टितः ।।\nपिकोपि तस्मिन्समये चुकूजानंदयन्मनः ।। ४७ ।।\nश्रुत्वा पिकस्वरं रंभां दृष्ट्वा च मुनिपुंगवः ।।\nसंशयाविष्टहृदयो विदित्वा शक्रकर्म तत् ।।\nशशाप रंभां क्रोधेन विश्वामित्रस्तपोधनः ।। ४८ ।। ।।\n।। विश्वामित्र उवाच ।। ।।\nयस्मात्कोपयसे रंभे मां त्वं कोपजयैषिणम् ।। ४९ ।।\nशिला भवात्र तस्मात्त्वं रंभे वर्षशतायुतम् ।।\nतदंतरे ब्राह्मणेन रक्षिता मोक्षमाप्स्यसि ।। 3.1.39.५० ।।\nविश्वामित्रस्य शापेन तदंते सा शिलाऽभवत् ।।\nबहुकालं शिलाभूता तस्थौ तस्याश्रमे द्विजाः ।। ५१ ।।\nविश्वामित्रोपि धर्मात्मा पुनस्तप्त्वा महत्तपः ।।\nलेभे वसिष्ठवाक्येन ब्राह्मण्यं दुर्लभं नृपैः ।। ५२ ।।\nबहुकालं शिलाभूता रंभाप्यासीत्तदाश्रमे ।।\nतस्मिन्नेवाश्रमे पुण्ये शिष्योऽगस्त्यस्य संमतः ।। ५३ ।।\nश्वेतोनाम मुनिश्चक्रे मुमुक्षुः परमं तपः ।।\nचिरकालं तपस्तस्मिन्प्रकुर्वति महामुनौ ।।५४।।\n<a class=\"external text\" href=\"https://puranastudy.page.tl/Angaara-_-Angaaraka-%26%232309%3B%26%232329%3B%26%232381%3B%26%232327%3B%26%232366%3B%26%232352%3B-_-%26%232309%3B%26%232329%3B%26%232327%3B%26%232366%3B%26%232352%3B%26%232325%3B-_-%26%232309%3B%26%232329%3B%26%232381%3B%26%232327%3B%26%232366%3B%26%232352%3B%26%232325%3B%26%232366%3B.htm\" rel=\"nofollow\">अंगारकेति</a> विख्याता राक्षसी काचिदागता ।।\nतस्याश्रममतिक्रूरा मेघस्वनमहास्वना ।। ५५ ।।\nमूत्ररक्तपुरीषाद्यैर्दूषयामास भीषणा ।।\nउपद्रवैस्तथा चान्यैर्बाधयामास तं मुनिम् ।। ५६ ।।\nअथ क्रुद्धो मुनिः श्वेतो वायव्यास्त्रेण योजयन् ।।\nशप्तां कुशिकपुत्रेण राक्षस्यै प्राक्षिपच्छिलाम् ।। ५७ ।।\nराक्षसी सा प्रदुद्राव वायव्यास्त्रेण योजिता ।।\nवायव्यास्त्रप्रयुक्तेन दृषदानुद्रुता च सा ।। ५८ ।।\nदक्षिणांबुनिधेस्तीरं धावति स्म भयार्दिता ।।\nधावन्तीमनुधावन्ती सा शिलास्त्रप्रयोजिता ।। ५९ ।।\nपपातोपरि राक्षस्या मज्जंत्याः कपितीर्थके ।।\nमृता सा राक्षसी तत्र शिलापातात्स्वमूर्द्धनि ।। ।। 3.1.39.६० ।।\nविश्वामित्रेण शप्ता सा कपितीर्थे निमज्जनात् ।।\nशिलारूपं परित्यज्य रंभारूपमुपेयुषी ।। ६१ ।।\nदेवैः कुसुमधाराभिरभिवृष्टा मनोरमा ।।\nदिव्यं विमानमारूढा दिव्यांबरविराजिता ।। ६२ ।।\nहारकेयूरकटकनासाभरणभूषिता ।।\nउर्वश्याद्यप्सरोभिश्च सखिभिः परिवारिता ।।६३।।\nकपितीर्थस्य माहात्म्यं प्रशंसन्ती पुनःपुनः ।।\nनिषेव्य रामनाथं च शंकरं शशिभूषणम् ।। ६४ ।।\nआखण्डलपुरीं रम्यां प्रययावमरावतीम् ।।\nराक्षसी सापि शापेन कुम्भजस्य महौजसः ।। ६५ ।।\nघृताची देववेश्या हि राक्षसीरूपमागता ।।\nसाप्यत्र कपितीर्थाप्सु स्नानात्स्वं रूपमाययौ ।। ६६ ।।\nएवं रंभाघृताच्यौ ते कपितीर्थे निमज्जनात् ।।\nअगस्त्यशिष्यश्वेतस्य प्रसादाद्द्विजसत्तमाः ।। ६७ ।।\nराक्षसीत्वं शिलात्वं च हित्वा स्वं रूपमागते ।।\nतस्मात्सर्वप्रयत्नेन स्नातव्यं कपितीर्थके ।। ६८ ।।\nयः शृणोतीममध्यायं पठते वापि मानवः ।।\nप्राप्नोति कपितीर्थस्य स्नानजं फलमुत्तमम् ।। ६९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये कपितीर्थप्रशंसायां रंभाघृताचीशापविमोक्षणवर्णनं नामैकोनचत्वारिंशोऽध्यायः ।।३९।।"
  }
]
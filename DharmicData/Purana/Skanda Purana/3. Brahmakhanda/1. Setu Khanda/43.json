[
  {
    "text": "श्रीसूत उवाच।।\nअथेदानीं प्रवक्ष्यामि रामनाथस्य वैभवम्।।\nयच्छ्रुत्वा सर्वपापेभ्यो मु्च्यते मानवो भुवि।।१।।\nरामप्रतिष्ठितं लिंगं यः पश्यति नरः सकृत् ।।\nस नरो मुक्तिमाप्नोति शिवसायुज्यरूपिणीम् ।। २ ।।\nदशवर्षैस्तु यत्पुण्यं क्रियते तु कृते युगे ।।\nत्रेतायामेकवर्षेण तत्पुण्यं साध्यते नृभिः ।। ३ ।।\nद्वापरे तच्च मासेन तद्दिनेन कलौ युगे ।।\nतत्फलं कोटिगुणितं निमिषे निमिषे नृणाम् ।। ४ ।।\nनिःसंदेहं भवेदेवं रामनाथविलोकिनाम् ।।\nरामेश्वर महालिंगे तीर्थानि सकलान्यपि ।।५।।\nविद्यंते सर्वदेवाश्च मुनयः पितरस्तथा ।।\nएककालद्विकालं वा त्रिकालं सर्वदैव वा ।।६।।\nये स्मरंति महादेवं रामनाथं विमुक्तिदम् ।।\nकीर्तयंत्यथवा विप्रास्ते विमुक्ताघपंजराः।।७।।\nसच्चिदानंदमद्वैतं सांबं रुद्रं प्रयांति वै ।।\nरामेश्वराख्यं यल्लिंगं रामचन्द्रेण पूजि तम् ।।८।।\nयस्य स्मरणमात्रेण यमपीडापि नो भवेत् ।।\nरामेश्वरमहालिंगं येऽर्चयंति सकृन्नराः ।।९।।\nन मानुषास्ते विज्ञेयाः किं तु रुद्रा न संशयः ।।\nरामेश्वरमहालिंगं नार्चितं येन भक्तितः ।। 3.1.43.१० ।।\nचिरकालं स संसारे संसरेद्दुःखसंकुले ।।\nरामेश्वरमहालिंगं ये पश्यंति सकृन्नराः ।। ११ ।।।\nकिं दानैः किं व्रतैस्तेषां किं तपोभिः किमध्वरैः ।।\nरामेश्वरमहालिंगं यो न चिंतयति क्षणम् ।।१२।।\nअज्ञानी स च पापी स्यात्स मूको बधिरस्तथा ।।\nस जडोंऽधश्च विज्ञेयश्छिद्रं तस्य सदा भवेत् ।। १३ ।।\nधनक्षेत्रसुतादीनां तस्य हानिस्तथा भवेत् ।।\nरामेश्वरमहालिंगे सकृद्दृष्टे मुनीश्वराः ।। १४ ।।\nकिं काश्या गयया किं वा प्रयागेणापि किं फलम् ।।\nदुर्लभं प्राप्य मानुष्यं मानवा यत्र भूतले ।। १५ ।।\nरामनाथमहालिंगं नमस्यंत्यर्चयंति च ।।।\nजन्म तेषां हि सफलं ते कृतार्थाश्च नेतरे ।।१६।।\nरामेश्वरमहालिंगे पूजिते वा स्मृतेपि वा ।।\nविष्णुना ब्रह्मणा किं वा शक्रेणाप्यखिलामरैः ।।१७।।\nरामनाथमहालिंगं भक्तियुक्ताश्च ये नराः ।।\nतेषां प्रणामस्मरणपूजायुक्तास्तु ये नराः ।। १८ ।।\nन ते पश्यंति दुःखानि नैव यांति यमालयम् ।।\nब्रह्महत्यासहस्राणि सुरापानायुतानि च ।।१९।।\nदृष्टे रामेश्वरे देवे विलयं यांति कृत्स्नशः ।।\nये वांछंति सदा भोगं राज्यं च त्रिदशालये ।।3.1.43.२०।।\nरामे श्वरमहालिंगं ते नमंतु सकृन्मुदा ।।\nयानि कानि च पापानि जन्मकोटिकृतान्यपि ।। २१ ।।\nतानि रामेश्वरे दृष्टे विलयं यांति सर्वदा ।।\nसंपर्कात्कौतुकाल्लोभाद्भयाद्वापि च संस्मरन् ।। २२ ।।\nरामेश्वरमहालिंगं नेहामुत्र च दुःखभाक् ।।\nरामेश्वरमहालिंगं कीर्तयन्नर्चयन्नपि ।। २३ ।।\nअवश्यं रुद्रसारूप्यं लभते नात्र संशयः ।।\nयथैधांसि समिद्धोऽग्निर्भस्मसात्कुरुते क्षणात् ।। २४ ।।\nतथा पापानि सर्वाणि रामेश्वरविलोकनात् ।।\nरामेश्वरमहालिंगभक्तिरष्टविधा स्मृता ।। २५ ।।\nतद्भक्तजनवात्सल्यं तत्पूजापरितोषणम् ।।\nस्वयं तत्पूजनं भक्त्या तदर्थे देहचेष्टितम् ।। २६ ।।\nतन्माहात्म्यकथानां च श्रवणेष्वादरस्तथा ।।\nस्वरनेत्रशरीरेषु विकारस्फुरणं तथा ।। २७ ।।\nरामेश्वरमहालिंगस्मरणं संततं तथा ।।\nरामेश्वरमहालिंगमाश्रित्यैवोपजीवनम् ।। २८ ।।"
  },
  {
    "text": "79b\nएवमष्टविधा भक्तिर्यस्मिन्म्लेच्छेऽपिविद्यते ।।\nस एव मुक्तिक्षेत्राणां दायभाक्परिकीर्त्यते ।। २९ ।।\nभक्त्या त्वनन्यया मुक्तिर्ब्रह्मज्ञानेन निश्चिता ।।\nवेदांतशास्त्रश्रवणाद्यतीनामूर्ध्वरेतसाम् ।। 3.1.43.३० ।।\nसा च मुक्तिर्विना ज्ञानदर्शनश्रवणोद्भवम् ।।\nयत्राश्रमं विना विप्रा विरक्तिं च विना तथा ।। ३१ ।।\nसर्वेषां चैव वर्णानामखिलाश्रमिणामपि ।।\nरामेश्वरमहालिंगदर्शनादेव केवलात् ।। ३२ ।।\nअपुनर्भवदा मुक्तिर्भ विष्यत्यविलंबिता ।।\nकृमिकीटाश्च देवाश्च मुनयश्च तपोधनाः ।। ३३ ।।\nतुल्या रामेश्वरक्षेत्रे रामनाथप्रसादतः ।।\nपापं कृतं मयानेकमिति मा क्रियतां भयम् ।। ३४ ।।\nमा गर्वः क्रियतां पुण्यं मयाकारीति वा जनैः ।।\nरामेश्वरमहालिंगे सांबरुद्रे विलोकिते ।। ३५ ।।\nन न्यूना नाधिकाश्च स्युः किं तु सर्वे जनाः समाः ।।\nरामेश्वरमहालिंगं यः पश्यति सभक्तिकम् ।। ३६ ।।\nन तेन तुल्यतामेति चतुर्वेद्यपि भूतले ।।\nरामेश्वरमहालिंगे भक्तो यः श्वपचोऽपि सन् ।। ३७ ।।\nतस्मै दानानि देयानि नान्यस्मै च त्रयीविदे ।।\nया गतिर्योगयुक्तानां मुनीनामूर्ध्वरेतसाम् ।। ३८ ।।\nसा गतिः सर्वजंतूनां रामेश्वरविलोकिनाम् ।।\nरामनाथशिवक्षेत्रे ये वसंति नरा द्विजाः ।। ३९ ।।\nते सर्वे पञ्चवक्त्राः स्युश्चंद्रालंकृतमस्तकाः ।।\nनागाभरणसंयुक्तास्तथैव वृषभध्वजाः ।। 3.1.43.४० ।।\nत्रिनेत्रा भस्मदिग्धांगाः कपालाकृतिशेखराः ।।\nसाक्षात्सांबा महादेवा भवेयुर्नात्र संशयः ।।४१ ।।\nरामनाथशिवक्षेत्रं ये व्रजंति नरा मुदा ।।\nपदेपदेऽश्वमेधानां प्राप्नुयुः सुकृतानि ते ।। ४२ ।।\nरामसेतुं समाश्रित्य रामनाथस्य तुष्टये।।\nददाति ग्राममेकं यो ब्राह्मणाय सभक्तिकम् ।।४३।।\nतेन भूः सकला दत्ता सशैलवनकानना ।।\nपत्रं पुष्पं फलं तोयं रामनाथाय यो नरः ।। ४४ ।।\nभक्त्या ददाति तं रक्षेद्रामनाथो ह्यहर्निशम्।।\nरामनाथमहालिंगे सांबे कारुणिके शिवे ।। ४५ ।।\nअत्यंतदुर्लभा भक्तिस्तत्पूजाप्यतिदुर्लभा ।।\nस्तोत्रं च दुर्लभं प्रोक्तं स्मरणं चातिदुर्लभम् ।। ४६ ।।\nरामनाथेश्वरं लिंगं महादेवं त्रिलोचनम् ।।\nशरणं ये प्रपद्यंते भक्तियुक्तेन चेतसा ।। ४७ ।।\nलाभस्तेषां जयस्तेषा मिह लोके परत्र च ।।\nरामनाथमहालिंगविषया यस्य शेमुषी ।। ४८ ।।\nदिवारात्रं च भवति स वै धन्यतरो भुवि ।।\nरामनाथेश्वरं लिंगं यो न पूजयते शिवम्।। ४९ ।।\nनायं भुक्तेश्च मुक्तेश्च राज्यानामपि भाजनम् ।।\nरामेश्वरमहालिंगं यः पूजयति भक्तितः ।। 3.1.43.५० ।।\nभुक्तिमुक्त्योश्च राज्यानामसौ परमभाजनम् ।।\nरामनाथार्चनसमं नाधिकं पुण्यमस्ति वै ।। ५१ ।।\nरामनाथेश्वरं लिंगं द्वेष्टि यो मोहमास्थितः ।।\nब्रह्महत्यायुतं तेन कृतं नरककारणम् ।। ५२ ।।\nतत्संभाषणमात्रेण मानवो नरकं व्रजेत् ।।\nरामनाथपरा देवा रामनाथपरा मखाः ।। ५३ ।।\nरामनाथपराः सर्वे तस्माद न्यन्न विद्यते ।।\nअतः सर्वं परित्यज्य रामनाथं समाश्रयेत् ।। ५४ ।।\nरामनाथमहालिंगं शरणं याति चेन्नरः ।।\nदौर्मत्यं तस्य नास्त्येव शिवलोकं च यास्यति ।। ५५ ।।\nसर्वयज्ञतपोदानतीर्थस्नानेषु यत्फलम् ।।\nतत्फलं कोटिगुणितं रामनाथस्य सेवया।।५६।।\nरामनाथेश्वरं लिंगं चिंतयन्घटिका द्वयम् ।।\nकुलैकवंशमुद्धृत्य शिवलोके महीयते ।। ५७ ।।\nदिनमेकं तु यः पश्येद्रामनाथं महेश्वरम् ।।\nइहैव धनवान्भूत्वा सोंऽते रुद्रश्च जायते ।। ५८ ।।\nयः स्मरेत्प्रातरुत्थाय रामनाथं महेश्वरम् ।।\nअनेनैव शरीरेण स शिवो वर्तते भुवि ।। ५९ ।।\nरामनाथमहालिंगद्रष्टुर्दर्शनमात्रतः ।।\nअन्येषां प्राणिनां पापं तत्क्षणादेव नश्यति ।। 3.1.43.६० ।।\nरामनाथेश्वरं लिंगं मध्याह्ने यस्तु पश्यति ।।\nसुरापानसहस्राणि तस्य नश्यंति तत्क्षणात् ।। ।। ६१ ।।\nसायंकाले पश्यति यो रामनाथं सभक्तिकम् ।।\nगुरुस्त्रीगमनोत्पन्नपातकं तस्य नश्यति ।। ६२ ।।\nसायंकाले महास्तोत्रैः स्तौति रामेश्वरं तु यः ।।\nस्वर्णस्तेयसहस्राणि तस्य नश्यंति तत्क्षणात् ।। ६३ ।।\nस्नानं च धनुषः कोटौ रामनाथस्य दर्शनम् ।।\nइति लभ्येत वै पुंसां किं गंगाजलसेवया ।। ६४ ।।\nरामनाथमहालिंगसेवया यन्न लभ्यते ।।\nतदन्यद्धर्मजालेन नैव लभ्येत कर्हिचित् ।। ६५ ।।\nरामनाथं महालिगं यः कदापि न पश्यति ।।\nसंकरः स तु विज्ञेयो न पितुर्बीजसंभवः ।। ६६ ।।\nरामनाथेतिशब्दं यस्त्रिः पठेत्प्रातरुत्थितः ।।\nतस्य पूर्वदिनोत्पन्नपातकं नश्यति क्षणात् ।। ६७ ।।\nरामनाथे महालिंगे भक्तरक्षणदीक्षिते ।।\nभोजने विद्यमानेऽपि याचनाः किं प्रयास्यथ ।। ६८ ।।\nरामनाथमहालिंगे प्रसन्ने करुणानिधौ ।।\nनश्यंति सकलाः क्लेशा यथा सूर्योदये हिमम् ।। ६९ ।।\nप्राणोत्क्रमणवेलायां रामनाथं स्मरेद्यदि ।।\nजन्मनेऽसौ न कल्पेत भूयः शंकरतामियात् ।। 3.1.43.७० ।।\nरामनाथ महादेव मां रक्ष करुणानिधे ।।\nइति यः सततं ब्रूयात्कलिनासौ न बाध्यते ।। ७१ ।।\nरामनाथ जगन्नाथ धूर्जटे नीललोहित ।।\nइति यः सततं ब्रूयाद्बाध्यतेऽसौ न मायया ।। ७२ ।।\nनीलकण्ठ महादेव रामेश्वरसदाशिव ।।\nइति ब्रुवन्सदा जंतुर्नैव कामेन बाध्यते ।। ७३ ।।\nरामेश्वर यमाराते कालकूटविषादन ।।\nइतीरयञ्जनो नित्यं न क्रोधेन प्रपीड्यते ।। ७४ ।।\nरामनाथालयं यस्तु दारुभिः कुरुते नरः ।।\nस पुमान्स्वर्गमाप्नोति त्रिकोटिकुलसंयुतः ।। ७५ ।।\nइष्टकाभिस्तु यः कुर्यात्स वैकुण्ठमवाप्नुयात् ।।\nशिलाभिः कुरुते यस्तु स गच्छेद्ब्रह्मणः पदम् ।। ७६ ।।\nस्फटिकादिशिलाभेदैः कुर्वन्नस्यालयं जनः ।।\nशिवलोकमवाप्नोति विमानवरमास्थितः ।। ७७ ।।\nरामनाथालयं ताम्रैः कुर्वन्भक्तिपुरःसरम् ।।\nशिवसामीप्यमाप्नोति शिवस्यार्द्धासनस्थितः ।। ७८ ।।\nरामेश्वरालयं रूप्यैः कुर्वन्वै मानवो मुदा ।।\nशिवसारूप्यमाप्नोति शिववन्मोदते सदा ।। ७९ ।।\nरामनाथालयं हेम्ना यः करोति सभक्तिकम् ।।\nस नरो मुक्तिमाप्नोति शिवसायुज्यरूपिणीम् ।। 3.1.43.८० ।।\nरामनाथालयं हेम्ना धनाढ्यः कुरुते नरः ।।\nमृदा दरिद्रः कुरुते तयोः पुण्यं समं स्मृतम् ।। ८१ ।।\nरामनाथमहालिंगस्नानकाले द्विजोत्तमाः ।।\nत्रिसंध्यं गेयनृत्ते च मुखवाद्यैश्च काहलम् ।। ८२ ।।\nवाद्यान्यन्यानि कुरुते यः पुमान्भक्तिपूर्वकम् ।।\nस महापातकैर्मुक्तो रुद्रलोके महीयते ।। ।। ८३ ।।\nयोभिषेकस्य समये रामनाथस्य शूलिनः ।।\nरुद्राध्यायं च चमकं तथा पुरुषसूक्तकम् ।। ८४ ।।\nत्रिसुपर्णं पंचशांतिं पावमान्यादिकं तथा ।।\nजपेत्प्रीतियुतो विप्रा नरकं न समश्नुते ।। ८५ ।।\nगवां क्षीरेण दध्ना च पंचगव्यैर्घृतैस्तथा ।।\nरामनाथमहालिंगस्नानं नरकनाशनम् ।।  ।। ८६ ।।\nरामनाथमहालिंगं घृतेन स्नापयेच्च यः ।।\nकल्पजन्मार्जितं पापं तत्क्षणादेव नश्यति ।। ८७ ।।\nरामनाथमहालिंगं गोक्षीरैः स्नापयन्नरः ।।\nकुलैकविंशमुत्तार्य शिवलोके महीयते ।। ८८ ।।\nरामनाथमहालिंगं दध्ना संस्नापयन्नरः ।।\nसर्वपापविनिर्मुक्तो विष्णुलोके महीयते ।। ८९ ।।\nअभ्यंगं तिलतैलेन रामेश्वरशिवस्य यः ।।\nकरोति हि सकृद्भक्त्या स कुबेरगृहे वसेत् ।। 3.1.43.९० ।।\nरामनाथमहालिंगे स्नानमिक्षुरसेन यः ।।\nसकृदप्याचरेद्भ क्त्या चन्द्रलोकं समश्नुते ।। ९१ ।।\nलिकुचाम्ररसोत्पन्नसारेण स्नापयन्नरः ।।\nरामनाथमहालिंगं पितृलोकं समश्नुते ।। ९२ ।।\nनालिकेरजलैः स्नानं रामनाथमहेश्वरे ।।\nब्रह्महत्यादिपापानां नाशनं परिकीर्तितम् ।। ९३ ।।\nरामनाथमहालिंगं रंभापक्वैर्विमर्दयन् ।।\nविनाश्य सकलं पापं वायुलोके मही यते। ९४ ।।\nवस्त्रपूतेन तोयेन रामनाथं महेश्वरम् ।।\nस्नापयन्वारुणं लोकमाप्नोति द्विजसत्तमाः ।। ९५ ।।\nचंदनोदकधाराभी रामनाथं महेश्वरम् ।।\nस्नापयेत्पुरुषो विप्रा गांधर्वं लोकमाप्नुयात् ।। ९६ ।।\nपुष्पवासिततोयेन हेमसंपृक्तवारिणा ।।\nपद्मवासिततोयेन स्नानाद्रामेश्वरस्य तु ।। ९७ ।।\nमहेंद्रासनमारुह्य तेनैव सह मोदते।।\nपाटलोत्पलकल्हारपुन्नागकरवीरकैः ९८ ।।\nवासितैर्वारिभिर्विप्रा रामेश्वरमहेश्वरम् ।।\nअभिषिच्य महद्भिश्च पातकैः स विमुच्यते ।। ९९ ।।\nयानि चान्यानि पुष्पाणि सुरभीणि महांति च ।।\nतद्गंधवासितैस्तोयैरभिषिच्य दयानिधिम् ।। 3.1.43.१०० ।।\nरामेश्वरमहालिंगं शिवलोके महीयते ।।\nएलाकर्पूरलामज्जवासितैः शुद्धवारिभिः ।। १ ।।\nरामेश्वरमहालिंगमभिषिच्य विशुद्धधीः ।।\nआग्नेयं लोकमासाद्य सर्वाकामा न्समश्नुते ।। २ ।।\nरामनाथाभिषेकार्थं मृद्धटान्यः प्रयच्छति ।।\nइह लोके शतायुः स्यात्सर्वकाम समृद्धिमान् ।। ३ ।।\nताम्रकुंभप्रदानेन देवेंद्रत्वमवा प्नुयात् ।।\nरौप्यकुंभप्रदानेन ब्रह्मलोकं समश्नुते ।। ४ ।।\nहेमकुंभप्रदानेन शिवलोके महीयते ।।\nरत्नकुंभप्रदानेन शिवसामीप्यमश्नुते ।।५।।\nरामनाथाभिषेकार्थं नैवेद्यार्थमपि द्विजाः ।।\nयो गां पयस्विनीं दद्यात्सोऽश्वमेधफलं लभेत् ।। ६ ।।\nप्राप्नोति शिववेषं च देहांते शिवलोकभाक्।।\nरामसेतौ धनुष्कोटौ रामनाथेत्युदीर्य यः ।। ७ ।।\nयत्र क्वाप्याचरेत्स्नानं सेतुस्नानफलं लभेत्।।\nसुधाप्रलिप्तं यः कुर्याद्रामनाथशिवालयम् ।। ८ ।।\nतत्पुण्यं गदितुं नाहं शक्तो वर्षशतादपि ।।\nनवीकरोति यो मर्त्यो रामनाथशिवालयम् ।। ९ ।।\nकर्तुः शतगुणं ज्ञेयं तस्य पुण्यफलं द्विजाः ।।\nछिन्नं भिन्नं च यः सम्यग्रामनाथशिवालयम् ।। 3.1.43.११० ।।\nकरोति भक्त्या पुरुषो ब्रह्महत्यायुतं दहेत् ।।\nरामनाथस्य पुरतो दीपानारोपयन्मुदा ।। ११ ।।\nअविद्यापटलं भित्त्वा याति ब्रह्म सनातनम् ।।\nघृतं तैलं तथा मुद्गाञ्छर्करास्तंडुलान्गुडान् ।। १२ ।।\nप्रयच्छन्रामनाथाय देवेंद्रपदमश्नुते ।।\nरामनाथमहालिंगदर्शनादर्चनात्स्मृतेः ।। १३ ।।\nस्पर्शनादपि पापानि विलयं यांति तत्क्षणात्।।\nरामनाथाय यो दद्यान्महाघंटां च दर्पणम् ।।१४।।\nविमानशतसं भोगैश्चिरं शिवपुरे वसेत् ।।\nभेरीमृदंगपटह निःसाणमुरजादिकम् ।। १५ ।।\nवंशकांस्यादिवादित्रं तथा वाद्यांतराणि च ।।\nप्रयच्छन्रामनाथाय महादे वाय सादरम् ।। १६ ।।\nस विमानैर्महाभोगैर्वाद्यघोषसमन्वितैः ।।\nअनेकयुगपर्यंतं शिवलोके महीयते ।। १७ ।।\nरामनाथं समुद्दिश्य यद्दत्तं स्वल्प मादरात् ।।\nतदनंतफलं दातुः परत्र भवति ध्रुवम् ।। १८ ।।\nरामेश्वरे महाक्षेत्रे रामनाथस्य सन्निधौ ।।\nवसन्मुक्तिमवाप्नोति पुनरावृत्तिवर्जिताम् ।। ।। १९ ।।\nआयुः प्रयाति त्वरितं त्वरितं याति यौवनम् ।।\nत्वरितं संपदो यांति दारपुत्रादयस्तथा ।। 3.1.43.१२० ।।\nराजादिभिर्धनं बाध्यं गृहक्षेत्रादिकं तथा ।।\nसर्वं च क्षणिकं विप्रा गृहोपकरणादिकम् ।। २१ ।।\nतस्मात्सर्वं परित्यज्य संसारस्योपलालनम् ।।\nरामेश्वरमहालिंगमापन्नार्तिहरं नृणाम् ।। ।। २२ ।।\nश्रोतव्यं कीर्तितव्यं च स्मर्तव्यं च मनीषिभिः ।।\nरामेश्वराय देवाय यो वै ग्रामान्प्रयच्छति ।। २३ ।।\nस हि प्रारब्धदेहांते शिव एव प्रजा यते ।।\nपात्राणामुत्तमं पात्रं रामनाथो महेश्वरः ।। २४ ।।\nतस्मै दत्त्वा द्विजाः सत्यमनंतं सुखमश्नुते ।।\nरामनाथमहालिंगदर्शनावधि पातकम् ।। ।। २५ ।।\nदत्त्वा तस्मै जनः किंचित्सार्वभौमो भवेद्ध्रुवम् ।।\nतालवृंतं ध्वजं छत्रं चंदनं गुग्गुलुं तथा ।। २६ ।।\nताम्रकांस्यादिरजतहेमरत्नमयान्ध टान् ।।\nप्रयच्छंत्यभिषेकार्थं रामनाथस्य ये नराः ।। २७ ।।\nभूमंडलाधिपतयो जायंते ते भवांतरे ।।\nरामनाथस्य पूजार्थं पुष्पाण्युत्पादयंति ये ।। ।। २८ ।।\nअश्वमेधादियागानां फलान्यद्धाप्नुवंति ते ।।\nरामेश्वरे महालिंगे पूजिते नमिते स्मृते ।। २९ ।।\nश्रुते दृष्टे च विप्रेंद्रा दुर्लभं नास्ति किंचन।।\nरामनाथमहालिंगं सेवितुं यः पुमान्व्रजेत् ।। 3.1.43.१३० ।।\nतं दृष्ट्वा भयमाप्नोति तस्य पापौघ आशु वै ।।\nरामनाथो महादेवो दृष्टो यदि भवेन्नृभिः ।। ।।३१।।\nकिंवेदैः किमु वा शास्त्रैः किं वा तीर्थनिषेवणैः।।\nचंदनं कुंकुमं कोष्ठं कस्तूरीं गुग्गुलुं तथा ।। ३२ ।।\nमृगनाभिं च सरलं दद्याद्रामेश्वराय यः ।।\nस भूमाविह जायेत धनाढ्यो वेदपारगः ।। ३३ ।।\nमुक्ताभरणवस्त्राणि महार्हाणि ददाति यः ।।\nरामनाथाय देवाय नासौ दौर्गत्यमाप्नुयात् ।। ३४ ।।\nरामनाथमहालिंगं गंगातोयैः समाहृतैः ।।\nयोऽभिषिंचत्यसौ पूज्यः शिवस्यापि न संशयः ।। ३५ ।।\nयावन्न याति मरणं यावन्नाक्रमते जरा ।।\nयावन्नेंद्रियवैकल्यं तावदेव द्विजोत्तमाः ।।३६।।\nतावदेव महादेवो रामनाथो मुमुक्षुभिः ।।\nवन्द्यः पूज्यश्च मंतव्यः स्तुत्यश्च सततं शिवः ।। ३७ ।।\nरामेश्वरमहालिंगपूजातुल्यो न विद्यते ।।\nधर्मः सर्वपुराणेषु सर्वशास्त्रेषु वै तथा ।। ३८ ।।\nरामनाथेश्वरं देवं महाकारुणिकं प्रभुम् ।।\nभक्त्या भजंति ये नित्यं ते भूलोके सुखान्विताः ।। ३९ ।।\nभुक्त्वा भोगान्बहुसुखान्पुत्रदारयुता भृशम् ।।\nएतच्छरीरपातांते मुक्तिं यास्यंति शाश्वतीम् ।। 3.1.43.१४० ।।\n।। श्रीसूत उवाच ।। ।।\nएवं वः कथितं विप्रा रामनाथस्य वै भवम् ।।\nयस्त्वेतच्छृणुयान्नित्यं पठते च सभक्तिकम् ।। ४१ ।।\nस रामनाथसेवायाः फलमाप्नोत्यनुत्तमम् ।।\nधनुष्कोटिमहातीर्थस्नानपुण्यं च यास्यति ।। ४२ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथप्रशंसावर्णनंनाम त्रिचत्वारिंशोऽध्यायः ।। ४३ ।। ।।"
  }
]
[
  {
    "text": "।। श्रीसूत उवाच ।। ।।\nइतिहासं पुनर्वक्ष्ये धनुष्कोटिप्रशंसनम् ।।\nसृगालस्य च संवादं वानरस्य च सत्तमाः।। ।।१।।\nसृगालवानरौ पूर्वमास्तां जातिस्मरावुभौ।।\nपुरापि मानुषे भावे सखायौ तौ बभूवतुः।।२।।\nअन्यां योनिं समापन्नौ सार्गालीं वानरीं तथा ।।\nसख्यं समीयतुरुभौ सृगालो वानरो द्विजाः ।। ३ ।।\nकदाचिद्रुद्रभूमिष्ठं सृगालं वानरोऽब्रवीत् ।।\nश्मशानमध्ये संप्रेक्ष्य पूर्वजातिमनुस्मरन् ।। ४ ।।\n।। वानर उवाच ।। ।।\nसृगाल पातकं पूर्वं किमकार्षीः सुदारुणम् ।।\nयस्त्वं श्मशाने मृतकान्पूतिगंधांश्च कुत्सितान् ।।\nअत्सीत्युक्तोऽथ कपिना सृगालस्तमभाषत ।। ५ ।।\n।। सृगाल उवाच ।। ।।\nअहं पूर्वभवे ह्यासं ब्राह्मणो वेदपारगः ।। ६ ।।\nवेदशर्माभिधो विद्वान्सर्वकर्मकलापवित् ।।\nब्राह्मणाय प्रतिश्रुत्य न मया तत्र जन्मनि ।। ७ ।।\nकपे धनं तदा दत्तं सृगालोऽहं ततोऽभवम्।।\nतस्मादेवंविधं भक्ष्यं भक्षयाम्यतिकुत्सितम् ।। ८ ।।\nप्रतिश्रुत्य दुरात्मानो  न प्रयच्छंति ये नराः ।।\nकपे सृगालयोनिं ते प्राप्नुवंत्यतिकुत्सिताम् ।। ९ ।।\nयो न दद्यात्प्रतिश्रुत्य स्वल्पं वा यदि वा बहु ।।\nसर्वाशास्तस्य नष्टाः स्युः षंढस्येव प्रजोद्भवः ।। 3.1.34.१० ।।\nप्रतिश्रुत्याप्रदाने तु ब्राह्मणाय प्लवंगम ।।\nदशजन्मार्जितं पुण्यं तत्क्षणादेव नश्यति ।। ११ ।।\nप्रतिश्रुत्याप्रदानेन यत्पापमुपजायते ।।\nनाश्वमेधशतेनापितत्पापं परिशुध्यति ।। १२ ।।\nन जानेहमिदं पापं कदा नष्टं भवेदिति ।।\nतस्मात्प्रतिश्रुतं द्रव्यं दातव्यं विदुषा सदा ।। १३ ।।\nप्रतिश्रुत्याप्रदानेन सृगालो भवति ध्रुवम् ।।\nतस्मात्प्राज्ञेन विदुषा दातव्यं हि प्रतिश्रुतम् ।। १४ ।।\nइत्युक्त्वा स सृगालस्तं वानरं पुनरब्रवीत् ।।\nभवता किं कृतं पापं येन वानरतामगात् ।। १५ ।।\nअनागसो वनचरान्पक्षिणो हिंसि वानर ।।\nतत्पातकं वदस्वाद्य वानरत्वप्रदं मम ।।\nइत्युक्तः स सृगालेन सृगालं वानरोऽब्रवीत् ।। १६ ।।\n।। वानर उवाच ।। ।।\nपुरा जन्मन्यहं विप्रो वेदनाथ इति स्मृतः ।। ।। १७ ।।\nविश्वनाथो मम पिता ममांबा कमलालया ।।\nसृगाल सख्यमभवदावयोः प्राग्भवेऽपि हि ।। १९ ।।\nत्वं न जानासि तत्सर्वं वेद्म्यहं पुण्य गौरवात् ।।\nतपसाराध्य गिरिशं तत्प्रसादात्पुरा मम ।। १९ ।।\nअतीतभाविविज्ञानमस्ति जन्मांतरेऽपि च ।।\nगोमायो तद्भवे शाकं ब्राह्मणस्य हृतं मया ।। 3.1.34.२० ।।\nतत्पापाद्वानरो जातो नरकानुभवादनु ।।\nनाहर्तव्यं विप्रधनं हरणान्नरकं भवेत् ।। २१ ।।\nअनंतरं वानरत्वं भविष्यति न संशयः ।।\nतस्मान्न ब्राह्मणस्वं तु हर्तव्यं विदुषा सदा ।। २२ ।।\nब्रह्मस्वहरणात्पापमधिकं नैव विद्यते ।।\nपीतवंतं विषं हंति ब्रह्मस्वं सकुलं दहेत् ।। २३ ।।\nब्रह्मस्वहरणात्पापी कुंभीपाकेषु पच्यते ।।\nपश्चान्नरकशेषेण वानरीं योनिमश्नुते ।। २४ ।।\nविप्रद्रव्यं न हर्तव्यं क्षंतव्यं तेष्वतः सदा ।।\nबाला दरिद्राः कृपणा वेदशास्त्रादिवर्जिताः ।। २५ ।।\nब्राह्मणा नावमंतव्याः क्रुद्धाश्चेदनलोपमाः ।।\nअतीतानागतं ज्ञानं सृगालाखिलमस्ति मे ।। २६ ।।\nज्ञानमस्ति न मे त्वेकमेतत्पापविशोधनम्।।\nजातिस्मरोऽपि हि भवान्भाविकार्यं न बुध्यते ।।२७ ।।\nअतीतेष्वपि किंचिज्ज्ञः प्रतिबंधवशाद्भवान् ।।\nअतो भवान्न जानीते भाव्यतीतं तथाखिलम् ।। २८ ।।\nकियत्कालं सृगालातो भुक्ता व्यसनमीदृशम् ।।\nआवयोरस्य पापस्य को वा मोचयिता भवेत् ।। ।। २९ ।।\nएवं प्रब्रुवतोस्तत्र प्लवंगमसृगालयोः।।\nयदृच्छया दैवयोगात्पूर्वपुण्यवशाद्द्विजाः ।।3.1.34.३०।।\nआययौ स महातेजाः सिंधुद्वीपाह्वयो मुनिः।।\nभस्मोद्धूलितसर्वांगस्त्रिपुंड्रांकितमस्तकः ।। ३१।।\nरुद्राक्षमालाभरणः शिवनामानि कीर्तयन् ।।\nसृगालवानरौ दृष्ट्वा सिंधुद्वीपाभिधं मुनिम् ।।\nप्रणम्य मुदि तौ भूत्वा पप्रच्छतुरिदं तदा ।। ३२ ।।\n।। सृगालवानरावूचतुः ।। ।।\nभगवन्सर्वधर्मज्ञ सिंधुद्वीप महामुने ।। ३३ ।।\nआवां रक्ष कृपादृष्ट्या विलोकय मुहुर्मुदा ।।\nकपित्वं च सृगालत्वमावयोर्येन नश्यति ।। ३४ ।।\nतमुपायं वदस्वाद्य त्वं हि पुण्यवतां वरः ।।\nअनाथान्कृपणानज्ञान्बालान्रोगातुराञ्जनान् ।। ३५ ।।\nरक्षंति साधवो नित्यं कृपया निरपेक्षकाः ।।\nताभ्यामितीरितः प्राज्ञः सिंधुद्वीपो महामुनिः ।।\nप्राह तौ कपिगोमायू ध्यात्वा तु मनसा चिरम् ।। ३६ ।।\n।। सिंधुद्वीप उवाच ।। ।।\nजानाम्यहं युवां सम्यग्घे सृगालप्लवंगमौ ।। ३७ ।।\nसृगाल प्राग्भवे त्वं वै वेदशर्माभिधो द्विजः ।।\nब्राह्मणाय प्रतिश्रुत्य धान्यानामाढकं त्वया ।। ३८ ।।\nन दत्तं तेन पापेन सार्गालीं योनिमाप्तवान् ।।\nत्वं च वानर पूर्वस्मिन्वेदनाथाभिधो द्विजः ।। ३९ ।।\nब्राह्मणस्य गृहाच्छाकं हृतं चौर्यात्त्वया तत ।।\nप्राप्तोसि वानरीं योनिं सर्वपक्षिभयंकरीम् ।। 3.1.34.४० ।।\nयुवयोः पापशांत्यर्थमुपायं प्रवदाम्यहम् ।।\nदक्षिणांबुनिधौ रामधनुष्कोटौ युवामरम् ।। ४१ ।।\nगत्वात्र कुरुतं स्नानं तेन पापाद्विमोक्ष्यथः ।।\nपुरा किरातीसंसर्गात्सुमतिर्ब्राह्मणः सुराम् ।।\nपीतवान्त्स धनुष्कोटौ स्नात्वा पापाद्विमोचितः ।। ४२ ।।\n।। सृगाल वानरावूचतुः ।। ।।\nसुमतिः कस्य पुत्रोऽसौ कथं च स सुरां पपौ ।। ४३ ।।\nकथं किरात्यां सक्तोऽभूत्सिंधुद्वीप महामते ।।\nआवयोर्विस्तरादेतद्वद त्वं कृपायाधुना ।। ४४ ।।\n।। सिंधुद्वीप उवाच ।। ।।\nमहाराष्ट्राभिधे देशे ब्राह्मणः कश्चिदास्तिकः ।।\nयज्ञदेव इति ख्यातो वेदवेदांगपारगः ।। ४५ ।।\nदयालुरातिथेयश्च शिवनारायणार्चकः ।।\nसुमतिर्नाम पुत्रोऽभूद्यज्ञदेवस्य तस्य वै ।। ४६ ।।\nपितरौ स परित्यज्य भार्यामपि पतिव्रताम् ।।\nप्रययावुत्कले देशे विटगोष्ठीपरायणः ।। ४७ ।।\nकाचित्किराती तद्देशे वसन्ती युवमोहिनी ।।\nयूनां समस्तद्रव्याणि प्रलोभ्य जगृहे चिरम् ।। ४८ ।।\nतस्या गृहं स प्रययौ सुमतिर्ब्राह्मणाधमः ।।\nसुमतिं सा न जग्राह किराती निर्धनं द्विजम् ।। ४९ ।।\nतया त्यक्तोऽथ सुमतिस्तत्संयोगैकतत्परः ।।\nइतस्ततश्चोरयित्वा बहुद्रव्याणि संततम् ।। 3.1.34.५० ।।\nदत्त्वा तया चिरं रेमे तद्ग्रहे बुभुजे च सः ।।\nएकेन चषकेणासौ तया सह सुरां पपौ ।। ५१ ।।\nएवं स बहुकालं वै रममाणस्तया सह ।।\nपितरौ निजपत्नीं च नास्मरद्विषयातुरः ।। ५२ ।।\nस कदाचित्किरातैस्तु चौर्यं कर्तुं ययौ सह ।।\nद्रव्यं हर्तुं किरातास्ते लाटानां विषयं ययुः ।।५३।।\nविप्रस्य कस्यचिद्गेहे सोऽपि कैरातवेषधृक्।।\nययौ चोरयितुं द्रव्यं साहसी खङ्गहस्तवान् ।। ५४ ।।\nतद्गृहस्वामिनं विप्रं हत्वा खड्गेन साहसी ।।\nसमादाय बहु द्रव्यं किरातीभवनं ययौ ।। ५५ ।।\nतं यांतमनुयाति स्म ब्रह्महत्या भयंकरी ।।\nनीलवस्त्रधरा भीमा भृशं रक्तशिरोरुहा ।। ५६ ।।\nगर्जंती साट्टहासं सा कंपयन्ती च रोदसी ।।\nअनुद्रुतस्तया सोऽयं बभ्राम जगतीतले ।। ५७ ।।\nएवं भ्रमन्भुवं सर्वां कदाचित्सुमतिः स्वयम् ।।\nस्वं ग्रामं प्रययौ भीत्या हे सृगालप्लवंगमौ ।। ५८ ।।\nअनुद्रुतस्तया भीतः प्रययौ स्वगृहं प्रति ।।\nब्रह्महत्याप्यनुद्रुत्य तेन साकं गृहं ययौ ।। ५९ ।।\nपितरं रक्ष रक्षेति सुमतिः शरणं ययौ ।।\nमा भैषीरिति तं प्रोच्य पिता रक्षितुमुद्यतः ।।\nतदानीं ब्रह्महत्येयं तत्तातं प्रत्यभाषत ।। 3.1.34.६० ।। ।\n। ब्रह्महत्योवाच ।। ।।\nमैनं त्वं प्रतिगृह्णीष्व यज्ञदेव द्विजोत्तम ।। ६१ ।।\nअसौ सुरापी स्तेयी च ब्रह्महा चातिपातकी ।।\nमातृद्रोही पितृद्रोही भार्यात्यागी च पापकृत् ।। ६२ ।।\nकिरातीसंगदुष्टश्च नैनं मुञ्चाम्यहं द्विज ।।\nगृह्णासि चेदिमं विप्र महापातकिनं सुतम् ।। ६३ ।।\nत्वद्भार्यामस्य भार्यां च त्वां च पुत्रमिमं द्विज ।।\nभक्षयिष्यामि वंशं च तस्मान्मुञ्च सुतं त्विमम् ।। ।। ६४ ।।\nइमं त्यजसि चेत्पुत्रं युष्मान्मोक्ष्यामि सांप्रतम् ।।\nनैकस्यार्थे कुलं हन्तुमर्हसि त्वं महामते ।।\nइत्युक्तः स तया तत्र यज्ञदेवोऽब्रवीच्च ताम् ।। ६५ ।।\n।। यज्ञदेव उवाच ।। ।।\nबाधते मां सुतस्नेहः कथमेनं परित्यजे ।।\nब्रह्महत्या तदाकर्ण्य द्विजोक्तं तमभाषत ।। ६६ ।।\n।। ब्रह्महत्योवाच ।। ।।\nअयं हि पतितोऽभूत्ते वर्णाश्रमबहिष्कृतः ।। ६७ ।।\nपुत्रेस्मिन्मा कुरु स्नेहं निंदितं तस्य दर्शनम्।।\nइत्युक्त्वा ब्रह्महत्या सा यज्ञदेवस्य पश्यतः ।। ६८ ।।\nतलेन प्रजहारास्य पुत्रं सुमतिनामकम् ।।\nरुरोद तात तातेति पितरं प्रब्रुवन्मुहुः ।। ६९ ।।\nरुरुदुर्जनको माता भार्यापि सुमतेस्तदा ।।\nएतस्मिन्नंतरे तत्र दुर्वासाः शंकरांशजः ।। 3.1.34.७० ।।\nदिष्टवा समाययौ योगी हे सृगालप्लवंगमौ ।।\nयज्ञदेवोऽथ तं दृष्ट्वा मुनिं रुद्रावतारकम्।।\nश्रुत्वा प्रणम्य शरणं ययाचे पुत्रकारणात् ।। ७१ ।।\n।। पितोवाच ।। ।।\nदुर्वासस्त्वं महायोगी साक्षाद्वै शंकरांशजः ।। ७२ ।।\nत्वद्दर्शनमपुण्यानां भविता न कदाचन ।।\nब्रह्महा च सुरापी च स्तेयी चाभूत्सुतो मम ।। ७३ ।।\nएनं प्रहर्तुमायाता ब्रह्महत्या विवर्तते ।।\nभूयाद्यथा मे पुत्रोऽयं महापातकमोचितः ।। ७४ ।।\nघोरा च ब्रह्महत्येयं यथा शीघ्रं लयं व्रजेत् ।।\nतमुपायं वदस्वाद्य मम पुत्रे दयां कुरु ।। ७९ ।।\nअयमेव हि पुत्रो मे नान्योऽस्ति तनयो मुने ।।\nअस्मिन्मृते तु वंशो मे समुच्छिद्येत्समूलतः ।। ७६ ।।\nततः पितृभ्यः पिंडानां दातापि न भवेद्ध्रुवम् ।।\nअतः कृपां कुरुष्व त्वमस्मासु भगवन्मुने ।। ७७ ।।\nइत्युक्तः स तदोवाच दुर्वासाः शंकरांशजः ।।\nध्यात्वा तु सुचिरं कालं यज्ञदेवं द्विजोत्तमम् ।। ७८ ।।\n।। दुर्वासा उवाच ।। ।।\nय़ज्ञदेव कृतं पापमतिक्रूरं सुतेन ते ।।\nनास्य पापस्य शांतिः स्यात्प्रायश्चित्तायुतैरपि ।। ७९ ।।\nअथापि ते सुतस्याहमस्य पापस्य शांतये ।।\nप्रायश्चित्तं वदिष्यामि शृणु नान्यमना द्विज ।। 3.1.34.८० ।।\nश्रीरामधनुषः कोटौ दक्षिणे सलिलार्णवे ।।\nस्नाति चेत्तव पुत्रोऽयं पातकान्मोक्ष्यते क्षणात् ।। ८१ ।।\nदुर्विनीताभिधो विप्रो यत्र स्नानाद्द्विजोत्तम ।।\nगुरुस्त्रीगम पापेभ्यस्तत्क्षणादेव मोचितः ।। ८२ ।।\nसैषा श्रीधनुषः कोटी राघवस्य स्वयं हरेः ।।\nस्नानमात्रेण पापौघं नाशयेत्त्वत्सुतस्य सा ।। ८३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां सृगालवानरसंवादे सुमतिमहापातक विमोक्षोपायकथनंनाम चतुस्त्रिंशोऽध्यायः ।। ३४ ।।"
  }
]
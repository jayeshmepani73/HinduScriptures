[
  {
    "text": "।। श्रीसूत उवाच ।। ।।\nप्रस्तुत्य चक्रतीर्थं तु पुण्यं पापविनाशनम् ।।\nपुनरप्यद्भुतं किञ्चित्प्रब्रवीमि मुनीश्वराः ।। १ ।।\nविधूमनामा हि वसुर्देवस्त्री चाप्यलंबुषा ।।\nब्रह्मशापान्महाघोरात्पुरा प्राप्तौ मनुष्यताम्।। ।। २ ।।\nचक्रतीर्थे महापुण्ये स्नात्वा शापाद्विमोचितौ ।।\n।। ऋषय ऊचुः ।। ।।\nसूतसूत महाप्राज्ञ पुराणार्थविशारद।। ३ ।।\nप्राज्ञत्वाद्व्यासशिष्य त्वादज्ञातं ते न किंचन ।।\nब्रह्मा केनापराधेन सहालंबुसया वसुम् ।। ४ ।।\nपुरा विधूमनामानं शप्तवांश्चतुराननः ।।\nब्रह्मशापेन घोरेण कयोस्तौ पुत्रतां गतौ ।। ५ ।।\nशापस्यान्तः कथमभूद्ब्रह्मणा शप्तयोस्तयोः ।।\nएतन्नः श्रद्दधानानां विस्तराद्वक्तुमर्हसि ।। ६ ।।\n।। श्रीसूत उवाच ।। ।।\nपुरा हि भगवान्ब्रह्मा स्वयम्भूश्चतुराननः ।।\nसावित्र्या च सरस्वत्या पार्श्वयोः प्रविराजितः ।। ७ ।।\nसनातनेन मुनिना सनकेन च धीमता ।।\nसनत्कुमारनाम्ना च नारदेन महात्मना ।। ८ ।।\nसनन्दनादिभिश्चान्यैः सेव्यमानो मुनीश्वरैः ।।\nसुपर्ववृन्दजुष्टेन स्तूयमानो बिडौजसा ।। ९ ।।\nआदित्यादि ग्रहैश्चैव स्तूयमानपदांबुजः ।।\nसिद्धैः साध्यैर्मरुद्भिश्च किंनरैश्च समावृतः ।। 3.1.5.१० ।।\nगणैः किंपुरुषाणां च वसुभिश्चाष्टभिर्वृतः ।।\nउर्वशीप्रमुखानां च स्वर्वेश्यानां मनोरमम् ।। ११ ।।\nनृत्यं वादित्रसहितं वीक्ष्यमाणो मुहुर्मुहुः ।।\nगोष्ठीं चक्रे सभामध्ये सत्यलोके कदाचन ।। १२ ।।\nमेघगर्जितगम्भीरो जनानां नंदयन्मुहुः ।।\nवीणावेणुमृदंगानां ध्वनिस्तत्र व्यसर्पत ।। १३ ।।\nगंगातरंगमालानां शीकरस्पर्शशीतलः ।।\nपवमानः सुखस्पर्शो मन्दं मन्दं ववौ तदा ।। १४ ।।\nपर्यायेण तदा सर्वा ननृतुर्देवयोषितः ।।\nनृत्यश्रमेण खिन्नासु वेश्यास्वन्यासु सादरम् ।। १५ ।।\nअलंबुसा देवनारी रूपयौ वनशालिनी ।।\nमदयन्ती जनान्सर्वान्सभामध्ये ननर्त वै ।। १६ ।।\nतस्मिन्नवसरे तस्या नृत्यंत्याः संसदि द्विजाः ।।\nवस्त्रमाभ्यंतरं वायुर्लीलया समुदक्षिपत् ।। १७ ।।\nतत्क्षिप्ते वसने स्पष्टमूरुमूलमदृश्यत ।।\nतथाभूतां तु तां दृष्ट्वा सर्वे ब्रह्मादयो ह्रिया ।। १९ ।।\nसभामध्ये समासीना निमीलित दृशोऽभवन् ।।\nविधूमनामा तु वसुः कामबाणप्रपीडितः ।। १९ ।।\nतामेव ब्रह्मभवने दृष्ट्वानिलहृतांशुकाम् ।।\nहर्षसंफुल्लनयनो हृष्टरोमा ततोऽभवत् ।। 3.1.5.२० ।।\nअलंबुसायां तस्यां तु जातकामं विलोक्य तम् ।।\nवसुं विधूमनामानं शशाप चतुराननः ।। २१ ।।\nयस्मात्त्वमीदृशं कार्यं विधूम कृतवानसि ।।\nतस्माद्धि मर्त्यलोके त्वं मानुषत्वमवाप्स्यसि ।। २२ ।।\nइयं च देवयोषित्ते तत्र भार्या भविष्यति ।।\nएवं स ब्रह्मणा शप्तो विधूमः खिन्नमानसः ।। २३ ।।\nप्रसादयामास वसुर्ब्रह्माणं प्रणिपत्य तु ।।\n।। विधूम उवाच ।। ।।\nअस्य शापस्य घोरस्य भगवन्भक्तवत्सल ।। २४ ।।\nनाहमर्होऽस्मि देवेश रक्ष मां करुणानिधे ।।\nएवं प्रसादितस्तेन भारतीपतिरव्ययः ।। २५ ।।\nकृपया परया युक्तो विधूमं प्राह सांत्वयन् ।।\n।। ब्रह्मोवाच ।। ।।\nत्वयि शापोऽप्ययं दत्तो न चासत्यं ब्रवीम्यहम् ।। २६ ।।\nततोऽवधिं कल्पयामि शापस्यास्य तवाधुना ।।\nमर्त्यभावं समापन्नः सहालंबुसयाऽनया ।। २७ ।।\nतत्र भूत्वा महाराजः शासयित्वा चिरं महीम् ।।\nपुत्रमप्रतिमं त्वस्यां जनयित्वा महीपतिम् ।। २८ ।।\nअभिषिच्य च राज्ये तं राज्यरक्षाविचक्षणम् ।।\nएतच्छापस्य शांत्यर्थं दक्षिणस्योदधेस्तटे ।।\nफुल्लग्रामसमीपस्थे चक्रतीर्थे महत्तरे ।। २९ ।।\nअनया भार्यया सार्द्धं यदा स्नानं करिष्यसि ।।\nतदा त्वं मानुषं भावं जीर्णत्वचमिवोरगः ।। 3.1.5.३० ।।\nविसृज्य भार्यया सार्द्धं स्वं लोकं प्रतिपत्स्यसे ।।\nचक्रतीर्थे विना स्नानं न नश्येच्छाप ईदृशः।।३१।।\nइति ब्रह्मवचः श्रुत्वा विधूमो नातिहृष्टवान् ।।\nस्ववेश्म प्राविशत्तूर्णमामंत्र्य चतुराननम्।।३२।।\nचिंतयामास तत्रासौ मर्त्यतां यास्यतो मम।।\nको वा पिता भवेद्भूमौ का वा माता भविष्यति।।३३।।\nबहुधेत्थं समालोच्य विधूमो निश्चिकाय सः।।\nकौशांबीनगरे राजा शतानीक इति श्रुतः ।।३४।।\nअस्ति वीरो महाभागो भार्या चापि पतिव्रता ।।\nतस्य विष्णुमतीनाम विष्णोः श्रीरिव वल्लभा ।।३५।।\nतमेव पितरं कृत्वा मातरं च विधाय ताम् ।।\nसंभविष्यामि भूलोके स्वकर्मपरिपाकतः ।।३६।।\nततः स माल्यवन्तं च पुष्पदंतं बलोत्कटम्।।\nत्रीनाहूयात्मनो भृत्यान्वृत्तमेतन्न्यवे दयत् ।। ३७ ।।\nभृत्याः शृणुत भद्रं वो ब्रह्मशापान्महाभयात् ।।\nजनिष्यामि शतानीकाद्विष्णुमत्यामहं सुतः ।। ३८ ।।\nइति श्रुत्वा वचो भृत्यास्तस्या प्राणा बहिश्चराः ।।\nवाष्पपूर्णमुखाः सर्वे विधूमं वाक्यमब्रुवन् ।।३९ ।।\n।। भृत्या ऊचुः ।। ।।\nत्वद्वियोगं वयं सर्वे त्रयोऽपि न सहामहे ।।\nतस्मान्मानुष भावत्वमस्माभिः सह यास्यसि ।। 3.1.5.४० ।।\nशतानीकस्य राजर्षेर्मंत्री योऽयं युगन्धरः ।।\nसेनानीर्विप्रतीकश्च योऽयं प्राग्रसरो रणे ।।४१।।\nनर्मकर्मसु हृद्विप्रो वल्लभाख्यो महांश्च यः ।।\nतेषां पुत्रास्त्रयोऽप्येते भविष्यामो न संशयः ।। ४२ ।।\nशतानीकस्य राजर्षेः पुत्रभावं गतस्य ते ।।\nशुश्रूषां संविधास्यामस्तेषु तेषु च कर्मसु ।।\nतानेवंवादिनः सोऽयं विधूमो वाक्यमब्रवीत् ।। ४३ ।।\n।। विधूम उवाच ।। ।।\nजानेऽहं भवतां स्नेहं तादृशं मय्य नुत्तमम् ।। ४४ ।।\nतथापि कथयाम्यद्य तच्छृणुध्वं हितं वचः ।।\nब्रह्मशापेन घोरेण स्वेन दुष्कर्मणा कृतम्।। ४५ ।।\nकुत्सितं मानुषं भावमहमेकोऽनुवर्तये ।।\nविहितं न हि युष्माकमेतच्छापानुवर्तनम् ।। ४६ ।।\nजुगुप्सितेऽतो मानुष्ये मा कुरुध्वं मनोऽधुना ।।\nअतः शापावधिर्यावन्मद्वियोगो विषह्यताम् ।। ४७ ।।\nइत्युक्तवन्तं ते सर्वे माल्यवत्प्रमुखास्तदा ।।\nऊचुः प्रणम्य शिरसा प्रार्थयंतः पुनःपुनः ।। ४८ ।।\nरक्षित्वा कृपया ह्यस्मान्मा कुरुष्व च साहसम् ।।\nपरित्यजसि नः सर्वान्भक्तानद्य निरागसः ।। ४९ ।।\nत्वद्वियोगान्महाघोरान्मानुष्यमपि कुत्सितम् ।।\nबहु मन्यामहे देव तस्मान्नस्त्राहि सांप्रतम् ।। 3.1.5.५० ।।\nएवं स याचमानांस्त्रीनन्वमन्यत भृत्यकान् ।।\nतैस्त्रिभिः सहितः सोऽयं कौशांबीं गन्तुमैच्छत ।। ५१ ।।\nएतस्मिन्नेव काले तु सोमवंशविवर्द्धनः ।।\nअर्जुनाभिजने जातो जनमेजयसंभवः ।। ५२ ।।\nशतानीको महीपालः पृथिवीमन्वपालयत् ।।\nबुद्धिमान्नीतिमान्वाग्मी प्रजापालनतत्परः ।। ५३ ।।\nचतुरंगबलोपेतो विक्रमैकधनो युवा ।।\nस कौशांबीं महाराजो नगरीमध्युवास वै ।। ५४ ।।\nतस्य मन्त्ररहस्यज्ञो मन्त्री जातो युगंधरः ।।\nसेनानीर्विप्रतीकश्च तस्य प्राग्रसरो रणे ।। ५५ ।।\nनर्मकर्मसु तस्यासीद्वल्लभाख्यः सखा द्विजः ।।\nतस्य विष्णुमती नाम विष्णोः श्रीरिव वल्लभा ।। ५६ ।।\nस सर्वगुणसंपन्नः शतानीको महामतिः ।।\nपुत्रमात्मसमं तस्यां भार्यायां नान्वविंदत ।। ५७ ।।\nआत्मानमसुतं ज्ञात्वा स भृशं पर्यतप्यत ।।\nस युगंधरमाहूय मंत्रिणं मन्त्रवित्तमम् ।। ५८ ।।\nपुत्रलाभः कथं मे स्यादिति कार्यममन्त्रयत् ।।\nयुगन्धरो मही पालं पुत्रालाभेन पीडितम् ।।\nहर्षयन्वचसा स्वेन वाक्यमेतदभाषत ।। ५९ ।।\n।। युगन्धर उवाच ।। ।।\nअस्ति शांडिल्यनामा तु महर्षिः सत्यवाक्छुचिः ।। 3.1.5.६० ।।\nशत्रुमित्रसमो दांतस्तपःस्वाध्यायतत्परः ।।\nतमेव मुनिमासाद्य ज्वलंतमिव पावकम् ।। ६१ ।।\nपुत्रमात्मसमं राजन्प्रार्थयेथा विनीतवत् ।।\nकृपावान्स महर्षिस्तु पुत्रं ते दास्यति ध्रुवम् ।। ६२ ।।\nइति तद्वचनं श्रुत्वा हर्षसंफुल्ललोचनः ।।\nमंत्रिणा तेन संयुक्तस्तस्यागादाश्रमं मुनेः ।। ६३ ।।\nतमाश्रमे समासीनं प्रणनाम महीपतिः ।।\nशांडिल्यस्तु महातेजा राजानं प्राप्तमाश्रमम् ।। ६४ ।।\nदृष्ट्वा पाद्यादिभिः पूज्य स्वागतं व्याजहार सः ।।\n।। शांडिल्य उवाच ।। ।।\nशतानीक किमर्थं त्वमाश्रमं प्राप्तवान्मम ।। ६५ ।।\nयत्कर्तव्यमिदानीं ते तद्वदस्व करोम्यहम् ।।\nमुनिमेवं वदंतं तं प्रत्यवादीद्युगंधरः ।। ६६ ।।\nभगवन्नेष वै राजा पुत्रालाभेन कर्षितः ।।\nभवंतं शरणं प्राप्तः सांप्रतं पुत्रकारणात् ।। ६७ ।।\nअस्यापुत्रत्वजं दुःखं त्वमपाकर्तुमर्हसि ।।\nइति तस्य वचः श्रुत्वा शांडिल्यो मुनिसत्तमः ।।६८।।\nपुत्रलाभवरं तस्मै प्रतिजज्ञे नृपाय वै ।।\nस राज्ञो वरदः श्रीमान्कौशांबीमेत्य सादरम् ।। ६९ ।।\nपुत्रेष्ट्या पुत्रकामस्य याजकोऽभून्महामुनिः ।।\nततो मुनिप्रसादेन राजा दशरथोपमः ।। 3.1.5.७० ।।\nयज्वा राममिव प्राप सहस्रानीकमात्मजम् ।।\nएवं विधूमः संजज्ञे शतानीकान्नृपोत्तमात् ।। ७१ ।।\nअत्रांतरे मंत्रिवरस्सेनानीस्तु महीपतेः ।।\nद्विजो नर्मवयस्यश्च पुत्रान्प्रापुः कुलोचितान् ।। ७२ ।।\nपुत्रो युगंधरस्यासीन्माल्यवान्नाम भृत्यकः ।।\nयौगंधरायणो नाम्ना मन्त्रशास्त्रेषु कोविदः ।। ।। ७३ ।।\nविप्रतीकस्य तनयः पुष्पदन्तो बभूव ह ।।\nरुमण्वानिति विख्यातः परसैन्यविमर्दनः ।। ७४ ।।\nवल्लभस्य तदा जज्ञे तनयो वै बलोत्कटः ।।\nवसंतक इति ख्यातो नर्मकर्मसु कोविदः ।। ७५ ।।\nअथ ते ववृधुः सर्वे राजपुत्रपुरोगमाः ।।\nपञ्चहायनतां तेषु यातेषु तदनंतरम् ।। ७६ ।।\nअलंबुसापि स्वर्वेश्या भूपतेः कृतवर्मणः ।।\nअयोध्यायां महापुर्यां कन्या जाता मृगावती ।। ७७ ।।\nएवं विधूममुख्यास्ते जज्ञिरे क्षितिमण्डले ।।\nअत्रांतरे महासत्त्वो दुष्टसानुचरो बली ।। ७८ ।।\nअहिदंष्ट्र इति ख्यातो महादैत्यो बलोत्कटः ।।\nयुक्तः स्थूलशिरोनामा सहायेन दुरात्मना ।।७९।।\nरुरोध देवनगरं बबाध विबुधानपि ।।\nवर्तमाने दिवि महासमरे सुररक्षसाम् ।। 3.1.5.८० ।।\nआनिनाय शतानीकं सहायार्थं पुरंदरः ।।\nस यौवराज्ये तनयं विधाय विधिना नृपः ।। ८१ ।।\nप्रतस्थे रथमास्थाय युद्धाय दितिजैः सह ।।\nनीतो मातलिनाभ्येत्य सादरं स धनुर्धरः ।। ८२ ।।\nविधाय प्रेक्षकान्देवाञ्जघान दितिजान्रणे ।।\nअथ दैत्याधिपः सोऽपि निहतः समरे दिवि ।। ८३ ।।\nततः शक्रस्य वचसा परेतं नृपपुंगवम् ।।\nरथमारोप्य सहसा कौशांबीं मातलिर्ययौ ।। ८४ ।।\nनीत्वा महीतलमसौ तत्सुताय न्यवेदयत् ।।\nततः सहस्रानीकोपि विलप्य वहुदुखितः ।। ८५ ।।\nमंत्रिभिः सह संभूय प्रेतकार्यं न्यवर्तयत् ।।\nमृतं ज्ञात्वा पतिं राज्ञी सहैवानुममार च ।। ८६ ।।\nमहिष्या सह संप्राप्ते भूपाले कीर्तिशेषताम् ।।\nभेजे राज्यं शतानीकतनयो मंत्रिणां गिरा ।। ८७ ।।\nयुगन्धरे विप्रतीके वल्लभे च मृते सति ।।\nयौगन्धरायणमुखास्तत्पुत्राः सर्व एव हि ।। ८८ ।।\nशतानीक सुतस्यास्य तत्तत्कार्यमकुर्वत ।।\nएवं स पालयामास महीं राजसुतो बली ।। ८९ ।।\nयाते काले महेन्द्रेण सनन्दनमहोत्सवे ।।\nनिमंत्रितस्तत्कथितां भाविनीमशृणोत्कथाम् ।। 3.1.5.९० ।।\nस्वर्योषिद्ब्रह्मणः शापादयोध्यायायामलंबुसा ।।\nजाता मृगावती कन्या भूपतेः कृतवर्मणः ।। ९१ ।।\nविधूम नामा च वसुस्त्वं नाकललनां पुरा ।।\nतामेव ब्रह्मसदने दृष्ट्वानिलहृतांशुकाम् ।। ९२ ।।\nतदैव मादनाक्रांतः शापान्मर्त्यत्वमागतः ।।\nसैव ते दयिता राजन्भाविनी न चिरात्सखे ।। ९३ ।।\nयदा त्वमात्मनः पुत्रं राज्ये संस्थाप्य भूपते ।।\nमृगावत्या स्त्रिया सार्द्धं दक्षिणस्योदधेस्तटे ।। ९४ ।।\nचक्रतीर्थे महापुण्ये फुल्लग्रामसमीपतः ।।\nस्नानं करिष्यसि तदा शापान्मुक्तो भविष्यसि ।। ९५ ।।\nइति प्रोवाच भगवन्सत्यलोके पितामहः ।।\nइतींद्रवचनं श्रुत्वा सहस्रानीकभूपतिः ।। ९६ ।।\nतथोद्वाहकृतोत्साहः समामंत्र्य शचीपतिम् ।।\nकौशांबीं प्रस्थितो  हृष्टः स तिलोत्तमया पथि ।। ।। ९७ ।।\nस्मरन्किमपि तां कांतां भाषमाणामनन्यधीः ।।\nध्यायञ्छतक्रतुवचो नालुलोके महीपतिः ।। ९८ ।।\nसा शशाप नृपं सुभ्रूरनादरतिर स्कृता ।।\nआहूयमानोपि मया सहस्रानीक भूपते ।। ९९ ।।\nमृगावतीं हृदा ध्यायन्किमर्थं मामुपेक्षसे ।।\nसौभाग्यमत्ता मानिन्यो न सहंतेऽवधीर णाम्।। 3.1.5.१०० ।।\nमामवज्ञाय यां राजन्हृदा ध्यायसि सांप्रतम् ।।\nतया चतुर्दशसमा वियुक्तस्त्वं भविष्यसि ।। १०१ ।।\nइति शप्तवतीं राजा तामु वाच तिलोत्तमाम्।।\nतामेव यदि लभ्येयं तनुजां कृतवर्मणः ।। १०२ ।।\nचतुर्दशसमा दुःखं सहिष्ये तद्वियोगजम्।।\nइत्युक्त्वा तद्गतमना नृपः प्राया  न्निजां पुरीम् ।। १०३ ।।\nततः कालेन तनया भूपतेः कृतवर्मणः ।।\nतमाससाद दयिता सर्वस्वं पुष्पधन्वनः ।। १०४ ।।\nमृगावती समासाद्य विला सतरुवल्लरीम्।।\nविभ्रमांभोधिलहरीं ननंद मदनद्युतिः ।। १०५ ।।\nसा तस्माद्गर्भमाधत्त भवानीवेंदुशेखरात् ।।\nपांडिम्ना शशिलेखेव पीपूषक्षालिता बभौ ।। १०६ ।।\nसुन्दरी दौर्हृदव्यक्तेरथ पौरंदरीव दिक् ।।\nरराज राजमहिषी रजनीकरगर्भिणी ।। १०७ ।।\nसा दौर्हृदवशाद्राज्ञी यंयं काममकाम यत् ।।\nसुदुर्लभमपिप्रेम्णा तत्तत्सर्वं समाहरत् ।। १०८ ।।\nपत्यौ समीहितकरे सा कदाचिन्मृगावती ।।\nस्वेच्छया वै मतिं चक्रे रक्तवापीनिमज्जने ।। १०९ ।।\nअभिलाषं सविज्ञाय मृगावत्या महीपतिः ।।\nकौसुम्भसलिलैः पूर्णां क्षणाद्वापीमकारयत् ।। 3.1.5.११० ।।\nतस्मिन्रक्तजले राज्ञी स्नानं सादरमातनोत्।।\nततस्तां रक्ततोयार्द्रां फुल्लकिंशुकसन्निभाम्।।१११।।\nराजस्त्रीमामिषधिया सुपर्णकुलसंभवः।।\nजहार विकटः पक्षी मुग्धां दग्धविधेर्वशात्।। ।।११२।।\nनीत्वा विहायसा दूरं स तामचलसन्निभः।।\nतत्याजमोहविवशामुदयाचलकंदरे।।११३।।\nलब्धसंज्ञा शनैः कंपविलोलतनुवल्लरी।।\nदृग्भ्यामुत्पलतुल्याभ्यां मुहुरश्रूण्यवर्तयत्।।११४।।\nहा नाथ मंदभाग्याहं त्वद्वियोगेनपीडिता।।\nका गतिः क्व नु गच्छामि द्रक्ष्यामि त्वन्मुखं कदा।।११५।।\nइत्युक्त्वा गजसिंहानां पुरोभूद्वधकांक्षिणी ।।\nसा सर्वकेसरिगजैस्त्यक्ता न निधनं गता।।११६।।\nआपत्काले नृणां नूनं मरणं नैव लभ्यते।।\nअतिदीनं समाकर्ण्य तस्याः क्रंदितमुन्मुखाः।।११७।।\nमृगा निष्पंदगतयो न तृणान्यप्यभक्षयन्।।\nततस्तां करुणासिंधुर्मुनिपुत्रस्तथास्थिताम्।।११८।।\nरुदतीं कृपया राज्ञीं समानीय स्वमाश्रमम् ।।\nन्यवेदयच्च तां राज्ञीं गुरवे जमदग्नये ।।\nजमदग्निस्तु धर्मात्मा तामाश्वासयदंतिके ।। ११९ ।।\n।। जमदग्निरुवाच ।। ।।\nतथा जानीहि मां भद्रे कृतवर्मा यथा तव ।। 3.1.5.१२० ।।\nएवमाश्वासिता तत्र कृपया जमदग्निना ।।\nचक्रे तत्रैव सा वासमाश्रमे मुनिसंकुले ।। १२१ ।। ।\nततस्स्वल्पेन कालेन विशाखमिव पार्वती ।।\nअसूत तनयं बाला शौर्यधैर्यगुणान्वितम् ।। १२२ ।।\nसूतिकागृहकृत्यानि यानि कार्याणि बंधुभिः ।।\nचक्रिरे मातृवत्तानि मृगावत्या मुनिस्त्रियः ।। १२३ ।।\nतं सुजातं नृपसुतं कापि वागशरीरिणी ।।\nउदयाचलजातत्वाच्चकारोदयनाभिधम्।। ।। १२४ ।।\nआश्रमे स मुनीन्द्रेण कृतचूडादिकव्रतः ।।\nजग्राह सकला विद्या जमदग्नेर्महामुनेः ।।१२५।।\nयुवा नृपसुतः सोऽयं कदाचिन्मृगयापरः ।।\nअपश्यदेकं भुजगं व्याधेन दृढसंयतम् ।। १२६ ।।\nउवाच स कृपायुक्तो व्याध मुंच भुजंगमम् ।।\nकिं करिष्यस्यनेन त्वं नैनं हिंसितुर्महसि ।।१२७।।\nतमुवाच ततो व्याधः सर्पेणानेन पूरुष ।।\nधनधान्यादिकं लप्स्ये ग्रामेषु नगरेषु च ।। १२८ ।।\nअतोहं जीविकामेनं नैव मोक्ष्ये कथंचन ।।\nइत्युक्त्वा पेटिकायां तं वबंध शबराधमः ।। १२९ ।।\nबद्धमालोक्य भुजगं शबराय धनार्थिने ।।\nअमोचयत्स्वजननीदत्तं दत्त्वा स कंकणम् ।। 3.1.5.१३० ।।\nमोचितस्तेन सर्पोऽसौ नरो भूत्वा कृतांजलिः ।।\nसख्यं कृत्वा च सहसा तं पातालं निनाय वै ।। १३१ ।।\nकिन्नराख्येन नागेन धृतराष्ट्रसुतेन सः।।\nपातालं प्राविशत्तत्र न्यवसत्पूजितस्सुखम् ।। १३२ ।।\nधृतराष्ट्रस्य तनयां भगिनीं किन्नरस्य च ।।\nललिताख्यां गुणोपेतां प्रियां भेजे नृपात्मजः ।। ।। १३३ ।।\nसा तस्माज्जनयामास पुत्रमप्रतिमौजसम् ।।\nततः सा ललिता प्राह त्वरितोदयनं प्रति ।। १३४ ।।\n।। ललितोवाच ।। ।।\nअहं विद्या धरी पूर्वं सुकर्णी नाम नामतः ।।\nशापात्सर्पत्वमाप्तास्मि शापांतो गर्भ एष मे ।। १३५ ।।\nततोऽमुं प्रतिगृह्णीष्व पुत्रमप्रतिमौजसम् ।।\nतांबूलीं स्रजमम्लानां वीणां घोषवतीमपि ।। १३६ ।।\nतथेति प्रतिजग्राह तत्सर्वं नृपनंदनः.।।\nपश्यतां सर्वसर्पाणां साप्यगच्छद्विहायसम् ।। १३७ ।।\nततः सोऽपि गृहीत्वा तु वीणां मालां च पुत्रकम् ।।\nदुःखितामात्मजननीं द्रष्टुकामस्त्वरान्वितः ।। १३८ ।।\nश्वशुरादीननुज्ञाप्य सहसा स्वाश्रमं ययौ ।।\nजननीं शोकसंतप्तामाश्वस्तां जमदग्निना ।। १३९ ।।\nसमेत्य तोषयामास वृत्तं चास्यै न्यवेदयत् ।।\nतदा प्रहृष्टहृदया सा बभूव मृगावती ।। 3.1.5.१४० ।।\nअत्रांतरे स शबरः कौशांब्यां वणिजं ययौ ।।\nसहस्रानीकनामांकं विक्रेतुं मणिकंकणम्।।१४१।।\nराजमुद्रां समालोक्य कंकणे स वणिग्वरः ।।\nशबरेण समं गत्वा सर्वं राज्ञे न्यवेदयत्।।१४२।।\nततः सहस्रानीकोऽयं तत्प्राप्य मणिकंकणम् ।।\nमृगावतीविप्रयोगविषाग्निपरिपीडितः ।। १४३ ।।\nतद्बाहुसंगपीयूष शीकरासारशीतलम्।।\nकंकणं हृदये न्यस्य विललाप सुदुःखितः ।। १४४ ।।\nउवाच च कथं लब्धं कंकणं शबर त्वया ।।\nस चैवमुक्तस्तत्प्राप्ति क्रमं तस्मै न्यवेदयत् ।। १४५ ।।\nशबरस्य वचः श्रुत्वा सहस्रानीकभूपतिः ।।\nप्रतस्थे मंत्रिभिः सार्द्धं प्रियालोकनकौतुकी ।। १४६ ।।\nयत्रेंदुभास्क रमुखा लभंते सहसोदयम् ।।\nतमेव गिरिमुद्दिश्य सहसा सोऽभ्यगच्छत ।। १४७ ।।\nकिंचिन्मार्गं समुल्लंघ्य तस्थौ विश्रांतसैनिकः ।।\nतस्मिन्विनिद्रे दयितासंगमध्यानतत्परे ।। १४८ ।।\nवसंतको विचित्रास्तु कथयामास वै कथाः ।।\nतत्कथाश्रवणेनैव तां रात्रिं स निनाय वै ।। १४९ ।।\nततः कालेन ककुभं प्राप्य जंभारिपालिताम् ।।\nजमदग्न्याश्रमं गत्वा निर्वैरहरिकुंजरम् ।। 3.1.5.१५० ।।\nतपस्यंतं मुनिं दृष्ट्वा शिरसा प्रणनाम सः ।।\nआशीर्वादेन स मुनिः प्रतिजग्राह तं नृपम् ।। १५१ ।।\nविधिवत्पूजयामास पाद्यार्घ्याचमनीयकैः ।।\nउवाच च महीपालं धर्मार्थसहितं वचः ।। १५२ ।।\nनरनाथ मृगावत्यां जातोऽयं तनयस्तव ।।\nयशोनिधिर्महातेजा रामचंद्र इवापरः ।। १९३ ।।\nभविष्यति दिशां जेता सिंहसंहननो युवा ।।\nपौत्र एष महाभाग तथा द्युदयनात्मजः ।। १५४ ।।\nइयं मृगावती भार्या पाति व्रत्यपरायणा ।।\nतदेतांस्त्रीन्महाराज प्रतिगृह्णीष्व मा चिरम् ।। १५५ ।।\nउक्त्वैवं मुनिना दत्तांस्तान्गृहीत्वा महीपतिः ।।\nप्रियासहायः स्वपुरीं प्रतस्थे मंत्रिभिर्वृतः ।। १५६ ।।\nततः प्रविश्य कौशांबीं नगरीं स नृपोत्तमः ।।\nस्मरञ्छक्रस्य वचनं मानुषं जन्म कुत्सयन् ।। १५७ ।।\nमहीमुदयनायैव ददौ पुत्राय धीमते ।।\nतस्मिन्नुदयने पुत्र राज्यपालनदक्षिणे ।।१५८।।\nराज्यभारं विनिक्षिप्य स शापविनिवृत्तये।।\nवसंतकरुमण्वद्भ्यां मृगावत्या च भार्यया ।। १५९।।\nयौगन्धरायणेनापि मंत्रिपुत्रेण संयुतः ।।\nचक्रतीर्थे महापुण्ये दक्षिणस्योदधेस्तटे ।। 3.1.5.१६० ।।\nस्नानं कर्तुं ययौ तूर्णं सर्वतीर्थोत्त मोत्तमे ।।\nवाहनैर्वातरंहोभिरचिराल्लवणोदधिम् ।। १६१ ।।\nसंप्राप्य चक्रतीर्थं च स्नानं चक्रुर्यथाविधि ।।\nतेषु च स्नातमात्रेषु चक्रतीर्थे नृपादिषु ।। ।।१६२।।\nविनष्टं तत्क्षणादेव मानुष्यमतिकुत्सितम् ।।\nततो विधूतपापास्ते स्वं रूपं प्रतिपेदिरे ।।१६३।।\nदिव्यांबरधराः सर्वे दिव्यमाल्यानुलेपनाः ।।\nविमानानि महार्हाणि समारुह्य विभूषिताः ।। १६४ ।।\nतत्तीर्थं बहु मन्वानाः स्वशापच्छेदकारणम् ।।\nपश्यतां सर्वलोकानां स्वर्गलोकं ययुस्तदा ।। ।।१६५।।\nतदाप्रभृति ते सर्वे ज्ञात्वा तत्तीर्थवैभवम् ।।\nपावने चक्रतीर्थेऽस्मिन्स्नानं कुर्वंति सर्वदा ।।१६६।।\nएवं प्रभावं तत्तीर्थं ये समागत्य मानवाः ।।\nस्नानं सकृच्च कुर्वंति ते सर्वे स्वर्गवासिनः ।। १६७ ।।\nएवं वः कथितं विप्रा विधूमचरितं महत् ।।\nयः पठेदिममध्यायं शृणुयाद्वा समाहितः ।।\nयं यं कामयते कामं तं सर्वं शीघ्रमाप्नुयात्।। १६८ ।।\nइति श्रीस्कांदे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये चक्रतीर्थप्रशंसायामलंबुसाविधूमशापविमोचनंनाम पञ्चमोऽध्यायः ।। ५ ।। ।। छ ।।"
  }
]
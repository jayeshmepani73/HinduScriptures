[
  {
    "text": "।। ऋषय ऊचुः ।। ।।\nसूत कद्रुः कथं मुक्ता क्षीरकुंडनिमज्जनात् ।।\nछलं कथं कृतवती सपत्न्यां पापनिश्चया ।। १ ।।\nकस्य पुत्री च सा कद्रूः सपत्नीसा च कस्य वै ।।\nकिमर्थमजयत्कद्रूः स्वसपत्नीं छलेन तु ।।\nएतन्नः श्रद्दधानानां ब्रूहि सूत कृपानिधे ।। २ ।।\n।। श्रीसूत उवाच ।। ।।\nशृणुध्वं मुनयः सर्वे इतिहासं महाफलम् ।।\nपुरा कृतयुगे विप्राः प्रजापतिसुते उभे ।। ३ ।।\nकद्रूश्च विनता चेति भगिन्यौ संबभूवतुः ।।\nभार्ये ते कश्यपस्यास्तां कद्रूश्च विनता तथा ।। ४ ।।\nविनता सुषुवे पुत्रावरुणं गरुडं तथा ।।\nभर्त्तुः सकाशात्कद्रूश्च लेभे सर्पान्बहून्सुतान् ।। ।। ५ ।।\nअनंतवासुकिमुखान्विषदर्पसमन्वितान् ।।\nएकदा तु भगिन्यौ ते कद्रूश्च विनता तथा ।। ६ ।।\nअपश्यतां समायांतमुच्चैःश्रवसमं तिकात् ।।\nविलोक्य कद्रूस्तुरगं विनतामिदमब्रवीत् ।। ७ ।।\nश्वेतोऽश्ववालो नीलो वा विनते ब्रूहि तत्त्वतः।।\nइत्युक्त्वा विनता विप्राः कद्रूं तामिदमब्र वीत् ।।\nतुरंगः श्वेतवालो मे प्रतिभाति सुमध्यमे ।।\nकिं वा त्वं मन्यसे कद्रूरिति तां विनताऽब्रवीत् ।। ९ ।।\nपृष्ट्वैवं विनतां कद्रूर्बभाषे स्वमतं च सा ।।\nकृष्णवालमहं मन्ये हयमेनमनिंदिते ।। 3.1.38.१० ।।\nततः पराजये कृत्वा दासीभावं पणं मिथः ।।\nव्यतिष्ठेतां महाभागे सपत्न्यौ ते द्विजोत्तमाः ।। ।। ११ ।।\nततः कद्रूर्निजसुतान्वासुकिप्रमुखानहीन् ।।\nतस्या नाहं यथा दासी तथा कुरुत पुत्रकाः ।। १२ ।।\nतस्याभीप्सितसिद्ध्यर्थमित्यवोचद्भृशा तुरा ।।\nयुष्माभिरुच्चैःश्रवसो बालः प्रच्छाद्यतामिति ।। १३ ।।\nनांगीचक्रुर्मतं तस्या नागाः कद्रू रुषा तदा।।\nअशपत्कुपिता पुत्राञ्ज्वलंती रोषमूर्च्छिता ।। १४ ।।\nपारीक्षितस्य सर्वेऽद्धा यूयं सत्रे मरिष्यथ ।।\nइति शापे कृते मात्रा त्रस्तः कर्कोटकस्तदा ।। १५ ।।\nप्रणम्य पादयोः कद्रूं दीनो वचनमब्रवीत् ।।\nअहमुच्चैःश्रवोवालं विधास्याम्यंजनप्रभम् ।। १६ ।।\nमा भीरंब त्वया कार्येत्यवादीच्छापविक्लवः ।।\nश्वेतमुच्चैःश्रवोवालं ततः कर्कोटकोरगः ।। १७ ।।\nछादयित्वा स्वभोगेन व्यतनोदंजनद्युतिम् ।।\nअथ ते विनताकद्र्वौ दास्ये कृतपणे उभे ।। १८ ।।\nदेवराजहयं द्रष्टुं संरंभादभ्यगच्छ ताम् ।।\nशशांकशंखमाणिक्यमुक्तैरावतकारणम् ।। १९ ।।\nयुगांतकालशयनं योगनिद्राकृतो हरेः ।।\nअतीत्य कद्रूविनते समुद्रं सरितां पतिम्  ।। 3.1.38.२० ।।\nददृशतुर्हयं गत्वा देवराजस्य वाहनम् ।।\nकृष्णवालं हयं दृष्ट्वा विनता दुःखिताऽभवत् ।। २१ ।।\nदुःखितां विनतां कद्रूर्दासीकृत्ये न्ययुंक्त सा ।।\nएतस्मिन्नंतरे तार्क्ष्योऽप्यंडमुद्भिद्य वह्निवत् ।। २२ ।।\nप्रादुर्बभूव विप्रेंद्रा गिरिमात्रशरीरवान् ।।\nदृष्ट्वा तद्देहमाहात्म्यमभूत्त्रस्तं जगत्त्रयम् ।।२३।।\nततस्तं तुष्टुवुर्देवा गरुडं पक्षिणां वरम् ।।\nदृष्ट्वा तद्देहमाहात्म्यं त्रस्तं स्याद्भुवनत्रयम् ।। २४ ।।\nइत्यालोच्योपसंहृत्य देहमत्यंतभीषणम् ।।\nअरुणं पृष्ठमारोप्य मातुरंतिकमभ्यगात् ।। २५ ।।\nअथाह विनतां कद्रूः प्रणतामतिविह्वलाम् ।।\nचेटि नागालयं गंतुमुद्योगो मम वर्तते ।। २६ ।।\nत्वत्पुत्रो गरुडोतो मां मत्पुत्रांश्च वहत्विति ।।\nततश्च विनता पुत्रं गरुडं प्रत्यभाषत ।। २७ ।।\nअहं कद्रूमिमां वक्ष्ये त्वं सर्पान्वह तत्सुतान् ।।\nतथेति गरुडो मातुः प्रत्यगृह्णद्वचो द्विजाः ।। २८ ।।\nअवहद्विनता कद्रूं सर्वांस्तान्गरुडोऽवहत् ।।\nरविसामीप्यगाः सर्पास्तत्करैराहतास्तदा ।। २९ ।।\nअस्तौषीद्वज्रिणं कद्रूः सुतानां तापशांतये ।।\nसर्वतापं जलासारैर्देवराजोऽप्यशामयत ।। 3.1.38.३० ।।\nनीयमानास्तदा सर्पा गरुडेन बलीयसा ।।\nगत्वा तं देशमचिरादवदन्विनतासुतम् ।। ३१ ।।\nवयं द्वीपांतरं गंतुं सर्वे द्रष्टुं कृतत्वराः ।।\nवह त्वमस्मान्गरुड चेटीसुत ततः क्षणात् ।। ३२ ।।\nततो मातर मप्राक्षीद्विनतां गरुडो द्विजाः ।।\nअहं कस्माद्वहामीमांस्त्वं चेमां वहसे सदा ।। ३३ ।।\nचेटीपुत्रेति मामेते कि भणंति सरीसृपाः ।।\nसर्वमेतद्वद त्वं मे मातस्तत्त्वेन पृच्छतः ।। ३४ ।।\nपृष्टैवं जननी तेन गरुडं प्राब्रवीत्सुतम् ।।\nभगिन्या क्रूरया पुत्र च्छलेनाहं पराजिता ।। ३५ ।।\nतस्या दासी भवाम्यद्य चेटीपुत्रस्ततो भवान् ।।\nअतस्त्वं वहसे सर्पान्वहाम्येनामहं सदा ।। ३६ ।।\nइत्यादि सर्ववृत्तांतमादितोऽस्मै न्यवेदयत् ।।\nअथ तां गरुडोऽवा दीन्मातरं विनतासुतः ।। ३७ ।।\nअस्माद्दास्याद्विमोक्षार्थं किं कार्यं ते मयाधुना ।।\nइति पृष्टा सुतेनाथ विनता तमभाषत ।। ३८ ।।\nसर्पान्पृच्छस्व गरुड मम मातृविमोक्षणे ।।\nयुष्माकं मातुः किं कार्यं मयेति वदताधुना ।। ३९ ।।\nइति मात्रा समुदितो गरुडः पन्नगान्प्रति ।।\nगत्वाऽपृच्छद्विज श्रेष्ठास्तेऽप्येनमवदंस्तदा ।। 3.1.38.४० ।।\nयदा हरिष्यसे शीघ्रं सुधां त्वममरालयात् ।।\nदास्यान्मुक्ता भवेन्माता वैनतेय तवाद्य हि ।। ४१ ।।\nततो मातरमागम्य गरुडः प्रणतोऽब्रवीत् ।।\nसुधामंब ममानेतुं गच्छतो भक्ष्यमर्पय ।। ४२ ।।\nइतीरिता सुतं प्राह माता तं विनता सुतम् ।।\nसमुद्रमध्ये वर्तंते शबराः कतिचित्सुत ।। ४३ ।।\nतान्भक्षयित्वा शबरानमृतं त्वमिहानय ।।\nतत्र कश्चिद्द्विजः कामी शवरीसंगकौतुकी ।। ४४ ।।\nत्यज तं ब्राह्मणं कंठं दहंतं ब्रह्मतेजसा ।।\nपक्षादीनि तवांगानि पांतु देवा मरुन्मुखाः ।। ४५ ।।\nइति स्वमातुराशीर्भिर्गरुडो वर्धितो ययौ ।।\nशबरालयमभ्येत्य तस्य भक्षय तो मुखम् ।। ४६ ।।\nआवृतं प्राविशन्व्याधा वयांसीव दरीं गिरेः ।।\nअथ स ब्राह्मणोऽप्यागात्तत्कंठं मुनिपुंगवाः ।। ४७ ।।\nकण्ठं दहन्तं विप्रं तमुवाच विनतासुतः ।।\nविप्र पापोऽप्यवध्यो हि निर्याहि त्वमतो बहिः ।। ४८ ।।\nएवमुक्तस्तदा विप्रो गरुडं प्रत्यभाषत ।।\nकिराती मम भार्यापि निर्गंतव्या मया सह ।। ४९ ।।\nएवमस्त्विति तं विप्रमुवाच पतगेश्वरः ।।\nततः स गरुडो विप्रमुज्जगार सभार्यकम् ।। 3.1.38.५० ।।\nविप्रोऽप्यभीप्सितान्देशान्निषाद्या सह निर्ययौ ।।\nशबरान्भक्षयित्वाऽथ गरुडः पक्षिणां वरः ।। ५१ ।।\nआत्मनः पितरं वेगात्कश्यपं समुपेयिवान् ।।\nकुत्र यासीति तत्पृष्टो गरुडस्तम भाषत ।। ५२ ।।\nमातुर्दास्यविमोक्षाय सुधामाहर्तुमागमम् ।।\nबहून्किराताञ्जग्ध्वापि तृप्तिर्मम न जायते ।। ५३ ।।\nअपर्यंतक्षुधा ब्रह्मन्बाधते मामह र्निशम् ।।\nतन्निवृत्तिप्रदं भक्ष्यं ममार्पय तपोधन ।। ५४ ।।\nयेनाहं शक्नुयां तात सुधामाहर्तुमोजसा ।।\nइतीरितः सुतं प्राह कश्यपो विनतोद्भवम् ।। ।। ५५ ।।\n।।कश्यप उवाच ।। ।।\nमुनिर्विभावसुर्नाम्ना पुरासीत्तस्य सानुजः ।।\nसुप्रतीक इति भ्राता तावुभौ वंशवैरिणौ ।। ५६ ।।\nअन्योन्यं शेपतुर्विप्रा महाक्रोधसमाकुलौ ।।\nगजोऽभवत्सुप्रतीकः कूर्मोऽभूच्च विभावसुः ।। ५७ ।।\nएवं वित्तविवादात्तौ शेपतुर्भ्रातरौ मिथः ।।\nगजः षड्यो जनोच्छ्रायो द्विगुणायामसंयुतः ।। ५८ ।।\nकूर्मस्त्रियोजनोच्छ्रयो दशयोजनविस्तृतः ।।\nबद्धवैरावुभावेतौ सरस्यस्मिन्विहंगम ।। ५९ ।।\nपूर्ववैरमनुस्मृत्य युध्येते जेतुमिच्छया ।।\nउभौ तौ भक्षयित्वा त्वं सुधामाहर तृप्तिमान् ।। 3.1.38.६० ।।\nएवं पित्रेरितः पक्षी गत्वा तद्गजकच्छपौ ।।\nसमुद्धत्य महाकायौ महाबलपराक्रमौ ।। ६१ ।।\nवहन्नखाभ्यां संतीर्थं विळंबाभिधमभ्यगात् ।।\nतत्रागतं समालोक्य पक्षिराजं द्विजोसमाः ।। ६२ ।।\nतत्तीरजो महावृक्षो रोहिणाख्यो महोच्छ्रयः ।।\nवैनतेयमिदं प्राह महाबलपराक्रमम् ।। ६३ ।।\nएनामारुह मच्छाखां शतयोजनमायताम् ।।\nस्थित्वात्र गजकूर्मौ त्वं भक्षयस्व खगोत्तम ।।६४ ।।\nइत्युक्तस्तरुणा पक्षी स तत्रास्ते मनोजवः ।।\nतद्भारात्सा तरोः शाखा भग्नाऽभूद्द्विजसत्तमाः ।। ६५ ।।\nवालखिल्यमुनींस्तस्मिल्लँबमानानधोमुखान् ।।\nदृष्ट्वा तत्पातशंकावाँस्तां शाखां गरुडोऽग्रहीत् ।। ६६ ।।\nगजकूर्मो च तां शाखां गृहीत्वा यांतमं बरे ।।\nपिता तस्याब्रवीत्तत्र गरुडं विनतासुतम् ।। ६७ ।।\nत्यजेमां निर्जने शैले शाखां तं विनतोद्भव ।।\nइत्युक्तः स तथा गत्वा शाखां निष्पुरुषे नगे ।। ६८ ।।\nविन्यस्याभक्षयत्पक्षी तौ तदा गजकच्छपौ ।।\nअथोत्पातः समभवत्तस्मिन्नवसरे दिवि ।। ६९ ।।\nदृष्ट्वोत्पातं बलारातिः पप्रच्छ स्वपुरोहितम् ।।\nउत्पातकारणं जीव किमत्रेति पुनःपुनः ।।\nबृहस्पतिस्तदा शक्रं प्रोवाच द्विजसत्तमाः ।। 3.1.38.७० ।।\n।। बृहस्पतिरुवाच ।। ।।\nकाश्यपो हि मुनिः पूर्वमयजत्क्रतुना हरे ।।७१।।\nसर्वान्नृषीन्सुरान्सिद्धान्यक्षान्गंधर्वकिन्नरान् ।।\nयज्ञसंभारसिद्ध्यर्थं प्रेषयामास स द्विजाः।। ७२ ।।\nवालखिल्यान्ससंभारान्ह्रस्वानंगुष्ठमात्रकान् ।।\nमज्जतो गोष्पदजले दृष्ट्वा हसितवान्भवान् ।। ७३ ।।\nभवतावमताः क्रुद्धा वालखिल्यास्तदा हरे ।।\nजुहुवुर्यज्ञवह्नौ ते क्रोधेन ज्वलिताननाः ।। ७४ ।।\nदेवेंद्रभयदः शत्रुः कश्यपस्य सुतोऽस्त्विति ।।\nतस्य पुत्रोऽद्य गरुडः सुधाहरणकौतुकी ।। ७५ ।।\nसमागच्छति तद्धेतुरयमुत्पात आगतः ।।\nइत्युक्तः सोऽब्रवीदिंद्रो देवानग्निपुरोगमान् ।। ७६ ।।\nसुधामाहर्तुमायाति पक्षी सा रक्ष्यतामिति ।।\nइतींद्रप्रेरिता देवा ररक्षुः सायुधाः सुधाम् ।। ७७ ।।\nपक्षिराजस्तदाभ्यागाद्देवानायुधधारिणः ।।\nमहाबलं ते गरुडं दृष्ट्वाऽकम्पंत वै सुराः ।। ७८ ।।\nगरुडस्य सुराणां च ततो युद्धमभून्महत् ।।\nअखंडि पक्षितुण्डेन भौवनोऽमृतपालकः ।। ७९ ।।\nतदा निजघ्नुगर्रुडं देवाः शस्त्रैरनेकशः ।।\nअतीव गरुडो देवैर्बाधितः शस्त्रपाणिभिः ।। 3.1.38.८० ।।\nपक्षाभ्यामाक्षिपद्दूरे देवानग्निपुरोगमान् ।।\nतत्पक्षविक्षिता देवास्तदा परमकोपनाः ।। ८१ ।।\nनाराचान्भिंदि पालांश्च नानाशस्त्राणि चाक्षिपन् ।।\nततस्तु गरुडो वेगाद्देवदृष्टिविलोपिनीम् ।। ८२ ।।\nधूलिमुत्थापयामास पक्षाभ्यां विनतासुतः ।। वायुना\nशमयामासुस्तान्पांसूंस्त्रिदशोत्तमाः ।। ८३ ।।\nरुद्रान्वसूंस्तथादित्यान्मरुतोऽन्यान्सुरांस्तथा ।।\nगरुडः पक्षतुंडाभ्यां व्यथितानकरोद्द्विजाः ।। ८४ ।।\nपलायितेषु देवेषु सोऽद्राक्षीज्ज्वलनं पुरः ।।\nज्वलंतं परितस्त्वग्निं शमापयितुमुद्ययौ।। ८५ ।।\nस सहस्रमुखो भूत्वा तैः पिबञ्छतशो नदीः ।।\nतमग्निं नाशयामास तैः पयोभिस्त्वरान्वितः ।। ८६ ।।\nसितधारं भ्रमच्चक्रं सुधारक्षकमंतिके ।।\nदृष्ट्वा तदरिरंध्रेण संक्षिप्तांगोतराविशत् ।। ८७ ।।\nततो ददर्श द्वौ सर्पो व्यक्तास्यौ भीषणाकृती.।।\nयाभ्यां दृष्टोपि भस्म स्यात्तौ सर्पौ गरुडस्तदा ।। ८८ ।।\nआच्छिद्य पक्षतुंडाभ्यां गृहीत्वाऽमृतमुद्ययौ ।।\nयंत्रमुत्पाट्य चोद्यंतं गरुडं प्राह माधवः ।। ८९ ।।\nतव तुष्टोऽस्मि पक्षीश वरं वरय सुव्रत ।।\nअथ पक्षी तमाह स्म कमलानायकं हरिम् ।। ।। 3.1.38.९० ।।\nतवोपरि स्थितिर्मे स्यान्मा भूतां च जरामृती ।।\nतथास्त्विति हरिः प्राह वरं मद्व्रियतामिति ।। ९१ ।।\nइत्युक्तस्तं हरिः प्राह मम त्वं वाहनं भव ।।\nस्यंदनोपरि केतुश्च मम त्वं विनतासुत ।। ९२ ।।\nतथास्त्विति खगोप्याह कमलापतिमच्युतम् ।।\nहृतामृतं खगं श्रुत्वा तत आखंडलो जवात् ।। ९३ ।।\nअभिद्रुत्याशु कुलिशं पक्षे चिक्षेप पक्षिणः ।।\nततो विहस्य गरुडः पाकशासनमब्रवीत् ।। ९४ ।।\nकुलिशस्य निपातान्मे न हरे कापि वेदना ।।\nसफलो वज्रपातस्ते भूयाच्च सुरनायक ।। ९५ ।।\nइतीरयन्पत्रमेकं व्यसृजत्पक्षतस्तदा ।।\nशोभनं पर्णमस्येति सुपर्ण इति सोभ वत् ।। ९६ ।।\nतस्मिन्सुपर्णे हेमाभे सर्वे विस्मयमाययुः ।।\nततस्तु गरुडः शक्रमब्रवीद्द्विजपुंगवाः ।। ९७ ।।\nभवता साकमखिलं जगदेतच्चराचरम् ।।\nदेवेंद्र सततं वोढुममोघा शक्तिरस्ति मे ।। ९८ ।।\nनाखण्डलसहस्रं मे रणे लभ्यं हरे भवेत् ।।\nइति ब्रुवाणं गरुडमब्रवीत्पाकशासनः ।।९९।।\nकिं तेऽमृतेन कार्यं स्याद्दीयताममृतं मम ।।\nइमां सुधां भवान्दद्याद्येभ्यो हि विनतोद्भव ।। 3.1.38.१०० ।।\nतेऽधुनाऽमृतपानेन जरामरणवर्जिताः ।।\nअस्मद्भ्योऽधिकवीर्याः स्युर्बाधेरंस्त्रिदशांस्तथा ।। १ ।।\nइति ब्रुवंतं देवेन्द्रं गरुडोऽप्यब्रवीद्द्विजाः ।।\nयत्रैतत्स्थापयिष्यामि तत्रागत्य भवानिदम् ।। ।। २ ।।\nगृह्णातु झटितीत्युक्तो गरुडं प्राह वृत्रहा ।।\nप्रीतोऽहं तव दास्यामि वरं वृणु महामते ।। ३ ।।\nइत्युक्तवन्तं गरुडः पाकशासनमब्रवीत् ।।\nदास्ये छलप्रयोक्तारो मम मातुः सरीसृपाः ।। ४ ।।\nभक्ष्या भवंतु नित्यं मे पाकशासन वृत्रहन् ।।\nइति तेनेरितः शकस्तथास्त्वित्यवदच्च तम् ।। ५ ।।\nअथायं गरुडो विप्रा धारयन्नमृतं ययौ ।।\nयांतं तमनुयाति स्म गरुडं पाकशासनः ।। ६ ।।\nवेगेन स द्विजश्रेष्ठाः सुधाहरणकौतुकी ।।\nमातुरभ्याशमागत्य सर्पान्प्राह स पक्षिराट् ।। ७ ।।\nकुशेषु न्यस्यते सर्पास्सुधैवमधुना मया ।।\nस्नात्वा तद्भुङ्ध्वममृतं शुचयः सुसमाहिताः ।। ८ ।।\nमोक्षोऽपि मम मातुः स्याद्दासीभावाद्धि पन्नगाः ।।\nतथास्त्वित्यवदन्सर्पा गरुडं विनतासुतम् ।।९।।\nमुक्ता तदैव विनता दासीभावाद्द्विजोत्तमाः ।।\nसर्पास्तेऽमृतभक्षार्थं स्नातुं सर्वे ययुस्तदा ।।3.1.38.११०।।\nतस्मिन्नवसरे शक्रस्तामादाय सुधां ययौ ।।\nस्नात्वागत्य भुजंगास्ते तत्रादृष्ट्वा तदा सुधाम् ।। ११ ।।\nजिह्वाभिर्लिलिहुर्द र्भानेषु न्यस्ता सुधेति हि ।।\nतदाप्रभृति सर्पाणां जिह्वा दर्भाग्रपाटिताः ।।१२।।\nद्विधाभवन्मुनिश्रेष्ठा द्विजिह्वास्तेन ते स्मृताः।।\nसुधासंयोगतो दर्भाः प्रय युश्च पवित्रताम् ।।१३।।\nमोचयित्वा च गरुडो दासीभावात्स्वमातरम् ।।\nशशापकुपितः कद्रूं छद्मना जितमातरम् ।।१४।।\nकद्रूस्त्वं जननीं यन्मे छलेन जितवत्यसि ।।\nभर्तुस्त्वं परिचर्यायामतो नार्हा भविष्यसि ।।१५।।\nशप्त्वैवं गरुडः कद्रूं प्रययौ स यथेच्छया ।।\nकद्रूश्च विनता चोभे ययतुर्भर्तुरंतिकम् ।। १६ ।।\nकश्यपो विमुखस्तत्र कद्रूं कोपादथाब्रवीत् ।।\nयस्माच्छलेन विनतां कद्रूर्निर्जितवत्यसि ।। १७ ।।\nअतो मत्परिचर्यायां न योग्यासि दुरात्मिके ।।\nस्त्रियं वा पुरुषं वापि नारी वा पुरुषोऽपि वा ।। १८ ।।\nछलाद्विजयते योऽसौ स महापातकी भवेत् ।।\nछलाद्विजयिना सार्धं संभाष्य ब्रह्महा भवेत् ।। १९ ।।\nस्तेयी सुरापी विज्ञेयो गुरुदाररतश्च सः ।।\nसंसर्गदोषदुष्टश्च मुनिभिः परिकीर्त्यते ।। 3.1.38.१२० ।।\nत्वया संभाषणाद्दोषो मम स्यान्नरकप्रदः ।।\nतस्मात्प्रयाहि कद्रूस्त्वं मत्समीपाद्धि दारुणे ।। २१ ।।\nछलजेत्रा सपंक्तौ यो भुंजीत मनुजो भुवि ।।\nतेन संभाषणात्सद्यः पतेद्धि नरकार्णवे ।। २२ ।।\nविलोक्य च्छलजेतारं तस्य पापस्य शांतये ।।\nआदित्यं वा जलं वापि पावकं वा विलोकयेत् ।। २३ ।।\nछलजेता यत्र तिष्ठेदाश्रमेऽपि गृहेऽपिवा ।।\nवस्तव्यं न हि तत्रान्यैर्वसन्नरकमश्नुते ।। २४ ।।\nअतो निर्याहि निर्याहि मम त्वं दृष्टिमार्गतः ।।\nस्वाश्रमात्सरलामेनां विनतां जितवत्यसि ।। २५ ।।\nइति धिक्कृत्य सहसा कद्रूं तां कश्यपस्तदा ।।\nविनतां स्वच्छशीलां तां स्वीचकार महामतिः ।।२६ ।।\nकद्रूरित्थं सपरुषं कथिता कश्यपेन सा ।।\nरुदंती भृशदुःखार्ता पादयोस्तस्य चापतत् ।। २७ ।।\nपतितां पादयोर्दृष्ट्वा कश्यपो मुनिपुंगवः ।।\nन जग्राहैव कद्रूं तां स्मरन्पापं तया कृतम् ।। २८ ।।\nततः प्रणम्य विनता कश्यपं वाक्यमब्रवीत् ।।\nभगवन्भगिनीमेनां स्वीकुरुष्व कृपानिधे ।। २९ ।।\nअज्ञानान्मुग्धया पापं कद्र्वा यदधुना कृतम्।।\nक्षंतुमर्हसि तत्सर्वं दयाशीला हि साधवः ।। 3.1.38.१३० ।।\nजनन्या गरुडस्यैव कथितः कश्यपो मुनिः ।।\nउवाच विनते नैनां विना पापस्य निष्कृतिम् ।। ३१ ।।\nग्रहीष्यामि दुराचारां त्रिस्त्वां शपथयाम्यहम् ।।\nकश्यपस्य वचः श्रुत्वा विनता पुनरब्रवीत् ।। ३२ ।।\nभगिन्या मम पापस्य ब्रह्मंस्त्वं ब्रूहि निष्कृतिम् ।।\nयेनेयं परिचर्यायां तव योग्या भविष्यति ।। ३३ ।।\nतयैवमुदितो विप्रा मारीचः कश्यपस्तदा ।।\nध्यात्वा मुहूर्तं मनसा पश्चादिदमभाषत ।। ३४ ।।\nदक्षिणांबुनिधेस्तीरे फुल्लग्रामे विमुक्तिदे ।।\nअस्ति क्षीरसरोनाम तीर्थं पापविनाशनम् ।। ६५ ।।\nतत्तीर्थस्नानमात्रेण दोषश्चास्या विनश्यति ।।\nप्रायश्चित्तायुतेनापि तत्तीर्थे मज्जनं विना ।। ३६ ।।\nन नश्यत्येष दोषो ऽस्यास्तदेषा यातु तत्सरः ।।\nभर्त्रैवमुदिते कद्रूस्तं प्रणम्य द्विजोत्तमम् ।। ३७ ।।\nतत्क्षणात्प्रययौ क्षीरं सरः पुत्रसहायिनी ।।\nसा कद्रूः पुत्र सहिता गत्वा कतिपयैर्दिनैः ।। ३८ ।।\nप्राप्य क्षीरसरः पुण्यं प्रयता विजितेंद्रिया ।।\nसस्नौ नियमपूर्वं च संकल्प्य क्षीरकुंडके ।। ३९ ।।\nउपोष्य त्रिदिनं सस्नौ तस्मिन्क्षीरसरोजले ।।\nचतुर्थे दिवसे तस्यां कुर्वत्यां स्नानमादरात् ।।\nअदेहा व्योमगावाणी समुत्तस्थौ द्विजोत्तमाः ।। 3.1.38.१४० ।।\nअशरीरिण्युवाच ।। ।।\nकद्रूस्त्वं मज्जनादत्र च्छलजेतृत्वदोषतः ।। ४१ ।।\nविमुक्ता भर्तृशुश्रूषायोग्या चासि न संशयः ।।\nशापोपि गरुडोक्तस्ते लयं यातोऽत्र मज्जनात् ।। ४२ ।।\nगच्छ भर्तृसकाशं त्वं सोऽपि त्वां स्वीकरिष्यति ।।\nइत्युक्त्वा विररामाथ व्योमवागशरीरिणी ।। ४३ ।।\nतस्यै वाचे नमस्कृत्य कद्रूः सा प्रीतमानसा ।।\nतीर्थं प्रदक्षिणीकृत्य नत्वा पुत्रसमन्विता ।। ४४ ।।\nप्रययौ भर्तुरभ्याशं तच्छुश्रूषणकौतुकात् ।।\nआगतातां समालोक्य स्नातां क्षीरसरोजले ।। ४५ ।।\nज्ञात्वा विधूतपापां च कश्यपः स समाधिना ।।\nअंगीचकार पत्नीं तामात्मशुश्रूषणोचि ताम् ।। ४६ ।।\nएवं वः कथितं विप्राः कद्रूपापविमोक्षणम् ।।\nमज्जनान्मुक्तिदं पुंसां पुण्ये क्षीरसरोजले ।। ४७ ।।\nयः शृणोतीममध्यायं पठते वापि मानवः ।।\nस क्षीरकुंडस्नानस्य लभते फलमुत्तमम्।। ४८ ।।\nअश्वमेधादियज्ञानां समग्रं फलमश्नुते ।।\nगंगादिसर्वतीर्थेषु स स्नातो भवति ध्रुवम्।। ।। ४९ ।।\nयः पठेदिममध्यायं क्षीरकुंडप्रशंसनम् ।।\nगोसहस्रप्रदातॄणां प्राप्नोत्यविकलं फलम् ।। 3.1.38.१५० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये क्षीरकुंडप्रशसायां कद्रूकृतच्छलदोषशांतिकथावर्णनं-नामाष्टत्रिंशोऽध्यायः ।। ३८ ।।"
  }
]
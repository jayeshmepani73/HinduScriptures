[
  {
    "text": "।। ऋषय ऊचुः ।। ।।\nराक्षसस्य वधात्सूत रावणस्य महामुने ।।\nब्रह्महत्या कथमभूद्राघवस्य महात्मनः ।। ।। १ ।।\nब्राह्मणस्य वधात्सूत ब्रह्महत्याभिजायते ।।\nन ब्राह्मणो दशग्रीवः कथं तद्वद नो मुने ।। २ ।।\nब्रह्महत्या भवेत्क्रूरा रामचंद्रस्य धीमतः ।।\nएतन्नः श्रद्दधानानां वद कारुण्यतोऽधुना ।। ३ ।।\nइति पृष्टस्ततः सूतो नैमिषारण्यवासिभिः ।।\nवक्तुं प्रचक्रमे तेषां प्रश्नस्योत्तरमुत्तमम्।। ४ ।। ।। ।\n। श्रीसूत उवाच ।। ।।\nब्रह्मपुत्रो महातेजाः पुलस्त्योनाम वै द्विजाः ।।\nबभूव तस्य पुत्रोऽभूद्विश्रवा इति विश्रुतः ।। ५ ।।\nतस्य पुत्रः पुलस्त्य स्य विश्रवा मुनिपुंगवाः ।।\nचिरकालं तपस्तेपे देवैरपि सुदुष्करम् ।। ६ ।।\nतपः कुर्वति तस्मिंस्तु सुमाली नाम राक्षसः ।।\nपाताललोकाद्भूलोकं सर्वं वै विचचार ह ।। ७ ।।\nहेमनिष्कांगदधरः कालमेघनिभच्छविः ।।\nसमादाय सुतां कन्यां पद्महीनामिव श्रियम् ।। ८ ।।\nविचरन्स महीपृष्ठे कदाचित्पुष्पकस्थितम् ।।\nदृष्ट्वा विश्रवसः पुत्रं कुबेरं वै धनेश्वरम् ।। ९ ।।\nचिंतयामास विप्रेंद्राः सुमाली स तु राक्षसः ।।\nकुबेरसदृशः पुत्रो यद्यस्माकं भविष्यति ।। 3.1.47.१० ।।\nवयं वर्द्धामहे सर्वे राक्षसा ह्यकुतोभयाः ।।\nविचार्यैवं निजसुतामब्रवीद्राक्षसेश्वरः ।। ११ ।।\nसुते प्रदानकालोऽद्य तव कैकसि शोभने ।।\nअद्य ते यौवनं प्राप्तं तद्देया त्वं वराय हि ।। १२ ।।\nअप्रदानेन पुत्रीणां पितरो दुःखमाप्नुयुः ।।\nकिं च सर्वगुणोत्कृष्टा लक्ष्मीरिव सुते शुभे ।। १३ ।।\nप्रत्याख्यानभयात्पुंभिर्न च त्वं प्रार्थ्यसे शुभे ।।\nकन्यापितृत्वं दुःखाय सर्वेषां मानकांक्षिणाम् ।।१४ ।।\nन जानेऽहं वरः को वा वरयेदिति कन्यके ।।\nसा त्वं पुलस्त्यतनयं मुनिं विश्रवसं द्विजम् ।। १५ ।।\nपितामहकुलोद्भूतं वरयस्व स्वयंगता ।।\nकुबेरतुल्यास्तनया भवेयुस्ते न संशयः ।। १६ ।।\nकैकसी तद्वचः श्रुत्वा सा कन्या पितृगौरवात् ।।\nअंगीचकार तद्वाक्यं तथास्त्विति शुचिस्मिता ।। १७ ।।\nपर्णशालां मुनिश्रेष्ठा गत्वा विश्रवसो मुनेः ।।\nअतिष्ठदंतिके तस्य लज्जमाना ह्यधोमुखी ।। १८ ।।\nतस्मिन्नवसरे विप्राः पुलस्त्यतनयः सुधीः ।।\nअग्निहोत्रमुपास्ते स्म ज्वलत्पावकसन्निभः ।। १९ ।।\nसंध्याकालमतिक्रूरमविचिंत्य तु कैकसी ।।\nअभ्येत्य तं मुनिं सुभ्रूः पितुर्वचनगौरवात् ।। 3.1.47.२० ।।\nतस्थावधोमुखी भूमिं लिखत्यंगुष्ठकोटिना ।।\nविश्रवास्तां विलोक्याथ कैकसीं तनुमध्यमाम् ।।\nउवाच सस्मितो विप्राः पूर्णचंद्रनिभाननाम् ।। २१ ।। ।।\n।। विश्रवा उवाच ।। ।।\nशोभने कस्य पुत्री त्वं कुतो वा त्वमिहागता ।।२२।।\nकार्यं किं वा त्वमुद्दिश्य वर्तसेऽत्र शुचिस्मिते ।।\nयथार्थतो वदस्वाद्य मम सर्वमनिंदिते ।। २३ ।।\nइतीरिता कैकसी सा कन्या बद्धांजलिर्द्विजाः ।।\nउवाच तं मुनिं प्रह्वा विनयेन समन्विता ।। २४ ।।\nतपः प्रभावेन मुने मदभिप्रायमद्य तु ।।\nवेत्तुमर्हसि सम्यक्त्वं पुलस्त्यकुलदीपन ।।२५।।\nअहं तु कैकसी नाम सुमालिदुहिता मुने ।।\nमत्तातस्याज्ञया ब्रह्मंस्तवांतिकमुपागता ।।२६।।\nशेष त्वं ज्ञानदृष्ट्याद्य ज्ञातुमर्हस्यसंशयः।।\nक्षणं ध्यात्वा मुनिः प्राह विश्रवाः स तु कैकसीम् ।।२७।।\nमया ते विदितं सुभ्रूर्मनोगतमभीप्सितम्।।\nपुत्राभिलाषिणी सा त्वं मामगाः सांप्रतं शुभे ।।२८।।\nसायंकालेऽधुना क्रूरे यस्मान्मां त्वमुपागता ।।\nपुत्राभिलाषिणी भूत्वा तस्मात्त्वां प्रब्रवीम्यहम्।।२९।।\nशृणुष्वावहिता रामे कैकसी त्वमनिंदिते ।।\nदारुणान्दारुणाकारान्दारुणाभिजनप्रियान्।।3.1.47.३० ।।\nजनयिष्यसि पुत्रांस्त्वं राक्षसान्क्रूरकर्मणः ।।\nश्रुत्वा तद्वचनं सा तु कैकसी प्रणिपत्य तम् ।। ३१ ।।\nपुलस्त्यतनयं प्राह कृतांजलिपुटा द्विजाः ।।\nभगवदीदृशाः पुत्रास्त्वत्तः प्राप्तुं न युज्यते ।। ३२ ।।\nइत्युक्तः स मुनिः प्राह कैकसीं तां सुमध्यमाम् ।।\nमद्वंशानुगुणः पुत्रः पश्चिमस्ते भविष्यति ।। ३३ ।।\nधार्मिकः शास्त्रविच्छांतो न तु राक्षसचेष्टितः ।।\nइत्युक्ता कैकसी विप्राः काले कतिपये गते ।। ३४ ।।\nसुषुवे तनयं क्रूरं रक्षोरूपं भयंकरम् ।।\nद्विपंचशीर्षं कुमतिं विंशद्बाहुं भयानकम्।। ३५ ।।\nताम्रोष्ठं कृष्णवदनं रक्तश्मश्रु शिरोरुहम् ।।\nमहादंष्ट्रं महाकायं लोकत्रासकरं सदा ।। ३६ ।।\nदशग्रीवाभिधः सोऽभूत्तथा रावण नामवान्।।\nरावणानंतरं जातः कुम्भकर्णाभिधः सुतः ।। ३७ ।।\nततः शूर्पणखा नाम्ना क्रूरा जज्ञे च राक्षसी ।।\nततो बभूव कैकस्या विभीषण इति श्रुतः ।। ३८ ।।\nपश्चिमस्तनयो धीमान्धार्मिको वेदशास्त्रवित् ।।\nएते विश्रवसः पुत्रा दशग्रीवादयो द्विजाः ।। ३९ ।।\nअतो दशग्रीववधात्कुम्भकर्णवधादपि ।।\nब्रह्महत्या समभवद्रामस्याक्लिष्टकर्मणः ।। 3.1.47.४० ।।\nअतस्तच्छांतये रामो लिंगं रामेश्वराभिधम् ।।\nस्थापयामास विधिना वैदिकेन द्विजोत्तमाः ।। ४१ ।।\nएवं रावणघातेन ब्रह्महत्यासमुद्भवः ।।\nसमभूद्रामचंद्रस्य लोककांतस्य धीमतः ।। ४२ ।।\nतत्सहैतुकमाख्यातं भवतां ब्रह्मघातजम्।।\nपापं यच्छांतये रामो लिंगं प्रातिष्ठिपत्स्वयम् ।। ४३ ।।\nएवं लिंगं प्रतिष्ठाप्य रामचन्द्रोऽतिधार्मिकः ।।\nमेने कृतार्थमात्मानं ससीता वरजो द्विजाः ।। ४४ ।।\nब्रह्महत्या गता यत्र रामचंद्रस्य भूपतेः ।।\nतत्र तीर्थमभूत्किंचिद्ब्रह्महत्याविमोचनम् ।। ४५ ।।\nतत्र स्नानं महापुण्यं ब्रह्महत्याविनाशनम् ।।\nदृश्यते रावणोऽद्यापि छायारूपेण तत्र वै ।। ४६ ।।\nतदग्रे नागलोकस्य बिलमस्ति महत्तरम् ।।\nदशग्रीववधोत्पन्नां ब्रह्महत्यां बलीयसीम् ।। ४७ ।।\nतद्बिलं प्रापयामास जानकीरमणो द्विजाः ।।\nतस्योपरि बिलस्याथ कृत्वा मण्डपमुत्तमम् ।। ४८ ।।\nभैरवं स्थापयामास रक्षार्थं तत्र राघवः ।।\nभैरवाज्ञापरित्रस्ता ब्रह्महत्या भयंकरी ।। ४९ ।।\nनाशक्नोत्तद्बिलादूर्ध्वं निर्गंतुं द्विजसत्तमाः ।।\nतस्मिन्नेव बिले तस्थौ ब्रह्महत्या निरुद्यमा ।। 3.1.47.५० ।।\nरामनाथमहालिंगं दक्षिणे गिरिजा मुदा ।।\nवर्तते परमानंदशिवस्यार्धशरीरिणी ।। ५१ ।।\nआदित्यसोमौ वर्तेते पार्श्वयोस्तत्र शूलिनः ।।\nदेवस्य पुरतो वह्नी रामनाथस्य वर्तते ।। ५२ ।।\nआस्ते शतक्रतुः प्राच्यामाग्नेयां च तथाऽनलः ।।\nआस्ते यमो दक्षिणस्यां रामनाथस्य सेवकः ।। ५३ ।।\nनैर्ऋते निर्ऋतिर्विप्रा वर्तते शंकरस्य तु ।।\nवारुण्यां वरुणो भक्त्या सेवते राघवेश्वरम् ।। ५४ ।।\nवायव्ये तु दिशो भागे वायुरास्ते शिवस्य तु ।।\nउत्तरस्यां च धनदो रामनाथस्य वर्तते ।। ५५ ।।\nईशान्येऽस्य च दिग्भागे महेशो वर्तते द्विजाः ।।\nविनायक कुमारौ च महादेवसुतावुभौ ।। ५६ ।।\nयथाप्रदेशं वर्तेते रामनाथालयेऽधुना ।।\nवीरभद्रादयः सर्वे महेश्वरगणेश्वराः ।। ५७ ।।\nयथाप्रदेशं वर्तंते रामनाथालये सदा ।।\nमुनयः पन्नगाः सिद्धा गन्धर्वाप्सरसां गणाः ।। ५८ ।।\nसंतुष्यमाणहृदया यथेष्टं शिवसन्निधौ ।।\nवर्तंते रामनाथस्य सेवार्थं भक्तिपूर्वकम् ।। ५९ ।।\nरामनाथस्य पूजार्थं श्रोत्रियान्ब्राह्मणान्बहून् ।।\nरामेश्वरे रघुपतिः स्थापयामास पूजकान् ।। 3.1.47.६० ।।\nरामप्रतिष्ठितान्विप्रान्हव्यकव्यादिनार्चयेत् ।।\nतुष्टास्ते तोषिताः सर्वा पितृभिः सहदेवताः ।। ६१ ।।\nतेभ्यो बहुधनान्ग्रामान्प्रददौ जानकीपतिः ।।\nरामनाथमहादेव नैवेद्यार्थमपि द्विजाः ।। ६२ ।।\nबहून्ग्रामान्बहुधनं प्रददौ लक्ष्मणाग्रजः ।।\nहारकेयूरकटकनिष्काद्याभरणानि च ।। ६३ ।।\nअनेकपट्ट वस्त्राणि क्षौमाणि विविधानि च ।।\nरामनाथाय देवाय ददौ दशरथात्मजः ।। ६४ ।।\nगंगा च यमुना पुण्या सरयूश्च सरस्वती ।।\nसेतौ रामेश्वरं देवं भजंते स्वाघशांतये ।। ६५ ।।\nएतदध्यायपठनाच्छ्रवणादपि मानवः ।।\nविमुक्तः सर्वपापेभ्यः सायुज्यं लभते हरेः ।। ६६ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामस्य ब्रह्महत्योत्पत्तिहेतुनिरूपणं नाम सप्तचत्वारिंशोऽध्यायः ।। ४७ ।। ।।  ।।"
  }
]
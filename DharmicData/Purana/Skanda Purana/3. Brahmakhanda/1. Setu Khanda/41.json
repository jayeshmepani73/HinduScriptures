[
  {
    "text": "।। श्रीसूत उवाच ।। ।।\nअथातः संप्रवक्ष्यामि गायत्रीं च सरस्वतीम् ।।\nलक्ष्यीकृत्य कथामेकां पवित्रां द्विजसत्तमाः ।। १ ।।\nकश्यपाख्यो द्विजः पूर्वमस्मिंस्तीर्थद्वये शुभे ।।\nस्नात्वातिमहतः पापाद्विमुक्तो नरकप्रदात् ।। २ ।।\n।। ऋषय ऊचुः ।। ।।\nमुने कश्यपनामासावकरोत्किं हि पातकम् ।।\nस्नात्वा तीर्थद्वयेप्यत्र यस्मान्मुक्तोऽभवत्क्षणात् ।। ३ ।।\nएतन्नः श्रद्दधानानां ब्रूहि सूत कृपाबलात् ।।\nत्वद्वचोऽमृततृप्तानां न पिपासापि विद्यते ।। ४ ।।\n।। श्रीसूत उवाच ।। ।।\nगायत्र्याश्च सरस्वत्या माहात्म्यप्रतिपादकम् ।।\nइतिहासं प्रवक्ष्यामि शृण्वतां पापनाशनम् ।। ५ ।।\nअभिमन्युसुतो राजा परीक्षिन्नाम नामतः ।।\nअध्यास्ते हास्तिनपुरं पालयन्धर्मतो महीम् ।। ६ ।।\nस राजा जातु विपिने चचार मृगया रतः ।।\nषष्टिवर्षवया भूपः क्षुत्तृष्णापरिपीडितः ।।७ ।।\nनष्टमेकं स विपिने मार्गयन्मृगमादरात् ।।\nध्यानारूढं मुनिं दृष्ट्वा प्राह तं चीरवाससम् ।। ८ ।।।\nमया बाणेन विपिने मृगो विद्धोऽधुना मुने ।।\nदृष्टः स किं त्वया विद्वन्विद्रुतो भयकातरः ।। ९ ।।\nसमाधिनिष्ठो मौनित्वान्न किं चिदपि सोऽब्रवीत् ।।\nततो धनुरटन्याऽसौ स्कंधे तस्य महामुनेः। 3.1.41.१० ।।\nनिधाय मृतसर्पं तु कुपितः स्वपुरं ययौ।।\nमुनेस्तस्य सुतः कश्चिच्छृंगीनाम बभूव वै ।। ११ ।।\nसखा तस्य कृशाख्योऽभूच्छृंगिणो द्विजसत्तमाः ।।\nसखायं शृङ्गिणं प्राह कृशाख्यः स सखा ततः ।। १२ ।।\nपिता तव मृतं सर्पं स्कंधेन वहतेऽधुना ।।\nमा भूद्दर्पस्तव सखे मा कृथास्त्वं मदं वृथा ।। १३ ।।\nसोऽवदत्कुपितः शृंगी दित्सुश्शापं नृपाय वै ।।\nमत्ताते शवसर्पं यो न्यस्तवान्मूढचेतनः ।। १४ ।।\nस सप्तरात्रान्म्रियतां संदष्टस्तक्षकाहिना ।।\nशशापैवं मुनिसुतः सौभद्रेयं परीक्षितम् ।। १५ ।।\nशमीकाख्यः पिता तस्य श्रुत्वा शप्तं सुतेन तम् ।।\nनृपं प्रोवाच तनयं शृंगिणं मुनिपुंगवः ।। १६ ।।\nरक्षकं सर्वलोकानां नृपं किं शप्तवानसि ।।\nअराजके वयं लोके स्थास्यामः कथमंजसा ।। १७ ।।\nक्रोधेन पातकमभून्न त्वया प्राप्यते सुखम् ।।\nयः समुत्पादितं कोपं क्षमयैव निरस्यति ।। १८ ।।\nइह लोके परत्रासावत्यंतं सुखमेधते ।।\nक्षमायुक्ता हि पुरुषा लभंते श्रेय उत्तमम् ।। १९ ।।\nततः शमीकः स्वं शिष्यं प्राह गौरमुखाभिधम् ।।\nभो गौ मुख गत्वा त्वं वद भूपं परीक्षितम् ।। 3.1.41.२० ।।\nइमं शापं मत्सुतोक्तं तक्षकाहिविदंशनम् ।।\nपुनरायाहि शीघ्रं त्वं मत्समीपे महामते ।। २१ ।।\nएवमुक्तः शमीकेन ययौ गौरमुखो नृपम् ।।\nसमेत्य चाब्रवीद्भूपं सौभद्रेयं परीक्षितम् ।। २२ ।।\nदृष्ट्वा सर्पं पितुः स्कन्धे त्वया विनिहितं मृतम् ।।\nशमीकस्य सुतः शृंगी शशाप त्वां रुषान्वितः ।। २३ ।।\nएतद्दिनात्सप्तमेऽह्नि तक्षकेण महाहिना ।।\nदष्टो विषाग्निना दग्धो भूयादाश्वभिमन्युजः ।। २४ ।।\nएवं शशाप त्वां राजञ्छृंगी तस्य मुनेः सुतः ।।\nएतद्वक्तुं पिता तस्य प्राहिणोन्मां त्वदंतिकम् ।। २५ ।।\nइतीरयित्वा तं भूपमाशु गौरमुखो ययौ ।।\nगते गौरमुखे पश्चाद्राजा शोकपरायणः ।। २६ ।।\nअभ्रंलिहमथोत्तुंगमेकस्तंभं सुविस्तृतम् ।।\nमध्येगंगं व्यतनुत मंडपं नृपपुंगवः ।। २७ ।।\nमहागारुडमंत्रज्ञैरौषधज्ञैश्चिकित्सकैः ।।\nतक्षकस्य विषं हंतुं यत्नं कुर्वन्समाहितः ।। २८ ।।\nअनेकदेवब्रह्मर्षिराजर्षिप्रवरान्वितः ।।\nआस्ते तस्मिन्नृपस्तुंगे मंडपे विष्णुभक्तिमान् ।। २९ ।।\nतस्मिन्नवसरे विप्रः काश्यपो मांत्रिकोत्तमः ।।\nराजानं रक्षितुं प्रायात्तक्षकस्य महाविषात् ।। 3.1.41.३० ।।\nसप्तमेऽहनि विप्रेंद्रो दरिद्रो धनकामुकः ।।\nअत्रांतरे तक्षकोऽपि विप्ररूपी समाययौ ।। ३१ ।।\nमध्येमार्गं विलोक्याथ कश्यपं प्रत्यभाषत ।।\nब्राह्मण त्वं कुत्र यासि वद मेऽद्य महामुने ।। ३२ ।।\nइति पृष्टस्तदावादीत्काश्यपस्तक्षकं द्विजाः ।।\nपरीक्षितं महाराजं तक्षकोऽद्य विषाग्निना ।। ३३ ।।\nदक्ष्यते तं शमयितुं तत्समीपमुपैम्यहम् ।।\nइत्युक्तवंतं तं विप्रं तक्षकः पुनरब्रवीत् ।। ३४ ।।\nतक्षकोहं द्विजश्रेष्ठ मया दष्टश्चिकित्सितुम् ।।\nन शक्यो ऽब्दशतेनापि महामंत्रायुतैरपि ।। ३५ ।।\nचिकित्सितुं चेन्मद्दष्टं शक्तिरस्ति तवाधुना ।।\nअनेकयोजनोच्छ्रायमिमं वटतरुं त्वहम् ।। ३६ ।।\nदशाम्युज्जीवयैनं त्वं समर्थोऽस्ति ततो भवान् ।।\nइतीरयित्वा तं वृक्षमदशत्तक्षकस्तदा ।। ३७ ।।\nअभवद्भस्मसात्सोऽपि वृक्षोऽत्यंतं समूर्च्छितः ।।\nपूर्वमेव नरः कश्चित्तं वृक्षमधिरूढवान् ।। ३८ ।।\nतक्षकस्य विषोल्काभिः सोऽपि दग्धोऽभवत्तदा ।।\nतं नरं न विजिज्ञाते तौ च काश्यपतक्षकौ ।। ।। ३९ ।।\nकाश्यपः प्रतिजज्ञेऽथ तक्षकस्यापि शृण्वतः ।।\nतन्मंत्रशक्तिं पश्यंतु सर्वे विप्रा हि नोऽधुना ।। 3.1.41.४० ।।\nइतीरयित्वा तं वृक्षं भस्मीभूतं विषाग्निना ।।\nअजीवयन्मन्त्रशक्त्या काश्यपो मांत्रिकोत्तमः ।। ४१ ।।\nनरोऽपि तेन वृक्षेण साकमुज्जीवितोऽभवत् ।।\nअथाब्रवीत्तक्षकस्तं काश्यपं मंत्रकोविदम् ।। ४२ ।।\nयथा न मुनिवाङ्मिथ्या भवेदेवं कुरु द्विज ।।\nयत्ते राजा धनं दद्यात्ततोपि द्विगुणं धनम् ।। ।। ४३ ।।\nददाम्यहं निवर्तस्व शीघ्रमेव द्विजोत्तम ।।\nइत्युक्त्वानर्घ्यरत्नानि तस्मै दत्त्वा स तक्षकः ।। ४४ ।।\nन्यवर्तयत्काश्यपं तं ब्राह्मणं मंत्रको विदम् ।।\nअल्पायुषं नृपं मत्वा ज्ञानदृष्ट्या स काश्यपः ।। ४५ ।।\nस्वाश्रमं प्रययौ तूष्णीं लब्धरत्नश्च तक्षकात् ।।\nसोऽब्रवीत्तक्षकः सर्वान्सर्पानाहूय तत्क्षणे ।। ४६ ।।\nयूयं तं नृपतिं प्राप्य मुनीनां वेषधारिणः ।।\nउपहारफलान्याशु प्रयच्छत परीक्षिते ।। ४७ ।।\nतथेत्युक्त्वा सर्वसर्पा ददू राज्ञे फलान्यमी ।।\nतक्षकोपि तदा तत्र कस्मिंश्चिद्बदरीफले ।। ४८ ।।\nकृमिवेषधरो भूत्वा व्यतिष्ठद्दंशितुं नृपम् ।।\nअथ राजा प्रदत्तानि सर्पैर्ब्राह्मणरूपकैः ।। ४९ ।।\nपरीक्षिन्मंत्रवृद्धेभ्यो दत्त्वा सर्वफलान्यपि ।।\nकौतूहलेन जग्राह स्थूलमेकं फलं करे ।। 3.1.41.५० ।।\nअस्मिन्नवसरे सूर्योऽप्यस्ताचलमगाहत ।।\nमिथ्या ऋषिवचो मा भूदिति तत्रत्यमानवाः ।। ५१ ।।\nअन्योयमवदन्त्सर्वे ब्राह्मणाश्च नृपास्तथा ।।\nएवं वदत्सु सर्वेषु फले तस्मिन्नदृश्यत ।। ५२ ।।\nफले रक्तकृमिः सर्वे राज्ञा चापि परीक्षिता ।।\nअयं किं मां दशेदद्य कृमिरित्युक्तवा न्नृपः ।। ५३ ।।\nनिदधे तत्फलं कर्णे सकृमि द्विजसत्तमाः ।।\nतक्षकोऽस्मिन्स्थितः पूर्वं कृमिरूपी फले तदा ।। ५४ ।।\nनिर्गत्य तत्फलादाशु नृपदे हमवेष्टयत् ।।\nतक्षकावेष्टिते भूपे पार्श्वस्था दुद्रुवुर्भयात् ।। ५५ ।।\nअनंतरं नृपो विप्रास्तक्षकस्य विषाग्निना ।।\nदग्धोऽभूद्भस्मसादाशु सप्रासादो बलीयसा ।। ५६ ।।\nकृत्वोर्ध्वदैहिकं तस्य नृपस्य सपुरोहिताः ।।\nमंत्रिणस्तत्सुतं राज्ये जनमेजयनामकम् ।। ५७ ।।\nराजानमभ्यषिंचन्वै गजद्रक्ष णवांछया ।।\nतक्षकाद्रक्षितुं भूपमायातः काश्यपाभिधः ।। ५८ ।।\nयो ब्राह्मणो मुनिश्रेष्ठाः स सर्वैर्निंदितो जनैः ।।\nबभ्राम सकलान्देशाञ्छिष्टैः सर्वैश्च दूषितः ।। ५९ ।।\nअवस्थानं न लेभेऽसौ ग्रामे वाप्याश्रमेऽपि वा ।।\nयान्यान्देशानसौ यातस्तत्रतत्रमहाजनैः ।। 3.1.41.६० ।।\nतत्तद्देशान्निरस्तः स शाकल्यं शरणं ययौ ।।\nप्रणम्य शाकल्यमुनिं काश्यपो निन्दितो जनैः ।।\nइदं विज्ञापयामास शाकल्याय महात्मने ।। ६१ ।।\n।। काश्यप उवाच ।। ।।\nभगवन्सर्वधर्मज्ञ शाकल्य हरिवल्लभ ।। ६२ ।।\nमुनयो ब्राह्मणाश्चान्ये मां निंदंति सुहृज्जनाः ।।\nनास्याहं कारणं जाने किं मां निंदंति मानवाः ।। ६३ ।।\nब्रह्महत्या सुरापानं गुरुस्त्रीगमनं तथा ।।\nस्तेयं संसर्गदोषो वा मया नाचरितः क्वचित् ।। ६४ ।।\nअन्यान्यपि हि पापानि न कृतानि मया मुने ।।\nतथापि निंदंति जना वृथा मां बांधवादयः ।। ६५ ।।\nजानासि चेत्त्वं शाकल्य मया दोषं कृतं वद ।।\nउक्तोऽथ काश्यपेनैवं शाकल्याख्यो महामुनिः ।।\nक्षणं ध्यात्वा बभाषे तं काश्यपं द्विजसत्तमाः ।। ६६ ।।\n।। शाकल्य उवाच ।। ।।\nपरीक्षितं महाराजं तक्षकाद्रक्षितुं भवान् ।। ६७ ।।\nअयासीदर्धमार्गे तु तक्षकेण निवारितः ।।\nचिकित्सितुं समर्थोऽपि विषरोगादिपीडितम् ।। ६८ ।।\nयो न रक्षति लोभेन तमाहुर्ब्रह्मघातकम् ।।\nक्रोधात्कामाद्भयाल्लोभान्मात्सर्यान्मोहतोऽपि वा ।। ६९ ।।\nयो न रक्षति विप्रेंद्र विषरोगातुरं नरम् ।।\nब्रह्महा स सुरापी च स्तेयी च गुरुतल्पगः ।। 3.1.41.७० ।।\nसंसर्गदोषदुष्टश्च नापि तस्य हि निष्कृतिः ।।\nकन्याविक्रयिणश्चापि हयविक्रयिणस्तथा ।। ७१ ।।\nकृतघ्न स्यापि शास्त्रेषु प्रायश्चित्तं हि विद्यते ।।\nविषरोगातुरं यस्तु समर्थोपि न रक्षति ।। ७२ ।।\nन तस्य निष्कृतिः प्रोक्ता प्रायश्चित्तायुतैरपि ।।\nन तेन सह पंक्तौ च भुंजीत सुकृती जनः ।। ७३ ।।\nन तेन सह भाषेत न पश्येत्तं नरं क्वचित् ।।\nतत्संभाषणमात्रेण महापातकभाग्भवेत् ।। ७४ ।।\nपरीक्षित्स महाराजः पुण्यश्लोकश्च धार्मिकः ।।\nविष्णुभक्तो महायोगी चातुर्वर्ण्यस्य रक्षिता ।। ७५ ।।\nव्यासपुत्राद्धरिकथां श्रुतवान्भक्तिपूर्वकम् ।।\nअरक्षित्वा नृपं तं त्वं वचसा तक्षकस्य यत् ।। ७६ ।।\nनिवृत्तस्तेन विप्रेंद्रैर्बांधवैरपि दूष्यसे ।।\nस परीक्षिन्महाराजो यद्यपि क्ष णजीवितः ।। ७७ ।।\nतथापि यावन्मरणं बुधैः कार्यं चिकित्सनम् ।।\nयावत्कण्ठगताः प्राणा मुमूर्षोर्मानवस्य हि ।। ७८ ।।\nतावच्चिकित्सा कर्तव्या कालस्य कुटिला गतिः ।।\nइति प्राहुः पुरा श्लोकं भिषग्वैद्याब्धिपारगाः ।। ७९ ।।\nअतश्चिकित्साशक्तोऽपि यस्मादकृतभेषजः ।।\nअर्धमार्गे निवृत्तस्त्वं तेन तं हतवानसि ।।\nशाकल्येनैवमुदितः काश्यपः प्रत्यभाषत ।। 3.1.41.८० ।।\n।। काश्यप उवाच ।। ।।\nममैतद्दोषशांत्यर्थमुपायं वद सुव्रत ।। ८१ ।।\nयेन मां प्रतिगृह्णीयुर्बांधवाः ससुहृज्जनाः ।। ८२ ।।\nकृपां मयि कुरुष्व त्वं शाकल्य हरिवल्लभ ।।\nकाश्यपेनैवमुक्तस्तु शाकल्योपि मुनीश्वरः ।।\nक्षणं ध्यात्वा जगादैवं काश्यपं कृपया तदा ।। ८३ ।।\n।। शाकल्य उवाच ।। ।।\nअस्य पापस्य शात्यर्थमुपायं प्रवदामि ते ।। ८४ ।।\nतत्कर्त्तव्यं त्वया शीघ्रं विलंबं मा कृथा द्विज ।।\nदक्षिणांबुनिधौ सेतौ गंधमादनपर्वते ।। ८५ ।।\nअस्ति तीर्थद्वयं विप्रा गायत्री च सरस्वती ।।\nतत्र त्वं स्नानमात्रेण शुद्धो भूयाश्च तत्क्षणे ।। ८६ ।।\nगायत्र्या च सरस्वत्या जलवात स्पृशो नरः ।।\nविधूय सर्वपापानि स्वर्गं यास्यंति निर्मलाः ।। ८७ ।।\nतद्याहि शीघ्र विप्र त्वं गायत्रीं च सरस्वतीम् ।।\nइत्युक्तः काश्यपस्तेन शाकल्येन द्विजोत्तमाः ।। ८८ ।।\nनत्वा मुनिं च शाकल्यं तमापृच्छ्य मुनीश्वरम् ।।\nतेन चैवाभ्यनुज्ञातः प्रययौ गन्धमादनम् ।। ८९ ।।\nतत्र गत्वा च गायत्रीसरस्वत्यौ च काश्यपः ।।\nनत्वा तीर्थद्वयं भक्त्या दण्डपाणिं च भैरवम् ।। 3.1.41.९० ।।\nसंकल्पपूर्वं तत्तीर्थे सस्नौ नियमसंयुतः ।।\nतीर्थद्वये स्नानमात्रान्मुक्तपापोऽथ काश्यपः ।। ९१ ।।\nतीर्थद्वयस्य तीरेऽसौ किंचित्कालं तु तस्थिवान् ।।\nतस्मिन्काले च गायत्रीसरस्वत्यौ मुनीश्वराः ।। ।। ९२ ।।\nप्रादुर्बभूवतुर्मूर्ते सर्वाभरणभूषिते ।।\nदेव्यौ ते स नमस्कृत्य काश्यपो भक्तिपूर्वकम् ।। ९३ ।।\nके युवां रूपसंपन्ने सर्वालंकारसंयुते ।।\nइति पप्रच्छ दृष्ट्वा ते काश्यपो हृष्टमानसः ।।\nतेन पृष्टे च गायत्रीसरस्वत्यौ तमूचतुः ।। ९४ ।।\n।। गायत्रीसरस्वत्यावूचतुः ।। ।।\nकाश्यपावां हि गायत्रीसरस्वत्यौ विधिप्रिये ।। ९५ ।।\nएतत्तीर्थस्वरूपेण नित्यं वर्तावहे त्वतः ।।\nअत्र तीर्थद्वये स्नानादावां तुष्टे तवाधुना ।। ९६ ।।\nवरं मत्तो वृणीष्व त्वं यदिष्टं काश्यप द्विज ।।\nस्नांति तीर्थद्वये येऽत्र दास्यावस्तदभीप्सितम् ।। ९७ ।।\nश्रुत्वा वचस्तद्गायत्रीसरस्वत्योः स काश्यपः ।।\nतुष्टाव वाग्भिरग्र्याभिस्ते देव्यौ वेधसः प्रिये ।। ९८ ।।\n।। काश्यप उवाच ।। ।।\nचतुराननगेहिन्यौ जगद्धात्र्यौ नमाम्यहम् ।।\nविद्यास्वरूपे गायत्री सरस्वत्यौ शुभे उभे ।। ९९ ।।\nसृष्टिस्थित्यंतकारिण्यौ जगतो वेदमातरौ ।।\nहव्यकव्यस्वरूपे च चंद्रादित्यविलोचने ।। 3.1.41.१०० ।।\nसर्वदेवाधिपे वाणी गायत्र्यौ सततं भजे ।।\nगिरिजा कमला चापि युवामेव जगद्धिते ।। १ ।।\nयुष्मद्दर्शनमात्रेण जगत्सृष्ट्यादिकल्पनम् ।।\nयुष्मन्निमेषात्सततं जगतां प्रलयो भवेत् ।। २ ।।\nउन्मेषात्सृष्टिरभवद्भोगायत्रि सरस्वति ।।\nयुवयोर्दर्शनादद्य कृतार्थोऽभवमाशु वै ।। ३ ।।\nमामद्य पातकान्मुक्तं स्नानात्तीर्थ द्वयेऽत्र तु ।।\nस्वीकुर्वंतु मुनिश्रेष्ठा ब्राह्मणा बांधवास्तथा ।। ४ ।।\nइतः परं पापकृत्ये मा मे बुद्धिः प्रवर्तताम् ।।\nधर्मे प्रवर्ततां नित्यमयमेव वरो मम ।। ५ ।।\nदीयतां भो महादेव्यौ नान्यमिच्छाम्यहं वरम् ।।\nइति ते प्रार्थिते तेन काश्यपेन द्विजोत्तमाः ।। ६ ।।\nसरस्वती च गायत्री द्वे देव्यौ ब्रह्मणः प्रिये ।।\nकाश्यपं प्रोचतुः प्रीते जनन्यौ जगतां सदा ।। ७ ।।\nकाश्यपैतद्वरं सर्वं प्रार्थितं यत्त्वयाऽधुना ।।\nअनुग्रहादावयोस्तदचिरेण तवास्तु हि ।। ८ ।।\nइत्युक्त्वा तं तु गायत्रीसरस्वत्यौ क्षणेन वै ।।\nतिरोधानं गते विप्रास्तस्मिंस्तीर्थद्वये तदा ।। ९ ।।\nकाश्यपोऽपि कृतार्थः सन्स्व देशं प्रति निर्ययौ ।।\nबांधवा ब्राह्मणाः सर्वे काश्यपं गतकिल्बिषम् ।। 3.1.41.११० ।।\nप्रत्यगृह्णंश्च गायत्रीसरस्वत्योर्निमज्जनात् ।।\nएवं वः कथितं विप्रा काश्यपस्य विमोक्षणम्।। ११ ।।\nपातकेभ्यो हि गायत्रीसरस्त्योर्निमजनात् ।।\nपठते त्विममध्यायं शृणुते वा समाहितः ।। १२ ।।\nयो गायत्र्यां सरस्वत्यां स स्नातफलमश्नुते ।। ११३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये गायत्रीसरस्वतीतीर्थप्रशंसायां काश्यपपापशांतिवर्णनंनामैकचत्वारिंशोऽध्यायः ।। ४१ ।।"
  }
]
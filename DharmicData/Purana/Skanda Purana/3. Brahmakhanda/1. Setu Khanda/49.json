[
  {
    "text": "।। श्रीसूत उवाच ।। ।।\nअथातः संप्रवक्ष्यामि रामनाथस्य शूलिनः ।।\nस्तोत्राध्यायं महापुण्यं शृणुत श्रद्धया द्विजाः ।। ।। १ ।।\nरामः प्रतिष्ठिते लिंगे तुष्टाव परमेश्वरम् ।।\nलक्ष्मणो जानकी सीता सुग्रीवाद्याः कपीश्वराः ।। २ ।।\nब्रह्मप्रभृतयो देवाः कुम्भजाद्या महर्षयः ।।\nअस्तुवन्भक्तिसंयुक्ताः प्रत्येकं राघवेश्वरम् ।। ३ ।।\nतद्वक्ष्याम्यानुपूर्व्येण शृणुतादरपूर्वकम् ।।\nएतच्छ्रवणमात्रेण मुक्तः स्या न्मानवो द्विजाः ।। ४ ।।\n।। श्रीराम उवाच ।। ।।\nनमो महात्मने तुभ्यं महामायाय शूलिने ।।\nस्वपदांबुजभक्तार्तिहारिणे सर्प हारिणे ।। ५ ।।\nनमो देवाधिदेवाय रामनाथाय साक्षिणे ।।\nनमो वेदांतवेद्याय योगिनां तत्त्वदायिने ।। ६ ।।\nसर्वदानंदपूर्णाय विश्वनाथाय शंभवे ।।\nनमो भक्तभयच्छेदहेतुपादाब्जरेणवे ।। ७ ।।\nनमस्तेऽखिलनाथाय नमः साक्षात्परात्मने ।।\nनमस्तेऽद्भुतवीर्याय महापातकनाशिने ।। ।। ८ ।।\nकालकालाय कालाय कालातीताय ते नमः ।।\nनमोऽविद्यानिहंत्रे ते नमः पापहराय च ।। ९ ।।\nनमः संसारतप्तानां तापनाशैकहेतवे ।।\nनमो मद्ब्रह्महत्याविनाशिने च विषाशिने ।। 3.1.49.१० ।।\nनमस्ते पार्वतीनाथ कैलासनिलयाव्यय ।।\nगंगाधर विरूपाक्ष मां रक्ष सकलापदः ।। ११ ।।\nतुभ्यं पिनाकहस्ताय नमो मदनहारिणे ।।\nभूयोभूयो नमस्तुभ्यं सर्वावस्थासु सर्वदा ।। १२ ।।\n।। लक्ष्मण उवाच ।। ।।\nनमस्ते रामनाथाय त्रिपुरघ्नाय शंभवे ।।\nपार्वतीजीवितेशाय गणेशस्कन्दसूनवे ।। १३ ।।\nनमस्ते सूर्यचद्राग्निलोचनाय कपर्दिने ।।\nनमः शिवाय सोमाय मार्कंडेय भयच्छिदे ।। १४ ।।\nनमः सर्वप्रपंचस्य सृष्टिस्थित्यंतहेतवे ।।\nनम उग्राय भीमाय महादेवाय साक्षिणे ।। १५ ।।\nसर्वज्ञाय वरेण्याय वरदाय वराय ते ।।\nश्रीकण्ठाय नमस्तुभ्यं पंचपातकभेदिने ।। १६ ।।\nनमस्तेऽस्तु परानंदसत्यविज्ञानरूपिणे ।।\nनमस्ते भवरोगघ्न स्नायूनां पतये नमः ।। ।। १७ ।।\nपतये तस्कराणां ते वनानां पतये नमः ।।\nगणानां पतये तुभ्यं विश्वरूपायसाक्षिणे ।।१८ ।।\nकर्मणा प्रेरितः शम्भो जनिष्ये यत्रयत्र   तु ।।\nतत्रतत्र पदद्वंद्वे भवतो भक्तिरस्तु मे ।। १९ ।।\nअसन्मार्गे रतिर्मा भूद्भवतः कृपया मम ।।\nवैदिकाचारमार्गे च रतिः स्याद्भवते नमः ।। 3.1.49.२० ।। ।।\n।। सीतोवाच ।। ।।\nपरमकारण शंकर धूर्जटे गिरिसुतास्तनकुंकुमशोभित ।।\nमम पतौ परिदेहि मतिं सदा न विषमां परपूरुषगोचराम् ।। ।। २१ ।।\nगंगाधर विरूपाक्ष नीललोहित शंकर ।।\nरामनाथ नमस्तुभ्यं रक्ष मा करुणाकर ।। २२ ।।\nनमस्ते देवदेवेश नमस्ते करुणालय ।।।\nनमस्ते भवभीतानां भवभीतिविमर्दन ।। २३ ।।\nनाथ त्वदीयचरणांबुजचिंतनेन निर्द्धूय भास्करसुताद्भयमाशु शम्भो ।।\nनित्यत्वमाशु गतवान्स मृकंडुपुत्रः किं वा न सिध्यति तवाश्रयणात्परेश ।। २४ ।।\nपरेशपरमानंद शरणागतपालक ।।\nपातिव्रत्यं मम सदा देहि तुभ्यं नमोनमः ।। ।। २५ ।।\n।। हनूमानुवाच ।। ।।\nदेवदेव जगन्नाथ रामनाथ कृपानिधे ।।\nत्वत्पादांभोरुहगता निश्चला भक्तिरस्तु मे ।। २६ ।।\nयं विना न जगत्सत्ता तद्भानमपि नो भवेत्।।\nनमः सद्भानरूपाय रामनाथाय शंभवे ।। २७ ।।\nअंगद उवाच ।। ।।\nयस्य भासा जगद्भानं यत्प्रकाशं विना जगत् ।।\nन भासते नमस्तस्मै रामनाथाय शंभवे ।। २८ ।।\n।। जांबुवानुवाच ।। ।।\nसर्वानंदो यदानंदो भासते परमार्थतः ।।\nनमो रामेश्वरायास्मै परमानंदरूपिणे ।। २९ ।।\n।। नील उवाच ।। ।।\nयद्देशकालदिग्भेदैरभिन्नं सर्वदा द्वयम् ।।\nतस्मै रामेश्वरायास्मै नमोऽभिन्नस्व रूपिणे ।। 3.1.49.३० ।।\n।। नल उवाच ।। ।।\nब्रह्मविष्णुमहेशाना यदविद्याविजृंभिताः ।।\nनमोऽविद्याविहीनाय तस्मै रामेश्वराय ते ।। ३१ ।।\n।। कुमुद उवाच ।। ।।\nयस्त्वरूपापरिज्ञानात्प्रधानं कारणत्वतः ।।\nकल्पितं कारणायास्मै रामनाथाय शंभवे ।। ३२ ।।\n।। पनस उवाच ।। ।।\nजाग्रत्स्वप्नसुषुप्त्यादियदविद्याविजृंभितम् ।।\nजाग्रदादिविहीनाय नमोऽस्मै ज्ञानरूपिणे ।। ३३ ।।\n।। गज उवाच ।। ।।\nयत्स्वरूपापरिज्ञानात्कार्याणां परमा णवः ।।\nकल्पिताः कारणत्वेन तार्किकापसदैर्वृथा ।। ३४ ।।\nतमहं परमानंदं रामनाथं महेश्वरम् ।।\nआत्मरूपतया नित्यमुपासे सर्वसाक्षिणम् ।। ।। ३५ ।।\n।। गवाक्ष उवाच ।। ।।\nअज्ञानपाशबद्धानां पशूनां पाशमोचकम् ।।\nरामेश्वरं शिवं शांतमुपैमि शरणं सदा ।। ३६ ।। ।।\n।। गवय उवाच ।। ।।\nसाध्वस्तजगदाधारं चंद्रचूडमुमापतिम् ।।\nरामनाथं शिवं वन्दे संसारामयभेषजम् ।। ३७ ।। ।।\nशरभ उवाच ।। ।।\nअंतःकरणमात्मेति यदज्ञानाद्विमोहितैः ।।\nभण्यते रामनाथं तमात्मानं प्रणमाम्यहम् ।। ३८ ।।\n।। गन्धमादन उवाच ।। ।।\nरामनाथमुमानाथं गणनाथं च त्र्यंबकम् ।।\nसर्वपातकशुद्ध्यर्थमुपासे जगदीश्वरम् ।।३९ ।।\n।। सुग्रीव उवाच ।। ।।\nसंसारांभोधि मध्ये मां जन्ममृत्युजले भये ।।\nपुत्रदारधनक्षेत्रवीचिमालासमाकुले ।। 3.1.49.४० ।।\nमज्जद्ब्रह्मांडखंडे च पतितं नाप्तपारकम् ।।\nक्रोशंतमवशं दीनं विषयव्या लकातरम् ।। ४१ ।।\nव्याधिनक्रसमुद्विग्नं तापत्रयझषार्तिदम् ।।\nमां रक्ष गिरिजानाथ रामनाथ नमोऽस्तु ते ।। ४२ ।।\n।। विभीषण उवाच ।। ।।\nसंसारवनमध्ये मां विनष्टनिजमार्गके ।।\nव्याधिचौरे क्रोधसिंहे जन्मव्याघ्रे लयोरगे ।। ४३ ।।\nबाल्ययौवनवार्धक्यमहाभीमांधकूपके ।।\nक्रोधेर्ष्या लोभवह्नौ च विषयक्रूरपर्वते ।। ४४ ।।\nत्रासभूकंटकाढ्ये च सीदंतमधुनांधकम् ।।\nशोभनां पदवीं शंभो नय रामेश्वराधुना ।। ४५ ।।\n।। सर्वे वानरा ऊचुः ।। ।।\nनिंद्यानिंद्येषु सर्वत्र जनित्वा योनिषु प्रभो ।।\nकुंभीपाकादिनरके पतित्वा च पुनस्तथा ।। ४६ ।।\nजनित्वा च पुनर्योनौ कर्मशेषेण कुत्सिते ।।\nसंसारे पतितानस्मान्रामनाथ दयानिधे ।। ४७ ।।\nअनाथान्विवशान्दीनान्क्रोशतः पाहि शंकर ।।\nनमस्तेस्तु दयासिंधो रामनाथ महेश्वर ।। ४८ ।।\n।। ब्रह्मोवाच ।। ।।\nनमस्ते लोकनाथाय रामनाथाय शंभवे ।।\nप्रसीद मम सर्वेश मदविद्यां विनाशय ।। ४९ ।। ।।\n।। इंद्र उवाच ।। ।।\nयस्य शक्तिरुमा देवी जगन्माता त्रयीमयी ।।\nतमहं शंकरं वंदे रामनाथमुमापतिम् ।। 3.1.49.५० ।।\n।। यम उवाच ।। ।।\nपुत्रौ गणेश्वरस्कंदौ वृषो यस्य च वाहनम् ।।\nतं वै रामेश्वरं सेवे सर्वाज्ञाननिवृत्तये ।। ५१ ।।\n।। वरुण उवाच ।। ।।\nयस्य पूजाप्रभावेन जित मृत्युर्मृकंडुजः।।\nमृत्युंजयमुपासेऽहं रामनाथं हृदा तु तम् ।। ५२ ।।\n।। कुबेर उवाच ।। ।।\nईश्वराय लसत्कर्णकुंडलाभरणाय ते ।।\nलाक्षारुणशरीराय नमो रामेश्वराय वै ।। ५३ ।।\n।। आदित्य उवाच ।। ।।\nनमस्तेऽस्तु महादेव रामनाथ त्रियंबक ।।\nदक्षाध्वरविनाशाय नमस्ते पाहि मां शिव ।। ५४ ।।\n।। सोम उवाच ।। ।।\nनमस्ते भस्मदिग्धाय शूलिने सर्पमालिने ।।\nरामनाथ दयांभोधे स्मशाननिलयाय ते ।।   ५५ ।।\n।। अग्निरुवाच ।। ।।\nइन्द्राद्यखिलदिक्पालसंसेवितपदांबुज ।।\nरामनाथाय शुद्धाय नमो दिग्वाससे सदा ।। ५६ ।।\n।। वायुरुवाच ।। ।।\nहराय हरिरूपाय व्याघ्रचर्मांबराय च ।।\nरामनाथ नमस्तुभ्यं ममाभीष्टप्रदो भव ।। ५७ ।।\n।। बृहस्पतिरुवाच ।। ।।\nअहंतासाक्षिणे नित्यं प्रत्यगद्वयवस्तुने ।।\nरामनाथ ममाज्ञानमाशु नाशय ते नमः ।। ५८ ।। ।।\n।। शुक्र उवाच ।। ।।\nवंचकानामलभ्याय महामंत्रार्थरूपिणे ।।\nनमो द्वैतविहीनाय रामनाथाय शंभवे ।। ५९ ।।\n।। अश्विनावूचतुः ।। ।।\nआत्मरूपतया नित्यं योगिनां भासते हृदि ।।\nअनन्य भानवेद्याय नमस्ते राघवेश्वर ।। 3.1.49.६० ।।\n।। अगस्त्य उवाच ।। ।।\nआदिदेव महादेव विश्वेश्वर शिवाव्यय ।।\nरामनाथांबिकानाथ प्रसीद वृष भध्वज ।। ६१ ।।\nअपराधसहस्रं मे क्षमस्व विधुशेखर ।।\nममाहमिति पुत्रादावहंतां मम मोचय ।। ६२ ।।\n।। सुतीक्ष्ण उवाच ।। ।।\nक्षेत्राणि रत्नानि धनानि दारा मित्राणि वस्त्राणि गवाश्वपुत्राः ।।\nनैवोपकाराय हि रामनाथ मह्यं प्रयच्छ त्वमतो विरक्तिम् ।। ६३ ।।\n।। विश्वामित्र उवाच ।। ।।\nश्रुतानि शास्त्राण्यपि निष्फलानि त्रय्यप्यधीता विफलैव नूनम् ।।\nत्वयीश्वरे चेन्न भवेद्धि भक्तिः श्रीरामनाथे शिव मानुषस्य ।।६४।। ।।\n।। गालव उवाच ।। ।।\nदानानि यज्ञा नियमास्तपांसि गंगादितीर्थेषु निमज्जनानि ।।\nरामेश्वरं त्वां न नमंति ये तु व्यर्थानि तेषामिति निश्चयोऽत्र ।। ६५ ।।\n।। वसिष्ठ उवाच ।। ।।\nकृत्वापि पापान्यखिलानि लोकस्त्वामेत्य रामेश्वर भक्तियुक्तः ।।\nनमेत चेत्तानि लयं व्रजेयुर्यथांधकारो रवितेजसाऽद्धा ।। ६६ ।।\n।। अत्रिरुवाच ।। ।।\nदृष्ट्वा तु रामेश्वरमेकदापि स्पृष्ट्वा नमस्कृत्य भवंतमीशम् ।।\nपुनर्न गर्भं स नरः प्रयायात्किं त्वद्वयं ते लभतं स्वरूपम् ।। ६७ ।।\nअंगिरा उवाच ।।\nयो रामनाथं मनुजो भवंतमुपेत्य बंधून्प्रणमन्स्मरेत ।।\nसंतारयेत्तानपि सर्वपापात्किम द्भुतं तस्य कृतार्थतायाम्।। ६८ ।।\n।। गौतम उवाच ।। ।।\nश्रीरामनाथेश्वर गूढमेत्तद्रहस्यभूतं परमं विशोकम् ।।\nत्वत्पादमूलं भजतां नृणां ये सेवां प्रकुर्वंति हि तेऽपि धन्याः ।। ६९ ।।\n।। शतानंद उवाच ।। ।।\nवेदांतविज्ञानरहस्यविद्भिर्विज्ञेयमेतद्धि मुमुक्षुभिस्तु ।।\nशास्त्राणि सर्वाणि विहाय देव त्वत्सेवनं यद्रघुवीरनाथ ।। 3.1.49.७० ।।\n।। भृगुरुवाच ।। ।।\nरामनाथ तव पादपंकजं द्वंद्वचिंतनविधूतकल्मषः ।।\nनिर्भयं व्रजति सत्सुखाद्वयं<sup class=\"reference\" id=\"cite_ref-1\"><a href=\"#cite_note-1\">[१]</a></sup> सुप्रभं त्वथ अमोघचिद्धनम् ।। ७१ ।।\n।। कुत्स उवाच ।। ।।\nरामनाथ तव पादसेवनं भोगमोक्षवरदं नृणां सदा ।।\nरौरवादिनरकप्रणाशनं कः पुमान्न भजते रसग्रहः ।। ७२ ।।\n।। काश्यप उवाच ।। ।।\nरामनाथ तव पादसेविनां किं व्रतैरुत तपोभिरध्वरैः ।।\nवेदशास्त्र जपचिन्तया च किं स्वर्गसिन्धुपयसापि किं फलम् ।। ७३ ।।\nश्रीरामनाथ त्वमागत्य शीघ्रं ममोत्क्रांतिकाले भवान्या च साकम् ।।\nमां प्रापय स्वात्मपादारविन्दं विशोकं विमोहं सुखं चित्स्वरूपम् ।। ७४ ।।\n।। गन्धर्वा ऊचुः ।। ।।\nरामनाथ त्वमस्माकं भजतां भवसागरे ।।\nअपारे दुःखकल्लोले न त्वत्तोन्या गतिर्हि नः ।। ७५ ।।\n।। किन्नरा ऊचुः ।। ।।\nरामनाथ भवारण्ये व्याधिव्याघ्रभयानके ।।\nत्वामंतरेण नास्माकं पदवीदर्शको भवेत् ।। ७६ ।।\n।। यक्षा ऊचुः ।। ।।\nरामनाथेंद्रियारातिबाधा नो दुःसहा सदा ।।\nतान्विजेतुं सहायस्त्वमस्माकं भव धूर्जटे ।। ७७ ।।\n।। नागा ऊचुः ।। ।।\nअचिन्त्यमहिमानं त्वा रामनाथ वयं कथम्।।\nस्तोतुमल्पधियः शक्ता भविष्यामोंऽबिकापते ।। ।। ७८ ।।\n।। किंपुरुषा ऊचुः ।। ।।\nनानायोनौ च जननं मरणं चाप्यनेकशः ।।\nविनाशय तथाऽज्ञानं रामनाथ नमोऽस्तु ते ।। ७९ ।।\n।। विद्याधरा ऊचुः ।। ।।\nअंबिकापतये तुभ्यमसंगाय महात्मने।।\nनमस्ते रामनाथाय प्रसीद वृषभध्वज ।। 3.1.49.८० ।।\n।। वसव ऊचुः ।। ।।\nरामनाथगणेशाय गणवृंदार्चितांघ्रये ।।\nगंगाधराय गुह्याय नमस्ते पाहि नः सदा ।। ८१ ।।\n।। विश्वेदेवा ऊचुः ।। ।।\nज्ञप्तिमात्रैकनिष्ठानां मुक्तिदाय सुयोगिनाम् ।।\nरामनाथाय सांबाय नमोऽस्मान्रक्ष शंकर ।। ८२ ।।\n।। मरुत ऊचुः ।। ।।\nपरतत्त्वाय तत्त्वानां तत्त्वभूताय वस्तुतः ।।\nनमस्ते रामनाथाय स्वयंभानाय शंभवे ।। ८३ ।।\n।। साध्या ऊचुः ।। ।।\nस्वातिरिक्तविहीनाय जगत्सत्ताप्रदायिने ।।\nरामेश्वराय देवाय नमोऽविद्या विभेदिने ।। ८४ ।।\n।। सर्वे देवा ऊचुः ।। ।।\nसच्चिदानंदसंपूर्णं द्वैतवस्तुविवर्जितम् ।।\nब्रह्मात्मानं स्वयंभानमादिमध्यांतवर्जितम् ।। ८५ ।।\nअविक्रियमसंगं च परिशुद्धं सनातनम् ।।\nआकाशादिप्रपंचानां साक्षिभूतं परामृतम्।।८६।।\nप्रमातीतं प्रमाणानामपि बोधप्रदायिनम्।।\nआविर्भावतिरोभाव संकोचरहितं सदा ।। ८७ ।।\nस्वस्मिन्नध्यस्तरूपस्य प्रपंचस्यास्य साक्षिणम् ।।\nनिर्लेपं परमानंदं निरस्तसकलक्रियम्।। ८८ ।।\nभूमानंदं महात्मानं चिद्रूपं भोगवर्जितम् ।।\nरामनाथं वयं सर्वे स्वपातकविशुद्धये ।। ८९ ।।\nचिन्तयामः सदा चित्ते स्वात्मानंदबुभुत्सवः ।।\nरक्षास्मान्करुणासिन्धो राम नाथ नमोऽस्तु ते ।।3.1.49.९।।।\nरामनाथाय रुद्राय नमः संसारहारिणे ।।\nब्रह्मविष्ण्वादिरूपेण विभिन्नाय स्वमायया ।। ९१ ।।\nविभीषणसचिवा ऊचुः ।।\nवरदाय वरेण्याय त्रिनेत्राय त्रिशूलिने ।।\nयोगिध्येयाय नित्याय रामनाथाय ते नमः ।। ९२ ।।\n।। सूत उवाच ।। ।।\nइति रामादिभिः सर्वैः स्तुतो रामेश्वरः शिवः ।।\nप्राह सर्वान्समाहूय रामादीन्द्विजसत्तमाः ।। ९३ ।।\nरामराम महाभाग जानकीरमण प्रभो ।।\nसौमित्रे जानकि शुभे हे सुग्रीव मुखास्तथा ।। ९४ ।।\nअन्ये ब्रह्ममुखा यूयं शृणुध्वं सुसमास्थिताः ।।\nस्तोत्राध्यायमिमं पुण्यं युष्माभिः कृतमादरात् ।। ९५ ।।\nये पठंति च शृण्वंति श्रावयंति च मानवाः ।। ।।\nमदर्चनफलं तेषां भविष्यति न संशयः ।। ९६ ।।\nरामचंद्रधनुष्कोटिस्नानपुण्यं च वै भवेत् ।।\nवर्षमेकं रामसेतौ वासपुण्यं भविष्यति ।। ९७ ।।\nगन्धमादनमध्यस्थसर्वर्तीर्थाभिमज्जनात् ।।\nयत्पुण्यं तद्भवेत्तेन नात्र संशयकारणम् ।। ९८ ।।\nउक्त्वैवं रामनाथोऽपि स्वात्मलिंगे तिरोदधे ।।\nस्तोत्राध्यायमिमं पुण्यं नित्यं संकीर्तयन्नरः ।। ९९ ।।\nजरामरणनिर्मुक्तो जन्मदुःखविवर्जितः ।।\nरामनाथस्य सायुज्यमुक्तिं प्राप्नोत्यसंशयः ।। 3.1.49.१०० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामादिभी रामनाथस्तोत्रकथनंनामैकोनपंचाशत्तमोऽध्यायः ।। ४९ ।।"
  }
]
[
  {
    "text": "ततः स विप्रः प्रत्यूषे पुत्रशोकेन पीडितः ।।\nअशोक दत्तसंयुक्तो भार्यया विललाप ह ।। १ ।।\nविलपंतं समालोक्य गोविंदस्वामिनं द्विजाः ।।\nवणिक्समुद्रदत्ताख्यः समानिन्ये निजं गृहम् ।। २ ।।\nसमानीय समाश्वास्य दयायुक्तो वणिग्वरः ।।\nस्वधनानां हि सर्वेषां रक्षितारमकल्पयत् ।। ३ ।।\nस्मरन्महायतिवचः पुत्रदर्शनलालसः ।।\nस तस्थौ वणिजो गेहे पुत्रभार्यासमन्वितः ।। ४ ।।\nअशोकदत्तनामा तु द्वितीयो विप्रनंदनः ।।\nशस्त्रे चैव तथा शास्त्रे बभूवातिविचक्षणः ।। ५ ।।\nतथान्यास्वपि विद्यासु नास्ति तत्सदृशो भुवि ।।\nकृतविद्यो द्विजसुतः प्रख्यातो नगरेऽभवत् ।। ६ ।।\nअत्रांतरे नरपतिं प्रतापमुकुटाभिधम् ।।\nकाशीदेशाधिपो मल्लः कश्चिदभ्याययौ बली ।। ७ ।।\nप्रतापमुकुटो राजा मल्लस्यास्य जयाय सः ।।\nबलिनं द्विजपुत्रं तमाह्वयामास भृत्यकैः ।। ८ ।।\nतमागतं समालोक्य प्रतापमुकुटोऽब्रवीत् ।।\nअशोकदत्त सहसा मल्लमेनं बलोत्कटम् ।। ९ ।।\nदुर्जयं जहि संग्रामे त्वं वै वलवतां वरः ।।\nदाक्षिणात्यमहामल्लपतावस्मिञ्जिते त्वया ।। 3.1.9.१० ।।\nयदिष्टं तव तत्सर्वं दास्याम्यहं न संशयः ।।\nइति तस्य वचः श्रुत्वा वलवान्द्विजनंदनः ।। ११ ।।\nदाक्षिणात्यमहामल्लनृपतिं समताडयत् ।।\nताडितो द्विजपुत्रेण मल्लः स बलिना बली ।। १२ ।।\nसद्यो विवृत्तनयनः परासुर्न्यपतद्भुवि ।।\nद्विज पुत्रस्य तत्कर्म देवैरपि सुदुष्करम् ।। १३ ।।\nप्रतापमुकुटो दृष्ट्वा प्रसन्नहृदयोऽभवत् ।।\nदत्त्वा वहुधनान्ग्रामान्समीपेऽस्थापयत्तदा ।। १४ ।।\nस कदाचिन्महाराज सहितो द्विजसूनुना ।।\nसंध्यायां विजने देशे चचार तुरगेण वै ।। १५ ।।\nद्विजसूनुसखस्तत्र दीनां वाणीमथाशृणोत् ।।\nराजन्नल्पापराधोऽहं शत्रुप्रेरणयासकृत् ।। १६ ।।\nदण्डपालेन निहितः शूले निर्घृणचेतसा ।।\nदिनमद्य चतुर्थं मे शूलस्थस्यैव जीवतः ।। १७ ।।\nप्राणाः सुखेन निर्यांति न हि दुष्कृतकर्मणाम् ।।\nभृशं मां बाधते तृष्णा तां निवारय भूपते ।।१८ ।।\nइति दीनां समाकर्ण्य वाचं राजा द्विजा त्मजम् ।।\nअशोकदत्तनामानं धैर्यवंतमभाषत ।। १९ ।।\nअस्मै निरपराधाय शूलप्रोताय जंतवे ।।\nतृष्णार्दिताय दातव्यं द्विजसूनो त्वया जलम् ।। ।। 3.1.9.२० ।।\nइत्यादिष्टो नरेन्द्रेण सहसा द्विजनन्दनः ।।\nजलपूर्णं समादाय कलशं वेगवान्ययौ ।। २१ ।।\nतच्छ्मशानं समासाद्य भूतवेतालसंकुलम् ।।\nशूलप्रोताय वै तस्मै जलं दातुं समुत्सुकः ।। २२ ।।\nददर्शाथ स्थितां नारीं नवयौवनशालिनीम् ।।\nउदैक्षत महाकांतिं मूर्तामिव रतिं द्विजः ।। ।। २३ ।।\nतामालोक्य ततः प्राह धैर्यवान्द्विजनंदनः ।।\nकासि भद्रे वरारोहे श्मशाने विजने स्थिता ।। २४ ।।\nअस्याधस्तात्किमर्थं त्वं शूलप्रोतस्य तिष्ठसि ।।\nइति तस्य वचः श्रुत्वा सा प्राह रुचिरानना ।। २५ ।।\nपुरुषो वल्लभोऽयं मे शूले राज्ञा समर्पितः ।।\nधनं यथा च कृपणः पश्य प्राणान्न मुंचति ।। २६ ।।\nआसन्नमरणं चैनमनुयातुमिह स्थिता ।।\nतृषितो याचते वारि मामयं व्यथते मुहुः ।। २७ ।।\nशूलप्रोतो द्धतग्रीवं मुमूर्षुं प्राणनायकम्।।\nनास्मि पाययितुं शक्ता जलमेनमधःस्थिता।।२८।।\nअशोकदत्तस्तच्छ्रुत्वा करुणावरुणालयः ।।\nतत्कालसदृशं वाक्यं तां वधूमब्रवीत्तदा ।।२९।।\n।। अशोकदत्त उवाच ।। ।।\nमातर्मत्स्कंधमारुह्य देह्यस्मै शीतलं जलम्।।\nसा तथेति तमाभाष्य तरुणी त्वरयान्विता।।3.1.9.३०।।\nआनम्रवपुषस्तस्य स्कंधं पद्भ्यां रुरोह वै ।।\nद्विजसूनुर्ददर्शाथ शोणितं नूतनं पतत्।।३१।।\nकिमेतदिति सोपश्यदुन्नम्य सहसा मुखम् ।।\nभक्ष्यमाणं तया तत्स विज्ञाय द्विजनंदनः।।३२।।\nअशोकदत्तो जग्राह तस्याः पादं सनूपुरम्।।\nततोऽगान्नूपुरं त्यक्त्वा बद्धरत्नं विहाय तत्।।३३।।\nप्रत्युप्तानेकरत्नाढ्यं तदादायच नूपुरम्।।\nअशोकदत्तः प्रययौ तच्छ्मशानान्नृपांतिकम्।।३४।।\nस्मशानवृत्तं तत्सर्वं स नृपाय निवेद्य वै।।\nमहार्घ्यरत्नप्रत्युप्तं नूपुरं च ददौ तदा ।।३५।।\nज्ञात्वा तद्वीरचरितं वीरैरन्यैः सुदुष्करम्।।\nददौ मदनलेखाख्यां सुतां तस्मै महीपतिः।।३६।।\nकदाचिदथ ताद्दिव्यं नूपुरं वीक्ष्य भूपतिः।।\nअस्य नूपुरवर्यस्य तुल्यं वै नूपुरांतरम्।। ३७ ।।\nकुतो वा लभ्यत इति सादरं समचिंतयत् ।।\nअशोकदत्तस्तु तदा विज्ञाय नृपकांक्षितम् ।। ३८ ।।\nनृपुरांतरसि द्ध्यर्थं चिंतयामास चेतसा ।।\nश्मशाने नूपुरमिदं यतः प्राप्तं मया पुरा ।।३९।।\nतां नूपुरांतरप्राप्त्यै कुत्र द्रक्ष्यामि सांप्रतम् ।।\nइत्थं वितर्क्य बहुधा नि श्चिकाय महामतिः।।3.1.9.४०।।\nविक्रेष्यामि महामांसं समेत्य पितृकाननम्।।\nतत्र राक्षसवेतालपिशाचादिषु सर्वशः।।४१।।\nमंत्रैराहूयमानेषु साप्यायास्य ति राक्षसी ।।\nतामागतां बलाद्गृह्य तद्ग्रहीष्यामि नूपुरम्।।४२।।\nराक्षसानां सहस्रं वा पिशाचानां तथायुतम् ।।\nवेतालानां तथा कोटिर्न लक्ष्यं बलिनो मम ।।४३।।\nइति निश्चित्य मनसा श्मशानं सहसा ययौ ।।\nविक्रीणानो महामांसं मंत्रैराहूय राक्षसान् ।।४४।।\nगृहाणेत्युच्चया वाचा चचार श्रावयन्दि शः ।।\nविक्रीयते महामांसं गृह्यतांगृह्यतामिति ।। ४५ ।।\nतत्र राक्षसवेतालाः कंकालाश्च पिशाचकाः ।।\nअन्ये च भूतनिवहाः समाजग्मुः प्रहर्षिताः ।। ।। ४६ ।।\nभक्षयिष्यामहे सर्वे मांसमिष्टतमं त्विति ।।\nतत्रागच्छत्सु सर्वेषु रक्षःकन्यासमावृता ।। ४७ ।।\nआययौ राक्षसी सापि मांसभक्षणलालसा ।।\nगवेषयंस्तदा विप्रस्तां समुद्वीक्ष्य राक्षसीम्।। ४८ ।।\nसेयं दृष्टा पुरेत्येष प्रत्यभिज्ञानमाप्तवान् ।।\nतामाह द्विजपुत्रोऽन्यद्देहि मे नूपुरं त्विति ।। ४९ ।।\nसा तस्य वचनं श्रुत्वा प्रीता वाक्यमथाऽब्रवीत् ।।\nममैव च त्वया नीतं पुरा वीरेंद्र नूपुरम् ।। 3.1.9.५० ।।\nगृहाण रत्नरुचिरं द्वितीयमपि नूपुरम् ।।\nइत्युक्त्वा नूपुरं तस्मै स्वसुतां च ददौ प्रियाम्।। ५१ ।।\nविद्युत्केश्या तदा दत्तां प्रियां विद्युत्प्रभाभिधाम् ।।\nविप्रः संप्राप्य मुमुदे रूपयौवनशालि नीम् ।। ५२ ।।\nविद्युत्केशी तु जामात्रे हेमाब्जमपि सा ददौ ।।\nविद्युत्प्रभां नूपुरं च हेमाब्जमपिलभ्य सः ।। ५३ ।।\nश्वश्रूमाभाष्य सहसा पुनः प्रायान्नृपांतिकम्।।\nततः प्रतापमुकुटो नूपुरप्राप्तिनंदितः ।। ५४ ।।\nशौर्यधैर्यसमायुक्तं प्रशशंस द्विजात्मजम्।।\nअथ विद्युत्प्रभां विप्रः सोऽब्रवीद्रहसि प्रियाम्।।५५।।\nमात्रा तव कुतो लब्धमेतद्धेमांबुज प्रिये।।\nएतत्तुल्यानि चान्यानि यतः प्राप्स्ये वरानने।।५६।।\nद्विजात्मजं ततः प्राह पतिं विद्युत्प्रभा रहः ।।\nप्रभो कपालविस्फोटनाम्नो वेतालभूपतेः ।। ५७ ।।\nअस्ति दिव्यं सरः किंचिद्धेमांबुजपरिष्कृतम् ।।\nतव श्वश्र्वा जलक्रीडां वितन्वं त्येदमाहृतम् ।। ५८ ।।\nइति श्रुत्वा वचस्तत्र मां नयेति जगाद सः ।।\nततः सा सहसा विप्रं निन्ये तत्कांचनं सरः ।। ५९ ।।\nततः स हेमपद्मानामाजिहीर्षुर्द्विजात्मजः ।।\nतद्विप्रकारिणः सर्वान्वेतालादींस्ततोऽवधीत् ।। 3.1.9.६० ।।\nस्वयं कपालविस्फोटं निहताशेषसैनिकम् ।।\nददर्श वेतालपतिं तं च हंतुं प्रचक्रमे ।। ६१ ।।\nअत्रांतरे महातेजा नाम्ना विज्ञप्तिकौतुकः ।।\nविद्याधरपतिः प्राप्य विमानेनैनमब्रवीत् ।। ६२ ।।\nअशोकदत्तं विप्रेंद्र साहसं मा कृथा इति ।।\nतदाकर्ण्य द्विजसुतो विमानवरसंस्थितम् ।।६३।।\nददर्श प्रभया युक्तं विद्याधरपतिं दिवि ।।\nतस्य दर्शनमात्रेण शापामुक्तो द्विजा त्मजः ।। ६४ ।।\nसंत्यज्य मानुषं रूपं दिव्यं रूपमवाप्तवान् ।।\nविमानवरमारूढं दिव्याभरणभूषितम् ।। ६५ ।।\nशापान्मुक्तं सुकर्णं तं प्राह विज्ञप्ति कौतुकः ।।\nअयं सुकर्ण ते भ्राता गालवस्य महामुनेः ।। ६६ ।।\nशापाद्वेतालतां प्राप तत्कन्यास्पर्शपातकी ।।\nत्वं च शप्तः पुरा तेन तत्पापस्यानु मोदकः ।। ६७ ।।\nतवायमल्पपापस्य शापो मद्दर्शनावधिः ।।\nकल्पिस्ततेन मुनिना शापांतो नास्य कल्पितः ।। ६८।।\nतदेहि मुक्तशापोसि सुकर्ण स्वर्गमारुह ।।\nततः सुकर्णस्तं प्राह विद्याधरकुलाधिपम् ।। ६९ ।।\nविद्याधरपते भ्रात्रा विना ज्येष्ठेन सांप्रतम् ।।\nसर्वभोगयुतं स्वर्गं नैव गंतुं समुत्सहे ।। 3.1.9.७० ।।\nशापस्यांतो यथा भूयान्मम भ्रातुस्तथा वद ।।\nतमुवाच महातेजास्तथा विज्ञप्तिकौतुकः ।। ७१ ।।\nदुर्निवारमिमं शापमन्यः को वा निवारयेत् ।।\nकिं तु गुह्यतमं किंचित्तव वक्ष्यामि सांप्रतम्।।७२।।\nब्रह्मणा सनकादिभ्यो मुनिभ्यः कथितं पुरा।।\nसर्वतीर्थाश्रये पुण्ये दक्षिणस्यो दधेस्तटे।।७३।।\nचक्रतीर्थसमीपे तु तीर्थमस्तिमहत्तरम्।।\nमहापातकसंघाश्च यस्य दर्शनमात्रतः।।७४।।\nनश्यंति तत्क्षणादेव न जाने स्नानजं फलम्।।\nतत्र गत्वा तव ज्येष्ठो यदि स्नायान्महत्तरे ।।७५।।\nवेतालत्वं त्यजेन्नूनं तदा गालवशापजम्।।\nसुकर्णस्तद्वचः श्रुत्वा भ्रात्रा वेतालरूपिणा ।।७६।।\nसहितः सहसा प्रायाद्दक्षिणस्योदधेस्तटम् ।।\nदक्षिणं चक्रतीर्थाख्यादुत्तरं गंधमादनात् ।। ७७ ।।\nब्रह्मणा सनकादिभ्यः कथितं तीर्थमभ्यगात् ।।\nतत्तीर्थकूलमासाद्य भ्रातरं चेदमब्रवीत् ।। ७८ ।।\nभ्रातर्गालवशापस्य घोरस्यास्य निवृत्तये ।।\nतीर्थेऽस्मिन्नचिरात्स्नाहि सर्वतीर्थोत्तमोत्तमे ।। ७९ ।।\nतस्मिन्न वसरे विप्रास्तस्य तीर्थस्य शीकराः ।।\nन्यपतंस्तस्य गात्रेषु वायुना वै समाहृताः ।। 3.1.9.८० ।।\nस तच्छीकरसंस्पर्शात्त्यक्त्वा वेतालतां तदा ।।\nतदेव मानुषं भावं द्विजपुत्रत्वमाप्तवान्।। ८१ ।।\nततः संकल्प्य सहसा तस्मिंस्तीर्थोत्तमोत्तमे ।।\nमनुष्यत्वनिवृत्त्यर्थं निममज्ज द्विजात्मजः ।। ८२ ।।\nउत्तिष्ठन्नेव सहसा दिव्यं रूपमवाप्तवान् ।।\nविमानवरमारूढो देवस्त्रीपरिवारितः ।। ८३ ।।\nसर्वाभरणसंयुक्तः सह भ्रात्रा सुदर्शनः ।।\nश्लाघमानश्च तत्तीर्थं नमस्कत्य पुनःपुनः ।। ८४ ।।\nविज्ञप्तिकौतुकं चापि पुरस्कृत्य दिवं ययौ ।।\nतदाप्रभृति तत्तीर्थं वेतालवरदाभिधम्।। ८५ ।।\nवेतालत्वं विनष्टं यच्छीकरस्पर्शमात्रतः ।।\nय इदं तीर्थमासाद्य चक्रतीर्थस्य दक्षिणे ।। ८६ ।।\nस्नानं कदाचित्कुर्वंति जीवन्मुक्ता भवंति ते।।\nएतत्तीर्थसमं पुण्यं न भूतं न भविष्यति ।। ८७ ।।\nघोरां वेतालतां त्यक्त्वा दिव्यतां स यदाप्तवान् ।। ८८ ।।\nअत्र संकल्प्य च स्नात्वा वेतालवरदे शुभे ।।\nपितृभ्यः पिंडदानं च कुर्याद्वै नियमान्वितः ।। ८९ ।।\nएवं वः कथितं विप्रास्तस्य तीर्थस्य वैभवम् ।।\nवेतालवरदाभिख्या यथा चास्य समागता ।।। ।। 3.1.9.९० ।।\nयः पठेदिममध्यायं शृणुयाद्वा स मुच्यते ।। ९१ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये वेतालवरदतीर्थप्रशंसायां सुदर्शनसुकर्णशापमोक्षणंनाम नवमोऽध्यायः ।। ९ ।।"
  }
]
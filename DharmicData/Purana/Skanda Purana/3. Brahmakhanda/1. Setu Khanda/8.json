[
  {
    "text": "।। ऋषय ऊचुः ।। ।।\nभगवन्सूतसर्वज्ञ कृष्णद्वैपायनप्रिय ।।\nत्वन्मुखाद्वै कथाः श्रुत्वा श्रोत्रकामृतवर्षिणीः ।। १ ।।\nतृप्तिर्न जायतेऽस्माकं त्वद्वचोमृतपायिनाम् ।।\nअतः शुश्रूषमाणानां भूयो ब्रूहि कथाः शुभाः ।। २ ।।\nवेतालवरदंनाम चक्रतीर्थस्य दक्षिणे ।।\nतीर्थमस्ति महापुण्यमित्यवादीद्भवान्पुरा ।। ३।।\nवेतालवरदाभिख्या तीर्थस्यास्यागता कथम् ।।\nकिंप्रभावं च तत्तीर्थमेतन्नो वक्तुमर्हसि ।। ४ ।।\n।। श्रीसूत उवाच ।। ।।\nसाधुपृष्टं हि युष्माभिरतिगुह्यं मुनीश्वराः ।।\nशृणुध्वं मनसा सार्द्धं ब्रवीम्यत्यद्भुतां कथाम् ।। ५ ।।\nपामरा अपि मोदन्ते यां वै श्रुत्वा कथां शुभाम् ।।\nकथा चेयं महापुण्या पुरा कैलासपर्वते ।। ६ ।।\nकेलिकालेषु पावत्यै शंभुना कथिता द्विजाः ।।\nतां ब्रवीमि कथामेनामत्यद्भुततरां हि वः ।। ७ ।।\nपुरा हि गालवोनाम महर्षिः सत्यवाक्छुचिः ।।\nचिंतयानः परं ब्रह्म तपस्तेपे निजाश्रमे।। ।। ८ ।।\nतस्य कन्या महाभागा रूपयौवनशालिनी ।।\nनाम्ना कांतिमती बाला व्यचरत्पितुरंतिके ।। ९ ।।\nआहरंती च पुष्पाणि बल्यर्थं तस्य वै मुनेः ।।\nवेदिसंमार्जनादीनि समिदाहरणानि च ।। 3.1.8.१० ।।\nकुर्वती पितरं बाला सम्यक्परिचचार ह ।।\nकदाचित्सा तु वल्यर्थं पुष्पाण्याहर्तुमुद्यता ।। ।। ११ ।।\nतस्मिन्वने कांतिमती सुदूरमगमत्तदा ।।\nतत्र पुष्पाणि रम्याणि समाहृत्य च पेटके ।। १२ ।।\nतूर्णं निववृते बाला पितृशुश्रूषणे रता ।।\nनिवर्तमानां तां कन्यां विद्याधरकुमारकौ ।। १३ ।।\nसुदर्शनसुकर्णाख्यौ विमानस्थौ ददर्शतुः ।।\nतां दृष्ट्वा गालवसुतां रूपयौवनशालिनीम् ।।१४।।\nकामस्य पत्नीं ललितां रतिं मूर्तिमतीमिव ।।\nसुदर्शनाभिधो ज्येष्ठो विद्याधरकुमारकः ।। १५ ।।\nहर्षसंफुल्लनयनश्चकमे काममोहितः ।।\nपूर्णचन्द्राननां तां वै वीक्षमाणो मुहुर्मुहुः ।। १६ ।।\nतया रिरंसुकामोऽसौ विमानाग्रादवातरत् ।।\nतामुपेत्य मुनेः कन्यामित्युवाच सुदर्शनः ।। १७ ।। ।।\n।। सुदर्शन उवाच ।। ।।\nकासि भद्रे सुता कस्य रूपयौवनशालिनी ।।\nरूपमप्रतिमं ह्येतदाह्लादयति मे मनः ।। १८ ।।\nत्वां दृष्ट्वा रतिसंकाशां बाधते मां मनोभवः ।।\nसुकण्ठनामधेयस्य विद्याधरपतेरहम् ।। १९ ।।\nआत्मजो रूपसंपन्नो नाम्ना चैव सुदर्शनः ।।\nप्रतिगृह्णीष्व मां भद्रे रक्ष मां करुणादृशा ।। 3.1.8.२० ।।\nभर्तारं मां समासाद्य सर्वान्भोगानवाप्स्यसि ।।\nइत्याकर्ण्य वचस्तस्य विद्याधरसुतस्य सा ।। २१ ।।\nतदा कांतिमती वाक्यं धर्मयुक्तमभाषत ।।\nसुदर्शन महाभाग विद्याधरपतेः सुत ।।२२ ।।\nआत्मजां मां विजानीहि गालवस्य महात्मनः ।।\nकन्या चाहमनूढास्मि पितृशु श्रूषणे रता ।। २३ ।।\nबल्यर्थं हि पितुश्चाहं पुष्पाण्याहर्तुमागता ।।\nआहरंत्याश्च पुष्पाणि याम एको न्यवर्तत ।। २४ ।।\nमद्विलंबेन स मुनिर्देव तार्चनतत्परः ।।\nकोपं विधास्यते नूनं तपस्वी मुनिपुंगवः ।। २५ ।।\nतच्छीघ्रमद्य गच्छामि पुष्पाण्यप्याहृतानि मे ।।\nकन्याश्च पितुराधीना न स्वतन्त्राः कदाचन ।।२६।।\nयदि मामिच्छति भवान्पितरं मम याचय ।।\nइति विद्याधरसुतमुक्त्वा कांतिमती तदा ।। २७ ।।\nपितुराशंकिता तूर्णमा श्रमं गन्तुमुद्यता ।।\nगच्छन्तीं तां समालोक्य विद्याधरकुमारकः ।। २८ ।।\nतूर्णं जग्राह केशेषु धावित्वा मदनार्दितः ।।\nअभ्येत्य निजकेशेषु गृह्णन्ते तं विलोक्य सा ।। २९ ।।\nउच्चैश्चक्रंद सहसा कुररीव मुनेः सुता ।।\nअस्माद्विद्याधरसुताज्जनक त्राहि मां विभो ।। 3.1.8.३० ।।\nबलाद्गृह्णाति दुष्टात्मा विद्याधरसुतोऽद्य माम् ।।\nइत्थमुच्चैः प्रचुक्रोश स्वाश्रमान्नातिदूरतः ।। ३१ ।।\nतदाक्रंदितमाकर्ण्य गन्धमादनवासिनः ।।\nमुनयस्तु पुरस्कृत्य गालवं मुनिपुंगवम् ।। ३२ ।।\nकिमेतदिति विज्ञातुं तं देशं तूर्णमाययुः ।।\nतं देशं तु समागत्य सर्वे ते ऋषिपुंगवाः ।। ३३ ।।\nविद्याधरगृहीतां तां ददृशुर्मु निकन्यकाम् ।।\nविद्याधरसुतं चान्यमंतिके समुपस्थितम् ।। ३४ ।।\nएतद्दृष्ट्वा महायोगी गालवो मुनिपुंगवः ।।\nगतः कोपवशं किंचिद्दुराप्मानं शशाप तम् ।। ३५ ।।\nकृतवानीदृशं कार्यं यत्त्वं विद्याधराधम ।।\nतद्याहि मानुषीं योनिं स्वस्य दुष्कर्मणः फलम् ।। ३६ ।।\nसंप्राप्य मानुषं जन्म बहुदुःखसमाकुलम् ।।\nअचिरेण तु कालेन तस्मिन्नेव तु जन्मनि ।। ३७ ।।\nमनुष्यैरपि निंद्यं तद्वेतालत्वं प्रयास्यसि ।।\nमांसानि शोणितं चैव सर्वदा भक्षयिष्यसि ।। ३८ ।।\nवेताला राक्षसप्राया बलाद्गृह्णन्ति योषितः ।।\nतस्मात्त्वं मानुषो भूत्वा वेतालत्वमवाप्स्यसि ।। ३९?।।\nतव दुष्कर्मणो योऽसावनुमंता कनिष्ठकः ।।\nसुकर्ण इति विख्यातो भविता सोपि मानुषः ।। 3.1.8.४० ।।\nकिंतु साक्षान्न कृतवान्यतोऽसावीदृशीं क्रियाम्।।\nतन्मानुषत्व मेवास्य वेतालत्वं तु नो भवेत् ।। ४१ ।।\nविज्ञप्तिकौतुकाभिख्यं यदा विद्याधराधिपम् ।।\nद्रक्ष्यतेऽसौ कनिष्ठस्ते तदा शापाद्विमोक्ष्यते ।। ४२ ।।\nईदृशस्यतु यः कर्ता महापापस्य कर्मणः ।।\nस त्वं संप्राप्य मानुष्यं तस्मिन्नेव तु जन्मनि ।। ४३ ।।\nवेतालजन्म संप्राप्य चिरं लोके चरिष्यसि ।।\nइत्युक्त्वा गालवः कन्यां गृहीत्वा मुनिभिः सह ।। ४४ ।।\nविद्याधरसुतौ शप्त्वा स्वाश्रमं प्रति निर्ययौ ।।\nततस्तस्मिन्महाभागे निर्याते मुनिपुंगवे ।। ।। ४५ ।।\nसुदर्शनसुकर्णाख्यौ विद्याधरपतेः सुतौ।।\nमुनिशापेन दुःखार्तौ चिंतयामासतुर्भृशम् ।। ४६ ।।\nकर्तव्यं तौ विनिश्चित्य सुदर्शनसुकर्णकौ ।।\nगोविंदस्वामिनामानं यमुनातटवासिनम् ।। ४७ ।।\nब्राह्मणं शीलसंपन्नं पितृत्वे परिकल्प्य तौ ।।\nपरित्यज्य स्वकं रूपमजायेतां तदा त्मजौ ।। ४८ ।।\nविजयाशोकदत्ताख्यौ तस्य पुत्रौबभूवतुः ।।\nसुतो विजयदत्ताख्यो ज्येष्ठो जज्ञे सुदर्शनः ।। ४९ ।।\nअशोकदत्तनामा तु सुकर्णश्च कनिष्ठकः ।।\nविजयाशोकदत्तौ तु क्रमाद्यौवनमापतुः ।। 3.1.8.५० ।।\nएतस्मिन्नेव कालेतु यमुनायास्तटे शुभे ।।\nअनावृष्ट्या तु दुर्भिक्षमभूद्द्वादशवार्षि कम् ।। ५१ ।।\nगोविंदस्वामिनामा तु ब्राह्मणो वेदपारगः ।।\nदुर्भिक्षोपहतां दृष्ट्वा तदानीं स निजां पुरीम् ।। ५२ ।।\nप्रययौ काशनिगरं सपुत्रः सह भार्यया ।।\nस प्रयागं समासाद्य द्वं दृष्ट्वा महावटम्।। ५३ ।।\nकपालमालाभरणं सोऽपश्यद्यतिनं पुरः ।।\nगोविंदस्वामिनामा तु नमश्चक्रे स तं मुनिम् ।। ५४ ।।\nसपुत्रस्य सभार्यस्य सोऽवादीदाशिषो मुनिः ।।\nइदं च वचनं प्राह गोविंदस्वामिनं प्रति ।। ५५ ।।\nज्येष्ठेनानेन पुत्रेण सांप्रतं ब्राह्मणोत्तम ।।\nक्षिप्रं विजयदत्तेन वियोगस्ते भविष्यति ।। ५६ ।।\nइति तस्य वचः श्रुत्वा गोविंदस्वामिनामकः ।।\nसूर्ये चास्तं गते तत्र सांध्यं कर्म समाप्य च ।। ५७ ।।\nसभार्यः ससुतो विप्रः सुदूराध्वसमाकुलः ।।\nउवास तस्यां शर्वर्य्यां शून्ये वै देवतालये ।। ५८ ।।\nतदा त्वशोकदत्तश्च ब्राह्मणी च समाकुलौ ।।\nवस्त्रेणास्तीर्य पृथिवीं रात्रौ निद्रां समापतुः ।। ५९।।\nततो विजयदत्तस्तु दूरमार्गविलंघनात् ।।\nबभूवात्यंतमलसो भृशं शीतज्वरार्दितः ।। 3.1.8.६० ।।\nगोविंदस्वामिना पित्रा शीतवबाधानिवृत्तये ।।\nगाढमालिंग्यमानोऽपि शीतबाधां न सोऽत्यजत् ।। ६१ ।।\nबाधतेऽत्यर्थमधुना तात मां शीतलो ज्वरः ।।\nएतद्बाधानिवृत्त्यर्थं वह्निमानय मा चिरम् ।। ६२ ।।\nइति पुत्रवचः श्रुत्वा सर्वत्राग्निं गवेषयन् ।।\nअलब्धवह्निः प्रोवाच पुन रभ्येत्य पुत्रकम् ।। ६३ ।।\nन वह्निं पुत्र विंदामि मार्गमाणोऽपि सर्वशः ।।\nरात्रिमध्ये तु संप्राप्ते द्वारेषु पिहितेषु च ।। ६४ ।।\nनिद्रापरवशाः पौरा नैव दास्यंति पावकम् ।।\nइत्थं विजयदत्तोऽसावुक्तः पित्रा ज्वरातुरः ।। ६५ ।।\nययाचे वह्निमेवासौ पितरं दीनया गिरा ।।\nशीतज्वरसमुद्भूतशीतबाधाप्रपीडितम् ।। ६६ ।।\nहिमशीकरवान्वायुर्द्विगुणं बाधतेऽद्य माम् ।।\nवह्निर्न लब्ध इति वै मिथ्यैवोक्तं पितस्त्वया ।। ६७ ।।\nदूरादेष पुरोभागे ज्वालामालासमाकुलः ।।\nशिखाभिर्लेलिहानोभ्रं दृश्यते पश्य पावकः ।। ६८ ।।\nतं वह्निमानय क्षिप्रं तात शीतनिवृत्तये ।।\nइत्युक्तवन्तं तं पुत्रं स पिता प्रत्यभाषत ।। ६९ ।।\nनानृतं वच्मि पुत्राद्य सत्यमेव ब्रवीम्यहम् ।।\nवह्निमान्योऽयमुद्देशो दूरादेव विलोक्यते ।। 3.1.8.७० ।।\nपितृकाननदेशं तं पुत्र जानीहि सांप्रतम् ।।\nयद्येषोभ्रंलिहज्वालः पुरस्ताज्ज्वलतेऽनलः ।। ७१ ।।\nपुत्र वित्रासजनकं तं जानीहि चितानलम् ।।\nअमंगलो न सेव्योऽयं चिताग्निः स्पर्शदूषितः ।। ७२ ।।\nतस्य चायुःक्षयं याति सेवते यश्चितानलम् ।।\nतस्मात्तवायुर्हानिर्मा भूयादिति मया सुत ।। ७३ ।।\nअमंगलस्तथा स्पृश्यो नानीतोऽयं चितानलः ।।\nइत्युक्तवंतं पितरं स दीनः प्रत्यभाषत ।। ७४ ।।\nअयं शवानलो वा स्यादध्वरानल एव वा ।।\nसर्वथानीयतामेष नोचेन्मे मरणं भवेत् ।। ७५ ।।\nपुत्रस्नेहाभिभूतोऽथ समाहर्तुं चितानलम् ।।\nगोविंदस्वामिनामा तु श्मशानं शीघ्रमभ्यगात् ।। ७६ ।।\nगोविंदस्वामिनि गते समाहर्तुं चितानलम्।।\nतूर्णं विजयदत्तोऽपि तदा गच्छंतमन्वयात् ।। ७७ ।।\nसंप्राप्य तापनिकटं विकीर्णास्थि चितानलम् ।।\nआलिंगन्निव सोद्वेगं शनैर्निर्वृतिमाप्तवान् ।। ७९ ।।\nअथावादीत्स पितरं तदिदं परिवर्तुलम् ।।\nअतिदीप्तं विभात्यग्नौ किं रक्तांबुजसन्निभम् ।।७९ ।।\nइति तस्य वचः श्रुत्वा पुत्रस्य ब्राह्मणोत्तमः ।।\nनिपुणं तं निरूप्यैतद्वचनं पुनरब्रवीत् ।। 3.1.8.८० ।।\n।। गोविंदस्वाम्युवाच ।। ।।\nएतत्कपालमनलज्वालावलयवर्तुलम् ।।\nवसाकीकसमांसाढ्यमेतद्रक्तांबुजोपमम् ।। ८१ ।।\nद्विजस्य सूनुः श्रुत्वेति काष्ठाग्रेण जघान तत् ।।\nयेन तत्स्फुटनोद्गीर्णवसासिक्तमुखोऽभवत् ।। ८२ ।।\nकपालघट्टनाद्रक्तं यत्संसक्तं मुखे तदा ।।\nजिह्वया लेलिहानोऽसौ मुहुस्तद्रक्तमा स्वदत् ।। ८३ ।।\nआस्वाद्यैवं समादाय तत्कपालं समाकुलः ।।\nपीत्वा वसां महाकायो बभूवातिभयंकरः ।। ८४ ।।\nसद्यो वेता लतां प्राप तीक्ष्णदंष्ट्रस्तदा निशि ।।\nतस्याट्टहासघोषेण दिशश्च प्रदिशस्तदा ।। ८५ ।।\nद्यौरतरिक्षं भूमिश्च स्फुटिता इव सर्वशः ।।\nतस्मिन्वेगात्समाकृष्य पितरं हन्तुमुद्यते ।। ८६ ।।\nमा कृथाः साहसमिति प्रादुरासीद्वचो दिवि ।।\nस दिव्यां गिरमाकर्ण्य वेतालोऽतिभयंकरः ।। ८७ ।।\nपितरं तं परित्यज्य महावेगसमन्वितः ।।\nतूर्णमाकाशमाविश्य प्रययावस्खलद्गतिः ।।८८।।\nस गत्वा दूरमध्वानं वेतालैः सह संगतः ।।\nतमागतं समालोक्य वेतोलास्सर्व एव ते ।। ८९ ।।\nकपालस्फोटनादेष वेतालत्वं यदाप्तवान् ।।\nकपालस्फोटनामानमाह्वयांचक्रिरे ततः ।।3.1.8.९०।।\nततः कपालस्फोटो ऽसौ वेतालैः सर्वतो वृतः।।\nनरास्थिभूषणाख्यस्य सद्यो वेतालभूपतेः ।।९१।।\nअन्तिकं सहसा प्राप महाबलसमन्वितः।।\nनरास्थिभूषणश्चैनं सेनाप तिमकल्पयत् ।। ९२ ।।\nतं कदाचित्तु गन्धर्वश्चित्रसेनाभिधो बली ।।\nनरास्थिभूषणं संख्ये न्यवधीत्सोऽपि संस्थितः ।। ९३।।\nनरास्थिभूषणे तस्मि न्गन्धर्वेण हते युधि ।।\nतदा कपालस्फोटोऽसौ तत्पदं समवाप्तवान् ।। ९४ ।।\nविद्याधरेन्द्रस्य सुतः सुदर्शनो मनुष्यतां वै प्रथमं स गत्वा ।।\nवेतालतां प्राप्य महर्षिशापात्क्रमाच्च वेतालपतिर्बभूव ।। ९५ ।। ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये वेतालवरदतीर्थप्रशंसायां सुदर्शनवेतालत्वप्राप्तिवर्णनं नामाष्टमोऽध्यायः ।। ८ ।।"
  }
]
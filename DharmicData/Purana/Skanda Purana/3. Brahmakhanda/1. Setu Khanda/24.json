[
  {
    "text": "।। श्रीसूत उवाच ।। ।।\nचक्रतीर्थे नरः स्नात्वा शिवतीर्थं ततो व्रजेत् ।।\nयत्र हि स्नानमात्रेण महापातककोटयः ।। १ ।।\nतत्संसर्गाश्च नश्यंति तत्क्षणादेव तापसाः ।।\nअत्र स्नात्वा ब्रह्महत्यां मुमुचे कालभैरवः ।। २ ।।\n।। ऋषय ऊचुः ।। ।।\nकालभैरवरुद्रस्य ब्रह्महत्या महामुने ।।\nकिमर्थमभवत्सूत तन्नो वक्तुमिहार्हसि ।। ३ ।।\n।। श्रीसूत उवाच ।। ।।\nवक्ष्यामि मुनयः सर्वे पुरावृत्तं विमुक्तिदम् ।।\nयस्य श्रवणमात्रेण सर्वपापैः प्रमुच्यते ।। ४ ।।\nप्रजापतेश्च विष्णोश्च बभूव कलहः पुरा ।।\nकिंचित्कारणमुद्दिश्य समस्तजनसन्निधौ ।। ५ ।।\nअहमेव जगत्कर्ता नान्यः कर्तास्ति कश्चन ।।\nअहं सर्वप्रपंचानां निग्रहानुग्रहप्रदः ।। ६ ।।\nमत्तो नास्त्यधिकः कश्चिन्मत्समो वा सुरेष्वपि ।।\nएवं स मनुते ब्रह्मा देवानां सन्निधौ पुरा ।। ७ ।।\nतदा नारायणः प्राह प्रहसन्द्विजपुंगवाः ।।\nकिमर्थमेवं ब्रूषे त्वमहंकारेण सांप्रतम् ।। ८ ।।\nवाक्यमेवंविधं भूयो वक्तुं नार्हसि वै विधे ।।\nअहमेव जगत्कर्ता यज्ञो नारायणो विभुः ।। ९ ।।\nमां विनास्य प्रपञ्चस्य जीवनं दुर्लभं भवेत् ।।\nमत्प्रसादाज्जगत्सृष्टं त्वया स्थावरजंगमम् ।। 3.1.24.१० ।।\nविवादं कुर्वतोरेवं ब्रह्मविष्ण्वोर्जयैषिणोः ।।\nदेवानां पुरतस्तत्र वेदाश्चत्वार आगताः ।।\nप्रोचुर्वाक्यमिदं तथ्यं परमार्थप्रकाशकम् ।।१ १।।\n।। वेदा ऊचुः ।। ।।\nत्वं विष्णो न जगत्कर्ता न त्वं ब्रह्मन्प्रजापते ।। १२ ।।\nकिं त्वीश्वरो जगत्कर्ता परात्परतरो विभुः ।।\nतन्मायाशक्तिसंक्लृप्तमिदं स्थावरजंगमम् ।। १३ ।।\nसर्वदेवाभिवंद्यो हि सांबः सत्यादिलक्षणः ।।\nस्रष्टा च पालको हर्ता स एव जगतां प्रभुः ।।१४।।\nएवं समीरितं वेदैः श्रुत्वा वाक्यं शुभाक्षरम्।।\nब्रह्मा विष्णुस्तदा तत्र प्रोचतुर्द्विजपुंगवाः।।१५।।\n।।ब्रह्मविष्णू ऊचतुः।। ।।\nपार्वत्यालिंगितः शंभुर्मूर्तिमान्प्रमथाधिपः।।\nकथं भवेत्परं ब्रह्म सर्वसंगविवर्जितम्।।१६।।\nताभ्यामितीरिते तत्र प्रणवः प्राह तौ तदा ।।\nअरूपो रूपमादाय महता ध्वनिना द्विजाः ।।१७।। ।।\n।। प्रणव उवाच ।। ।।\nअसौ शंभुर्महादेवः पार्वत्या स्वातिरिक्तया ।।\nसंक्रीडते कदाचिन्नो किं तु स्वात्मस्वरूपया ।। १८ ।।\nअसौ शंभुरनीशानः स्वप्रकाशो निरंजनः ।।\nविश्वाधिको महादेवो विश्वाधिक इति श्रुतः ।। १९ ।।\nसर्वात्मा सर्वकर्तासौ स्वतन्त्रः सर्वभावनः ।।\nब्रह्मन्नयं सृष्टिकाले त्वां नियुंक्ते रजोगुणैः ।। 3.1.24.२० ।।\nसत्त्वेन रक्षणे शंभुस्त्वां प्रेषयति केशव ।।\nतमसा कालरुद्राख्यं संप्रेरयति संहृतौ ।। २१ ।।\nअतः स्वतन्त्रता विष्णो युवयोर्न कदाचन ।।\nनापि प्रजापतेरस्ति किं तु शंभोः स्वतन्त्रता ।। २२ ।।\nब्रह्मन्विष्णो युवाभ्यां तु किमर्थं न महेश्वरः ।।\nज्ञायते सर्वलोकानां कर्ता विश्वाधिकस्तथा ।। २३ ।।\nसापि शक्तिरुमा देवी न पृथक्छंकरात्सदा ।।\nशंभोरानंदभूता सा देवी नागंतुकी स्मृता ।। ।। २४ ।।\nअतो विश्वाधिको रुद्रः स्वतंत्रो निर्विकल्पकः ।।\nसर्वदेवैरयं वन्द्यो युवाभ्यामपि शंकरः ।। २५ ।।\nकर्ता नास्यास्ति रुद्रस्य नाधिकोऽस्माच्च विद्यते ।।\nन तत्समोऽपि लोकेषु विद्यते शतशस्तथा ।। २६ ।।\nअतो मोहं न कुरुतं ब्रह्मविष्णो युवां वृथा ।।\nइत्युक्तं प्रणवेनाथ श्रुत्वा ब्रह्मा च केशवः ।। २७ ।।\nमायया मोहितौ शंभोर्नैवाज्ञानममुंचताम् ।।\nएतस्मिन्नंतरे ब्रह्मा प्रददर्श महाद्भुतम् ।। २८ ।।\nव्याप्नुवद्गगनं सर्वमनंतादित्य सन्निभम् ।।\nतेजोमण्डलमाकाशमध्यगं विश्वतोमुखम् ।। २९ ।।\nतन्निरूपयितुं ब्रह्मा ससर्जोर्ध्वगतं मुखम् ।।\nतपोबलविसृष्टेन पंचमेन मुखेन सः ।। ।। 3.1.24.३० ।।\nनिरूपयामास विभुस्तत्तेजोमण्डलं मुहुः ।।\nतत्प्रजज्वाल कोपेन मुखं तेजोविलोकनात्।।३१।।\nअनंतादित्यसंकाशं ज्वलत्तत्पंचमं शिरः ।।\nदिधक्षुः प्रलये लोकान्वडवाग्निरिवाबभौ ।। ३२ ।।\nव्यदृश्यत च तत्तेजः पुरुषो नीललोहितः ।।\nदृष्ट्वा स्रष्टा तदा ब्रह्मा बभाषे परमेश्वरम् ।। ३३ ।।\nवेदाहं त्वां महादेव ललाटान्मे पुरा भवान् ।।\nविनिर्गतोऽसि शंभो त्वं रुद्रनामा ममात्मजः ।। ३४ ।।\nइति गर्वेण संयुक्तं वचः श्रुत्वा महेश्वरः ।।\nकालभैरवनामानं पुरुषं प्राहिणोत्तदा ।। ३५ ।।\nअयुद्ध्यत चिरं कालं ब्रह्मणा कालभैरवः ।।\nमहादेवांशसंभूतः शूलटंकगदाधरः ।। ।। ३६ ।।\nयुद्ध्वा तु सुचिरं कालं ब्रह्मणा कालभैरवः ।।\nवदनं ब्रह्मणः शुभ्रं व्यलोकयत पंचमम् ।। ३७ ।।\nविलोक्योर्ध्वगतं वक्त्रं पञ्चमं भारतीपतेः ।।\nगर्वेण महता युक्तं प्रजज्वालातिकोपितः ।। ३८ ।।\nततस्तत्पंचमं वक्त्रं भैरवः प्राच्छिनद्रुषा ।।\nततो ममार ब्रह्माऽसौ कालभैरवहिंसितः ।। ।। ३९ ।।\nईश्वरस्य प्रसादेन प्रपेदे जीवितं पुनः ।।\nततो विलोकयामास शंकरं शशिभूषणम् ।। 3.1.24.४० ।।\nवासुक्याद्यष्टभोगींद्रविभूषणविभूषितम् ।।\nदृष्ट्वा वेधा महादेवं पार्वत्या सह शंकरम् ।। ४१ ।।\nलेभे माहेश्वरं ज्ञानं महादेवप्रसादतः ।।\nततस्तुष्टाव गिरिशं वरेण्यं वरदं शिवम् ।। ४२ ।। ।।\n।। ब्रह्मोवाच ।। ।।\nमह्यं प्रसीद गिरिश शशांककृतशेखर ।।\nयन्मयापकृतं शंभो तत्क्षमस्व दयानिधे ।। ४३ ।।\nक्षमस्व मम गर्वं त्वं शंकरेति पुनःपुनः ।।\nनमश्चकार सोमं तं सोमार्धकृतशेखरम् ।। ४४ ।।\nअथ देवः प्रसन्नोऽस्मै ब्रह्मणे स्वांशजाय तु ।।\nमा भैरित्यब्रवीच्छंभुर्भैरवं चाभ्यभाषत ।। ४५ ।।\n।। ईश्वर उवाच ।। ।।\nएष सर्वस्य जगतः पूज्यो ब्रह्मा सनातनः ।।\nहतस्यास्य विरिंचस्य धारय त्वं शिरोऽधुना ।। ४६ ।।\nब्रह्महत्याविशुद्ध्यर्थं लोकसंग्रहकाम्यया ।।\nभिक्षामट कपालेन भैरव त्वं ममाज्ञया ।। ४७ ।।\nउक्त्वैवं शंकरो विप्रास्तत्रैवांतरधीयत ।।\nनीलकण्ठो महादेवो गिरिजार्द्धतनुस्ततः ।। ४८ ।।\nभैरवं ग्राहयामास वदनं वेधसो द्विजाः ।।\nचरस्व पापशुद्ध्यर्थं लोकसंग्रहणाय वै ।। ४९ ।।\nकपालधारी हस्तेन भिक्षां गृह्णातु भैरवः ।।\nइतीरयित्वा गिरिशः कन्यां कांचिद्भयंकरीम् ।। 3.1.24.५० ।।\nब्रह्महत्याभिधां क्रूरां वडवानलसन्निभाम् ।।\nतां प्रेरयित्वा गिरिशो भैरवं पुनरब्रवीत् ।। ५१ ।।\n।। ईश्वर उवाच ।। ।।\nभैरवैतद्व्रतं त्वब्दं ब्रह्महत्याविशुद्धये ।।\nचर त्वं सर्वतीर्थेषु स्नाहि शुद्ध्यर्थमात्मनः ।।५२।।\nततो वाराणसीं गच्छ ब्रह्महत्याप्रशांतये ।।\nवाराणसीप्रवेशेन ब्रह्महत्या तवाधमा ।।५३।।\nपादशेषा विनष्टा स्याच्चतुर्थांशो न नश्यति ।।\nतस्य नाशं प्रवक्ष्यामि तव भैरव तच्छुणु ।।५४।।\nदक्षिणांभोनिधेस्तीरे गन्धमादनपर्वते ।।\nसर्वप्राण्युपकाराय कृतं तीर्थं मया शुभम् ।।५५।।\nशिवसंज्ञं महापुण्यं तत्र याहि त्वमादरात्।।\nतत्प्रवेशनमात्रेण ब्रह्महत्या तवाशुभा ।। ५६ ।।\nशिवतीर्थस्य माहात्म्यान्निःशेषं नश्यति ध्रुवम् ।।\nउक्त्वैवं भैरवं रुद्रः कैलासं प्रययौ क्षणात् ।। ५७ ।।\nततः कपालपाणिस्तु भैरवः शिवचोदितः ।।\nदेवदानवयक्षादिलोकेषु विचचार सः ।।५८।।\nतं यांतमनुयाति स्म ब्रह्महत्यातिभीषणा ।।\nभैरवः सर्वतीर्थानि पुण्यान्यायतनानि च ।। ५९ ।।\nचरित्वा लीलया देवस्ततो वाराणसीं ययौ ।।\nवाराणसीं प्रविष्टे तु भैरवे शंकरांशजे ।। 3.1.24.६० ।।\nचतुर्थांशं विना नष्टा ब्रह्महत्यातिकुत्सिता ।।\nचतुर्थांशेन दुद्राव भैरवं शंकरांशजम् ।।६१।।\nततः स भैरवो देवः शूलपाणिः कपालधृक् ।।\nशिवाज्ञया ययौ पश्चाद्गंधमादनपर्वतम् ।। ६२ ।।\nशिवतीर्थं ततो गत्वा भैरवः स्नातवान्द्विजाः ।।\nस्नानमात्रेण तत्रास्य शिवतीर्थे महत्तरे ।। ६३ ।।\nनिःशेषं विलयं याता ब्रह्महत्यातिभीषणा ।।\nअस्मिन्नवसरे शंभुः प्रादुरासीत्तदग्रतः ।।\nप्रादुर्भूतो महादेवो भैरवं वाक्यमब्रवीत् ।।६४।।\n।। ।। ईश्वर उवाच ।। ।।\nनिःशेषं ब्रह्महत्या ते शिवतीर्थे निमज्जनात् ।। ६५ ।।\nनष्टा भैरव नास्त्यत्र संदेहस्तव सुव्रत ।।\nइदं कपालं काश्यां त्वं स्थापयस्व क्वचित्स्थले ।। ६६ ।।\nइत्युक्त्वा भगवाञ्छंभुस्तत्रैवांतरधीयत ।।\nभैरवोऽपि तदा विप्रा ब्रह्महत्याविमोचितः ।। ६७ ।।\nशिवतीर्थस्य माहात्म्याद्ययौ वाराणसीं पुरीम् ।।\nकपालं स्थापयामास प्रदेशे कुत्रचिद्द्विजाः ।।\nकपालतीर्थमित्याख्यामलभत्तत्स्थलं तदा ।। ६८ ।।\n।। श्रीसूत उवाच ।। ।।\nएवं प्रभावं तत्पुण्यं शिवतीर्थं विमुक्तिदम् ।। ६९ ।।\nमहादुःखप्रशमनं महापातकनाशनम् ।।\nनरकक्लेशशमनं स्वर्गदं मोक्षदं तथा ।। ।। 3.1.24.७० ।।\nशिवतीर्थस्य माहात्म्यं मया प्रोक्तं विमुक्तिदम् ।।\nइदं पठन्सदा मर्त्यो दुःखग्रामाद्विमुच्यते ।। ७१ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये शिवतीर्थप्रशंसायां भैरवब्रह्महत्याविमोक्षणवर्णनंनाम चतुर्विंशोऽध्यायः ।। २४ ।। ।। छ ।।  ।।"
  }
]
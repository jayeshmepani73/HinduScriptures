[
  {
    "text": "।। सूत उवाच ।। ।।\nकुंडे हनुमतः स्नात्वा स्वयं रुद्रेण सेविते ।।\nअगस्तितीर्थं विप्रेंद्रास्ततो गच्छेत्समाहितः ।। १ ।।\nएतद्विनिर्मितं तीर्थं साक्षाद्वै कुम्भयोनिना ।।\nप्रवर्तमाने कलहे पुरा वै मेरुविंध्ययोः ।। २ ।।\nनिरुद्धभुवनाभोगो ववृधे विंध्यपर्वतः ।।\nतदा प्राणिषु सर्वेषु निरुच्छ्वासेषु देवताः ।। ३ ।।\nकैलासं पर्वतं गत्वा शंभवे तद्व्यजिज्ञपन्।।\nतदा स पार्वतीपाणिग्रहणोत्सुककौतुकी ।। ४ ।।\nप्रेषयित्वा वसिष्ठादीन्पार्वतीं याचितुं मुनीन्।।\nकुंभज त्वं निगृह्णीष्व विंध्याद्रिमिति सोऽन्वशात् ।। ५ ।।\nततः स कुम्भजः प्राह भगवंतं पिनाकिनम् ।।\nउद्वाहवेषं ते देव न द्रक्ष्येहं कथं विभो ।। ६ ।।\nइति विज्ञापितः शंभुः पुनः कुंभजमब्रवीत्।।\nकुंभजोद्वाहवेषं ते पार्वत्या सहितो ह्यहम् ।। ७ ।।\nवेदारण्ये महापुण्ये दर्शयिष्याम्यसंशयः ।।\nतद्गच्छ शीघ्रं विंध्याद्रिं निग्रहीतुं मुनीश्वर ।। ८ ।।\nएवमुक्तस्ततोगस्त्यो विन्ध्याद्रिं स निगृह्य च ।।\nपादाक्रमणमात्रेण समीकुर्वन्महीतलम् ।। ९ ।।\nचरित्वा दक्षि णान्देशान्गन्धमादनमन्वगात् ।।\nस विदित्वा महर्षिस्तु गन्धमादनवैभवम् ।। 3.1.16.१० ।।\nतत्र तीर्थं महापुण्यं स्वनाम्ना निर्ममे मुनिः ।।\nलोपामुद्रासखस्तत्र वर्ततेऽद्यापि कुंभजः ।। ११ ।।\nतत्र स्नात्वा च पीत्वा च न भूयो जन्मभाग्भवेत् ।।\nइह लोके त्रिकालेपि तत्तीर्थसदृशं द्विजाः ।। ।। १२ ।।\nतीर्थं न विद्यते पुण्यं भुक्तिमुक्तिफलप्रदम् ।।\nसर्वाभीष्टप्रदं नृणां यत्तीर्थस्नानवैभवात्।। १३ ।।\nसुदीर्घतमसः पुत्रः कक्षीवान्नाम नामतः ।।\nलेभे मनोरमां नाम स्वनयस्य सुतां प्रियाम् ।। १४ ।।\nकक्षीवतः कथा सेयं पुण्यापापविनाशिनी ।।\nतां कथां वः प्रवक्ष्यामि तच्छृणुध्वं मुनीश्वराः ।।। १५ ।।\nअस्ति दीर्घतमा नाम मुनिः परमधार्मिकः ।।\nतस्य पुत्रः समभवत्कक्षीवानिति विश्रुतः ।। १६ ।।\nउपनीतः स कक्षीवान्ब्रह्मचारी जितें द्रियः ।।\nवेदाभ्यासाय स गुरोः कुले वासमकल्पयत् ।। १७।।\nउदंकस्य गुरोर्गेहे वसन्दीर्घतमःसुतः ।।\nसोऽध्येष्ट चतुरो वेदान्सांगाञ्छास्त्राणि षट् तथा ।। १८ ।।\nइतिहासपुराणानि तथोपनिषदोऽपिच ।।\nउषित्वा षष्टिवर्षाणि कक्षीवान्गुरुसन्निधौ ।। १९ ।।\nप्रयास्यन्स्वगृहं विप्रा गुरवे दक्षि णामदात् ।।\nउवाच वै गुरुर्विद्वान्कक्षीवान्ब्रह्मवित्तमः ।। 3.1.16.२० ।।\n।। कक्षीवानुवाच ।। ।।\nअहं गृहं प्रयास्यामि कुर्वनुज्ञां महामुने ।।\nअवलोक्य कृपादृष्ट्या मां रक्षोदंक सांप्रतम् ।।\nउदंकस्त्वेव मुदितः कक्षीवंतमथाब्रवीत् ।। २१ ।।\n।। उदंक उवाच ।।\nअनुजानामि कक्षीवन्गच्छ त्वं स्वगृहं प्रति ।। २२ ।।\nउद्वाहार्थमुपायं ते वत्स वक्ष्यामि तच्छृणु ।।\nरामसेतुं प्रयाहि त्वं गंधमादनपर्वतम्।। २३ ।।\nतत्रागस्त्यकृतं तीर्थं सर्वाभीष्टप्रदा यकम् ।।\nभुक्तिमुक्तिप्रदं पुंसां सर्वपापनिबर्हणम्।। २४ ।।\nविद्यते स्नाहि तत्र त्वं सर्वमंगलसाधने ।।\nत्रिवर्षं वस तत्र त्वं नियमाचारसंयुतः ।। २५ ।।\nवर्षेषु त्रिषु यातेषु चतुर्थे वत्सरे ततः ।।\nनिर्गमिष्यति मातंगः कश्चित्तीर्थोत्तमात्ततः ।। २६ ।।\nचतुर्दंतो महाकायः शरदभ्रसमच्छविः ।।\nतं गजं गिरिसंकाशं स्नात्वा तत्र समारुह ।। २७ ।।\nआरुह्य तं गजं वत्स स्वनयस्य पुरीं व्रज ।।\nचतुर्दंतगजस्थं त्वां दृष्ट्वा शक्रमिवापरम् ।।२८ ।।\nराजर्षिः स्वनयो धीमान्हर्षव्याकुललोचनः ।।\nस्वकन्यायाः कृते दुःखं त्यजेदेव हृदिस्थितम् ।। २९ ।।\nपुरा हि प्रतिजज्ञे सा तस्य पुत्री मनोरमा ।।\nचतुर्दंतं महाकायं गजं सर्वांगपांडुरम् ।। 3.1.16.३० ।।\nआरुह्य यः समागच्छेत्स मे भर्ता भवेदिति ।।\nस्वकन्यायाः प्रतिज्ञां तां समाकर्ण्य स भूपतिः ।। ।। ३१ ।।\nदुःखाकुलमना भूत्वा सततं पर्यचिंतयत् ।।\nस्वनये चिंतयत्येवं नारदः समुपागमत् ।। ३२ ।।\nतमागतं मुनिं दृष्ट्वा राजर्षिरतिधार्मिकः ।।\nप्रत्युद्गम्य मुदा युक्तः पाद्यार्घ्याद्यैरपूजयत् ।। ३३ ।।\nप्रणम्य नारदं राजा वचनं चेदमब्रवीत् ।।\nकन्येयं मम देवर्षे प्रतिज्ञामकरोत्पुरा ।। ३४ ।।\nचतु र्दंतं महाकायं गजं सर्वांगपांडुरम् ।।\nआरुह्य यः समागच्छेत्स मे भर्ता भवेदिति ।। ३५ ।।\nचतुर्दंतो महाकायो गजः सर्वांगपांडुरः ।।\nसंभवेदिंद्रभवने भूतले नैव विद्यते ।। ३६ ।।\nइयं च दुस्तरामेनां प्रतिज्ञां बालिशाऽकरोत् ।।\nइयं प्रतिज्ञातितरां सततं बाधते हि माम् ।। ३७ ।।\nअनूढा हि पितुः कन्या सर्वदा शोकमावहेत् ।।\nइति तस्य वचः श्रुत्वा स्वनये नारदोऽब्रवीत् ।। ३८ ।।\nमा विषीदस्व राजर्षे तस्या ईदृग्विधः पतिः ।।\nभविष्यत्यचिरादेव पृथिव्यां ब्राह्मणोत्तमः ।। ३९ ।।\nकक्षीवानिति विख्यातो जामाता ते भविष्यति ।।\nइत्युक्त्वा नारदमुनिर्ययावाकाशमार्गतः ।। 3.1.16.४० ।।\nस्व नयस्तद्वचः श्रुत्वा नारदेन प्रभाषितम् ।।\nआकांक्षते दिवारात्रं तादृग्विधसमागमम् ।। ४१ ।।\nअतः सौम्य महाभाग कक्षीवन्बालतापस ।।\nअगस्त्यतीर्थमद्य त्वं स्नातुं गच्छ त्वरान्वितः ।। ४२ ।।\nसर्वमंगलसिद्धिस्ते भविष्यति न संशयः ।।\nउदंकेनैवमुक्तोऽथ कक्षीवान्द्विजपुंगवः ।। ४३ ।।\nअनु ज्ञातश्च गुरुणा प्रययौ गंधमादनम् ।।\nसंप्राप्यागस्त्यतीर्थं च तत्र सस्नौ जितेंद्रियः ।। ४४ ।।\nक्षेत्रोपवासमकरोद्दिनमेकं मुनीश्वरः ।।\nअपरेद्युः पुनः स्नात्वा पारणामकरोद्द्विजः ।। ४५ ।।\nरात्रौ तत्रैव सुष्वाप कक्षीवान्धर्मतत्परः ।।\nएवं नियमयुक्तस्य तस्य कक्षीवतो मुनेः ।। ४६ ।।\nएकेन दिवसे नोनं वर्षत्रयमथागमत् ।।\nअथ वर्षत्रयस्यांते तस्मिन्नेव दिने मुनिः ।। ४७ ।।\nअन्वास्य पश्चिमां संध्यां सुखं सुष्वाप तत्तटे ।।\nयाममात्रावशिष्टायां विभावर्यां महाध्वनिः ।। ४८ ।।\nउदभूत्प्रलयांभोधिवीचिकोलाहलोपमः ।।\nतेन शब्देन महता कक्षीवान्प्रत्यबुध्यत ।। ४९ ।।\nततस्तु स्वनयो नाम राजा सानुचरो बली ।।\nमृगयाकौतुकी तत्र मधुरापतिराययौ ।। 3.1.16.५० ।।\nविनिघ्नन्स गजान्सिंहान्वराहान्महिषान्नुरून् ।।\nअन्यान्मृगविशेषांश्च स राजा न्यवधीच्छरैः ।। ८५१ ।।\nसामात्यो मृगयासक्तो रथवाजिगजैर्युतः ।।\nअगस्त्यतीर्थसविधमाससाद भटान्वितः ।। ५२ ।।\nस राजा मृगयाश्रांतः श्रांतसैनिकसंवृतः ।।\nतत्तीर्थतीरप्रांतेषु निषसाद महीपतिः ।। ५३ ।।\nततः प्रभाते विमले कक्षी वान्मुनिसत्तमः ।।\nअगस्त्यतीर्थे स्नात्वाऽसौ संध्यां पूर्वामुपास्य च ।। ५४ ।।\nतस्य तीरे जपन्मत्रांस्तस्थौ नियमसंयुतः ।।\nअत्रांतरे तीर्थवराद्गज एको विनिर्ययौ ।। ५५ ।।\nचतुर्दंतो महाकायः कैलास इव मूर्तिमान् ।।\nस समुत्थाय तत्तीर्थादगात्कक्षीवदंतिकम् ।। ५६ ।।\nतमागतमुदंकोक्त लक्षणैरुपलक्षितम् ।।\nतदा निरीक्ष्य कक्षीवानारोढुं स्नानमातनोत् ।। ५७ ।।\nनमस्कृत्य च तत्तीर्थं श्लाघमानो मुहुर्मुहुः ।।\nआरुरोह च कक्षीवांश्चतुर्दंतं महागजम् ।। ५८ ।।\nआरुह्य तं चतुर्दंतं रजताचलसंनिभम् ।।\nस्वनयस्य पुरीमेव कक्षीवान्गंतुमैच्छत ।। ५९ ।।\nतमारूढं चतुर्दंतं श्वेतदंतावलोत्तमम् ।।\nस वीक्ष्य निश्चिकायैनं कक्षीवानिति भूपतिः ।। 3.1.16.६० ।।\nप्रसन्नहृदयो राजा तस्यांतिकमुपागमत् ।।\nतदाभ्याशमुपागम्य कक्षीवंतं नृपोऽब्रवीत् ।। ६१ ।।\n।। स्वनय उवाच ।। ।।\nत्वं ब्रह्मन्कस्य पुत्रोऽसि नाम किं तव मे वद ।।\nगजमेनं समारुह्य कुत्र वा गन्तुमिच्छसि ।।\nस्वनयेनैवमुक्तस्तु कक्षीवान्वाक्यमब्रवीत् ।। ६२ ।।\n।। कक्षीवानुवाच ।। ।।\nपुत्रोऽहं दीर्घतमसः कक्षीवानिति विश्रुतः ।। ६३ ।।\nस्वनयस्य तु राजर्षेर्गच्छामि नगरं प्रति ।।\nअहमुद्वोढुमिच्छामि तस्य कन्या मनोरमाम्।। ६४ ।।\nचतुर्दंतगजारूढस्तत्प्रतिज्ञां च पूरयन् ।।\nस्वनयस्य सुतापाणिं ग्रहीष्यामि नराधिप ।। ६५ ।।\nतद्भाषितं समाकर्ण्य श्रोत्रपीयूषवर्षणम् ।।\nहर्षसंफुल्लनयनः स्वनयो वाक्यम ब्रवीत् ।। ६६ ।।\nकक्षीवन्भोः कृतार्थोस्मि स एव स्वनयो ह्यहम् ।।\nउद्वोढुमिच्छति भवान्यस्य कन्यां मनोरमाम् ।। ६७ ।।\nस्वागतं ते मुनिश्रेष्ठ कक्षीवन्बालतापस ।।\nमम कन्यां गृहाण त्वं तपोधन मनोरमाम् ।। ६८ ।।\nतया सह चरन्धर्मान्गार्हस्थ्यं प्रतिपालय ।।\nराज्ञोक्तः स तदोवाच कक्षीवान्धर्मतत्परः ।।\nराजानं स्वनयं प्रीतं मधुरापुरवासिनम् ।। ६९ ।।\n।। कक्षीवानुवाच ।। ।।\nपिता दीर्घतमानाम वेदारण्ये मम प्रभो ।। ।। 3.1.16.७० ।।\nआस्ते तपश्चरन्सौम्यो नियमाचारतत्परः ।।\nतस्यांतिकं प्रेषय त्वं विप्रमेकं धरापते ।। ७१ ।।\nतथोक्तः स तदा राजा स्वनयो हृष्टमा नसः ।।\nअनेकसेनया सार्धं प्राहिणोत्स्वपुरोधसम् ।। ७२ ।।\nविप्रं सुदर्शनं नाम वेदारण्यस्थलं प्रति ।।\nसुदर्शनः समादिष्टः स्वनयेन नृपेण सः ।। ७३ ।।\nमहत्या सेनया सार्धं प्रययौ वेदकाननम् ।।\nतत्रोटजे समासीन तं दीर्घतमसं मुनिम् ।। ७४ ।।\nतपश्चरतमासीनं ध्यायन्वेदाटवी पतिम् ।।\nपुरोहितो ददर्शाथ जपंतं मंत्रमुत्तमम् ।। ७५ ।।\nप्रणाममकरोत्तस्मै मुनये स सुदर्शनः ।।\nउवाच दीर्घतमसं मुनिं प्रह्लादयन्निव ।। ७६ ।। ।।\n।। सुदर्शन उवाच ।। ।।\nकच्चित्ते कुशलं ब्रह्मन्कच्चित्ते वर्धते तपः ।।\nआश्रमे कुशलं कच्चित्कच्चिद्धर्मे सुखं वद ।। ७७ ।।\nपृष्टः सुदर्शनेनैवं मुनिर्दीर्घतमास्तदा ।।\nसुदर्शनमुवाचेदमर्घ्यादिविधिपूर्वकम् ।। ७८ ।।\n।। दीर्घतमा उवाच ।। ।।\nसर्वत्र कुशलं ब्रह्मन्सुदर्शन महामते ।।\nमम वेदाटवीनाथकृपया नाशुभं क्वचित्।। ७९ ।।\nतवापि कुशलं ब्रह्मन्किं सुखागमनं तथा ।।\nकिंवाऽऽगमनकार्यं ते सुदर्शन ममाश्रमे ।। 3.1.16.८० ।।।\nस्वनयस्य पुरोधास्त्वं खलु वेदविदांवरः ।।\nतं विहाय महाराज मधुरापुरवासिनम् ।। ८१ ।।\nमहत्या सेनया सार्धं किमर्थं त्वमिहागतः ।।\nइत्युक्तो दीर्घतमसा तदानीं स सुदर्शनः ।। ८२ ।।\nउवाच तं महात्मानं मुनिं ज्वलिततेजसम् ।।\nसर्वत्र मे सुखं ब्रह्मन्भवतः कृपया सदा ।। ८३ ।।\nभगवन्स्व नयो राजा साष्टांगं प्रणिपत्य तु।।\nत्वां प्राह प्रश्रितं वाक्यं मन्मुखेन शृणुष्व तत् ।। ८४ ।।\n।। स्वनय उवाच ।। ।।\nकक्षीवांस्ते सुतो ब्रह्म न्गंधमादनपर्वते ।।\nस्नानं कुर्वन्नगस्त्यस्य तीर्थे संप्रति वर्तते ।। ८५ ।।\nतस्य रूपं तपो धर्ममाचारान्वैदिकांस्तथा ।।\nवेदशास्त्रप्रवीणत्वमाभि जात्यं च तादृशम् ।। ८६ ।।\nलोकोत्तरमिदं सर्वं विज्ञाय तव नंदने ।।\nमनोरमां सुतां तस्मै दातुमिच्छाम्यहं मुने ।। ८७ ।।\nमृगयाकौतुकी चाहं गंधमादनपर्वतम् ।।\nआगतो मुनिशार्दूल वर्त्ते युष्मत्सुतांतिके ।।८८।।\nपित्रनुज्ञां विना नाहमुद्वहेयं सुतां तव ।।\nइति ब्रूते तव सुतः कक्षीवान्मुनिस त्तम ।।८९।।\nतद्भावां मत्सुतां तस्मै दातुं मेऽनुग्रहं कुरु ।।\nप्रैषयं च समीपं ते सेनया च सुदर्शनम् ।। 3.1.16.९० ।।\n।। सुदर्शन उवाच ।।।।\nइति मां भगवन्राजा प्राहिणोत्तव सन्निधिम्।।\nतद्भवाननुमन्यस्व राज्ञस्तस्य चिकीर्षितम् ।। ९१ ।।\n।। श्रीसूत उवाच ।। ।।\nइत्युक्त्वा विररामाथ स्वनयस्य पुरोहितः ।।\nततो दीर्घतमाः प्राह स्वनयस्य पुरोहितम् ।। ९२ ।।\n।। दीर्घतमा उवाच ।। ।।\nसुदर्शन भवत्वेवं कथितं स्वनयेन यत् ।।\nममाभीष्टतमं ह्येतत्पाणिग्रहणमंगलम् ।। ९३ ।।\nआगमिष्याम्यहं विप्र गन्धमादनपर्वतम् ।।\nइत्युक्त्वा स मुनिर्विप्रा महादीर्घतमा मुनिः ।। ९४ ।।\nवेदाटवीपतिं नत्वा भक्तिप्रवणचेतसा ।।\nसुदर्शनेन सहितः सेतुमुद्दिश्य निर्ययौ ।। ९५ ।।\nषट्भिर्दिनैर्मुनिः पुण्यं प्रययौ गन्धमादनम् ।।\nअगस्तितीर्थतीरं च गत्वा दीर्घतमा मुनिः ।। ९६ ।।\nअथ पुत्रं ददर्शाग्रे कक्षीवंतं महामुनिः ।।\nकक्षीवान्पितरं दृष्ट्वा ववन्दे नाम कीर्तयन् ।। ९७ ।।\nततो दीर्घतमा योगी स्वांकमारोप्य तं सुतम् ।।\nमूर्ध्न्युपाघ्राय सस्नेहं सस्वजे पुलकाकुलः ।। ९८ ।।\nकुशलं परिपप्रच्छ तदा दीर्घतमा ऋषिः ।।\nसर्ववेदास्त्वयाधीताः कक्षीवन्किमु वत्सक ।। ९९ ।।\nशास्त्राण्यपाठीः किं त्वं वा वत्स सर्वं वदस्व मे ।।\nइति पृष्टः स्वपित्रा स सर्वं वृत्तं तमव्रवीत् ।। ।। 3.1.16.१००।।\nइति श्रीस्कांदे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्येऽगस्तितीर्थप्रशंसायां कक्षीवदुद्वाहोद्योगवर्णनंनाम षोडशोऽध्यायः ।। १६ ।।"
  }
]
[
  {
    "text": "।। श्रीसूत उवाच ।।\nभूयोऽप्यहं प्रवक्ष्यामि धनुष्कोटेस्तु वैभवम् ।।\nअत्यद्भुततरं गुह्यं सर्वलोकैकपावनम् ।। १ ।।\nपुरा परावसुर्नाम ब्राह्मणो वेदवित्तमः ।।\nअज्ञानात्पितरं हत्वा ब्रह्महत्यामवाप्तवान् ।।\nसोऽपि स्नात्वा धनुष्कोटौ तद्दोषा न्मुमुचे क्षणात् ।। २ ।।\n।। ऋषय ऊचुः ।। ।।\nपितरं हतवान्पूर्वं कथं सूत परावसुः ।। ३ ।।\nकथं वा धनुषः कोटौ मुक्तिस्तस्याप्यभून्मुने ।।\nएतन्नः श्रद्दधानानां विस्तराद्वक्तुमर्हसि ।। ४ ।।\n।। श्रीसूत उवाच ।। ।।\nआसीद्राजा बृहद्द्युम्नश्चक्रवर्ती महाबलः ।।\nधर्मेण पालयामास सागरांतां वसुन्धराम् ।। ५ ।।\nअयजत्सत्रयागेन देवानिंद्रपुरोगमान् ।।\nयाजकस्तस्य रैभ्योऽभूद्विद्वान्परमधार्मिकः ।। ६ ।।\nआस्तां पुत्रावुभौ तस्याप्यर्वावसु परावसू ।।\nषडंगवेदविदुषौ श्रौतस्मार्तेषु कोविदौ ।।७ ।।\nकाणादे जैमिनीये च सांख्ये वैयासिके तथा ।।\nगौतमे योगशास्त्रे च पाणिनीये च कोवि दौ ।।८।।\nमन्वादिस्मृतिनिष्णातौ सर्वशास्त्रविशारदौ ।।\nसत्रयागे सहायार्थं बृहद्द्युम्नेन याचितौ ।।९।।\nभ्रातरौ समनुज्ञातौ पित्रा रैभ्येण जग्मतुः ।।\nबृहद्द्युम्नस्य सत्रं तावश्विनाविव रूपिणौ ।।3.1.33.१०।।\nअतिष्ठदाश्रमे रैभ्यः स्नुषया ज्येष्ठया सह ।।\nतौ गत्वा भ्रातरौ तत्र राज्ञः सत्रमनुत्तमम्।।११।।\nयाज यामासतुः सत्रे बृहद्द्युम्नं महीपतिम् ।।\nनाभवत्स्खलनं भ्रात्रोः सत्रे सांगेषु कर्मसु ।। १२ ।।\nसत्रे संतन्यमानेऽस्मिन्बृहद्द्युम्नस्य भूपतेः ।।\nमुनयो भ्यागमन्सर्वे राज्ञाहूता निरीक्षितुम् ।।१३।।\nवसिष्ठो गौतमश्चात्रिर्जाबालिरथ कश्यपः ।।\nक्रतुर्दक्षः पुलस्त्यश्च पुलहो नारदो मुनिः ।। १४ ।।\nमार्कंडेयः शतानंदो विश्वामित्रः पराशरः ।।\nभृगुः कुत्सोऽथ वाल्मीकिर्व्यासधौम्यादयोऽपरे ।। १५ ।।\nशिष्यैः प्रशिष्यैर्बहुभिरसंख्यातैः समावृताः ।।\nतानागतान्समालोक्य बृहद्द्युम्नो महीपतिः ।। १६ ।।\nअर्घ्यादिना मुनीन्सर्वान्पूजयामास सादरम् ।।\nनाना दिग्भ्यः समायाताश्चतुरंगबलैर्युताः ।। १७ ।।\nउपदासहिता भूपास्सत्रं वीक्षितुमादरात् ।।\nवैश्याः शूद्रास्तथा वर्णाश्चत्वरोऽपि समागताः ।। १८ ।।\nवर्णिनोऽथ गृहस्थाश्च वानप्रस्थाश्च भिक्षवः ।।\nसत्रं निरीक्षितुं तस्य बृहद्द्युम्नस्य चाययुः ।। १९ ।।\nतान्सर्वान्पूजयामास यथार्हं राजसत्तमः ।।\nददौ चान्नानि सर्वेभ्यो घृतसूपादिकांस्तथा ।। 3.1.33.२० ।।\nवस्त्राणि च सुवर्णानि हाररत्नान्यनेकशः ।।\nएवं सत्कारयामास राजा सत्रे समागतान् ।। २१ ।।\nरैभ्यपुत्रो तदा विप्रा अर्वावसुपरावसू ।।\nअध्वरादीनि कर्माणि चक्रतुः स्खलितं विना ।। २२ ।।\nतद्दृष्ट्वा मुनयस्सर्वे कौशलं रैभ्यपुत्रयौः ।।\nश्लाघंते सशिरःकम्पं वसिष्ठप्रमुखास्तदा ।। २३ ।।\nकर्माणि कानि चित्तत्र कारयित्वा परावसुः ।।\nतृतीयसवनस्यांते गृहकृत्यं निरीक्षितुम् ।। २४ ।।\nप्रययौ स्वाश्रमं सायं विनैवार्वावसुं द्विजाः ।।\nतस्मिन्नवसरे रैभ्यं कृष्णाजिनसमावृतम् ।। २५ ।।\nवने चरंतं पितरं दृष्ट्वा स मृगशंकया ।।\nनिद्राकलुषितो रात्रावंधे तमसि संकुले ।। २६ ।।\nआत्मानं हंतुमायाति मृगोऽयमिति चिंतयन् ।।\nजघान पितरं सोऽयं महारण्ये परावसुः ।। २७ ।।\nरिरक्षुणा शरीरं स्वं तेनाकामनया पिता ।।\nरजन्यां हिंसितो विप्रा महापातककारिणा ।। २८ ।।\nअंतिकं स समागत्य व्यलोकयत तं हतम् ।।\nज्ञात्वा स्वपितरं रात्रौ शुशोच व्यथितेंद्रियः ।। ।। २९ ।।\nप्रेतकार्यं ततः कृत्वा पितुः सर्वं परावसुः ।।\nभूयोपि नृपतेः सत्रं परावसुरुपाययौ ।। 3.1.33.३० ।।\nस्वचेष्टितं तु तत्सर्वमनुजाय ततोऽब्रवीत् ।।\nमृतं स्वपितरं श्रुत्वा सोऽपि शोकाकुलोऽभवत् ।। ३१ ।।\nज्येष्ठोऽनुजं ततः प्राह वचनं द्विजसत्तमाः ।।\nमहत्सत्रं समारब्धं बृहद्द्युम्नस्य भूपतेः ।।  ।। ३२ ।।\nवोढुत्वशक्तिर्नास्त्यस्य कर्मणो बालकस्य ते ।।\nजनकश्च हतो रात्रौ मयापि मृगशंकया ।। ३३ ।।\nप्रायश्चित्तं च कर्त्तव्यं ब्रह्महत्या विशुद्धये ।।\nमदर्थं व्रतचर्यां त्वं चर तात कनिष्ठक ।। ३४ ।।\nएकाकी धुरमुद्वोढुं शक्तोऽहं सत्रकर्मणः ।।\nअर्वावसुरिति प्रोक्तो ज्येष्ठेन स तमभ्य धात् ।। ३५ ।।\nतथा भवत्वहं ज्येष्ठ चरिष्ये व्रतमुत्तमम् ।।\nब्रह्महत्याविशुद्ध्यर्थं त्वं सत्रधुरमावह ।। ३६ ।।\nइत्युक्त्वा सोनुऽजो ज्येष्ठं तस्मात्सत्राद्वि निर्ययौ ।।\nकारयामास कर्माणि ज्येष्ठस्तस्मिन्गते कतौ ।। ३७ ।।\nद्वादशाब्दं कनिष्ठोपि ब्रह्महत्याव्रतं द्विजाः ।।\nचरित्वा सत्रयागेऽस्मिन्नाजगाम पुनर्मुदा ।। ३८ ।।\nतं दृष्ट्वा भ्रातरं ज्येष्ठो बृहद्द्युम्नमुवाच ह ।।\nअयं ते ब्रह्महा सत्रमर्वावसुरुपागतः ।। ३९ ।।\nएनमुत्सारयाशु त्वमस्मात्सत्रान्नृपो त्तम ।।\nअन्यथा सत्रयागस्य फलहानिर्भविष्यति ।। 3.1.33.४० ।।\nइतीरितः स स्वप्रेष्यैर्यागात्तमुदवासयत् ।।\nउद्वास्यमानो राजानमर्वावसुरथाब्रवीत् ।। ।। ४१ ।।\nन मया ब्रह्महत्येयं बृहद्द्युम्न कृतानघ ।।\nकिन्तु ज्येष्ठेन मे सा हि ब्रह्महत्या कृता विभो ।। ४२ ।।\nब्रह्महत्याव्रतं चीर्णं तदर्थं च मया धुना ।।\nएवमुक्तोपि राजासौ वचसा स परावसोः ।। ४३ ।।\nअर्वावसुं निजात्सत्रादुदवासयदाशु वै ।।\nधिक्कृतो ब्राह्मणैश्चायं ययौ तूष्णीं वनं तदा ।। ४४ ।।\nमुनिवृन्दसमाकीर्णं तपोवनमुपेत्य सः ।।\nअर्वावसुस्तपश्चक्रे देवैरपि सुदुष्करम् ।। ४५ ।।\nतपः कुर्वंस्तथादित्यमुपतस्थे समा हितः ।।\nमूर्तिमांस्तपसा तस्य महताऽदुष्टधीः स्वयम् ।। ४६ ।।\nआविरासीत्स्वया दीप्त्या भासयञ्जगतीतलम् ।।\nकर्मसाक्षी जगच्चक्षुर्भास्करो देवताग्रणीः ।। ४७ ।।\nआविर्बभूवुर्देवाश्च पुरस्कृत्य शचीपतिम् ।।\nइन्द्रादयस्ततो देवाः प्रोचुरर्वावसुं द्विजाः ।।४८।।\nअर्वावसो त्वं प्रवरस्तपसा ब्रह्म चर्यतः ।।\nआचारेण श्रुतेनापि वेदशास्त्रादिशिक्षया ।। ४९ ।।\nनिराकृतोवमानेन त्वं परावसुना बहु ।।\nतथापि क्षमया युक्तो न कुप्यति भवान्यतः ।। 3.1.33.५० ।।\nयस्माज्ज्येष्ठोऽवधीत्तातं न हिंसीस्त्वं महामते ।।\nब्रह्महत्याव्रतं यस्मात्तदर्थं चरितं त्वया ।। ५१ ।।\nअतः स्वीकुर्म हे त्वां तु पराकुर्मः परावसुम् ।।\nउक्त्वैवं बलभिन्मुख्याः सर्वे च त्रिदिवालयाः ।। ५२ ।।\nतं ते प्रवरयामासुर्निरासुश्च परावसुम् ।।\nपुनरिंद्रादयो देवाः पुरोधाय दिवाकरम् ।। ५३ ।।\nअर्वावसुं प्रोचुरिदं वरं त्वं वरयेति वै ।।\nस चापि प्रार्थयामास जनकस्योत्थितिं पुन. ।। ५४ ।।\nवधे चास्मरणं देवानात्मनो जनकस्य वै ।।\nतथास्त्विति सुराः प्रोचुः पुनरूचुरिदं वचः ।। ५५ ।।\nवरं चान्यं प्रदास्यामो वरय त्वं महामते ।।\nएवमुक्तः सुरैः सोयमर्वावसुरभाषत ।। ५६ ।।\nमम भ्रातुरदुष्टत्वं भवतु त्रिदशालयाः ।।\nअर्वावसोर्वचः श्रुत्वा त्रिदशाः पुनरब्रुवन् ।। ५७ ।।\nब्राह्मणस्य पितुर्घातान्महान्दोषः परावसोः ।।\nन ह्यन्यकृतपापस्य परेणानुष्ठितेन वै ।।५८।।\nप्रायश्चित्तेन शांतिः स्यान्महापातकपंचके ।।\nपितुर्ब्राह्मणहंतुस्तु सुतरां नास्ति निष्कृतिः।।५९।।\nआत्मनानुष्ठितेनापि व्रतेन न हि दुष्कृतिः।।\nपरावसोस्तव भ्रातुरतो नैवास्ति निष्कृतिः ।।3.1.33.६०।।\nअतोऽस्माभिरदुष्टत्वमस्मै दातुं न शक्यते ।।\nअर्वावसुः पुनःप्राह देवानिंद्रपुरोगमान्।।६१।।\nतथापि युष्मन्माहात्म्यात्प्रसादाद्भवतां तथा।।\nपितुर्ब्राह्मणहंतुर्मे भ्रातुस्त्रिदशसत्तमाः।।६२।।\nयथा स्यान्निष्कृतिर्ब्रूत तथैव कृपया युताः ।।\nएवमर्वावसोः श्रुत्वा वचस्ते त्रिदशालयाः ।। ६३ ।।\nध्यात्वा तु सुचिरं कालं विनिश्चित्येदमबुवन् ।।\nउपायं ते प्रवक्ष्यामस्तत्पातकनिवारणम् ।।६४।।\nदक्षिणांबुनिधौ पुण्ये रामसेतौ विमुक्तिदे ।।\nधनुष्कोटिरिति ख्यातं तीर्थमस्ति विमुक्तिदम् ।। ६५ ।।\nब्रह्महत्यासुरापानस्वर्णस्तेयविनाशनम्।।\nगुरुतल्पगसंसर्गदोषाणामपि नाशनम् ।। ६६ ।।\nअकामेनापि यः स्नायादपवर्गफलप्रदम् ।।\nदुःस्वप्ननाशनं धन्यं नरकक्लेशनाशनम् ।। ६७ ।।\nकैलासादिपदप्राप्तिकारणं परमार्थदम् ।।\nसर्वकाममिदं पुंसामृणदारिद्र्यनाशनम् ।। ६८ ।।\nधनुष्कोटिर्धनु ष्कोटिर्धनुष्कोटिरितीरणात् ।।\nस्वर्गापवर्गदं पुंसां महापुण्यफलप्रदम् ।। ६९ ।।\nतत्र गत्वा तव भ्राता स्नायाद्यदि परावसुः ।।\nतत्क्षणादेव ते ज्येष्ठो मुच्यते ब्रह्महत्यया ।। 3.1.33.७० ।।\nइदं रहस्यं सुमहत्प्रायश्चित्तमुदीरितम् ।।\nउक्त्वेत्यर्वावसुं देवाः प्रययुः स्वपुरीं प्रति ।। ७१ ।।\nतत अर्वावसुर्ज्येष्ठं समादाय परावसुम् ।।\nरामचन्द्रधनुष्कोटिं प्रययौ मुक्तिदायिनीम् ।। ७२ ।।\nसेतौ संकल्पमुक्त्वा तु नियमेन परावसुः ।।\nसह भ्रात्रा धनुष्कोटौ सस्नौ पातकशुद्धये ।। ७३ ।।\nस्नात्वोत्थितं धनुष्कोटौ तं प्रोवाचाशरीरिणी ।।\nपरावसो विनष्टा ते पितुर्ब्राह्मणघातजा ।। ७४ ।।\nब्रह्महत्या महा घोरा नरकक्लेशकारिणी ।।\nइत्युक्त्वा विररामाथ सापि वागशरीरिणी ।। ७५ ।।\nपरावसुस्तदा विप्राः कनिष्ठेन समन्वितः ।।\nरामचन्द्रधनुष्कोटिं प्रणम्य च सभक्तिकम् ।। ७६ ।।\nरामनाथं महादेवं नत्वा भक्तिपुरःसरम् ।।\nविमुक्तपातको विप्राः प्रययौ पितुराश्रमम् ।। ७७ ।।\nमृत्वोत्थितस्तदा रैभ्यो दृष्ट्वा पुत्रौ समागतौ ।।\nसंतुष्टहृदयो ह्यास्ते पुत्राभ्यां स्वाश्रमे तदा ।। ७८ ।।\nरामचन्द्रधनुष्कोटौ स्नानेन हतपातकम् ।।\nएनं परावसुं सर्वे स्वीचक्रुर्मुनयस्तदा ।। ७९ ।।\nएवं परावसोरुक्तं ब्रह्महत्याविमोक्षणम् ।।\nस्नानमात्राद्धनुष्कोटौ युष्माकं मुनिपुंगवाः ।। 3.1.33.८० ।।\nसुरा पानादयो विप्रा नश्यंत्येवात्र मज्जनात् ।।\nसत्यंसत्यं पुनः सत्यमुद्धृत्य भुजमुच्यते ।। ९१ ।।\nमहापातकसंघाश्च नश्येयुर्मज्जनादिह ।।\nय इमं पठतेऽध्यायं ब्रह्महत्याविमोक्षणम् ।। ८२ ।।\nब्रह्महत्या विनश्येत तत्क्षणान्नास्ति संशयः ।।\nसुरापानादयोऽप्यस्य शांतिं गच्छेयुरंजसा ।। ८३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां परावसोर्ब्रह्महत्याविमो क्षणंनाम त्रयस्त्रिंशोऽध्यायः ।। ३३ ।।"
  }
]
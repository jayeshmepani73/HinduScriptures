[
  {
    "text": "।। श्रीसूत उवाच ।। ।।\nशिवतीर्थे नरः स्नात्वा ब्रह्महत्याविमोक्षणे ।।\nस्वपापजालशांत्यर्थं शंखतीर्थं ततो व्रजेत् ।। १ ।।\nयत्र मज्जनमात्रेण कृतघ्नोऽपि विमुच्यते ।।\nमातॄः पितॄन्गुरूंश्चापि ये न मन्यंति मोहिताः ।। २ ।।\nये चाप्यन्ये दुरात्मानः कृतघ्ना निरपत्रपाः ।।\nते सर्वे शंखतीर्थे स्मिञ्छुद्ध्यंति स्नानमात्रतः ।। ३ ।।\nशंखनामा मुनिः पूर्वं गंधमादनपर्वते ।।\nअवर्तत तपः कुर्वन्विष्णुं ध्यायन्समाहितः।। ४ ।।\nस तत्र कल्पयामास स्नानार्थं तीर्थमुत्तमम् ।।\nशंखेन निर्मितं तीर्थं शंखतीर्थमितीर्यते ।। ५ ।।\nतत्र स्नात्वा सकृन्मर्त्यः कृतघ्नोऽपिविमुच्यते १।\nअत्रेतिहासं वक्ष्यामि पुराणं पापनाशनम्।।६।।\nयस्य श्रवणमात्रेण नरो मुक्तिमवाप्नुयात्।।\nपुरा बभूव विप्रेंद्रो वत्सनाभो महामुनिः।।७।।\nसत्यवाञ्छीलवान्वाग्मी सर्वभूतदयापरः।।\nशत्रुमित्रसमो दांतस्तपस्वी विजितेंद्रियः।।८।।\nपरब्रह्मणि निष्णातस्तत्त्वब्रह्मैकसंश्रयः।।\nएवं प्रभावः स मुनिस्तपस्तेपे निजाश्रमे ।। ९ ।।\nस वै निश्चलसर्वांगस्तिष्ठंस्तत्रैव भूतले ।।\nपरमाण्वंतरं वापि न स्वस्थानाच्चचाल सः ।। 3.1.25.१० ।।\nस्थित्वैकत्र तपस्यंतमनेकशतवत्सरान् ।।\nतमाचकाम वल्मीकं छादितांगं चकार च ।। ११ ।।\nवल्मीकाक्रांतदेहोपि वत्सनाभो महामुनिः ।।\nअकरोत्तप एवासौ वल्मीकं न त्वबुद्ध्यत ।। ।। १२ ।।\nतस्मिंश्च तप्यति तपो वासवो मुनिपुंगवाः ।१\nविसृज्य मेघजालानि वर्षयामास वेगवान् ।। १३ ।।\nएवं दिनानि सप्तायं स ववर्ष निरं तरम् ।।\nआसारेणातिमहता वृष्यमाणोपि वै मुनिः ।। १४ ।।\nतं वर्षं प्रतिजग्राह निमीलितविलोचनः ।।\nमहता स्तनितेनाशु तदा बधिरयञ्छ्रुती ।। ।। १५ ।।\nवल्मीकस्योपरिष्टाद्वै निपपात महाशनिः ।।\nतस्मिन्वर्षति पर्जन्ये शीतवातातिदुःसहे ।। १६ ।।\nवल्मीकशिखरं ध्वस्तं बभूवाशनिताडि तम् ।।\nविशीर्णशिखरे तस्मिन्वल्मीकेऽशनिताडिते ।। १७ ।।\nसेहेतिदुःसहां वृष्टिं वत्सनाभो विचिंतयन् ।।\nमहर्षौ वर्षधाराभिः पीड्यमाने दिवानि शम् ।। १८ ।।\nधर्मस्य चेतसि कृपा संबभूवातिभूयसी ।।\nस धर्मश्चिंतयामास वत्सनाभे तपस्यति ।। १९ ।।\nपतत्यप्यतिवर्षेऽयं तपसो न निवर्तते ।।\nअहोऽस्य वत्सनाभस्य धर्मैकायत्तचित्तता ।। 3.1.25.२० ।।\nइति चिंतयतस्तस्य मातिरेवमजायत ।।\nअहं वै माहिषं रूपं सुमहांतं मनोहरम् ।। २१ ।।\nवर्षधारानिपातानां सोढारं कठिनत्वचम् ।।\nस्वीकृत्य माहिषं रूपं स्थास्याम्युपरि योगिनः ।। २२ ।।\nन हि बाधिष्यते वर्षं महावेगयुतं त्वपि ।।\nधर्म एवं विनिश्चित्य धाराः पृष्ठेन धारयन् ।। २३ ।।\nवत्सनाभोपरि तदा गात्रमाच्छाद्य तस्थिवान् ।।\nततः सप्तदिनांते तु तद्वै वर्षमुपारमत् ।। २४ ।।\nततो महिषरूपी स धर्मोऽतिकृपया युतः ।।\nतद्वै वल्मीकमुत्सृज्य नातिदूरे ह्यवर्त्तत ।।२५।।\nततो निवृते वर्षे तु वत्सनाभो महामुनिः।।\nनिवृत्तस्तपसस्तू र्णं दिशः सर्वा व्यलोकयन्।।२६।।\nस्थितोऽहं वृष्टिसंपाते कुर्वन्नद्य महत्तपः।।\nपृथिवी सलिलाक्लिन्ना दृश्यते सर्वतोदिशम्।।२७।।\nशिखराणि गिरीणां च वना न्युपवनानि च ।।\nआश्रमाणि महर्षीणामाप्लुतानि जलैर्नवैः ।। २८ ।।\nएवमादीनि सर्वाणि दृष्ट्वा प्रमुदितोऽभवत् ।।\nचिंतयामास धर्मात्मा वत्सना भो महामुनिः ।। २९ ।।\nअहमस्मिन्महावर्षे नूनं केनापि रक्षितः ।।\nवर्षत्यस्मिन्महावर्षे जीवितं त्वन्यथा कुतः ।। 3.1.25.३० ।।\nविचिंत्यैवं मुनिश्रेष्ठः सर्वत्र समलोकयत् ।।\nततोऽपश्यन्महाकायमदूरादग्रतः स्थितम् ।। ३१ ।।\nमहिषं नीलवर्णं च वत्सनाभस्तपोधनः ।।\nमहिषं तं समुद्दिश्य मनसा समचिंतयत् ।। ३२ ।।\nतिर्यग्योनिष्वपि कथं दृश्यते धर्मशीलता ।।\nयतो ह्यहं महावर्षान्महिषेणाभिरक्षितः ।। ३३ ।।\nदीर्घमायुरमुष्यास्तु यन्मां रक्षितवानिह ।।\nइत्यादि स विचिंत्यैवं तपसे पुनरुद्ययौ ।। ३४ ।।\nतं पुनश्च तपस्यंतं दृष्ट्वा महिषरूपधृक् ।।\nरोमांचावृतसर्वांगः प्रमोदमगमद्भृशम् ।। ।। ३५ ।।\nवत्सनाभस्य हि मुनेः पुनश्चैव तपस्यतः ।।\nमनः पूर्ववदेकाग्रं परब्रह्मणि नाभवत् ।। ३६ ।।\nस विषण्णमना भूत्वा वत्सनाभो व्यचिंतयत् ।।\nन भवेद्यदि नैर्मल्यं तदा स्याच्चंचलं मनः ।। ३७ ।।\nमनश्च पापबाहुल्ये निर्मलं नैव जायते ।।\nपापलेशोपि मे नास्ति कथं लोला यते मनः ।। ३८ ।।\nअचिंतयद्दोषहेतुं वत्सनाभः पुनःपुनः ।।\nस विचिंत्य विनिश्चित्य निनिंदात्मानमंजसा ।। ३९ ।।\nधिङ्मामद्य दुरात्मानमहो मूढोस्म्यहं भृशम् ।।\nकृतघ्नता महादोषो मामद्य समुपागतः ।। 3.1.25.४० ।।\nयदीदृशान्महावर्षात्त्रातारं महिषोत्तमम् ।।\nतिष्ठाम्यपूजयन्नेव ततो मे भूत्कृतघ्नता ।। ४१ ।।\nकृतघ्नता महान्दोषः कृतघ्ने नास्ति निष्कृतिः ।।\nकृतघ्नस्य न वै लोकाः कृतघ्नस्य न बांधवाः ।। ४२ ।।\nकृतघ्नतादोष वलान्मम चित्तं मलीमसम् ।।\nकृतघ्ना नरकं यांति ये च विश्वस्तघातिनः ।। ४३ ।।\nनिष्कृतिं नैव पश्यामि कृतघ्नानां कथंचन ।।\nऋते प्राणपरित्यागाद्धर्मज्ञानां वचो यथा ।। ४४ ।।\nपित्रोरभरणं कृत्वा ह्यदत्त्वा गुरुदक्षिणाम् ।।\nकृतघ्नतां च संप्राप्य मरणांता हि निष्कृतिः ।। ४५ ।।\nतस्मात्प्राणान्परित्यज्य प्रायश्चित्तं चराम्यहम् ।।\nइति निश्चित्य मनसा वत्सनाभो महामुनिः ।। ४६ ।।\nतृणीकृत्य निजान्प्राणान्निःसंगेनांतरा त्मना ।।\nमेरोः शिखरमारूढः प्रायश्चित्तचिकीर्षया ।। ४७ ।।\nसुमेरुशिखरात्तस्मादियेष पतितुं मुनिः ।।\nतस्मिन्पतितुमारब्धे मा त्वरिष्ठा इति ब्रुवन् ।।\nत्यक्तमाहिषरूपः सन्धर्म एव न्यवारयत् ।। ४८ ।।\n।। धर्म उवाच ।। ।।\nवत्सनाभ महाप्राज्ञ जीवस्व बहुवत्सरान् ।। ४९ ।।\nपरितुष्टोऽस्मि भद्रं ते देहत्यागचिकीर्षया ।।\nन हि त्वद्धर्मकक्षायां लोके कश्चित्समोऽस्ति वै ।। 3.1.25.५० ।।\nयद्यपि प्राणसंत्यागः कृतघ्ने निष्कृतिर्भवेत् ।।\nतथापि धर्मशीलत्वात्तवान्यां निष्कृतिं वदे ।। ५१ ।।\nशंखतीर्थाभिधं तीर्थमस्ति वै गंधमादने ।।\nशांत्यर्थमस्य पापस्य तत्र स्नाहि समाहितः ।। ।। ५२ ।।\nप्राप्स्यसे चित्तशुद्धिं त्वमतो विगतकल्मषः।।\nततश्च लब्धविज्ञानः प्राप्स्यसे शाश्वतं पदम् ।। ५३ ।।\nअहं धर्मोस्मि योगीन्द्र सत्यमेव ब्रवीमि ते ।।\nइति धर्मवचः श्रुत्वा वत्सनाभो महामुनिः ।। ५४ ।।\nस्नातुकामः शंखतीर्थे गंधमादनमन्वगात् ।।\nशंखतीर्थं च संप्राप्य तत्र सस्नौ महामुनिः ।। ५५ ।।\nततो विगतपापस्य मनो निर्मलतां गतम् ।।\nततोऽचिरेण कालेन ब्रह्मभूयमगान्मुनिः ।। ५६ ।।\nएवं वः कथितं विप्राः शंखतीर्थस्य वैभवम्।।\nयत्र हि स्नानमात्रेण कृतघ्नोऽपि विमुच्यते ।। ५७ ।।\nमातृद्रोही पितृद्रोही गुरुद्रोही तथैव च ।।\nअन्ये कृतघ्ननिवहा मुच्यंतेऽत्र निमज्जनात् ।। ५८ ।।\nअतः कृतघ्नैर्मनुजैः सेवनीयमिदं सदा ।।\nअहो तीर्थस्य माहात्म्यं यत्कृतघ्नोपि मुच्यते ।। ५९ ।।\nअकृत्वा भरणं पित्रोरदत्त्वा गुरुदक्षिणाम्।।\nकृतघ्नतां च संप्राप्य मरणांता हि निष्कृतिः ।। 3.1.25.६० ।।\nइह तु स्नानमात्रेण कृतघ्नस्यापि निष्कृतिः ।।\nकृतघ्नतापि तत्तीर्थे स्नानमात्राद्विनश्यति ।। ६१ ।।\nअन्येषां तुच्छपापानां सर्वेषां किमुताधुना ।। ६२ ।।\nअध्यायमेनं पठेद्भक्तियुक्तः कृतघ्नोपि मर्त्याः स पापाद्विमुक्तः ।।\nविशुद्धांतरात्मा गतः सत्यलोकं समं ब्रह्मणा मोक्षमप्याशु गच्छेत्।। ६३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये शंखतीर्थप्रशंसायां वत्सनाभकृतघ्नदोषशांतिवर्णनंनाम पञ्चविंशोऽध्यायः ।। २५ ।।"
  }
]
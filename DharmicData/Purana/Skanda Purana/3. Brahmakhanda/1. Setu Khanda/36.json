[
  {
    "text": "।। श्रीसूत उवाच ।। ।।\nधनुष्कोटेस्तु माहात्म्यं भूयोऽपि प्रब्रवीम्यहम् ।।\nदुराचाराभिधो यत्र स्नात्वा मुक्तो भवद्द्विजाः।। ।। १ ।।\n।। मुनय ऊचुः ।। ।।\nदुराचाराभिधः कोऽसौ सूत तत्त्वार्थकोविद ।।\nकिंच पापं कृतं तेन दुराचारेण वै मुने ।। २ ।।\nकथं वा पातका न्मुक्तो धनुष्कोटौ निमज्जनात् ।।\nएतच्छुश्रूषमाणानां विस्तराद्वद नो मुने ।। ३ ।।\n।। श्रीसूत उवाच ।। ।।\nमुनयः श्रूयतां तस्य दुराचारस्य पातकम् ।।\nस्नानेन धनुषः कोटौ यथा मुक्तश्च पातकात् ।। ४ ।।\nदुराचाराभिधो विप्रो गौतमीतीरमाश्रितः ।।\nकश्चिदस्ति द्विजाः पापी क्रूरकर्मरतः सदा ।। ५ ।।\nब्रह्मघ्नैश्च सुरापैश्च स्तेयिभिर्गुरुतल्पगैः ।।\nतदा संसर्गदुष्टोऽसौ तैः साकं न्यवसद्विजाः ।।६।।\nमहापातकिसंसर्गं दोषेणास्य द्विजस्य वै ।।\nब्राह्मण्यं सकलं नष्टं निःशेषेण द्विजोत्तमाः ।। ७ ।।\nमहापातकिभिः सार्द्धं दिनमेकं तु यो द्विजः ।।\nनिवसेत्सादरं तस्य तत्क्षणाद्वै द्विजन्मनः ।। । ८ ।।\nब्राह्मणस्य तुरीयांशो नश्यत्येव न संशयः ।।\nद्विदिनं सेवनात्स्पर्शाद्दर्शनाच्छयनात्तथा ।। ९ ।।\nभोजनात्सह पंक्तौ च महापातकिभिर्द्विजाः ।।\nद्वितीयभागो नश्येत ब्राह्मणस्य न संशयः ।। 3.1.36.१० ।।\nत्रिदिनाच्च तृतीयांशो नश्यत्येव न संशयः ।।\nचतुर्दिनाच्चतुर्थांशो विलयं याति हि ध्रुवम् ।। ११ ।।\nअतः परं तु तैः साकं शयनासनभोजनैः ।।\nतत्तुल्यपातकी भूयान्महापातकसंभवात् ।। १२ ।।\nतेन ब्राह्मण्यहीनोऽयं दुराचाराभिधो द्विजाः ।।\nग्रस्तोऽभवद्भीषणेन वेतालेन बलीयसा ।।१३।।\nअसौ परवशस्तेन वेतालेनातिपीडितः ।।\nदेशाद्देशं भ्रमन्विप्रा वनाच्चैव वनांतरम् ।।१४।।\nपूर्वपुण्यविपाकेन दैवयोगेन स द्विजः ।।\nरामचंद्रधनुष्कोटिं महापातकनाशनीम् ।। १५ ।।\nअनुद्रुतः पिशाचेन तेनाविष्टो ययौ द्विजाः ।।\nन्यमज्जयत्स वेतालो धनुष्कोटिजले त्वमुम् ।। १६ ।।\nधनुष्कोटिजले सोऽयं वेतालेन प्रवेशितः ।।\nउदतिष्ठत्क्षणादेव वेतालेन विमोचितः ।। १७ ।।\nउत्थितोऽसौ द्विजो विप्रा धनुष्कोटिजलात्तदा ।।\nस्वस्थो व्यचिंतयत्कोऽयं देशो जलधितीरतः ।। १८ ।।\nकथं मयागतमिह गौतमीतीरवासिना ।।\nइति चिंताकुलः सोऽयं धनुष्कोटिनिवासिनम् ।। १९ ।।\nदत्तात्रेयं महात्मानं योगिप्रवरमुत्तमम् ।।\nसमागम्य प्रणम्यासौ दुराचारोऽभ्यभाषत ।। 3.1.36.२० ।।\nन जाने भगवन्देशः कतमोऽयं वदाधुना ।।\nगौतमीतीरनिलयो दुराचाराभिधो ह्यहम् ।। २१ ।।\nकृपया ब्रूहि मे ब्रह्मन्मयात्र कथमागतम्।।\nइति पृष्टो मुनिस्तेन दुराचारेण सुव्रतः ।। २२ ।।\nध्यात्वा मुहूर्तमवदद्दुराचारं घृणानिधिः ।।\nमहापातकिसंसर्गे दुराचार कृते पुरा ।। २३ ।।\nब्राह्मण्यं नष्टमभवद्वेतालस्त्वां ततोऽग्रहीत् ।।\nतेनाविष्टस्त्वमायातो विवशोऽत्र विमूढधीः ।। २४ ।।\nन्यमज्जयत्त्वां वेतालो धनुष्कोटिजलेऽत्र तु ।।\nतत्र मज्जनमात्रेण विमुक्तः पातकाद्भवान् ।। २५ ।।\nधनुष्कोटौ तु ये स्नानं पुण्ये कुर्वंति मानवाः ।।\nतेषां नश्यंति वै सत्यं पंचपातकसंचयाः ।। २६ ।।\nरामचंद्रधनुष्कोटावत्र मज्जनमात्रतः ।।\nमहापातकिसंसर्गदोषस्ते विलयं ययौ ।। २७ ।।\nतन्नाशादेव वेतालस्त्वां मुक्त्वा विलयं गतः ।।\nत्वामग्रहीद्यो वेतालः पुरायं ब्राह्मणोऽभवत् ।। २८ ।।\nसोऽयं भाद्रपदे मासे कृष्णपक्षे महालयम् ।।\nपार्वणेन विधानेन पितॄणां नाकरोन्मुदा ।। २९ ।।\nतेन स्वपितृभिः शप्तो वेतालत्वमगादयम् ।।\nसोपि चास्य धनुष्कोटेरवलोकनमात्रतः ।। 3.1.36.३० ।।\nवेतालत्वं विहायेह विष्णुलोकम वाप्तवान् ।।\nअतो भाद्रपदे मासे कृष्णपक्षे महालयम् ।। ३१ ।।\nउद्दिश्य स्वपितॄन्ये तु न कुर्वन्त्यतिलोभतः ।।\nमहालोभयुतास्तेऽद्धा वेतालाः स्युर्न संशयः ।। ३२ ।।\nतस्माद्भाद्रपदे मासे कृष्णपक्षे महालयम् ।।\nपितॄनुद्दिश्य शक्त्या ये ब्राह्मणान्वेदपारगान् ।। ३३ ।।\nभोजयेयुर्महान्नेन न ते विंदंति दुर्गतिम् ।।\nयस्तु भाद्रपदे मासे कृष्णपक्षे महालयम् ।। ३४ ।।\nस्वशक्त्यनुगुणं विप्रमेकं द्वौ त्रीनकिंचनः ।।\nभोजयेन्नहि दौर्गत्यं भवेदस्य कदाचन ।। ३५ ।।\nअयं भाद्रपदे मासे पितॄणामनुपासनात् ।।\nययौ वेतालतां विप्रो यस्त्वां जग्राह पापिनम् ।। ३६ ।।\nकालो भाद्रपदमासमारभ्य वृश्चिकावधि ।।\nमहालयस्य कथितो मुनिभिस्तत्त्वदर्शिभिः ।। ३७ ।।\nमासो भाद्रपदः कालस्तत्रापि हि विशिष्यते ।।\nकृष्ण पक्षो विशिष्टः स्याद्दुराचारक तत्र वै ।। ३८ ।।\nतस्मिञ्छुभे कृष्णपक्षे प्रथमायां तथा तिथौ ।।\nश्राद्धं महालयं कुर्याद्यो नरो भक्तिपूर्वकम्।। ३९ ।।\nतस्य प्रीणाति भगवान्पावकः सर्वपावनः ।।\nस वह्निलोकमाप्नोति वह्निना सह मोदते ।। 3.1.36.४० ।।\nतस्मै च ज्वलनो देवः सर्वैश्वर्यं ददात्यपि ।।\nप्रथमायां तिथौ मर्त्यो यो न कुर्यान्महालयम्।। ४१ ।।\nवह्निर्गृहं दहेत्तस्य श्रियं क्षेत्रादिकं तथा ।।\nवेदज्ञे ब्राह्मणे भुक्ते प्रथमायां महालये ।। ४२ ।।\nदश कल्पसहस्राणि पितरो यांति तृप्तताम् ।।\nद्वितीयायां तु यो भक्त्या कुर्याच्छ्राद्धं महालयम् ।। ४३ ।।\nतस्य प्रीणाति भगवान्भवानीपतिरीश्वरः ।।\nस कैलासमवाप्नोति शिवेन सह मोदते।। ४४ ।।\nविपुलां संपदं तस्मै प्रीतो दद्यान्महेश्वरः ।।\nद्वितीयायां तिथौ मर्त्यो यो न कुर्यान्महालयम् ।। ४५ ।।\nतस्य वै कुपितः शंभुर्नाशयेद्ब्रह्मवर्चसम् ।।\nरौरवं कालसूत्राख्यं नरकं चास्य दास्यति ।। ४६।।\nवेदज्ञे ब्राह्मणे भुक्ते द्वितीयायां महालये ।।\nविंशत्कल्प सहस्राणि पितरो यांति तृप्तताम्।। ४७ ।।\nअनुग्रहात्पितॄणां च संततिश्चास्य वर्द्धते ।।\nतृतीयायां नरो भक्त्या कुर्याच्छ्राद्धं महालयम् ।। ४८ ।।\nतस्य प्रीणाति भगवाँल्लोकपालो धनाधिपः ।।\nमहापद्मादिनिधयो वर्तंते तस्य वै वशे ।। ४९ ।।\nतस्यानुगास्त्रयो देवा ब्रह्मविष्णुमहेश्वराः ।।\nतृतीयायां तिथौ मर्त्यो यो न कुर्यान्महालयम् ।। 3.1.36.५० ।।\nधनदो भगवांस्तस्य संपदं हरति क्षणात् ।।\nदारिद्यं च ददात्यस्मै बहुदुःखसमाकुलम् ।। ।। ५१ ।।\nतृतीयायां तिथौ मर्त्यो यः करोति महालयम् ।।\nतृप्यंति पितरस्तस्य त्रिंशत्कल्पसहस्रकम् ।। ५२ ।।\nचतुर्थ्यां तु नरो भक्त्या श्राद्धं कुर्यान्महालयम् ।।\nतस्य प्रीणाति भगवान्हेरंबः पार्वतीसुतः ।। ५३ ।।\nतस्य विघ्नाश्च नश्यंति गजवक्त्रप्रसादतः ।।\nचतुर्थ्यां तु तिथौ मर्त्यो यो न कुर्यान्महालयम् ।। ५४ ।।\nविघ्नेशो भगवांस्तस्य सदा विघ्नं करोति हि ।।\nचण्डकोलाहलाभिख्ये नरके च पतत्यथ ।। ५५ ।।\nचतुर्थ्यां वै तिथौ मर्त्यो यः करोति महालयम् ।।\nपितरः कल्पसाहस्रं चत्वारिंशत्प्रहर्षिताः ।। ५६ ।।\nबहून्पुत्रान्प्रदास्यंति श्राद्धकर्तुर्निरंतरम् ।।\nपंचम्यां तु तिथौ भक्त्या यो न कुर्यान्महालयम् ।। ५७ ।।\nतस्य लक्ष्मीर्भगवती परित्यजति मंदिरम् ।।\nअलक्ष्मीः कलहाधारा तस्य प्रादुर्भवेद्गृहे ।। ५८ ।।\nपचम्यां तु तिथौ मर्त्यो यः करोति महालयम् ।।\nतस्य तृप्यंति पितरः पंचकल्पसहस्रके ।। ५९ ।।\nसंततिं चाप्यविच्छिन्नामस्मै दास्यंति तर्पिताः ।।\nपार्वती च प्रसन्ना स्यान्महदैश्वर्यदायिनी ।। 3.1.36.६० ।।\nषष्ठ्यां तिथौ नरो भक्त्या श्राद्धं कुर्यान्महालयम् ।।\nतस्य प्रीणाति भगवान्षण्मुखः पार्वती सुतः ।। ६१ ।।\nतस्य पुत्राश्च पौत्राश्च षण्मुखस्य प्रसादतः ।।\nग्रहैर्वालग्रहैश्चैव न बाध्यंते कदाचन ।। ६२ ।।\nषष्ठ्यां तिथौ नरो भक्त्या यो न कुर्यान्महालयम् ।।\nतस्य स्कन्दो महासेनो विमुखः स्यान्न संशयः ।। ६३ ।।\nगर्भान्निर्गतमात्रैव प्रजा तस्य विनश्यति ।।\nपूतनादिग्रहकुलैर्बाध्यते च  निरंतरम् ।। ६४ ।।\nवह्निज्वालाप्रवेशाख्ये नरके च पतत्यधः ।।\nषष्ठ्यां तिथौ यः श्रद्धावान्कुर्याच्छ्राद्धं महालयम् ।। ६५ ।।\nषष्टिकल्पसहस्रं तु पितरो यामति तृप्तताम् ।।\nपुत्रानपि प्रदास्यंति संपदं विपुलां तथा ।। ६६ ।।\nसप्तम्यां तु तिथौ मर्त्यः श्राद्धं कुर्यान्महालयम् ।।\nहिरण्यपाणिर्भगवानादित्यस्तस्य तुष्यति ।। ६७ ।।\nअरोगो दृढगात्रः स्याद्भास्करस्य प्रसादतः ।।\nहिरण्यपाणिर्भगवान्हिरण्यं पाणिना स्वयम्  ।। ६८ ।।\nमहालयश्राद्धकर्त्रे ददाति प्रीतमानसः ।।\nसप्तम्यां तु तिथौ भक्त्या यो न कुर्यान्महालयम् ।। ६९ ।।\nव्याधिभिः क्षयरोगाद्यै बाध्यते स दिवानिशम् ।।\nतीक्ष्णधारास्त्रशय्याख्ये नरके च पतत्यधः ।। 3.1.36.७० ।।\nसप्तम्यां यो नरो भक्त्या श्राद्धं कुर्यान्महालयम् ।।\nसप्ततिं कल्पसाहस्रं प्रीणंति पितरोऽस्य वै ।। ७१ ।।\nसंततिं चाप्यविच्छिन्नां दद्युः पितृगणाः सदा ।।\nअष्टम्यां तु तिथौ मर्त्यः श्राद्धं कुर्यान्महाल यम् ।। ७२ ।।\nमृत्युंजयः कृत्तिवासास्तस्य प्रीणाति शंकरः ।।\nकरस्थं तस्य कैवल्यं शंकरस्य प्रसादतः ।। ७३ ।।\nमहालयेन श्राद्धेन तुष्टे साक्षात्त्रि यंबके ।।\nचतुर्दशसु लोकेषु दुर्लभं तस्य किं भवेत् ।। ७४ ।।\nमहालयं न कुर्याद्वै योऽष्टम्यां मूढचेतनः ।।\nसंसारसागरे घोरे सदा मज्जति दुःखितः ।। ७५ ।।\nकदाचिदपि तस्येष्टं नैव सिद्ध्यति भूतले ।।\nवैतरिण्याख्यनरके पतत्याचंद्रतारकम् ।। ७६ ।।\nयोऽष्टम्यां श्रद्धया श्राद्धं नरः कुर्यान्महालयम् ।।\nअशीतिकल्पसाहस्रं तृप्यंति पितरोऽस्य वै ।। ७७ ।।\nआशीर्भिर्वर्द्धयंत्येनं विघ्नश्चास्य व्यपोहति ।।\nसंततिं चाप्यविच्छिन्नां दद्युः पितृगणाः सदा ।। ७८ ।।\nनवम्यां तु तिथौ मर्त्यः श्राद्धं कुर्यान्महालयम् ।।\nदुर्गादेवी भगवती तस्य प्रीणाति शांभवी ।। ७९ ।।\nक्षयापस्मारकुष्ठा दीन्क्षुद्रप्रेतपिशाचकान् ।।\nनाशयेत्तस्य सन्तुष्टा दुर्गा महिषमर्दिनी ।।3.1.36.८० ।।\nनवम्यां तु तिथौ मर्त्यो यो न कुर्यान्महालयम् ।।\nअपस्मारेण पीड्येत तथैव ब्रह्मरक्षसा ।। ८१ ।।\nअभिचारार्थकृत्याभिर्वाध्येत च निरन्तरम् ।।\nनवम्यां यस्तिथौ मर्त्यः श्राद्धं कुर्यान्महालयम्।। ८२ ।।\nनवतिं कल्पसाहस्रं तृप्यन्ति पितरोऽस्य वै ।।\nसंततिं चाप्यविच्छिन्नां दद्युः पितृगणाः सदा ।। ८३ ।।\nदशम्यां तु तिथौ मर्त्यः श्राद्धं कुर्यान्महालयम् ।।\nतस्यामृतकलश्चन्द्रः षोडशात्मा प्रसीदति ।। ८४ ।।\nऔषधीनामधीशेऽस्मिञ्छ्राद्धेनानेन तोषिते ।।\nव्रीह्यादीनि तु धान्यानि दद्युरोषधयः सदा।। ।। ८५ ।।\nयो न कुर्याद्दशम्यां तु महालयमनुत्तमम् ।।\nओषध्यो निष्फलास्तस्य कृषिश्चाप्यस्य निष्फला ।। ८६ ।।\nदशम्यां यस्तिथौ मर्त्यः श्राद्धंकुर्यान्महालयम् ।।\nशतकल्पसहस्राणि तृप्यंति पितरोऽस्य वै ।। ८७ ।।\nसंततिं चाप्यविच्छिन्नां दद्युः पितृगणाः सदा ।।\nएकादश्यां नरो भक्त्या श्राद्धं कुर्यान्महालयम् ।। ८८ ।।\nसंहर्ता सर्वलोकस्य तस्य रुद्रः प्रसीदति ।।\nरुद्रस्य सर्वसंहर्तुः प्रसादेन जगत्पतेः ।। ८९ ।।\nशत्रून्पराजय त्येष श्राद्धकर्ता निरन्तरम् ।।\nब्रह्महत्यायुतं चापि तस्य नश्यति तत्क्षणात् ।। 3.1.36.९० ।।\nअग्निष्टोमादियज्ञानां फलमाप्नोति पुष्कलम् ।।\nएकादश्यां नरो भक्त्या यो न कुर्यान्महालयम् ।। ९१ ।।\nतस्य वै विमुखो रुद्रो न प्रसीदति कर्हिचित् ।।\nसर्वतो वर्धमानाश्च बाधन्ते शत्रवो ह्यमुम् ।। ९२ ।।\nअग्निष्टोमादिका यज्ञाः कृताश्च बहुदक्षिणाः ।।\nनिष्फला एव तस्य स्युर्भस्मनि न्यस्तहव्यवत् ।। ९३ ।।\nब्रह्मवातकतुल्यः स्याच्छ्राद्धाकरणदोषतः ।।\nएकादश्यां तिथौ यस्तु श्राद्धं कुर्यान्महालयम् ।। ९४ ।।\nद्विशतं कल्पसाहस्रं तृप्यंति पितरोऽस्य वै ।।\nसंततिं चाप्यविच्छिन्नां दद्युः पितृ गणाः सदा ।। ९५ ।।\nद्वादश्यां तु तिथौ मर्त्यः कुर्याच्छ्राद्धं महालयम् ।\nतस्य लक्ष्मीपतिः साक्षात्प्रसीदति जनार्दनः ।। ९६ ।।\nप्रसन्ने सति देवेशे देवदेवे जनार्दने ।।\nचराचरं जगत्सर्वं प्रीतमेव न संशयः ।। ९७ ।।\nभूमिर्हरिप्रिया चास्य सस्यं संवर्द्धयत्यपि ।।\nलक्ष्मीश्च वर्द्धते तस्य मंदिरे हरिवल्लभा ।। ९८ ।।\nगदा कौमोदकी नाम नारायणकरस्थिता ।।\nअपस्मारादिभूतानि नाशयत्येव सर्वदा ।। ९९ ।।\nतीक्ष्णधारं तथा चक्रं शत्रूनस्य दहत्यपि ।।\nयातुधानपिशाचादीञ्छंखश्चास्य व्यपोहति ।।3.1.36.१००।।\nएवं सर्वात्मना पीडां वारयत्यस्य केशवः ।।\nमहालयं न कुर्याद्यो द्वादश्यां मनुजा धम ।। १ ।।\nतस्य क्षेत्राणि संपच्च विनश्यंति न संशयः ।।\nअपस्मारादिभूतानि शत्रवश्च महाबलाः ।।२।।\nयातुधानाश्च बाधन्ते तं वै विष्णुपराङ्मुखम्।।\nपात्यते नरके चापि अस्थिभेदननामके।।३।।\nद्वादश्यां भक्तियुक्तो यः श्राद्धं कुर्यान्महालयम् ।।\nषट्शतं कल्पसाहस्रं प्रीणंति पितरोऽस्य वै ।।४।।\nसंततिं चाप्यविच्छिन्नां पितरोऽस्मै ददत्यपि।।\nत्रयोदश्यां नरो भक्त्या श्राद्धं कुर्यान्महालयम्।।५।।\nप्रसीदत्यस्य भगवान्कंदर्पो रतिनायकः ।।\nस्रग्चंदनादयो भोगा ललनाश्च मनोरमाः ।।६।।\nकामदेवप्रसादेन तस्य सिद्ध्यंति सर्वदा।।\nआजन्ममरणांतं च सुखमेव स विंदते ।।७।।\nयो न कुर्यात्त्रयोदश्यां न च श्राद्धं महालयम् ।।\nकामदेवोऽस्य विमुखः स्त्रियो भोगांश्च नाशयेत् ।। ८ ।।\nअंगारशय्याभ्रमणे नरके पातयत्यमुम् ।।\nपितॄनुद्दिश्य यः कुर्यात्त्र योदश्यां महालयम् ।। ९ ।।\nसहस्रकल्पसाहस्रं प्रीणंति पितरोऽस्य वै ।।\nसंततिं चाप्यविच्छिन्नां दद्युः पितॄगणास्तदा ।। 3.1.36.११० ।।\nचतुर्दश्यां नरो भक्त्या श्राद्धं कुर्यान्महालयम् ।।\nतस्याभीष्टप्रदानाय जागर्ति भगवाच्छिवः ।। ११ ।।\nउपदिश्य शिवज्ञानं सायुज्यं च ददात्यपि ।।\nसुरापानायुतं चापि स्वर्णस्तेयायुतं तथा ।। १२ ।।\nनश्यंति तत्क्षणादेव चतुर्दश्यां महालयात् ।।\nचण्डालवृषलस्त्रीणां संगदोषोऽपि नश्यति ।। १३ ।।\nअश्वमेधसहस्रस्य पौंडरीकायुतस्य च ।।\nपुष्कला फलसिद्धिः स्याच्चतुर्दश्यां महालयात् ।। १४ ।।\nयो न कुर्याच्चतुर्दश्यां श्राद्धमेतन्महालयम् ।।\nस कल्पकोटिसाहस्रं कल्पकोटिशतं तथा ।। १५ ।।\nसंसारांधमहाकूपे पतितः स्यादनिष्कृतिः ।।\nअचोरयित्वा कनकमपीत्वापि सुरां तथा ।। १६ ।।\nसुरापानादिभिर्दोषैर्लिप्यते स विमूढधीः ।।\nकृता अपि विधानेन यज्ञाः स्युर्निष्फलास्तथा ।। १७ ।।\nचतुर्दश्यां तिथौ यस्तु कुर्याच्छ्राद्धं महालयम् ।।\nलक्षकोटिसहस्राणि लक्षकोटिशतानिच ।।१८।।\nकल्पानि पितरस्तस्य तृप्यंत्येव न संशयः ।।\nनरकस्थाश्च पितरः स्वर्गं यांति प्रहर्षिताः ।। १९ ।।\nसंततिं चाप्यविच्छिन्नां दद्युः पितृगणास्तदा ।।\nअमायां तु नरो भक्त्या श्राद्धं कुर्यान्महालयम् ।। 3.1.36.१२० ।।\nपितॄणां तस्य तृप्तिः स्यादनंता नात्र संशयः ।।\nसुधामास्वाद्य या तृप्तिर्देवानां दिवि वै भवेत् ।। २१ ।।\nअनंता तादृशी तृप्तिरमावास्यां महालयात् ।।\nअमावास्या महापुण्या पितृदेवनमस्कृता ।। २२ ।।\nशांता ह्येषा तु परमा शिवस्य च महाप्रिया ।।\nतस्यां महालये श्राद्धे भोजयेद्वेदवित्तमान् ।। २३ ।।\nतेन तृप्तिः पितॄणां स्यादनंता तुष्यते शिवः ।।\nब्रह्महत्यादयः पंच पातका नाशमाप्नुयुः ।। २४ ।।\nकृताश्च स्युर्विधानेन सर्वे यज्ञाः सदक्षिणाः ।।\nअनुष्ठिताः स्युर्विधिवत्सर्वे धर्माः सनातनाः ।। २५ ।।\nअमावास्यादिने येन कृतं श्राद्धं महालयम् ।।\nप्रत्यग्ब्रह्मैकतां ज्ञात्वा सायुज्यं यात्यसंशयम्।। ।। २६ ।।\nयो न कुर्यादमावास्यां महालयमचेतनः ।।\nब्रह्मलोकगताश्चास्य पितरो यांति नारकम् ।। २७ ।।\nसंततिश्चास्य मूढस्य विच्छि द्येतैव तत्क्षणात् ।।\nस एव हि महानर्थो यदमायां तिथौ नरैः ।। २८ ।।\nमहालयार्थो विप्रेंद्रा विधिवन्नैव भोजिताः ।।\nमासि भाद्रपदे प्राप्ते नृत्यंति पितृदेवताः ।। २९ ।।\nअस्मानुद्दिश्य मत्पुत्रा भोजयेयुर्द्विजोत्तमान् ।।\nतेन नो नरकक्लेशो न भविष्यति दारुणः ।। 3.1.36.१३० ।।\nवासश्च स्वर्गलोके स्याद्यावदाचन्द्रतारकम् ।।\nमासि भाद्रपदे प्राप्ते पितॄणां तृदिदायिनी ।। ३१ ।।\nएकैकं भोजयेद्विप्रं प्रत्यहं भक्तिपूर्वकम् ।।\nपितृमातृकुलोद्भूताः पितरस्तृप्तिमाप्नुयुः ।। ३२ ।।\nकृष्णपक्षे विशेषेण ब्राह्मणान्भोजयेत्सुधीः ।।\nघृतसूपादिसस्यैश्च तैलाभ्यंगपुरःसरम् ।। ३३ ।।\nसुधां पास्यंति पितरस्तस्याकल्पं प्रहर्षिताः ।।\nसप्तमीं कृष्णपक्षस्य प्रारभ्य प्रत्यहं नराः ।। ३४ ।।\nविप्रान्यावदमावास्या त्रींस्त्रीनभ्यर्च्य भोजयेत् ।।\nआरभ्य द्वादशीं विप्रांस्त्रीनवश्यं तु भोजयेत् ।। ३५ ।।\nअन्यथैश्वर्यहानिः स्यान्महादारिद्र्यभाग्भवेत् ।।\nवित्तलोभं परित्यज्य विप्रान्सूपघृतादि भिः ।। ३६ ।।\nपयसा पायसान्नेन दध्नापूपादिभिस्तथा ।।\nपेयैर्लेह्यैश्च चोष्यैश्च भक्ष्यैश्च विविधैरपि ।। ३७ ।।\nभोजयेद्वेदविन्मुख्यांस्तृप्तिस्तेषां यथा भवेत् ।।\nतेन ब्रह्मा हरिः शंभुस्तृप्ताः स्युर्नात्र संशयः।।३८।।\nअग्निष्वात्तादिपितरस्तथैवेंद्रादिदेवताः ।।\nबहुनात्र किमुक्तेन तुष्टं तेन जगत्त्रयम् ।।३९।।\nपार्वणेन विधानेन कुर्याच्छ्राद्धे महालयम्।।\nनरो महालयश्राद्धे पितृवंश्यान्पितॄनिव ।।3.1.36.१४०।।\nमातृवंश्यानपि पितॄन्भोजयेच्छ्रेयसे मुदा ।।\nदक्षिणां च यथाशक्ति दद्याद्वित्तानुसारतः ।। ४१ ।।\nतस्मिन्महालये श्राद्धे वित्तशाठ्यं न कारयेत् ।।\nदक्षिणा खलु यज्ञानां कथितेयं पुरोगवा ।। ४२।।\nअनः पुरोगवैर्हीनं करिष्यति यथाध्वनि ।।\nअदक्षिणं तथा सोयं पितृयज्ञोऽपि रिष्यति।।४३।।\nतस्माद्यज्ञेषु दातव्या दक्षिणाल्पा हि जानता।।\nविधवाभिरपि स्त्रीभिरपुत्राभिर्महालयः ।। ४४ ।।\nभर्त्तॄनुद्दिश्य कर्तव्यो भूरिभोजनकर्मणा ।।\nअन्यथा धर्महानिः स्यान्नरकं च महद्भवेत् ।। ४५ ।।\nमासि भाद्रपदे प्राप्ते यो न कुर्यान्महालयम् ।।\nतत्कुलं नाशमाप्नोति ब्रह्महत्यां च विंदति ।। ४६ ।।\nमहालयं प्रकुर्वंति श्रद्धावंतः पितॄन्प्रति ।।\nन तेषां संततिच्छेदो भवेत्संपदभंगुरा ।। ४७ ।।\nआलयं ह्यास्पदं प्रोक्तं महः कल्याणमुच्यते ।।\nकल्याणानामास्पदत्वान्महालयमुदीर्यते ।। ४८ ।।\nतस्मान्महालयं मर्त्यः कुर्यात्कल्याणसिद्धये ।।\nअमंगलं भवेत्तस्य न कुर्याच्चेन्महालयम् ।। ४९ ।।\nनकुर्याद्यद्यपि श्राद्धं मातापित्रोर्मृतेऽहनि ।।\nकुर्यान्महालयश्राद्धमस्मरन्नेव बुद्धिमान् ।।3.1.36.१५०।।\nकर्तुं महालयश्राद्धं यदि शक्तिर्न विद्यते ।।\nयाचित्वापि नरः कुर्यात्पितृणां तन्महालयम् ।।५१।।\nब्राह्मणेभ्यो विशिष्टे भ्यो याचेत धनधान्यकम् ।।\nपतितेभ्यो न गृह्णीयाद्धनधान्यं कदाचन ।।५२।।\nब्राह्मणेभ्यो न लभ्येत यदि धान्यधनादिकम् ।।\nयाचेत क्षत्रियश्रेष्ठा न्महालयचिकीर्षया ।। ५३ ।।\nदातारश्चेन्न भूपाला वैश्येभ्योऽपि च याचयेत् ।।\nवैश्या अपि हि दातारो यदि लोके न संति वै ।। ५४ ।।\nदद्याद्भाद्रपदे मासे गोग्रासं पितृतृप्तये ।।\nअथ वा रोदनं कुर्याद्बहिर्निर्गत्य कानने ।। ५५ ।।\nपाणिभ्यामुदरं स्वीयमाहत्याश्रूणि वर्तयन् ।।\nतेष्वरण्यप्रदेशेषु उच्चैरेवं वदेन्नरः ।। ५६ ।।\nशृण्वंतु पितरः सर्वे मत्कुलीना वचो मम ।।\nअहं दरिद्रः कृपणो निर्ल्लज्जः क्रूरकर्मकृत् ।। ५७ ।।\nप्राप्तो भाद्रपदो मासः पितृणां प्रीतिवर्द्धनः ।।\nकर्त्तुं महालयश्राद्धं न च मे शक्तिरस्ति वै ।। ५८ ।।\nभ्रमित्वापि महीं कृत्स्नां न मे किंचन लभ्यते ।।\nअतो महालयश्राद्धं न युष्माकं करोम्यहम् ।। ५९ ।।\nक्षमध्वं मम तद्यूयं भवंतो हि दयापराः ।।\nदरिद्रो रोदनं कुर्यादेवं काननभूमिषु ।। 3.1.36.१६० ।।\nतस्य रोदनमाकर्ण्य पितरस्तत्कुलोद्भवाः ।।\nहृष्टास्तृप्तिं प्रयांत्येव सुधां पीत्वैव निर्जराः ।। ६१ ।।\nमहालयार्थे विप्रौघे भुक्ते तृप्तिर्यथा भवेत् ।।\nगोग्रासारण्यरुदितैः पितृ तृप्तिस्तथा भवेत्।। ६२ ।।\nमासि भाद्रपदे विघ्नो यदि स्यात्सूतकादिना ।।\nयातेषु सूतकाहःसु कुर्यादावृश्चिकावधि ।। ६३ ।।\nबुधो महालय स्यार्थे ब्राह्मणान्वृणुयान्नव ।।\nपित्रर्थमेकं वृणुयात्पितामहकृते तथा ।। ६४ ।।\nप्रपितामहमुद्दिश्य तथैकं वृणुयाद्द्विजः ।।\nतथा मातामहार्थं तु एकं वै वृणुयाद्द्विजम् ।। ६५ ।।\nमातुःपितामहार्थं च वृणुयाद्द्विजमेककम् ।।\nवृणुयादेकमुद्दिश्य मातुश्च प्रपितामहम् ।। ६६ ।।\nतथैव विश्वेदेवार्थे वृणुयाद्द्वौद्वि जोत्तमौ ।।\nविष्ण्वर्थं ब्राह्मणं त्वेकं वृणुयाद्वेदवित्तमम् ।।६७।।\nएवं महालयश्राद्धे ब्राह्मणान्वृणुयान्नव ।।\nअथवा पितृवर्गार्थं वरयेद्विप्रमेककम् ।। ६८ ।।\nमातामहादीन्वोद्दिश्य वरयेद्विप्रमेककम् ।।\nविश्वेदेवार्थमेकं च विष्ण्वर्थं च तथापरम् ।। ६९ ।।\nएवं वै वरयेद्विप्राश्चतुरस्तु महालये ।।\nब्राह्मणान्वेदसंपन्नान्सुशीलान्वरयेत्सुधीः ।। 3.1.36.१७० ।।\nदुःशीलान्वरयेद्यस्तु स वै श्राद्धस्य घातकः ।।\nमासि भाद्रपदे प्राप्ते कृष्णपक्षे विशेषतः ।। ७१ ।।\nकुर्या न्महालयश्राद्धं यो नरः श्रद्धया सह ।।\nस स्नातः सर्वतीर्थेषु दुराचार महामते ।। ७२ ।।\nअग्निष्टोमादयो यज्ञाः शतमप्यमुना कृताः ।।\nतुलापुरुषमुख्यानि दानान्यपि कृतानि वै ।। ७३ ।।\nचांद्रायणादिकृच्छ्राणि कृतान्येव न संशयः ।।\nचतुर्णां सांगवेदानां पारायणफलं लभेत् ।। ।। ७४ ।।\nगायत्र्यादिमहामंत्रजपपुण्यं लभेत्तथा ।।\nइतिहासपुराणानां पारायणफलं लभेत् ।। ७५ ।।\nमहालयसमं पुण्यं वृत्तं नास्ति महीतले ।।\nब्रह्मविष्णुमहेशानलोकप्राप्तिर्महालयात् ।। ७६ ।।\nमहालयादिकं श्राद्धं नित्यं काम्यमपीष्यते ।।\nतस्मादकरणे तस्य प्रत्यवायो महान्भवेत् ।। ७७ ।।\nकरणादिष्टसिद्धिश्च भविष्यति न संशयः ।।\nमहालयस्य करणाद्भूतवेतालकादयः ।। ७८ ।।\nअपस्मारग्रहाश्चापि शाकिनीडाकिनीगणाः ।।\nयातुधानाः पिशाचाश्च वेतालाश्च भयानकाः ।। ७९ ।।\nनश्यंति तत्क्षणादेव भूतान्यन्यानि वै तथा ।।\nमहालयस्यकरणाद्विपुलां श्रियमश्नुते ।। 3.1.36.१८० ।।\nपुरा दशरथो राजा वसिष्ठस्योपदेशतः ।।\nमासि भाद्रपदे प्राप्ते कृत्वा श्राद्धं महालयम् ।। ८१ ।।\nरामादींश्च तुरः पुत्रान्प्राप्तवांल्लोकसंमतान् ।।\nविश्वातिशायिनीं लक्ष्मीं प्रपेदे कीर्तिमुत्तमाम् ।। ८२ ।।\nमहालयस्य करणाद्ययाती राजसत्तमः ।।\nयदुमुख्यान्महापुत्रान्प्रपेदे वंशवर्द्धनान् ।। ८३ ।।\nअनन्यदुर्लभं स्वर्गं प्रपेदे श्राद्धपुण्यतः ।।\nदुष्यंतो भरतं लेभे महालयविधानतः ।। ८४ ।।\nमहालय विधानेन दमयंतीपतिर्नलः ।।\nकृच्छ्रं महत्तरं तीर्त्वा पुनर्लेभे महीमिमाम् ।। ८५ ।।\nनिजग्राह कलिं घोरं पुष्करं चाप्यरातिनम् ।।\nइन्द्रसेनाभिधानं च पुत्रं लेभेऽतिधार्मिकम् ।। ८६ ।।\nहरिश्चंद्रो महाराजो महालयविधानतः ।।\nविश्वामित्रकृताद्दुःखान्मुक्तः सत्यवतां वरः ।। ८७ ।।\nलेभे चंद्रवतीं भार्यां लोहिताश्वं सुतं पुनः ।।\nमहालयविधानेन कृतवीर्यसुतो बली ।। ८८ ।।\nअष्टादशानां द्वीपानामाधिपत्यमवाप्तवान् ।।\nरामोऽपि दण्डकारण्ये महालयविधानतः ।। ८९ ।।\nहत्वा तु रावणं संख्ये सीतां पुनरवाप्तवान् ।।\nमहालयस्य करणाद्धर्मपुत्रो युधिष्ठिरः ।। 3.1.36.१९० ।।\nदुःखसागरमुत्तीर्य धार्तराष्ट्राञ्जघान च ।।\nमहालयस्यकरणाद्वसिष्ठो मुनिसत्तमः ।। ९१ ।।\nअत्रिर्भृगुश्च कुत्सश्च गौतमश्चांगिरास्तथा ।।\nकश्यपश्च भरद्वाजो विश्वा मित्रश्च कुम्भजः ।। ९२ ।।\nपराशरो मृकण्डश्च ये चान्ये मुनिसत्तमाः ।।\nविधाय विधिवच्छ्राद्धं महालयमनुत्तमम् ।। ९३ ।।\nअणिमाद्यष्टसिद्धीनां व्रतानां तपसां तथा ।।\nनिवासभूता संजातास्तथा विश्वातिशायिनः ।। ९४ ।।\nजीवन्मुक्ताश्च ते सर्वे ह्यभवन्मुनिसत्तमाः ।।\nअतो महालयश्राद्धं कर्तव्यं भूतिमिच्छता ।। ९५ ।।\nअतोऽद्यापि दुराचार न कुर्याद्यो महालयम् ।।\nभूतवेतालकादिभ्यो भूयात्तस्य महद्भयम् ।। ९६ ।।\nमहालयस्या करणाद्वेतालत्वमवाप्नुयात् ।।\nत्वयाविष्टमिदं भूतं विप्रः सन्पूर्वजन्मनि ।। ९७ ।।\nनाम्ना वेदनिधिः पुण्यो भरद्वाजस्य चात्मनः ।।\nकुशस्थल्यभिधाने च वसन्ग्रामे महामनाः ।। ९८ ।।\nन चकार विधानेन श्राद्धमेतन्महालयम् ।।\nततोयं पितृणां शापाद्वेतालत्वमवाप्तवान् ।। ९९ ।।\nतस्माद्भाद्र पदे मासे दुराचार पितॄन्प्रति ।।\nब्राह्मणान्भोजयान्नेन षड्रसेन सभक्तिकम् ।। 3.1.36.२०० ।।\nदारिद्र्यं तेन ते न स्यात्सुखीचैव भवान्भवेत् ।।\nमहापातकि संसर्गं मा कुरु त्वमितः परम् ।। १ ।।\nत्वयानुभूतं यद्दुःखं वेतालग्रहणोद्भवम् ।।\nगच्छ त्वमनुजानामि स्वदेशं प्रति मा चिरम् ।। २ ।।\nइतीरितः स मुनिना दत्तात्रेयेण योगिना ।।\nतं प्रणम्य ययौ देशं कृतार्थेनांतरात्मना ।। ३ ।।\nगत्वा च स्वगृहं विप्रो दुराचारो द्विजोत्तमाः ।।\nविमुक्तवेताल भयो गतपातककंचुकः ।। ४ ।।\nदत्तात्रेयेरितेनासौ मार्गेण प्रीतमानसः ।।\nत्यक्तपातकिसंसर्गः स्वाश्रमाचारतत्परः ।। ५ ।।\nरामचंद्रधनुष्कोटितीर्थ मज्जनगौरवात् ।।\nदेहांते परमां मुक्तिं दुराचारो ययौ तदा ।। ६ ।।\n।। श्रीसूत उवाच ।। ।।\nएवं वः कथितं पुण्यं दुराचरविमोक्षणम् ।।\nसेयं पुण्या धनुष्कोटिर्महापातकनाशिनी ।। ७ ।।\nयत्र हि स्नानमात्रेण दुराचारो विमोचितः ।।\nअथवा धनुषः कोटेरियत्ता किं हि वै भवेत् ।। ८ ।।\nया निष्कृतिविहीनानि पापान्यपि विनाशयेत् ।।\nप्रायश्चित्तविहीनानि यानि पापानि संति वै ।। ९ ।।\nतान्यप्यत्र विनश्यंति धनुष्कोटौ निमज्जनात् ।।\nशूद्रेण पूजितं लिंगं विष्णुं वा यो नमेद्द्विजः ।। 3.1.36.२१० ।।\nप्रायश्चित्तं न तस्योक्तं स्मृतिभिः परमर्षिभिः ।।\nनश्येत्तस्यापि तत्पापं धनुष्कोटिनिमज्ज नात् ।। ११ ।।\nविप्रनिंदाकृतां नृणां प्रायश्चित्तं न विद्यते ।।\nविश्वासघातकानां च कृतघ्नानां न निष्कृतिः ।। १२ ।।\nभ्रातृभार्यारतानां च प्रायश्चित्तं न विद्यते ।।\nशूद्रान्ने नियतानां च श्रुतिनिंदारतात्मनाम् ।। १३ ।।\nकन्याविक्रयिणां विप्रा हयविक्रयिणां तथा ।।\nदेवविक्रयिणां वेदविक्रये निर तात्मनाम्।।१४।।\nधर्मविकयिणां पुंसां व्रतविक्रयिणां तथा ।।\nतीर्थविक्रयिणां पुंसां प्रायश्चित्तं न विद्यते ।।१५।।\nतेषां पापानि नश्यंति धनुष्कोटौ निम ज्जनात् ।।\nमातृद्रोहपितृद्रोहयतिद्रोहरतात्मनाम् ।।१६।।\nगुरुनिंदापराणां च शिवनिंदारतात्मनाम् ।।\nविष्णुनिंदापराणां च यतिनिंदारतात्मनाम् ।। ।। १७ ।।\nसत्कथादूषकाणां च प्रायश्चित्तं न विद्यते ।।\nतेषां चात्र धनुष्कोटौ स्नानाच्छुद्धिर्भविष्यति ।। १८ ।।\nएवं वः कथितं विप्रा धनुष्कोटेस्तु वैभवम् ।।\nयच्छ्रुत्वा सर्वपापेभ्यो मुच्यते मानवो भुवि ।। २१९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये धनुष्कोटिप्रशंसायां दुराचारसंसर्गदोषशांतिवर्णनंनाम षट्त्रिंशोऽध्यायः ।। ३६ ।।"
  }
]
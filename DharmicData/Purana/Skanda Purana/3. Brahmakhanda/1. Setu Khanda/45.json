[
  {
    "text": "।। श्रीसूत उवाच ।। ।।\nएवं प्रतिष्ठिते लिंगे रामेणाक्लिष्टकारिणा ।।\nलिंगं वरं समादाय मारुतिः सहसाऽऽययौ ।। १ ।।\nरामं दाशरथिं वीरमभिवाद्य स मारुतिः ।।\nवैदेहीलक्ष्मणौ पश्चात्सुग्रीवं प्रणनाम च ।। २ ।।\nसीता सैकतलिंगं तत्पूजयंतं रघूद्वहम् ।।\nदृष्ट्वाथ मुनिभिः सार्द्धं चुकोप पवनात्मजः ।। ३ ।।\nअत्यंतं खेदखिन्नः सन्वृथाकृतपरिश्रमः ।।\nउवाच रामं धर्मज्ञं हनूमानंजनात्मजः ।। ४ ।।\n।। हनूमानुवाच ।। ।।\nदुर्जातोऽहं वृथा राम लोके क्लेशाय केवलम् ।।\nखिन्नोऽस्मि बहुशो देव राक्षसैः क्रूरकर्मभिः ।। ५ ।।\nमा स्म सीमंतिनी काचिज्जनयेन्मादृशं सुतम् ।।\nयतोऽनुभूयते दुःखमनंतं भवसागरे ।। ६ ।।\nखिन्नोऽस्मि सेवया पूर्वं युद्धेनापि ततोधिकम्।।\nअनन्तं दुःखमधुना यतो मामवमन्यसे ।। ७ ।।\nसुग्रीवेण च भार्यार्थं राज्यार्थं राक्षसेन च ।।\nरावणावरजेन त्वं सेवितो ऽसि रघूद्वह ।। ८ ।।\nमया निर्हेतुकं राम सेवितोऽसि महामते ।।\nवानराणामनेकेषु त्वयाज्ञप्तोऽहमद्य वै ।। ९ ।।\nशिवलिंगं समानेतुं कैलासात्पर्वतो त्तमात् ।।\nकैलासं त्वरितो गत्वा न चापश्यं पिनाकिनम् ।। 3.1.45.१० ।।\nतपसा प्रीणयित्वा तं सांबं वृषभवाहनम् ।।\nप्राप्तलिंगो रघुपते त्वरितः समु पागतः ।। ११ ।।\nअन्यलिंगं त्वमधुना प्रतिष्ठाप्य तु सैकतम् ।।\nमुनिभिर्देवगन्धर्वैः साकं पूजयसे विभो ।। १२ ।।\nमयानीतमिदं लिंगं कैलासा त्पर्वताद्वृथा ।।\nअहो भाराय मे देहो मन्दभाग्यस्यजायते ।। १३ ।।\nभूतलस्य महाराज जानकीरमण प्रभो ।।\nइदं दुःखमहं सोढुं न शक्नोमि रघूद्वह ।। १४\nकिं करिष्यामि कुत्राहं गमिष्यामि न मे गतिः ।।\nअतः शरीरं त्यक्ष्यामि त्वयाहमवमानितः ।। १५ ।।\n।। श्रीसूत उवाच ।।\nएवं स बहुशो विप्राः क्रुशित्वा पवनात्मजः ।।\nदण्डवत्प्रणतो भूमौ क्रोधशोकाकुलोऽभवत् ।। १६ ।।\nतं दृष्ट्वा रघुनाथोऽपि प्रहसन्निदमब्रवीत् ।।\nपश्यतां सवदेवानां मुनीनां कपिरक्षसाम् ।।\nसांत्वयन्मारुतिं तत्र दुःखं चास्य प्रमार्जयन् ।। १७ ।।\n।। श्रीराम उवाच ।।\nसर्वं जानाम्यहं कार्यमात्मनोऽपि परस्य च ।। १८ ।।\nजातस्य जायमानस्य मृतस्यापि सदा कपे ।।\nजायते म्रियते जन्तुरेक एव स्वकर्मणा १९ ।।\nप्रयाति नरकं चापि परमात्मा तु निर्गुणः ।।\nएवं तत्त्वं विनिश्चित्य शोकं मा कुरु वानर ।। 3.1.45.२० ।।\nलिंगत्रयविनिर्मुक्तं ज्योतिरेकं निरंजनम् ।।\nनिराश्रयं निर्विकारमात्मानं पश्य नित्यशः ।। २१ ।।\nकिमर्थं कुरुषे शोकं तत्त्वज्ञानस्य बाधकम् ।।\nतत्त्वज्ञाने सदा निष्ठां कुरु वानरसत्तम ।। २२ ।।\nस्वयंप्रकाशमात्मानं ध्यायस्व सततं कपे ।।\nदेहादौ ममतां मुंच तत्त्वज्ञानविरोधिनीम् ।। २३ ।।\nधर्मं भजस्व सततं प्राणिहिंसां परित्यज ।।\nसेवस्व साधुपुरुषाञ्जहि सर्वेंद्रियाणि च ।। २४ ।।\nपरित्यजस्व सततमन्येषां दोषकीर्तनम् ।।\nशिवविष्ण्वादिदेवानामर्चां कुरु सदा कपे ।। २५ ।।\nसत्यं वदस्व सततं परित्यज शुचं कपे ।।\nप्रत्यग्ब्रह्मैकताज्ञानं मोहवस्तुसमुद्गतम् ।। २६ ।।\nशोभनाशोभना भ्रांतिः कल्पि तास्मिन्यथार्थवत् ।।\nअध्यास्ते शोभनत्वेन पदार्थे मोहवैभवात् ।। २७ ।।\nरोगो विजायते नृणां भ्रांतानां कपिसत्तम ।।\nरागद्वेषबलाद्बद्धा धर्मा धर्मवशंगताः ।। २८ ।।\nदेवतिर्यङ्मनुष्याद्या निरयं यांति मानवाः ।।\nचंदनागरुकर्पूरप्रमुखा अतिशोभनाः ।। २९ ।।\nमलं भवंति यत्स्पर्शात्तच्छरीरं कथं सुखम्।।\nभक्ष्यभोज्यादयः सर्वे पदार्था अतिशोभनाः ।।3.1.45.३०।।\nविष्ठा भवंति यत्संगात्तच्छरीरं कथं सुखम्।।\nसुगंधि शीतलं तोयं मूत्रं यत्संगमाद्भवेत् ।।३१।।\nतत्कथं शोभनं पिंडं भवेद्ब्रूहि कपेऽधुना ।।\nअतीव धवलाः शुद्धाः पटा यत्संगमेनहि ।।३२।।\nभवंति मलिनाः स्वेदात्तत्कथं शोभनं भवेत ।।\nश्रूयतां परमार्थो मे हनूमन्वायुनंदन ।। ३३ ।।\nअस्मिन्संसारगर्ते तु किंचित्सौख्यं न विद्यते ।।\nप्रथमं जंतुराप्नोति जन्म बाल्यं ततः परम् ।। ।।३४।।\nपश्चाद्यौवनमाप्नोति ततो वार्धक्यमश्नुते ।।\nपश्चान्मृत्युमवाप्नोति पुनर्जन्म तदश्नुते ।।३५।।\nअज्ञानवैभवादेव दुःखमाप्नोति मानवः ।।\nतदज्ञान निवृत्तौ तु प्राप्नोति सुखमुत्तमम् ।।३६।।\nअज्ञानस्य निवृत्तिस्तु ज्ञानादेव न कर्मणा ।।\nज्ञानं नाम परं ब्रह्म ज्ञानं वेदांतवाक्यजम् ।।३७।।\nतज्ज्ञानं च विरक्तस्य जायते नेतरस्य हि ।।\nमुख्याधिकारिणः सत्यमाचार्यस्य प्रसादतः ।।३९।।\nयदा सर्वे प्रमुच्यंते कामा येऽस्य हृदि स्थिताः ।।\nतदा मर्त्योऽमृतोऽत्रैव परं ब्रह्म समश्नुते ।। ३९ ।।\nजाग्रतं च स्वपंतं च भुंजंतं च स्थितं तथा ।।\nइमं जनं सदा क्रूरः कृतांतः परिकर्षति ।। 3.1.45.४० ।।\nसर्वे क्षयांता निचयाः पतनांताः समुच्छ्रयाः ।।\nसंयोगा विप्रयोगांता मरणांतं च जीवितम् ।। ४१ ।।\nयथा फलानां पक्वानां नान्यत्र पतनाद्भयम् ।।\nयथा नराणां जातानां नान्यत्र पतनाद्भयम् ।। ४२ ।।\nयथा गृहं दृढस्तंभं जीर्णं काले विनश्यति ।।\nएवं विनश्यंति नरा जरामृत्युवशंगताः ।। ४३ ।।\nअहोरात्रस्य गमनान्नृणामायुर्विनश्यति ।।\nआत्मानमनुशोच त्वं किमन्यमनुशोचसि ।। ४४ ।।\nनश्यत्यायुः स्थितस्यापि धावतोऽपि कपीश्वर ।।\nसहैव मृत्युर्व्रजति सह मृत्युर्निषीदति ।। ४५ ।।\nचरित्वा दूरदेशं च सह मृत्युर्निवर्तते ।।\nशरीरे वलयः प्राप्ताः श्वेता जाताः शिरोरुहाः ।। ४६ ।।\nजीर्यते जरया देहः श्वासकासादिना तथा ।।\nयथा काष्ठं च काष्ठं च समेयातां महोदधौ ।। ४७ ।।\nसमेत्य च व्यपेयातां कालयोगेन वानर ।।\nएवं भार्या च पुत्रश्च वधुक्षेत्रधनानि च ।। ४८ ।।\nक्वचित्संभूय गच्छंति पुनरन्यत्र वानर ।।\nयथा हि पांथं गच्छंतं पथि कश्चित्पथि स्थितः।। ४९ ।।\nअहमप्या गमिष्यामि भवद्भिः साकमित्यथ ।।\nकंचित्कालं समेतौ तौ पुनरन्यत्र गच्छतः ।। 3.1.45.५० ।।\nएवं भार्यासुतादीनां संगमो नश्वरः कपे ।।\nशरीरजन्मना साकं मृत्युः संजायते ध्रुवम् ।। ५१ ।।\nअवश्यंभाविमरणे न हि जातु प्रतिक्रिया ।।\nएतच्छरीरपाते तु देही कर्मगतिं गतः ।। ५२ ।।\nप्राप्य पिंडांतरं वत्स पूर्वपिंडं त्यजत्यसौ ।।\nप्राणिनां न सदैकत्र वासो भवति वानर ।। ५३ ।।\nस्वस्वकर्मवशात्सर्वे वियुज्यंते पृथक्पृथक् ।।\nयथा प्राणिशरीराणि नश्यंति च भवंति च ।। ५४ ।।\nआत्मनो जन्ममरणे नैव स्तः कपिसत्तम ।।\nअतस्त्वमंजनासूनो विशोकं ज्ञानमद्वयं ।।। ।। ५५ ।।\nसद्रूपममलं ब्रह्म चिंतयस्व दिवानिशम् ।।\nत्वत्कृतं मत्कृतं कर्म मत्कृतं त्वाकृतं तथा ।। ५६ ।।\nमल्लिंगस्थापनं तस्मात्त्वल्लिंग स्थापनं कपे ।।\nमुहूर्तातिक्रमाल्लिंगं सैकतं सीतया कृतम् ।। ५७ ।।\nमयात्र स्थापितं तस्मात्कोपं दुःखं च मा कुरु ।।\nकैलासादागतं लिंगं स्थापयास्मिच्छुभे दिने ।। ५८ ।।\nतव नाम्ना त्विदं लिंगं यातु लोकत्रये प्रथाम् ।।\nहनूमदीश्वरं दृष्ट्वा द्रष्टव्यो राघवेश्वरः ।। ५९ ।।\nब्रह्मराक्षसयूथानि हतानि भवता कपे ।।\nअतः स्वनाम्ना लिंगस्य स्थापनात्त्वं प्रमोक्ष्यसे ।। 3.1.45.६० ।।\nस्वयं हरेण दत्तं तु हनूमन्नामकं शिवम् ।।\nसंपश्यन्रामनाथं च कृतकृत्यो भवेन्नरः ।। ६१ ।।\nयोजनानां सहस्रेऽपि स्मृत्वा लिंगं हनूमतः ।।\nरामनाथेश्वरं चापि स्मृत्वा सायुज्यमाप्नुयात् ।। ६२ ।।\nतेनेष्टं सर्वयज्ञैश्च तपश्चाकारि कृत्स्नशः ।।\nयेन दृष्टौ महादेवौ हनूमद्राघवेश्वरौ ।। ६३ ।।\nहनूमता कृतं लिंगं यच्च लिंगं मया कृतम् ।।\nजानकीयं च यल्लिंगं यल्लिंगं लक्ष्मणेश्वरम् ।। ६४ ।।\nसुग्रीवेण कृतं यच्च सेतुकर्त्रा नलेन च ।।\nअंगदेन च नीलेन तथा जांबवता कृतम् ।। ६५ ।।\nविभीषणेन यच्चापि रत्नलिंगं प्रतिष्ठितम् ।।\nइन्द्राद्यैश्च कृतं लिंगं यच्छेषाद्यैः प्रतिष्ठितम् ।। ६६ ।।\nइत्येकादशरूपोऽयं शिवः साक्षाद्विभासते ।।\nसदा ह्येतेषु लिंगेषु संनिधत्ते महेश्वरः ।। ६७ ।।\nतत्स्वपापौघशुद्ध्यर्थं स्थापयस्व महेश्वरम् ।।\nअथ चेत्त्वं महाभाग लिंगमुत्सादयिष्यसि ।। ६८ ।।\nमयात्र स्थापितं वत्स सीतया सैकतं कृतम् ।।\nस्थापयिष्यामि च ततो लिंगमेतत्त्वया कृतम् ।। ६९ ।।\nपातालं सुतलं प्राप्य वितलं च रसातलम् ।।\nतलातलं च तदिदं भेदयित्वा तु तिष्ठति ।। 3.1.45.७० ।।\nप्रतिष्ठितं मया लिंगं भेत्तुं कस्य बलं भवेत् ।।\nउत्तिष्ठ लिंगमुद्वास्य मयैतत्स्थापितं कपे ।। ।। ७१ ।।\nत्वया समाहृतं लिंगं स्थापयस्वाशु मा शुचः ।।\nइत्युक्तस्तं प्रणम्याथाज्ञातसत्त्वोऽथ वानरः ।। ७२ ।।\nउद्वासयामि वेगेन सैकतं लिंगमुत्त मम्।।\nसंस्थापयामि कैलासादानीतं लिंगमादरात् ।। ७३ ।।\nउद्वासने सैकतस्य कियान्भारो भवेन्मम ।।\nचेतसैवं विचार्यायं हनूमान्मारुता त्मजः ।। ७४ ।।\nपश्यतां सर्वदेवानां मुनीनां कपिरक्षसाम् ।।\nपश्यतो रामचन्द्रस्य लक्ष्मणस्यापि पश्यतः ।। ७५ ।।\nपश्यंत्या अपि वैदेह्या लिंगं तत्सैकतं बलात् ।।\nपाणिना सर्वयत्नेन जग्राह तरसा बली ।। ७६ ।।\nयत्नेन महता चायं चालयन्नपि मारुतिः ।।\nनालं चालयितुं ह्यासीत्सैकतं लिंगमोजसा ।। ७७ ।।\nततः किलकिलाशब्दं कुर्वन्वानरपुंगवः ।।\nपुच्छमुद्यम्य पाणिभ्यां निरास्थत्तन्निजौजसा ।। ७८ ।।\nइत्यनेकप्रकारेण चाल यन्नपि वानरः ।।\nनैव चालयितुं शक्तो बभूव पवनात्मजः ।। ७९ ।।\nतद्वेष्टयित्वा पुच्छेन पाणिभ्यां धरणीं स्पृशन् ।।\nउत्पपाताथ तरसा व्योम्नि वायुसुतः कपिः ।। 3.1.45.८० ।।\nकंपयन्स धरां सर्वां सप्तद्वीपां सपर्वतम् ।।\nलिंगस्य क्रोशमात्रे तु मूर्च्छितो रुधिरं वमन् ।। ८१ ।।\nपपात हनुमान्विप्राः कंपितांगो धरातले ।।\nपततो वायुपुत्रस्य वक्त्राच्च नयनद्वयात् ।। ८२ ।।\nनासापुटाच्छ्रोत्ररंध्रादपानाच्च द्विजोत्तमाः ।।\nरुधिरौघः प्रसुस्राव रक्तकुण्ड मभूच्च तत्।। ८३ ।।\nततो हाहाकृतं सर्वं सदेवासुरमानुषम् ।।\nधावंतौ कपिभिः सार्द्धमुभौ तौ रामलक्ष्मणौ ।। ८४ ।।\nजानकीसहितौ विप्रा ह्यास्तां शोकाकुलौ तदा ।।\nसीतया सहितौ वीरौ वानरैश्च महाबलौ ।। ८५ ।।\nरुरुचाते तदा विप्रा गन्धमादनपर्वते ।।\nयथा तारागणयुतौ रजन्यां शशि भास्करौ ।। ८६ ।।\nददर्शतुर्हनूमंतं चूर्णीकृतकलेवरम्।।\nमूर्च्छितं पतितं भूमौ वमन्तं रुधिरं मुखात्।। ८७ ।।\nविलोक्य कपयः सर्वे हाहाकृत्वाऽपतन्भुवि ।।\nकराभ्यां सदयं सीता हनूमंतं मरुत्सुतम्।। ८८ ।।\nताततातेति पस्पर्श पतितं धरणीतले ।।\nरामोऽपि दृष्ट्वा पतितं हनूमंतं कपीश्वरम् ।। । ८९ ।।\nआरोप्यांकं स्वपाणिभ्यामाममर्श कलेवरम् ।।\nविमुंचन्नेत्रजं वारि वायुजं चाव्रवीद्द्विजाः ।। 3.1.45.९० ।।\nइति श्रीस्कांदे महापुराण एकाशीति साहस्र्यां संहितायां तृतीये ब्रह्मखण्डे सेतुमाहात्म्ये रामचन्द्रतत्त्वज्ञानोपदेशवर्णनंनाम पंचचत्वारिंशोऽध्यायः ।। ४५ ।।"
  }
]
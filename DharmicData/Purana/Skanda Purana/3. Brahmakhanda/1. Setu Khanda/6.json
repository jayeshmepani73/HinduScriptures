[
  {
    "text": "।। ऋषय ऊचुः ।। ।।\nद्वैपायनविनेय त्वं सूत पौराणिकोत्तम ।।\nदेवीपत्तनपर्यंतं चक्रतीर्थमनुत्तमम् ।। १ ।।\nइत्यब्रवीः पुरास्माकमतः पृच्छाम किंचन ।।\nदेवीपुरं हि तत्कुत्र यदन्तं चक्रतीर्थकम् ।। २ ।।\nदेवीपत्तन मित्याख्या कथं तस्याभवत्तथा ।।\nश्रीरामसेतुमूले च स्नातानां पापिनामपिः।। ३ ।।\nकीदृशं वा भवेत्पुण्यं चक्रतीर्थे तथैव च ।।\nएतच्चान्यान्विशे षांश्च ब्रूहि पौराणिकोत्तम ।। ४ ।।\n।। श्रीसूत उवाच ।। ।।\nसर्वमेतत्प्रवक्ष्यामि शृणुध्वं मुनिपुंगवाः ।।\nपठतां शृण्वतां चैतदाख्यानं पापनाश नम् ।। ५ ।।\nयत्र पाषाणनवकं स्थापयित्वा रघूद्वहः ।।\nबबन्ध प्रथमं सेतुं समुद्रे मैथिलीपतिः ।। ६ ।।\nदेवीपुरं तु तत्रैव यदन्तं चक्रतीर्थकम् ।।\nदेवीपत्तनमित्याख्या यथा तस्य समागता ।। ।७ ।।\nतद्ब्रवीमि मुनिश्रेष्ठाः शृणुध्वं श्रद्धया सह ।।\nपुरा देवासुरे युद्धे देवैर्नाशितपुत्रिणी ।।\nदितिः प्रोवाच तनयामात्मनः शोकमोहिता ।। ८ ।।\n।। दितिरुवाच ।। ।।\nयाहि पुत्रि तपः कर्तुं तपोवनमनुत्तमम्।। ९ ।।\nपुत्रार्थं तव सुश्रोणि नियता नियतेन्द्रिया ।।\nइन्द्रादयो न शिष्येरन्येन पुत्रेण वै सुराः ।। 3.1.6.१० ।।\nउदिता तनया चैवं जनन्या तां प्रणम्य सा ।।\nस्वीकृत्य माहिषं रूपं वनं पञ्चाग्निमध्यगा ।। ११ ।।\nतपोऽतप्यत सा घोरं तेन लोकाश्चकंपिरे ।।\nतस्यां तपः प्रकुर्वंत्यां त्रिलोक्यासीद्भयातुरा ।। १२ ।।\nइन्द्रादयः सुर गणा मोहमापुर्द्विजोत्तमाः ।।\nसुपार्श्वस्तपसा तस्या मुनिः क्षुब्धोऽवदत्तु ताम् ।। १३ ।।\n।। सुपार्श्व उवाच ।। ।।\nपरितुष्टोऽस्मि सुश्रोणि पुत्रस्तव भविष्यति ।।\nमुखेन महिषाकारो वपुषा नररूपवान् ।। १४ ।।\nमहिषो नामपुत्रस्ते भविष्यत्यतिवीर्यवान् ।।\nपीडयिष्यति यः स्वर्गं देवेन्द्रं च ससैनिकम् ।। १५ ।।\nसुपार्श्वस्त्वेवमुक्त्वा तां विनिवार्य तपस्तथा ।।\nआगच्छदात्मनो लोकमनुनीय तपस्विनीम् ।। १६ ।।\nअथ जज्ञे स महिषो यथोक्तं ब्रह्मणा पुरा ।।\nव्यवर्द्धत महावीर्यः पर्वणीव महोदधिः ।। १७ ।।\nततः पुत्रो विप्रचित्तेर्विद्युन्माल्यसुराग्रणीः ।।\nअन्येऽप्यसुरवर्यास्ते संति ये भूतले द्विजाः ।। १८ ।।\nते सर्वे महिषस्यास्य श्रुत्वा दत्तवरं मुदा ।।\nसमागम्य मुनिश्रेष्ठाः प्रावदन्महिषासुरम् ।। १९ ।।\nस्वर्गाधिपत्यमस्माकं पूर्व मसीन्महामते ।।\nदेवैर्विष्णुं समाश्रित्य राज्यं नो हृतमोजसा ।। 3.1.6.२० ।।\nतद्राज्यमानय वलादस्माकं महिषासुर ।।\nवीर्यं प्रकटयस्वाद्य प्रभावमपि चात्मनः ।।२१।।\nअतुल्यबलवीर्यस्त्वं ब्रह्मदत्तवरोद्धतः।।\nपुलोमजापतिं युद्धे जहि देवगणैः सह।।२२।।\nदनुजैरेवमुक्तोऽसौ योद्धुकामोऽमरैः सह।।\nमहा वीर्योऽथ महिषः प्रययावमरावतीम् ।।२३।।\nदेवानामसुराणां च संवत्सरशतं रणम् ।।\nपुरा बभूव विप्रेंद्रास्तुमुलं रोमहर्षणम्।। २४ ।।\nदेववृन्दं ततो भी त्या पुरस्कृत्य पुरन्दरम्।।\nकांदिशीकमभूद्विप्रा ब्रह्माणं च ययौ तदा ।। २५ ।।\nब्रह्मा तानमरासर्वान्समादाय ययौ पुनः।।\nनारायणशिवौ यत्र वर्तेते विश्वपालकौ ।।२६।।\nतत्र गत्वा नमस्कृत्य स्तुत्वा स्तोत्रैरनेकशः ।।\nब्रह्मा निवेदयामास महिषासुरचेष्टितम् ।। २७ ।।\nसुराणामसुरैः पीडां देवयोः शंभुकृष्णयोः ।।\nइंद्राग्नियमसूर्येंदुकुबेरवरुणादिकान् ।। २८ ।।\nनिराकृत्याधिकारेषु तेषां तिष्ठत्ययं स्वयम् ।।\nअन्येषां देववृंदानामधिकारेपि तिष्ठति ।। २९ ।।\nनिरस्तं देववृंदं तत्स्वर्लोकादवनीतले ।।\nमनुष्यवद्विचरते महिषासुरबाधितम् ।। 3.1.6.३० ।।\nएतज्ज्ञापयितुं देवौ युवयोरहमागतः।।\nसार्द्धं देव गणैरत्र रक्षतं तान्समागतान् ।। ३१ ।।\nब्रह्मणो वचनं श्रुत्वा रमेश्वरमहेश्वरौ ।।\nकोपात्करालवदनौ दुष्प्रेक्ष्यौ तौ बभूवतुः ।। ३२ ।।\nअत्यन्तकोपज्वलितान्मुखाद्विष्णोरथ द्विजाः ।।\nनिश्चक्राम महत्तेजः शंभोः स्रष्टुस्तथैव च ।। ३३ ।।\nअपरेषां सुराणां च देहादिंद्रशरीरतः ।।\nतेजः समुदभूत्क्रूरं तदेकं समजायत ।। ३४ ।।\nतेषां तु तेजसां राशिर्ज्वलत्पर्वतसंनिभः ।।\nददृशे देववृंदैस्तैर्ज्वालाव्याप्तदिगंतरः ।। ३५ ।।\nतेजसां समुदायोऽसौ नारी काचि दभूत्तदा ।।\nशिवतेजो मुखमभूद्विष्णुतेजो भुजौ द्विजाः ।। ३६ ।।\nब्रह्मतेजस्तु चरणौ मध्यमैंद्रेण तेजसा ।।\nयमस्य तेजसा केशाः कुचौ चंद्रस्य तेजसा ।। ३७ ।।\nजंघोरू कल्पितौ विप्रा वरुणस्य तु तेजसा ।।\nनितंबः पृथिवीतेजः पादांगुल्योऽर्कतेजसा ।। ३८ ।।\nकरांगुल्यो वसूनां च तेजसा कल्पितास्तथा ।।\nकुबेरतेजसा विप्रा नासिकापरिकल्पिता ।। ३९ ।।\nनवप्रजापतीनां च तेजसा दंतपंक्तयः ।।\nचक्षुर्द्वयं समजनि हव्यवाहनतेजसा ।। ।। 3.1.6.४० ।।\nउभे संध्ये भ्रुवौ जाते श्रवणे वायुतेजसा ।।\nइतरेषां च देवानां तेजोभिरतिदारुणैः ।। ४१ ।।\nकृतान्यावयवा नारी दुर्गा परमभास्वरा ।।\nबभूव दुर्धर्षतरा सर्वैरपि सुरासुरैः ।। ४२ ।।\nसर्ववृंदारकानीकतेजःसंघसमुद्भवा ।।\nतां दृष्ट्वा प्रीतिमापुस्ते देवा महिषबाधिताः ।। ४३ ।।\nततो रुद्रा दयो देवा विनिष्कृष्यायुधान्निजात् ।।\nआयुधानि ददुस्तस्यै शूलादीनि द्विजोत्तमाः ।। ४४ ।।\nभूषणानि ददुस्तस्यै वस्त्रमाल्यानि चंदनम् ।।\nसापि देवी तदा वस्त्रैर्भूषणैश्चंदनादिभिः ।। ४५ ।।\nकुसुमैरायुधैर्हारैर्भूषिता परिचारकैः ।।\nसाट्टहासं प्रमुंचंती भैरवी भैरवस्वना ।। ४६ ।।\nननाद कंपयतीव रोदसी देवसेविता ।।\nदेव्या भैरवनादेन चचाल सकलं जगत् ।। ४७ ।।\nसिंहवाहनमारूढां देवीं ताममरास्तदा ।।\nमुनयः सिद्धगंधर्वास्तुष्टुवुर्जयश ब्दतः ।। ४९ ।।\nअतिभीषणनादेन देव्याः क्षुब्धं जगत्त्रयम् ।।\nदृष्ट्वा देवारयो दैत्याः समुत्तस्थुरुदायुधाः ।। ४९ ।।\nमहिषोऽपि महाक्रोधात्समुद्यत महायुधः ।।\nतं शब्दमवलक्ष्याथ ययावसुरसंवृतः ।। 3.1.6.५० ।।\nव्यलोकयत्ततो देवीं तेजोव्याप्तजगत्त्रयीम् ।।\nसायुधानंतबाह्वाढयां नादकंपितभूतलाम् ।। ५१ ।।\nक्षोभिताशेषशेषादिमहानागपरंपराम् ।।\nविलोक्य देवीमसुराः समनह्यन्नुदायुधाः ।। ५२ ।।\nततो देव्या तया सार्द्धमसुराणामभूद्रणः ।।\nअस्त्रैः शस्त्रैः शरैश्चक्रैर्गदाभिर्मुसलैरपि ।। ५३ ।।\nगजाश्वरथपादातैरसंख्येयैर्महावलः ।।\nमहिषो युयुधे तत्र देव्या साकमरिंदमः ।। ५४ ।।\nलक्षको टिसहस्राणि प्रधानासुरयूथपाः ।।\nएकैकस्य तु सेनायास्तेषां संख्या न विद्यते ।। ५५ ।।\nते सर्वे युगपद्देवीं शस्त्रैरावव्रुरोजसा ।।\nसापि देवी ततो भीमा दैत्यमुक्तास्त्रसंचयम् ।। ५६ ।।\nबिभेद लीलया बाणैः स्वकार्मुकविनिःसृतैः ।।\nससर्ज दैत्यकायेषु बाणपूगान्यनेकशः ।। ५७ ।।\nदेव्याश्रयबला द्देवा निर्भया दैत्ययूथपैः ।।\nयुयुधुः संयुगे शस्त्रैरस्त्रैरप्यायुधांतरैः ।। ५८ ।।\nततो देवा बलोत्सिक्ता देवीशक्त्युपबृंहिताः ।।\nनिःशेषमसुरान्सर्वानायु धैर्निरमूलयन् ।। ५९ ।।\nस्वसैन्ये तु क्षयं याते संक्षुब्धो महिषासुरः ।।\nचापमादाय वेगेन विकृष्य च महास्वनम् ।। 3.1.6.६० ।।\nसंधाय मुमुचे बाणान्देव सैन्येषु भूसुराः ।।\nइंद्रे तु दशसाहस्रं यमे पंचसहस्रकम् ।। ६१ ।।\nवरुणे चाष्टसाहस्रं कुबेरे षट्सहस्रकम् ।।\nसूर्ये चंद्रे च वह्नौ च वायौ वसुषु चाश्विनोः ।। ६२ ।।\nअन्येष्वपि च देवेषु महिषो दानवेश्वरः ।।\nप्रत्येकमयुतं बाणान्मुमुचे बलिनां वरः ।। ६३ ।।\nपलायंते ततो देवा महिषासुरमर्द्दिताः ।।\nदेवीं शरणमाजग्मुस्त्राहित्राहीतिवादिनः ।। ६४ ।।\nततो देवी गणान्स्वस्य भूतवेतालकादिकान् ।।\nयूयं नाशयत क्षिप्रमासुरं बलमित्यशात् ।।। ।। ६५ ।।\nअहं तु महिषं युद्धे योधयामि वलोद्धतम् ।।\nततो देव्या गणैः सर्वमासुरं क्षतमाशु वै ।। ६६ ।।।\nततः सैन्यं क्षयं नीते गणै र्देवीप्रचोदितैः ।।\nयोद्धुकामः स महिषो गणैः साकं व्यतिष्ठत ।। ६७ ।।\nअत्रांतरे महानादः सुचक्षुश्च महाहनुः ।।\nमहाचंडो महाभक्षो महोदरम होत्कटौ ।। ६८ ।।\nपञ्चास्यः पादचूडश्च बहुनेत्रः प्रबाहुकः ।।\nएकाक्षस्त्वेकपादश्च बहुपादोऽप्यपादकः ।। ६९ ।।\nएते चान्ये च बहवो महिषासुर मंत्रिणः ।।\nयोद्धुकामा रणे देव्याः पुरतस्त्ववतस्थिरे ।। 3.1.6.७० ।।\nसिंहं वाहनमारुह्य ततो देवी मनोजवम् ।।\nप्रलयांबुदनिर्घोषं चापमादाय भैरवम् ।। ।। ७१ ।।\nविस्फोट्य मुमुचे बाणान्वज्रवेगसमान्युधि ।।\nदशलक्षगजैश्चापि शतलक्षैश्च वाजिभिः ।। ७२ ।।\nशतलक्षै रथैश्चापि लक्षायुतपदातिभिः ।।\nयुक्तो महाहनुर्दैत्यो देव्या युधि निपातितः ।।७३।।\nसैन्ये च तस्य निहता देव्या बाणैर्द्विजोत्तमाः ।।\nलक्षकोटिसहस्राणि प्रधानासुरनायकाः ।।७४।।\nमहिषस्य हि विद्यन्ते महाबलपराक्रमाः ।।\nएकैकस्य प्रधानस्य चतुरङ्गबलं तथा ।। ७५ ।।\nमहाहनोर्यथा विप्रास्तथैवास्ति महद्बलम् ।।\nतत्सर्वं निहतं देव्या शरैः कांचनपुंखितैः ।। ७६ ।।\nयाममात्रेण विप्रेंद्रास्तदद्भुतमिवाभवत् ।। ७७ ।। ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये चक्रतीर्थप्रशंसायां देवीपुराभिधानकथने देवीमहिषासुरयुद्धवर्णनं नाम षष्ठोऽध्यायः ।। ६ ।।"
  }
]
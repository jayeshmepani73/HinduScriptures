[
  {
    "text": "।। श्रीसूत उवाच ।। ।।\nभूयोऽप्यहं प्रवक्ष्यामि सेतुमुद्दिश्य वैभवम् ।।\nयुष्माकमादरेणाहं शृणुध्वं मुनिपुंगवाः ।। १ ।।\nस्थानानामपि सर्वेषामेतत्स्थानं महत्तरम् ।।\nअत्र जप्तं हुतं तप्तं दत्तं चाक्षय मुच्यते ।। २ ।।\nअस्मिन्नेव महास्थाने धनुष्कोटौ निमज्जनात्।।\nवाराणस्यां दशसमावासपुण्यफलं भवेत् ।। ३ ।।\nतस्मिंस्थले धनुष्कोटौ स्नात्वा रामेश्वरं शिवम् ।।\nदृष्ट्वा नरो भक्तियुक्तस्त्रिदिनानि वसेद्द्विजाः ।। ४ ।।\nपुण्डरीकपुरे तेन दशवत्सरवासजम् ।।\nपुण्यं भवति विप्रेंद्रा महापातकनाश नम् ।।५।।\nअष्टोत्तरसहस्रं तु मंत्रमाद्यं षडक्षरम् ।।\nअत्र जप्त्वा नरो भक्त्या शिवसायुज्यमाप्नुयात् ।। ६ ।।\nमध्यार्जुने कुंभकोणे मायूरे श्वेतकानने ।।\nहालास्ये च गजारण्ये वेदारण्ये च नैमिषे ।। ७ ।।\nश्रीपर्वते च श्रीरंगे श्रीमद्वृद्धगिरौ तथा ।।\nचिदंबरे च वल्मीके शेषाद्रावरुणाचले ।। ८ ।।\nश्रीमद्दक्षिणकैलासे वेंकटाद्रौ हरिस्थले ।।\nकांचीपुरे ब्रह्मपुरे वैद्येश्वरपुरे तथा ।। ९ ।।\nअन्यत्रापि शिवस्थाने विष्णुस्थाने च सत्तमाः ।।\nवर्षवासभवं पुण्यं धनुष्कोटौ नरो मुदा ।।3.1.52.१०।।।\nमाघमासे यदि स्नायादाप्नोत्येव न संशयः ।।\nइमं सेतुं समुद्दिश्य द्वौ समुद्राविति श्रुतिः ।।११।।\nविद्यते ब्राह्मणश्रेष्ठा मातृभूता सनातनी ।।\nअदो यद्दारुरित्यन्या यत्रास्ति मुनिपुंगवाः ।। १२ ।।\nविष्णोः कर्माणि पश्यंती सेतुवैभवशंसिनी ।।\nश्रुतिरस्ति तथान्यापि तद्विष्णोरिति चापरा ।। १३ ।।\nइतिहासपुराणानि स्मृतयश्च तपोधनाः ।।\nएकवाक्यतया सेतुमाहात्म्यं प्रबुवंति हि ।। १४ ।।\nचंद्रसूर्योपरागेषु कुर्व न्सेत्ववगाहनम् ।।\nअविमुक्ते दशाब्दं तु गंगास्नानफलं लभेत् ।। १५ ।।\nकोटिजन्मकृतं पापं तत्क्षणेनैव नश्यति ।।\nअश्वमेधसहस्रस्य फलमाप्नोत्य नुत्तमम् ।।१६।।\nविषुवायनसंक्रांतौ शशिवारे च पर्वणि ।।\nसेतुदर्शनमात्रेण सप्तजन्मार्जिताशुभम् ।।१७।।\nनश्यते स्वर्गतिं चैव प्रयांति द्विजपुंगवाः ।।\nमकरस्थे रवौ माघे किंचिदभ्युदिते रवौ ।। १८ ।।\nस्नात्वा दिनत्रयं मर्त्यो धनुष्कोटौ विपातकः ।।\nगंगादिसर्वतीर्थेषु स्नानपुण्यमवाप्नुयात् ।। ।। १९ ।।\nधनुष्कौटौ नरः कुर्यात्स्नानं पंचदिनेषु यः ।।\nअश्वमेधादिपुण्यं च प्राप्नुयाद्ब्राह्मणोत्तमाः ।। 3.1.52.२० ।।\nचांद्रायणादिकृच्छ्राणामनुष्ठानफलं लभेत् ।।\nचतुर्णामपि वेदानां पारायणफलं तथा ।। २१ ।।\nमाघमासे दशाहःसु धनुष्कोटौ निमज्जनात् ।।\nब्रह्महत्यायुतं नश्येन्नात्र कार्या विचारणा ।। २२ ।।\nमाघमासे धनुष्कोटौ दशपंचदिनानि यः ।।\nस्नानं करोति मनुजः स वैकुंठमवाप्नुयात् ।। २३ ।।\nमाघमासे रामसैतौ स्नानं विंशद्दि नं चरन् ।।\nशिवसामीप्यमाप्नोति शिवेन सह मोदते ।। २४ ।।\nपंचविंशद्दिनं स्नानं कुर्वन्सारूप्यमाप्नुयात् ।।\nस्नानं त्रिंशद्दिनं कुर्वन्सायुज्यं लभते ध्रुवम् ।। २५ ।।\nअतोऽवश्यं रामसेतौ माघमासे द्विजोत्तमाः ।।\nस्नानं समाचरेद्विद्वान्किंचिदभ्युदिते रवौ ।। २६ ।।\nचंद्रसूर्योपरागे च तथैवार्द्धोदये द्विजाः ।।\nमहोदये रामसेतौ स्नानं कुर्वन्द्विजोत्तमाः ।। २७ ।।\nअनेकक्लेशसंयुक्तं गर्भवासं न पश्यति।।\nब्रह्महत्यादिपापानां नाशकं च प्रकीर्तितम् ।। ।। २८ ।।\nसर्वेषां नरकाणां च बाधकं परिकीर्तितम् ।।\nसंपदामपि सर्वासां निदानं परिकीर्तितम् ।। २९ ।।\nइन्द्रादिसर्वलोकानां सालोक्यादिप्रदं तथा ।।\nचंद्रसूर्योपरागे च तथैवार्द्धोदये द्विजाः ।। 3.1.52.३० ।।\nमहोदये धनुष्कोटौ मज्जनं त्वतिनिश्चितम् ।।\nरावणस्य विनाशार्थं पुरा रामेण निर्मि तम् ।। ३१ ।।\nसिद्धचारणगंधर्वकिन्नरोरगसेवितम् ।।\nब्रह्मदेवर्षिराजर्षिपितृसंघनिषेवितम् ।। ३२ ।।\nब्रह्मादिदेवतावृंदैस्सेवितं भक्तिपूर्वकम् ।।\nपुण्यं यो रामसेतुं वै संस्मरन्पुरुषो द्विजाः ।। ३३ ।।\nस्नायाच्च यत्र कुत्रापि तटाकादौ जलाशये ।।\nन तस्य दुष्कृतं किंचिद्भविष्यति कदाचन ।। ३४ ।।\nसेतुमध्यस्थतीर्थेषु मुष्टिमात्रप्रदानतः ।।\nनश्यंति सकला रोगा भ्रूणहत्यादयस्तथा ।। ३५ ।।\nरामेण धनुषः पुण्यां यो रेखां पश्यते कृताम् ।।\nन तस्य पुनरावृत्तिर्वैकुंठात्स्यात्कदाचन ।। ३६ ।।\nधनुष्कोटिरिति ख्याता या लोके पापनाशिनी ।।\nविभीषणप्रार्थनया कृता रामेण धीमता ।। ।। ३७ ।।\nधनुष्कोटिर्महापुण्या तस्यां स्नात्वा सभक्तिकम् ।।\nदद्याद्दानानि वित्तानां क्षेत्राणां च गवां तथा ।।३८।।\nतिलानां तंडुलानां च धान्यानां पयसां तथा ।।\nवस्त्राणां भूषणानां च माषाणामोदनस्य च।।३९।।\nदध्नां घृतानां वारीणां शाकानामप्युदश्विताम् ।।\nशुद्धानां शर्कराणां च सस्यानां मधुनां तथा ।। 3.1.52.४० ।।\nमोदकानामपूपानामन्येषां दानमेवच ।।\nरामसेतौ द्विजाः प्रोक्तं सर्वाभीष्टप्रदायकम् ।। ४१ ।।\nअतो दद्याद्रामसेतौ वित्तलोभ विवर्जितः ।।\nदत्तं हुतं च तप्तं च जपश्च नियमादिकम् ।। ४२ ।।\nश्रीरामधनुषः कोटावनंतफलदं भवेत् ।।\nतेन वेदाश्च तुष्यंति तुष्यंति पितरस्तथा ।। ।। ४३ ।।\nतुष्यंति मुनयः सर्वे ब्रह्माविष्णुः शिवस्तथा ।।\nनागाः किंपुरुषा यक्षाः सर्वे तुष्यंति निश्चितम् ।।४४।।\nस्वयं च पूतो भवति धनुष्कोट्यवलो कनात्।।\nस्ववंशजान्नरान्सर्वान्पावयेच्च पितामहान् ।। ४५ ।।\nतारयेच्च कुलं सर्वं धनुष्कोट्यवलोकनात् ।।\nरामस्य धनुषः कोट्या कृतरेवावगाहनात् ।। ४६ ।।\nपंचपातककोटीनां नाशः स्यात्तत्क्षणे ध्रुवम् ।।\nश्रीरामधनुषः कोट्या रेखां यः पश्यते कृताम् ।। ४७ ।।\nअनेकक्लेशसंपूर्णं गर्भवासं न पश्यति ।।\nयत्र सीताऽनलं प्राप्ता तस्मिन्कुंडे निमज्जनात् ।। ४८ ।।\nभ्रूणहत्याशतं विप्रा नश्यति क्षणमात्रतः ।।\nयथा रामस्तथा सेतुर्यथा गंगा तथा हरिः ।। ४९ ।।\nगंगे हरे रामसेतो त्विति संकीर्तयन्नरः ।।\nयत्र क्वापि बहिः स्नायात्तेन याति परां गतिम् ।। 3.1.52.५० ।।\nसेतावर्धोदये स्नात्वा गन्धमादनपर्वते ।।\nपितॄनुद्दिश्य यः पिंडान्दद्यात्सर्षपमात्रकान् ।। ५१ ।।\nपितरस्तृप्तिमायांति यावच्चंद्रदिवाकरौ ।।\nशमीपत्रप्रमाणं तु पितॄनुद्दिश्य भक्तितः ।। ५२ ।।\nद्विजेन पिण्डं दत्तं चेत्सर्वपापविमोचितः ।।\nस्वर्गस्थो मुक्तिमायाति नरकस्थो दिवं व्रजेत् ।। ५३ ।।\nसेतौ च पद्मनाभे च गोकर्णे पुरुषोत्तमे ।।\nउदन्वदंभसि स्नानं सार्वकालिकमीप्सितम् ।। ५४ ।।\nशुक्रांगारकसौरीणां वारेषु लवणांभसि ।।\nसंतानकामी न स्नाया त्सेतोरन्यत्र कर्हिचित् ।। ५५ ।।\nअकृतप्रेतकार्यो वा गर्भिणीपतिरेव वा ।।\nन स्नायादुदधौ विद्वान्सेतोरन्यत्र कर्हिचित् ।। ५६ ।।\nन कालापेक्षणं सेतोर्नित्यस्नानं प्रशस्यते ।।\nवारतिथ्यृक्षनियमाः सेतोरन्यत्र हि द्विजाः ।। ५७ ।।\nउद्दिश्य जीवतः स्नायान्न तु स्नायान्मृतान्प्रति ।।\nकुशैः प्रतिकृतिं कृत्वा स्नापयेत्तीर्थवारिभिः ।। ५८ ।।\nइमं मंत्रं समुच्चार्य प्रसन्नेंद्रियमानसः ।।\nकुशोऽसि त्वं पवित्रोऽसि विष्णुना विधृतः पुरा ।। ५९ ।।\nत्वयि स्नाते स च स्नातो यस्यैतद्ग्रंधिवन्धनम् ।।\nसर्वत्र सागरः पुण्यः सदा पर्वणि पर्वणि ।। 3.1.52.६० ।।\nसेतौ सिन्ध्वब्धिसंयोगे गंगासागर संगमे ।।\nनित्यस्नानं हि निर्दिष्टं गोकर्णे पुरुषोत्तमे ।। ६१ ।।\nनापर्वणि सरिन्नाथं स्पृशेदन्यत्र कर्हिचित् ।।\nपितॄणां सर्वदेवानां मुनीनामपि शृण्वताम् ।। ६२ ।।\nप्रतिज्ञामकरोद्रामः सीतालक्ष्मणसंयुतः ।।\nमया ह्यत्र कृते सेतौ स्नानं कुर्वंति ये नराः ।। ६३ ।।\nमत्प्रसादेन ते सर्वे  यास्यंति पुनर्भवम् ।।\nनश्यंति सर्वपापानि मत्सेतोरवलोकनात् ।। ६४ ।।\nरामनाथस्य माहात्म्यं मत्सेतोरपि वैभवम् ।।\nनाहं वर्णयितुं शक्तो वर्षकोटिशतैरपि ।। ६५ ।।\nइति रामस्य वचनं श्रुत्वा देवमहर्षयः ।।\nसाधुसाध्विति संतुष्टाः प्रशशंसुश्च तद्वचः ।। ६६ ।।\nसेतुमध्ये चतुर्वक्त्रः सर्वदेवसमन्वितः ।।\nअध्यास्ते तस्य रक्षार्थमीश्वरस्याज्ञया सदा ।। ६७ ।।\nरक्षार्थं रामसेतौ हि सेतुमाधवसंज्ञया ।।\nमहाविष्णुः समध्यास्ते निबद्धो निगडेन वै ।। ६८ ।।\nमहर्षयश्च पितरो धर्मशास्त्रप्रवर्तकाः ।।\nदेवाश्च सहगन्धर्वाः सकिन्नरमहोरगाः ।। ६९ ।।\nविद्याधराश्चारणाश्च यक्षाः किंपुरुषास्तथा ।।\nअन्यानि सर्वभूताति वसंत्यस्मिन्नहर्निशम् ।। 3.1.52.७० ।।\nसोऽहं दृष्टः श्रुतो वापि स्मृतः स्पृष्टोऽवगाहितः ।।\nसर्वस्माद्दुरिता त्पाति रामसेतुर्द्विजोत्तमाः ।। ७१ ।।\nसेतावर्धोदये स्नानमानंदप्राप्तिकारणम् ।।\nमुक्तिप्रदं महापुण्यं महानरकनाशनम् ।। ७२ ।।\nपौषे मासे विष्णुभस्थे दिनेशे भानोर्वारे किंचिदुद्यद्दिनेशे ।।\nयुक्ताऽमा चेन्नागहीना तु पाते विष्णोर्ऋक्षे पुण्यमर्धोदयं स्यात् ।। ७३ ।।\nतस्मिन्नर्धोदये सेतौ स्नानं सायुज्यकारणम्।।\nव्यतीपातसहस्रेण दर्शमेकं समं स्मृतम् ।। ७४ ।।\nदर्शायुतसमं पुण्यं भानुवारो भवेद्यदि ।।\nश्रवणर्क्ष यदि भवे द्भानुवारेण संयुतम् ।। ७५ ।।\nपुण्यमेव तु विज्ञेयमन्योन्यस्यैव योगतः ।।\nएकैकमप्यमृतदं स्नानदानजपार्चनात् ।। ७६ ।।\nपंचस्वपि च युक्तेषु किमु वक्तव्यमत्र हि ।।\nश्रवणं ज्योतिषां श्रेष्ठममा श्रेष्ठा तिथिष्वपि ।। ७७ ।।\nव्यतीपात तु योगानां वारं वारेषु वै रवेः ।।\nचतुर्णामपि यो योगो मकरस्थे रवौ भवेत्।। ७८ ।।\nतस्मिन्काले रामसेतौ यदि स्नायात्तु मानवः ।।\nगर्भं न मातुराप्नोति किन्तु सायुज्यमाप्नुयात् ।। ७९ ।।\nअर्धोदयसमः कालो न भूतो न भविष्यति ।।\nएवं महोदयः कालो धर्मकालः प्रकीर्तितः ।। 3.1.52.८० ।।\nएतेषु पुण्यकालेषु सेतौ दानं प्रकीर्तितम् ।।\nआचारश्च तपो वेदो वेदांतश्रवणं तथा ।। ८१ ।।\nशिवविष्ण्वादिपूजापि पुराणार्थप्रवक्तृता ।।\nयस्मिन्विप्रे तु विद्यंते दानपात्रं तदुच्यते ।। ८२ ।।\nपात्राय तस्मै दानानि सेतौ दद्याद्द्विजातये ।।\nयदि पात्रं न लभ्येत सेतावाचारसंयुतम् ।। ८३ ।।\nसंकल्प्योद्दिश्य सत्पात्रं प्रदद्याद्ग्राममागतः ।।\nअतो नाधमपात्राय दातव्यं फलकांक्षिभिः ।।\nउत्तमं सेतुमाहात्म्यं वक्तुर्देयं न चान्यतः ।। ८४ ।।\nअत्रेतिहासं वक्ष्यामि वसिष्ठोक्तमनुत्तमम् ।।\nदिलीपाय महाराज्ञे दानपात्रवि वित्सवे ।। ८५ ।।\n।। दिलीप उवाच ।। ।।\nदानानि कस्मै देयानि ब्रह्मपुत्र पुरोहित ।।\nएतन्मे तत्त्वतो ब्रूहि त्वच्छिष्यस्य महामुने ।। ८६ ।। ।।\n।। वसिष्ठ उवाच ।। ।।\nपात्राणामुत्तमं पात्रं वेदाचारपरायणम् ।।\nतस्मादप्यधिकं पात्रं शूद्रान्नं यस्य नोदरे ।। ८७ ।।\nवेदाः पुराणमंत्राश्च शिवविष्ण्वादिपूजनम् ।।\nवर्णाश्रमाद्यनुष्ठानं वर्तते यस्य संततम् ।। ८८ ।।\nदरिद्रश्च कुटुंबी च तत्पात्रं श्रेष्ठमुच्यते ।।\nतस्मिन्पात्रे प्रदत्तं वै धर्म कामार्थमोक्षदम् ।। ८९ ।।\nपुण्यस्थले विशेषेण दानं सत्पात्रगर्हितम् ।।\nअन्यथा दशजन्मानि कृकलासो भविष्यति ।। 3.1.52.९० ।।\nजन्मत्रयं रासभः स्यान्मंडूकश्च द्विजन्मनि ।।\nएकजन्मनि चाण्डालस्ततः शूद्रो भविष्यति ।। ९१ ।।\nततश्च क्षत्रियो वैश्यः क्रमाद्विप्रश्च जायते ।।\nदरिद्रश्च भवेत्तत्र बहुरोगसमन्वितः ।। ९२ ।।\nएवं बहुविधा दोषा दुष्टपात्रप्रदानतः ।।\nतस्मात्सर्वप्रयत्नेन सत्पात्रेषु प्रदापयेत् ।। ९३ ।।\nन लभ्यते चेत्तत्पात्रं तदा संकल्पपूर्वकम् ।।\nएकं सत्पात्रमुद्दिश्य प्रक्षिपेदुदकं भुवि ।। ९४ ।।\nउद्दिष्टपात्रस्य मृतौ तत्पुत्राय समर्पयेत् ।।\nतस्यापि मरणे प्राप्ते महादेवे समर्प येत्।।\nअतोनाधमपात्राय दद्यात्तीर्थे विशेषतः ।। ९५ ।।\n।। श्रीसूत उवाच ।। ।।\nएवमुक्तो वसिष्ठेन दिलीपः स द्विजोत्तमाः ।। ९६ ।।\nतदा प्रभृति सत्पात्रे प्रायच्छद्दानमुत्तमम् ।।\nअतः पुण्यस्थले सेतावत्रापि मुनिपुंगवाः ।। ९७ ।।\nयदि लभ्येत सत्पात्रं तदा दद्याद्धनादिकम् ।।\nनो चेत्संकल्पपूर्वं तु विशिष्टं पात्रमुत्तमम्।। ९८ ।।\nसमुद्दिश्य जलं भूमौ प्रक्षिपेद्भक्तिसंयुतः ।।\nस्वग्राममागतः पश्चात्तस्मिन्पात्रे समर्पयेत् ।। ९९ ।।\nपूर्वंसंकल्पितं वित्तं धर्मलोपोऽन्यथा भवेत् ।।\nन दुःखं पुनराप्नोति किं तु सायुज्यमाप्नुयात् ।। 3.1.52.१०० ।।\nअर्धोदयसमः कालो न भूतो न भवि ष्यति ।।\nकुम्भकोणं सेतुमूलं गोकर्णं नैमिषे तथा ।। १ ।।\nअयोध्या दंडकारण्यं विरूपाक्षं च वेंकटम् ।।\nशालिग्रामं प्रयागं च कांची द्वारावती तथा ।। २ ।।\nमधुरा पद्मनाभं च काशी विश्वेश्वरालया ।।\nनद्यः सर्वाः समुद्राश्च पर्वतं भास्करं स्मृतम् ।। ३ ।।\nमुंडनं चोपवासश्च क्षेत्रेष्वेषु प्रकीर्तितम् ।।\nलोभान्मोहादकृत्वा यः स्वगृहं याति मानवः ।। ४ ।।\nसहैव यांति तद्गेहे पातकानि च तेन वै ।।\nचतुर्विंशतितीर्थानि पर्वते गन्ध मादने ।। ५ ।।\nतत्र लक्ष्मणतीर्थे तु वपनं मुनिभिः स्मृतम् ।।\nतीरे लक्ष्मणतीर्थस्य लोमवर्ज्यं शिवाज्ञया ।। ६ ।।\nशिरोमात्रस्य वपनं कृत्वा दत्त्वा च दक्षिणाम् ।।\nस्नात्वा लक्ष्मणतीर्थे च दृष्ट्वा लक्ष्मणशंकरम् ।। ७ ।।\nसर्वपापविनिर्मुक्तः शंकरं याति मानवः ।।\nअर्धोदये सदा स्नानं सेतावेवं समाचरेत् ।। ८ ।।\nनास्ति सेतुसमं तीर्थं नास्ति सेतुसमं तपः ।।\nनास्ति सेतुसमं पुण्यं नास्ति सेतुसमा गतिः ।। ९ ।।\nउपरागसहस्रेण सममर्धोददयं स्मृतम् ।।\nअर्धोदयसमः कालो नास्ति संसारमोचकः ।। 3.1.52.११० ।।\nतस्मिन्नर्धोदये रामसेतौ स्नानं तु यद्भवेत् ।।\nन तत्तुल्यं भवेत्पुण्यं सर्वशास्त्रेषु सर्वदा ।। ११ ।।\nषष्टिवर्षसहस्राणि भागीरथ्यवगाहनात् ।।\nयत्पुण्यमृषिनिर्दिष्टं तत्पुण्यं मुनिपुंगवाः ।। १२ ।।\nएकवारं रामसेतौ स्नानात्सिध्यति निश्चितम् ।।\nअर्द्धोदये विशेषेण तथैव च महोदये ।। १३ ।।\nमकरस्थे रवौ माघे प्रयागे पापमोचने ।।\nमाघस्नानसहस्रेण यत्पुण्यं लभते नरः ।। १४ ।।\nतस्मिन्नर्धोदये विप्रा रामसेतौ निमज्जनात् ।।\nएकवारेण तत्पुण्यं लभते नात्र संशयः ।। १५ ।।\nत्रैलोक्यस्थेषु तीर्थेषु स्नातानां यत्फलं भवेत् ।।\nसकृदर्द्धोदये सेतौ स्नात्वा तत्पुण्यभाग्भवेत् ।। १६ ।।\nब्रह्मज्ञानविहीनानां कृतघ्नानां दुरा त्मनाम् ।।\nपापिनामितरेषां च महापातकिनां तथा ।। १७ ।।\nसेतावर्द्धोदये स्नानाद्विशुद्धिरिति निश्चिता ।।\nस्थलांतरे कृतघ्नानां निष्कृतिर्नास्ति कर्हिचित् ।। १८ ।।\nसेतावर्धोदये स्नानात्तेषामपि हि निष्कृतिः ।।\nसेतावर्द्धोदये स्नानं ये न कुर्वंति मोहतः ।। १९ ।।\nसंसारेषु निमज्जंति ते यथांधाः पतंत्यधः ।।\nसेतावर्धोदये स्नात्वा भित्त्वा भास्करमण्डलम् ।। 3.1.52.१२० ।।\nब्रह्मलोकं प्रयास्यंति नात्र कार्या विचारणा ।।\nअर्द्धोदये तु संप्राप्ते स्नात्वा सेतौ विमुक्तिदे ।। २१ ।।\nस्नात्वा सम्यग्जगन्नाथं राघवं सीतया सह ।।\nरामेश्वरं महादेवं सुग्रीवादिमुखान्कपीन् ।। २२ ।।\nध्यात्वा देवानृषींश्चापि तथा पितृगणानपि ।।\nतर्पयेदपि तान्सर्वान्स्वदारिद्र्यविमुक्तये ।। २३ ।।\nअर्द्धोदयाख्यममलं जगन्नाथं समर्चयेत् ।।\nसेतावर्द्धोदये काले तेन प्रीणाति केशवः ।। २४ ।।\nदिवाकर नमस्तेऽस्तु तेजोराशे जगत्पते ।।\nअत्रिगोत्रसमुत्पन्न लक्ष्मी देव्याः सहोदर ।। २५ ।।\nअर्घं गृहाण भगवन्सुधाकुम्भ नमोस्तु ते ।।\nव्यतीपातमहायोगिन्महापातकनाशन ।। २६ ।।\nसहस्रबाहो सर्वात्म न्गृहाणार्घ्यं नमोऽस्तु ते ।।\nतिथिनक्षत्रवाराणामधीश परमेश्वर ।। २७।।\nमासरूप गृहणार्घ्यं कालरूप नमोऽस्तु ते ।।\nइति दत्त्वा पृथङ्मंत्रैरर्घ्यमर्द्धोदये नरः ।। २८ ।।\nउपायनानि विप्रेभ्यो दद्याद्वित्तानुसारतः ।।\nचतुर्दश द्वादशाष्टौ सप्त षट् पंच वा द्विजान् ।। २९ ।।\nयथाशक्त्यन्नपानाद्यैः पृथङ्मंत्रैः समर्चयेत् ।।\nकांस्यपात्रं समादाय नूतनं दारवं तु वा ।। 3.1.52.१३० ।।\nविप्राणां पुरतः स्थाप्य पयसा परिपूरितम् ।।\nसफलं सगुडं साज्यं सतांबूलं सदक्षिणम् ।। ३१ ।।\nदद्याद्यज्ञोपवीतं च गां सवत्सां पयस्विनीम् ।।\nअलंकृतेभ्यो विप्रेभ्यो यथाशक्ति वदेदिदम् ।। ३२ ।।\nश्रवणर्क्षे जग न्नाथ जन्मर्क्षे तव केशव ।।\nयन्मया दत्तमर्थिभ्यस्तदक्षयमिहास्तु मे ।। ३३ ।।\nनक्षत्राणामधिपते देवानाममृतप्रद ।।\nत्राहि मां रौहिणीकांत कला शेषनमोऽस्तु ते ।। ३४ ।।\nदीननाथ जगन्नाथ कलानाथ कृपाकर ।।\nत्वत्पादपद्मयुगलभक्तिरस्त्वचला मम ।। ३५ ।।\nव्यतीपात नमस्तेऽस्तु सोम सूर्योग्निसंनिभ ।।\nयद्दानादिकृतं किचित्तदक्षयमिहास्तु ते ।। ३६ ।।\nअर्थिनां कल्पवृक्षोऽसि वासुदेव जनार्दन ।।\nमासर्त्वयनकालेश पापं शमय मे हरे ।। ३७ ।।\nइत्यर्चयित्वा विप्रेंद्रास्ततः श्राद्धं समाचरेत् ।।\nहिरण्यश्राद्धमामं वा पाकश्राद्धमथापि वा ।। ३८ ।।\nपार्वणं च ततः कुर्याद्वित्त शाठयं न कारयेत् ।।\nआचार्यं पूजयेत्पश्चाद्वस्त्रभूषणकुण्डलैः ।। ३९ ।।\nप्रतिमामर्पयेत्तस्मै गां च छत्रमुपानहम् ।।\nएवमर्द्धोदये सेतौ व्रतं कुर्याद्द्वि जोत्तमाः ।। 3.1.52.१४० ।।\nतेनैव कृतकृत्यः स्यात्कर्तव्यं नास्ति किंचन ।।\nस्थलांतरेऽप्येवमेतद्व्रतमर्धोदये चरेत् ।। ४१ ।।\nसेतुः समुद्रे रामेण निर्मितो गन्धमादने ।।\nसेतुः सेतुरिति प्राज्ञास्तस्य नात्र प्रकीर्तनात् ।। ४२ ।।\nस्नानकाले मनुष्याणां पातकानां तु कोटयः ।।\nतत्क्षणादेव नश्यंति यास्यंत्यप्यत्युतं पदम् ।। ४३ ।।\nनिमिषं निमिषार्द्धं वा सेतौ तिष्ठति यो नरः ।।\nतद्दृष्टिगोचरं गंतुं न शक्ता यमकिंकराः ।। ४४ ।।\nरामसेतुं धनु ष्कोटिं रामं सीतां च लक्ष्मणम् ।।\nरामनाथं हनूमंतं सुग्रीवादिमुखान्कपीन् ।। ४५ ।।\nविभीषणं नारदं च विश्वामित्रं घटोद्भवम् ।।\nवसिष्ठं वामदेवं च जाबालिमथ काश्यपम्।। ४६।।\nरामभक्तास्तथा चान्यांश्चिंतयन्मनसा तदा ।।\nसर्वदुःखाद्विमुच्येत प्रयाति परमं पदम् ।। ४७ ।।\nसत्य क्षेत्रे हरिक्षेत्रे कृष्णक्षेत्रे च नैमिषे ।।\nशालग्रामे बदर्य्यां च हस्तिशैले वृषाचले ।। ४८ ।।\nशेषाद्रौ चित्रकूटे च लक्ष्मीक्षेत्रे कुरंगके ।।\nकांचिके कुम्भकोणे च मोहिनीपुर एव च ।। ४९ ।।\nऐन्द्रे श्वेताचले पुण्ये पद्मनाभे महास्थले ।।\nफुल्लाख्ये घटिकाद्रौ च सारक्षेत्रे हरि स्थले ।।। 3.1.52.१५० ।।\nश्रीनिवासे महाक्षेत्रे भक्तनाथमहास्थले ।।\nअलिंदाख्ये महाक्षेत्रे शुकक्षेत्रे च वारुणे ।। ५१ ।।\nमधुरायां हरिक्षेत्रे श्रीगोष्ठ्यां पुरुषोत्तमे ।।\nश्रीरंगे पुण्डरीकाक्षे तथान्यत्र हरिस्थले ।। ५२ ।।\nस्नानेन यानि पापानि विनश्यन्ति द्विजोत्तमाः ।।\nतानि सर्वाणि नश्यंति सेतुस्नानेन निश्चितम् ।। ५३ ।।\nरघुनाथकृते सेतौ महामुनिनिषेविते ।।\nन स्नांति ये नरास्तेषां न संसारनिवर्तनम् ।।। ।। ५४ ।।\nये वा नमः शिवायेति मन्त्रं पञ्चाक्षरं शुभम् ।।\nन वदन्ति न शृण्वन्ति न स्मरन्ति मुनीश्वराः ।। ५५ ।।\nनमो नाराय णायेति प्रणवेन समन्वितम् ।।\nमंत्रमष्टाक्षरं वापि न जपंति स्मरंति वा ।। ५६ ।।\nएवं श्रीरामचंद्रस्य षडक्षरमनु तथा ।।\nन जपंति न शृण्वंति न स्मरंति च सत्तमाः ।। ५७ ।।\nतेषां पापानि नश्यंति रामसेतौ निमज्जनात् ।।\nउपोषणं न कुर्वंति ये वा हरिदिने शुभे ।। ५८ ।।\nन धारयंति ये भस्म त्रिपुंड्रोद्धूलनादिना ।।\nजाबालोपनिषन्मंत्रैस्सप्तभिर्मस्तकादिके ।। ५९ ।।\nशिवं वा केशवं वापि तथान्यानपि वै सुरान् ।1\nन पूजयंति वेदोक्त मार्गेण द्विजपुंगवाः ।। 3.1.52.१६० ।।\nतेषां पापानि नश्यंति रामसेतौ निम्जनात् ।।\nशिवविष्ण्वादिदेवेभ्यो धूपं दीपं च चंदनम् ।। ६१ ।।\nपुष्पाणि न प्र यच्छंति भक्तिपूर्वं द्विजोत्तमाः ।।\nशिवविष्ण्वादिदेवानां श्रीरुद्रैश्चमकैस्तथा ।। ६२ ।।\nश्रीमत्पुरुषसूक्तेन पावमायादि सूक्तकैः ।।\nत्रिमधु त्रिसुपर्णैश्च पंच शांत्यादिना तथा ।। ६३ ।।\nनाभिषेकं प्रकुर्वंति ये नराः पापचेतसः ।।\nतेषां पापानि नश्यंति धनुष्कोटौ निमज्जनात् ।। ६४ ।।\nशिवविष्ण्वादि देवानां नमस्कारप्रदक्षिणे ।।\nन प्रकुर्वंति भक्त्या ये पापोपहतबुद्धयः ।। ६५ ।।\nधनुर्मासेऽप्युषःकाले न पूजां च प्रकुर्वते ।।\nशिवविष्ण्वादिदेवानां महानैवेद्यपूर्वकम् ।। ६६ ।।\nतेषां पापानि नश्यंति रामसेतौ निमज्जनात् ।।\nकीर्तयंति न ये विष्णोर्नामानि तु हरस्य वा ।। ६७ ।।\nशालिग्रामशिला चक्रं शिवनाभं च ये नराः ।।\nन पूजयंति मोहेन द्वारकाचक्रमेव वा ।। ६८ ।।\nगंगामृदं च तुलसीमृत्तिकां गोपिचंदनम् ।।\nन धारयंति ये मूढा ललाटे चोरसि द्विजाः ।। ६९ ।।\nदोर्द्वंद्वे च गले सम्यक्सर्वपापौघशांतये ।।\nरुद्राक्षं तुलसीकाष्ठं यो न धारयते नरः ।।3.1.52.१७०।।।\nतस्य पापानि नश्यंति धनुष्कोटौ निमज्जनात् ।।\nब्राह्मे मुहूर्ते संप्राप्ते निद्रां त्यक्त्वा प्रसन्नधीः ।। ७१ ।।\nहरिशंकरनामानि तत्स्तोत्राण्यथ वा द्विजाः ।।\nयो हि चिंतयते नित्यं विशिष्टं मंत्रमेव वा ।। ७२ ।।\nतस्य पापानि नश्यंति धनुष्कोटौ निमज्जनात्।।\nप्रातर्जलाशये गत्वा स्नात्वाऽऽचम्य विशुद्धधीः ।। ७३ ।।\nप्रसन्नात्मा मुनिश्रेष्ठाः संध्योपासनपूर्वकम् ।।\nनोपास्ते च नरो यस्तु गायत्रीं वेदमातरम् ।। ७४ ।।\nनौपासनं वा कुर्वंति सायंप्रातरतंद्रिताः ।।\nमाध्याह्निकं न कुर्वंति ये वा पापहताशयाः ।। ७५ ।।\nब्रह्मयज्ञं वैश्वदेवं मध्याह्नेऽतिथिपूजनम् ।।\nनाचरंति च सायं ये पूजामतिथिसंमताम् ।। ७६ ।।\nतेषां पापानि नश्यंति धनुष्कोटौ निमज्जनात् ।।\nभिक्षां यतीनां मध्याह्ने न प्रयच्छंति ये नराः ।। ७७ ।।\nयेऽप्यधीतां त्रयीं विप्रा विस्मरंति कुबुद्धयः ।।\nनाधीयते त्रयीं वापि वेदांगानि तथा पुनः ।। ७८ ।।\nप्रत्याब्दिकं मातृपित्रोः श्राद्धं ये नाचरंति वै ।।\nश्राद्धं महालयं नित्यमष्टकाश्राद्ध मेव वा ।। ७९ ।।\nअन्यन्नैमित्तिकं श्राद्धं ये न कुर्वंति लोभतः ।।\nये चैत्रे तु पौर्णमास्यां चित्रगुप्तस्य तुष्टये ।। 3.1.52.१८० ।।\nपानकं कदलीपक्वं पायसान्नं सशर्करम् ।।\nसगुडं साम्रफलकं पनसादिफलैर्युतम् ।। ८१ ।।\nतांबूलं पादुके छत्रं वस्त्रपुष्पाणि चंदनम् ।।\nविप्रेभ्यो न प्रयच्छंति लोभोपहतबुद्धयः।। ।। ८२ ।।\nतेषां पापानि नश्यंति धनुष्कोटौ निमज्जनात् ।।\nदुर्वृत्तो वा सुवृत्तो वा यो धनुष्कोटिसेवकः ।।८३ ।।\nतस्य संसारविच्छित्तिः पुन र्जन्म विना भवेत् ।।\nसंसारसागरं तर्तुं य इच्छेन्मुनिपुंगवाः ।। ८४ ।।\nरामचन्द्रधनुष्कोटिं स गच्छेदविलंबितम् ।।\nसत्यं वच्मि हितं वच्मि सारं वच्मि हितं पुनः ।। ८५ ।।\nरामचन्द्रधनुष्कोटिं गच्छध्वं मुक्तिसिद्धये ।।\nरामचन्द्रधनुष्कोटौ कुर्यात्स्नानं विमुक्तये ।। ८६ ।।\nनास्त्युपायांतरं विप्रा भूयोभूयो वदाम्यहम् ।।\nरामचंद्रधनुष्कोटौ स्नानं कुर्वंति ये नराः ।। ८७ ।।\nतेषामयत्नतः सिध्येत्संसारभय नाशनम् ।।\nसत्यं ज्ञानमनंतं यत्पूर्णं ब्रह्म सनातनम् ।। ८८ ।।\nतत्प्राप्तिः स्याद्धनुष्कोटौ मज्जनान्नात्र संशयः ।।\n।। श्रीसूत उवाच ।। ।।\nएवं वः कथितं विप्राः सेतुमाहात्म्यमुत्तमम् ।। ८९ ।।\nमहादुःखप्रशमनं महारोगनिबर्हणम् ।।\nदुःस्वप्ननाशनं पुण्यमपमृ त्युनिवारणम् ]। 3.1.52.१९० ।।\nमहाशांतिकरं पुंसां पठतां शृण्वतामपि ।।\nस्वर्गापवर्गदं पुण्यं सर्वतीर्थफलप्रदम् ।। ९१ ।।\nकीर्तयेद्य इदं पुण्यं शृणु याद्वा समाहितः ।।\nसोऽग्निष्टोमादियज्ञानां फलमाप्नोति पुष्कलम् ।। ९२ ।।\nचतुर्णां सांगवेदानां शतावृत्या तु यत्फलम् ।।\nतत्फलं समवाप्नोति ह्येतन्माहात्म्यकीर्तनात् ।। ९३ ।।\nअत्रैकाध्यायपठनाच्छ्रवणाद्वा मुनीश्वराः ।।\nअश्वमेधस्य यज्ञस्य प्राप्नोत्यविकलं फलम् ।। ९४ ।।\nअध्यायद्वयपाठेन श्रवणेन तथैव च ।।\nगोमेधाख्यस्य यज्ञस्य फलमाप्नोत्यनुत्तमम् ।। ९५ ।।\nदशाध्यायान्पठेद्यस्तु शृणुयाद्वा सभक्तिकम् ।।\nस्वर्गलोकमवाप्नोति शक्रेण सह मोदते ।। ९६ ।।\nविंशत्यध्यायपठनाच्छ्रवणाच्च मुनीश्वराः ।।\nब्रह्मलोकमवाप्नोति ब्रह्मणा सह मोदते ।। ९७ ।।\nत्रिंशदध्यायपठनाच्छ्रवणाच्च मुनीश्वराः ।।\nविष्णुलोकमवाप्नोति विष्णुना सह मोदते ।। ९८ ।।\nचत्वारिंशत्तमाध्यायान्पठेद्वा शृषुयादपि ।।\nरुद्रलोकमवाप्नोति रुद्रेण सह मोदते ।। ९९ ।।\nयः पंचाशत्तमाध्यायान्पठते शृणुतेऽपि वा ।।\nस सांबं हरमाप्नोति शिवं चन्द्रार्धशेखरम् ।। 3.1.52.२०० ।।\nयः पठेच्छ्रणुयाच्चेदं कृत्स्नं माहात्म्यमुत्तमम् ।।\nस सांबशिवसालोक्यमाप्नोत्येव न संशयः ।। १ ।।\nयः पठेच्छ्रणुयाच्चेदं द्विवारं मुनिसतमाः ।।\nस याति शिवसामीप्यं विमानवरसंस्थितः ।। २ ।।\nयस्त्रिवारं पठेदेतच्छृणुयाद्वा समाहितः ।।\nशिवसारूप्यमाप्नोति शिवस्य प्रीतिमावहन् ।।३।।\nचतुर्वारं पठेद्यस्तु शृणुयाद्वेदमुत्तमम् ।।\nस सायुज्यमवाप्नोति शिवस्य गिरिजापतेः ।। ४ ।।\nदिनेदिने पठेन्मर्त्यः श्लोकं श्लोकार्धमेव वा ।।\nपादं वा पादमात्रं वा अक्षरं वर्णमेव वा ।। ५ ।।\nतत्तद्दिनकृतं पापं तत्क्षणादेव नश्यति ।।\nकृत्स्नेऽस्मिन्सेतुमाहात्म्ये पठितेऽपि श्रुतेऽपि वा ।। ।। ६ ।।\nश्लोकेष्वत्रैव वर्तंते वर्णा यावंत एव हि ।।\nतावत्यो ब्रह्महत्याश्च तावन्मद्यनिषेवणम् ।। ७ ।।\nतावत्सुवर्णस्तेयं च तावान्गुर्वंगनागमः ।।\nतावत्संसर्गदोषाश्च नश्यंत्येवं हि तत्क्षणात् ।। ८ ।।\nयावतोऽस्मिन्महापुण्ये वर्तंते वर्णराशयः ।।\nतावत्कृत्वश्चतुर्विंशत्तीर्थेषु स्नानजं फलम् ।। ९ ।।\nतथान्येष्वपि तीर्थेषु सेतुमध्यगतेषु वै ।।\nतत्फलं समवाप्नोति पाठेन श्रवणेन वा ।। 3.1.52.२१० ।।\nयेनेदं लिखितं भक्त्या सेतुमाहात्म्यमुत्तमम् ।।\nविनष्टाज्ञानसंतानः शिवसायुज्यमाप्नुयात् ।। ११ ।।\nयस्येदं वर्तते गेहे माहात्म्यं लिखितं शुभम् ।।\nभूतवेतालकादिभ्यो भीतिस्तत्र न विद्यते ।। १२ ।।\nव्याधिपीडा न तत्रास्ति नास्ति चोरभयंतथा ।।\nशन्यंगारकमुख्यानां ग्रहाणां नास्ति पीडनम् ।। १३ ।।\nयद्गृहे वर्तते पुण्यमिदं माहा त्म्यमुत्तमम् ।।\nरामसेतुं विजानीत तद्गृहं मुनिपुंगवाः ।। १४ ।।\nचतुर्विंशति तीर्थानि तत्रैव निवसंति हि ।।\nतत्रैव वर्तते पुण्यो गन्धमादनपर्वतः ।। ।। १५ ।।\nब्रह्मविष्णुमहेशाश्च वर्तंते तत्र सादरम् ।।\nलिखित्वा सेतुमाहात्म्यं ब्राह्मणाय निवेदयेत् ।।\nचतुःसागरपर्यंता तेन दत्ता वसुंधरा ।। १६ ।। ।।\n।। सेतुमाहात्म्यदानमन्त्रः ।। ।।\nसेतुमाहात्म्यदानस्य कला नार्हंति षोडशीम् ।।\nदानान्यन्यानि सर्वाणि ह्यतः शान्तिं प्रयच्छ मे ।।\nकिं पुनर्बहु नोक्तेन वसत्यत्र जगत्त्रयम् ।। १७ ।।\nश्रावयेच्छ्राद्धकाले यो ह्येकमध्यायमत्र वै ।।\nनश्येच्छ्राद्धस्य वैकल्यं पितरोऽप्यतिहर्षिताः ।। १८ ।।\nयः पर्वकाले संप्राप्ते ब्राह्मणाञ्छ्रावयेदिदम् ।।\nअध्यायमेकं श्लोकं वा गावोस्य निरुपद्रवाः ।।\nबहुक्षीरा सवत्साश्च महिष्योऽस्य भवंति हि ।। १९ ।।\nपठनीयमिदं पुण्यं मठे देवालयेऽपि वा ।।\nनदीतटाकतीरेषु पुण्ये वारण्यभूतले ।।\nश्रोत्रियाणां गृहे वापि नैवान्यत्र तु कर्हिचित् ।। 3.1.52.२२० ।।\nविषुवायन कालेषु पुण्ये च हरिवासरे ।।\nअष्टम्यां च चतुर्दश्यां पठनीयं विशेषतः ।। २१ ।।\nइदं हि पाठ्यं श्रावण्यां मासि भाद्रपदे तथा ।।\nधनुर्मासे च पाठ्यं स्यात्पाठ्यं चैवोत्तरायणे ।। २२ ।।\nनियमेनैव माहात्म्यं पठनीयमिदं द्विजाः ।।\nश्रोतारो नियमैर्युक्ताः शृणुयुश्चेदमुत्तमम् ।। २३ ।।\nकीर्त्यंते पुण्यतीर्थानि माहात्म्येऽस्मिन्बहूनि वै ।।\nकीर्त्यंते पुण्यशीलाश्च तथा राजर्षिसत्तमाः ।। २४ ।।\nऋषयश्च महाभागाः कीर्त्यंतेऽस्मिन्ननुत्तमे ।।\nधर्माधर्मौ च कीर्त्येते पुण्येस्मिन्द्विजपुंगवाः ।। २५ ।।\nब्रह्मा विष्णुश्च रुद्रश्च कीर्त्यंतेऽत्र त्रिमूर्तयः ।।\nइदं पवित्रं पापघ्नं श्रुत्यर्थैरुपबृंहि तम् ।। २६ ।।\nसंमतं स्मृतिकर्तॄणां द्वैपायनमुनिप्रियम् ।।\nश्रोतव्यं पठितव्यं च आत्मनः श्रेय इच्छता ।। २७ ।।\nश्रावकाय च दातव्यं यत्किंचित्कांचनादिकम् ।।\nस्वस्वशक्त्यनुरोधेन वित्तशाठ्यं न कारयेत् ।। २८ ।।\nवस्त्रं हिरण्यं धान्यं वा भूमिं गां च यथाबलम् ।।\nदत्त्वा संभावनीयोऽयं श्रावकः श्रोतृभिर्जनैः ।। २९ ।।\nपूजिते श्रावके तस्मिन्पूजिताः स्युस्त्रिमूर्तयः ।।\nजगत्त्रयं पूजितं स्यात्पूजितासु त्रिमूर्तिषु ।। 3.1.52.२३० ।।\nअवतीर्णो महीं साक्षाद्रामो दाशरथिर्हरिः ।।\nससीतालक्ष्मणो नित्यं श्रोतृभ्यः श्रावकाय च ।। ३१ ।।\nदत्त्वेह लोके भोगांश्च मुक्तिं चांते प्रयच्छति ।।\nद्वैपायनमुखांभोजान्निःसृतं शुभदं परम् ।। ३२ ।।\nइदं वै सेतुमाहात्म्यं धर्मराजो युधिष्ठिरः ।।\nभीमसेनादिभिः सर्वैरनुजैरपि संवृतः ।। ३३ ।।\nनियमाचारसंयुक्तः ससैन्यश्च दिनेदिने ।।\nशृणोति पठतो धौम्यमहर्षेः स्वपुरोधसः ।। ३४ ।।\n।। श्रीसूत उवाच ।। ।।\nभोभो स्तपोधनाः सर्वे नैमिषारण्यवासिनः ।।\nमत्सकाशादिदं गुह्यं माहात्म्यं श्रुतिसंमितम् ।। ३५ ।।\nश्रुतं भवद्भिर्नियतैर्नित्यं पठत सादरम् ।।\nपाठयध्वं स्वशिष्येभ्यो नियतेभ्यो निरन्तरम् ।। ३६ ।।\nइत्युक्त्वा तान्मुनीन्सूतो रोमांचितकलेवरः ।।\nगुरुं हृदा स्मरन्व्यासं ननर्ताश्रूणि वर्तयन् ।। ३७ ।।\nअत्रांतरे महाविद्वान्पाराशर्यो महामुनिः ।।\nआशु प्रादुरभूत्तत्र शिष्यानुग्रहकांक्षया ।। ३८ ।।\nतमागतं विलोक्याथ मुनिं सत्यवतीसुतम् ।।\nसूतः सर्वैश्च सहितो नैमिषारण्यवासिभिः ।। ३९ ।।\nव्यासस्य चरणांभोजे दंडवत्प्रणिपत्य तु ।।\nजलमानंदजं तत्र नेत्राभ्यांपर्यवर्तयत् ।। 3.1.52.२४० ।।\nप्रणतं प्रियशिष्यं तं दोर्भ्यामुत्थाप्य वै मुनिः ।।\nआशीर्भिरभिनंद्यैनमालिंग्य च मुहुर्मुहुः ।। ४१ ।।\nनैमिषारण्यमुनिभिरानीते परमासने ।।\nद्वैपायनो महातेजा निषसाद तपोधनः ।। ४२ ।।\nमुनिष्वप्युपविष्टेषु सूतेऽपि च निजाज्ञया ।।\nशौनकादीन्मुनीन्सर्वाञ्छक्तेः पौत्रोऽभ्यभाषत ।। ४३ ।।\nमया ज्ञातमिदं सर्वं नैमिषारण्यवासिनः ।।\nमम शिष्येण सूतेन सेतुमाहात्म्यमुत्तमम् ।।\nकथितं भवतामद्य महापातकनाशनम् ।। ४४ ।।\nश्रुतीनां च स्मृतीनां च पुराणानां तथैव च ।।\nशास्त्राणां चेतिहासानामन्येषामपि कृत्स्नशः ।। ४५ ।।\nएष पर्यवसन्नोऽर्थो माहात्म्यं यत्त्विदं महत् ।।\nसर्वेष्वपि पुराणेषु इदं बहुमतं मम ।। ४६ ।।\nशृणोति धर्मजो धौम्यादिदं नित्यं ममाज्ञया ।।\nअतो भवंतोऽपि सदा सेतुमाहात्म्यमुत्तमम् ।। ४७ ।।\nपठंतु शृण्वंतु तथा शिष्याणां पाठयंतु च ।।\nतच्छ्रुत्वा वचनं तस्य ते प्राहुर्बाढमित्यपि ।। ४८ ।।\nततो व्यासोऽपि सूतेन शिष्येण च समन्वितः ।।\nअनुज्ञाप्य मुनीन्त्सर्वान्कैलासं पर्वतं ययौ ।। ४९ ।।\nऋषयो नैमिषारण्यनिलयास्तुष्टिमागताः ।।\nप्रत्यहं सेतुमाहात्म्यं शृण्वंति च पठंति च ।। ।। 3.1.52.२५० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये द्विपंचाशत्तमोऽध्यायः ।। ५२ ।।"
  }
]
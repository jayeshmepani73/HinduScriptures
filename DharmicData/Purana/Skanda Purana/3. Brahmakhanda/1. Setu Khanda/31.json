[
  {
    "text": "।। ऋषय ऊचुः ।। ।।\nअश्वत्थामा कथं सूत सुप्तमारणमाचरत्।।\nकथं च मुक्तस्तत्पापाद्धनुष्कोटौ निमज्जनात् ।। १ ।।\nएतन्नः श्रद्दधानानां ब्रूहि पौराणिकोत्तम ।।\nतृप्तिर्न जायतेऽ स्माकं त्वद्वचोमृतपायिनाम् ।। २ ।।\nइति पृष्टस्तदा सूतो नैमिषारण्यवासिभिः ।।\nवक्तुं प्रचक्रमे तत्र व्यासं नत्वा गुरुं मुदा ।।  ।।\n।। श्रीसूत उवाच ।। ।।\nराज्यार्थं कलहे जाते पांडवानां पुरा द्विजाः ।।\nधार्तराष्ट्रैर्महायुद्धे महदक्षौहिणीयुते ।। ४ ।।\nयुद्धं दशदिनं कृत्वा भीष्मे शांतनवे हते ।।\nद्रोणे पंचदिनं कृत्वा कर्णे च द्विदिनं तथा ।। ५ ।।\nतथैवैकदिनं युद्ध्वा शल्ये च निधनं गते ।।\nअष्टादशदिने तत्र रणे दुर्योधने द्विजाः ।। ।। ६ ।।\nभग्नोरौ भीमगदया पतिते राजसत्तमे ।।\nसर्वे नृपतयो विप्रा निवेशाय कृतत्वराः ।। ७ ।।\nये जीवितास्तु राजानस्ते ययुर्हृष्टमानसाः ।।\nधृष्टद्युम्नशिखंडयाद्याः सृञ्जयाः सर्व एव हि ।। ८ ।।\nअन्ये चापि महीपाला जग्मुः स्वशिबिराण्यथ ।।\nअथ पार्था महावीरा कृष्णसात्यकिसंयुताः ।। ९ ।।\nदुर्योधनस्य शिबिरं प्राविशन्निर्जनं द्विजाः ।।\nवृद्धैरमात्यैस्तत्रस्थैः षंढैः स्त्रीरक्षकैस्तथा ।। 3.1.31.१० ।।\nकृतांजलिपुटैः प्रह्वैः काषायमलिनांबरैः ।।\nप्रणम्यमानास्ते पार्थाः कुरुराजस्य वेश्मनि ।। ११ ।।\nतत्रत्यद्रव्यजातानि समादाय महा बलाः ।।\nसुयोधनस्य शिबिरे न्यवसंत सुखेन ते ।। १२ ।।\nअथ तानब्रवीत्पार्थाञ्छ्रीकृष्णः प्रीणयन्निव ।।\nमंगलार्थाय चास्माभिर्वस्तव्यं शिबिराद्बहिः ।। १३ ।।\nइत्युक्ता वासुदेवेन तथेत्युक्त्वाथ पांडवाः ।।\nकृष्णसात्यकिसंयुक्ताः प्रययुः शिबिराद्बहिः ।। १४ ।।\nवासुदेवेन सहिता मंगलार्थं हि पांडवाः ।।\nओघवत्याः समासाद्य तीरं नद्या नरोत्तमाः ।। १५ ।।\nऊषुस्तां रजनीं तत्र हतशत्रुगणाः सुखम् ।।\nकृतवर्मा कृपो द्रौणिस्तथा दुर्योधनांतिकम्।। १६ ।।\nआदित्यास्तमयात्पूर्वमपराह्णे समाययुः ।।\nसुयोधनं तदा दृष्ट्वा रणपांसुषु रूषितम् ।। १७ ।।\nभग्नोरुदण्डं गदया भीमसेन स्य भीमया ।।\nरुधिरासिक्तसर्वांगं चेष्टमानं महीतले ।। १८ ।।\nअशोचंत तदा तत्र द्रोणपुत्रादयस्त्रयः ।।\nशुशोच सोऽपि तान्दृष्ट्वा रणे दुर्योधनो नृपः ।। १९ ।।\nदृष्ट्वा तथा तु राजानं बाष्पव्याकुललोचनम् ।।\nअश्वत्थामा तदा कोपाज्ज्वलन्निव महानलः ।। 3.1.31.२० ।।\nपाणौ पाणिं  विनिष्पिष्य क्रोध विस्फारितेक्षणः ।।\nअश्रुविक्लवया वाचा दुर्योधनमभाषत ।। २१ ।।\nपिता मे पातितः क्षुद्रैश्छलेनैव रणाजिरे ।।\nन तथा तेन शोचामि यथा निष्पातिते त्वयि ।। २२ ।।\nशृणु वाक्यं ममाद्य त्वं यथार्थं वदतो नृप ।।\nसुकृतेन शपे चाहं सुयोधन महामते ।। २३ ।।\nअद्य रात्रौ हनिष्यामि पांडवा न्सह सृंजयैः ।।\nपश्यतो वासुदेवस्य त्वमनुज्ञां प्रयच्छ मे ।। २४ ।।\nतस्य तद्वचनं श्रुत्वा द्रौणिं राजा तदाऽब्रवीत् ।।\nतथास्त्विति पुनः प्राह कृपं राजा द्विजोत्तमाः ।। २५ ।।\nआचार्यैनं द्रोणपुत्रं कलशोत्थेन वारिणा ।।\nसैनापत्येऽभिषिंचस्वेत्यथ सोपि तथाऽकरोत् ।। २६ ।।\nसोभिषिक्तस्तदा द्रौणिः परिष्वज्य नृपोत्तमम् ।।\nकृतवर्मकृपाभ्यां च सहितस्त्वरितं ययौ ।। २७ ।।\nततस्ते तु त्रयो वीराः प्रयाता दक्षिणोन्मुखाः ।।\nआदित्यास्तमयात्पूर्वं शिबिरांतिकमासत ।। २८ ।।\nपार्थानां भीषणं शब्दं श्रुत्वा तत्र जयैषिणः ।।\nपांडवानुद्रुता भीतास्तदा द्रौण्यादयस्त्रयः ।। २९ ।।\nप्राङ्मुखा दुद्रुवुर्भीत्या कियद्दूरं श्रमातुराः ।।\nमुहुर्तं ते ततो गत्वा क्रोधामर्षवशानुगाः ।। 3.1.31.३० ।।\nदुर्योधनवधार्तास्ते क्षणं तत्रावतस्थिरे ।।\nततोऽपश्यन्नरण्यं वै नानातरुलतावृतम् ।। ३१ ।।\nअनेकमृगसंबाधं क्रूरपक्षिगणाकुलम् ।।\nसमृद्धजलसंपूर्णतटाकपरिशोभितम् ।। ३२ ।।\nपद्मेंदीवरकह्लारसरसी शतसंकुलम् ।।\nतत्र पीत्वा जलं ते तु पाययित्वा हयांस्तथा ।। ३३ ।।\nअनेकशाखासंबाधन्यग्रोधं ददृशुस्ततः ।।\nसंप्राप्य तु महावृक्षं न्यग्रोधं ते त्रयस्तदा ।। ३४ ।।\nअवतीर्य रथेभ्यश्च मोचयित्वा तुरंगमान् ।।\nउपस्पृश्य जलं तत्र सायंसंध्यामुपासत ।। ३५ ।।\nअथ चास्तगिरिं भानुः प्रपेदे च गतप्रभः ।।\nततश्च रजनी घोरा समभूत्तिमिराकुला ।। ३६ ।।\nरात्रिचराणि सत्त्वानि संचरंति ततस्ततः ।।\nदिवाचराणि सत्त्वानि निद्रावशमुपा ययुः ।। ३७ ।।\nकृतवर्मा कृपो द्रौणिः प्रदोषसमये हि ते ।।\nन्यग्रोधस्योपविविशुरंतिके शोककर्शिताः ।। ३८ ।।\nकृपभोजौ तदा निद्रां भेजातेऽतिप याक्रमौ ।।\nसुखोचितास्त्वदुःखार्हा निषेदुर्धरणीतले ।। ३९ ।।\nद्रोणपुत्रस्तु कोपेन कलुषीकृतमानसः ।।\nययौ न निद्रां विप्रेंद्रा निश्वसन्नुरगो यथा ।। 3.1.31.४० ।।\nततोऽवलोकयांचक्रे तदरण्यं भयानकम् ।।\nन्यग्रोधं च ततोऽपश्यद्बहुवायससंकुलम् ।। ४१ ।।\nतत्र वायसवृन्दानि निशायां वासमाय युः ।।\nसुखं भिन्नासु शाखासु सुषुपुस्ते पृथक्पृथक् ।। ४२ ।।\nकाकेषु तेषु सुप्तेषु विश्वस्तेषु समंततः ।।\nततोऽपश्यत्समायांतं भासं द्रौणिर्भयंकरम् ।। ।। ४३ ।।\nकूरशब्दं क्रूरकायं बभ्रुपिंगकलेवरम् ।।\nस भासोऽथ भृशं शब्दं कृत्वालीयत शाखिनि ।। ४४ ।।\nउत्प्लुत्य तस्य शाखायां न्यग्रोधस्य विहंगमः ।।\nसुप्तान्काकान्निजघ्नेऽसावनेकान्वायसांतकः ।। ४५ ।।\nकाकानामभिनत्पक्षान्स केषांचिद्विहंगमः ।।\nइतरेषां च चरणाञ्छिरांसि चरणा युधः ।। ४६ ।।\nविचकर्त क्षणेनासावुलूको वलवान्द्विजाः ।।\nस भिन्नदेहावयवैः काकानां बहुभिस्तदा ।। ४७ ।।\nसमंतादावृतं सर्वं न्यग्रोधपरि मण्डलम् ।।\nवायसांस्तान्निहत्यासावुलूको मुमुदे तदा ।। ४८ ।।\nद्रौणिर्दृष्ट्वा तु तत्कर्म भासेनैवं कृतं निशि ।।\nकरिष्याम्यहमप्येवं शत्रूणां निधनं निशि ।। ४९ ।।\nइत्यचिंतयदेकः सन्नुपदेशमिमं स्मरन् ।।\nजेतुं न शक्याः पार्था हि ऋजुमार्गेण युद्ध्यता ।। 3.1.31.५० ।।\nमया तच्छद्मना तेऽथ हंतव्या जितकाशिनः ।।\nसुयोधनसकाशे च प्रतिज्ञातो मया वधः ।। ५१ ।।\nऋजुमार्गेण युद्धे मे प्राणनाशो भविष्यति ।।\nछलेन युध्यमानस्य जयश्चास्य रिपुक्षयः ।। ५२ ।।\nयच्च निंद्यं भवेत्कार्यं लोके सर्वजनैरपि ।।\nकार्यमेव हि तत्कर्म क्षत्रधर्मानुवर्तिना ।। ५३ ।।\nपार्थैरपि छलेनैव कृतं कर्म सुयोधने ।।\nअस्मिन्नर्थे पुराविद्भिः प्रोक्ताः श्लोका भवंति हि ।। ५४ ।।\nपरिश्रांते विदीर्णे च भुंजाने च रिपोर्बले ।।\nप्रस्थाने च प्रवेशे च प्रहर्तव्यं न संशयः ।। ५५ ।।\nनिद्रार्तमर्धरात्रे च तथा त्यक्तायुधं रणे ।।\nभिन्नयोधं बलं सर्वं प्रहर्तव्यमरातिभिः ।। ५६ ।।\nएवं स नियमं कृत्वा सुप्तमारणकर्मणि ।।\nप्राबोधयद्भोजकृपौ सुप्तौ रात्रौ स साहसी ।।\nद्रौणिर्ध्यात्वा मुहूर्तं तु तावुभावभ्यभाषत ।। ५७ ।। ।।\n।। अश्वत्थामोवाच ।। ।।\nमृतः सुयोधनो राजा महाबलपराक्रमः ।। ५८ ।।\nशुद्धकर्मा हतः पार्थैर्बहुभिः क्षुद्रकर्मभिः ।।\nभीमेनातिनृशंसेन शिरो राज्ञः पदा हतम् ।। ५९ ।।\nततोऽद्य रात्रौ पार्थानां समेत्य पटमण्डपम् ।।\nसुखसुप्तान्हनिष्यामः शस्त्रैर्नानाविधैर्वयम् ।।\nकृपः प्रोवाच तत्रैन मिति श्रुत्वा द्विजोत्तमाः ।। 3.1.31.६० ।।\n।। कृप उवाच ।। ।।\nसुप्तानां मारणं लोके न धर्मो न च पूज्यते ।। ६१ ।।\nतथैव त्यक्तशस्त्राणां संत्यक्तरथवाजि नाम् ।।\nशृणु मे वचनं वत्स मुच्यतां साहसं त्वया ।। ६२ ।।\nवयं तु धृतराष्टं च गांधारीं च पतिव्रताम् ।।\nपृच्छामो विदुरं चापि तदुक्तं करवा महे ।।\nइत्युक्तः स तदा द्रौणिः कृपं प्रोवाच वै पुनः ।। ६३ ।।\n।।अश्वत्थामोवाच ।। ।।\nपांडवैश्च पुरा यन्मे छलाद्युद्धे पिता हतः ।। ६४ ।।\nतन्मे सर्वाणि मर्माणि निकृन्तति हि मातुल ।।\nद्रोणहंताहमित्येतद्धृष्टद्युमस्य यद्वचः ।। ६५ ।।\nकथं जनसमक्षे तद्वचनं संशृणोम्यहम् ।।\nतैरेव पांडवैः पूर्वं धर्मसेतुर्निराकृतः ।। ६६ ।।\nसमक्षमेव युष्माकं सर्वेषामेव भूभृताम् ।।\nत्यक्तायुधो मम पिता धृष्टद्युम्नेन पातितः ।। ६७ ।।\nतथा शांतनवो भीष्मस्त्यक्तचापो निरायुधः ।।\nशिखंडिनं पुरोधाय निहतः सव्यसाचिना ।। ६८ ।।\nएवमन्येऽपि भूपालाश्छलेनैव हतास्तु तैः ।।\nतथैवाहं करिष्यामि सुप्तानां मारणं निशि ।। ६९ ।।\nएवमुक्त्वा तदा द्रौणिः संयुक्ततुरगं रथम्।।\nप्रायादभिमुखः शत्रून्समारुह्य क्रुधा ज्वलन् ।। 3.1.31.७०।।\nतं यांतम न्वगातां तौ कृतवर्मकृपावुभौ ।।\nययुश्च शिबिरे तेषां संप्रसुप्तजनं तदा ।। ७१ ।।\nशिबिरद्वारमासाद्य द्रोणपुत्रो व्यतिष्ठत ।।\nरात्रौ तत्र समाराध्य महादेवं घृणानिधिम् ।। ७२ ।।\nअवाप विमलं खङ्गं महादेवाद्वरप्रदात् ।।\nततो द्रौणिरवस्थाप्य कृतवर्मकृपावुभौ ।। ७३ ।।\nद्वारदेशे महावीरः शिबि रांतः प्रविष्टवान् ।।\nप्रविष्टे शिबिरे द्रौणौ कृतवर्मकृपावुभौ।। ७४ ।।\nद्वारदेशे व्यतिष्ठेतां यत्तौ परमधन्विनौ ।।\nअथ द्रौणिः सुसंक्रुद्धस्तेजसा प्रज्वलन्निव ।। ७५ ।।\nखङ्गं विमलमादाय व्यचरच्छिबिरे निशि ।।\nततस्तु धृष्टद्युम्नस्य शिबिरं मंदमाययौ ।। ७६ ।।\nधृष्टद्युम्नादयस्तत्र महायुद्धेन कर्शिताः ।।\nसुषुपुर्निशि विश्वस्ताः स्वस्वसैन्यसमावृताः ।। ७७ ।।\nधृष्टद्युम्नस्य शिबिरं प्रविश्य द्रौणिरस्त्रवित् ।।\nतं सुप्तं शयने शुभ्रे ददर्शारान्महाबलम् ।। ७८ ।।\nपादेनाघातयद्रोषात्स्वपंतं द्रोणनंदनः ।।\nस बुद्धश्चरणाघातादुत्थाय शयनादथ ।। ७९ ।।\nव्यलोकयत्तदा वीरो द्रोणपुत्रं पुरः स्थितम् ।।\nतमुत्पतंतं शयनाद्द्रोणाचार्यसुतो बली ।। 3.1.31.८० ।।\nकेशेष्वाकृष्य बाहुभ्यां निष्पिपेष धरातले ।।\nधृष्टद्युम्नस्तदा तेन निष्पिष्टः स भया तुरः ।। ८१ ।।\nनिद्रांधः पादघातातो न शशाक विचेष्टितुम् ।।\nद्रौणिस्त्वाक्रम्य तस्योरः कण्ठं बद्ध्वा धनुर्गुणैः ।। ८२ ।।\nनदंतं विस्फुरंतं तं पशुमारममारयत् ।।\nतस्य सैन्यानि सर्वाणि न्यवधीच्च तथैव सः ।। ८३ ।।\nयुधामन्युं महावीर्यममुत्तमौजसमेव च ।।\nतथैव द्रौपदीपुत्रानवशिष्टांश्च सोमकान् ।। ८४ ।।\nशिखंडिप्रमुखानन्यान्खङ्गेनामारयद्बहून् ।।\nतद्भयाद्द्वारनिर्यातान्सर्वानेव च सैनिकान् ।। ८५ ।।\nप्रापयामासतुर्मृत्युं कृतवर्मकृपा वुभौ ।।\nएवं निहतसैन्यं तच्छिबिरं तैर्महाबलैः ।। ८६ ।।\nतत्क्षणे शून्यमभवत्त्रिजगत्प्रलये यथा ।।\nएवं हत्वा ततः सर्वान्द्रोणपुत्रादयस्त्रयः ।।८७।।\nनिरगुः शिबिरात्तस्मात्पार्थभीता भयातुराः ।।\nसर्वे पृथक्पृथग्देशान्दुद्रुवुः शीघ्रगामिनः ।। ८८ ।।\nअथ द्रौणिर्ययौ विप्रा रेवातीरं मनोरमम् ।।\nतत्र ह्यनेकसाहस्रा ऋषयो वेदवादिनः ।। ८९ ।।\nकथयंतः कथाः पुण्यास्तपश्चक्रुरनुत्तमम् ।।\nतत्रायं प्रययौ द्रौणिर्ऋषीणामाश्रमेष्वथ ।। 3.1.31.९० ।।\nप्रविष्टमात्रे तस्मिंस्तु मुनयो ब्रह्मवादिनः ।।\nद्रौणेर्दुश्चरितं ज्ञात्वा प्राहुर्योगबलेन तम् ।। ९१ ।।\nसुप्तमा रणकृत्पापी द्रौणे त्वं ब्राह्मणाधमः ।।\nत्वद्दर्शनेन ह्यस्माकं पातित्यं भवति ध्रुवम् ।। ९२ ।।\nत्वत्संभाषणमात्रेण ब्रह्महत्यायुतं भ वेत् ।।\nअतोऽस्मदाश्रमेभ्यस्त्वं निर्गच्छ पुरुषाधम ।। ९३ ।।\nइत्यब्रुवंस्तदा द्रौणिं तत्रत्या मुनयो द्विजाः ।।\nइतीरितस्ततो द्रौणिर्मुनिभिर्ब्रह्म वादिभिः ।। ९४ ।।\nलज्जितो निलात्तस्मादाश्रमान्मुनिसेवितात् ।।\nएवं काश्यादितीर्थेषु पुण्येषु प्रययौ च सः ।। ९५ ।।\nतत्रतत्र द्विजैः सर्वै र्निंदितोऽसौ महात्मभिः ।।\nव्यासं शरणमापेदे प्रायश्चित्तचिकीर्षया ।। ९६ ।।\nततो बदरिकारण्ये समासीनं महामुनिम् ।।\nद्वैपायनं समागम्य प्रणनाम सभक्तिकम् ।। ९७ ।।\nततो व्यासोऽब्रवीदेनं द्रोणाचार्यसुतं मुनिः ।।\nत्वमस्मदाश्रमादद्रौणे निर्याहि त्वरया त्विति ।। ९८ ।।\nसुप्तमारण दोषेण महापातकवान्भवान् ।।\nअतो मे भवतालापान्महत्पापं भविष्यति ।।\nइत्युक्तः स तदा द्रौणिः प्रोवाचेदं वचो मुनिः ।। ९९ ।।\n।। अश्वत्थामोवाच ।। ।।\nभगवन्निंदितः सर्वैस्त्वामस्मि शरणं गतः ।। 3.1.31.१०० ।।\nब्रवीषि चेत्त्वमप्येवं कोऽन्यो मे शरणं भवेत् ।।\nकृपां कुरु मयि ब्रह्मन्साधवो दीनवत्सलाः ।। १ ।।\nसुप्तमारणदोषस्य शांत्यर्थं भगवन्मम ।।\nप्रायश्चित्तं विधेहि त्वं सर्वज्ञोऽसि भवान्यतः ।।\nइत्युक्तो द्रौणिना व्यासश्चिरं ध्यात्वा तमब्रवीत् ।। २ ।।\n।। व्यास उवाच ।। ।।\nएतत्पापस्य शांत्यर्थं प्रायश्चित्तं स्मृतौ न हि ।। ३ ।।\nतथाप्युपायं वक्ष्यामि तवैतद्दोष शांतये ।।\nदक्षिणांबुनिधौ पुण्ये रामसेतौ विमुक्तिदे ।। ४ ।।\nधनुष्कोटिरितिख्यातं तीर्थमस्ति महत्तरम् ।।\nअस्ति पुण्यतमं द्रौणे महापात कनाशनम् ।। ५ ।।\nस्वर्गमोक्षप्रदं पुंसां ब्रह्महत्यादिशोधकम् ।।\nसर्वमंगलमांगल्यं सर्वाभीष्टप्रदायकम् ।। ६ ।।\nपवित्राणां पवित्रं च तीर्थानां च तथोत्तमम् ।।\nदुःस्वप्ननाशनं पुण्यं नरकक्लेशनाशनम् ।। ७ ।।\nअकालमृत्युशमनं पुंसां विजयवर्द्धनम् ।।\nदारिद्र्यनाशनं पुंसामायुर्वर्धनकार णम् ।। ८ ।।\nचित्तशुद्धिप्रदं नृणां शांतिदांत्यादिकारणम् ।।\nतत्र गत्वा धनुष्कोटौ रामसेतौ विमुक्तिदे ।। ९ ।।\nस्नानं कुरुष्व द्रौणे त्वं मासमात्रं निरं तरम् ।।\nसुप्तमारणदोषात्त्वं सद्यः पूतो भविष्यसि ।। 3.1.31.११० ।।\nकुरुष्व वचनं शीघ्रं मम त्वं द्रोणनंदन ।।\nएवमुक्तस्तदा द्रौणिर्व्यासेन परमर्षिणा ।। ११ ।।\nरामसेतुं समासाद्य धनुष्कोटिं पवित्रदाम् ।।\nसस्नौ संकल्पपूर्वं तु मासमेकं निरन्तरम् ।। १२ ।।\nत्रिसंध्यं रामनाथं च सिषेवे स दिने दिने ।।\nततस्त्रिंशद्दिने तोयस्नानाद्द्रोणात्मजस्तदा ।। १३ ।।\nजजाप च धनुष्कोट्यां मंत्रं पंचाक्षरं तदा ।।\nअकार्षीदुपवासं च द्रोणपुत्रस्तु तद्दिने ।। १४ ।।\nअकरोज्जागरं रात्रौ रामनाथस्य सन्निधौ ।।\nअपरेद्युर्धनुष्कोटौ स्नात्वा संकल्पपूर्वकम् ।। १५ ।।\nसिषेवे रामनाथं च स्तुत्वा भक्तिपुरःसरम् ।।\nननर्त पुरतः शंभोरानंदाश्रुपरिप्लुतः ।। १६ ।।\nततः प्रसन्नो भगवान्प्रादुरासीत्तदग्रतः ।।\nदृष्ट्वा तत्र महादेवं तुष्टाव परमेश्वरम् ।। ।। १७ ।।\n।। द्रौणिरुवाच ।। ।।\nनमस्ते देवदेवेश करुणाकर शंकर ।।\nआपदंबुधिमग्नानां पोतायितपदांबुज ।। १८ ।।\nमहादेव कृपामूर्ते धूर्जटे नीललोहित ।।\nउमाकांत विरूपाक्ष चंद्रशेखर ते नमः ।। १९ ।।\nमृत्युंजय त्रिनेत्र त्वं पाहि मां कृपया दृशा ।।\nपार्वतीपतये तुभ्यं त्रिपुरघ्नाय शंभवे ।।3.1.31.१२।।।\nपिनाकपाणये तुभ्यं त्र्यंबकाय नमोनमः ।।\nअनंतादिमहानागहारभूषणभूषित ।। २१ ।।\nशूलपाणे नमस्तुभ्यं गंगाधर मृडाव्यय ।।\nरक्ष मां कृपया देव पापसंघातपंजरात् ।।\nइति स्तुतो महादेवो द्रौणिं प्रोवाच हर्षितः ।। २२ ।।\n।। महादेव उवाच ।। ।।\nसुप्तमारणदोषस्ते धनुष्कोटौ निमज्जनात् ।। २३ ।।\nअश्वत्थामन्विनष्टोऽभूद्वरं वरय सुव्रत ।।\nमयि प्रसन्ने लोकेषु किमलभ्यं भवेन्नृणाम् ।। २४ ।।\nअतोऽभीष्टं वृणीष्व त्वं मत्तो द्रोणात्मजाधुना ।।\nइत्युक्तः शंभुना द्रौणिः प्राह तं परमेश्वरम् ।। २५ ।।\nतवाद्य दर्शनेनाहं कृतार्थोस्मि महेश्वरम् ।।\nत्वद्दर्शनमपुण्यानामलभ्यं जन्मकोटिभिः ।। २६ ।।\nअतो युष्मत्पदांभोजे निश्चला भक्तिरस्तु मे ।।\nइममेव वरं देहि मह्यं शंभो नमोऽस्तु ते ।।२७।।\nउक्त्वा तथास्त्विति द्रौणिं देवदेवो महेश्वरः ।।\nपश्यतो द्रोणपुत्रस्य तत्रैवांतरधीयत ।।२८।।\nअश्वत्थामापि विप्रेंद्रा धूतपापो विनिर्मलः ।।\nरामचंद्रधनुष्कोटौ स्नानमात्रेण तत्क्षणे ।।२९।।\nधूतपापमिमं द्रौणिं सर्वे चापि महर्षयः ।।\nशुद्धं प्रत्यग्रहीषुस्ते तदाप्रभृति निर्मलम् ।।3.1.31.१३।।।\nएवं वः कथितं विप्रा द्रौणिपापविमोक्षणम् ।।\nरामचंद्रधनुष्कोटिस्नानवैभवमात्रतः ।।३१।।\nयः पठेदिममध्यायं शृणुयाद्वा समाहितः ।।\nस विधूयेह पापानि शिवलोके महीयते ।। १३२ ।।\nइति श्रीस्कांदे महापुराण एकाशीतिसाहरूयां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायामश्वत्थामसुप्तमारणदो षशांतिवर्णनंनामैकत्रिंशोऽध्यायः ।।३१।।"
  }
]
[
  {
    "text": "।। श्रीसूत उवाच ।। ।।\nब्रह्मकुण्डे महापुण्ये स्नानं कृत्वा समाहितः ।।\nनरो हनूमतः कुण्डमथ गच्छेद्विजोत्तमाः ।। १ ।।\nपुरा हतेषु रक्षःसु समाप्ते रणकर्मणि ।।\nरामादिषु निवृत्तेषु गंधमादनपर्वते ।। २ ।।\nसर्व लोकोपकाराय हनूमान्मारुतात्मजः ।।\nसर्वतीर्थोत्तमं चक्रे स्वनाम्ना तीर्थमुत्तमम् ।। ३ ।।\nविदित्वा वैभवं यस्य स्वयं रुद्रेण सेव्यते ।।\nतस्य तीर्थस्य सदृशं न भूतं न भविष्यति ।। ४ ।।\nयत्र स्नाता नरा यांति शिवलोकं सनातनम् ।।\nयस्मिंस्तीर्थे महापुण्ये महापातकनाशने ।। ५ ।।\nसर्वलोकोपकाराय निर्मिते वायुसूनुना ।।\nसर्वाणि नरकाण्यासञ्च्छून्यान्येव चिराय वै ।। ६ ।।\nवैभवं तस्य तीर्थस्य शंकरो वेत्ति वा न वा ।।\nयत्र धर्मसखोनाम राजा केकयवंशजः ।। ७ ।।\nभक्त्या सह पुरा स्नात्वा शतं पुत्रानवाप्त वान् ।।\n।। ऋषय ऊचुः ।। ।।\nसूत धर्मसखस्याद्य चरितं वक्तुमर्हसि ।।\nहनूमत्कुण्डतीर्थे यो लेभे स्नात्वा शतं सुतान् ।। ८ ।। ।।\n।। श्रीसूत उवाच ।। ।।\nशृणुध्वमृषयो यूयं चरितं तस्य भूपतेः ।। ९ ।।\nअद्य धर्मसखस्याहं प्रवक्ष्यामि समासतः ।।\nराजा धर्मसखोनाम विजितारिः सुधार्मिकः ।। 3.1.15.१० ।।\nबभूव नीतिमान्पूर्वं प्रजापालनतत्परः ।।\nतस्य भार्याशतं विप्रा वभूव पतिदैवतम् ।। ११ ।।\nस पालयन्महीं राजा सशैलवनकाननाम् ।।\nतासु भार्यासु तनयं नाविंदद्वंशवर्द्धनम् ।। १२ ।।\nपुत्रार्थं स महीपालो बहूयत्नानथाकरोत् ।।५\nअकरोच्च महादानं पुत्रार्थं स महीपतिः ।। १३ ।।\nअश्वमेधादिभिर्यज्ञैरयजच्च सुरान्प्रति ।।\nतुलापुरुषमुख्यानि ददौ दानानि भूरिशः ।। १४ ।।\nआमध्यरात्रमन्नानि सर्वेभ्योऽप्यनिवारितम् ।।\nप्रायच्छद्बहुसूपानि सस्योपेतानि भूमिपः ।। १५ ।।\nपितॄनुद्दिश्य च श्राद्धमकरोद्विधिपूर्वकम् ।।\nसंतानदायिनो मंत्राञ्जजाप नियतेद्रियः ।। १६ ।।\nएवमादीन्बहून्धर्मान्पुत्रार्थं कृतवान्नृपः ।।\nपुत्रमुद्दिश्य सततं कुर्वन्धर्माननुत्तमान् ।। १७ ।।\nराजा दीर्घेण कालेन वृद्धतां प्रत्यपद्यत ।।\nकदाचित्तस्य वृद्धस्य यतमानस्य भूपतेः ।। १८ ।।\nपुत्रस्सुचंद्रनामाभूज्ज्येष्ठपत्न्यां मनोरमः ।।\nजातं पुत्रं जनन्यस्ताः सर्वा वैषम्यवर्जिताः ।। १९ ।।\nसमं संवर्द्धयामासुः क्षीरादिभिरनुत्तमाः ।।\nराज्ञश्च सर्वमातॄणां पौराणाम्मंत्रिणां तथा ।। 3.1.15.२० ।।\nमनोनयनसंतोषजनकोऽयं सुतोऽभवत् ।।\nलालयानः सुतं राजा मुदं लेभे परात्पराम्।।२१।।\nआंदोलिकाशयानस्य सूनोस्तस्य कदाचन ।।\nवृश्चिकोऽकुट्टयत्पादे पुच्छेनोद्यद्विषाग्निना ।। २२ ।।\nकुट्टनाद्वृश्चिकस्यासावरुदत्तनयो भृशम् ।।\nततस्तन्मातरः सर्वाः प्रारुदञ्च्छोककातराः ।। २३ ।।\nपरिवार्यात्मजं विप्राः सध्वनिः संकुलोऽभवत् ।।\nआर्तध्वनिं स शुश्राव राजा धर्मसखस्तदा ।। २४ ।।\nउपविष्टः सभामध्ये सहामात्यपुरोहितः ।।\nअथ प्रातिष्ठिपद्राजा सौविदल्लं स वेदितुम् ।। २५ ।।\nअन्तःपुरबहिर्द्वारं सौविदल्लः समेत्य सः ।।\nषंढवृद्धान्समाहूय वाक्यमेतदभाषत ।। २६ ।।\nषंढाः किमर्थमधुना रुदत्यन्तःपुर स्त्रियः ।।\nतत्परिज्ञायतां तत्र गत्वा रोदनकारणम् ।। २७ ।।\nएतदर्थं हि मां राजा प्रेरयामास संसदि ।।\nइत्युक्तास्तु परिज्ञाय निदानं रोदनस्य ते ।। २८ ।।\nनिर्गम्यांतःपुरात्तस्मै यथावृत्तं न्यवेदयत् ।।\nस षंढकवचः श्रुत्वा सौविदल्लः सभां गतः ।। २९ ।।\nराज्ञे निवेदयामास पुत्रं वृश्चिकपीडितम् ।।\nततो धर्मसखो राजा श्रुत्वा वृत्तांतमीदृशम् ।। 3.1.15.३० ।।\nत्वरमाणः समुत्थाय सामात्यः सपुरोहितः ।।\nप्रविश्यांतःपुरं सार्द्धं मांत्रिकैर्विषहा रिभिः ।। ३१ ।।\nचिकित्सयामास सुतमौषधाद्यैरनेकशः ।।\nजातस्वास्थ्यं ततः पुत्रं लालयित्वा स भूपतिः ।। ३२ ।।\nमानयित्वा च मंत्रज्ञान्रत्नकां चनमौक्तिकैः ।।\nनिष्क्रम्यांतःपुराद्राजा भृशं चिंतासमाकुलः ।। ३३ ।।\nऋत्विक्पुरोहितामात्यैस्तां सभां सनुपाविशत् ।।\nतत्र धर्मसखो राजा समासीनो वरासने ।।\nउवाचेदं वचो युक्तमृत्विजः सपुरोहितान् ।। ३४ ।।\n।। धर्मसख उवाच ।। ।।\nदुःखायैवैकपुत्रत्वं भवति ब्राह्मणो त्तमाः ।। ३५ ।।\nएकपुत्रत्वतो तृणां वरा चैव ह्यपुत्रता ।।\nनित्यं व्यपाययुक्तत्वाद्वरमेव ह्यपुत्रता ।।\nअहं भार्याशतं विप्रा उदवोढ विचिंत्य तु ।। ३६ ।।\nवयश्च समतिक्रांतं सपत्नीकस्य मे द्विजाः ।।\nप्राणा मम च भार्याणामस्मिन्पुत्रे व्यवस्थिताः ।। ३७ ।।\nतन्नाशे मम भार्याणां सर्वासां च मृतिर्ध्रुवा ।।\nममापि प्राणनाशः स्यादेकपुत्रस्य मारणे ।। ३८ ।।\nअतो मे बहुपुत्रत्वं केनोपायेन वै भवेत् ।।\nतमुपायं मम ब्रूत ब्राह्मणा वेदवि त्तमाः ।। ३९ ।।\nएकैकः शतभार्यासु पुत्रो मे स्याद्यथा गुणी ।।\nतत्कर्म व्रत यूयं तु शास्त्रमालोक्य धर्मतः ।। 3.1.15.४० ।।\nमहता लघुना वापि कर्मणा दुष्करेण वा ।।\nफलं यद्यपि तत्साध्यं करिष्येऽहं न संशयः ।। ४१ ।।\nयुष्माभिरुदितं कर्म करिष्यामि न संशयः ।।\nकृतमेव हि तद्वित्त शपेऽहं सुकृतैर्मम ।। ४२ ।।\nअस्ति चेदीदृशं कर्म येन पुत्रशतं भवेत् ।।\nतत्कर्म कुत्र कर्तव्यं मयेति वदताधुना ।। ४३ ।।\nइति पृष्टास्तदा राज्ञा ऋत्विजः सपुरोहिताः ।।\nसंभूय सर्वे राजानमिदमूचुः सुनिश्चितम् ।। ४४ ।।\n।। ऋत्विज ऊचुः ।। ।।\nअस्ति राजन्प्रवक्ष्यामो येन पुत्रशतं तव ।।\nभवेद्धर्मेण महता शतभार्यासु कैकय ।। ४५ ।।\nअस्ति कश्चिन्महापुण्यो गन्धमादनपर्वतः ।।\nदक्षिणांबुधिमध्ये यः सेतुरूपेण वर्तते ।। ४६ ।।\nसिद्धचारणगंधर्वदेवर्षिगणसंकुलः ।।\nदर्शनात्स्पर्शनान्नृणां महापातकनाशनः ।। ४७ ।।\nतत्रास्ति हनुमत्कुंडमिति लोकेषु विश्रुतम् ।।\nमहादुःखप्रशमनं स्वर्गमोक्षफलप्रदम्।। ४८ ।।\nनरकक्लेशशमनं तथा दारिद्र्यमोचनम् ।।\nपुत्रप्रदमपुत्राणामस्त्रीणां स्त्रीपदं नृणाम् ।। ४९ ।।\nतत्र त्वं प्रयतः स्नात्वा सर्वाभीष्टप्रदायिनीम्।।\nपुत्रीयेष्टिं च तत्तीरे कुरुष्व सुसमाहितः ।।3.1.15.५० ।।\nतेन ते शतभार्यासु प्रत्येकं तनयो नृप ।।\nएकैकस्तु भवेच्छीघ्रं मा कुरु ष्वात्र संशयम्।। ५१ ।।\nतथोक्तो नृपतिर्विप्रैऋत्विक्भिः सपुरोहितैः ।।\nतत्क्षणेनैव ऋत्विक्भिर्भार्याभिश्च पुरोधसा ।। ५२ ।।\nवृतोमात्यैश्च भृत्यैश्च यज्ञसंभारसंयुतः ।।\nप्रययौ दक्षिणांभोधौ गन्धमादनपर्वतम् ।। ५३ ।।\nहनुमत्कुंडमासाद्य तत्र सस्नौ ससैनिकः ।।\nमासमात्रं स तत्तीरे न्यवस त्स्नानमाचरन् ।। ५४ ।।\nततो वसंते संप्राप्ते चैत्रमासि नृपोत्तमः ।।\nइष्टिमारब्धवांस्तत्र पुत्रीयां सपुरोहितः ।। ५५ ।।\nसम्यक्कर्माणि चक्रुस्ते ऋत्विजः सपुरोधसः ।।\nसपत्नीकस्य राजर्षेस्तथाधर्मसखस्य तु ।। ५६ ।।\nइष्टौ तस्य समाप्तायां हनूमत्कुंडतीरतः ।।\nपुरोहितो हुतोच्छिष्टं प्राश यद्राजयोषितः ।। ५७ ।।\nततो धर्मसखो राजा हनूमत्कुंडवारिषु ।।\nसम्यक्चकारावभृथस्नानं भार्याशतान्वितः ।। ५८ ।।\nऋत्विक्भ्यो दक्षिणाः प्रादादसंख्यातास्तु भूरिशः ।।\nग्रामांश्च प्रददौ राजा बाह्मणेभ्यो द्विजोत्तमाः ।। ५९ ।।\nसामात्यः सपरीवारः सपत्नीकः स धार्म्मिकः ।।\nराजा ततो निववृते पुरीं स्वां प्रति नंदितः ।। 3.1.15.६० ।।\nततः कतिपये काले गते दशममामि वै ।।\nशतं भार्याः शतं पुत्रान्सुषुवुर्गुणवत्तरान् ।। ६१ ।।\nअथ प्रीतमना राजा वीरो धर्मसखो महान् ।।\nस्नातः शुद्धश्च संकल्प्य जातकर्माकरोत्तदा।।६२ ।।\nगोभूतिलहिरण्यादि ब्राह्मणेभ्यो ददौ बहु ।।\nद्वौ पुत्रौ ज्येष्ठभार्यायाः पूर्वजोऽवरजस्तदा ।। ६३ ।।\nसर्वे ववृधिरे पुत्रा एकाधिकशतं द्विजाः ।।\nप्रौढेषु तेषु राजासौ तेभ्यो राज्यं विभज्य तु ।। ६४ ।।\nदत्त्वा च प्रययौ सेतुं सभार्यो गन्धमादनम्।।\nहनुमत्कुंडमासाद्य तपोऽतप्यत तत्तटे ।। ६५ ।।\nमहान्कालो व्यतीयाय राज्ञ स्तस्य तपस्यतः ।।\nराज्ञो धर्मसखस्यास्य ध्यायमानस्य शूलिनम् ।। ६६ ।।\nततो बहुतिथे काले गते धर्मसखो नृपः ।।\nकालधर्मं ययौ तत्र धार्म्मिकश्शांतमानसः ।। ६७ ।।\nपत्न्योपि तस्य राजर्षेरनुजग्मुः पतिं तदा ।।\nज्येष्ठपुत्रः सुचन्द्रोपि संस्कृत्य पितरं ततः ।। ६८ ।।\nअकरोच्छ्राद्ध पर्यंतं कर्माणि श्रद्धया सह ।।\nराजा सभार्यो वैकुंठं मरणादत्र जग्मिवान् ।। ६९ ।।\nसुचन्द्रमुख्यास्ते सर्वे राजपुत्रा महौजसः ।।\nस्वस्वराज्यं बुभुजिरे भ्रातरस्त्यक्तमत्सराः ।। 3.1.15.७० ।।\nएवं वः कथितं विप्रा हनूमत्कुंडवैभवम् ।।\nराज्ञो धर्मसखस्यापि चरित्रं परमाद्भुतम् ।। ७१ ।।\nतत्सर्वं कामसि द्ध्यर्थं स्नायात्कुंडे हनृमतः ।। ७२ ।।\nअध्यायमेनं पठते मनुष्यः शृणोति वा यः सुसमाहितो द्विजाः ।।\nसोऽनंतमाप्नोति सुखं परत्र क्रीडेत सार्द्धं दिवि देववृन्दैः ।। ७३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये हनुमत्कुंडप्रशंसायां धर्मसखशतपुउत्रावाप्तिवर्णनंनाम पञ्चदशोऽध्यायः ।। १५ ।।"
  }
]
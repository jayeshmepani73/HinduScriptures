[
  {
    "text": "।। श्रीसूत उवाच ।। ।।\nकुंभसंभवतीर्थेऽस्मिन्विधायाभिषवं नरः ।।\nरामकुंडं ततः पुण्यं गच्छेत्पापविमुक्तये ।। १ ।।\nरघुनाथसरः पुण्यं द्विजाः पापहरं तथा ।।\nरघुनाथसरस्तीरे कृतो यज्ञोऽल्पदक्षिणः ।। २ ।।\nसंपूर्णफलदो भूयात्स्वाध्यायोऽपि जपस्तथा ।।\nरघुनाथ सरस्तीरे मुष्टिमात्रमपि द्विजाः ।। ३ ।।\nदत्तं चेद्वेदविदुषे तदनंतगुणं भवेत् ।।\nरामतीर्थं समुद्दिश्य वक्ष्यामि मुनिपुंगवाः ।। ४ ।।\nइतिहासं महापुण्यं सर्वपातकनाशनम् ।।\nसुतीक्ष्णनामा विप्रेंद्रो मुनिर्नियतमानसः ।। ५ ।।\nअगस्त्यशिष्यो रामस्य चरणाब्जविचिंतकः ।।\nरामचंद्रसरस्तीरे तपस्तेपे सुदुष्करम् ।। ६ ।।\nजपन्षडक्षरं मंत्रं रामचंद्राधिदैवतम् ।।\nनित्यं स पंचसाहस्रं मत्रराजमतंद्रितः ।।७ ।।\nजजाप कुर्वन्स्नानं च रघुनाथसरोजले ।।\nभिक्षाशी नियताहारो जितक्रोधो जितेंद्रियः ।। ८ ।।\nएवं सुतीक्ष्णो विप्रेंद्रा बहुकालमवर्तत ।।\nततः कदाचित्स मुनीरामं ध्याय न्सदा हृदि ।।\nतुष्टाव सीतासहितं रामचंद्रं सभक्तिकम् ।। ९ ।।\n।। सुतीक्ष्ण उवाच ।। ।।\nनमस्ते जानकीनाथ नमस्ते हनुमत्प्रिय ।। 3.1.18.१० ।।\nनमस्ते कौशिकमुनेर्यागरक्षणदीक्षित ।।\nनमस्ते कौसलेयाय विश्वामित्रप्रियाय च ।। ११ ।।\nनमस्ते हरकोदण्डभंजकामरसेवित ।।\nमारीचांतक राजेंद्र ताटकाप्राणनाशन ।। १२ ।।\nकबंधारे हरे तुभ्यं नमो दशरथात्मज ।।\nजामदग्न्यजिते तुभ्यं खरविध्वंसिने नमः ।। १३ ।।\nनमः सुग्रीवनाथाय नमो वालिहराय ते ।।\nविभीषणभयक्लेशहारिणे मलहारिणे ।। १४ ।।\nअहल्यादुःखसंहर्त्रे नमस्ते भरताग्रज ।।\nअंभोधिगर्वसंहर्त्रे तस्मिन्सेतु कृते नमः ।। १५ ।।\nतारकब्रह्मणे तुभ्यं लक्ष्मणाग्रज ते नमः ।।\nरक्षःसंहारिणे तुभ्यं नमो रावणमर्द्दिने ।। १६ ।।\nकोदण्डधारिणे तुभ्यं सर्व रक्षाविधायिने ।।\nइति स्तुवन्मुनिः सोऽयं सुतीक्ष्णो राममन्वहम् ।। १७ ।।\nनिनाय कालमनिशं रामचंद्रनिषण्णधीः ।।\nएवमभ्यसतस्तस्य राम मन्त्रं षडक्षरम्।। १८ ।।\nस्तुवतो रामचंद्रं च स्तोत्रेणानेन सुव्रताः ।।\nतीर्थे च रघुनाथस्य कुर्वतः स्नानमन्वहम् ।। १९ ।।\nअभवन्निश्चला भक्ती रामचंद्रेतिनिर्मला ।।\nअभूदद्वैतविज्ञानं प्रत्यगात्मैकलक्षणम् ।। 3.1.18.२० ।।\nअनधीतत्रयीज्ञानं तथैवाश्रुतवेदनम् ।।\nपरकायप्रवेशे च सामर्थ्यमभवद्द्विजाः ।।२१ ।।\nआकाशगमने शक्तिः कलावैदग्ध्यमेव च ।।\nअश्रुतानां च शास्त्राणामभिज्ञानं विना गुरुम् ।। २२ ।।\nगमनं सर्वलोकेषु प्रति घातविवर्जितम् ।।\nअतींद्रियार्थद्रष्टृत्वं देवैः संभाषणं तथा ।। २३ ।।\nपिपीलिकादिजंतूनां वार्ताज्ञानमपि द्विजाः ।।\nब्रह्मविष्णुमहादेवलोकेषु गमनं तथा।।२४ ।।\nचतुर्दशसु लोकेषु स्वाधीनगमनं तथा ।।\nएतान्यन्यानि सर्वाणि योगिलभ्यानि सत्तमाः ।। २५ ।।\nसुतीक्ष्णस्याभवन्विप्रा रामा तीर्थनिषेवणात् ।।\nएवंप्रभावं तत्तीर्थं महापातकनाशनम् ।। २६ ।।\nमहासिद्धिकरं पुण्यमपमृत्युविनाशनम् ।।\nभुक्तिमुक्तिप्रदं पुंसां नरकक्लेशना शनम् ।। २७ ।।\nरामभक्तिप्रदं नित्यं संसारोच्छेदकारणम् ।।\nअस्य तीरे महल्लिंगं स्थापयित्वा रघूद्वहः ।।\nपूजयामास तल्लिंगं लोकानुग्रहका म्यया ।। २८ ।।\nरामतीर्थे महापुण्ये स्नात्वा तल्लिंगदर्शनात् ।।\nनराणां मुक्तिरेव स्यात्किमुतान्या विभूतयः ।। २९ ।।\nतत्र स्नात्वा शिवं दृष्ट्वा धर्म पुत्रः पुरा द्विजाः ।।\nअनृतोक्तिसमुद्भूतदोषान्मुक्तोऽभवत्क्षणात् ।। 3.1.18.३० ।। ।।\nऋषय ऊचुः ।। ।। असत्यमुदितं कस्माद्धर्मपुत्रेण सूतज ।।\nयद्दोषशांतये सस्नौ रामतीथेऽतिपावने ।। ३१ ।।\n।। श्रीसूत उवाच ।। ।।\nयुष्माकमृषयो वक्ष्ये यथोक्तमनृतं रणे ।।\nछलेन धर्मपुत्रेण यन्नष्टं रामतीर्थके ।। ३२ ।।\nअन्योन्यं पांडवा विप्रा धर्मपुत्रादयः पुरा ।।\nधृतराष्ट्रस्य पुत्राश्च दुर्नोधनमुखास्तदा ।। ३३ ।।\nमहद्वै वैरमासाद्य राज्यार्थं विप्रसत्तमाः ।।\nमहत्या सेनया सार्द्धं कुरुक्षेत्रे समेत्य च ।। ३४ ।।\nअयुध्यन्समरे वीराः समरेष्वनिवर्तिनः ।।\nयुद्धं कृत्वा दशदिनं गांगेयः पतितो भुवि ।। ३५ ।।\nततः पंचदिनं भूयो धृष्टद्युम्नेन वीर्यवान् ।।\nआचार्यो युयुधे द्रोणो महाबलपराक्रमः ।। ३६ ।।\nअनेकास्त्राणि शस्त्राणि द्रोणाचर्यो महाबली ।।\nविसृजन्पांडवानीकं पीडयामास वीर्यवान् ।। ३७ ।।\nअथ दिव्यास्त्रविच्छूरो धृष्टद्युम्नो महाबलः ।।\nअभिनद्बाणवर्षेण द्रोणसेनामनेकधा ।। ३८ ।।\nधृष्टद्युम्नं तदा द्रोणः शरवर्षैरवाकिरत् ।।\nपार्थसेना तथा द्रोणबाणवर्षातिपीडिता ।। ३९ ।।\nदशदिक्षु भयाक्रांता विद्रुता द्विजसत्तमाः ।।\nततोऽर्जुनो रणे द्रोणं युयुधे रथिनां वरः ।। 3.1.18.४० ।।\nरणप्रवीणयोस्तत्र विजयद्रोणयो रणे ।।\nद्रष्टुं समागतैर्देवैरभूद्व्योमनिरं तरम् ।। ४१ ।।\nद्रोणफाल्गुनयोर्विप्रा नास्ति युद्धोपमा भुवि ।।\nसामर्षयोस्तदाचार्यशिष्ययोरभवद्रणः ।। ४२ ।।\nद्रोणफाल्गुनयोर्युद्धं द्रोणफाल्गुन योरिव ।।\nबहु मेनेऽथ मनसा द्रोणोऽर्जुनपराक्रमम् ।। ४३ ।।\nततो द्रोणो महावीर्यं प्रियशिष्यं स फाल्गुनम् ।।\nविहाय पांचालबलं समयुध्यत वीर्यवान् ।। ४४ ।।\nसविंशतिसहस्राणि दश तत्रायुतानि च ।।\nद्रोणाचार्योऽवधीद्राज्ञां युद्धे सगजवाजिनाम् ।। ४५ ।।\nधृष्टद्युम्नोऽथ कुपितो द्रोण मभ्यहनच्छरैः ।।\nद्रोणश्च पट्टिशं गृह्य धृष्टद्युम्नमताडयत् ।। ४६ ।।\nशरैर्विव्याध तं युद्धे तीक्ष्णैरग्निशिखोपमैः ।।\nपरङ्मुखोऽभवत्तत्र धृष्ट द्युम्नः शराहतः ।। ४७ ।।\nततो विरथमागत्य धृष्टद्युम्नं वृकोदरः ।।\nस्वं स्यंदनं समारोप्य द्रोणाचार्यमथाब्रवीत् ।। ४८ ।।\nस्वकर्मभिरसंतुष्टाः शिक्षितास्त्रा द्विजाधमाः ।।\nन युद्ध्येरन्यदि क्रूरा न नश्येरन्नृपा रणे ।। ४९ ।।\nअहिंसा हि परो धर्मो ब्राह्मणानां सदा स्मृतः ।।\nहिंसया दारपुत्रादीन्रक्षंते व्याधजातयः ।। 3.1.18.५० ।।\nहिंसीस्त्वमेकपुत्रार्थे युद्धे स्थित्वा बहून्नृपान् ।।\nस चापि ते सुतो ब्रह्मन्हतः शेते रणाजिरे ।। ५१ ।।\nतथापि लज्जा ते नास्ति शोकोऽपीह न जायते ।।\nवचनं त्विति भीमस्य सत्यं श्रुत्वा युधिष्ठिरात् ।। ५२ ।।\nनिजायुधं स तत्याज पपात स्यंदनो परि ।।\nयोगवित्प्रायमातस्थे द्रोणाचार्यस्तदा द्विजाः ।। ५३ ।।\nतदंतरं परिज्ञाय द्रोणाचार्यस्य पार्श्वतः ।।\nखङ्गपाणिः शिरच्छेत्तुमभ्यधावद्रणा जिरे ।। ५४ ।।\nवार्यमाणोऽपि पार्थाद्यैस्तच्छिरश्छेत्तुमुद्ययौ ।।\nयोगवित्त्वाद्द्रोणमूर्ध्नो ज्योतिरूर्ध्वं दिवं ययौ ।। ५५ ।।\nदृष्टं कृष्णार्जुनकृपधर्मपुत्रादि भिर्मृधे ।।\nद्रोणस्यास्य गतप्राणाच्छरीरादच्छिनच्छिरः ।। ५६ ।।\nभारद्वाजे हते युद्धे कौरवाः प्राद्रवन्भयात् ।।\nजहृषुः पांडवा विप्रा धृष्टद्युम्नादय स्तदा ।। ५७ ।।\nसेनां तां विद्रुतां दृष्ट्वा द्रौणिरूचे सुयोधनम् ।।\nएतद्द्रवति कि सैन्यं त्यक्तप्रहरणं नृप ।। ५८ ।।\nतदा दुर्योधनो राजा स्वयं वक्तु मशक्नुवन् ।।\nयुद्धे द्रोणवधं वक्तुं कृपाचार्यमचोदयत् ।।\nद्रौणयेऽथ कृपाचार्यो वधमूचे गुरोस्तदा ।। ५९ ।।\n।। कृप उवाच ।। ।।\nअश्वत्थामंस्तव पिता ब्रह्मास्त्रेण मृधे रिपून् ।।\nहत्वा निनाय सदनं यमस्य शतशो बली ।। 3.1.18.६० ।।\nदुराधर्षतमं दृष्ट्वा तद्वीर्यं केशवस्तदा ।।\nपांडवान्प्राह विप्रेंद्र वाक्यं वाक्यविशारदः ।। ६१ ।।\n।। केशव उवाच ।। ।।\nद्रोणं जेतुमुपायोऽस्ति पांडवा युधि दुर्जयम् ।। ६२ ।।\nअश्वत्थात्मा तव सुतो हतो द्रोण मृधेऽधुना ।।\nसत्यवादी वदेदेवं यदि प्रामाणिको जनः ।। ६३ ।।\nद्रोणो निवर्तेत रणात्तदा त्यक्त्वायुधं क्षणात् ।।\nअत एनां मृषावार्तां धर्मराजोऽधुना वदेत्।। ६४ ।।\nनान्यथा शक्यते जेतुं द्रोणो युद्धविशारदः ।।\nधर्माज्जेतुमशक्यं चेद्धर्मं त्यक्त्वाऽप्यरिं जयेत् ।। ६५ ।।\nइति केशववाक्यं तच्छ्रुत्वा भीमः पृथासतः ।।\nपितरं ते समभ्येत्य मिथ्यावाक्यमभाषत ।। ६६ ।।\nअश्वत्थामा हतो द्रोण युद्धेऽत्र पतितोऽधुना ।।\nद्रोणाचार्योपि तद्वाक्यममन्यत यथार्थतः ।। ६७ ।।\nअविश्वस्य पुनः सोऽथ धर्मजं प्राप्य चाब्रवीत् ।।\nधर्मात्मज मृधे सूनुरश्वत्थामा ममाधुना ।। ६८ ।।\nहतः किं त्वं वदस्वाद्य सत्यवादी भवान्मतः ।।\nधर्मपुत्रोऽसत्यभीरुरासीच्चारिजयोत्सुकः ।। ६९ ।।\nकिं कर्तव्यं मयाद्येति दोलालोलमना अभूत् ।।\nस दृष्ट्वा भीमनिहतमश्वत्थामाभिधं गजम् ।।3.1.18.७०।।\nअश्वत्थामा हतो युद्धे भीमेनाद्य रणे महान् ।।\nइत्थं द्रोणं बभाषेऽसौ धर्मपुत्रश्छलोक्तितः ।। ७१ ।।\nतच्छ्रुत्वा त्वत्पिता शस्त्रं त्यक्त्वा युद्धान्न्यवर्त्तत ।।\nअथ धर्मसुतः प्राह परं वारण इत्यपि ।। ७२ ।।\nत्यक्तं शस्त्रं न गृह्णीयां युद्धे पुनरिति स्म सः ।।\nप्रतिजज्ञे तव पिता वत्स द्रोणो बली पुनः ।। ७३ ।।\nअतः शस्त्रं न जग्राह प्रतिज्ञाभंगकातरः ।।\nधृष्टद्युम्नं तदा दृष्ट्वा पिता ते मृत्युमात्मनः ।। ७४ ।।\nमत्वा प्रायोपवेशेन रथोपस्थे स योगवित् ।।\nअशयिष्ट समाधिस्थः प्राणानायम्य वाग्यतः ।। ७५ ।।\nततो निर्भिद्य मूर्धानं तत्प्राणा निर्ययुः क्षणात् ।।\nतदा मृतस्य द्रोणस्य वत्स खङ्गेन तच्छिरः ।। ७६ ।।\nकेशागृहीत्वा हस्तेन धृष्टद्युम्नोऽच्छिनद्युधि ।।\nमावधीरिति पार्थाद्याः प्रोचुः सर्वे च सैनिकाः ।।\nसर्वैर्निवार्यमाणोपि त्वत्तातं पार्श्वतोऽवधीत् ।। ७७ ।।\n।। श्रीसूत उवाच ।। ।।\nपितरं निहतं श्रुत्वा रुदन्द्रौणिश्चिरं द्विजाः ।। ।। ७८ ।।\nकोपेन महता तत्र ज्वलन्वाक्यमथाब्रवीत ।।\nअनृतं प्रोच्य पितरं न्यस्तशस्त्रं चकार यः ।। ७९ ।।\nपितरं मेऽद्य तं पार्थमप्यन्या थ पांडवान् ।।\nगृहीत्वा केशपाशं यस्त्यक्तशस्त्रशिरोऽहनत् ।। 3.1.18.८० ।।\nछद्मना पार्षतं तं च हनिष्याम्यचिरादहम् ।।\nकृष्णेन सह पश्यंतु पाण्डवा मत्पराक्रमम् ।। ८१ ।।\nइति द्रौणिर्द्विजास्तत्र प्रतिजज्ञे भयंकरम् ।।\nततोस्तं गत आदित्ये राजानः सर्व एव ते ।। ८२ ।।\nउभये निहते द्रोणे प्राविशन्पटमण्डपम् ।।\nअष्टादशदिनैरेवं निवृत्तमभवद्रणम् ।। ८३ ।।\nशल्यं कर्णं तथान्यांश्च दुर्योधनमुखांस्ततः ।।\nधार्तराष्ट्रान्निहत्याजौ धर्मराजो युधिष्ठिरः ।। ८४ ।।\nस्वीयानां च परेषां च मृतानां सांपरायिकम् ।।\nअकरोद्विधिवद्विप्राः सार्धं धौम्या दिभिर्द्विजैः ।। ८५ ।।\nवंदित्वा धृतराष्ट्रं च सर्वे संभूय पाण्डवाः ।।\nधृतराष्ट्राभ्यनुज्ञाता हतशिष्टजनैर्वृताः ।। ८६ ।।\nसंप्राप्य हास्तिनपुरं प्राविशंस्ते स्वमंदिरम्।।\nततः कतिपयाहःसु गतेषु किल नागराः ।। ८७ ।।\nधौम्यादिमुनिभिः सार्धं धर्मजस्य महात्मनः ।।\nराज्या भिषेचनं कर्तुं प्रारभंत मुनीश्वराः ।।  ।।\nराज्याभिषेचने तस्य प्रवृत्ते धर्मजस्य तु ।।\nअशरीरा ततो वाणी बभाषे धर्मनंदनम् ।। ८९ ।।\nधर्म पुत्र महाभाग रिपूणामपि वत्सल ।।\nराज्याभिषेकं मा कार्षीर्नार्हस्त्वं राज्यपालने ।। 3.1.18.९० ।।\nयतस्त्वं छद्मनाचार्यमुक्त्वा सत्यं द्विजोत्तमम् ।।\nन्यस्त शस्त्रं रणे राजन्नघातयदलज्जकः ।। ९१ ।।\nअतस्ते पापबाहुल्यं विद्यते धर्मनंदन ।।\nप्रायश्चित्तमकृत्वास्य राज्यपालनकर्मणि ।। ९२ ।।\nनार्हता विद्यते यस्मात्प्रायश्चित्तमतश्चर ।।\nइत्युक्त्वा विररामाथ सा तु वागशरीरिणी ।। ९३ ।।\nततो धर्मसुतो राजा तद्वाक्यं भृशकातरः ।।\nमूढोऽहं साहसी क्रूरः पिशुनो लोभमोहितः ।। ९४ ।।\nतुच्छराज्याभिलाषेण कृतवान्पापमीदृशम्।।\nएतत्पापविशुद्ध्यर्थं किं करिष्यामि का गतिः ।। ९५ ।।\nकिं वा दानं प्रदास्यामि कुत्र यास्यामि वा पुनः ।।\nइति शोकसमाविष्टे तस्मिन्राजनि धर्मजे ।। ९६ ।।\nकृष्णद्वैपायनो व्यासस्समायातस्तदंतिकम् ।।\nततोऽभिवंद्य तं व्यासं प्रत्युत्थाय कृतांजलिः ।। ९७ ।।\nसंपूज्यार्घ्यादिना विप्रा भक्तियुक्तेन चेतसा ।।\nअदेहवाचा यत्प्रोक्तं तत्सर्वमखिलेन सः ।। ।। ९८ ।।\nव्यासाय श्रावयामास दुःखितो धर्मनंदनः ।।\nश्रुत्वा तदखिलं वाक्यं धर्मजस्य महामुनिः ।।\nध्यात्वा तु सुचिरं कालं ततो वक्तुं प्रच क्रमे ।।९९।।\n।। व्यास उवाच ।। ।।\nमा कार्षीस्त्वं भयं राजन्नुपायं प्रब्रवीमि ते।।\nअस्य पापस्य शांत्यर्थं श्रुत्वानुष्ठीयतां त्वया ।। 3.1.18.१०० ।। ।।\nयुधिष्ठिर उवाच ।। ।।\nकिं तद्ब्रूहि महायोगिन्पाराशर्य कृपानिधे ।।\nयेन मे पापनाशः स्यादचिरात्तद्वदाधुना ।। १०१ ।।\n।। व्यास उवाच ।। ।।\nदक्षिणांभोनिधौ सेतौ गंधमादनपर्वते ।। १०२ ।।\nरामसेतौ महाराज रामतीर्थमिति श्रुतम् ।।\nअस्ति पुण्यं सरः सिद्धं महापातकनाशनम् ।। ३ ।।\nयस्य दर्शनमात्रेण महापातककोटयः ।।\nप्रयांति विलयं सद्यस्तमः सूर्योदये यथा ।।४।।\nरामतीर्थं यदा पश्येत्स्वयं रामेण निर्मितम् ।।\nतदैव ब्रह्महत्याया मुच्यते नात्र संशयः ।। ५ ।।\nतत्र गत्वा महाराज रामतीर्थे विमुक्तिदे ।।\nस्नाहि ते पापशुद्धिः स्याद्राज्यरक्षार्हतापि च ।। ६ ।।\nदानं कुरुष्व तत्तीरे गोभूमितिलवाससाम् ।।\nसुवर्णरजतानां च दानं कुरु युधिष्ठिर ।।\nअवश्यमेतत्पापानां शुद्धिस्ते न चिराद्भवेत् ।। ७ ।।\n।। श्रीसूत उवाच ।।\nव्यासेन धर्मपुत्रोऽयमेवमुक्तो द्विजोत्तमाः ।। ९ ।।\nतत्क्षणेनैव धौम्येन सहितः सानुजस्तदा ।।\nसहदेवं प्रतिष्ठाप्य राज्ये धर्मात्मजस्तदा ।। ९ ।।\nरामसेतुं समुद्दिश्य प्रतस्थे वाहनं विना ।।\nदिनैः कतिपयैरेव रामसेतुं जगाम सः ।। 3.1.18.११० ।।\nरामतीर्थं समासाद्य धौम्येन सह पांडवः ।।\nपुरोहितोक्तमार्गेण संकल्प्य विधिपूर्वकम्।। ११ ।।\nसस्नौ रामसरस्तीर्थे पुण्ये पापविनाशने ।।\nस्नात्वाचम्य विशुद्धात्मा क्षेत्रपिंडं प्रदाय च ।। १२ ।।\nव्यासो क्ताखिलदानानि प्रददौ स युधिष्ठिरः ।।\nमासमेकं निराहारः सस्नौ तत्र स धर्मजः ।। १३ ।।\nप्रत्यहं च ददौ दानं वित्तलोभं विना द्विजाः ।।\nएक मासे गते त्वेवं कस्मिंश्चिद्दिवसे ततः ।। १४ ।।\nआह धर्मात्मजं वाणी पुनरप्यशरीरिणी ।।\nराजंस्ते विलयं यातं सर्वं पापं युधिष्ठिर ।। १५ ।।\nछले नासत्यवचनादाचार्यस्य वधेन यः ।।\nदोषस्ते समभूत्पूर्वं सोऽपि नष्टः परंतप ।। १६ ।।\nयाहि स्वनगरं राजन्गत्वा पालय मेदिनीम् ।।\nअभिषेचय चात्मानं राज्यरक्षार्हतास्ति ते ।। १७ ।।\nइत्युक्त्वा विररामाथ सापि वागशरीरिणी ।।\nततो धर्मात्मजः प्रीतस्तामुद्दिश्य दिशं प्रति ।। १८ ।।\nनमस्कृत्वाशरीरिण्यै तस्यै वाचे सहानुजः ।।\nप्रययौ हास्तिनपुरं सुप्रीतेनांतरात्मना।। १९ ।।\nअभिषिक्तोऽथ राज्येऽसौ पालयामास मेदिनीम् ।।\nइत्थं धर्मात्मजो विप्रा रामतीर्थनिमज्जनात् ।। 3.1.18.१२० ।।\nगतपापो विशुद्धात्मा योग्योऽभूद्राज्यरक्षणे ।।\nएवं वः कथितं चित्रं रामतीर्थस्य वैभवम् ।। २१ ।।\nसर्वपापहरं पुण्यं भक्तिमुक्तिप्रदायकम् ।।\nयत्र स्नानाद्विमुक्तोऽभून्मिथ्यादोषात्स धर्मजः ।। २२ ।।\nपठंति येऽ ध्यायमिदं द्विजोत्तमाः शृण्वंति वा ये मनुजा विपातकाः ।।\nयास्यंति कैलासमनन्यलभ्यं गत्वा न संयांति पुनश्च जन्म ।। ।। १२३ ।।\nइति श्रीस्कांदे महापुराण एकाशीतिसाहस्र्यां मंहितायां तृतीये ब्रह्मखण्डे सेतुमाहात्म्ये रामतीर्थप्रशंसायां धर्मपुत्रमिथ्या कथनदोषशांतिवर्णनंनामाष्टादशोऽध्यायः ।। १८ ।।"
  }
]
[
  {
    "text": "।। सूत उवाच ।। ।।\nअथातः संप्रवक्ष्यामि सेतुयात्राक्रमं द्विजाः ।।\nयं श्रुत्वा सर्वपापेभ्यो मुच्यते मानवः क्षणात् ।। १ ।।\nस्नात्वाचम्य विशुद्धात्मा कृतनित्यविधिः सुधीः ।।\nरामनाथस्य तुष्ट्यर्थं प्रीत्यर्थं राघवस्य च ।। २ ।।\nभोजयित्वा यथाशक्ति ब्राह्मणान्वेदपारगान् ।।\nभस्मोद्धूलितसर्वांगस्त्रिपुंड्रांकितमस्तकः ।। ३ ।।\nगोपीचन्दनलिप्तो वा स्वभालेऽप्यूर्ध्वपुंड्रकः ।।\nरुद्राक्ष मालाभरणः सपवित्रकरः शुचिः ।। ४ ।।\nसेतुयात्रां करिष्येऽहमिति संकल्प्य भक्तितः ।।\nस्वगृहात्प्रव्रजेन्मौनी जपन्नष्टाक्षरं मनुम् ।। ५ ।।\nपंचाक्षरं नाममंत्रं जपेन्नियतमानसः ।।\nएकवारं हविष्याशी जितक्रोधो जितेंद्रियः ।। ६ ।।\nपादुकाछत्ररहितस्तांबूलपरिवर्जितः ।।\nतैलाभ्यंगविहीनश्च स्त्रीसंगादिविवर्जितः ।।७।।\nशौचाद्याचारसंयुक्तः सन्ध्योपास्तिपरायणः ।।\nगायत्र्युपास्ति कुर्वाणस्त्रिसंध्यं रामचिंतकः ।। ८ ।।\nमध्येमार्गं पठन्नित्यं सेतुमाहात्म्यमादरात् ।।\nपठन्रामायणं वापि पुराणांतरमेव वा ।। ९ ।।\nव्यर्थवाक्यानि संत्यज्य सेतुं गच्छेद्विशुद्धये ।।\nप्रतिग्रहं न गृह्णीयान्नाचारांश्च परित्यजेत् ।। 3.1.51.१० ।।\nकुर्यान्मार्गे यथाशक्ति शिवविष्ण्वादिपूजनम् ।।\nवैश्वदेवादिकर्माणि यथाशक्ति समाचरेत् ।। ११ ।।\nब्रह्मयज्ञमुखान्धर्मा न्प्रकुर्याच्चाग्निपूजनम् ।।\nअतिथिभ्योऽन्नपानादि संप्रदद्याद्यथाबलम् ।। १२ ।।\nदद्याद्भिक्षां यतिभ्योऽपि वित्तशाठ्यं परित्यजन् ।।\nशिवविष्ण्वादि नामानि स्तोत्राणि च पठेत्पथि ।। १३ ।।\nधर्ममेव सदा कुर्यान्निषिद्धानि परित्यजेत् ।।\nइत्यादिनियमोपेतः सेतुमूलं ततो व्रजेत् ।। १४ ।।\nपाषाणं प्रथमं दद्यात्तत्र गत्वा समाहितः ।।\nतत्रावाह्य समुद्रं च प्रणमेत्तदनंतरम् ।। १५ ।।\nअर्घ्यं दद्यात्समुद्राय प्रार्थयेत्तदनंतरम्।।\nअनुज्ञां च ततः कुर्यात्ततः स्नायान्महोदधौ ।। १६ ।।\nमुनीनामथ देवानां कपीनां पितृणां तथा ।।\nप्रकुर्यात्तर्पणं विप्रा मनसा संस्मरन्हरिम् ।। १७ ।। ।।\n।। पाषाणसंख्या ।। ।।\nपाषाणसप्तकं दद्यादेकं वा विप्रपुंगवाः ।।\nपाषाणदानात्सफलं स्नानं भवति नान्यथा ।। १८ ।।\n।। पाषाणदानमंत्रः ।। ।।\nपिप्पलादसमुत्पन्ने कृत्ये लोकभयंकरे ।।\nपाषाणं ते मया दत्तमाहारार्थं प्रकल्प्यताम् ।। १९ ।।\n।। सान्निध्यप्रार्थनामन्त्रः ।। ।।\nविश्वार्चि त्वं घृताचि त्वं विश्वयाने विशांपते ।।\nसान्निध्यं कुरु मे देव सागरे लवणांभसि ।। 3.1.51.२० ।।\n।। नमस्कारमन्त्रः ।। ।।\nनमस्ते विश्वगुप्ताय नमो विष्णो ह्यपांपते ।।\nनमो हिरण्यशृंगाय नदीनां पतये नमः ।।\nसमुद्राय वयूनाय प्रोच्चार्य प्रणमेत्तथा ।। २१ ।।\n।। अर्घ्यमन्त्रः ।। ।।\nसर्वरत्नमय श्रीमन्सर्वरत्नाकराकर ।।\nसर्वरत्नप्रधानस्त्वं गृहाणार्घ्यं महोदधे ।। २२ ।।\n।। अनुज्ञापनमंत्रः ।। ।।\nअशेषजगदाधार शंखचक्रगदा धर ।।\nदेहि देव ममानुज्ञां युष्मत्तीर्थनिषेवणे ।। २३ ।।\n।। प्रार्थनामंत्रः ।। ।।\nप्राच्यां दिशि च सुग्रीवं दक्षिणस्यां नलं स्मरेत् ।। २४ ।।\nप्रतीच्यां मैंदनामानमुदीच्यां द्विविदं तथा ।।\nरामं च लक्ष्मणं चैव सीतामपि यशस्विनीम् ।। २५ ।।\nअंगदं वायुतनयं स्मरेन्मध्ये विभीषणम् ।।\nपृथिव्यां यानि तीर्थानि प्राविशंस्त्वा महोदधे ।। २६ ।।\nस्नानस्य मे फलं देहि सर्वस्मात्त्राहि मांहसः ।।\nहिरण्यशृंगमित्याभ्यां नाभ्यां नारायणं स्मरेत् ।। २७ ।।\nध्यायन्नारायणं देवं स्नानादिषु च कर्मसु ।।\nब्रह्मलोकमवाप्नोति जायते नेह वै पुनः ।। २८ ।।\nसर्वेषामपि पापानां प्रायश्चित्तं भवेत्ततः ।।\nप्रह्लादं नारदं व्यासमंबरीषं  शुकं तथा ।।\nअन्यांश्च भगवद्भक्तांश्चिंतयेदेकमानसः ।। २९ ।।\n।। स्नानमन्त्रः ।। ।।\nवेदादिर्यो वेदवसिष्ठयोनिः सरित्पतिः सागररत्नयोनिः ।।\nअग्निश्च तेजश्च इलां च तेजो रेतोधा विष्णुरमृतस्य नाभिः ।। 3.1.51.३० ।।\nइदं ते अन्याभिरसमानमद्भिर्याः काश्च सिंधुं प्रविशंत्यापः ।।\nसर्पो जीर्णामिव त्वचं जहामि पापं शरीरात्सशिरस्कोऽभ्युपेत्य ।।३१।।\nसमुद्राय वयूनाय नमस्कुर्यात्पुनर्द्विजाः ।।\nसर्वतीर्थमयं शुद्धं नदीनां पतिमंबुधिम् ।। ३२।।\nद्वौ समुद्राविति पुनः प्रोच्चार्य स्नानमाचरेत् ।।\nब्रह्मांडोदरतीर्थानि करस्पृष्टानि ते रवे ।। ३३ ।।\nतेन सत्येन मे सेतौ तीर्थं देहि दिवाकर ।।\nप्राच्यां दिशि च सुग्रीवमित्यादिक्रमयोगतः ।।३४।।\nस्मृत्वा भूयो द्विजाः सेतौ तृतीयं स्नानमाचरेत् ।।\nदेवीपत्तनमारभ्य प्रव्रजेद्यदि मानवः ।। ३५ ।।\nतदा तु नवपाषाणमध्ये सेतौ विमुक्तिदे ।।\nस्नानमंबुनिधौ कुर्यात्स्वपापौघापनुत्तये ।। ३६ ।।\nदर्भशय्यापदव्या चेद्गच्छे त्सेतुं विमुक्तिदम् ।।\nतदा तत्रोदधावेव स्नानं कुर्याद्विमुक्तये ।। ३७ ।।\n।। तर्पणविधिः ।। ।।\nपिप्पलादं कविं कण्वं कृतांतं जीवितेश्वरम् ।।\nमन्युं च कालरात्रिं च विद्यां चाहर्गणेश्वरम् ।। ३८ ।।\nवसिष्ठं वामदेवं च पराशरमुमापतिम् ।।\nवाल्मिकिं नारदं चैव वालखिल्यान्मुनींस्तथा ।। ३९ ।।\nनलं नीलं गवाक्षं च गवयं गन्धमादनम् ।।\nमैंदं च द्विविदं चैव शरभं चर्षभं तथा ।। 3.1.51.४० ।।\nसुग्रीवं च हनूमंतं वेगदर्शनमेव च ।।\nरामं च लक्ष्मणं सीतां महाभागां यशस्विनीम् ।। ४१ ।।\nत्रिः कृत्वा तर्पयेदेतान्मंत्रानुक्त्वा यथाक्रमम् ।।\nविभोश्च तत्तन्नामानि चतुर्थ्यंतानि वै द्विजाः ।।४२।।\nदेवा नृषीन्पितॄंश्चैव विधिवच्च तिलोदकैः।।\nद्वितीयांतानि नामानि चोक्त्वा तर्पयेद्द्विजाः ।। ४३।।\nतर्पयेत्सपवित्रस्तु जले स्थित्वा प्रसन्नधीः ।।\nतर्पणात्सर्वतीर्थेषु स्नानस्य फलमाप्नुयात् ।। ४४ ।।\nएवमेतांस्तर्पयित्वा नमस्कृत्योत्तरेज्जलात् ।।\nआर्द्रवस्त्रं परित्यज्य शुष्कवासःसमावृतः ।। ४५ ।।\nआचम्य सपवित्रश्च विधिवच्छ्राद्धमाचरेत् ।।\nपिंडान्पितृभ्यो दद्याच्च तिलतण्डुलकैस्तथा ।। ४६ ।।\nएतच्छ्राद्धमशक्तस्य मया प्रोक्तं द्विजोत्तमाः ।।\nधनाढ्योऽन्नेन वै श्राद्धं षड्रसेन समाचरेत् ।। ४७ ।।\nगोभूतिलहिरण्यादिदानं कुर्यात्समृद्धिमान् ।।\nरामचन्द्रधनुष्कोटावेवमेव समाचरेत् ।। ४८ ।।\nपाषाणदानपूर्वाणि तर्पणांतानि वै द्विजाः ।।\nसेतुमूले यथैतानि विधिवद्व्यतनोद्द्विजाः ।। ४९ ।।\nचक्रतीर्थं ततो गत्वा तत्रापि स्नानमाचरेत् ।।\nपश्येच्च सेत्वधिपतिं देवं नारायणं हरिम् ।। 3.1.51.५० ।।\nगच्छन्पश्चिममार्गेण तत्रत्ये चक्रतीर्थके ।।\nस्नात्वा दर्भशयं देवं प्रपश्येद्भक्तिपूर्वकम् ।। ५१ ।।\nकपितीर्थं ततः प्राप्य तत्रापि स्नानमाचरेत् ।।\nसीताकुंडं ततः प्राप्य तत्रापि स्नानमाचरेत् ।। ५२ ।।\nऋणमोचनतीर्थं तु ततः प्राप्य महाफलम् ।।\nस्नात्वा प्रणम्य रामं च जानकीरमणं प्रभुम् ।। ५३ ।।\nगच्छेल्लक्ष्मणतीर्थं तु कण्ठादुपरि वापनम् ।।\nकृत्वा स्नायाच्च तत्रापि दुष्कृतान्यपि चिन्तयन् ।। ५४ ।।\nततः स्नात्वा रामतीर्थे ततो देवालयं व्रजेत् ।।\nस्नात्वा पापविनाशने च गंगायमुनयोस्तथा ।। ५५ ।।\nसावित्र्यां च सरस्वत्यां गायत्र्यां च द्विजोत्तमाः ।।\nस्नात्वा च हनुमत्कुण्डे ततः स्नायान्महाफले ।।\nब्रह्मकुण्डं ततः प्राप्य स्नायाद्विधिपुरःसरम् ।। ५६ ।।\nनागकुण्डं ततः प्राप्य सर्वपापविनाशनम् ।।\nस्नानं कुर्यान्नरो विप्रा नरकक्लेशनाशनम् ।।\nगंगाद्याः सरितः सर्वास्तीर्थानि सकलान्यपि ।। ५७ ।।\nसर्वदा नागकुंडे तु वसंति स्वाघशांतये ।।\nअनंतादिमहानागैरष्टाभिरिदमुत्तमम् ।। ५८ ।।\nकल्पितं मुक्तिदं तीर्थं रामसेतौ शिवंकरम् ।।\nअगस्त्यकुण्डं संप्राप्य ततः स्नायादनुत्तमम् ।। ५९ ।।\nअथाग्नितीर्थमासाद्य सर्वदुष्कर्मनाशनम् ।।\nस्नात्वा संतर्प्य विधिवच्छ्राद्धं कुर्यात्पितॄन्स्मरन् ।। 3.1.51.६० ।।\nगोभूहिरण्य धान्यादि ब्राह्मणेभ्यः स्वशक्तितः ।।\nदत्त्वाग्नितीर्थतीरे तु सर्वपापैः प्रमुच्यते ।। ६१ ।।\nअथवा यानि तीर्थानि चक्रतीर्थमुखानि वै ।।\nअनुक्रांतानि विप्रेंद्राः सर्वपापहराणि तु ।। ६२ ।।\nस्नायात्तदनुपूर्वेण स्नायाद्वापि यथारुचि ।।\nस्नात्वैवं सर्वतीर्थेषु श्राद्धादीनि समाचरेत् ।। ६३ ।।\nपश्चाद्रामेश्वरं प्राप्य निषेव्य परमेश्वरम् ।।\nसेतुमाधवमागत्य तथा रामं च लक्ष्मणम् ।। ६४ ।।\nसीतां प्रभंजनसुतं तथान्यान्कपिसत्तमान् ।।\nतत्रत्य सर्वतीर्थेषु स्नात्वा नियमपूर्वकम् ।। ६५ ।।\nप्रणम्य रामनाथं च रामचंद्रं तथापरान् ।।\nनमस्कृत्य धनुष्कोटिं ततः स्नातुं व्रजेन्नरः ।। ६६ ।।\nतत्र पाषाण दानादिपूर्वोक्तनियमं चरेत् ।।\nधनुष्कोटौ च दानानि दद्याद्वित्तानुसारतः ।। ६७ ।।\nक्षत्रं गाश्च तथान्यानि वस्त्राण्यन्यानि चादरात् ।।\nब्राह्मणेभ्यो वेदविद्भ्यो दद्याद्वित्तानुसारतः ।। ६८ ।।\nकोटितीर्थं ततः प्राप्य स्नायान्नियमपूर्वकम् ।।\nततो रामेश्वरं देवं प्रणमेद्वृषभध्वजम् ।। ६९ ।।\nविभवे सति विप्रेभ्यो दद्यात्सौवर्णदक्षिणाम्।।\nतिलान्धान्यं च गां क्षेत्रं वस्त्राण्यन्यानि तंडुलान् ।। 3.1.51.७० ।।\nदद्याद्वित्तानुसारेण वित्तलोभविवर्जितः ।।\nधूपं दीपं च नैवेद्यं पूजोपकरणानिच ।। ७१ ।।\nरामेश्वराय देवाय दद्याद्वित्तानुसारतः ।।\nस्तुत्वा रामेश्वरं देवं प्रणम्य च सभक्तिकम् ।। ७२ ।।\nअनुज्ञाप्य ततो गच्छत्सेतुमाधवसंनिधिम् ।।\nतस्मै दत्त्वा च धूपादीननुज्ञाप्य च माधवम् ।। ७३ ।।\nपूर्वोक्तनियमोपेतः पुनरायात्स्वकं गृहम् ।।\nब्राह्मणान्भोजयेदन्नैः षड्रसैः परिपूरितैः ।। ७४ ।।\nतेनैव रामनाथोऽस्मै प्रीतोऽभीष्टं प्रयच्छति ।।\nनारकं चास्य नास्त्येव दारिद्र्यं च विनश्यति ।। ।। ७५ ।।\nसंततिर्वर्धते तस्य पुरुषस्य द्विजोत्तमाः ।।\nसंसारमवधूयाशु सायुज्यमपि यास्यति ।। ७६ ।।\nअत्रागन्तुमशक्तश्चेच्छ्रुतिस्मृत्यागमेषु यत् ।।\nग्रंथजातं महापुण्यं सेतुमाहात्म्यसूचकम् ।। ७७ ।।\nतं ग्रंथं पाठयेद्विप्रा महापातकनाशनम् ।।\nइदं वा सेतुमाहात्म्यं पठेद्भक्तिपुरःसरम् ।। ७८ ।।\nसेतुस्नानफलं पुण्यं तेनाप्नोति न संशयः ।।\nअंधपंग्वादिविषयमेतत्प्रोक्तं मनीषिभिः ।। ७९ ।।\n।। श्रीसूत उवाच ।। ।।\nएवं वः कथितो विप्राः सेतुयात्राक्रमो द्विजाः ।।\nएतत्पठन्वा शृण्वन्वा सर्वदुःखाद्विमुच्यते ।। 3.1.51.८० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये यात्राक्रमवर्णनंनामैकपंचाशत्तमोऽध्यायः ।। ५१ ।।"
  }
]
[
  {
    "text": "।। श्रीसूत उवाच ।। ।।\nलक्ष्मीतीर्थे शुभे पुंसां सर्वैश्वर्यैककारणे ।।\nस्नात्वा नरस्ततो गच्छेदग्नितीर्थं द्विजोत्तमाः ।। १ ।।\nअग्नितीर्थं महापुण्यं महापातकनाशनम् ।।\nतीर्थानामुत्तमं तीर्थं सर्वाभीष्टैकसाधनम् ।।\nतत्र स्नायान्नरो भक्त्या स्वपापपरिशुद्धये ।। २ ।।\n।। ऋषय ऊचुः ।। ।।\nअग्निर्तार्थमितिख्यातिः कथं तस्य मुनीश्वर ।। ।। ३ ।।\nकुत्रैदमग्नितीर्थं च कीदृशं तस्य वैभवम् ।।\nएतन्नः श्रद्दधानानां विस्तराद्वक्तुमर्हसि ।। ४ ।।\n।। श्रीसूत उवाच ।। ।।\nसम्यक्पृष्टं हि युष्माभिः शृणुध्वं मुनिपुंगवाः ।।\nपुरा हि राघवो हत्वा रावणं सपरिच्छदम् ।। ५ ।।\nस्थापयित्वा तु लंकायां भर्तारं च विभीषणम् ।।\nसीतासौमित्रिसंयुक्तो रामो दशरथात्मजः ।। ६ ।।\nसिद्धचारणगंधवैर्देवैरप्सरसां गणैः ।।\nस्तूयमानो मुनिगणैः सत्याशीस्तीर्थकौतुकी ।। ७ ।।\nधारयँल्लीलया चापं रामोऽसह्यपराक्रमः ।।\nआत्मनः शुद्धिमाधातुं जानकीं शोधितु तथा ।। ८ ।।\nइंद्रादिदेववृन्दैश्च मुनिभिः पितृभिस्तथा ।।\nविभीषणेन सहितः सर्वेरपि च वानरैः।।९।।\nआययौ सेतुमार्गेण गंधमादनपर्वतम्।।\nलक्ष्मीतीर्थतटे स्थित्वा जानकीशोधनाय सः।।3.1.22.१०।।\nअग्निमावाहयामास देवर्षिपितृसन्निधौ।।\nअथोत्तस्थौ महांभोधेर्लक्ष्मीतीर्थाद्विदूरतः।।११।।\nपश्यत्सु सर्वलोकेषु लिहन्नंभांसि पावकः।।\nआताम्रलोचनः पीतवासा धनुर्धरः ।। १२ ।।\nसप्तभिश्चैव जिह्वाभिर्लेलिहानो दिशो दश ।।\nदृष्ट्वा रघुपतिं शूरं लीलामानुषरूपिणम् ।। १३ ।।\nजगाद वचनं रम्यं जानकीशुद्धिकारणात् ।।\nरामराम महाबाहो राक्षसानां भयावह ।। १४ ।।\nपातिव्रत्येन जानक्या रावणं हतवान्भवान् ।।\nसत्यंसत्यं पुनः सत्यं नात्र कार्या विचारणा ।। १५ ।।\nकमलेयं जगन्माता लीलामानुषविग्रहा ।।\nदेवत्वे देवदेहेयं मनुष्यत्वे च मानुषी ।। १६ ।।\nविष्णोर्देहानुरूपां वै करोत्येषात्मनस्तनुम् ।।\nयदायदा जगत्स्वामिन्देवदेव जनार्द्दन ।। १७ ।।\nअवतारान्करोषि त्वं तदेयं त्वत्सहायिनी ।।\nयदा त्वं भार्गवो रामस्तदाभूद्धरणी त्वियम् ।। १८ ।।\nअधुना जानकी जाता भवित्री रुक्मिणी ततः ।।\nअन्येषु चावतारेषु विष्णोरेषा सहायिनी ।। १९ ।।\nतस्मामद्वचनादेनां प्रति गृह्णीष्व राघव ।।\nपावकस्य तु तद्वाक्यं श्रुत्वा देवा महर्षयः ।। 3.1.22.२० ।।\nविद्याधराश्च गंधर्वा मानवाः पन्नगास्तथा ।।\nअन्ये च भूतनिवहा रामं दशरथात्मजम् ।। २१ ।।\nजानकीं मैथिलीं चैव प्रशशंसुः पुनःपुनः ।।\nरामोऽग्निवचनात्सीतां प्रतिजग्राह निर्मलाम् ।। २२ ।।\nएवं सीताविशुद्ध्यर्थं रामेणाक्लिष्टकर्मणा ।।\nआवाहने कृते वह्निर्लक्ष्मीतीर्थाद्विदूरतः ।। २३ ।।\nयतः प्रदेशादुत्तस्थावंबुधेर्द्विजसत्तमाः ।।\nअग्नितीर्थं विजानीत तं प्रदेशमनुत्तमम् ।। २४ ।।\nततो विनिर्गमादग्नेरग्नितीर्थमितीर्यते ।।\nअत्र स्नात्वा नरो भक्त्या वह्नेस्तीर्थे विमुक्तिदे ।। २५ ।।\nउपोष्य वेदविदुषो ब्राह्मणानपि भोजयेत् ।।\nतेभ्यो वस्त्रं धनं भूमिं दद्यात्कन्यां च भूषिताम् ।। २६ ।।\nसर्वपापविनिर्मुक्तो विष्णुसायुज्यमाप्नुयात् ।।\nअग्नितीर्थस्य कूलेस्मिन्नन्नदानं विशिष्यते ।। २७ ।।\nअग्नितीर्थसमं तीर्थं न भूतं न भविष्यति ।।\nदुष्पण्योपि महापापो यत्र स्नानात्पिशाचताम् ।। २८ ।।\nपरित्यज्य महाघोरां दिव्यं रूपमवाप्तवान् ।।\nपशुमान्नाम वैश्योऽभूत्पुरा पाटलिपुत्रके ।। २९ ।।\nस वै धर्मपरो नित्यं ब्राह्मणाराधने रतः ।।\nकृषिं निरंतरं कुर्वन्गो रक्षां चैव सर्वदा ।। 3.1.22.३० ।।\nपण्यवीथ्यां च विक्रीणन्कांचनादीनि धर्मतः ।।\nपशुमन्नामधेयस्य वणिक्छ्रेष्ठस्य तस्य वै ।। ३१ ।।\nबभूव भार्यात्रितयं पतिशुश्रूषणे रतम् ।।\nज्येष्ठा त्रीन्सुषुवे पुत्रान्वैश्यवंशविवर्द्धनान् ।। ३२ ।।\nसुपण्यं पण्यवतं च चारुपण्यं तथैव च ।।\nमध्यमा सुषुते पुत्रौ सुकोश बहुकोशकौ ।। ३३ ।।\nतृतीयायां त्रयः पुत्रास्तस्य वैश्यस्य जज्ञिरे ।।\nमहापण्यो महाकोशो दुष्पण्य इति विश्रुताः ।। ३४ ।।\nएवं पशुमतस्तस्य वैश्यस्य द्विजसत्तमाः ।।\nबभूवुरष्टौ तनयास्तासु स्त्रीषु तिसृष्वपि।। ३५ ।।\nते सुपण्यमुखाः सर्वे पुत्रा ववृधिरे क्रमात ।।\nधूलिकेलिं वितन्वन्तः पितरौ तोषयंति ते ।। ३६ ।।\nपंचहायनतां प्राप्ताः क्रमात्ते वैश्यनंदनाः ।।\nपशुमानपि वैश्येंद्रः सर्वानपि च तान्सुतान् ।। ३७ ।।\nबाल्यमारभ्य सततं स्वकृत्येषु व्यशिक्षयत्।।\nकृषिगोत्राणवाणिज्यकर्मसु क्रमशिक्षिताः  ।।३८ ।।\nसुपण्यमुख्याः सप्तैव पितृवाक्यमशृण्वत ।।\nपशुमान्वक्ति यत्कार्यं तत्क्षणान्निरवर्तयन्।।३९।।\nनैपुण्यं प्रापुरत्यंतं ते सुवर्णक्रियास्वपि।।\nदुष्पण्यस्त्वष्टमः पुत्रो बाल्यमारभ्य संततम्।।3.1.22.४०।।\nदुर्मार्गनिरतो भूत्वा नाशृणोत्पितृभाषितम्।।\nधूलिकेलिं समारभ्य दुर्मार्गनिरतोऽभवत्।।४१।।\nस बाल एव सन्पुत्रो बालानन्यानबाधत।।\nदुष्कर्मनिरतं दृष्ट्वा तं पिता पशुमांस्तथा।।४२।।\nउपेक्षामेव कृतवान्बालिशोऽयमितीरयन्।।\nअथाष्टावपि वैश्यस्य प्रापुर्यौवनमात्मजाः।।४३।।\nततोऽयमष्टमः पुत्रो दुष्पण्यो बलिनां वरः ।।\nगृहीत्वा पाणिषु गले बालान्नगरवर्तिनः ।। ४४ ।।\nनिचिक्षेप स कूपेषु सरित्सु च सरःस्वपि ।।\nन कोऽपि तस्य जानाति दुश्चरित्रमिदं जनः ।। ४५ ।।\nयावन्म्रियंते ते बालास्तावन्निक्षिप्तवाञ्जले ।।\nतेषां मृतानां बालानां पितरो मातरस्तथा ।।४६।।\nगवेषयंति तान्सर्वान्नगरेषु हि सर्वशः ।।\nतान् दृष्ट्वा च मृतान्पुत्रान्केवलं प्रारुदञ्जनाः ।। ४७ ।।\nजलेष्वथ शवान्दृष्ट्वा जनाश्चक्रुर्यथोचितम् ।।\nएवं प्रतिदिनं बालान्दुष्पण्यो मारयन्पुरे ।। ४८ ।।\nजनैरप्यपरिज्ञातश्चिरमेवमवर्तत ।।\nम्रियमाणेषु बालेषु वैश्यपुत्रस्य कर्मणा ।। ४९ ।।\nप्रजानां वृद्धिराहित्याच्छून्यप्रायमभूत्पुरम् ।।\nततः समेत्य पौरास्तद्वृत्तं राज्ञे न्यवेदयन्।। 3.1.22.५० ।।\nश्रुत्वा नृपस्तद्वचनमाहूय ग्रामपालकान् ।।\nकारणं बालमरणे चिंत्यतामिति सोऽन्वशात् ।। ५१ ।।\nग्रामपालास्तथेत्युक्त्वा तत्र तत्र व्यवस्थिताः ।।\nसम्यग्गवेषयामासुः कारणं बालमारणे ।। ५२ ।।\nते वै गवेषंयतोऽपि नाविंदन्बालमारकम् ।।\nते पुनर्नृपमासाद्य भीता वाक्यमथाब्रुवन् ।। ५३ ।।\nगवेषयंतोऽपि वयं तन्न विंदामहे नृप ।।\nयो बालान्नगरे स्थित्वा सततं मारयत्यपि ।। ५४ ।।\nपुनश्च नागराः सर्वे राजानं प्राप्य दुःखिताः ।।\nपुनः प्रजानां मरणमब्रुवन्वाष्पसंकुलाः ।। ५५ ।।\nराजा तत्कारणाज्ञानात्तूष्णीमास्ते विचिंत्य तु ।।\nकदाचिद्वैश्यपुत्रोयं पंचभिर्बालकैः सह ।।५६ ।।\nतटाकांतिकमापेदे पंकजाहरणच्छलात् ।।\nबलाद्गृहीत्वा तान्बालान्दुष्पण्यः क्रोशतस्तदा ।। ५७ ।।\nक्रूरात्मा मज्जयामास कंठदघ्ने सरोजले ।।\nमृतान्मत्वा च ताञ्छीघ्रं दुष्पण्यः स्वगृहं ययौ ।। ५८ ।।\nपञ्चानां पितरस्तेषां मार्गयंतः सुतान्पुरे ।।\nतेषु वै मार्गमाणेषु पंच तेनातिबालकाः ।। ५९ ।।\nनिक्षिप्ता अपि तोयेषु नाम्रियंत यदृच्छया ।।\nते शनैः कूलमासाद्य पंचापि क्लिन्नमौलयः ।। 3.1.22.६० ।।\nअशक्ता नगरं गंतुं बाल्यात्तत्रैव बभ्रमुः ।।\nदूरादुच्चार्यमाणानि स्वनामानि स्वबंधुभिः ।। ६१ ।।\nश्रुत्वा पंचापि ते बालाः प्रतिशब्दमकुर्वत ।।\nततस्तत्पितरः श्रुत्वा तत्रागत्यसरस्तटे ।। ६२ ।।\nपुत्रान्दृष्ट्वा तु सप्राणान्प्रहर्षमतुलं गताः ।।\nकिमेतदिति पित्राद्यैः पृष्टास्ते बालकास्तदा ।। ६३ ।।\nदुष्पण्यस्याथ दुष्कृत्यं बन्धुभ्यस्ते न्यवेदयन्।।\nततो विदितवृत्तांता राजानं प्राप्य नागराः ।। ६४ ।।\nपंचभिः कथितं वृत्तं दुष्पण्यस्य न्यवेदयन् ।।\nततो राजा समाहूय पशुमंतं वणिग्वरम् ।।\nपौरेष्वपि च शृण्वत्सु वाक्यमेतदभाषत ।। ६५ ।।\n।। राजोवाच ।। ।।\nदुष्पण्यनामा पशुमन्बहुप्रजमिदं पुरम् ।। ६६ ।।\nशून्यप्रायं कृतं पश्य त्वत्पुत्रेण दुरात्मना ।।\nइदानीं बालिशानेतान्मज्जयामास वै जले ।। ६७ ।।\nयदृच्छया च सप्राणाः पुनरप्यागताः पुरम् ।।\nअस्मिन्नित्थं गते कार्ये किं कर्तव्यं वदाधुना ।। ६८ ।।\nअद्य त्वामेव पृच्छामि यतस्त्वं धर्मतत्परः ।।\nइत्युक्तः पशुमान्राज्ञा धर्मज्ञो युक्तमब्रवीत् ।। ६९ ।।\n।। पशुमानुवाच ।। ।।\nपुरं निःशेषितं येन वधमेवायमर्हति ।।\nन ह्यत्र विषये किंचित्प्रष्टव्यं विद्यते नृप ।। 3.1.22.७० ।।\nन ह्ययं मम पुत्रः स्याच्छत्रुरेवातिपापकृत् ।।\nन ह्यस्य निष्कृतिं पश्ये येन निःशेषितं पुरम् ।। ७१ ।।\nवध्यतामेव दुष्टात्मा सत्यमेव ब्रवीम्यहम् ।।\nश्रुत्वा पशुमतो वाक्यं नागराः सर्व एव हि ।। ७२ ।।\nवणिग्वरं श्लाघमाना राजानमिदमूचिरे ।।\nन वध्यतामयं दुष्टस्तूष्णीं निर्वास्यतां पुरात् ।। ७३ ।।\nततः स राजा दुष्पण्यं समाहूयेदमब्रवीत् ।।\nअस्माद्देशाद्भवाञ्छीघ्रं दुष्टात्मन्गच्छ सांप्रतम् ।। ७४ ।।\nयदि तिष्ठेस्त्वमत्रैव दण्डयेयं वधेन वै ।।\nइति राज्ञा विनिर्भर्त्स्य दूतैर्निर्वासितः पुरात् ।। ७५ ।।\nदुष्पण्यस्त्वथ तं देशं परित्यज्य भयान्वितः ।।\nमुनिमंडलसंबाधं वनमेव ययौ तदा ।। ७६ ।।\nतत्राप्येकं मुनिसुतं स तोयेषु न्यमज्जयत् ।।\nकेल्यर्थमागता दृष्ट्वा मुनिपुत्रा मृतं शिशुम् ।। ७७ ।।\nतत्पित्रे कथयामासुरभ्येत्य भृशदुःखिताः ।।\nतत उग्रश्रवाः श्रुत्वा तेभ्यः पुत्रं जले मृतम् ।। ७८ ।।\nतपोमहिम्ना दुष्प ण्यचरितं तदमन्यत ।।\nउग्रश्रवाः शशापैनं दुष्पण्यं वैश्यनंदनम् ।। ७९ ।।\n।। उग्रश्रवा उवाच ।। ।।\nमत्सुतं पयसि क्षिप्य यत्त्वं मारितवानसि ।।\nतवापि मरणं भूयाज्जल एव निमज्जनात् ।। 3.1.22.८० ।।\nमृतश्च सुचिरं कालं पिशाचस्त्वं भविष्यसि ।।\nइति शापे श्रुते सद्यो दुष्पण्यः खिन्नमानसः ।। ८१ ।।\nतद्वै वनं परित्यज्य घोरमन्यद्वनं ययौ ।।\nसिंहादिक्रूरसत्वाढ्यं तस्मिन्प्राप्ते वनांतरम् ।। ८२ ।।\nपांसुवर्षं मह्द्वर्षन्वृक्षानामोटय न्मुहुः ।।\nवज्रघातसमस्पर्शो ववौ झंझानिलो महान् ।। ८३ ।।\nवेगेन गात्रं भिंदन्ती वृष्टिश्चासीत्सुदुःसहा ।।\nतद्दृष्ट्वा स तु दुष्पण्यश्चिंतयन्भृशदुः खितः ।। ८४ ।।\nमृतं शुष्कं महाकायं गजमेकमपश्यत ।।\nमहावातं महावर्षं तदा सोढुमशक्नुवन् ।। ८५ ।।\nगजास्यविवरेणैव विवेशोदरगह्वरम् ।।\nतस्मिन्प्रविष्टमात्रे तु वृष्टिरासीत्सुभूयसी ।। ८६ ।।\nततो वर्षजलैः सर्वैः प्रवाहः सुमहानभूत् ।।\nस प्रवाहो वने तस्मिन्नदी काचिदजायत ।। ८७ ।।\nअथ तैर्वर्षसलिलैः स गजः पूरितोदरः ।।\nप्लवमानो महापूरे नीरंध्रः समजायत ।। ८८ ।।\nततो निर्विवरस्यास्य जलपूर्णोदरस्य च ।।\nगजस्य जठरात्सोऽयं निर्गंतु न शशाक ह ।। ८९ ।।\nततश्च वृष्टितोयानां प्रवाहो भीमवेगवान् ।।\nउदरस्थितदुष्पण्यं समुद्रं प्रापयद्गजम् ।। 3.1.22.९० ।।\nदुष्पण्यः सलिले मग्नः क्षणात्प्राणैर्व्ययुज्यत ।।\nमृत एव स दुष्पण्यः पिशाचत्वमवाप्तवान् ।। ९१ ।।\nपीडितः क्षुत्पिपासाभ्यां दुर्गमं वनमाश्रितः ।।\nघोरेषु घर्मकालेषु समाक्रोशन्भयानकम् ।। ९२ ।।\nअतिष्ठद्गहनेऽरण्ये दुःखान्यनुभवन्बहु ।।\nकल्पकोटिसहस्राणि कल्पकोटिशतानि च ।। ९३ ।।\nस पिशाचो महादुःखी न्यवसद्घोरकानने ।।\nवनाद्वनांतरं धावन्देशाद्देशाद्देशांतरं तथा ।। ९४ ।।\nसर्वत्रानुभवन्दुःखमाययौ दण्डकान्क्रमात् ।।\nअगस्त्यादाश्रमात्पुण्यान्नातिदूरे स संचरन् ।। ९५ ।।\nनदन्भैरवनादं च वाक्यमुच्चैरभाषत ।।\nभोभोस्तपोधनाः सर्वे शृणुध्वं मामकं वचः ।। ९६ ।।\nभवन्तो हि कृपावन्तः सर्वभूतहिते रताः ।।\nकृपादृष्ट्यानुगृह्णीत मां दुःखैरतिपीडितम् ।। ९७ ।।\nपुरा दुष्पण्यनामाहं वैश्यः पाटलिपुत्रके ।।\nपुत्रः पशु मतश्चापि बहून्बालानमारयम् ।। ९८ ।।\nततो विवासितो राज्ञा तस्माद्देशाद्वनं गतः ।।\nअमारयं जले पुत्रं तत्रोग्रश्रवसो मुनेः ।। ९९ ।।\nस मुनिर्दत्त वाञ्छापं ममापि मरणं जले ।।\nपिशाचतां च मे घोरां दत्तवान्दुःखभूयसीम् ।। 3.1.22.१०० ।।\nकल्पकोटिसहस्राणि कल्पकोटिशतान्यपि ।।\nपिशाच तानुभूतेयं शून्यकाननभूमिषु ।। १०१ ।।\nनाहं सोढुं समर्थोऽस्मि पिपासां क्षुधमेव च ।।\nरक्षध्वं कृपया यूयमतो मां बहुदुःखिनम् ।। १०२ ।।\nयथा मुच्येय पैशाच्यात्तथा कुरुत तापसाः ।।\nइति श्रुत्वा पिशाचस्य वचनं ते तपोधनाः ।।\nलोपामुद्रासहचरमूचिरे कुम्भसंभवम् ।।  ।। ।।\n।। तापसा ऊचुः ।। ।।\nपिशाचस्यास्य भगवन्ब्रूहि निष्कृतिमुत्तमाम् ।। ४ ।।\nएवंविधानां पापानां त्वं समर्थो हि रक्षणे ।।\nतेषामगस्त्यः श्रुतवान्कृपया परया युतः ।।\nप्रियशिष्यं समाहूय सुतीक्ष्णं वाक्यमब्रवीत् ।। ५ ।।\n।। अगस्त्य उवाच ।। ।।\nसुतीक्ष्ण गच्छ त्वरितं पर्वतं गंधमादनम् ।। ६ ।।\nतत्राग्नितीर्थं सुमहद्विद्यते पापनाशनम् ।।\nपिशाचमोक्षणार्थाय तत्र स्नाहि महामते ।। ७ ।।\nपिशाचार्थं त्वयि स्नाते तत्र संकल्पपूर्वकम् ।।\nपिशाचभावमुन्मुच्य दिव्यतामेष यास्यति ।। ८ ।।\nनिष्कृतिं नास्य पश्यामि विना तत्तीर्थसेवनात ।।\nअतः सुतीक्ष्णकृपया रक्षस्वैनं पिशाचकम् ।। ९ ।।\nअगस्त्येनैवमुक्तस्तु सुतीक्ष्णो गन्धमादनम् ।।\nप्राप्याग्नितीर्थे संकल्प्य पिशाचार्थं कृपानिधिः ।। 3.1.22.११० ।।\nसस्नौ तत्र पिशाचार्थं नियमेन दिनत्रयम् ।।\nरामनाथादिकं सेव्य तत्तीर्थं प्रतिगृह्य च ।। ११ ।।\nस्वाश्रमं प्रति गत्वाथ सुतीक्ष्णो विप्रसत्तमः ।।\nतत्तीर्थ प्रोक्षणात्सद्यः सवियुज्य पिशाचताम् ।। १२ ।।\nवैभवात्तस्य तीर्थस्य सद्यो दिव्यत्वमाप्तवान् ।।\nविमानवरमारूढो दिव्यस्त्रीपरिवारितः ।। १३ ।।\nसुतीक्ष्णं चाप्यगस्त्यं च तथान्यांश्च तपोधनान् ।।\nपुनःपुनर्नमस्कृत्य तांश्चामंत्र्य प्रहर्षितः ।। १४ ।।\nस्वर्गमेवारुहत्तूर्णं देवैरपि स पूजितः ।।\nअग्नितीर्थस्य माहात्म्याद्दुष्पण्यो वैश्यनंदनः ।। १५ ।।\nपैशाच्यं शापजं त्यक्त्वा दिव्यतामित्थमाप्तवान् ।।\nएवं वः कथितं विप्रा अग्नितीर्थस्य वैभवम् ।। १६ ।।\nयः पठेदिममध्यायं शृणुयाद्वा सभक्तिकम् ।।\nपिशाचमोक्षणाख्यानं मुच्यते सर्वपातकैः ।। १७ ।।\nइह भुक्त्वा महाभोगान्परत्रापि सुखं लभेत् ।। ११९ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्येऽग्नितीर्थप्रशंसायां दुष्पण्यपैशाच्यमोक्षणंनाम द्वाविंशोऽध्यायः ।। २२ ।।"
  }
]
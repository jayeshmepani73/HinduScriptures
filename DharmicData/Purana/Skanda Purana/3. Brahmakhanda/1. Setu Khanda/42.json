[
  {
    "text": "।। श्रीसूत उवाच ।। ।।\nअथातः सर्वतीर्थानां वैभवं प्रवदाम्यहम् ।।\nसेतुमध्यनिविष्टानामनुक्तानां मुनीश्वराः ।। १ ।।\nअस्ति तीर्थं महापुण्यं नाम्ना तु ऋणमोचनम् ।।\nऋणानि त्रीणि नश्यंति नराणामत्र मज्जनात् ।। ।। २ ।।\nद्विजस्य जायमानस्य ऋणानि त्रीणि संति हि ।।\nऋषीणां देवतानां च पितॄणां च द्विजोत्तमाः ।। ३।।\nब्रह्मचर्याननुष्ठानादृषीणामृणवान्भवेत् ।।\nयज्ञादीनामकरणाद्देवानां च ऋणी भवेत् ।। ४ ।।\nपुत्रानुत्पादनाच्चैव पितृणामृणवान्भवेत् ।।\nविनापि ब्रह्मचर्येण विना यागं विना सुतम् ।। ५ ।।\nऋणमोक्षाभिधे तीर्थे स्नानमात्रेण मानवाः ।।\nऋषिदेवपितॄणां तु ऋणेभ्यो मुक्तिमाप्नुयुः ।। ६ ।।\nब्रह्मचर्येण यज्ञेन तथा पुत्रोद्भवेन च ।।\nनैव तुष्यन्ति ऋषयो देवाः पितृगणास्तथा ।। ७ ।।\nऋणमोक्षे यथा स्नानादतुलां तुष्टिमाप्नुयुः ।।\nकिं चात्र मज्जनात्तीर्थे दरिद्रा अधमर्णिनः ।। ८ ।।\nमुक्ता ऋणेभ्यः सर्वेभ्यो धनिनः स्युर्न संशयः ।।\nयदत्र मज्जनात्पुंसामृणमुक्तिः प्रजायते ।। ९ ।।\nतस्मादुक्तमिदं तीर्थमृणमोचनसंज्ञया ।।\nअतोऽत्र ऋणिभिः सर्वैः स्नातव्यं तद्विमुक्तये ।। 3.1.42.१० ।।\nएतत्तीर्थसमं तीर्थं न भूतं न भविष्यति ।।\nपांडवैः कृतमप्यत्र तीर्थमस्त्यपरं महत् ।। ११ ।।\nयत्रेष्टं धर्मपुत्राद्यैः पांडवैः पंचभिः पुरा ।।\nतदेतत्तीर्थमुद्दिश्य भुक्तिमुक्ति फलप्रदम् ।। १२ ।।\nदशकोटिसहस्राणि तीर्थान्यनुत्तमानि हि ।।\nपंचपांडवतीर्थेस्मिन्सान्निध्यं कुर्वते सदा ।। १३ ।।\nआदित्पा वसवो रुद्राः साध्याश्च समरुद्गणाः ।।\nपांडवानां महातीर्थे नित्यं सन्निहितास्तथा ।। १४ ।।\nअत्राभिषेकं यः कुर्यात्पितृदेवांश्च तर्पयेत् ।।\nसर्वपापविनिर्मुक्तो ब्रह्म लोके स पूज्यते ।। १५ ।।\nअप्येकं भोजयेद्विप्रमेतत्तीर्थतटेऽमले ।।\nतेनासौ कर्मणा त्वत्र परत्रापि च मोदते ।। १६ ।।\nब्राह्मणः क्षत्रियो वैश्यः शूद्रो वाप्यन्य एव वा ।।\nअस्मिंस्तीर्थवरे स्नात्वा वियोनिं न प्रयाति वै ।। १७ ।।\nपांडवानां महातीर्थे पुण्ययोगेषु यो नरः ।।\nस्नायात्स मनुज श्रेष्ठो नरकं नैव पश्यति ।। १८ ।।\nपांडवानां महातीर्थं सायं प्रातश्च यः स्मरेत्।।\nस स्नातः सर्वतीर्थेषु गंगादिषु न संशयः ।। १९ ।।\nइंद्रादिदेवता भिश्च यत्रेष्टं दैत्यशांतये ।।\nतदन्यद्देवतीर्थाख्यं विद्यते गंधमादने ।। 3.1.42.२० ।।\nदेवतीर्थे नरः स्नात्वा सर्वपापविमोचितः ।।\nप्राप्नुयादक्षयाँल्लोकान्सर्व कामसमन्वितान् ।। २१ ।।\nजन्मप्रभृति यत्पापं स्त्रिया वा पुरुषेण वा ।।\nकृतं तद्देवकुंडेस्मिन्स्नानात्सद्यो विनश्यति ।। २२ ।।\nयथा सुराणां सर्वेषा मादिर्वै मधुसूदनः ।।\nतथादिः सर्वतीर्थानां देवकुंडमनुत्तमम् ।। २३ ।।\nयस्तु वर्षशतं पूर्णमग्निहोत्रमुपासते ।।\nयस्त्वेको देवकुंडेस्मिन्कदाचित्स्नान माचरेत् ।। २४ ।।\nसममेव तयोः पुण्यं नात्र संदेहकारणम् ।।\nदुर्लभं देवतीर्थेस्मिन्दानं वासश्च दुर्लभः ।। २५ ।।\nदेवतीर्थाभिगमनं स्नानं चाप्य तिदुर्लभम्।।\nदेवतीर्थं समासाद्य देवर्षिपितृसेवितम् ।। २६ ।।\nअश्वमेधमवाप्नोति विष्णुलोकं च गच्छति ।।\nद्विदिनं त्रिदिनं चापि पंच वाथ षडेव वा ।। २७ ।।\nउषित्वा देवकुंडस्थतीरे नरकनाशने ।।\nन मातृयोनिमाप्नोति सिद्धिं चाप्नोत्यनुत्तमाम् ।। २८ ।।\nत्रिरात्रस्नानतो ह्यत्र वाजपेयफलं भवेत् ।।\nदेवतीर्थस्मृतेः सद्यः पापेभ्यो मुच्यते नरः ।। २९ ।।\nअर्चयित्वा पितॄन्देवानेतत्तीर्थतटे नरः ।।\nसर्वकामसमृद्धिः स्यात्सर्वयज्ञफलं लभेत् ।। 3.1.42.३० ।।\nएतत्तीर्थसमं पुण्यं न भूतं न भविष्यति ।।\nतस्मादवश्यं स्नातव्यं देवतीर्थे मुमुक्षुभिः ।। ३१ ।।\nऐहिकामुष्मिकफलप्राप्तिकामैश्च मानवैः ।।\nदेवतीर्थस्य माहात्म्यं संक्षिप्य कथितं द्विजाः ।। ३२ ।।\nविस्तरेणास्य माहात्म्यं मया वक्तुं न पार्य्यते ।।\nसुग्रीवतीर्थं वक्ष्यामि रामसेतौ विमुक्तिदे ।। ३३ ।।\nअत्र स्नात्वा नरो भक्त्या सूर्यलोकं समश्नुते ।।\nसुग्रीवतीर्थे स्नानेन हयमेधफलं भवेत् ।। ३४ ।।\nब्रह्महत्यादि पापानां निष्कृतिश्चापि जायते ।।\nसुग्रीवतीर्थगमनाद्गोसहस्रफलं लभेत् ।। ३५ ।।\nस्मरणात्तस्य वेदानां पारायणफलं लभेत् ।।\nदिनोपवासमात्रेण तस्य तीर्थस्य तीरतः.।। ३६ ।।\nमहापात कनाशः स्यात्प्रायश्चित्तं विना द्विजाः ।।\nतत्राभिषेकं कुर्वाणः पितृदेवांश्च तर्पयेत् ।। ३७ ।।\nआप्तोर्यामस्य यज्ञस्य फलमष्टगुणं भवेत् ।।\nसुग्रीवतीर्थस्नानेन नरमेधफलं लभेत ।। ३९ ।।\nसुग्रीवतीर्थस्नानेन नरो जातिस्मरो भवेत् ।।\nसुग्रीवतीर्थं भो विप्राः प्रयाताभीष्टसिद्धये ।। ३९ ।।\nसुग्रीवतीर्थमा हात्म्यमेवं वः कथितं द्विजाः ।।।\nवैभवं नलतीर्थस्य त्विदानीं प्रब्रवीमि वः ।। 3.1.42.४० ।।।\nनलतीर्थे नरः स्नानात्स्वर्गलोकं समश्नुते।।\nनलतीर्थे सकृत्सनानात्सर्वपापाविमोचितः।।४१।।\nअग्निष्टोमातिरात्रादिफलमाप्नोत्यनुत्तमम्।।\nत्रिरात्रमुषितस्तस्मिंस्तर्पयन्पितृदेवताः।।४२।।\nसूर्यवद्भासते विप्रा वाजिमेधफलं लभेत् ।।\nनीलतीर्थं प्रवक्ष्यामि महापातकनाशनम् ।। ४३ ।।\nअग्निपुत्रेण नीलेन कृतं सेतौ विमुक्तिदम् ।।\nनीलतीर्थे नरः स्नानात्सर्वपापविमोचितः ।। ४४ ।।\nबहुवर्ण्यस्य यागस्य फलं शतगुणं लभेत् ।।\nनीलतीर्थे नरः स्नात्वा सर्वा भीष्टप्रदायिनि ।। ४५ ।।\nअग्निलोकमवाप्नोति सर्वकामसमृद्धिमान् ।।\nगवाक्षेण कृतं तीर्थं गंधमादनपर्वते ।। ४६ ।।\nविद्यते स्नानमात्रेण नरकं नैव याति सः ।।\nअगदेन कृतं तीर्थमस्ति सेतौ विमुक्तिदे ।। ४७ ।।\nअत्र स्नानेन मनुजो देवेंद्रत्वं समश्नुते ।।।\nगजेन गवयेनात्र शरभेण महौजसा ।। ४८ ।।\nकुमुदेन हरेणापि पनसेन बलीयसा ।।\nकृतानि यानि तीर्थानि तथाऽन्यैः सर्ववानरैः ।। ४९ ।।।\nरामसेतौ महापुण्ये गन्धमादनपर्वते ।।\nतेषु तीर्थेषु यः स्नाति सोऽमृतत्वं समश्नुते ।। 3.1.42.५० ।।\nविभीषणकृतं तीर्थमस्ति पापविमोचनम् ।।\nमहादुःखप्रशमनं महारोगनिबर्हणम् ।। ५१ ।।\nमहापातकसंघानामनलोपममुत्तमम् ।।\nकुंभीपाकादिनरकक्लेशनाशनकारणम् ।। ५२ ।।\nदुःस्वप्र नाशनं धन्यं महादारिद्र्यबाधनम्।।\nतत्र यो मनुजः स्नायात्तस्य नास्तीह पातकम् ।। ५३ ।।\nस वैकुंठमवाप्नोति पुनरावृत्तिवर्जितम् ।।\nविभीषणस्य सचिवैः कृतं तीर्थचतुष्टयम् ।। ५४ ।।\nतत्र स्नानेन मनुजः सर्वपापैः प्रमुच्यते ।।\nसरयूश्च नदी विप्रा गंधमादनपर्वते ।। ५५ ।।\nरामनाथं महादेवं सेवितुं वर्तते सदा ।।\nतत्र स्नात्वा नराः सर्वे सर्वपातकवर्जिताः ।। ५६ ।।\nसर्वयज्ञतपस्तीर्थसेवाफलमवाप्नुयुः ।।\nदशकोटिसहस्राणि तीर्थानि द्विजसत्तमाः ।। ५७ ।।\nवसंत्यस्मिन्महापुण्ये गन्धमादनपर्वते ।।\nगंगाद्याः सरितः सर्वास्तथा वै सप्तसागराः ।। ५८ ।।\nऋष्याश्रमाणि पुण्यानि तथा पुण्यवनानि च ।।\nअनुत्तमानि क्षेत्राणि हीरशंकरयोस्तथा ।। ५९ ।।\nसान्निध्यं कुर्वते नित्यं गन्धमादनपर्वते ।।\nउपवीतांतरं तीर्थं प्रोक्तवांश्चतुराननः ।। 3.1.42.६० ।।\nत्रयस्त्रिंशत्कोट्योऽत्र देवाः पितृगणैः सह ।।\nसर्वैश्च मुनिभिः सार्द्धं यक्षैः सिद्धैश्च किन्नरैः ।।\nवसंति सेतौ देवस्य रामच न्द्रस्य चाज्ञया ।। ६१ ।।\n।। श्रीसूत उवाच ।। ।।\nएवमुक्तं द्विजश्रेष्ठा तीर्थानां वैभवं मया ।। ६२ ।।\nइदं पठन्वा शृण्वन्वा दुःखसंघाद्विमुच्यते ।।\nकैवल्यं च समाप्नोति पुनरावृत्तिवर्जितम् ।। ६३ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये सकलतीर्थप्रशंसायामृणमोचनादितीर्थमाहात्म्यवर्णनं नाम द्विचत्वारिंशोऽध्यायः।।४२।।"
  }
]
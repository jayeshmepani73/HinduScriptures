[
  {
    "text": "।। श्रीसूत उवाच ।। ।।\nवेतालवरदे तीर्थे नरः स्नात्वा द्विजोत्तमाः ।।\nततः शनैःशनैर्गच्छेद्गन्धमादनपर्वतम् ।। १ ।।\nयोंऽबुधौ सेतुरूपेण वर्तते गन्धमादनः ।।\nस मार्गो ब्रह्मलोकस्य विश्वकर्त्रा विनिर्मितः ।। २ ।।\nलक्षकोटिसहस्राणि सरांसि सरितस्तथा ।।\nसमुद्राश्च महापुण्या वनान्यप्याश्रमाणि च ।। ३ ।।\nपुण्यानि क्षेत्रजातानि वेदारण्या दिकानि च ।।\nमुनयश्च वसिष्ठाद्या सिद्धचारणकिन्नराः ।। ४ ।।\nलक्ष्म्या सह धरण्या च भगवान्मधुसूदनः ।।\nसावित्र्या च सरस्वत्या सहैव चतु राननः ।। ५ ।।\nहेरंबः षण्मुखश्चैव देवाश्चेंद्रपुरोगमाः ।।\nआदित्यादिग्रहाश्चैव तथाष्टौ वसवो द्विजाः ।। ६ ।।\nपितरोलोकपालाश्च तथान्ये देवता गणाः ।।\nमहापातकसंघानां नाशने लोकपावने ।। ७ ।।\nदिवानिशं वसंत्यत्र पर्वते गंधमादने ।।\nअत्र गौरी सदा तुष्टा हरेण सह वर्तते ।।  ।।\nअत्र किन्नरकांतानां क्रीडा जागर्ति नित्यशः ।।\nतस्य दर्शनमात्रेण बुद्धिसौख्यं नृणां भवेत् ।। ९ ।।\nतन्मूर्धनि कृतावासाः सिद्धचारणयोषितः ।।\nपूजयंति सदा कालं शंकरं गिरिजापतिम् ।। 3.1.10.१० ।।\nकोटयो ब्रह्महत्यानामगम्यागमकोटयः ।।\nअंगलग्नैर्विनश्यंति गन्धमादनमारुतैः ।। ११ ।।\nअसावुल्लोलकल्लोले तिष्ठन्मध्ये महांबुधौ ।।\nआसीन्मुनिगणैः सेव्यः पुरा वै गन्धमादनः ।। १२ ।।\nततो नलेन सेतौ तु बद्धे तन्मध्यगोचरः ।।\nरामाज्ञयाखिलैः सेव्यो बभूव मनुजैरपि ।। १३ ।।\nसेतुरूपं गिरिं तं तु प्रार्थयेद्गंधमादनम् ।।\nक्षमाधर महापुण्य सर्वदेवनमस्कृत ।। १४ ।।\nविष्ण्वा दयोऽपि ये देवास्सेवंते श्रद्धया सह ।।\nतं भवंतमहं पद्भ्यामाक्रमामि नगोत्तम ।। १५ ।।\nक्षमस्व पादघातं मे दयया पापचेतसः ।।\nत्वन्मूर्द्धनि कृतावासं शंकरं दर्शयस्व मे ।। १६ ।।\nप्रार्थयित्वा नरस्त्वेवं सेतुरूपं नगोत्तमम् ।।\nततो मृदुपदं गच्छेत्पावनं गन्धमादनम् ।। १७ ।।\nअब्धौ तत्र नरः स्नात्वा पर्वते गन्धमादने ।।\nपिंडदानं ततः कुर्यादपि सर्षपमात्रकम् ।। १८ ।।\nतृप्तिं प्रयांति पितरस्तस्य यावद्युगक्षयः ।।\nशमीदलसमानान्वा दद्यात्पिंडान्पितॄन्प्रति ।। १९।।\nस्वर्गस्था मोक्षमायांति स्वर्गं नरकवासिनः ।।\nततस्तस्योपरि महातीर्थं लोकेषु विश्रुतम् ।।3.1.10.२।।।\nसर्वतीर्थोत्तमं पुण्यं नाम्ना पापविनाशनम् ।।\nअस्ति पुण्यतमं विप्राः पवित्रे गन्धमादने ।।२१।।\nयस्य संस्मरणादेव गर्भवासो न विद्यते ।।\nतत्प्राप्य तु नरः स्नायात्स्वदे हमलनाशनम् ।।\nतत्र स्नानान्नरो याति वैकुण्ठं नात्र संशयः ।।२२।।\n।। ऋषय ऊचुः ।। ।।\nसूत पापविनाशाख्य तीर्थस्य ब्रूहि वैभवम् ।।\nव्यासेन बोधितस्त्वं हि वेत्सि सर्वं महामुने।।२३।।\n।।श्रीसूत उवाच।। ।।\nब्रह्माश्रमपदे वृत्तां पार्श्वे हिमवतः शुभे।।\nवक्ष्यामि ब्राह्मणश्रेष्ठा युष्माकं तु कथां शुभाम्।।२४।।\nअस्याश्रमपदं पुण्यं ब्रह्माश्रमपदे शुभे ।।\nनानावृक्षगणाकीर्णं पार्श्वे हिमवतः शुभे ।। २५ ।।\nवहुगुल्मलताकीर्णं मृगद्विपनिषेवितम् ।।\nसिद्धचारणसंघुष्टं रम्यं पुष्पितकाननम् ।। २६ ।।\nवृतिभिर्बहुभिः कीर्णं तापसैरुशोभितम् ।।\nब्राह्मणैश्च महाभागैः सूर्यज्वलनसंनिभैः ।। २७ ।।\nनियमव्रतसं पन्नैः समाकीर्णं तपस्विभिः ।।\nदीक्षितैर्यागहेतोश्च यताहारैः कृतात्मभिः ।। २८ ।।\nवेदाध्ययनसंपन्नैर्वैदिकैः परिवेष्टितम् ।।\nवर्णिभिश्च गृहस्थैश्च वानप्रस्थैश्च भिक्षुभिः ।। २९ ।।\nस्वाश्रमाचारनिरतैः स्ववर्णोक्तविधायिभिः ।।\nवालखिल्यैश्च मुनिभिः संप्राप्तैश्च मरीचिभिः ।। 3.1.10.३० ।।\nतत्राश्रमे पुरा कश्चिच्छूद्रो दृढमतिर्द्विजाः ।।\nसाहसी ब्राह्मणाभ्याशमाजगाम मुदान्वितः ।। ३१ ।।\nआगतो ह्याश्रमपदं पूजितश्च तपस्विभिः ।।\nनाम्ना दृढमतिः शूद्रः साष्टांगं प्रणनाम वै ।। ३२ ।।\nतान्स दृष्ट्वा मुनिगणान्देवकल्पान्महौजसः ।।\nकुर्वतो विविधान्यज्ञान्संप्रहृष्य स शूद्रकः ।। ३३ ।।\nअथास्य बुद्धिरभवत्तपःकर्तुमनुत्तमम् ।।\nततोऽब्रवीत्कुलपतिं मुनिमागत्य तापसम् ।। ३४ ।।\n।। दृढमतिरुवाच ।। ।।\nतपोधन नमस्तेऽस्तु रक्ष मां करुणानिधे ।।\nतव प्रसादादिच्छामि धर्मं चर्तुं द्विजर्षभ ।। ३५ ।।\nतस्मादभिगतं मां त्वं यागे दीक्षय सुव्रत ।।\nब्रह्मन्नवरवर्णोऽहं शूद्रो जात्यास्मि सत्तम ।। ३६ ।।\nशुश्रूषां कर्तुमिच्छामि प्रपन्नाय प्रसीद मे ।।\nएवमुक्ते तु शूद्रेण तमाह ब्राह्मणस्तदा ।। ३७ ।।\n।। कुलपतिरुवाच ।।\nयागे दीक्षयितुं शक्यो न शूद्रो हीनजन्मभाक् ।।\nश्रूयतां यदि ते बुद्धिः शुश्रूषानिरतो भव ।। ३८ ।।\nउपदेशो न कर्तव्यो जातिहीनस्य कर्हिचित् ।।\nउपदेशे महान्दोष उपाध्यायस्य विद्यते ।। ३९ ।।\nनाध्यापयेद्बुधः शूद्रं तथा नैव च याजयेत् ।।\nन पाठयेत्तथा शूद्रं शास्त्रं व्याकरणादिकम् ।। 3.1.10.४० ।।\nकाव्यं वा नाटकं वापि तथालंकारमेव च ।।\nपुराणमितिहासं च शूद्रं नैव तु पाठयेत् ।। ४१ ।।\nयदि चोपदिशेद्विप्रः शूद्रं चैतानि कर्हिचित् ।।\nत्यजेयुर्ब्राह्मणा विप्रं तं ग्रामाद्ब्रह्मसंकुलात् ।। ४२ ।।\nशूद्राय चोपदेष्टारं द्विजं चंडालवत्त्यजेत् ।।\nशूद्रं चाक्षरसंयुक्तं दूरतः परिवर्जयेत् ।।४३ ।।\nअतः शुश्रूष भद्रं ते ब्राह्मणाञ्छ्रद्धया सह।।\nशूद्रस्य द्विजशुश्रूषा मन्वादिभिरुदीरिता।।४४।।\nनहि नैसर्गिकं कर्म परित्यक्तुं त्वमर्हसि ।।\nएवमुक्तस्तु मुनिना स शूद्रोऽचिंतयत्तदा ।। ४५ ।।\nकिं कर्तव्यं मया त्वद्य व्रते श्रद्धा हि मे पुरा ।।\nयथा स्यान्मम विज्ञानं यतिष्येऽहं तथाद्य वै ।। ४६ ।।\nइति निश्चित्य मनसा शूद्रो दृढमतिस्तदा ।।\nगत्वाश्रमपदाद्दूरं कृतवानुटजं शुभम् ।। ४७ ।।\nतत्र वै देवतागारं पुण्यान्यायतनानिच ।।\nपुष्पारामादिकं चापि तटाकखननादिकम् ।। ४८ ।।\nश्रद्धया कारयामास तपःसिद्ध्यर्थमात्मनः ।।\nअभिषेकांश्च नियमानुपवासादिकानपि ।। ४९ ।।\nबलिं च कृत्वा हुत्वा च दैवतान्यभ्यपूजयत् ।।\nसंकल्पनियमोपेतः फलाहारो जितेंद्रियः ।। 3.1.10.५० ।।\nनित्यं कंदैश्च मूलैश्च पुष्पैरपि तथा फलैः ।।\nअतिथीन्पूजयामास यथावत्समुपागतान् ।। ५१ ।।\nएवं हि सुमहान्कालो व्यतिचक्राम तस्य वै ।।\nअथाश्रममगात्तस्य सुमतिर्नाम नामतः ।। ५२ ।।\nद्विजो गर्गकुलोद्भूतः सत्यवादी जितेंद्रियः ।।\nस्वागतेन मुनिं पूज्य तोषयित्वा फलादिकैः ।। ५३ ।।\nकथयन्वै कथाः पुण्याः कुशलं पर्यपृच्छत ।।\nइत्थं सप्रणिपाताद्यैरुपचारैस्तु पूजितः ।। ५४ ।।\nआशीर्भिरभिनंद्यैनं प्रतिगृह्य च सत्क्रियाम् ।।\nतमापृछ्य प्रहृष्टाप्मा स्वाश्रमं पुनराययौ ।। ५५ ।।\nएवं दिनेदिने विप्रः शूद्रेस्मिन्पक्षपातवान् ।।\nआगच्छदाश्रमं तस्य द्रष्टुं तं शूद्रयोनिजम् ।। ५६ ।।\nबहुकालं द्विजस्याभूत्संसर्गः शूद्रयोनिना।।\nस्नेहस्य वशमापन्नः शूद्रोक्तं नातिचक्रमे ।। ५७ ।।\nअथागतं द्विजं शूद्रः प्राह स्नेहवशीकृतम् ।।\nहव्यकव्यविधानं मे कृत्स्नं ब्रूहि मुनीश्वर ।। ५८ ।।\nपितृकार्यविधानार्थं देवकार्यार्थमेव च ।।\nमंत्रानुपदिश त्वं मे महालयविधिं तथा ।। ५९ ।।\nअष्टकाश्राद्धकृत्यं च वैदिकं यच्च किंचन ।।\nसर्वमेतद्रहस्यं मे ब्रूहि त्वं वै गुरुर्मतः।। 3.1.10.६० ।।\nएवमुक्तः स शूद्रेण सर्वमेतदुपादिशत् ।।\nकारयामास तस्यायं पितृकार्यादिकं तथा ।। ६१ ।।\nपितृकार्ये कृते तेन विसृष्टः स द्विजो गतः ।।\nअथ दीर्घेण कालेन पोषितः शूद्रयोनिना ।। ६२ ।।\nत्यक्तो विप्रगणैः सोऽयं पंचत्वमगमद्द्विजः\nवैवस्वतभटैर्नीत्वा पातितो नरकेष्वपि ।। ६३ ।।\nकल्पकोटिसहस्राणि कल्पकोटिशतानि च ।।\nभुक्त्वा क्रमेण नरकांस्तदंते स्था वरोऽभवत् ।। ६४ ।।\nगर्दभस्तु ततो जज्ञे विड्वराहस्ततः परम् ।।\nजज्ञेऽथ सारमेयोऽसौ पश्चाद्वायसतां गतः ।। ६५ ।।\nअथ चंडालतां प्राप शूद्रयोनिमगात्ततः ।।\nगतवान्वैश्यतां पश्चात्क्षत्रियस्तदनंतरम् ।। ६६ ।।\nप्रबलैर्बाध्यमानोऽसौ ब्राह्मणो वै तदाऽभवत् ।।\nउपनीतः स पित्रा तु वर्षे गर्भाष्टमे द्विजः ।। ६७ ।।\nवर्तमानः पितुर्गेहे स्वाचाराभ्यासतत्परः ।।\nगच्छन्कदाचिद्गहने गृहीतो ब्रह्मरक्षसा ।। ६८ ।।\nरुदन्भ्रमन्स्खल न्मूढः प्रहसन्विलपन्नसौ ।।\nशश्वद्धाहेति च वदन्वैदिकं कर्म सोऽत्यजत् ।। ६९ ।।\nदृष्ट्वा सुतं तथाभूतं पिता दुःखेन पीडितः ।।\nसुतमादाय च स्नेहा दगस्त्यं शरणं ययौ ।। 3.1.10.७० ।।\nभक्त्या मुनिं प्रणम्यासौ पिता तस्य सुतस्य वै ।।\nतस्मै निवेदयामास स्वपुत्रस्य विचेष्टितम् ।। ७१ ।।\nअब्रवीच्च तदा विप्रः कुम्भजं मुनिपुंगवम्।।\nएष मे तनयो ब्रह्मन्गृहीतो ब्रह्मरक्षसा ।। ७२ ।।\nसुखं न भजते ब्रह्मन्रक्ष तं करुणादृशा ।।\nनास्ति मे तनयोऽ प्यन्यः पितॄणामृणमुक्तये ।। ७३ ।।\nअस्य पीडाविनाशार्थमुपायं ब्रूहि कुम्भज ।।\nत्वत्समस्त्रिषु लोकेषु तपःशीलो न विद्यते ।। ७४ ।।\nअग्रणीः शिवभक्तानामुक्तस्त्वं हि महर्षिभिः ।।\nत्वां विनास्य परित्राणं न मेपुत्रस्य विद्यते ।। ७५ ।।\nपित्रे कृपां कुरुष्व त्वं दयाशीला हि साधवः ।। ।।\n।। श्रीसूत उवाच ।। ।।\nएवमुक्तस्तदा तेन कुम्भजो ध्यानमास्थितः ।। ७६ ।।\nध्यात्वा तु सुचिरं कालमब्रवीद्ब्राह्मणं ततः ।।\n।। अगस्त्य उवाच ।। ।।\nपूर्वजन्मनि ते पुत्रो ब्राह्मणोऽयं महामते ।। ७७ ।।\nसुमतिर्नाम विप्रोऽयं मतिं शूद्राय वै ददौ ।।\nकर्माणि वैदिकान्येष सर्वाण्युपदि देश वै ।। ७८ ।।\nअतोऽयं नरकान्भुक्त्वा कल्पकोटिसहस्रकम् ।।\nजातो भुवि तदंतेषु स्थावरादिषु योनिषु ।। ७९ ।।\nइदानीं ब्राह्मणो जातः कर्मशेषेण ते सुतः ।।\nयमेन प्रेषितेनात्र गृहीतो ब्रह्मरक्षसा ।। 3.1.10.८० ।।\nक्रूरेण पातकेनाद्धा पूवजन्मकृतेन वै ।।\nउपायं ते प्रवक्ष्यामि ब्रह्मरक्षोविनाशने ।। ८१ ।।\nशृणुष्व श्रद्धया युक्तः समाधाय च मानसम् ।।\nदक्षिणांभोनिधौ विप्र सेतुरूपो महागिरिः ।। ८२ ।।\nवर्तते दैवतैः सेव्यः पावनो गन्धमादनः ।।\nतस्योपरि महातीर्थं नाम्ना पापविनाशनम् ।। ८३ ।।\nअस्ति पुण्यं प्रसिद्धं च महापातकनाशनम् ।।\nभूतप्रेतपिशाचानां वेतालब्रह्म रक्षसाम्।। ८४ ।।\nमहतां चैव रोगाणां तीर्थं तन्नाशकं स्मृतम् ।।\nसुतमादाय गच्छ त्वं तत्तीर्थं सेतुमध्यगम् ।। ८५ ।।\nप्रयतः स्नापय सुतं तीर्थे पापविनाशने ।।\nस्नानेन त्रिदिनं तत्र ब्रह्मरक्षो विनश्यति ।। ८६ ।।\nनैवोपायांतरं तस्य विनाशे विद्यते भुवि ।।\nतस्माच्छीघ्रं प्रयाहि त्वं रामसेतुं विमुक्तिदम् ।। ८७ ।।\nतत्र पापविनाशाख्यतीर्थे स्नापय ते सुतम् ।।\nमा विलंबं कुरुष्वात्र त्वरया याहि वै द्विज ।। ८८ ।।\nइत्युक्तः स द्विजोऽगस्त्यं प्रणम्य भुवि दण्डवत्।।\nअनुज्ञातश्च तेनासौ प्रययौ गंधमादनम् ।। ८९ ।।\nसुतेन साकं विप्रेंद्रो गत्वा पापविनाशनम् ।।\nसंकल्पपूर्वं संस्नाप्य दिनत्रयमसौसुतम्।। 3.1.10.९।।।\nसस्नौ स्वयं च विप्रेंद्राः पिता पापविनाशने ।।\nअथ तस्य सुतस्तत्र विमुक्तो ब्रह्मरक्षसा ।। ९१ ।।\nसमजायत नीरोगः स्वस्थः सुन्दररूपधृक् ।।\nसर्वसंपत्समृद्धोऽसौ भुक्त्वा भोगाननेकशः ।। ९२ ।।\nदेहांते प्रययौ मुक्तिं स्नानात्पापविनाशने ।।\nपितापि तत्र स्नानेन देहांते मुक्तिमाप्तवान्।। ९३ ।।\nतेनोपदिष्टो यः शूद्रः स भुक्त्वा नरकान्क्रमात् ।।\nअनेकासु जनित्वा च कुत्सितास्वपियोनिषु ।। ९४ ।।\nगृध्रजन्मा भवत्पश्चाद्गंधमादनपर्वते ।।\nस कदाचिज्जलं पातुं तीर्थे पापविनाशने ।। ९५ ।।\nसमागतः पपौ तोयं सिषिचे चात्मनस्तनुम् ।।\nतदैव दिव्यदेहः सन्सर्वाभरणभूषितः ।। ९६ ।।\nदिव्यमाल्यांबरधरो रक्तचंदनरूषितः ।।\nदिव्यं विमानमारुह्य शोभितश्छत्रचामरैः ।। ९७ ।।\nउत्तमस्त्रीपरिवृतः प्रययावमरालयम् ।।९८।।\nश्रीसूत उवाच ।। ।।\nएवं प्रभावमेतद्वै तीर्थं पापविनाशनम् ।।\nस्वर्गदं मोक्षदं पुण्यं प्रायश्चित्तकरं तथा ।।\nब्रह्मविष्णुमहे शानैः सेवितं सुरसेवितम् ।। ९९ ।।\nपापानां नाशनाद्विप्राः पापनाशाभिधं हि तत् ।।\nश्रेयोर्थी पुरुषस्तस्मात्स्नायात्पापविनाशने ।।3.1.10.१।।।।\nइत्थं रहस्यं कथितं मुनींद्रास्तद्वैभवं पापविनाशनस्य ।।\nयत्राभिषेकात्सहसा विमुक्तौ द्विजश्च शूद्रश्च विनिंद्यकृत्यौ ।।१०१।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये गंधमादनप्रशंसायां पापविनाशप्रभावकथनंनाम दशमोऽध्यायः ।। १० ।।"
  }
]
[
  {
    "text": "।। श्रीसूत उवाच ।। ।।\nपुनरित्याह कक्षीवान्पितरं तं मुनीश्वराः ।।\nयथोदंकेन गुरुणा प्रेषितोऽहमिहा धुना ।। १ ।।\nसमागतोस्मि तीर्थेऽस्मिन्नागस्त्ये मुनिसत्तम ।।\nस्वनयस्य सुतोद्वाहसिद्ध्यर्थं गुरुचोदितः ।। २ ।।\nउपायं तन्निगदितमत्र कुर्व न्न्यवर्तिषम् ।।\nवर्षत्रयावसाने मामुद्वाहोपायसंयुतम् ।। ३ ।।\nस्वनयोत्रैव तिष्ठन्तमाससाद यदृच्छया ।।\nस च मामेत्य कन्यां ते दास्यामीति वचोऽब्रवीत् ।। ४ ।।\nततोस्मदनुरोधेन त्वामाह्वयदयं नृपः ।।\nइतीरयित्वा पितरं कक्षीवान्विरराम सः ।। ५ ।।\nसुदर्शनोऽथ विप्रेंद्रः पुरोधाः स्वन यस्य सः ।।\nप्रययौ राजसविधं स्वनयाय निवेदितुम् ।। ६ ।।\nराजानं तं समासाद्य स्वनयं स सुदर्शनः ।।\nप्राप्तं निवेदयामास तं दीर्घतमसं मुनिम्।। ७ !।\nततः स राजा स्वनयो मुनिं प्राप्तं पुरोहितात् ।।\nश्रुत्वा विनिर्ययौ द्रष्टुं महसा पटमण्डपात् ।। ८ ।।\nअगस्त्यतीर्थतीरे तं सपुत्रमृषि सत्तमम्।।\nददर्श राजा स्वनयो ब्रह्माणमिव देवराट् ।। ९ ।।\nववंदे दीर्घतमसश्चरणौ लोकमंगलौ ।।\nउत्थाप्य नृपतिं विप्रास्तदा दीर्घतमा मुनिः ।। ।। 3.1.17.१० ।।\nआशिषं प्रयुयोजाथ स्वनयाय नृपाय सः ।।\nअत्रांतरे समायात उदंकोऽपि महानृषिः ।। ११ ।।\nरामसेतौ धनुष्कोटौ स्नातुं शिष्यगणैर्वृतः ।।\nलक्षसंख्यो मुनिगणस्तेन साकं मुनीश्वरः ।। १२ ।।\nउदंकोऽगस्त्यतीर्थेस्मिन्स्नातुं संप्राप्तवान्मुनिः ।।\nउदंकमागतं दृष्ट्वा कक्षीवान्प्रणनाम तम् ।। १३ ।।\nअकरोदाशिषं विप्रः शिष्यायाथ गुरुस्तदा ।।\nअथ दीर्घतमा विप्रस्तमुदंकं महामुनिम् ।। १४ ।।\nकुशलं परिपप्रच्छ सोऽपि तं मुनि पुंगमम् ।।\nउभौ तौ मुनिशार्दूलौ सर्वलोकेषु विश्रुतौ ।। १५ ।।\nकथयामासतुस्तत्र कथाः पापप्रणाशिनीः ।।\nअथ राजाप्युदंकं तं प्रणनाम मुनीश्व रम् ।। १६ ।।\nउदंकोप्याशिषं तस्मै प्रायुंक्त स्वनयाय वै ।।\nराजाथ स्वनयः प्रीतस्तत्र वाक्यमभाषत ।। १७ ।।\nमुनिं तं दीर्घतमसं विवाहः क्रिय तामिति ।।\nतथास्त्वित्यवदत्सोऽपि तदा दीर्घतमा मुनिः ।। १८ ।।\nश्व एव क्रियतां राजन्सुमुहूर्ते महामते ।।\nअत्रैव पाणिग्रहणं क्रियतां गन्धमा दने ।। १९ ।।\nतस्मादिहानय क्षिप्रं कन्यामंतःपुरं तथा ।।\nइत्युक्तः स्वनयो राजा गत्वा स्वपटमण्डपम् ।। 3.1.17.२० ।।\nआहूय शतसंख्याकान्वृद्धान्वर्ष वरांस्तदा ।।\nआनेतुं प्रेषयामास कन्यामंतःपुरं तथा ।। २१ ।।\nते वर्षवरमुख्यास्तु स्वनयेन प्रचोदिताः ।।\nमनोजवान्समारुह्य वाजिनो मधुरां ययुः ।। २२ ।।\nगत्वा चांतःपुरं तूर्णं वृत्तं सर्वं निवेद्यच ।।\nकन्ययांतःपुरेणापि सहिताः पुनराययुः ।। २३ ।।\nततः परस्मिन्दिवसे शुभे दीर्घतमा ऋषिः ।।\nगोदानादीनि पुत्रस्य विधिवन्निरवर्तयत् ।। २४ ।।\nनिर्वृत्तेष्वथ कक्षीवान्गोदानादिषु कर्मसु ।।\nउद्वोढुं राजतनयां पित्रा च गुरुणा सह ।। ।। २५ ।।\nचतुर्दंतं महाकायं गजं सर्वांगपांडुरम् ।।\nआरुह्य हर्षसंयुक्तो द्वितीय इव देवराट् ।। २६ ।।\nमनोरमायाः कन्यायाः पूरयंश्च मनोरथम् ।।\nब्राह्मणैर्बहुसाहस्रैः सहितः स्वस्तिवाचकैः ।।२७।।\nतोरणालंकृतद्वारं राजर्षे पटमण्डपम् ।।\nकृतमंगलकृत्योऽसौ कक्षीवान्मुदितो ययौ ।।२८।।\nततः स्वनयकन्या सा कृतमंगलभूषणा ।।\nचतुर्दंतमहाकायश्वेतदंतावलस्थितम्।। २९ ।।\nकक्षीवंतं समायांतं दृष्ट्वा स्वोद्वाहनोत्सुकम् ।।\nप्रतिज्ञा मत्कृते दानीं निर्वृत्तेति मुदं ययौ ।। 3.1.17.३० ।।\nकक्षीवान्दीर्घतमसा तथोदंकेन संयुतः ।।\nपटाकारबहिर्द्वारं क्रमाद्राज्ञः समाययौ ।। ३१ ।।\nस्वनयस्तु ततो दृष्ट्वा कक्षीवंतं समागतम् ।।\nप्रत्युज्जगाम सहितः सुदर्शनपुरोधसा ।। ३२ ।।\nकक्षीवतो वरस्याथ कन्यकापरिचारिकाः ।।\nराजतैः स्वर्णपात्रैश्च चक्रु र्नीराजनाविधिम् ।। ३३ ।।\nस्वनयेन समाहूतो ब्राह्मणैः परिवारितः ।।\nप्रविवेशाथ लक्ष्मीवान्कक्षीवान्राजमंदिरम् ।। ३४ ।।\nततो वरेण सहितं तं दीर्घतमसं मुनिम् ।।\nसोदंकमनयद्राजा स्वगृहं विनयान्वितः ।। ३५ ।।\nउदंकदीर्घतमसोरर्घ्यं च प्रददौ नृपः ।।\nअलंकृते प्रपामध्ये वस्त्रचामरतोरणैः ।। ३६ ।।\nवरो दीर्घतमाश्चान्ये सोदंका मुनयस्तदा ।।\nन्यषीदन्स्वनयश्चापि सामात्यः सपुरोहितः ।। ३७ ।।\nततो दुहितरं कन्यां सुकेशीं तां मनो रमाम् ।।\nभूषणालंकृतां गात्रे दिव्यवस्त्रधरां शुभाम् ।। ३८ ।।\nबिंबोष्ठीं चारुसर्वांगीं पीनोन्नतपयोधराम् ।।\nप्रपायामध्यमनयन्महाजनसमाकुलम् ।। ।। ३९ ।।\nततो वरस्य कंठे सा मालां चंपकनिर्मिताम् ।।\nनिवेशयामास शुभा जनमध्ये मनोरमा ।। 3.1.17.४० ।।\nउदंकस्तत आगत्य प्रतिष्ठाप्यानलं स्थले ।।\nकृत्वाग्निमुखपर्यंतं लाजाहोमादिकं तथा ।। ४१ ।।\nपाणिमग्राहयत्तस्याः कन्यायाश्च वरेण तु ।।\nउदंकः सर्वकर्माणि कारयामास तत्र वै ।। ।। ४२ ।।\nवरवध्वोस्तदा विप्राः प्रायुंजत तदाशिषः ।।\nततः स राजा स्वनयो वरं दीर्घतमोमुनिम्।।४३।।\nउदंकं वरपक्षीयान्स्वपक्षीयांस्तथाद्विजाः ।।\nत्रिलक्षं ब्राह्मणानन्नैर्भोजयामास षड्रसैः ।। ४४ ।।\nततः संभावयामास तांबूलाद्यैरनेकधा ।।\nअथामंत्र्य मुनिश्रेष्ठमुदंकः स्वाश्रमं ययौ ।।४५ ।।\nअन्ये च ब्राह्मणाः सर्वे स्वदेशान्प्रययुस्तदा ।।\nएवं विवाहे निर्वृत्ते कक्षीवद्राजकन्ययोः ।।४६।।\nप्रविश्यागस्त्यतीर्थं स तिरोधत्त गजोत्तमः ।।\nततो दीर्घतमा विप्राः पुत्रेण स्नुषया सह ।। ४७ ।।\nअगस्त्यस्य महातीर्थे स्नानं कृत्वेष्टदायिनि ।।\nश्लाघमानश्च तत्तीर्थं सर्वलोकेषु विश्रुतम् ।। ४८ ।।\nप्रयातुं स्वा श्रमं पुण्यं वेदारण्यं मनो दधे ।।\nराजानं च तमागंतुमापृच्छन्मुनिसत्तमः ।। ४९ ।।\nस्वनयोऽपि तदा राजा स्वदुहित्रे मुदान्वितः ।।\nददौ शतसहस्राणि स्वर्णानि स्त्रीधनं तदा ।। 3.1.17.५० ।।\nगवां सहस्रं प्रददौ दासीनां च सहस्रकम् ।।\nग्रामं पंचशतं चापि ददौ दुहितृवत्सलः ।। ५१ ।।\nदिव्यवस्त्रा युतं चापि शतं भूषणपेटिकाः ।।\nहारमालासहस्रं च ददौ दुहितृसौहृदात् ।। ५२ ।।\nएतत्सर्वं समादाय स पुत्रः सस्नुषो मुनिः ।।\nराज्ञा च समनुज्ञातः प्रययौ वेदकाननम् ।।५३ ।।\nवेदारण्यं समासाद्य तदा दीर्घतमा मुनिः ।।\nउवास ससुखं विप्राः पुत्रेण स्नुषया सह ।। ५४ ।।\nसेवन्वेदाटवीनाथं भुक्तिमुक्तिफलप्रदम् ।।\nन्यवसत्तु चिरं कालं कक्षीवानपि भार्यया ।। ५५ ।।\nस्वनयोपि स राजर्षिः स्नात्वा कुंभजनिर्मिते ।।\nतत्र तीर्थे महापुण्ये सहितः सर्वसैनिकैः ।। ५६ ।।\nअतःपुरं समादाय मुदितः स्वपुरं ययौ ।।\nअगस्त्यतीर्थमाहात्म्यादेवं कक्षीवतो मुनेः ।।\nअनन्यसुलभो विप्रा विवाहः समजायत ।। ५७ ।।\n।। श्रीसूत उवाच ।। ।।\nइतिहासस्त्वयं पुण्यो वेदसिद्धो मुनीश्वराः ।। ५८ ।।\nधन्यो यशस्य आयुष्यः कीर्तिसौभाग्य वर्द्धनः ।।\nश्रोतव्यः पठितव्योऽयं सर्वथा मानवैर्द्विजाः ।। ५९ ।।\nपठतां शृण्वतां चेममितिहासं पुरातनम् ।।\nनेहामुत्रापि वा क्लेशो दारिद्यं चापि नो भवेत् ।। 3.1.17.६० ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये कक्षीवद्विवाहनिष्पत्तिवर्णनंनाम सप्त दशोऽध्यायः ।। १७ ।।"
  }
]
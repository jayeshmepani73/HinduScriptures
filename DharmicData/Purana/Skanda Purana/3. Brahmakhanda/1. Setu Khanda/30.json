[
  {
    "text": "।। श्रीसूत उवाच ।। ।।\nविहिताभिषवो मर्त्यः सर्वतीर्थेऽतिपावने ।।\nब्रह्महत्यादिपापघ्नीं धनुष्कोटिं ततो व्रजेत् ।। १ ।।\nयस्याः स्मरणमात्रेण मुक्तः स्यान्मानवो भुवि ।।\nधनुष्कोटिं प्रपश्यंति स्नांति वा कथयंति ये ।। २ ।।\nअष्टाविंशतिभेदांस्ते नरकान्नोपभुंजते ।।\nतामिस्रमंधतामिस्रं महारौरवरौरवौ ।। ३ ।।\nकुम्भीपाकं कालसूत्रमसिपत्रवनं तथा ।।\nकृमिभक्षोंऽधकूपश्च संदंशं शाल्मली तथा ।। ४ ।।\nसूर्मिर्वैतरणी प्राणरोधो विशसनं तथा ।।\nलालाभक्षोऽप्यवीचिश्च सारमेयादनं तथा ।। ५ ।।\nतथैव वज्रकणकं क्षारकर्दमपातनम् ।।\nरक्षोगणाशनं चापि शूलप्रोतं वितोदनम् ।। ६ ।।\nदंदशूकाशनं चापि पर्यावर्तनसंज्ञितम् ।।\nतिरोधानाभिधं विप्रास्तथा सूचीमुखाभिधम् ।। ७ ।।\nपूयशोणितभक्षं च विषाग्निपरिपीडनम् ।।\nअष्टाविंशतिसंख्याकमेवं नरकसंचयम् ।। ८ ।।\nन याति मनुजो विप्रा धनुष्कोटौ निमज्जनात् ।।\nवित्तापत्यकलत्राणां योऽन्येषामपहारकः ।। ९ ।।\nस कालपाशनिर्बद्धो यमदूतैर्भयानकैः ।।\nतामिस्रनरके घोरे पात्यते बहुवत्सरम् ।। 3.1.30.१० ।।\nस्नाति चेद्धनुषः कोटौ तस्मिन्नासौ निपात्यते ।।\nयो निहत्य तु भर्तारं भुंक्ते तस्य धनादिकान् ।। ११ ।।\nपात्यते सोंऽधतामिस्रे महादुःखसमाकुले ।।\nस्नाति चेद्धनुषः कोटौ तस्मिन्नासौ निपात्यते ।। १२ ।।\nभूतद्रोहेण यो मर्त्यः पुष्णाति स्वकुटुंबकम् ।।\nस तानिह विहायाशु रौरवे पात्यते ध्रुवम् ।। १३ ।।\nविषोल्बणमहासर्पसंकुले यमपूरुषैः ।।\nस्नाति चेद्धनुषः कोटौ तस्मिन्नासौ निपात्यते ।। ।। १४ ।।\nयः स्वदेहंभरो मर्त्यो भार्यापुत्रादिकं विना ।।\nस महारौरवे घोरे पात्यते निजमांसभुक् ।। १५ ।।\nस्नाति चेद्धनुषः कोटौ तस्मि न्नासौ निपात्यते ।।\nयः पशून्पक्षिणो वापि सप्राणान्निरुणद्धि वै ।। १६ ।।\nकृपालेशविहीनं तं क्रव्यादैरपि निंदितम् ।।\nकुंभीपाके तप्ततैले पात यंति यमानुगाः ।। १७ ।।\nस्नाति चेद्धनुषः कोटौ तस्मिन्नासौ निपात्यते ।।\nमातरं पितरं विप्रान्यो द्वेष्टि पुरुषाधमः ।। १८ ।।\nस कालसूत्र नरके विस्तृतायुतयोजने ।।\nअधस्तादग्निसंतप्त उपर्यर्कमरीचिभिः ।। १९ ।।\nखले ताम्रमये विप्राः पात्यते क्षुधयार्दितः ।।\nस्नाति चेद्धनुषः कोटौ तस्मिन्नासौ निपात्यते ।। 3.1.30.२० ।।\nयो वेदमार्गमुल्लंघ्य वर्तते कुपथे नरः ।।\nसोऽसिपत्रवने घोरे पात्यते यमकिंकरैः ।। २१ ।।\nस्नाति चेद्धनुषः कोटौ तस्मिन्नासौ निपात्यते ।।\nयो राजा राजभृत्यो वा ह्यदंड्ये दंडमाचरेत् ।। २२ ।।\nशरीरदंडं विप्रे वा स शूकरमुखे द्विजाः ।।\nपात्यते नरके घोरे इक्षुवद्यंत्रपीडितः ।। ।। २३ ।।\nस्नाति चेद्धनुषः कोटौ तस्मिन्नासौ निपात्यते ।।\nईश्वराधीनवृत्तीनां हिंसां यः प्राणिनां चरेत् ।। २४ ।।\nतैरेव पीड्यमानोऽयं जंतुभिः स्वेन पीडितैः ।।\nअंधकूपे महाभीमे पात्यते यमकिंकरैः ।। २५ ।।\nतत्रांधकारबहुले विनिद्रो निर्वृतश्चरेत् ।।\nचेद्धनुषः कोटौ तस्मिन्नासौ निपात्यते ।। २६ ।।\nयोऽश्नाति पंक्तिभेदेन सस्यसूपादिकं नरः ।।\nअकृत्वा पंचयज्ञं वा भुंक्ते मोहेन स द्विजाः ।। २७ ।।\nप्रपात्यते यमभटैर्नरके कृमिभोजने ।।\nभक्ष्यमाणः कृमिशतैर्भक्षयन्कृमिसंच यान् ।। २८ ।।\nस्वयं च कृमिभूतः संस्तिष्ठेद्यावदघक्षयम्।।\nस्नाति चेद्धनुषः कोटौ तस्मिन्नासौ निपात्यते ।। २९ ।।\nयो हरेद्विप्रवित्तानि स्तेयेन बलतोऽपि वा ।।\nअन्येषामपि वित्तानि राजा तत्पुरुषोऽपि वा ।। 3.1.30.३० ।।\nअयस्मयाग्निकुंडेषु संदंशैः सोऽतिपीडितः ।।\nसंदंशे नरके घोरे पात्यते यमपूरुषैः ।। ३१ ।।\nस्नाति चेद्धनुषः कोटौ तस्मिन्नासौ निपात्यते ।।\nअगम्यां योभिगच्छेत स्त्रियं वै पुरुषाधमः ।। ३२ ।।\nअगम्यं पुरुषं योषिदभिगच्छेत वा द्विजाः ।।\nतावयस्मयनारीं च पुरुषं चाप्ययस्मयम् ।।३३ ।।\nतप्तावालिंग्य तिष्ठंतौ यावच्चंद्रदिवाकरौ ।।\nसूर्म्याख्ये नरके घोरे पात्येते बहुकंटके ।। ३४ ।।\nस्नाति चेद्धनुषः कोटौ तस्मिन्नासौ निपात्यते ।।\nबाधते सर्वजंतून्यो नानो पायैरुपद्रवैः ।।३५ ।।\nशाल्मलीनरके घोरे पात्यते बहुकंटके ।।\nस्नाति चेद्धनुषः कोटौ तस्मिन्नासौ निपात्यते ।। ३६ ।।\nराजा वा राजभृत्यो वा यः पाषंडमनुव्रतः ।।\nभेदको धर्मसेतूनां वैतरण्यां निपात्यते ।। ३७ ।।\nस्नानि चेद्धनुषः कोटौ तस्मिन्नासौ निपात्यते ।।\nवृषलीसंगदुष्टो यः शौचाद्याचारवर्जितः ।। ३८ ।।\nत्यक्तलज्जस्त्यक्तवेदः पशुचर्यारत स्तथा ।।\nस पूयविष्ठामूत्रासृक्छ्लेष्मपित्तादिपूरिते ।। ३९ ।।\nअतिबीभत्सनरके पात्यते यमकिंकरैः ।।\nस्नाति चेद्धनुषः कोटौ तस्मिन्नासौ निपात्यते ।। 3.1.30.४० ।।\nअश्मभिर्मृगयुर्हन्याद्बाणै र्वा बाधते मृगान्।।\nस विध्यमानो बाणौघैः परत्र यमकिंकरैः ।। ४१ ।।\nप्राणरोधाख्यनरके पात्यते यमकिंकरैः ।।\nस्नाति चेद्धनुषः कोटौ तस्मिन्नासौ निपात्यते ।। ४२ ।।\nदांभिको यः पशून्यज्ञे विध्यनुष्ठानवर्जितः ।।\nहंत्यसौ परलोकेषु वैशसे नरके द्विजाः ।। ४३ ।।\nकृन्त्यमानो यमभटैः पात्यते दुःखसंकुले ।।\nस्नाति चेद्धनुषः कोटौ तस्मिन्नासौ निपात्यते ।। ४४ ।।\nआत्मभार्यां सवर्णां यो रेतः पाययते तु सः ।।\nपरत्र रेतःपायी सन्रेतःकुंडे निपात्यते ।। ४५ ।।\nस्नाति चेद्धनुषः कोटौ तस्मिन्नासौ निपात्यते ।।\nयो दस्युमार्ग माश्रित्य गरदो ग्रामदाहकः ।। ४६ ।।\nवणिग्द्रव्यापहारी च स परत्र द्विजोत्तमाः ।।\nवज्रदंष्ट्राहिकाभिख्ये नरके पात्यते चिरम् ।। ४७ ।।\nस्नाति चेद्धनुषः कोटौ तस्मिन्नासौ निपात्यते ।।\nविद्यंते यानि चान्यानि नरकाणि परत्र वै ।। ४८ ।।\nतानि नाप्नोति मनुजो धनुष्कोटिनिमज्जनात् ।।\nधनुष्कोटौ सकृत्स्ना नादश्वमेधफलं लभेत् ।। ४९ ।।\nआत्मविद्या भवेत्साक्षान्मुक्तिश्चापि चतुर्विधा ।।\nन पापे रमते बुद्धिर्न भवेद्दुःखमेव वा ।। 3.1.30.५० ।।\nबुद्धेः प्रीति र्भवेत्सम्यग्धनुष्कोटौ निमज्जनात् ।।\nतुलापुरुषदानेन यत्फलं लभ्यते नरैः ।। ५१ ।।\nतत्फलं लभ्यते पुंभिर्धनुष्कोटौ निमज्जनात् ।।\nगोसहस्र प्रदानेन यत्पुण्यं हि भवेन्नृणाम् ।। ५२ ।।\nतत्पुण्यं लभते मर्त्यो धनष्कोटौ निमज्जनात् ।।\nधर्मार्थकाममोक्षेषु यंयमिच्छति पूरुषः ।। ५३ ।।\nतंतं सद्यः समाप्नोति धनुष्कोटौ निमज्जनात् ।।\nमहापातकयुक्तो वा युक्तो वा सर्वपातकैः ।। ५४ ।।\nसद्यः पूतो भवेद्विप्रा धनुष्कोटौ निमज्जनात् ।।\nप्रज्ञालक्ष्मीर्यशः संपज्ज्ञानं धर्मो विरक्तता ।।५५।।\nमनःशुद्धिर्भवेन्नॄणां धनुष्कोटिनिमज्जनात्।।\nब्रह्महत्यायुतं चापि सुरापानायुतं तथा।।५६।।\nअयुतं गुरुदाराणां गमनं पापकारणम्।।\nस्तेयायुतं सुवर्णानां तत्संसर्गश्च कोटिशः।।५७।।\nशीघ्रं विलयमाप्नोति धनुष्कोटौ निमज्जनात्।।\nब्रह्महत्यासमानानि सुरापानसमानि च।।५८।।\nगुरुस्त्रीगमनेनापि यानि तुल्यानि चास्तिकाः।।\nसुवर्णस्तेयतुल्यानि तत्संसर्गसमानि च।।५९।।\nतानि सर्वाणि नश्यंति धनुष्को टि निमज्जनात्।।\nउक्तेष्वेतेषु संदेहो न कर्तव्यः कदाचन ।।3.1.30.६०।।।\nजिह्वाग्रे परशुं तप्तं धारयामि न संशयः ।।\nअर्थवादमिमं सर्वं ब्रुवन्वै नारकी भवेत् ।। ।। ६१ ।।\nसंकरः स हि विज्ञेयः सर्वकर्मबहिष्कृतः।।\nअहो मौर्ख्यमहो मौर्ख्यमहो मौर्ख्यं द्विजोत्तमाः ।। ६२ ।।\nधनुष्कोट्यभिधे तीर्थे सर्वपातकनाशने ।।\nअद्वैतज्ञानदे पुंसां भुक्तिमुक्तिप्रदायिनि ।। ६३ ।।\nइष्टकाम्यप्रदे नित्यं तथैवाज्ञाननाशने ।।\nस्थितेऽपि तद्विहायायं रमतेऽन्यत्र वै जनः ।।६४।।\nअहो मोहस्य माहात्म्यं मया वक्तुं न शक्यते ।।\nस्नातस्य धनुषः कोटौ नांतकाद्भयमस्ति वै ।।६५।।\nधनुष्कोटिं प्रपश्यंति तत्र स्नांति च ये नराः।।\nस्तुवंति च प्रशंसंति स्पृशंति च नमंति च ।।\nन पिबंति हि ते स्तन्यं मातॄणां द्विजपुंगवाः ।। ६६ ।।\n।। ऋषय ऊचुः ।। ।।\nधनुष्कोट्याभिधा तस्य कथं सूत समागता ।। ६७ ।।\nतत्सर्वं ब्रूहि तत्त्वेन विस्तरान्मुनिपुंगव ।।\nइति पृष्टो नैमिषीयैराह सूतः पुनश्च तान् ।। ६८ ।।\n।। श्रीसूत उवाच ।। ।।\nरामेण निहते युद्धे रावणे लोककण्टके ।।\nबिभीषणे च लंकायां राजनि स्थापिते ततः ।। ६९ ।।\nवैदेहीलक्ष्मणयुतो रामो दशरथा त्मजः ।।\nसुग्रीवप्रमुखैर्वीरैर्वानरैरपि संवृतः ।। 3.1.30.७० ।।\nसिद्धचारणगन्धर्वदेवविद्याधरर्षिभिः ।।\nअप्सरोभिश्च सततं स्तूयमाननिजाद्भुतः ।। ७१ ।।\nलीलाविधृतकोदण्डस्त्रिपुरघ्नो यथा शिवः ।।\nसर्वैः परिवृतो रामो गंधमादनमन्वगात् ।। ७२ ।।\nतत्र स्थितं महात्मानं राघवं रावणांतकम् ।।\nप्रांजलिः प्रार्थयामास धर्मज्ञोऽथ विभीषणः ।। ७३ ।।\nसेतुनानेन ते राम राजानः सर्व एव हि ।।\nबलोद्रिक्ताः समभ्येत्य पीडयेयुः पुरीं मम ।। ।। ७४ ।।\nअतः सेतुमिमं भिंधि धनुष्कोट्या रघूद्वह ।।\nइति संप्रार्थितस्तेन पौलस्त्येन स राघवः ।। ७९ ।।\nबिभेद धनुषः कोट्या स्वसेतुं रघुनं दनः ।।\nअतो द्विजास्ततस्तीर्थं धनुष्कोटिरितिश्रुतम् ।। ७६ ।।\nश्रीरामधनुषः कोट्या यो रेखां पश्यते कृताम्।।\nअनेकक्लेशसंयुक्तं गर्भवासं न पश्यति ।। ७७ ।।\nधनुष्कोट्यां कृता रेखा रामेण लवणांबुधौ ।।\nतद्दर्शनाद्भवेन्मुक्तिर्न जाने स्नानजं फलम् ।। ७८ ।।\nनर्मदारोधसि तपो महापातक नाशनम्।।\nगंगातीरे तु मरणमपवर्गफलप्रदम्।। ७९ ।।\nदानं द्विजाः कुरुक्षेत्रे ब्रह्महत्यादिशोधकम् ।।\nतपश्च मरणं दानं धनुष्कोटौ कृतं नरैः ।।3.1.30.८०।।\nमहापातकनाशाय मुक्त्यै चाभीष्टसिद्धये ।।\nभवेत्समर्थं विप्रेंद्रा नात्र कार्या विचारणा ।। ८१ ।।\nतावत्संपीड्यते जंतुः पातकैश्चोपपा तकैः ।।\nयावन्नालोक्यते राम धनुष्कोटिर्विमुक्तिदा ।। ८२ ।।\nभिद्यते हृदयग्रंथिश्छिद्यंते सर्वसंशयाः ।।\nक्षीयंते पापकर्माणि धनुष्कोट्यवलो किनः ।। ८३ ।।\nदक्षिणांभोनिधौ सेतौ रामचन्द्रेण निर्मिता ।।\nया रेखा धनुषः कोट्या विभीषणहिताय वै ।। ८४ ।।\nसैव कैलासपदवीं वैकुण्ठब्र ह्मलोकयोः ।।\nमार्गः स्वर्गस्य लोकस्य नात्र कार्या विचारणा ।। ८५ ।।\nतुल्यं यज्ञफलैः पुण्यैर्धनुष्कोट्यवगाहनम् ।।\nसर्वमंत्राधिकं पुण्यं सर्वदा नफलप्रदम् ।। ८६ ।।\nकायकलेशकरैः पुंसां किं तपोभिः किमध्वरैः ।।\nकिं वेदैः किमु वा शास्त्रैर्धनुष्कोट्यवलोकिनः ।। ८७ ।।\nरामचंद्रधनुष्कोटौ स्नानं चेल्लभ्यते नृणाम् ।।\nसितासितसरित्पुण्यवारिभिः किं प्रयोजनम् ।। ८८ ।।\nरामचंद्रधनुष्कोटिदर्शनं लभ्यते यदि ।।\nकाश्यां तु मरणान्मुक्तिः प्रार्थ्यते किं वृथा नरैः ।। ८९ ।।\nअनिमज्ज्य धनुष्कोटावनुपोष्य दिनत्रयम् ।।\nअदत्त्वा कांचनं गां च दरिद्रः स्यान्न संशयः ।। 3.1.30.९० ।।\nधनुष्कोट्य वगाहेन यत्फलं लभते नरः ।।\nअग्निष्टोमादिभिर्यज्ञैरिष्ट्वापि बहुदक्षिणैः ।। ९१ ।।\nन तत्फलमवाप्नोति सत्यंसत्यं वदाम्यहम् ।।\nधनुष्कोट्यभिधं तीर्थं सर्वतीर्थाधिकं विदुः ।। ९२ ।।\nदशकोटिसहस्राणि संति तीर्थानि भूतले ।।\nतेषां सान्निध्यमस्त्यत्र धनुष्कोटौ द्विजोत्तमाः ।। ९३ ।।\nअष्टौ वसव आदित्या रुद्राश्च मरुतस्तथा ।।\nसाध्याश्च सह गन्धर्वाः सिद्धविद्याधरास्तथा ।।९४।।\nएते चान्ये च ये देवाः सान्निध्यं कुर्वते सदा ।।\nतीर्थेऽत्र धनुषः कोटौ नित्यमेव पितामहः ।। ९५ ।।\nसन्निधत्ते शिवो विष्णुरुमा मा च सरस्वती ।।\nधनुष्कोटौ तपस्तप्त्वा देवाश्च ऋषयस्तथा ।। ९६ ।।\nविपुलां सिद्धिमगमंस्तत्फलेन मुनीश्वराः ।।\nस्नायात्तत्र नरो यस्तु पितृदेवांश्च तर्पयेत् ।।९७।।\nसर्वपापविनिर्मुक्तो ब्रह्मलोके महीयते ।।\nअत्रैकं भोजयेद्विप्रं यो नरो भक्तिसंयुतः।।९८।।\nइह लोके परत्रापि सोनंतसुखमश्नुते।।\nशाकमूलफले वृत्तिं यो न वर्तयते नरः।।९९।।\nस नरो धनुषःकोटौ स्नायात्त त्फलसिद्धये ।।\nअश्वमेधक्रतुं कर्तुं शक्तिर्यस्य न विद्यते ।।3.1.30.१००।।\nधनुष्कोटौ स हि स्नायात्तेन तत्फलमश्नुते ।।\nब्राह्मणः क्षत्रियो वैश्यः शूद्रो वापि मुनी श्वराः।।१।।\nनिंद्ययोनौ न जायंते धनुष्कोट्वगाहनात्।।\nमकरस्थे रवौ माघे धनुष्कोटौ तु यो नरः।।२।।\nस्नायात्पुण्यं निगदितुं तस्याहं न क्षमो द्विजाः।।\nमाघमासे धनुष्कोटाववगाहेत यो नरः ।। ३ ।।\nस स्नातः सर्वतीर्थेषु गंगादिषु मुनीश्वराः ।।\nप्राप्नुयादक्षयाँल्लोकान्मोक्षं चापि लभेत सः ।। ४ ।।\nजन्मप्रभृति यत्पापं स्त्रियो वा पुरुषस्य वा ।।\nतत्सर्वं माघमासेऽत्र मज्जनाद्विलयं व्रजेत् ।। ५ ।।\nयथा सुराणां सर्वेषामुत्तमो रघुनंदनः ।।\nतथैव च धनुष्कोटिः सर्वतीर्थोत्तमा स्मृता ।। ६ ।।\nतत्र स्नानं माघमासे सर्वाभीष्टप्रदायकम् ।।\nत्रिंशद्दिनं माघमासे नियतोऽपि जितेंद्रियः ।। ७ ।।\nधनुष्कोटौ नरः स्नायादपुनर्भवसिद्धये ।।\nएकभुक्तो जितक्रोधो माघमासेऽत्र यो नरः ।। ८ ।।\nस्नानं करोति विप्रेंद्रा मुच्यते ब्रह्महत्यया ।।\nश्रीरामधनुषः कोटी माघमासे नरस्तु यः ।। ९ ।।\nस्नात्वांते शिवरात्रौ  च निराहारो जितेंद्रियः ।।\nकृत्वा जागरणं रात्रौ प्रतियामं विशेषतः।। 3.1.30.११० ।।\nराम नाथं महादेवमभ्यर्च्य विधिपूर्वकम् ।।\nपरेद्युरुदिते सूर्ये धनुष्कोटौ निमज्य च ।। ११ ।।\nअन्येष्वपि च तीर्थेषु स्नात्वा नियतमानसः ।।\nनिर्वर्त्य नित्यकर्माणि  रामनाथं निषेव्य च ।। १२ ।।\nयथाशक्ति द्विजानन्नैर्भोजयित्वा द्विजोत्तमाः ।।\nभूमिं गां च तिलान्धान्यं दत्त्वा वित्तं च शक्तितः ।। ।। १३ ।।\nब्राह्मणैरप्यनुज्ञातः स्वयं भुंजति वाग्यतः ।।\nएवं कृतवतः पुंसो रामनाथो महेश्वरः ।। १४ ।।\nविमोच्य सर्वपापानि भुक्तिं मुक्तिं प्रयच्छति ।।\nअतः सर्वप्रयत्नेन माघमासे मुनीश्वराः ।। १५ ।।\nस्नातव्यं हि धनुष्कोटौ नरैरत्र मुमुक्षुभिः ।।\nधनुष्कोटौ नरः स्नानं सेतावर्धोदये तु यः। ।। १६ ।।\nकरोति तस्य पापानि नश्यंत्येव क्षणाद्द्विजाः ।।\nस्नानं महोदये चात्र भुक्तिमुक्तिफलप्रदम्।। १७ ।।\nयः स्नायाद्धनुषः कोटावर्द्धोदयमहो दये ।।\nतस्य वश्यास्त्रयो देवा ब्रह्मविष्णुमहेश्वराः ।। १८ ।।\nधनुष्कोटौ द्विजाः स्नानमर्द्धोदयमहोदये।।\nविनाप्यद्वैतविज्ञानं सायुज्यप्राप्तिकारणम्।।। ।। १९ ।।\nतत्र स्नानं द्विजाः पुंसामर्द्धोदयमहोदये ।।\nमन्वाद्युक्तं विना सत्यं प्रायश्चित्तं हि पापिनाम्।। 3.1.30.१२० ।।\nअत्र सेतौ धनुष्कोटावर्धोदयमहो दये ।।\nस्नाति चेन्मनुजो विप्राः सत्यं यज्ञं विनाप्ययम् ।। २१ ।।\nयज्ञानां फलमाप्नोति संपूर्णं नात्र संशयः ।।\nचंद्रसूर्योपरागेषु यः स्नायादत्र मानवः ।। २२ ।।\nतस्य पुण्यफलं वक्तुं शेषेणापि न शक्यते ।।\nचंद्रसूर्योपरागेषु धनुष्कोट्यवगाहनम् ।। २३ ।।\nब्रह्महत्यादिपापानां प्रायश्चित्त   मुदीरितम् ।।\nश्रीरामधनुषः कोटौ चंद्रसूर्योपरागयोः ।। २४ ।।\nस्नानं सायुज्यदं प्रोक्तं सर्वतीर्थफलप्रदम् ।।\nचंद्रसूर्योपरागेषु अर्धोदयमहोदये ।। '।। २५ ।।\nस्नातव्यमत्र मनुजैर्भुक्तिमुक्तिफलेच्छुभिः ।।\nअतः सर्वं परित्यज्य गच्छध्वं मुनिपुंगवाः ।। २६ ।।\nधनुष्कोटिं महापुण्यां भुक्तिमुक्तिफल प्रदाम् ।।\nतत्र गत्वा पितृभ्यश्च कुरुध्वं पिंडदापनम् ।। २७ ।।\nआकल्पं पितृतृप्तिः स्यादत्र पिंडनिवापनात् ।।\nपितॄणां तृप्तिदं स्थानत्रयं रामेण निर्मितम् ।। २८ ।।\nसेतुमूले धनुष्कोट्यां गंधमादनपर्वते ।।\nपिंडं दत्त्वा पितृभ्योऽत्र ऋणान्मुक्तो भविष्यति ।। २९ ।।\nसेतुमूलं धनुष्कोटिं गंधमादनमेव च ।।\nऋणमोक्ष इति ख्यातं त्रिस्थानं देवनिर्मितम् ।। 3.1.30.१३० ।।\nअतः सर्वप्रयत्नेन धनुष्कोटिर्निषेव्यताम् ।।\nअत्रागत्य धनुष्कोटौ स्नात्वा नियमपूर्व कम् ।। ३१ ।।\nद्रोणाचार्यसुतः श्रीमानश्वत्थामा मुनीश्वराः ।।\nसुप्तमारणदोषेण घोरेण मुमुचे क्षणात् ।। ३२ ।।\nएवं वः कथितं विप्रा धनुष्कोटेस्तु वैभवम् ।।\nभुक्तिमुक्तिप्रदं नृणां सर्वपापनिबर्हणम् ।। १३३ ।।\nइति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे सेतु माहात्म्ये धनुष्कोटिप्रशंसायां धनुष्कोटिवैभवकथनवर्णनंनाम त्रिंशोऽध्यायः ।। ३० ।।"
  }
]
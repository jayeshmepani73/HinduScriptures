[
  {
    "text": "।। श्रीसूत उवाच ।। ।।\nपापनाशे नरः स्नात्वा सर्वपापनिबर्हणे ।।\nततः सीतासरो गच्छेत्स्नातुं नियमपूर्वकम् ।। १ ।।\nयानि कानि च पुण्यानि ब्रह्मांडांतर्गतानि वै ।।\nतानि गंगादितीर्थानि स्वपापपरिशुद्धये ।। २ ।।\nसीतासरसि वर्तंते महापातकनाशने ।।\nक्षेत्राण्यपि महार्हाणि काश्यादीनि दिवानिशम् ।। ३ ।।\nसीतासरोत्र सेवंते स्वस्वकल्मषशांतये ।।\nतस्याः सरसि संगीतगुणेनाकृष्य बालिशः ।। ४ ।।\nपंचाननोऽपि वसते पंचपातकनाशनः ।।\nतदेतत्तीर्थमागत्य स्नात्वा वै श्रद्धया सह ।।\nपुरंदरः पुरा विप्रा मुमुचे ब्रह्महत्यया ।। ५ ।।\n।। ऋषय ऊचुः ।। ।।\nब्रह्महत्या कथमभूद्वासवस्य पुरा मुने ।।\nसीतासरसि स्नानात्कथं मुक्तोऽभवत्तया ।। ६।।\n।। श्रीसूत उवाच ।। ।।\nकपालाभरणोनाम राक्षसोऽभूत्पुरा द्विजाः ।। ।। ७ ।।\nअवध्यः सर्वदेवानां सोऽभवद्ब्रह्मणो वरात् ।।\nशवभक्षणनामा तु तस्यासीन्मंत्रिसत्तमः ।। ८ ।।\nअक्षौहिणीशतं तस्य हयेभरथसंकुलम् ।।\nअस्ति तस्य पुरं चापि वैजयंतमिति श्रुतम् ।। ९ ।।\nवसत्यस्मिन्पुरे सोऽयं कपालाभरणो बली ।।\nशवभक्षं समाहूय बभाषे मंत्रिणं द्विजाः ।। ।। 3.1.11.१० ।।\nशवभक्ष महावीर्य मंत्रशास्त्रेषु कोविद ।।\nवयं देवपुरीं गत्वा विनिर्जित्य सुरान्रणे ।। ११ ।।\nशक्रस्य भवने रम्ये स्थास्यामस्सैनिकैः सह ।।\nरमावो नंदने तस्य रंभाद्यप्सरसां गणैः ।। १२ ।।\nकपालाभरणस्येदं निशम्य वचनं तदा ।।\nशवभक्षोऽब्रवीद्विप्रा वचस्तत्र तथास्त्विति ।। ।। १३ ।।\nततः कपालाभरणः पुत्रं दुर्मेधसं बली ।।\nप्रतिष्ठाप्य पुरे शूरं सेनया परिवारितः ।। १४ ।।\nयुयुत्सुरमरैः साकं प्रययावमरावतीम् ।।\nगजाश्वरथपादातैरुद्धतै रेणुसंचयैः ।। १५ ।।\nशोषयञ्जलधीन्सिंधूंश्चूर्णयन्पर्वतानपि ।।\nनिःसाणध्वनिना विप्रा नादयन्रोदसी तथा ।। १६ ।।\nअश्वानां हेषितरवैर्गजानामपि बृंहितैः ।।\nरथनेमिस्वनैरुग्रैः सिंहनादैः पदातिनाम् ।। १७ ।।\nश्रोत्राणि दिग्गजानां च वितन्वन्बधिराणि सः ।।\nअगमद्देवनगरीं युयुत्सुरमरैः सह ।। १८ ।।\nतत इन्द्रादयो देवाः सेनाकलकलध्वनिम् ।।\nश्रुत्वाभिनिर्य्ययुः पुर्या युद्धाभिमनसो द्विजाः ।। १९ ।।\nततो युद्धं समभवद्देवानां राक्षसैः सह ।।\nअदृष्टपूर्वं जगति तथैवाश्रुतपूर्वकम् ।। 3.1.11.२० ।।\nतत इन्द्रादयो देवा राक्षसाञ्जघ्नुराहवे ।।\nराक्षसाश्च सुराञ्जघ्नुः समरे विजिगीषवः ।। २१ ।।\nद्वन्द्वयुद्धं च समभूदन्योन्यं सुररक्षसाम् ।।\nकपालाभरणेनाजौ युयुधे बलवृत्रहा ।। २२ ।।\nयमेन शवभक्षश्च वरुणेन च कौशिकः ।।\nकुबेरो रुधिराक्षेण युयुधे ब्राह्मणोत्तमाः ।। २३ ।।\nमांसप्रियो मद्यसेवी क्रूरदृष्टिर्भयावहः ।।\nचत्वार एते विक्रांताः कपालाभरणानुजाः ।। २४ ।।\nअश्विभ्यामग्निवायुभ्यां युद्धे युयुधिरे मिथः ।।\nततो यमो महावीर्यः कालदण्डेन वेगवान् ।। २५ ।।\nशवभक्षं निहत्याजावनयद्यमसादनम्।।\nतस्य चाक्षौहिणीस्त्रिंशन्निजघ्ने समरे यमः ।। २६ ।।\nवरुणः कौशिकस्याजौ प्रासेन प्राहरच्छिरः ।।\nकुबेरो रुधिराक्षस्य कुन्तेनाभ्यहरच्छिरः ।। २७ ।।\nअश्विभ्यामग्निवायुभ्यां कपालाभरणानुजाः ।।\nनिहताः समरे विप्राः प्रययुर्यमसादनम् ।। २८ ।।\nअक्षौहिणीशतं चापि देवेन्द्रेण मृधे द्विजाः ।।\nयामार्द्धेन हतं युद्धे प्रययौ यमसादनम् ।। २९ ।।\nततः कपालाभरणः प्रेक्ष्य सेनां निजां हताम् ।।\nचापमादाय निशिताञ्छरांश्चापि महाजवान् ।। 3.1.11.३० ।।\nअभ्ययात्समरे शक्रं तिष्ठतिष्ठेति चाब्रवीत् ।।\nततः शक्रस्य शिरसि व्यधमच्छरपंचकैः ।। ३१ ।।\nतानप्राप्तान्प्रचिच्छेद शरैर्युद्धे स वृत्रहा ।।\nततः शूलं समादाय कपालाभरणो मृधे ।। ३२ ।।\nदेवेंद्राय प्रचिक्षेप तं शक्त्या निजघान सः ।।\nततः कपालाभरणः शतहस्तायतां गदाम्।। ३३ ।।\nआयसीं पंचसाहस्रतुलाभारेणनिर्मिताम् ।।\nआददे समरे शक्रं वक्षोदेशे जघान च ।।३४।।\nततः स मूर्च्छितः शक्रो रथोपस्थ उपाविशत् ।।\nमृतसंजीविनीं विद्यां जपित्वाथ बृहस्पतिः ।। ३५ ।।\nपुलोमजापतिं युद्धे समजीवयदद्भुतम् ।।\nऐरावतं तदारुह्य कपालाभरणांतिकम्।। ३६ ।।\nआजगाम शचीभर्ता प्रहर्तुं कुलिशेन तम् ।।\nएकप्रहारेण तदा महेंद्रः पाकशासनः ।। ३७ ।।\nकपालाभरणं युद्धे वज्रेण सरथाश्वकम् ।।\nसचापं सध्वजं चैव सतूणीरं सवर्मकम् ।।३८।।\nचूर्णयामास कुपितस्तिलशः कणशस्तथा ।।\nहते तस्मिन्महावीरे कपालाभरणे रणे।।३९।।\nसुखं सर्वस्य लोकस्य बभूव चिरदुःखिनः ।।\nराक्षसस्य वधोत्पन्ना ब्रह्महत्या पुरंदरम् ।।\nअन्वधावत्तदा भीमा नादयंती दिशो दश ।।3.1.11.४०।।\n।। ऋषय ऊचुः ।। ।।\nन विप्रो राक्षसः सूत कपालाभरणो मुने ।।\nतत्कथं ब्रह्महत्येंद्रं तद्वधात्समुपाद्रवत् ।। ४१ ।।\n।। श्रीसूत उवाच ।। ।।\nवक्ष्यामि परमं गुह्यं मुनींद्राः परमाद्भुतम् ।।४२।।\nशृणुत श्रद्धया यूयं समाधाय स्वमानसम् ।।\nपुरा विंध्यप्रदेशेषु त्रिवक्रो नाम राक्षसः ।। ४३ ।।\nतस्य भार्या गुणोपेता सौंदर्यगुणशालिनी ।।\nसुशीला नाम सुश्रोणी सर्वलक्षणलक्षिता ।। ४४ ।।\nसा कदाचिन्मनोज्ञांगी सुवेषा चारुहासिनी ।।\nविंध्यपादवनोद्देशे विचचार विलासिनी ।। ४५ ।।\nतस्मिन्वने शुचिर्नाम वर्ततेस्म महामुनिः ।।\nतपसमाधिसंयुक्तो वेदाध्ययनतत्परः ।। ४६ ।।\nतस्याश्रमसमीपं तु सा ययौ वरवर्णिनी ।।\nतां दृष्ट्वा स मुनिर्धैर्यं मुमोचानंगपीडितः।।\nतामासाद्य वरारोहां बभाषे मुनिसत्तमः ।। ४७।।\n।। शुचिरुवाच ।। ।।\nललने स्वागतं तेऽस्तु कस्य भार्या शुचिस्मिते ।। ४८ ।।\nकिमागमनकृत्यं ते वनेऽस्मिन्नतिभीषणे ।।\nश्रांतासि त्वं वरारोहे वसास्मिन्नुटजे मम ।। ४९ ।।\nतथोक्ता सा तु सुश्रोणी तं मुनिं प्रत्यभाषत ।।\nत्रिवक्ररक्षोभार्याहं सुशीला नामतो मुने ।।3.1.11.५।।।\nपुष्पावचयकामेन वनमेतत्समागता ।।\nअपुत्राहं मुने भर्त्रा प्रेरिता पुत्रमिच्छता ।। ५१ ।।\nशुचिं मुनिं समाराध्य तस्मात्पुत्रमवाप्नुहि ।।\nइति प्रतिसमादिष्टा पतिना त्वां समागता ।।५२।।\nपुत्रमुत्पादय त्वं मे कृपां कुरु मुने मयि ।।\nएवमुक्तः स तु शुचिः सुशीलां तामभाषत ।। ५३ ।।\n।। शुचिरुवाच ।।।।\nत्वां दृष्ट्वा मम च प्रीतिः सुशीले विद्यतेऽधुना।।\nमनोरथमहांभोधिं त्वमापूरय मामकम् ।। ५४ ।।\nइत्युक्त्वा स मुनिस्तत्र तया रेमे दिनत्रयम् ।।\nतामुवाच मुनिः प्रीतः सुशालां सुन्दराकृतिम् ।। ।। ५५ ।।\nतवोदरे महावीर्यः कपालाभरणाभिधः ।।\nभविष्यति चिरं राज्यं पालयिष्यति मेदिनीम् ।। ५६ ।।\nसहस्रं वत्सरान्वत्सस्तपसा प्रीणयन्विधिम् ।।\nपुरंदरं विनान्येभ्यो देवेभ्यो नास्य वध्यता।।५७।।\nईदृशस्ते सुतो भूयादिंद्रतुल्यपराक्रमः ।।\nइत्युक्त्वा स मुनिर्नारीं काशीं शिवपुरीं ययौ ।।५८।।\nसुशीला सापि सुषुवे कपालाभरणं सुतम् ।।\nतं जघान मृधे शक्रो वज्रेण मुनिपुंगवाः ।।५९।।\nशुचेर्बीजसमुद्भूतं तमिंद्रो न्यवधीद्यतः ।।\nततः पुरंदरः शक्रो जगृहे ब्रह्महत्यया ।।3.1.11.६०।।\nधावति स्म तदा शक्रः सर्वांल्लोकान्भयाकुलः।।\nधावंतमनुधावंती ब्रह्महत्या तमन्वगात्।।६१।।\nअनुद्रुतो हि विप्रेंद्राः शक्रोऽयं ब्रह्महत्यया ।।\nपितामहसदः प्राप संतप्तहृदयो भृशम् ।।६२।।\nन्यवेदयद्ब्रह्महत्यां ब्रह्मणे स पुरंदरः ।।\nभगवँल्लोकनाथेयं ब्रह्महत्याति भीषणा।।६३।।\nबाधते मां प्रजानाथ तस्या नाशं ब्रवीहि मे ।।\nपुरंदरेणैवमुक्तो ब्रह्मा प्राह दिवस्पतिम्।।६४।।\nब्रह्मोवाच ।।\nसीताकुण्डं प्रयाहींद्र गंधमादनपर्वते।।\nसीताकुण्डस्य तीरे त्वं इष्ट्वा यागैः सदाशिवम्।। ६५ ।।\nतस्मिन्सरसि च स्नायाः सर्वपापहरे शुभे ।।\nततः पूतो भवेश्शक्र बह्महत्याविमोचितः।।६६।।\nदेवलोकं पुनर्यायाः सर्वदुःखविवर्जितः ।।\nसर्वपापहरं पुण्यं सीताकुण्डं विमुक्तिदम् ।।६७।।\nमहापातकसंघानां नाशकं परमामृतम् ।।\nसर्वदुःखप्रशमनं सर्वदारिद्र्यनाशनम् ।। ६९ ।।\nधनधान्यप्रदं शुद्धं वैकुण्ठादिपदप्रदम्।।\nतस्मात्तत्र कुरुष्वेष्टिं सीतासरसि वृत्रहन् ।। ६९ ।।\nइत्युक्तः सुरराजोऽसौ प्रययौ गंधमादनम् ।।\nप्राप्य सीतासरो विप्राः स्नात्वेष्ट्वा च तदंतिके ।। 3.1.11.७० ।।\nप्रययौ स्वपुरीं भूयो ब्रह्महत्याविमोचितः ।।\nएवं प्रभावं तत्तीर्थं सीतायाः कुण्डमुत्तमम् ।। ७१ ।।\nराघवप्रत्ययार्थं हि प्रविश्य हुतवाहनम् ।।\nसंनिधौ सर्वदेवानां मैथिली जनकात्मजा ।। ७२ ।।\nविनिर्गता पुनर्वह्नेः स्थिता सर्वांगशोभना ।।\nनिर्ममे लोकरक्षार्थं स्वनाम्ना तीर्थमुत्तमम् ।। ७३ ।।\nतत्र सस्नौ स्वयं सीता तेन सीतासरः स्मृतम् ।।\nतत्र यो मानवः स्नाति सर्वान्कामाँल्लभेत सः ।। ७४ ।।\nतस्मिन्नुपस्पृश्य नरो द्विजेंद्रा दत्त्वा च दानानि पृथग्विधानि ।।\nकृत्वा च यज्ञान्बहुदक्षिणाभिर्लोकं प्रयायात्परमेश्वरस्य ।। ७५ ।।\nयुष्माकमेवं प्रथितं मुनींद्राः सीतासरो वैभवमेतदुक्तम् ।।\nशृण्वन्पठन्वै तदिहैव भोगान्भुक्त्वा परत्रापि सुखं लभेत ।। ७६।।\nइति श्रीस्कांदे महापुराण एकाशीतिसाहस्र्यां संहितायां तृतीयेब्रह्मखण्डे सेतुमाहात्म्ये सीतासरःप्रशंसायामिंद्रब्रह्महत्याविमोक्षणनामैकादशोऽध्यायः ।। ११ ।।"
  }
]
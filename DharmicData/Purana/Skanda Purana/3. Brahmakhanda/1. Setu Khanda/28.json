[
  {
    "text": "।। श्रीसूत उवाच ।। ।।\nकोटितीर्थं महापुण्यं सेवित्वा केवलं नरः ।।\nस्नातुं जितेंद्रियस्तीर्थं ततः साध्यामृतं व्रजेत् ।। १ ।।\nसाध्यामृतं महातीर्थ महापुण्यफलप्रदम् ।।\nमहादुःखप्रशमनं गन्धमादनपर्वते ।। २ ।।\nअस्ति पापहरं पुंसां सर्वाभीष्टप्रदायकम् ।।\nयत्र स्नात्वा नरो भक्त्या सर्वान्कामानवाप्नुयात् ।। ३ ।।\nतपसा ब्रह्मचर्येण यज्ञैर्दानेन वा पुनः ।।\nगतिं तां न लभेन्मर्त्यो यां साध्यामृतमज्जनात् ।। ४ ।।\nस्पृष्टानि येषामंगानि साध्यामृतजलैः शुभैः ।।\nतेषां देहगतं पापं तत्क्षणादेव नश्यति ।। ५ ।।\nसाध्यामृतजले यस्तु साघमर्षणकृन्नरः ।।\nस विधूयेह पापानि विष्णुलोके महीयते ।। ६ ।।\nपूर्वे वयसि पापानि कृत्वा कर्माणि यो नरः ।।\nपश्चात्साध्यामृतं सेवेत्पश्चात्तापसमन्वितः ।। ७ ।।\nअन्ते वयसि मुक्तः स्यात्स नरो नात्र संशयः ।।\nसाध्यामृते नरः स्नात्वा देहबंधाद्विमुच्यते ।। ८ ।।\nसाध्यामृतजले स्नाता मनुष्याः पापक र्मिणः ।।\nअनेकक्लेशघोराणि नरकाणि न यांति हि ।। ९ ।।\nसाध्यामृतजले स्नानात्पुंसां या स्याद्गतिर्द्विजाः ।।\nन सा गतिर्भवेद्यज्ञैर्न वेदैः पुण्यकर्मभिः ।। 3.1.28.१० ।।\nयावदस्थि मनुष्याणां साध्यामृतजले स्थितम् ।।\nतावद्वर्षाणि तिष्ठंति शिवलोके सुपूजिताः ।। ११ ।।\nअपहत्य तमस्तीव्रं यथा भात्युदये रविः ।।\nतथा साध्यामृतस्नायी भित्त्वा पापानि राजते ।। १२ ।।\nवांछिताँल्लभते कामानत्र स्नातो नरः सदा ।।\nयत्र स्नात्वा महापुण्ये पुरा राजा पुरूरवाः ।।\nविप्रयोगं सहोर्वश्या जहौ तुंबुरुशापजम् ।। १३ ।।\n।। ऋषय ऊचुः ।। ।।\nकथं सूत महाभाग सहोर्वश्यामरस्त्रिया ।। १४ ।।\nप्रथमं लब्धवान्योगं मर्त्यो राजा पुरूरवाः ।।\nविप्रयोगं सहोर्वश्या जहौ तुंबुरुशापजम् ।। १५ ।।\nहेतुना केन राजानं शशाप तुंबुरुर्मुनिः ।।\nएतत्सर्वं समाचक्ष्व विस्तरान्मुनिपुंगव ।। १६ ।।\n।। सूत उवाच ।। ।।\nआसीत्पुरूरवानाम शक्रतुल्यपराक्रमः ।।\nराजराजसमो राजा पुरा ह्यमरपूजितः ।। १७ ।।\nधर्मतः पालयामास मेदिनीं स नृपोत्तमः ।।\nईजे च बहुभिर्यज्ञैर्ददौ दानानि सर्वदा ।। १८ ।।\nप्रशासति महीं सर्वां राज्ञि तस्मिन्महामतौ ।।\nमित्रावरुणशापेन भुवं प्रापोर्वशी द्विजाः ।। १९ ।।\nसा चचारोर्वशी तत्र राज्ञस्तस्य पुरांतिके ।।\nकोकिलालापमधुरवीणयोपवने जगौ ।। 3.1.28.२० ।।\nस राजोपवने रंतुं कदाचिद्धृतकौतुकः ।।\nआरूढतुरगः प्रायाल्ललनाशतसंवृतः ।। २१ ।।\nतादृशीमुर्वशीं तत्र करसम्मितमध्यमाम् ।।\nउवाच चैनां राजासौ भार्या मम भवेति वै ।। २२ ।।\nसापि कामातुरा तत्र राजानं प्रत्यभाषत ।।\nभवत्वेवं नरश्रेष्ठ समयं यदि मे भवान् ।। २३ ।।\nकरिष्यति तवाभ्याशे वत्स्यामि धृतकौतुका ।।\nकरिष्ये समयं सुभ्रु तवाहमिति सोऽब्रवीत् ।। २४ ।।\nअथोर्वशी बभाषे तं पुरूरवसमुत्सुका ।।\nपुत्रभूतं मम यदि रक्षस्युरणकद्वयम् ।। २५ ।।\nन नग्नो दृश्यसे राजन्कदापि यदि वै तथा ।।\nनोच्छिष्टं मम दद्याश्चेत्तदा वत्स्ये तवांतिके ।। २६ ।।\nघृतमात्राशना चाहं भविष्यामि नृपोत्तम ।।\nएवमस्त्विति राजोक्तां तां निनाय निजं गृहम् ।। २७ ।।\nअलकायां स भूपालस्तथा चैत्ररथे वने ।।\nरेमे सरस्वतीतीरे पद्मखण्डमनोरमे ।। २८ ।।\nएकषष्टिं स वर्षाणि रममाणस्तयानयत् ।।\nतेनोर्वशी प्रतिदिनं वर्धमानानुरागिणी ।। २९ ।।\nस्पृहां न देवलोकेऽपि चकार तनुमध्यमा ।।\nनाभवद्रमणीयोऽसौ देवलोकस्तया विना ।। 3.1.28.३० ।।\nअतस्तामानयिष्यामि देवलोकमिति द्विजाः ।।\nविश्वावसुर्विचार्यैवं भूर्लोकमगमत्क्षणात् ।। ३१ ।।\nउर्वश्याः समयं राज्ञा विश्वावसुरयं सह ।।\nविदित्वा सह गन्धर्वैः समवेतो निशांतरे ।। ३२ ।।\nउर्वश्याः शयनाभ्याशाज्जग्राहोरणकं जवात् ।।\nआकाशे नीयमानस्य तस्य श्रुत्वोर्वशी पतिम् ।।३३।।\nअब्रवीन्मत्सुतः केन गृह्यते त्यज्यतामयम् ।।\nअनाथा शरणं यामि कं नरं गतचेतना।।३४।।\nपुरूरवाः समाकर्ण्य वाक्यं तस्या निशांतरे ।।\nमां न नग्नं निरीक्षेत देवीति न ययौ तदा ।। ३५ ।।\nअथान्यमप्युरणकं गन्धर्वाः प्रतिगृह्य ते ।।\nययुस्तस्योरणस्यापि शब्दं शुश्राव चोर्वशी ।। ३६ ।।\nअनाथाया मम सुतो गृह्यते तस्करैरिति ।।\nचुक्रोश देवी परुषं कं यामि शरणं नरम् ।। ३७ ।।\nअमर्षवशमापन्नः श्रुत्वा तद्वचनं नृपः ।।\nतिमिरेणावृतं सर्वमिति मत्त्वा स खङ्गधृक् ।। ३८ ।।\nदुष्टदुष्ट कुतो यासीत्यभ्यधावद्वचो वदन् ।।\nतावत्सौदामिनी दीप्ता गन्ध र्वैर्जनिता भृशम् ।। ३९ ।।\nतत्प्रभामंडलैर्देवी राजानं विगतांबरम् ।।\nदृष्ट्वा निवृत्तसमया तत्क्षणादेव निर्ययौ ।। 3.1.28.४० ।।\nत्यक्त्वा ह्युरणकौ तत्र गंधर्वा अपि निर्ययुः ।।\nराजा मेषौ समादाय हृष्टः स्वशयनांतिकम् ।। ४१ ।।\nआगतो नोर्वशीं तत्र ददर्शायतलोचनाम् ।।\nतां चापश्यन्विवस्त्रश्च बभ्रामोन्मत्तवद्भुवि ।। ४२ ।।\nकुरुक्षेत्रं गतो राजा तटाके पद्मसंकुले ।।\nचतुर्भिरप्सरस्त्रीभिः क्रीडमाना ददर्श ताम्।। ४३ ।।\nहे जाये तिष्ठ मनसा घोरेति व्याहरन्मुहुः ।।\nएवं बहुप्रकारं वै स सूक्तं प्रालपन्नृपः ।। ४४ ।।\nअब्रवीदुर्वशी तं च क्रीडती साप्सरोगणैः ।।\nमहाराजालमेतेन चेष्टितेन तवानघ ।। ४५ ।।\nत्वत्तो गर्भिण्यहं पूर्वमब्दांते भवतात्र वै ।।\nआगंतव्यं कुमारस्ते भविष्यत्यतिधार्मिकः ।। ४६ ।।\nएकां विभावरीं राजंस्त्वया वत्स्यामि वै तदा ।।\nइत्युक्तो नृपतिर्हृष्टः स्वपुरीं प्राविशद्द्विजाः ।। ४७।।\nतासामप्सरसां सा तु कथयामास तं नृपम् ।।\nअयं स पुरुषश्रेष्ठो येनाहं कामरूपिणा ।। ४८ ।।\nएतावंतं महाकालमनुरागवशातुरा ।।\nउषितास्मि सहानेन सख्यो नृपतिना चिरम् ।। ४९ ।।\nएवमुक्तास्ततः सख्यस्तामूचुः साधुसाध्विति ।।\nअनेन साकमास्यामः सर्वकालं वयं सखि ।। 3.1.28.५० ।।\nइत्यूचुरुर्वशीं तत्र सखीमप्सरसस्तदा ।।\nअब्देऽथ पूर्णे राजापि तटाकांति कमाययौ ।। ५१ ।।\nआगतं नृपतिं दृष्ट्वा पुरूरवसमुर्वशी ।।\nकुमारमायुषं तस्मै ददौ संप्रीतमानसा ।। ५२ ।।\nतेन साकं निशामेकामुषिता सानु रागिणी ।।\nपंचपुत्रप्रदं गर्भं तस्मादापाशु सोर्वशी ।। ५३ ।।\nउवाच चैनं राजानमुर्वशी परमांगना ।।\nवरं दास्यंति गन्धर्वा मत्प्रीत्या तव भूपते ।। ५४ ।।\nभवतां प्रार्थ्यतां तेभ्यो वरो राजर्षिसत्तम ।।\nइत्युक्तः स तया राजा प्राह गन्धर्वसत्तमान् ।। ५५ ।।\nअहं संपूर्णकोशश्च विजिताराति मंडलः ।।\nसलोकतां विनोर्वश्याः प्राप्तव्यं नान्यदस्ति मे ।। ५६ ।।\nअतस्तया सहोर्वश्या कालं नेतुमहं वृणे ।।\nएवमुक्ते नृपेणाथ गन्धर्वास्तुष्ट मानसाः ।।\nअग्निस्थालीं प्रदायास्मै प्रोचुश्चैनं नृपं तदा ।। ५७ ।।\n।। गन्धर्वा ऊचुः ।। ।।\nअग्निं वेदानुसारी त्वं त्रिधा कृत्वा नृपोत्तम ।। ५८ ।।\nइष्ट्वा यज्ञेन चोर्वश्याः सालोक्यं याहि भूपते ।।\nइतीरितस्तैरादाय स्थालीमग्नेर्ययौ नृपः ।। ५९ ।।\nअहो बतातिमूढोहमिति मध्ये वनं नृपः ।।\nउर्वशी न मया लब्धा वह्निस्थाल्या तु किं फलम् ।। 3.1.28.६० ।।\nनिधायैव वने स्थालीं स्वपुरं प्रययौ नृपः ।।\nअर्धरात्रे व्यतीतेऽसौ विनिद्रोऽचिंतयत्स्वयम् ।। ६१ ।।\nउर्वशीलोकसिद्ध्यर्थं मम गन्धर्वपुंगवैः ।।\nअग्निस्थाली संप्रदत्ता सा च त्यक्ता मया वने ।। ६२।।\nआहरिष्ये पुनः स्थालीमित्युत्थाय ययौ वनम् ।।\nनाग्निस्थालीं ददर्शासौ वने तत्र पुरूरवाः ।। ६३ ।।"
  }
]
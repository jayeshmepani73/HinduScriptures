[
  {
    "text": "।। श्रीसूत उवाच ।। ।।\nरामनाथं समुद्दिश्य कथां पापविनाशिनीम् ।।\nप्रवक्ष्यामि मुनिश्रेष्ठाः शृणुध्वं सुसमाहिताः ।। १ ।।\nपांड्यदेशाधिपो राजा पुरासीच्छंकराभिधः ।।\nब्रह्मण्यः सत्यसंधश्च यायजूकश्च धार्मिकः ।। २ ।।\nवेदवेदांगतत्त्वज्ञः परसैन्यविदारणः ।।\nचतुरोऽप्याश्रमान्वर्णान्धर्मतः परिपालयन्।। ३ ।।\nवैदिकाचारनिरतः पुराणस्मृतिपारगः ।।\nशिवविष्ण्वर्चको नित्यमन्यदैवतपूजकः ।। ४ ।।\nमहादानप्रदो नित्यं ब्राह्मणानां महात्मनाम् ।।\nमृगयार्थं ययौ धीमान्स कदाचित्तपोवनम् ।। ५ ।।\nसिंहव्याघ्रेभमहिष क्रूरसत्वभयंकरम्।।\nझिल्लिकाभीषणरवं सरीसृपसमाकुलम्।। ६ ।।\nभीमश्वापदसंपूर्णं दावानलभयंकरम् ।।\nमहारण्यं प्रविश्याथ शंकरो राजशेखरः ।। ।। ७ ।।\nअनेकसैनिकोपेत आखेटिकुलसंकुलः ।।\nपादुकागूढचरणो रक्तोष्णीषो हरिच्छदः ।। ८ ।।\nबद्धगोधांगुलित्राणो धृतकोदण्डसायकः ।।\nकक्ष्याबद्धमहाखङ्गः श्वेताश्ववरमास्थितः ।। ९ ।।\nसुवेषधारी सन्नद्धः पत्तिसंघसमावृतः ।।\nकांतारेषु च सर्वेषु पर्वतेषु गुहासु च ।। 3.1.48.१० ।।\nसमुत्तीर्ण महास्रोता युवा सिंहपराक्रमः ।।\nविचचार बलैः साकं दरीषु मृगयन्मृगान् ।। ११ ।।\nबध्यतां वध्यतामेष याति वेगान्मृगो वने ।।\nएवं वदत्सु सैन्येषु स्वयमुत्प्लुत्य शंकरः ।। १२ ।।\nमृगं हंति महाराजो विगाह्य विपिनस्थलीम् ।।\nसिंहान्वराहान्महिषान्कुञ्जराच्छरभांस्तथा ।। १३ ।।\nविनिघ्नन्स मृगानन्यान्वन्याञ्छंकरभूपतिः ।।\nकुत्रचिद्विपिनोद्देशे दरीमध्यनिवासिनम् ।। १४ ।।\nव्याघ्रचर्मधरं शांतं मुनिं नियतमानसम् ।।\nव्याघ्रबुद्ध्या जघानाशु शरेणानतपर्वणा ।। १५ ।।\nअतिवेगेन विप्रेंद्रास्तत्पत्नीं च ससायकः ।।\nनिजघान पतिप्राणां निविष्टां पत्युरंतिके ।।१६।।\nविलोक्य मातापितरौ तत्पुत्रो निहतौ वने ।।\nरुरोद भृशदुःखार्तो विललाप च कातरः ।।१७।।\nभोस्तात मातर्मां हित्वा युवां यातौ क्व वाधुना ।।\nअहं कुत्र गमिष्यामि को वा मे शरणं भवेत् ।। १८ ।।\nको मामध्यापयेद्वेदाञ्छास्त्रं वा पाठयेत्पितः ।।\nअंब मे भोजनं का वा दास्यते सोपदेशकम् ।। १९ ।।\nआचाराञ्च्छिक्षयेत्को वा तात त्वयि मृतेऽधुना ।।\nअंब बालं प्रकुपितं का वा मामुपलाप()येत् ।। 3.1.48.२० ।।\nयुवां निरागसावद्य केन पापेन सायकैः ।।\nनिहतौ वै तपोनिष्ठौ मत्प्राणौ मद्गुरू वने ।। २१ ।।\nएवं तयोः सुतो विप्रा मुक्तकण्ठं रुरोद वै ।।\nअथ प्रलपितं श्रुत्वा शंकरो विपिने चरन् ।। २२ ।।"
  },
  {
    "text": "तच्छब्दाभिमुखः सद्यः प्रययौ स दरीमुखम् ।।\nतत्रत्या मुनयोऽप्याशु समागच्छंस्तमाश्रमम् ।। २३ ।।\nते दृष्ट्वा मुनयः सर्वे शरेण निहतं मुनिम्।।\nतत्पत्नीं च हतां विप्रा राजानं च धनुर्धरम् ।। २४ ।।\nविलपंतं सुतं चापि विलोक्य भृशविह्वलाः ।।\nपुत्रमाश्वासयामासुर्मा रोदीरिति कातरम् ।। २५ ।।\n।। मुनय ऊचुः ।। ।।\nआढ्ये वापि दरिद्रे वा मूर्खे वा पंडितेऽपि वा ।।\nपीने वाथ कृशे वापि समवर्ती परेतराट् ।। २६ ।।\nवने वा नगरे ग्रामे पर्वते वा स्थलांतरे ।।\nमृत्योर्वशे प्रयातव्यं सर्वैरपि हि जंतुभिः ।। २७ ।।\nवत्स नित्यं च गर्भस्थैर्जातैरपि च जंतुभिः ।।\nयुवभिः स्थविरैः सर्वैर्यातव्यं यमपत्तनम् ।। २८ ।।\nवर्णिभिश्च गृहस्थैश्च वानप्रस्थैश्च भिक्षुभिः ।।\nकाले प्राप्ते त्वयं देहस्त्यक्तव्यो द्विजपुत्रक ।। २९ ।।\nब्राह्मणैः क्षत्रियैर्वैश्यैः शूद्रैरपि च संकरैः ।।\nयातव्यं प्रेतनिलये द्विजपुत्र महामते ।। 3.1.48.३० ।।\nदेवाश्च मुनयो यक्षा गंधर्वोरगराक्षसाः ।।\nअन्ये च जंतवः सर्वे ब्रह्मविष्णुहरादयः ।। ३१ ।।\nसर्वे यास्यंति विलयं न त्वं शोचितुमर्हसि ।।\nअद्वयं सच्चिदानंदं यद्ब्रह्मोपनिषद्गतम् ।। ३२ ।।\nन तस्य विलयो जन्म वर्धनं चापि सत्तम ।।\nमलभांडे नवद्वारे पूयासृक्छोणितालये ।। ३३ ।।\nदेहेऽस्मिन्बुद्बुदाकारे कृमियूथसमाकुले ।।\nकामक्रोधभयद्रोहमोहमात्सर्यकारिणि ।। ३४ ।।\nपरदारपरक्षेत्रपरद्रव्यैकलोलुपे ।।\nहिंसासूयाशुचिव्याप्ते विष्ठामूत्रैकभाजने ।। ३५ ।।\nयः कुर्याच्छोभनधियं स मूढः स च दुर्मतिः ।।\nबहुच्छिद्रघटाकारे देहेऽस्मिन्नशुचौ सदा ।। ३६ ।।\nवायोरवस्थितिः किं स्यात्प्राणाख्यस्य चिरं द्विज ।।\nअतो मा कुरु शोकं त्वं जननीं पितरं प्रति ।। ३७ ।।\nतौ स्वकर्मवशाद्यातौ गृहं त्यक्त्वा त्विदं क्वचित्।।\nतव कर्मवशात्त्वं च तिष्ठस्यस्मिन्महीतले ।। ३८ ।।\nयदा कर्मक्षयस्ते स्यात्तदा त्वं च मरिष्यसि ।।\nमरिष्यमाणप्रेतो हि मृतप्रेतस्य शोचति ।। ३९ ।।\nयस्मिन्काले समुत्पन्नौ तव माता पिता तथा ।।\nन तस्मिंस्त्वं समुत्पन्नस्ततो भिन्ना गतिर्हि वः ।। 3.1.48.४० ।।\nयदि तुल्या गतिस्ते स्यात्ताभ्यां सह महामते ।।।\nतर्हि त्वयापि यातव्यं मृतौ यत्र हि तौ गतौ ।।४१।।\nमृतानां बांधवा ये तु मुंचंत्यश्रूणि भूतले ।।\nपिबंत्यश्रूणि तान्यद्धा मृताः प्रेताः परत्र वै ।। ४२।।\nअतः शोकं परित्यज्य धृतिं कृत्वा समाहितः ।।\nअनयोः प्रेतकार्याणि कुरु त्वं वैदिकानि तु ।। ४३ ।।\nशरघातान्मृतावेतौ यस्मात्ते जननी पिता ।।\nअतस्तद्दोषशांत्यर्थमस्थीन्यादाय वै तयोः ।। ४४ ।।\nरामनाथशिवक्षेत्रे रामसेतौ विमुक्तिदे ।।\nस्थापयस्व तथा श्राद्धं सपिंडीकरणादिकम् ।। ४५ ।।\nतत्रैव कुरु शुद्ध्यर्थं तयोर्बाह्मणपुत्रक ।।\nतेन दुर्मृत्युदोषस्य शांतिर्भवति नान्यथा ।। ४६ ।।\n।। श्रीसूत उवाच ।। ।।\nएवमुक्तः स मुनिभिः शाकल्यस्य सुतो द्विजाः ।।\nजांगलाख्यस्तयोः सर्वं पितृमेधं चकार वै ।। ४७ ।।\nअन्येद्युरस्थीन्यादाय हालास्यं प्रययौ च सः ।।\nतस्माद्रामेश्वरं सद्यो गत्वाऽयं जांगलो द्विजः।।४८।।\nमुनिप्रोक्तप्रकारेण तस्मिन्रामेश्वरस्थले।।\nनिधाय पित्रोरस्थीनि श्राद्धादीन्यकरोत्तथा।।४९।।\nप्रथमाब्दिकपर्यंतं कार्यं तत्राकरोच्च सः।।\nस्थित्वाब्दं स मुनेः पुत्र एको जांगलसंज्ञकः।।3.1.48.५।।।\nआब्दिकांते दिने विप्रो रात्रौ स्वप्ने विलोक्य तु।।\nस्वमातरं च पितरं शंखचक्रगदाधरौ।।५१।।\nगरुडोपरि संविष्टौ पद्ममालाविभूषितौ।।\nशोभितौ तुलसीदाम्ना स्फुरन्मकरकुंडलौ।।५२।।\nकौस्तुभालंकृतोरस्कौ पीतांबरविराजितौ ।।\nएवं दृष्ट्वा मुनिसुतो जांगलः सुप्रसन्नधीः ।। ५३ ।।\nस्वाश्रमं पुनरागत्य सुखेन न्यवसद्द्विजाः ।।\nस्वप्नदृष्टं च वृत्तांतं मातापित्रोः स जांगलः ।। ५४ ।।\nतेभ्यो न्यवेदयत्सर्वं ब्राह्मणेभ्योऽतिहर्षितः ।।\nश्रुत्वा ते मुनयो वृत्तमासन्संप्रीतमानसाः ।। ५५ ।।\nअथ राजानमालोक्य सर्वे तेऽपि महर्षयः ।।\nअवदन्कुपिता विप्राः शपंतः शंकरं नृपम् ।। ५६ ।।\nपांड्यभूप महामूर्ख क्रौर्याद्ब्राह्मणघातक ।।\nस्त्रीहत्या ब्रह्महत्या च कृता यस्मात्त्वयाधुना ।। ५७ ।।\nअतः शरीरसंत्यागं कुरु त्वं हव्यवाहने ।।\nनोचेत्तव न शुद्धिः स्यात्प्रायश्चित्तशतैरपि ।। ५८ ।।\nत्वत्संभाषणमात्रेण ब्रह्महत्यायुतं भवेत् ।।\nअस्मत्सकाशाद्गच्छ त्वं पांड्यानां कुलपांसन ।। ५९ ।।\nइत्युक्तो मुनिभिः पांड्यः शंकरो द्विजपुंगवाः ।।\nतथास्तु देहसंत्यागं करिष्ये हव्यवाहने ।। 3.1.48.६० ।।\nब्रह्महत्याविशुद्ध्यर्थं भवतां सन्निधावहम् ।।\nअनुग्रहं मे कुर्वंतु भवंतो मुनिसत्तमाः ।। ६१ ।।\nतथा शरीर संत्यागात्पातकं मे लयं व्रजेत् ।।\nएवमुक्त्वा मुनीन्सर्वाञ्च्छंकरः पांड्यभूपतिः ।। ६२ ।।\nस्वान्मंत्रिणः समाहूय बभाषे वचनं त्विदम् ।।\nभो मंत्रिणो ब्रह्महत्या मयाऽकार्यविचारतः ।। ६३ ।।\nस्त्रीहत्या च तथा क्रूरा महानरकदायिनी ।।\nएतत्पातकशुद्ध्यर्थं मुनीनां वचनादहम् ।। ६४ ।।\nप्रदीप्ते ऽग्नौ महाज्वाले परित्यक्ष्ये कलेवरम् ।।\nकाष्ठान्यानयत क्षिप्रं तैरग्निश्च समिध्यताम् ।। ६५ ।।\nमम पुत्रं च सुरुचिं राज्ये स्थापयताचिरात् ।।\nमा शोकं कुरुतामात्या दैवतं दुरतिक्रमम् ।। ६६ ।।\nइतीरिता नृपतिना मंत्रिणो रुरुदुस्तदा ।।\nपांड्यनाथ महाराज रिपूणामपि वत्सल ।। ६७ ।।\nवयं हि भवता नित्यं पुत्रवत्परिपालिताः ।।\nत्वां विना न प्रवेक्ष्याम पुरीं देवपुरोपमाम् ।। ६८ ।।\nहव्यवाहं प्रवेक्ष्यामो महा काष्ठसमेधितम् ।।\nतेषां प्रलपितं श्रुत्वा पांड्य शंकरभूपतिः ।।\nप्रोवाच मंत्रिणः सर्वान्वचनं सांत्वपूर्वकम् ।। ६९ ।।\n।। शंकर उवाच ।।\nकिं करिष्यथ भोऽमात्या महापातकिना मया ।। 3.1.48.७० ।।\nसिंहासनं समारुह्य न कर्तुं युज्यते बत ।।\nचतुरर्णवपर्यंतधरापालनमंजसा ।। ७१ ।।\nमत्पुत्रं सुरुचिं शीघ्रमतः स्थापयतासने ।।\nकाष्ठान्यानयत क्षिप्रं प्रवेष्टुं हव्यवाहनम् ।। ७२ ।।\nमम मंत्रिवरा यूयं विलंबं त्यजताधुना ।।\nइत्युक्ता मंत्रिणः काष्ठं समानिन्युः क्षणेन ते ।। ७३ ।।\nअग्निं प्रज्वलितं काष्ठैर्दृष्ट्वा शंकरभूपतिः ।।\nस्नात्वाचम्य विशुद्धात्मा मुनीनां संनिधौ तदा ।। ७४ ।।\nअग्निं प्रदक्षिणीकृत्य तान्मुनीनपि सत्वरम्।।\nअग्निं मुनीन्नमस्कृत्य ध्यात्वा देवमुमापतिम्।।७५।।\nअग्नौ पतितुमारेभे धैर्यमालंब्य भूपतिः।।\nतस्मिन्नवसरे विप्रा मुनीनामपि शृण्वताम्।।७६।।\nअशरीरा समुदभूद्वाणी भैरवनादिनी।।\nभोः शंकर महीपाल मानलं प्रविशाधुना।।७७।।\nब्रह्महत्यानिमित्तं ते भयं मा भून्महामते ।।\nतवोपदेशं वक्ष्यामि रहस्यं वेदसंमितम् ।। ७८ ।।\nशृणुष्वावहितो राजन्मदुक्तं क्रियतां त्वया ।।\nदक्षिणांबुनिधेस्तीरे गंधमादनपर्वते ।। ७९ ।।\nरामसेतौ महापुण्ये महापातकनाशने ।।\nरामप्रतिष्ठितं लिगं रामनाथं महेश्वरम् ।। 3.1.48.८० ।।\nसेवस्व वर्षमेकं त्वं त्रिकालं भक्तिपूर्वकम् ।।\nप्रदक्षिणप्रक्रमणं नमस्कारं च वै कुरु ।। ८१ ।।\nमहाभिषेकः क्रियतां रामनाथस्य वै त्वया ।।\nनैवेद्यं विविधं राजन्क्रियतां च दिनेदिने ।। ८२ ।।\nचन्दनागरुकर्पूरै रामलिंगं प्रपूजय ।।\nभारद्वयेन गव्येन ह्याज्येन त्वभिषेचय ।। ८३ ।।\nप्रत्यहं च गवां क्षीरैर्द्विभारपरिसंमितैः ।।\nमधुद्रोणेन तल्लिंगं प्रत्यहं स्नापय प्रभोः ।। ८४ ।।\nप्रत्यहं पायसान्नेन नैवेद्यं कुरु भूपते ।।\nप्रत्यहं तिलतैलेन दीपाराधनमाचर ।। ८५ ।।\nएतेन तव राजेंद्र रामनाथस्य शूलिनः ।।\nस्त्रीहत्य्रा ब्रह्महत्या च तत्क्षणादेव नश्यतः ।। ८६ ।।\nदर्शनाद्रामनाथस्य भ्रूणहत्याशतानि च ।।\nअयुतं ब्रह्महत्यानां सुरापानायुतं तथा ।। ८७ ।।\nस्वर्णस्तेयायुतं राजन्गुरुस्त्रीगमनायुतम् ।।\nएतत्संसर्गदोषाश्च विनश्यंति क्षणाद्विभो।।८८।।\nमहापातकतुल्यानि यानि पापानि संति वै ।।\nतानि सर्वाणि नश्यंति रामनाथस्य सेवया ।। ८९ ।।\nमहती रामनाथस्य सेवा लभ्येत चेन्नृणाम् ।।।\nकिं गंगया च गयया प्रयागेणाध्वरेण वा ।। 3.1.48.९० ।।\nतद्गच्छ रामसेतुं त्वं रामनाथं भजानिशम् ।।\nविलंबं मा कुरु विभो गमने च त्वरां कुरु ।।९१।।।\nइत्युक्त्वा विररामाथ सापि वागशरीरिणी ।।\nतच्छ्रुत्वा मुनयः सर्वे त्वरयंति स्म भूपतिम् ।। ९२ ।।\nगच्छ शीघं महाराज रामसेतुं विमुक्तिदम् ।।।\nरामनाथस्य माहात्म्यमज्ञात्वास्माभिरीरितम् ।। ९३ ।।\nदेहत्यागं कुरुष्वेति वह्नौ प्रज्वलितेऽधुना ।।\nअनुज्ञातो मुनिवरैरिति राजा स शंकरः ।।।। ।। ९४ ।।\nचतुरंगबलं पुर्यां प्रापयित्वा त्वरान्वितः ।।\nनमस्कृत्य मुनीन्सर्वान्प्रहृष्टेनांतरात्मना ।। ९५ ।।\nवृतः कतिपयैः सैन्यैः समादाय धनं बहु ।।\nरामनाथस्य सेवार्थमयासीद्गंधमादनम् ।। ९६ ।।\nउवास वर्षमेकं च रामसेतौ विशुद्धिदे ।।\nएकभुक्तो जितक्रोधो विजितेंद्रियसंचयः ।।  ।। ९७ ।।\nत्रिसंध्यं रामनाथं च सेवमानः सभक्तिकम् ।।\nप्रददौ रामनाथाय दशभारं धनं मुदा ।। ९८ ।।\nप्रत्यहं रामनाथस्य महापूजामकारयत् ।।\nअकरोच्च धनुष्कोटौ प्रत्यहं भक्तिपूर्वकम् ।। ९९ ।।\nस्नानं प्रतिदिनं चान्नं ब्राह्मणेभ्य ददौ मुदा ।।\nअशरीरावचःप्रोक्तमखिलं पूजनं तथा ।। 3.1.48.१०० ।।\nएवं कृतवतस्तस्य वर्षमेकं गतं द्विजाः ।।\nवर्षांते स शुचिर्भूत्वा शंकरस्तुष्टमानसः ।।\nतुष्टाव परमेशानं रामनाथं घृणानिधिम् ।। १ ।।\n।।शंकर उवाच ।। ।।\nनमामि रुद्रमीशानं रामनाथमुमापतिम् ।। २ ।।\nपाहि मां कृपया देव ब्रह्महत्यां दहाशु मे ।।\nत्रिपुरघ्न महादेव कालकूटविषादन ।। ३ ।।\nरक्ष मां त्वं दयासिंधो स्त्रीहत्यां मे विमोचय ।।\nगंगाधर विरूपाक्ष रामनाथ त्रिलोचन ।। ४ ।।\nमां पालय कृपादृष्ट्या छिन्धि मत्पातकं विभो ।।\nकामारे कामसंदायिन्भक्तानां राघवेश्वर ।। ।। ।। ५ ।।\nकटाक्षं पातय मयि शुद्धं मां कुरु धूर्जटे ।।\nमार्कंडेयभयत्राण मृत्युंजय शिवाव्यय ।। ६ ।।\nनमस्ते गिरिजार्धाय निष्पापं कुरु मां सदा ।।\nरुद्राक्षमालाभरण चन्द्रशेखर शंकर ।। ७ ।।\nवेदोक्तसम्यगाचारयोग्यं मां कुरु ते नमः ।।\nसूर्यदंतभिदे तुभ्यं भारतीनासिकाच्छिदे ।। ८ ।।\nरामेश्वराय देवाय नमो मे शुद्धिदो भव ।।\nआनंदं सच्चिदानंदं रामनाथं वृषध्वजम् ।। ९ ।।\nभूयोभूयो नमस्यामि पातकं मे विनश्यतु ।।\nभक्त्यैवं स्तुवतस्तस्य रामनाथं महेश्वरम् ।। 3.1.48.११० ।।\nनिर्जगाम मुखाद्राज्ञो ब्रह्महत्यातिभीषणा ।।\nनीलवस्त्रधरा क्रूरा महारक्तशिरोरुहा ।। ११ ।।\nतां ब्रह्महत्यां बीभत्सां नृपवक्त्राद्विनिर्गताम् ।।\nनिजघान त्रिशूलेन भैरवो रुद्रशासनात् ।। १२ ।।\nहतायां ब्रह्महत्यायां भैरवेण शिवाज्ञया ।।\nरामनाथो नृपं प्राह स्तुत्या तस्य प्रसन्नधीः ।। १३ ।।\n।। श्रीरामनाथ उवाच ।। ।।\nपांड्यभूप महाराज स्तोत्रेणानेन तेऽनघ ।।\nप्रसन्नोऽहं वरं दास्ये तुभ्यं वरय चेप्सितम् ।। १४ ।।\nस्त्रीहत्याब्रह्महत्याभ्यां यस्ते दोषः स निर्गतः ।।\nशुद्धो विधूतपापोऽसि राज्यं पालय पूर्ववत् ।। १५ ।।\nये मामत्र निषेवंते भक्तियुक्तेन चेतसा ।।\nनाशयामि नृणां तेषां ब्रह्महत्यायुतान्यपि ।। १६ ।।\nसुरापानायुतं भूप गुरुस्त्रीगमनायुतम् ।।\nस्वर्णस्तेयायुतमपि तत्संसर्गायुतं तथा ।। १७ ।।\nअन्यान्यपि च पापानि नाशयामि न संशयः ।।\nमत्सेविनो नरा राजन्न भूयः संसरंति ते ।। १८ ।।\nकिं तु सायुज्यरूपां मे मुक्तिं यास्यन्त्यसंशयम् ।।\nस्तुवंत्यनेन स्तोत्रेण ये मां भक्तिपुरःसरम् ।। १९ ।।\nनाशयाम्यहमेतेषां महापातकसंचयम् ।।\nप्रीतोऽहं तव भक्त्या च स्तोत्रेण मनुजेश्वर ।। 3.1.48.१२० ।।\nयथेष्टं प्रार्थय वरं मत्तस्त्वं वरदान्नृप ।।\nएवमुक्तः शिवेनाथ शंकरो नृपपुंगवः ।।\nरामनाथं बभाषे तं शंकरं करुणानिधिम् ।। २१ ।।\n।। नृप उवाच ।। ।।\nतव संदर्शनेनाहं कृतार्थोऽस्मि महेश्वर ।। २२ ।।\nइतः परं प्रार्थनीयं मम नास्त्यधुनाधिकम् ।।\nमृकण्डुसुतसंतापहारि पादयुगं तव ।। २३ ।।\nदृष्टं मया महादेव नातः प्रार्थ्यं विभोस्ति वै ।।\nत्वत्पादपद्मयुगुले निश्चला भक्तिरस्तु मे  ।। २४ ।।\nन पुनर्जन्म मे भूयान्मातॄणामुदरेऽशुचौ ।।\nये मत्कृतमिदं स्तोत्रं कीर्तयंति तव प्रभो ।।\nते नराः पापनिर्मुक्तास्त्वत्सेवाफलमाप्नुयुः ।।२५।।  ।।\n।। श्रीसूत उवाच ।। ।।\nतथास्त्वित्यनुगृह्यैनं रामनाथो द्विजोत्तमाः ।। २६ ।।\nनीलकण्ठो विरूपाक्षो लिंगरूपे तिरोहितः ।।\nराजापि रामनाथेन विहितानुग्रहस्ततः ।। २७ ।।\nरामनाथं नमस्कृत्य कृतार्थेनांतरात्मना ।।\nस सेनासंवृतः प्रीतः प्रययावात्मनः पुरीम् ।। २८ ।।\nवृत्तांतमेतमवदन्मुनीनां वनवासिनाम् ।।\nतेभ्यषिंचन्नृपं राज्ये मुनयः प्रीतमानसाः ।। २९ ।।\nपुत्रदारयुतो राजा प्राप्य राज्यमकण्टकम् ।।\nमंत्रिभिः सहितो विप्रा ररक्ष पृथिवीं चिरम् ।। 3.1.48.१३० ।।\nततोंतकाले संप्राप्ते ध्यायन्रामेश्वरं शिवम् ।।\nदेहांते रामनाथस्य सायुज्यं प्रययौ शुभम् ।। ३१ ।।\nएवं वः कथितं विप्रा रामनाथस्य वैभवम् ।।\nचरितं पुण्यमाख्यानं शंकराख्य नृपस्य च ।। ३२ ।।\nशृण्वन्पठन्वा मनुजस्त्विममध्यायमादरात् ।।\nसर्वपापविनिर्मुक्तो रामनाथं समश्नुते ।। १३३ ।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये रामनाथप्रशंसायां शाकल्यदुर्मरणदोषशांतिपूर्वक शंकरस्त्रीहत्याब्रह्महत्यादोषशांतिवर्णनंनामाष्टचत्वारिंशोऽध्यायः ।। ४८ ।। ।। छ ।। ।। ।।"
  }
]
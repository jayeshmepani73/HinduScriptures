[
  {
    "text": "।। यज्ञदेव उवाच ।। ।।\nदुर्वासर्षे महाप्राज्ञ परापरविचक्षण ।।\nदुर्विनीताभिधः कोऽयं योऽसौ गुर्वंगनामगात् ।। १ ।।\nकस्य पुत्रो धनुष्कोटौ स्नानेन स कथं द्विजः ।।\nतत्क्षणान्मुमुचे पापाद्गुरुस्त्रीगमसंभवात् ।।\nएतन्मे श्रद्धधानस्य विस्तराद्वक्तुमर्हसि ।। २ ।।\n।। दुर्वासा उवाच ।। ।।\nपांड्यदेशे पुरा कश्चिद्ब्राह्मणोभूद्बहुश्रुतः ।। ३ ।।\nइध्मवाहाभिधो नाम्ना तस्य भार्या रुचिंस्तथा ।।\nबभूव तस्य तनयो दुर्विनीताभिधो द्विजः ।। ४ ।।\nबाल्ये वयसि पुत्रस्य ममार जनकोऽस्य ३ ।।\nदुर्विनीतः पितुस्तस्य स कृत्वा चौर्ध्वदैहिकम्।। ५ ।।\nकंचित्कालं गृहेऽवात्सीन्मात्रा विधवया सह ।।\nततो दुर्भिक्षमभवद्वादशाब्दमवर्षणात् ।। ६ ।।\nततो देशांतरमगान्मात्रा साकं द्विजोत्तम ।।\nगोकर्णं स समासाद्य सुभिक्षं धान्यसंचयैः ।। ७ ।।\nउवास सुचिरं कालं मात्रा विधवया सह ।।\nततो बहुतिथे काले दुर्विनीतो गते सति ।। ८ ।।\nपूर्वदुष्कर्मपाकेन मूढबुद्धिरहो बत ।।\nअनंगशरविद्धांगो रागाद्विकृतमानसः ।।९।।\nमामेति वादिनीमंबां बलादाकृष्य पातकी ।।\nबुभुजे काममोहात्मा मैथुनेन द्विजोत्तम ।। 3.1.35.१० ।।\nस खिन्नो दुर्विनीतोऽयं रेतःसेकादनंतरम् ।।\nमनसा चिंतयन्पापं रुरोदभृशदुःखितः ।। ११ ।।\nअहोतिपापकृदहं महापातकिनां वरः ।।\nअगमं जननीं यस्मात्कामबाणवशानुगः ।। १२ ।।\nइति संचित्य मनसा स तत्र मुनिसन्निधौ ।।\nजुगुप्तमानश्चात्मानं तान्मुनीनिदमब्रवीत्।। १३ ।।\nगुरुस्त्रीगमपापस्य प्रायश्चित्तं ममद्विजाः ।।\nवदध्वं शास्त्रतत्त्वज्ञाः कृपया मयि केवलम् ।। १४ ।।\nमरणान्निष्कृतिः स्याच्चेन्मरिष्यामि न संशयः ।।\nभवद्भिरुच्यते यत्तु प्रायश्चित्तं ममाधुना ।। १५ ।।\nकरिष्ये तद्द्विजाः सत्यं मरणं वान्यदैव वा ।।\nतच्छ्रुत्वा वचनं तस्य केचित्तत्रमुनीश्वराः ।। १६ ।।\nअनेन साकं वार्ता तु दोषायेति विनिश्चिताः ।।\nमौनित्वं भेजिरे केचिन्मुनयः केचिदा भृशम् ।। १७ ।।\nदुष्टात्मा मातृगामी त्वं महापातकिनां वरः ।।\nगच्छगच्छेतिबहुशो वाचमूचुर्द्विजोत्तमाः ।। १८ ।।\nतान्निवार्य कृपाशीलः सर्वज्ञः करुणानिधिः ।।\nकृष्णद्वैपायनस्तत्र दुर्विनीतमभाषत ।। १९ ।।\nगच्छाशु रामसेतौ त्वं धनुष्कोटौ सहांबया ।।\nमकरस्थे रवौ माघे मासमेकं निरंतरम्।। 3.1.35.२० ।।\nजितेंद्रियो जितक्रोधः परद्रोहविवर्जितः ।।\nएकमासं निराहारः कुरु स्नानं सहांबया ।। २१ ।।\nपूतो भविष्यस्यद्धा गुरुस्त्री गमदोषतः ।।\nयत्पातकं न नश्येत सेतुस्नानेन तन्नहि ।। २२ ।।\nश्रुतिस्मृतिपुराणेषु धनुष्कोटिप्रशंसनम् ।।\nबहुधा भण्यते पंचमहापातकनाशनम् ।। ।। २३ ।।\nतस्मात्त्वं त्वरया गच्छ धनुष्कोटिं सहांबया ।।\nप्रमाणं कुरु मद्वाक्यं वेदवाक्यमिव द्विज ।। २४ ।।\nश्रीरामधनुषः कोटौ स्नातस्य द्विज पुत्रक ।।\nमहापातककोट्योपि नैव लक्ष्या इतीव हि ।। २५ ।।\nप्रायश्चित्तांतरं प्रोक्तं मन्वादिस्मृतिभिः स्मृतौ ।।\nतद्गच्छत्वं धनुष्कोटिं महापातक नाशिनीम् ।। २६ ।।\nइतीरितोऽथ व्यासेन दुर्विनीतोद्विजोत्तमाः ।।\nमात्रा साकं धनुष्कोटिं नत्वा व्यासं च निर्ययौ ।। २७ ।।\nमकरस्थे रवौ माघे मासमात्रं निरंतरम् ।।\nमात्रा सह निराहारो जितक्रोधो जितेंद्रियः ।। २८ ।।\nश्रीरामधनुषः कोटौ सस्नौ संकल्पपूर्वकम् ।।\nरामनाथं नमस्कुर्वं स्त्रिकालं भक्तिपूर्वकम् ।। २९ ।।\nमासांते पारणां कृत्वा मात्रा सह विशुद्धधीः ।।\nव्यासांतिकं पुनः प्रायात्तस्मै वृत्तं निवेदितुम् ।। 3.1.35.३० ।।\nस प्रणम्य पुनर्व्यासं दुर्विनीतोऽब्रवीद्वचः ।। ३१ ।।\n।। दुर्विनीत उवाच ।। ।।\nभगवन्करुणासिंधो द्वैपायन महत्तम ।।\nभवतः कृपया रामधनुष्कोटौ सहांबया ।।\nमाघमासे निराहारो मासमात्रमतंद्रितः ।। ३२ ।।\nअहं त्वकरवं स्नानं नमस्कुर्वन्महेश्वरम् ।।\nइतः परं मया व्यास भगवन्भक्तवत्सल ।। ३३ ।।\nयत्कर्त्तव्यं मुने तत्त्वं ममोपदिश तत्त्वतः ।।\nइति तस्य वचः श्रुत्वा दुर्विनीतस्य वै मुनिः ।।\nबभाषे दुर्विनीतं तं व्यासो नारायणांशकः ।। ३४ ।।\n।। व्यास उवाच ।। ।।\nदुर्विनीत गतं तेऽद्य पातकं मातृसंगजम् ।। ३५ ।।\nमातुश्च पातकं नष्टं त्वत्संगतिनिमि त्तजम् ।।\nसंदेहो नात्र कर्तव्यः सत्यमुक्तं मया तव ।। ३६ ।।\nबांधवाः स्वजनाः सर्वे तथान्ये ब्राह्मणाश्च ये ।।\nसर्वे त्वां संग्रहीष्यंति दुर्विनीतां बया सह ।। ३७ ।।\nमत्प्रसादाद्धनुष्कोटौ विशुद्धस्त्वं निमज्जनात् ।।\nदारसंग्रहणं कृत्वा गार्हस्थ्यं धर्ममाचर ।। ३८ ।।\nत्यज त्वं प्राणिहिंसां च धर्मं भज सनातनम् ।।\nसेवस्व सज्जनान्नित्यं भक्तियुक्तेन चेतसा ।। ३९ ।।\nसंध्योपासनमुख्यानि नित्यकर्माणि न त्यज ।।\nनिगृहीष्वेन्द्रियग्राममर्चयस्व हरं हरिम् ।। 3.1.35.४० ।।\nपरापवादं मा ब्रूया मासूयां भज कर्हिचित् ।।\nअन्यस्याभ्युदयं दृष्ट्वा संतापं कृणु मा वृथा ।। ४१ ।।\nमातृवत्परदा रांश्च त्वन्नित्यमवलोकय ।।\nअधीतवेदानखिलान्माविस्मर कदाचन ।। ४२ ।।\nअतिथीन्मावमन्यस्व श्राद्धं पितृदिने कुरु ।।\nपैशून्यं मा वदस्व त्वं स्वप्नेऽप्यन्स्य कर्हिचित् ।। ४३ ।।\nइतिहासपुराणानि धर्मशास्त्राणि संततम् ।।\nअवलोकय वेदांतं वेदांगानि तथा पुनः ।। ४४ ।।\nहरिशंकरना मानि मुक्तलज्जोऽनुकीर्त्तय ।।\nजाबालोपनिषन्मंत्रैस्त्रिपुंड्रोद्धूलनं कुरु ।। ४५ ।।\nरुद्राक्षान्धारय सदा शौचाचारपरो भव ।।\nतुलस्या बिल्वपत्रैश्च नारायणहरावुभौ ।। ४६ ।।\nएकं कालं द्विकालं वा त्रिकालं चार्चयस्य भोः ।।\nतुलसीदलसंमिश्रं सिक्तं पादोदकेन च ।। ४७ ।।\nनैवेद्यान्नं सदा भुंक्ष्व शंभुनारायणाग्रतः ।।\nकुरु त्वं वैश्वदेवाख्यं बलिमन्नविशुद्धये ।। ४८ ।।\nयतीश्वरान्ब्रह्मनिष्ठान्तर्पयान्नैर्गृहागतान् ।।\nवृद्धानन्याननाथांश्च रोगिणो ब्रह्मचारिणः ।। ४९ ।।\nकुरु त्वं मातृशुश्रूषामौपासनपरो भव ।।\nपंचाक्षरं महामंत्रं प्रणवेन समन्वितम् ।। 3.1.35.५० ।।\nतथैवाष्टाक्षरं मंत्रमन्यमंत्रानपि द्विज ।।\nजप त्वं प्रयतो भूत्वा ध्यायन्मंत्राधिदेवताः ।। ५१ ।।\nएवमन्यांस्तथा धर्मान्स्मृत्युक्तान्त्सर्वदा कुरु ।।\nएवं कृतव्रतस्ते स्याद्देहांते मुक्तिरप्यलम् ।। ५२ ।।\nइत्युक्तो व्यासमुनिना दुर्विनीतः प्रणम्य तम् ।।\nतदुक्तमखिलं कृत्वा देहांते मुक्तिमाप्तवान् ।। ५३ ।।\nतन्मातापि मृता काले धनुष्कोटिनिमज्जनात ।।\nअवाप परमां मुक्तिमपुनर्भवदायिनीम् ।। ५४ ।।\n।। दुर्वासा उवाच ।। ।।\nएवं ते दुर्विनीतस्य तन्मातुश्च विमोक्षणम् ।।\nधनुष्कोट्यभिषेकेण यज्ञदेव मयेरितम् ।। ५५ ।।\nपुत्रमेनं त्वमप्याशु ब्रह्महत्याविशुद्धये ।।\nसमादाय व्रज ब्रह्मन्धनुष्कोटिं विमुक्तिदाम् ।। ५६ ।।\n।। सिंधुद्वीप उवाच ।। ।।\nइति दुर्वाससा प्रोक्तो यज्ञदेवो निजं सुतम् ।।\nसमादाय ययौ राम धनुष्कोटिं विमुक्तिदाम् ।। ५७।। ।।\nगत्वा निवासमकरोत्षण्मासं तत्र स द्विजः ।।\nपुत्रेण साकं नियतो हे सृगालप्लवंगमौ ।। ५८ ।।\nस सस्नौ च धनुष्कोटौ षण्मासं वै स पुत्रकः ।।\nषण्मासांते यज्ञदेवं प्राह वागशरीरिणी ।। ५९ ।।\nविमुक्ता यज्ञदेवस्य ब्रह्महत्या सुतस्य ते ।।\nस्वर्णस्तेयात्सुरापानात्किरातीसंगमात्तथा ।। 3.1.35.६० ।।\nअन्येभ्योपि हि पापेभ्यो विमुक्तोयं सुतस्तव ।।\nसंशयं मा कुरुष्व त्वं यज्ञदेव द्विजोत्तम ।। ६१ ।।\nइत्युक्त्वा विररामाथ सा तु वाग शरीरिणी ।।\nतदाऽशरीरिणीवाक्यं यज्ञदेवः स शुश्रुवान् ।। ६२ ।।\nसंतुष्टः पुत्रसहितो रामनाथं निषेव्य च ।।\nधनुष्कोटिं नमस्कृत्य पुत्रेण सहि तस्तदा ।। ६३ ।।\nस्वदेशं प्रययौ हृष्टः स्वग्रामं स्वगृहं तथा ।।\nसपुत्रदारः सुचिरं सुखमास्ते सुनिर्वृतः ।। ६४ ।।\n।। सिन्धुद्वीप उवाच ।। ।।\nगोमायुवानरावेवं युवयोः कथितं मया ।।\nयज्ञदेवसुतस्यास्य सुमतेः परिमोक्षणम् ।।६५।।\nपातकेभ्यो महद्भ्यश्च धनुष्कोटौ निमज्जनात् ।।\nयुवामतो धनुष्कोटिं गच्छतं पापशुद्धये ।।\nनान्यथा पापशुद्धिः स्यात्प्रायश्चित्तायुतैरपि ।।६६।।\n।। श्रीसूत उवाच ।। ।।\nसिन्धुद्वीपस्य वचनमिति श्रुत्वा द्विजो त्तमाः।।६७।।\nसृगालवानरावाशु विलंघितमहापथौ।।\nधनुष्कोटिं प्रयासेन गत्वा स्नात्वा च तज्जले।।६८।।\nविमुक्तौ सर्वपापेभ्यो विमानवरसंस्थितौ।।\nदेवैः कुसुमवर्षेण कीर्यमाणौ सुतेजसौ ।।६९।।\nहारकेयूरमुकुटकटकादिविभूषितौ ।।\nदेवस्त्रीधूयमानाभ्यां चामराभ्यां विराजितौ ।।\nगत्वा देवपुरीं रम्यामिंद्र स्यार्द्धासनं गतौ ।। 3.1.35.७० ।।\n।। श्रीसूत उवाच ।। ।।\nयुष्माकमेवं कथितं सृगालस्य कपेरपि ।। ७१ ।।\nपापाद्विमोक्षणं विप्रा धनुष्कोटौ निमजनात् ।।\nभक्त्या य इममध्यायं शृणोति पठतेऽपि वा ।।७२।।\nस्नानजं फलमाप्नोति धनुष्कोटौ स मानवः ।।\nयोगिवृंदैरसुलभां मुक्तिमप्याशु विंदति ।।७३।।\nइति श्रीस्कांदे महापुराण एकाशीतिसाहस्र्यां संहितायां तृतीये ब्रह्मखण्डे सेतुमाहात्म्ये धनुष्कोटिप्रशंसायां सृगालवानरविमोक्षणवर्णनंनाम पंचत्रिंशोऽध्यायः ।। ३५ ।।"
  }
]
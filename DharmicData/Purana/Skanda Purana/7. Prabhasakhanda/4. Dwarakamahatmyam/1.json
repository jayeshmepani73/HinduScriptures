[
  {
    "text": "॥ शौनक उवाच ॥ ॥\nकथं सूत युगे ह्यस्मिन्रौद्रे वै कलिसंज्ञके ॥\nबहुपाखंडसंकीर्णे प्राप्स्यामो मधुसूदनम् ॥ १ ॥\nयुगत्रये व्यतिक्रान्ते धर्माचारपरे सदा ॥\nप्राप्ते कलियुगे घोरे क्व विष्णुर्भगवानिति ॥ २ ॥\n॥ सूत उवाच ॥ ॥\nदिवं याते महाराजे रामे दशरथात्मजे ॥\nदुष्टराजन्यभारेण पीडिते धरणीतले ॥ ३ ॥\nदेवानां कार्यसिद्ध्यर्थं भूभारहरणाय च ॥\nवसुदेवगृहे साक्षादाविर्भूते जनार्दने ॥ ४ ॥\nनंदव्रजं गते देवे पूतनाशोषणे सति ॥\nघातिते च तृणावर्ते शकटे परिवर्तिते ॥ ॥ ५ ॥\nदमिते कालिये नागे प्रलंबे च निषूदिते ॥\nधृते गोवर्धने शैले परित्राते च गोकुले ॥ ६ ॥\nसुरभ्या चाभिषिक्ते तु इन्द्रे च विमदीकृते ॥\nरासक्रीडारते देवे दारिते केशिदानवे ॥ ७ ॥\nअक्रूरवचनाद्देवे मथुरायां गते हरौ ॥\nहते कुवलयापीडे मल्लराजे च घातिते ॥ ८ ॥\nपश्यतां देव दैत्यानां भोजराजे निपातिते ॥\nयदुपुर्यामभिषिक्त उग्रसेने नराधिपे ॥ ९ ॥\nजरासंधबले रौद्रे यवने च हते क्षितौ ॥\nराजसूये क्रतुवरे चैद्ये चैव निपातिते ॥ 7.4.1.१० ॥\nनिवृत्ते भारते युद्धे भारे च क्षपिते भुवः ॥\nयात्राव्याजसमानीते प्रभासं यादवे कुले ॥ ११ ॥\nमद्यपानप्रसक्ते तु परस्परवधो द्यते ॥\nकलहेनातिरौद्रेण विनष्टे यादवे कुले ॥ १२ ॥\nगात्रं संत्यज्य चात्रैव गतेऽनंते धरातलात् ॥\nअश्वत्थमूललमाश्रित्य समासीने जनार्दने ॥ ॥ १३ ॥\nव्याधप्रहारभिन्नांगे परित्यक्ते कलेवरे ॥\nस्वधामसंस्थिते देवे पार्थे च पुनरागते ॥ १४ ॥\nयदुपुर्य्यां प्लावितायां सागरेण समंततः ॥\nशक्रप्रस्थं ततो गत्वा कारयित्वा हरेर्गृहम् ॥ १५ ॥\nद्वापरे च व्यतिक्रांते धर्माधर्मविमिश्रिते ॥\nसंप्राप्ते च महारौद्रे युगे वै कलिसंज्ञिते ॥ १६ ॥\nक्षीयमाणे च सद्धर्मे विधर्मे प्रबले तथा ॥\nनष्टधर्मक्रियायोगे वेदवादबहिष्कृते ॥\nएकपादे स्थिते धर्मे वर्णाश्रमविवर्जिते ॥ १७ ॥\nअस्मिन्युगे विलुलिते ह्यृषयो वनचारिणः ॥\nसमेत्यामंत्रयन्सर्वे गर्गच्यवनभार्गवाः ॥ १८ ॥\nअसितो देवलो धौम्यः क्रतुरुद्दालकस्तथा ॥\nएते चान्ये च बहवः परस्परमथाब्रुवन् ॥ १९ ॥\nपश्यध्वं मुनयः सर्वे कलिव्याप्तं दिगंतरम् ॥\nसमंतात्परिधावद्भिर्दस्युभिर्बाध्यते प्रजा ॥ 7.4.1.२० ॥\nअधर्मपरमैः पुंभिः सत्यार्जवनिराकृतैः ॥\nकथं स भगवान्विष्णुः संप्राप्यो मुनिसत्तमाः ॥ २१ ॥\nको वा भवाब्धौ पततस्तारयिष्यति संगतान् ॥\nन कलौ संभवस्तस्य त्रियुगो मधुसूदनः ॥\nतं विना पुंडरीकाक्षं कथं स्याम कलौ युगे ॥ २२ ॥\nतेषां चिंतयतामेवं दुःखितानां तपस्विनाम् ॥\nउवाच वचनं तत्र ऋषिरुद्दालकस्तदा॥ २३॥\nउद्दालक उवाच ॥\nयावन्न कलिदोषेण लिप्यामो मुनिसत्तमाः ॥\nअपापा ब्रह्मसदनं गच्छामः परिसंगताः ॥ २४ ॥\nपृच्छामो लोकधातारं स्थितं विष्णुं कलौ युगे ॥\nयदि विष्णुः कलौ न स्याद्रुद्रेण ब्रह्मणाऽसह ॥ २५ ॥\nतं विना पुंडरीकाक्षं त्यक्ष्यामः स्वकलेवरम् ॥\nविना भगवता लोके कः स्थास्यति कलौ युगे ॥ २६ ॥\nतच्छ्रुत्वा वचनं तस्य ऋषयः संशितव्रताः ॥\nसाधुसाध्विति ते चोक्त्वा प्रस्थिता ब्रह्मणोंऽतिकम्॥ २७ ॥\nकथयन्तः कथां विष्णोः स्वरूपमनुवर्णनम् ॥\nतापसाः प्रययुः सर्वे संहृष्टा ब्रह्मणोंऽतिकम् ॥ ॥२८॥\nददृशुस्ते तदा देवमासीनं परमासने ॥\nपितामहभूतगणैर्मूर्तामूर्तैर्वृतं तथा ॥ २९ ॥\nदृष्ट्वा चतुर्मुखं देवं दंडवत्प्रणताः क्षितौ ॥\nप्रणम्य देवदेवं तु स्तोत्रेण तुषुवुस्तदा ॥ 7.4.1.३० ॥\n॥ ऋषय ऊचुः ॥ ॥\nनमस्ते पद्मसंभूत चतुर्वक्त्राक्षयाव्यय ॥\nनमस्ते सृष्टिकर्त्रे तु पितामह नमोऽस्तु ते ॥३१॥\nएवं स्तुतः सन्मुनिभिः सुप्रीतः कमलोद्भवः ॥\nपाद्यार्घ्येणाभिवन्द्यैतान्पप्रच्छ मुनिपुंगवान् ॥ ३२ ॥\n॥ ब्रह्मोवाच ॥\nकिमागमनकृत्यं वो ब्रूत तत्त्वेन पुत्रकाः ॥\nकुशलं वो महाभागाः पुत्रशिष्याग्निबन्धुषु ॥ ३३ ॥\n॥ ऋषय ऊचुः ॥ ॥\nभवत्प्रसादात्सकलं प्राप्तं नस्तपसः फलम् ॥\nयद्भवंतं प्रपश्यामः सर्वदेवगुरुं प्रभुम् ॥ ३४ ॥\nशृण्वेतत्कारणं शंभो एते प्राप्तास्तवांतिकम् ॥\nयुगत्रये व्यतिक्रांते कृतादिद्वापरांतके ॥ ३५ ॥\nप्राप्ते कलियुगे घोरे क्व विष्णुः पृथिवीतले ॥\nयं दृष्ट्वा परमां मुक्तिं यास्यामो मुक्तबन्धनाः ॥ ३६ ॥\n॥ ब्रह्मोवाच ॥ ॥\nमत्स्यकूर्मादिरूपैश्च भगवाञ्ज्ञायते मया ॥\nविष्णोः पारमिकां मूर्तिं न जानामि द्विजोत्तमाः ॥ ३७ ॥\n॥ ऋषय ऊचुः ॥ ॥\nयदि त्वं न विजानासि तात विष्णोरवस्थितिम् ॥\nगत्वा प्रयागं तत्रैव संत्यक्ष्यामः कलेवरम् ॥ ३८ ॥\n॥ ब्रह्मोवाच ॥ ॥\nमा विषादं व्रजध्वं हि उपदेक्ष्यामि वो हितम् ॥\nइतो व्रजध्वं पातालं यत्रास्ते दैत्यसत्तमः ॥ ३९ ॥\nतं गत्वा परिपृच्छध्वं प्रह्लादं दैत्यसत्तमम् ॥\nस ज्ञास्यति हरेः स्थानं याथातथ्येन भो द्विजाः ॥7.4.1.४०॥\nतच्छुत्वा वचनं तस्य ब्रह्मणः परमात्मनः ॥\nप्रणिपत्य च देवेशं प्रस्थितास्ते तपोधनाः ॥ ४१ ॥\nजग्मुः संहृष्टमनसः स्तुवन्तो दैत्यसत्तमम् ॥\nधन्यः स दैत्यराजोऽयं यो जानाति जनार्द्दनम् ॥ ४२ ॥\nइति संचिंतयानास्ते प्राप्ता वै सुतलं द्विजाः ॥४३॥\nगत्वा ते तस्य नगरं विविशुर्भवनोत्तमम् ॥\nदूरादेव स तान्दृष्ट्वा बलिर्वैरोचनिस्तदा ॥\nप्रत्युत्थायार्हयाञ्चक्रे प्रह्लादेन समन्वितः ॥ ४४ ॥\nमधुपर्कं च गां चैव दत्त्वा चार्घ्यं तथैव च ॥\nउवाच प्रांजलिर्भूत्वा प्रहृष्टेनांतरात्मना॥ ४५॥\nस्वागतं वो महाभागाः सुव्युष्टा रजनी मम॥\nभवतो यत्प्रपश्यामि ब्रूत किं करवाणि च॥ ४६॥\nएवं हि दैत्यराजेन सत्कृतास्ते द्विजोत्तमाः॥\nऊचुः प्रहृष्टमनसो दानवेन्द्रसुतं तदा॥ ४७॥\nऋषय ऊचुः ॥ ॥\nकार्यार्थिनस्तु संप्राप्ताः प्रह्लाद हरिवल्लभ ॥\nतदस्माकं महाबाहो भवांस्त्राता भवार्णवात् ॥ ४८ ॥\nकथं दैत्य युगे ह्यस्मिन्रौद्रे वै कलिसंज्ञके ॥\nभविष्यामो विना विष्णुं भीतानामभयप्रदम् ॥ ४९ ॥\nअस्मिन्युगे ह्यधर्मेण जितो धर्मः सनातनः ॥\nअनृतेन जितं सत्यं विप्राश्च वृषलैर्जिताः ॥ 7.4.1.५० ॥\nविटैर्जिता वेदमार्गाः स्त्रीभिश्च पुरुषा जिताः ॥\nब्राह्मणाश्चापि वध्यन्ते म्लेच्छ राजन्यरूपिभिः ॥ ५१ ॥\nअस्मिन्विलुलितप्राये वर्णाश्रमविवर्जिते ॥\nअविलुप्ते वेदमार्गे क्व विष्णुर्भगवानिति ॥ ५२ ॥\nविना ज्ञानाद्विना ध्यानाद्विना चेंद्रियनिग्रहात् ॥\nप्राप्यते भगवान्यत्र तद्गुह्यं कथयस्व नः ॥५३॥\nदैत्यराज त्वमस्माकं सुहृन्मार्गप्रदर्शकः ॥\nकथयस्व महाभाग यत्र तिष्ठति केशवः ॥ ५४ ॥\nएवं स द्विजमुख्यैश्च संपृष्टो दैत्यसत्तमः ॥\nप्रणम्य ब्राह्मणान्सर्वान्भक्त्या संहृष्टमानसः ॥ ५५ ॥\nस नमस्कृत्य देवेभ्यो ब्रह्मणे परमात्मने ॥\nभगवद्भक्तिर्युक्तः सन्व्याहर्त्तुमुपचक्रमे ॥ ५६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये कलिभीतमहर्षिभिर्ब्रह्मवचनात्प्रह्लादसंनिधौ कलियुगे भगवत्स्थितिविषये प्रश्नकरणवर्णनंनाम प्रथमोऽध्यायः ॥ १ ॥"
  }
]
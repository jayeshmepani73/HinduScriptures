[
  {
    "text": "॥ श्रीमार्कंडेय उवाच ॥ ॥\nपितॄणां प्रेतरूपाणां कृत्वा वाक्यं महीपते ॥\nचंद्रशर्मा द्विजश्रेष्ठो द्वारकां समुपागतः ॥ १ ॥\nरुक्मिणीसहितः कृष्णो यत्र तिष्ठति चान्वहम् ॥\nयत्र तिष्ठंति तीर्थानि तत्र यातो द्विजोत्तमः ॥ २ ॥\nयत्र तिष्ठंति यज्ञाश्च यत्र तिष्ठंति देवताः ॥\nयत्र तिष्ठंति ऋषयो मुनयो योगवित्तमाः ॥ ३ ॥\nया पुरी सिद्धगंधर्वैः सेव्यते किंनरैर्नरेः ॥\nअप्सरोगणयक्षैश्च द्वारका सर्वकामदा ॥ ४ ॥\nस्वर्गारोहणनिश्रेणी वहते यत्र गोमती ॥\nसा पुरी मोक्षदा नृणां दृष्टा विप्रवरेण हि ॥५॥\nयस्याः सीमां प्रविष्टस्य ब्रह्महत्यादिपातकम् ॥\nनश्यते दर्शनादेव तां पुरीं को न सेवते ॥ ६ ॥\nगत्वा कृष्णपुरीं दृष्ट्वा गोमतीं चैव सागरम् ॥\nमन्ये कृतार्थमात्मानं जीवितं यौवनं धनम् ॥ ७ ॥\nदृष्ट्वा कृष्णपुरीं रम्यां कृष्णस्य मुखपंकजम् ॥\nधन्योऽहं कृत्यकृत्योहं सभाग्योऽहं धरातले ॥ ॥ ८ ॥\nदृष्ट्वा कृष्णमुखं रम्यं रुक्मिणीं द्वारकां पुरीम्॥\nतीर्थकोटिसहस्रैस्तु सेवितैः किं प्रयोजनम् ॥९॥\nपुण्यैर्लक्षसहस्रैस्तु प्राप्ता द्वारवती शुभा ॥\nशुक्ला वैशाखमासे तु संप्राप्ता मधुसूदनी ॥ 7.4.24.१० ॥\nद्वादशी त्रिस्पृशानाम पापकोटिशतापहा ॥\nधन्याः सर्वे मनुष्यास्ते वैशाखे मधुसूदनी ॥१ १॥\nसंप्राप्ता त्रिस्पृशा यैस्तु बुधवारेण संयुता ॥\nन यज्ञैस्तु न वेदैस्तु न तीर्थैः कोटिसेवितैः ॥\nप्राप्यते तत्फलं नैव द्वारकायां यथा नृणाम् ॥ १२ ॥\nएवमुक्त्वा द्विजश्रेष्ठो गोमतीतीरमाश्रितः ॥\nउपस्पृश्य यथान्यायं शास्त्रदृष्टेन कर्मणा ॥ १३ ॥\nकृत्वा स्नानं यथोक्तं तु संतर्प्य पितृदेवताः ॥\nचक्रतीर्थात्समादाय शिलांश्चक्रांकिताञ्छुभान् ॥\nपूजिताः पुरुषसूक्तेन यथोक्तविधिना नृप ॥ १४ ॥\nशिवपूजा कृता पश्चात्संस्मृत्य पितृभाषितम् ॥\nदत्त्वा पिंडोदकं सम्यक्पितॄणां विधिपूर्वकम् ॥१५॥\nविलेपनं च वस्त्राणि पुष्पाणि धूपदीपको ॥\nनैवेद्यानि मनोज्ञानि कंदमूलफलानि च ॥ १६ ॥\nतांबूलं च सकर्पूरं कृत्वा नीराजनादिकम् ॥\nप्रदक्षिणां नमस्कारं स्तुतिपूर्वं पुनःपुनः ॥ १७ ॥\nक्षमापयित्वा देवेशं चक्रे जागरणं ततः ॥\nयामत्रये व्यतीते तु चंद्रशर्मा ह्युवाच ह ॥ १८ ॥\nआतुरस्य च दीनस्य शृणु कृष्ण वचो मम ॥\nसंसारभयसंत्रस्तं मां त्वमुद्धर केशव ॥१९॥\nत्वत्पादांबुज भक्तानां न दुःखं पापिनामपि ॥\nकिं पुनः पापहीनानां द्वादशीसेविनां नृणाम्॥7.4.24.२०॥\nदशमीवेधजं पापं कथितं मम पूर्वजैः ॥\nदुष्कृतं नाशमायातु त्वत्प्रसादाज्जनार्द्दन ॥ २१ ॥\nसविद्धं त्वद्दिनं कृष्ण यत्कृतं जागरं हरे ॥\nतत्पापं विलयं यातु यथालवणमंभसि ॥ २२ ॥\nसविद्धं वासरं यस्मा त्कृतं मम पितामहैः ॥\nप्रेतत्वं तेन संप्राप्तं महादुःखप्रसाधकम् ॥ २३ ॥\nयथा प्रेतत्वनिर्मुक्ता मम पूर्वपितामहाः ॥\nमुक्तिं प्रयांति देवेश तथा कुरु जगत्पते ॥ २४ ॥\nपुनरेव यदुश्रेष्ठ प्रसादं कर्तुमर्हसि ॥\nअविद्यामोहितेनापि न कृतं तव पूजनम् ॥ २५ ॥\nमया पापेन देवेश शिवभक्तिः समाश्रिता ॥\nतव भक्तिः कृता नैव न कृतं तव वासरम् ॥ २६ ॥\nन दृष्टा द्वारका कृष्ण न स्नातो गोमतीजले ॥\nन दृष्टं पादपद्मं च त्वदीयं मोक्षदा यकम् ॥ २७ ॥\nन कृता द्वारकायात्रा दृष्ट्वा सोमेश्वरं प्रभुम् ॥\nविफलं सुकृतं जातं यन्मया समुपार्जितम् ॥ २८ ॥\nमत्पूर्वजैस्तु कथितं सर्वमेव सुरेश्वर ॥\nतत्पुण्यं मा वृथा यातु प्रसादात्तव केशव ॥ २९ ॥\nदृष्टं तु तव वक्त्रं च दुर्ल्लभं भुवनत्रये ॥\nतन्नास्ति देवकीपुत्र पुराणेषु श्रुतं मया ॥7.4.24.३०॥\nसापराधास्तु ये केचिच्छिशुपालादयः स्मृताः ॥\nत्वत्करेण हताः कोपान्मुक्तिं प्राप्ता महीवराः ॥ ३१ ॥\nअद्यप्रभृति कर्त्तव्यं पूजनं प्रत्यहं च तत्॥\nपलार्धेनापि विद्धं स्याद्भोक्तव्यं वासरे तव ॥ ३२ ॥\nत्वत्प्रिया च मया कार्य्या द्वादशी व्रतसंयुता ॥\nभक्तिर्भागवतानां च कार्य्या प्राणैर्द्धनैरपि ॥॥ ३३ ॥\nनित्यं नामसहस्रं तु पठनीयं तव प्रियम् ॥\nपूजा तु तुलसीपत्रैर्मया कार्या सदैव हि ॥ ३४ ॥\nतुलसीकाष्ठसंभूता माला धार्य्या सदा मया ॥\nनृत्यं गीतं च कर्त्तव्यं संप्राप्ते जागरे तव ॥ ३५ ॥\nद्वारकायां प्रकर्त्तव्यं प्रत्यहं गमनं मया ॥\nत्वत्कथाश्रवणार्थं च नित्यं पुस्तकवाचनम् ॥ ३६ ॥\nनित्यं पादोदकं मूर्ध्ना मया धार्यं सुभक्तितः ॥\nनैवेद्यभक्षणं चैव करिष्यामि सुभक्तितः ॥ ३७ ॥\nनिर्माल्यं शिरसा धार्य्यं त्वदीयं सादरं मया ॥\nतव दत्त्वा यदिष्टं तु भक्षणीयं सदा मया ॥ ३८ ॥\nतथा तथा प्रकर्त्तव्यं येन तुष्टिर्भवेत्तव ॥\nतथ्यमेतन्मया कृष्ण तवाग्रे परिकीर्तितम् ॥ ३९ ॥\n॥ श्रीकृष्ण उवाच ॥ ॥\nसाधुसाधु महाभाग चन्द्रशर्मन्द्विजोत्तम ॥\nआगमिष्यंति मल्लोके त्वया सह पितामहाः ॥ 7.4.24.४० ॥\nपश्य प्रेतत्वनिर्मुक्ता मत्प्रसादाद्द्विजोत्तम ॥\nआकाशे गरुडारूढास्तव पूर्वपितामहाः ॥ ४१ ॥\n॥ पितामहा ऊचुः ॥ ॥\nत्वत्प्रसादाद्वयं पुत्र मुक्तिं प्राप्ता न संशयः ॥\nप्रेतयोनेर्विनिर्मुक्ताः कृष्णवक्त्रावलोकनात् ॥ ४२.॥\nधन्यास्ते मानुषे लोके पुत्रपौत्रप्रपौत्रकाः ॥\nदृष्ट्वा श्रीसोमनाथं तु कृष्णं पश्यंति द्वारकाम् ॥ ४३ ॥\nधन्या च विधवा नारी कृष्णयात्रां करोति या ॥\nउद्धरिष्यति लोकेऽस्मिन्कुलानां निरयाच्छतम् ॥ ४४ ॥।\nश्वपचोऽपि करोत्येवं यात्रां च हरिशांकरीम्॥\nस याति परमां मुक्तिं पितृभिः परिवारितः ॥ ४५ ॥\nयः पुनस्तीर्थसंन्यासं कृत्वा तिष्ठति तत्र वै ॥\nविष्णुलोकान्निवृत्तिर्न कल्पकोटिशतैरपि ॥४६॥\nवंचितास्ते न सन्देहो दृष्ट्वा सोमेश्वरं प्रभुम् ॥\nदृष्टं कृष्णमुखं नैव न स्नाता गोमतीजले ॥ ४७ ॥\nकिं जलैर्बहुभिः पुण्यैस्तीर्थकोटिसमुद्भवैः ॥\nदृष्ट्वा सोमेश्वरं यस्तु द्वारकां नैव गच्छति ॥\nधिक्कुर्वंति च तं पापं पितरो दिवि संस्थिताः ॥ ४८ ॥\nदृष्ट्वा सोमेश्वरं देवं कृष्णं दृष्ट्वा पुनः शिवम्॥\nसौपर्णे कथितं पुण्यं यात्राशतसमुद्भवम् ॥ ४९ ॥\nदृष्ट्वा सोमेश्वरं देवं कृष्णं नैव प्रपश्यति ॥\nमोहाद्व्यर्थगतं तस्य सर्वं संसारकर्म वै ॥ 7.4.24.५० ॥\nआगत्य यः प्रभासे च कृष्णं पश्यति वै नरः ॥\nप्रभासायुतसंख्यं तु फलमाप्नोति यत्नतः ॥ ५१ ॥\nयस्मात्सर्वाणि तीर्थानि सर्वे देवास्तथा मखाः ॥\nद्वारकायां समायांति त्रिकालं कृष्णसंनिधौ ॥ ५२ ॥\nतीर्थैर्नानाविधैः पुत्र तत्स्थानैः किं प्रयोजनम् ॥\nफलं समस्ततीर्थानां दृष्ट्वा द्वारवतीं लभेत् ॥ ५३ ॥\nहते कंसे जरासन्धे नरके च निपातिते ॥\nउत्तारिते भुवो भारे कृष्णो देवकिनंदनः ॥\nचक्रे द्वारवतीं रम्यां सन्निधौ सागरस्य च ॥ ५४ ॥\nस्थितः प्रीतमनाः कृष्णो लप्स्यते कामिनीसुखम् ॥ ५५ ॥\nब्रह्माग्निवायुसूर्याश्च वासवाद्या दिवौकसः ॥\nमर्त्त्या विप्राश्च राजानः पातालात्पन्नगेश्वराः ॥ ५६ ॥\nनद्यो नदाश्च शैलाश्च वनान्युपवनानि च ॥\nपुरग्रामा ह्यरण्यानि सागराश्च सरांसि च ॥ ५७ ॥\nयक्षाश्चासुरगंधर्वाः सिद्धा विद्याधरास्तथा ॥\nरम्भाद्यप्सरसश्चैव प्रह्लादाद्या दितेः सुताः ॥\nरक्षा विभीषणाद्याश्च धनदो रक्ष नायकः ॥ ५८ ॥\nऋषयो मुनयः सिद्धाः सनकाद्याश्च योगिनः ॥\nग्रहा ऋक्षाणि योगाश्च ध्रुवः परमवैष्णवः ॥ ५९ ॥\nयत्किंचित्त्रिषु लोकेषु तिष्ठते स्थाणुजंगमम् ॥\nश्रीकृष्णसन्निधौ नित्यं प्रत्यहं तिष्ठते सदा ॥ 7.4.24.६० ॥\nन त्यजंति पुरीं पुण्यां द्वारकां कृष्णसेविताम् ॥\nसा त्वया सेविता पुत्र सांप्रतं कृष्णदर्शनात् ॥\nपिशाचयोनिनिर्मुक्ता यास्यामः परमां गतिम् ॥ ६१ ॥\nद्वादशीवेधजंपापं द्वारकायाः प्रभावतः ॥\nनष्टं पुत्र न सन्देहः संप्राप्ताः परमं पदम् ॥ ६२ ॥\nद्वादशीवेधसम्भूतं यत्त्वया पापमर्जितम् ॥\nकृष्णस्य दर्शनात्क्षीणं न जह्यं द्वादशीव्रतम् ॥ ६३ ॥\nरक्षणीयं प्रयत्नेन वेधो दशमिसम्भवः ॥\nनो चेत्पुत्र न संदेहः प्रेतयोनिमवाप्स्यसि ॥ ६४ ॥\nत्रैलोक्य संभवं पापं तेषां भवति भूतले॥\nसशल्यं ये प्रकुर्वंति वासरं कृष्णसंज्ञकम्॥६५॥\nप्रायश्चित्तं न  तस्यास्ति सशल्यं वासरं हरेः ॥\nये कुर्वंति न ते यांति मन्वतरशतैर्दिवम् ॥ ६६ ॥\nप्रेतत्वं दुःसहं पुत्र दुःसहा यमयातना ॥\nतस्मात्पुत्र न कर्त्तव्यं सशल्यं द्वादशीव्रतम् ॥ ६७ ॥\nकारयंति हि ये त्वज्ञाः कूटयुक्ताश्च हेतुकाः ॥\nप्रेतयोनिं प्रयास्यंति पितृभिः सह सर्वतः ॥ ६८ ॥\nद्वादशी दशमीविद्धा संतानप्रविनाशिनी ॥\nध्वंसिनी पूर्वपुण्यानां कृष्णभक्तिविनाशिनी ॥६९॥\nस्वस्ति तेऽस्तु गमिष्यामः प्रसादाद्रुक्मिणीपतेः ॥\nप्राप्तं विष्णुपदं पुत्र अपुनर्भवसंज्ञकम् ॥7.4.24.७०॥ ॥\n॥ श्रीकृष्ण उवाच ॥ ॥\nचंद्रशर्मन्प्रसन्नोऽहं तव भक्त्या द्विजोत्तम ॥\nशैवभावप्रपन्नोऽपि यस्त्वं जातोऽसि वैष्णवः ॥ ७१ ॥\nनवसप्ततिवर्षाणि न कृतं वासरे मम ॥\nसंपूर्णं मत्प्रसादेन तव जातं न संशयः ॥७२॥\nएकेनैवोपवासेन त्रिस्पृशासंभवेन हि ॥\nद्वारकायाः प्रसादेन मद्दृष्ट्यालोकनेन हि ॥ ७३ ॥\nअविद्यामोहितेनैव शिवभक्त्या ममार्चनम् ॥\nन कृतं मत्प्रसादेन कृतं चैव भविष्यति ॥ ७४ ॥\nवैशाखे यैरहं दृष्टो द्वारकायां द्विजोत्तम ॥\nत्रिस्पृशावासरे चैव वंजुलीवासरे तथा ॥ ७५ ॥\nउन्मीलिनीदिने प्राप्ते प्राप्ते वा पक्षवर्द्धिनी ॥\nनैतेषां चापराधोऽस्ति यद्यपि ब्रह्मघातकाः ॥ ७६ ॥\nजन्मप्रभृति पुण्यस्य प्रकृतस्यापि भूसुर ॥\nमत्पुरीदर्शनेनापि फलभागी भवेन्नरः ॥ ७७ ॥\nदृष्ट्वा समस्ततीर्थानि प्रभासादीनि भूतले ॥\nमत्पुरीदर्शनेनैव पृष्ट्वाऽपीह भवेत्फलम् ॥ ७८ ॥\nमाहात्म्यं द्वारकायास्तु मद्दिने यत्र तत्र वा ॥\nपठेन्मम पुरीं पुण्यां लभते मत्प्रसादतः ॥ ७९ ॥\nमत्पुरीं वसतां पुण्यं त्रिकालं मम दर्शनात् ॥\nतत्फलं समवाप्नोति यस्त्विदं पठते कलौ ॥ 7.4.24.८० ॥\nकलौ काशी च मथुरा ह्यवंती च द्विजोत्तम ॥\nअयोध्या च तथा माया कांची चैव च मत्पुरी ॥ ८१ ॥\nशालिग्रामभवं चैव बदरी च तथोत्तमा ॥\nकुरुक्षेत्रं भृगुक्षेत्रं पुष्करं शुभसंज्ञकम् ॥८२॥\nप्रयागं च प्रभासं च क्षेत्रं वै हाटकेश्वरम् ॥\nगंगाद्वारं शौकरं च गंगासागरसंगमम् ॥ ८३ ॥\nनैमिषं दण्डकारण्यं तथा वृन्दावनं द्विज ॥\nसैंधवं चार्बुदाख्यं च सर्वाण्यायतनानि च ॥ ८४ ॥\nवनानि मागधादीनि पुष्कराणि द्विजोत्तम ॥\nशैलराजादयः शैला हिमाद्रिप्रमुखा हि ये ॥ ८५ ॥\nगंगादयश्च सरितो भूतले संति यानि वै ॥\nतीर्थानि त्रिषु कालेषु समानि द्वारकापुरः ॥ ८६ ॥\nकलिना कलितं सर्वं वर्जयित्वा तु मत्पुरीम् ॥\nविप्र वर्षशते प्राप्ते मत्पुर्यां मम दर्शने ॥ ८७ ॥\nतव मृत्युर्महीदेव मत्प्रसादाद्भविष्यति ॥\nत्रिस्पृशावासरे प्राप्ते वैशाखे शुक्लपक्षतः ॥ ८८ ॥\nसंगमे बुधवारस्य दिवा भूमौ ममाग्रतः ॥\nदशमं द्वारमासाद्य तव प्राणस्य निर्गमम् ॥\nभविष्यति न संदेहो मत्प्रसादेन भूसुर ॥ ८९ ॥\nस्वस्थानं गच्छ विप्रेंद्र सर्वान्कामानवाप्स्यसि ॥\nमद्भक्तानां युगांतेऽपि विनाशो नोपपद्यते ॥ 7.4.24.९० ॥\nमद्भक्तिं वहतां पुंसामिह लोके परेऽपि वा ॥\nनाशुभं विद्यते किंचित्कुलकोटिं नयेद्दिवम् ॥ ९१ ॥\n॥ मार्कण्डेय उवाच ॥ ॥\nततो वर्षशते प्राप्ते गत्वा द्वारवतीं पुरीम् ॥\nप्राणान्कृष्णोपदेशेन त्यक्त्वा मोक्षं जगाम ह ॥ ९२॥\nइन्द्रद्युम्न तदाख्यातं माहात्म्यं द्वारकाभवम् ॥\nपुनरेव् प्रवक्ष्यामि यत्ते मनसि वर्त्तते ॥ ९३ ॥\nशृण्वतां पठतां चैव माहा त्म्यं द्वारकाभवम् ॥\nसर्वं फलमवाप्नोति कृष्णेन कथितं च यत् ॥ ९४ ॥\nविस्तारयंति लोकेऽस्मिँल्लिखितं यस्य वेश्मनि ॥\nप्रत्यक्षं द्वारकापुण्यं प्राप्यते कृष्णसंभवम् ॥ ९५॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकाखण्डे चन्द्रशर्मोपाख्याने चन्द्रशर्मणो द्वारकागमनपूर्वक कृष्णदत्तवरग्रहणादि द्वारकानगरीश्रैष्ठ्यमाहात्म्यवर्णनंनाम चतुर्विंशतितमोऽध्यायः ॥ २४ ॥"
  }
]
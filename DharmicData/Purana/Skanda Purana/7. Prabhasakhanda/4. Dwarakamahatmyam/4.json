[
  {
    "text": "॥ श्रीप्रह्लाद उवाच ॥\nएवं संपूजितस्तेन हरिणा ब्राह्मणोत्तमः ॥\nउवाच परिसन्तुष्टो वरं ब्रूहीति केशवम्॥ १ ॥\n॥ श्रीकृष्ण उवाच ॥ ॥\nयदि तुष्टोऽसि भगवन्यदि देयो वरो मम ॥\nस्थातव्यमत्र भवता न त्यक्तव्यं कदाचन ॥ २ ॥\n॥ दुर्वासा उवाच ॥ ॥\nयदि तिष्ठाम्यहं कृष्ण तथा त्वमपि केशव ॥\nतिष्ठस्व षोडशकलो नित्यं मद्वचनेन हि ॥ ३ ॥\n॥ श्रीकृष्ण उवाच ॥ ॥\nयेऽत्र पश्यंति भक्त्या त्वां मां चापि द्विजसत्तम ॥\nकिं दास्यसि फलं तेषां भाविनां भगवन्वद ॥ ४ ॥\n॥ दुर्वासा उवाच ॥ ॥\nयः स्नात्वा संगमे कृष्ण गोमत्याः सागरस्य च ॥\nत्वां मां समर्चति नरः सर्वपापैः समुच्यते ॥५ ॥\nतथान्यच्छृणु कृष्णात्र स्नात्वा दास्यति यद्धनम् ॥\nमम दत्तस्य देवेश प्राप्नुयात्षोडशोत्तरम्॥ ६ ॥\n॥ श्रीकृष्ण उवाच ॥\nयो नरः पूजयित्वा त्वां पूजयिष्यति मामिह ॥\nतस्य मुक्तिं प्रदास्यामि या सुरैरपि दुर्ल्लभा ॥ ७ ॥\n॥ प्रह्लाद उवाच ॥ ॥\nपरस्परं वरौ दत्त्वा कृष्णदुर्वाससौ मुदा॥\nततः प्रभृति विप्रेन्द्रास्तस्मिन्स्थाने ह्यतिष्ठताम्॥\nवरदानमिति प्रोक्तं तत्तीर्थं सर्वकामदम् ॥ ८ ॥\nवरदाने नरः स्नातो गोसहस्रफलं लभेत् ॥\nविष्णुदुर्वाससोर्यत्र वरदानमभूत्पुरा ॥ ९ ॥\nतदाप्रभृति विप्रेन्द्रास्तिष्ठते द्वारकां हरिः ॥\nदुर्वाससा गिरा बद्धो न जहाति कदाचन ॥ 7.4.4.१० ॥\nयत्र त्रैविक्रमी मूर्तिर्वहते यत्र गोमती ॥\nनरा मुक्तिं प्रयास्यंति चक्रतीर्थेन संगताः ॥ ११ ॥\nकलेवरं परित्यक्तं प्रभासे हरिणा यदा ॥\nकलाभिः सहितं तेजस्तस्यां मूर्तौ निवेशितम् ॥ १२ ॥\nतस्मात्कलियुगे विप्रा नान्यत्र प्राप्यते हरिः ॥\nयदि कार्य्यं हि कृष्णेन तत्र गच्छत मा चिरम् ॥ १३ ॥\n॥ ऋषय ऊचुः ॥ ॥\nसाधु भागवतश्रेष्ठ साधु मार्गप्रदर्शक ॥\nयत्त्वया हि परिज्ञातं तन्न जानाति कश्चन ॥ १४ ॥\nकिं फलं गमने तस्यां किं फलं कृष्णदर्शने ॥\nकानि तीर्थानि तत्रैव के देवास्तद्वदस्व नः ॥ १५ ॥\nकस्मिन्मासे तिथौ कस्यां कस्मिन्पर्वणि मानवैः ॥\nगन्तव्यं कानि देयानि दानानि दनुजर्षभ ॥ १६ ॥\n॥सूत उवाच ॥ ॥\nइति पृष्टस्तदा तैस्तु महाभागवतोऽसुरः ॥\nकथयामास विप्रेभ्यो भगवद्भक्तिसंयुतः ॥ १७ ॥\n॥ प्रह्लाद उवाच ॥ ॥\nभो भूमिदेवाः शृणुत परं गुह्यं सनातनम् ॥\nयत्कस्यचिन्न चाख्यातं तद्वदामि सुविस्तरात् ॥ १८ ॥\nयदा मतिं च कुरुते द्वारकागमनं प्रति ॥\nतदा नरकनिर्मुक्ता गायन्ति पितरो दिवि ॥ १९ ॥\nयावत्पदानि कृष्णस्य मार्गे गच्छति मानवः ॥\nपदेपदेऽश्वमेधस्य यज्ञस्य लभते फलम् ॥ 7.4.4.२० ॥\nयात्रार्थं देवदेवस्य यः प्रेरयति चापरान् ॥\nमानवान्नात्र सन्देहो लभते वैष्णवं पदम् ॥ २१ ॥\nद्वारकां गच्छमानस्य यो ददाति प्रतिश्रयम् ॥\nतथैव मधुरां वाचं नन्दते क्रीडते हि सः ॥ २२ ॥\nअध्वनि श्रांतदेहस्य वाहनं यः प्रयच्छति ॥\nहंसयुक्तेन स नरो विमानेन दिवं व्रजेत् ॥ २३ ॥\nयात्रायां गच्छमानस्य मध्याह्ने क्षुधितस्य च ॥\nअन्नं ददाति यो भक्त्या शृणु तस्यापि यद्भवेत् ॥ २४ ॥\nगयाश्राद्धेन यत्पुण्यं लभते मानवो भुवि ॥\nअन्नदानेन तत्पुण्यं पितॄणां तृप्तिरक्षया ॥ २५ ॥\nउपानहौ तु यो दद्याद्द्वारकां प्रति गच्छताम्॥\nकृष्णप्रसादात्स नरो गजस्कन्धेन गच्छति ॥ ॥२६॥\nविघ्नमाचरते यस्तु द्वारकां प्रति गच्छताम्॥\nनरके मज्जते मूढः कल्पमात्रं तु रौरवे॥२७॥\nमार्गस्थितस्य यो धन्यः प्रयच्छति कमण्डलु्म्॥\nप्रपादानसहस्रस्य फलमाप्नोति मानवः॥२८॥\nयात्रायां गच्छमानस्य पादभ्यंगं ददाति यः॥\nपादप्रक्षालनं चैव सर्वान्कामानवाप्नुयात् ॥ २९ ॥\nगाथां शृणोति यो विष्णोर्गीतं च गायतः पथि ॥\nदानं ददाति विप्रेन्द्रास्तस्माद्धन्यतरो न हि॥ 7.4.4.३०॥\nकैलासशिखरावासं श्वेताभ्रमिव निर्मलम् ॥\nप्रासादं कृष्णदेवस्य यः पश्यति नरोत्तमः॥ ३१ ॥\nदूराद्धेममयं दृष्ट्वा कलशं ध्वजसंयुतम्॥\nवाहनं संपरित्यज्य लुठते धरणीं गतः ॥ ३२ ॥\nपञ्चसूनाकृतं पापं तथाऽधर्मकृतं च यत् ॥\nकृमिकीटपतंगाश्च निहताः पथि गच्छता ॥\nपरान्नं परपानीयमस्पृश्य स्पर्शसंगमम् ॥\nतत्सर्वं नाशमाप्नोति भगवत्केतुदर्शनात् ॥ ३४॥\nपठेन्नामसहस्रं तु स्तवराजमथापि वा ॥\nगजेन्द्रमोक्षणं चैव पथि गच्छञ्छनैः शनैः ॥ ३५ ॥\nगायमानो भगवतः प्रादुर्भावाननेकधा ॥\nनृत्यद्भिर्हर्षसंयुक्तैर्हृष्यमाणः पुनःपुनः ॥\nस्वयं नृत्यन्हर्षयुक्तो भक्तो गच्छेद्धरेः पुरम् ॥ ३६ ॥\nविष्णोः क्रीडाकरं स्थानं भुक्तिमुक्तिप्रदायकम् ॥\nयस्मिन्दृष्टे कलौ नॄणां मुक्तिरेवोपजायते ॥ ३७ ॥\n॥ प्रह्लाद उवाच ॥ ॥\nपूर्वं हि देवराजेन बृहस्पतिरुदारधीः ॥\nप्रणम्य परया भक्त्या पृष्टश्च स महामतिः ॥ ३८ ॥\n॥ इन्द्र उवाच ॥ ॥\nद्वारकायाश्च माहात्म्यं कथयस्व प्रसादतः ॥\nचतुर्युगं यथाभागैर्धर्मवृद्धिं जनो लभेत् ॥ ३९ ॥\nएतच्छ्रुत्वा महेन्द्रस्य वचनं मुनिसत्तमाः ॥\nबृहस्पतिरुवाचैनं महेन्द्रं देव संवृतम्॥ 7.4.4.४० ॥\n॥ बृहस्पतिरुवाच ॥ ॥\nकृतं त्रेता द्वापरं च कलिश्च सुरसत्तम ॥\nचतुर्युगमिदं प्रोक्तं तत्त्वतो मुनिसत्तमैः ॥ ४१ ॥\nकृते धर्मश्चतुष्पादो वेदादिफलमेव च ॥\nतीर्थं दानं तपो विद्या ध्यानमायुररोगता ॥ ४२ ॥\nपादहीनं सर्वमेतद्युगं त्रेताभिधं प्रभो ॥\nपादद्वयं द्वापरे तु सर्वस्यैतस्य वासव ॥ ४३ ॥\nपादेनैकेन तत्सर्वं विभागे प्रथमे कलौ ॥\nऊर्ध्वं विनाशः सर्वस्य भविष्यति न संशयः ॥ ४४ ॥\nमन्त्रास्तीर्थानि यज्ञाश्च तपो दैवादिकं तथा ॥\nप्रगच्छंति समुच्छेदं वेदाः शास्त्राणि चैव हि ॥४५॥\nम्लेच्छप्रायाश्च भूपाला भविष्यन्त्यमराधिप॥\nलोकः करिष्यते निन्दां साधूनां व्रतचारिणाम् ॥ ४६ ॥\n॥ प्रह्लाद उवाच ॥ ॥\nश्रुत्वा बृहस्पतेर्वाक्यमेतत्तीर्थस्य भो द्विजाः ॥\nप्रकंपिताः सुराः सर्वे म्लेच्छ संसर्गजाद्भयात् ॥ ४७ ॥\nबृहस्पतिं सुरगुरुं पप्रच्छुर्विनयान्विताः ॥\nम्लेच्छसंसर्गजो दोषो गंगयापि न पूयते ॥ ४८ ॥\nकथयस्व प्रसादेन स्थानं कलिविवर्जितम् ॥\nयत्र गत्वा निवत्स्यामो यास्यामो निर्वृतिं पराम् ॥ ४९ ॥\nयेन दुःखविनिर्मुक्ता भविष्यामो गतव्यथाः ॥\nकृपया सुमुखो भूत्वा ब्रूहि तीर्थं हिताय नः ॥ 7.4.4.५० ॥\n॥ प्रह्लाद उवाच ॥ ॥\nएतच्छ्रुत्वा सुरेन्द्रस्य वाक्यमंगिरसां वरः ॥\nचिरं ध्यात्वा जगादेदं वाक्यं देवपुरोहितः ॥ ॥ ५१ ॥\n॥ बृहस्पतिरुवाच ॥ ॥\nपञ्चक्रोशप्रमाणं हि तीर्थं तीर्थवरोत्तमम्॥\nद्वारकानाम विख्यातं कलिदोषविवर्जितम्॥ ॥५२॥\nविष्णुना निर्मितं स्थानं लोकस्य गतिदायकम् ॥\nमुक्तिदं कलिकाले तु ज्ञानहीनजनस्य च ॥५३ ॥\nऊषरं कर्मणां क्षेत्रं पुण्यं पापविनाशनम्॥\nन प्ररोहंति पापानि पुनर्नष्टानि तत्र वै ॥ ५४ ॥\nतिस्रः कोटयोऽर्धकोटी च तीर्थानीह महीतले ॥ ५५ ॥\nएवं तीर्थयुता तत्र द्वारका मुक्तिदायका ॥\nसेवनीया प्रयत्नेन  प्राप्य मानुष्यमुत्तमम् ॥५६॥\n॥ प्रह्लाद उवाच ॥ ॥\nबृहस्पतेर्वचः श्रुत्वा शतक्रतुरथाऽब्रवीत् ॥\nवाचस्पते मम इहि द्वारवत्या महोदयम्॥\nगमने किं फलं प्रोक्तं कृष्णदेवस्य दर्शने ॥ ५७ ॥\nअन्यानि तत्र तीर्थानि मुख्यानि वद मे गुरो ॥\nयथाभिषेके गोमत्याः फलं यदपि संगमे ॥५८॥। ॥\n॥ बृहस्पतिरुवाच ॥ ॥\nश्रूयतां तात वक्ष्यामि माहात्म्यं द्वारकोद्भवम् ॥\nमनुष्यरूपो भगवान्यत्र क्रीडति केशवः ॥५९॥\nनारायणः स ईशानो ध्येयश्चादौ जगन्मयः ॥\nस एव देवतामुख्यः पुरीं द्वारवतीं स्थितः ॥ 7.4.4.६० ॥\nएकैकस्मिन्पदे दत्ते पुरीं द्वारवतीं प्रति ॥\nपुण्यं क्रतुसहस्रेण कलौ भवति देहिनाम् ॥६१॥\nकलौ कृष्णपुरीं रम्यां ये गच्छंति नरोत्तमाः ॥\nकुलकोटिशतैर्युक्तास्ते गच्छन्ति हरेः पदम् ॥६२॥\nये ध्यायंति मनोवृत्त्या गमनं द्वारकां प्रति ॥\nतेषां विलीयते पापं पूर्वजन्मायुतैः कृतम् ॥ ६३ ॥\nकृष्णस्य दर्शने बुद्धिर्जायते यस्य देहिनः ॥\nवक्त्रावलोकनात्तस्य पापं याति सहस्रधा ॥ ६४ ॥\nये गता द्वारकायां च ये मृताः कृष्णसन्निधौ ॥\nन तेषां पुनरावृत्तिर्यावदाभूतसंप्लवम् ॥६५॥\nसुलभा मथुरा काशी ह्यवन्ती च तथा सुराः ॥\nअयोध्या सुलभा लोके दुर्लभा द्वारका कलौ ॥ ६६ ॥\nगत्वा कृष्णपुरीं रम्यां षण्मासात्कृष्णसंनिधौ॥\nजीवन्मुक्तास्तु ते ज्ञेयाः सत्यमेतत्सुरोत्तम ॥ ६७ ॥\nकृष्णक्रीडाकरं स्थानं वाञ्छन्ति मनसा प्रिये ॥\nतेषां हृदि स्थितं पापं क्षालयेत्प्रेतनायकः ॥ ६८ ॥\nअत्युग्राण्यपि पापानि तावत्तिष्ठन्ति विग्रहे ॥\nयावन्न गच्छति नरः कलौ द्वारवतीं प्रति ॥ ६९ ॥\nपुण्यसंख्या च तीर्थानां ब्रह्मणा विहिता पुरा ॥\nदानाध्ययन संज्ञानां मुक्त्वा द्वारवतीं कलौ ॥ 7.4.4.७० ॥\nचक्रतीर्थे तु यो गच्छेत्प्रसंगेनापि मानवः ॥\nकुलैकविंशतियुतः स गच्छेत्परमं पदम् ॥ ७१ ॥\nलोभेनाऽप्यपराधेन दम्भेन कपटेन वा ॥\nचक्रतीर्थं च यो गच्छेन्न पुनर्विशते भवम् ॥ ७२ ॥\nप्रयागे ह्यस्थिपातेन यत्फलं परिकीर्तितम् ॥\nतदेव शतसाहस्रं चक्रतीर्थास्थिपातनात् ॥ ७३ ॥\nपृथिव्यां चैव तत्तीर्थं परमं परिकीर्तितम् ॥\nचक्रतीर्थमिति ख्यातं ब्रह्महत्याविनाशनम् ॥ ७४ ॥\nये ये कुले भविष्यंति तत्पूर्वं मानवाः क्षितौ ॥\nसर्वे विष्णुपुरं यांति चक्रतीर्थास्थिपातनात् ॥ ७५ ॥\nकिं जातैर्बहुभिः पुत्रैर्गणनापूरकात्मकैः ॥\nवरमेको भवेत्पुत्रश्चक्रतीर्थं तु यो व्रजेत् ॥ ७६ ॥\nतपसा किं प्रतप्तेन दानेनाध्ययनेन किम् ॥\nसर्वावस्थोऽपि मुच्येत गतः कृष्णपुरीं यदि ॥ ७७ ॥\nकलिकाल कृतैर्दोषैरत्युग्रैरपि मानवः ॥\nकलौ कृष्णमुखं दृष्ट्वा लिप्यते न कदाचन ॥ ७८ ॥\nदानं चाध्ययनं शौचं कारणं  न हि पुत्रक ॥\nहीनवर्णोऽपि पापात्मा गतः कृष्णपुरीं यदि ॥ ७९ ॥\nवाराणस्यां कुरुक्षेत्रे नर्मदायां च यत्फलम् ॥\nतत्फलं निमिषार्धेन द्वारवत्यां दिनेदिने ॥ 7.4.4.८० ॥\nधन्यानामपि धन्यास्ते देवानामपि देवताः ॥\nकृष्णोपरि मतिर्येषां हीयते न कदाचन ॥ ८१ ॥\nश्रवणद्वादशीयोगे गोमत्युदधिसंगमे ॥\nस्नात्वा कृष्णसुतं दृष्ट्वा लिप्यते नैव स क्वचित् ॥ ८२ ॥\nयस्य कस्यापि मासस्य द्वादशी प्राप्य मानवः ॥\nकृष्णक्रीडापुरीं दृष्ट्वा मुक्तः संसारगह्वरात् ॥ ८३ ॥\nयेषां कृष्णालये प्राणा गताः सुरपते कलौ ॥\nस्वर्गान्न तेषामावृत्तिः कल्पकोटिशतैरपि ॥ ८४ ॥\nविज्ञेया मानुषा वत्स गर्भस्थास्ते महीतले ॥\nद्वारवत्यां न यैर्देवो दृष्टः कंसनिषूदनः ॥ ८५ ॥\nदुर्लभो द्वारकावासो दुर्लभं कृष्णदर्शनम् ॥\nदुर्लभं गोमतीस्नानं दुर्लभो रुक्मिणीपतिः ॥ ८६ ॥\nतपः परं कृतयुगे त्रेतायां ज्ञानमुच्यते ॥\nद्वापरे तु परो यज्ञः कलौ केशवकीर्तनम् ॥ ८७ ॥\nहेमभारसहस्रैस्तु दत्तैर्यत्फलमाप्यते ॥\nदृष्ट्वा तत्कोटि गुणितं हरेः सर्वप्रदं मुखम् ॥ ८८ ॥\nद्वारकायां च यद्दत्तं शंखोद्धारे तथैव च ॥\nपिंडारके महातीर्थे दत्तं चैवाक्षयं भवेत् ॥ ८९ ॥\nगोमहिष्यादि यद्दत्तं सुवर्णवसनानि च ॥\nवृषो भूमिग्रहो रूप्यं कन्यादानं तथैव च ॥ 7.4.4.९० ॥\nयच्चान्यदपि देवेन्द्र त्रिषु स्थानेषु यच्छति ॥\nतन्मुक्तिकारकं प्रोक्तं पितॄणामात्मनस्तथा ॥ ९१ ॥\nऊषरं हि यतो लोके क्षेत्रमेतत्प्रकीर्तितम् ॥\nअतो मुक्तिकरं सर्वं दानं चोक्तं महर्षिभिः ॥ ९२ ॥\nयत्किंचित्कुरुते तत्र दानं क्रीडावगाहनम् ॥\nतदनन्तफलं प्राह भगवान्मधुसूदनः ॥ ९३ ॥\nप्रेतत्वं नैव तस्यास्ति न याम्या नारकी व्यथा ॥\nयेन द्वारवतीं गत्वा कृतं कृष्णाऽवलोकनम् ॥ ९४ ॥\nवारिमात्रेण गोमत्यां पिण्डदाने कृते कलौ ॥\nपितॄणां जायते तृप्तिर्यावदाभूतसंप्लवम् ॥ ९५ ॥\nनित्यं कृष्णपुरीं रम्यां ये स्मरन्ति गृहस्थिताः ॥\nनमस्याः सर्वलोकानां देवानां च सुरोत्तम ॥ ९६ ॥\nब्रह्मज्ञानं गयाश्राद्धं मरणं गोग्रहेषु च ॥\nवासः पुंसां द्वारकायां मुक्तिरेषा चतुर्विधा ॥ ९७ ॥\nब्रह्मज्ञानेन मुच्यन्ते प्रयागे मरणेन वा ॥\nअथवा स्नानमात्रेण गोमत्यां कृष्णसंनिधौ ॥ ९८ ॥\nकृतार्थः कृतपुण्योऽहं ब्रवीत्येवं महोदधिः ॥\nपवित्रितं च मद्गात्रं गोमतीवारिसंप्लवात् ॥ ९९ ॥\nअत्युग्राण्यपि पापानि तावत्तिष्ठंति विग्रहे ॥\nयावत्स्नानं न गोमत्यां वारिणा पापहारिणा ॥ 7.4.4.१०० ॥\nचक्रतीर्थे नरः स्नात्वा गोमत्यां रुक्मिणीह्रदे ॥\nदृष्ट्वा कृष्णमुखं रम्यं कुलानां तारयेच्छतम् ॥ १०१ ॥\nकृष्णं च ये द्वारवतीं मनुष्याः स्मरंति नित्यं हरिभक्तियुक्ताः ॥\nविधूतपापाः किल संभवांते गच्छंति लोकं परमं मुरारेः ॥ १०२ ॥\nअधौतपादः प्रथमं नमस्कुर्याद्गणेश्वरम् ॥\nसर्वविघ्रविनाशश्च जायते नात्र संशयः ॥ १०३ ॥\nनीलोत्पलदलश्यामं कृष्णं देवकिनन्दनम् ॥\nदण्डवत्प्रणमेत्प्रीत्या प्रणमेदग्रजं पुनः ॥ १०४ ॥\nबाल्ये च यत्कृतं पापं कौमारे यौवने तथा ॥\nदर्शनात्कृष्णदेवस्य तन्नश्येन्नात्र संशयः ॥ १०५ ॥\nवाण्याऽथ मनसा यच्च कर्मणा समुपार्जितम् ॥\nपापं जन्मसहस्रेण तन्नश्येन्नात्र संशयः ॥ १०६ ॥\nहेमभारसहस्रैस्तु दत्तैर्यत्फलमाप्यते ॥\nतत्फलं कोटिगुणितं कृष्णवक्त्रावलोकनात् ॥ १०७ ॥\nनमस्कृत्य च देवेशं पुण्डरीकाक्षमच्युतम् ॥\nदुर्वाससं महेशानं द्वारकापरिरक्षकम् ॥१०८॥\nप्रणम्य परया भक्त्या वैनतेयसमन्वितम् ।ऽ।\nद्वारमागत्य च पुनः स्वर्गद्वारोपमं शुभम्॥ १०९ ॥\nविश्रम्य च मुहूर्त्तार्द्धं सुहृद्भिर्बान्धवैर्वृतः ॥\nतत्राश्रितान्समाहूय ब्राह्मणान्मन्त्रकोविदान् ॥\nपूजाद्रव्यं समानीय ततस्तीर्थं व्रजेद्बुधः ॥ 7.4.4.११० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकायात्राविधिवर्णनंनाम चतुर्थोऽध्यायः ॥ ४ ॥ ॥ छ ॥"
  }
]
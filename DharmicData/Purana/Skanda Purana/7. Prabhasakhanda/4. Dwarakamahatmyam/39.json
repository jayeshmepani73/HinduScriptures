[
  {
    "text": "॥ श्रीप्रह्लाद उवाच ॥ ॥\nजया च विजया चैव जयंती पापनाशिनी ॥\nउन्मीलिनी वंजुली च त्रिस्पृशा पक्षवर्द्धिनी ॥ १ ॥\nपुण्यं सर्वपुराणानां ते लभंते दिनेदिने ॥\nपक्वान्नं ये प्रकुर्वंति हविर्द्धान्यसमुद्भवम् ॥ २ ॥\nजागरे पद्मनाभस्य घृतेनैव सुपाचितम् ॥\nवर्तिद्वयसमायुक्तं दीपं घृतसमन्वितम् ॥ ३ ॥\nयः कुर्य्याज्जागरे विष्णोः शालिग्रामशिलाग्रतः ॥\nशालग्रामशिलाग्रे तु ये प्रकुर्वंति जागरम् ॥ ४ ॥\nकुर्वंति नृत्यवाद्ये च लोकानां रंजनाय च ॥\nसंछादयंति कुसुमैः शालिग्रामशिलां च ये ॥ ५ ॥\nचक्रांकितां विशेषेण प्रतिमां वैष्णवीं द्विजाः ॥\nचंदनं च सकर्पूरं कृष्णागुरुसमन्वितम् ॥ ६ ॥\nयुक्तं मृगमदेनापि यः करोति विलेपनम् ॥\nद्वादश्यां देवदेवस्य रात्रौ जागरणे सदा ॥ ७ ॥\nतस्य पुण्यं प्रवक्ष्यामि संक्षेपेण च वोऽग्रतः ॥\nतत्फलं कोटितीर्थे तु उज्जयिन्यां महालये ॥ ८ ॥\nवाराणस्यां कुरुक्षेत्रे मथुरायां त्रिपुष्करे ॥\nअयोध्यायां प्रयागे च तीर्थे सागरसंगमे ॥ ९ ॥\nसर्वपुण्येषु तीर्थेषु देवतायतनेषु च ॥\nकृतैर्यज्ञायुतैस्तत्र व्रतदानैश्च पुष्कलैः ॥ 7.4.39.१० ॥\nवेदैरधीतैर्यत्पुण्यं पुराणैश्चावगाहितैः ॥\nतपोभिश्चरितैः पुण्यं सम्यगाश्रम पालनैः ॥ ११ ॥\nयत्फलं मुनिभिः प्रोक्तं वेदव्यासेन पुत्रक ॥\nतत्फलं जागरे विष्णोः पक्षयोः शुक्लकृष्णयोः ॥ १२ ॥\nहैमवत्यै पुरा प्रोक्तं कैलासे शूलपाणिना ॥\nनारदाय पुरा प्रोक्तं ब्रह्मणा मत्समीपतः ॥ १३ ॥\nअरुणेन वज्रहस्ताय कथितं पृच्छते पुरा ॥\nद्वादशीजागरस्योक्तं फलं विप्रा मया च वः॥\nतत्कुरुध्वं द्विजा यूयं जागरं विष्णुवासरे ॥ १४ ॥\n॥ सूत उवाच ॥ ॥\nइत्युक्त्वा ब्राह्मणान्प्राह बलिं पौत्रं स्वकं ततः ॥\nत्वमपि श्रद्धया पौत्र कुरु जागरणं हरेः ॥ १५ ॥\nद्वारका मनसा ध्याता पापं वर्षशतान्वितम् ॥\nकीर्तनाच्छतजन्मोत्थं दहते नात्र संशयः ॥ १६ ॥\nपापं जन्मसहस्रोत्थं पदमात्रेण गच्छताम् ॥\nद्वारका हरते नूनं मुक्तिः कृष्णस्य दर्शनात् ॥ १७ ॥\nन शक्नोति यदा गंतुं द्वारकां चैव मानवः ॥\nमाहात्म्यं पठनीयं तु द्वारकासंभवं गृहे ॥ १८ ॥\nदातव्यं वैष्णवानां तु श्रोतव्यं भक्तिभावतः ॥\nद्वादश्यां च विशेषेण पठनीयं तु जागरे ॥ १९ ॥\nद्वारका संभवं पुण्यं स संप्राप्नोति मानवः ॥\nप्रसादाद्वासुदेवस्य सत्यंसत्यं च भाषितम् ॥ 7.4.39.२० ॥\nगृहे संतिष्ठते नित्यं मथुरा द्वारका तथा ॥\nअवंती च तथा माया प्रयागं कुरुजांगलम् ॥ २१ ॥\nत्रिपुष्करं नैमिषं च गंगाद्वारं च सौकरम् ॥\nचंद्रेशं चैव केदारं तथा रुद्रमहालयम् ॥ २२ ॥\nवस्त्रापथं महादेवं महाकालं तथैव च ॥\nभूतेश्वरं भस्मगात्रं सोमनाथमुमापतिम्॥ २३ ॥\nकोटिलिंगं त्रिनेत्रं च देवं भृगुवनेचरम् ॥\nदीपेश्वरं महानादं देवं चैवाचलेश्वरम् ॥ २४ ॥\nब्रह्मादयः सुरगणा गृहे तिष्ठंति सर्वदा ॥\nपितरो नागगंधर्वा मुनयः सिद्धचारणाः ॥ २५ ॥\nतीर्थानि यानि कानि स्युरश्वमेधादयो मखाः ॥\nकृष्णजन्माष्टमीं पौत्र यः करोति विशेषतः ॥ २६ ॥\nयथा भागवतं शास्त्रं तथा भागवतो नरः ॥\nउभयोरंतरं नास्ति हरहर्योस्तथैव च ॥ २७ ॥\nनीलीक्षेत्रं तु यो याति मूलकं भक्षयेत्तु यः ॥\nनैवास्ति नरकोद्धारं कल्पकोटिशतैरपि ॥ २८ ॥\nनीलीकर्म तु यः कुर्य्याद्ब्राह्मणो लोभमोहितः ॥\nनाप्नोति सुकृतं किंचित्कुर्य्याद्वा रसविक्रयम् ॥ २९ ॥\nप्रसीदति न विश्वात्मा वैष्णवे चापमानिते ॥\nअश्वत्थं छेदयेद्यो वै एकैकस्मिंश्च पर्वणि ॥ 7.4.39.३० ॥\nमन्वंतराणि तावंति रौरवे वसतिर्भवेत् ॥\nअरिष्टकाष्ठैर्दैत्येंद्र कार्य्यं यः कुरुते क्वचित् ॥\nन पूजामर्घदानं च तस्य गृह्णाति भास्करः ॥ ३१ ॥\nछेदापकस्य चार्के तु च्छेदकस्य च दैत्यज ॥\nशतं जन्मानि दारिद्यं जायते च सरोगता ॥ ३२ ॥\nरोपयेत्पालयेद्यो वै सूर्य्यवृक्षं नरोत्तमः ॥\nसप्तकल्पं वसेत्सोऽत्र समीपे भास्करस्य हि ॥ ३३ ॥\nरोपितैर्देववृक्षैस्तु यत्फलं लक्षकोटिभिः ॥\nन्यग्रोधवृक्षेणैकेन रोपितेन फलं हि तत् ॥ ३४ ॥\nधात्रीद्रुमेऽप्येवमेव फलं भवति रोपिते ॥\nतुलसीरोपणे चैव अधिकं चापि सुव्रत ॥\nअमरत्वं च ते यांति नात्र कार्य्या विचारणा ॥ ३५ ॥\nद्वारकां कलिकाले तु प्रातरुत्थाय कीर्तयेत् ॥\nस सर्वपापनिर्मुक्तः स्वर्गं याति न संशयः ॥ ३६ ॥\nरोहिणीसहिता ये न द्वादशी समुपोषिता ॥\nमहापातकसंयुक्तः कल्पांते नाकमाप्नुयात् ॥ ३७ ॥\nवासरः को विना सूर्य्यं विना सोमेन का निशा ॥\nविना वृक्षेण को ग्रामो द्वादशी किं व्रतं विना ॥ ३८ ॥\nगृहं च नरकं तस्य यमदण्डं द्वितीयकम् ॥\nन यत्र पठते नित्यं विष्णोर्नामसहस्रकम् ॥ ३९ ॥\nनरकं च भवेत्तस्य द्वितीयं यमशासनम् ॥\nनैव भागवतं यत्र पुराणं गीयते कलौ ॥\nअन्धकूपेषु क्षिप्यंते ज्वलितेषु हुताशने ॥ 7.4.39.४० ॥\nद्विषंति ये भागवतं न कुर्वंति दिनं हरेः ॥\nयमदूतैश्च नीयन्ते तथा भूमौ भवंति ते ॥ ४१ ॥\nवाच्यमानं न शृण्वंति हरेश्चरितमुत्तमम् ॥\nकरपत्रैश्च पीड्यंते सुतीव्रैर्यम शासनात्॥ ४२ ॥\nनिन्दां कुर्वंति ये पापा वैष्णवानां महात्मनाम् ॥\nतेषां निरयपातस्तु यावदाभूतसंप्लवम् ॥ ४३ ॥\nगोकोटितीर्थादधिकं स्नानं तत्राधिकं भवेत् ॥\nये पश्यंति महापुण्या गोपीचंदनमृत्तिकाम्॥\nगंगास्नानफलं तेषां जायते नात्र संशयः ॥ ४४ ॥\nवैष्णवानां प्रयच्छंति गोपीचं दनमृत्तिकाम् ॥\nयेषां ललाटे तिलकः गोपीचंदनसंभवम्॥ ४५ ॥\nगोपीचंदनपुंड्रेण द्वादश्यां जागरे कृते ॥\nविष्णोर्नामसहस्रस्य पाठेन मुक्तिमाप्नुयात् ॥ ४६ ॥\nये नित्यं प्रातरुत्थाय वैष्णवानां तु कीर्तनम्॥\nगोमतीस्मरणं कुर्युः कृष्णतुल्या न संशयः ॥ ४७ ॥\nये नित्यं प्रातरुत्थाय द्वारकेति वदंति च ॥\nतीर्थकोटिभवं पुण्यं लभंते च दिनेदिने ॥ ४८ ॥\nइति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये द्वादशीव्रतादिमाहात्म्यवर्णनंनामैकोनचत्वारिंशत्तमोऽध्यायः ॥ ३९ ॥"
  }
]
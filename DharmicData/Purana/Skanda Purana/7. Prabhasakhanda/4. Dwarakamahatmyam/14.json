[
  {
    "text": "॥ श्रीप्रह्राद उवाच ॥ ॥\nसंत्यनेकानि तीर्थानि बह्वाश्चर्यकराणि च ॥\nप्राप्ते कलियुगे घोरे तानि पुप्लुविरेर्णवे ॥ १ ॥\nउद्देशतो मया विप्राः कीर्त्यमाना निबोधत ॥\nसंक्षेपतो विप्रवरा यथा तेषां च याः क्रियाः ॥ २ ॥\nसंहृत्य च भुवो भारं साधू न्संस्थाप्य सत्पथे ॥\nद्वारवत्यामगात्कृष्णो वृष्णिसंघैः समावृतः ॥ ३ ॥\nदर्शनार्थं तदा ब्रह्मा दैवतैः परिवारितः ॥\nवरुणो यमवित्तेशौ सूर्य्याचन्द्रमसौ तथा ॥ ४ ॥\nआगत्य सह कृष्णेन कार्यं संसाध्य चात्मनः ॥\nवेधाश्चक्रे तदा तीर्थं स्वनाम्ना कीर्तितं भुवि ॥ ५ ॥\nब्रह्मकुण्डमिति ख्यातं सर्वपापहरं शुभम् ॥\nतत्तीरे स्थापयामास सहस्रकिरणं प्रभुम् ॥ ६ ॥\nमूलं सुराणां हि किल ब्रह्मा लोकपितामहः ॥\nतेन संस्थापितं यस्मान्मूल स्थानमिति स्मृतम् ॥ ७ ॥\nब्रह्मतीर्थं तु तद्दृष्ट्वा चन्द्रश्चक्रे ततः सरः ॥\nतडागं चन्द्रनाम्ना वै सर्वपापप्रणाशनम् ॥ ८ ॥\nतं दृष्ट्वा तेजसा युक्तं संहृष्टाः सुरसत्तमाः ॥\nऊचुस्ते लोकस्रष्टारं शृणुष्व वचनं हि नः ॥ ९ ॥\nयोऽत्र स्नानं प्रकुरुते पितॄन्संतर्पयिष्यति ॥\nपूजयिष्यति देवेशं मूलस्थानं सुरर्षभ ॥ 7.4.14.१० ॥\nसर्वपापविनिर्मुक्तो धनधान्यसमन्वितः ॥\nसप्तम्यां माघमासस्य शुक्लपक्षे द्विजर्षभाः ॥\nयोऽत्र स्नानं प्रकुरुते मानवो भक्तिसंयुतः ॥ ११ ॥\nमूलस्थानं च देवेश संस्नाप्य प्रविलेपयेत् ॥\nपूजयिष्यति वस्त्राद्यैः स्वशक्त्या भूषणैस्तथा ॥ १२ ॥\nपुष्पधूपादिभिश्चैव नैवेद्येन च मानवः ॥\nसर्वान्कामानवाप्नोति ब्रह्मलोकं स गच्छति ॥ १३ ॥\nसावित्रीं च ततो दृष्ट्वा ब्रह्मणा स्थापितां च वै ॥\nकृत्वा चायतनं दिव्यं स्वां मूर्तिं सन्निवेश्य च ॥\nनाम चक्रे तदा देव्याः स्वयं तस्याः पितामहः ॥ १४ ॥\nयः पश्यति स्वयं भक्त्या कृष्णं दृष्ट्वा जगत्पतिम् ॥\nसावित्रीं स सुखी भूत्वा सर्वान्कामानवाप्नुयात् ॥ १५ ॥\nआयुरारोग्यमैश्वर्य्यं पुत्रसन्तानमेव च ॥\nन दौर्भाग्यं भवेत्तस्य न दारिद्यं न मूर्खता ॥\nन च व्याधिभयं तस्य यः पश्यति विधिं नरः ॥ १६ ॥\nगत्वा संस्नापयेद्देवीं कुंकुमेन कुसुंभकैः ॥\nसंछाद्य वस्त्रैः संपूज्य पुष्पैर्नानाविधै स्तथा ॥ १७ ॥\nनैवेद्यफलतांबूलग्रीवासूत्रकदीपकैः ॥\nसंपूज्य परया भक्त्या यात्रां च सफला लभेत् ॥ १८ ॥\nन वैधव्यं न दौर्भाग्यं न वंध्या न मृतप्रजा ॥\nविधिर्दृष्टो नरैर्यैस्तु कुले तेषां प्रजायते ॥ १९ ॥\nतस्मात्सर्वप्रयत्नेन विधिं पश्येत्सुभावतः ॥\nपरितुष्टो भवेत्कृष्णो यात्रा च सफला भवेत् ॥ 7.4.14.२० ॥\n॥ प्रह्लाद उवाच ॥ ॥\nब्रह्मणा स्थापितं दृष्ट्वा सरः परमशोभनम् ॥\nइन्द्रश्चक्रे महाभागः सरः परमशोभनम् ॥ २१ ॥\nस्थापयामास देवेशो लिंगमप्रतिमौजसम् ॥\nतस्मिन्स्नात्वा च लभते यस्मादिन्द्रपदं नरः ॥ २२ ॥\nतस्मादिन्द्रपदं नाम सुप्रसिद्धं धरातले ॥\nइन्द्रेण स्थापितं लिंगं यस्माद्भावनया सह ॥\nप्रसिद्धमिंद्रनाम्ना वा इन्द्रेश्वरमिति स्मृतम् ॥२३॥\nयस्य प्रसिद्धिरतुला वृद्धिलिंगमिति द्विजाः॥\nयस्य दर्शनमात्रेण मुच्यते सर्वपातकैः ॥ २४ ॥\nपितॄणामक्षया तृप्तिर्जायते द्विजसत्तमाः ॥\nअष्टम्यां च चतुर्द्दश्यां स्नात्वा चेन्द्रपदे नरः ॥ २५ ॥\nइन्द्रेश्वरं च संपूज्य याति मुक्तिपदं नरः ॥\nविशेषतस्तु संपूज्यो मकरस्थे दिवाकरे ॥ २६ ॥\nउत्तरायणसंक्रांतौ लिंगपूरणकेन हि ॥\nशिवरात्रौ विशेषेण संपूज्य उमया सह ॥\nरात्रौ जागरणं कृत्वा परमं लोकमाप्नुयात् ॥ २७ ॥\n॥ प्रह्लाद उवाच॥ ॥\nब्रह्मतीर्थं च तद्दृष्ट्वा तथा शक्रसरोभवम् ॥\nदर्शयन्विष्णुना सार्द्धमेकरूपत्वमाप्नुयात् ॥ २८ ॥\nसरश्चकार देवेशो भगवान्पार्वतीपतिः ॥\nसुमृष्टनिर्मलजलं नलिनीदलशोभितम् ॥ २९ ॥\nउत्पलैः सर्वतश्छन्नं सरः सारसशोभितम् ॥\nतदगाधजलं दृष्ट्वा स्वयमेव पिनाकधृक् ॥\nसब्रह्मविष्णुना सार्द्धं स्नातस्तत्र वृषध्वजः ॥ 7.4.14.३० ॥\nते देवास्तत्सरो दृष्ट्वा ब्रह्मविष्णुसुराऽसुराः ॥\nऊचुः सर्वे सुसंहृष्टा वीक्षंतः पार्वतीपतिम् ॥ ३१ ॥\nयस्मात्कृतमिदं देवा ईश्वरेण महत्सरः ॥\nमहादेव सरोनाम सुप्रसिद्धं भविष्यति ॥ ३२ ॥\nयोऽत्र स्नानं प्रकुरुते पितॄणां तर्पणं तथा ॥\nश्राद्धं पितॄणां भक्त्या च स गच्छेत्परमां गतिम् ॥ ३३ ॥\nसुप्रसन्ना भविष्यन्ति सर्वे देवा न संशयः ॥\nदर्शनात्पापनिर्मुक्तो महादेवसरस्य च ॥ ३४ ॥\nमहेशस्य च तद्दृष्ट्वा सरः परमशोभनम् ॥\nचकार पार्वती तत्र सरश्चाप्रतिमं तथा ॥ ३५ ॥\nगौरीसर इति ख्यातं सर्वपापप्रणाशनम् ॥\nतत्र स्नात्वा नरो भक्त्या न दुर्गतिमवाप्नुयात् ॥ ३६ ॥\nन दौर्भाग्यं स्त्रियश्चैव न वैधव्यं कदाचन ॥\nस्नात्वा गौरीतीर्थवरे सर्वान्कामानवाप्नुयात् ॥३७॥\nवरुणश्च ततो दृष्ट्वा पुण्यान्यायतनानि च ॥\nचकार च सरो दिव्यं विष्णुभक्तिसमन्वितः ॥ ३८ ॥\nनाम्ना वरुणपदं तच्च पापक्षयकरं भुवि ॥\nनभस्ये पौर्णमास्यां च संतर्प्य पितृदेवताः ॥ ३९ ॥\nश्राद्धं कृत्वा विधानेन पितॄणां श्रद्धयान्वितः ॥\nउत्तमं लोकमाप्नोति यत्र गत्वा न शोचति ॥ 7.4.14.४० ॥\nप्रदद्यादुदकुम्भांश्च दध्योदनसमन्वितान् ॥\nगाश्च वासांसि रत्नानि विष्णुर्मे प्रीयतामिति ॥ ४१ ॥\nसरो दृष्ट्वा जलेशस्य सरश्चक्रे धनेश्वरः ॥\nयक्षाधिपसरोनाम सुप्रसिद्धं धरातले ॥ ४२ ॥\nतथा तत्र नरो भक्त्या संपूज्य पितृदेवताः ॥\nसर्वान्कामानवाप्नोति दद्याद्वस्त्रद्विजातये ॥ ४३ ॥\n॥ प्रह्लाद उवाच ॥ ॥\nविष्णुं वरप्रदं श्रुत्वा भ्रातॄणां ब्रह्मनंदनाः ॥\nमंदाकिनी वसिष्ठेन समानीता धरातले ॥ ४४ ॥\nअम्बरीषादयः सर्व आजग्मुः कृष्णपालिताम्॥\nद्वारवत्यां च ते दृष्ट्वा गोमतीं सागरंगमाम् ॥ ४५ ॥\nतीर्थानि देवतानां च पुण्यान्यायतनानि च ॥\nतीर्थं पंचनदं चक्रुः प्रजानां पतयस्तथा ॥ ४६ ॥\nपंच नद्यः समाहूतास्तत्राऽऽजग्मुः सुरान्विताः ॥\nमरीचये गोमती च लक्ष्मणा चात्रये तथा ॥ ४७ ॥\nचंद्रभागा चांगिरसे पुलहाय कुशावती ॥\nपावनार्थं जांबवती जगाम क्रतवे तथा ॥ ४८ ॥\nतासु स्नात्वा महाभागा ब्रह्मपुत्रा यशस्विनः ॥\nनाम तस्य तदा चक्रुः पंचनद्यश्च तापसाः ॥४९॥\nतस्मात्पंचनदं तीर्थं सर्वपापप्रणाशनम् ॥\nस्नातव्यं तत्र मनुजैः स्वर्गमोक्षार्थिभिस्तदा ॥ 7.4.14.५० ॥\nतत्र गत्वा सुनियतो गृहीत्वार्घ्यं फलेन हि ॥\nमंत्रेणानेन वै विप्रा दद्यादर्घ्यं विधानतः ॥ ५१ ॥\nब्रह्मपुत्रैः समानीताः पंचैताः सरितां वराः ॥\nगृह्णंत्वर्घ्यमिमं देव्यः सर्वपापप्रशांतये ॥५२॥\n॥ इत्यर्घ्यमन्त्रः ॥ ॥\nस्नानं कृत्वा विधानेन पितॄन्संतर्प्पयेन्नरः ॥\nश्राद्धं कुर्य्याद्विधानेन श्रद्भया परया युतः ॥५३॥\nपंचरत्नं ततो देयं सप्तधान्यं द्विजातये ॥\nदीनांधकृपणानां च दानं दद्यात्स्वशक्तितः ॥ ५४ ॥\nसर्वान्कामानवाप्नोति विष्णुलोकं स गच्छति ॥\nपुत्रपौत्रसमायुक्तः परं सुखमवाप्नुयात् ॥ ५५ ॥\nप्रेतयोनिं गता ये च ये च कीटत्वमागताः ॥\nसर्वे ते मुक्तिमायांति पितरस्त्रिकुलोद्भवाः ॥ ५६ ॥\nश्रुत्वाऽध्यायमिमं पुण्यं शिवलोके च मोदते ॥\nसर्वपाप विनिर्मुक्तः स याति परमं पदम् ॥ ५७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये पञ्चनदतीर्थमाहात्म्यवर्णनंनाम चतुर्दशोऽध्यायः ॥ १४ ॥ ॥ छ ॥"
  }
]
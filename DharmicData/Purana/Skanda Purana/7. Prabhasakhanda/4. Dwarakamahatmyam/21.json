[
  {
    "text": "॥ श्रीप्रह्लाद उवाच ॥ ॥\nशिवलिगमलंघ्यं हि बुद्धिपूर्वं हतो ह्यहम् ॥\nउवाच कृष्णं दनुजश्छलितोऽहं त्वयाऽनघ ॥ १ ॥\n॥ श्रीविष्णु रुवाच ॥ ॥\nपरितुष्टोस्मि ते दैत्य शौर्येण शिवसंश्रयात् ॥\nवरं वरय भद्रं ते यदिच्छसि महामते ॥ २ ॥\n॥ कुश उवाच ॥ ॥\nयथा पूज्यो महादेवो मम त्वं च तथा हरे ॥\nएक एव द्विधामूर्तिस्तस्मात्त्वां वरयाम्यहम् ॥ ३ ॥\nशिवलिंगं त्वया नाथ स्थापितं यन्ममोपरि ॥\nमम नाम्ना भवतु च कुशेश्वर इति स्मृतम् ॥४॥\nअनुग्राह्यो यद्यहं ते मम कीर्तिर्भवत्वियम् ॥\nएवं भविष्यतीत्युक्तस्तत्रैवावस्थितोऽसुरः ॥ ५ ॥\nततोऽन्यदानवान्सर्वान्प्रेषयामास माधवः ॥\nरसातलगता केचित्केचिद्विष्णुं समागताः ॥ ६ ॥\nअनंतः संस्थितस्तत्र विष्णुश्च तदनंतरम् ॥\nज्ञात्वा विमुक्तिदं तीर्थं दुर्वासा मुनिपुंगवः ॥ ७ ॥\nगोमत्यां चक्रतीर्थे च भगवांश्च त्रिविक्रमः ॥\nतेन तन्मुक्तिदं मत्वा दुर्वासास्तत्र संस्थितः ॥ ८ ॥\nएवं त्रिविक्रमः स्वामी तदाप्रभृति संस्थितः ॥\nकलौ पुनः कलान्यासात्कृष्णत्वमगमत्प्रभुः ॥ ९ ॥\n॥ प्रह्लाद उवाच ॥ ॥\nपूजाविधिं हरेर्विप्राः शृणुध्वं सुसमाहिताः ॥\nविशेषात्फलदः प्रोक्तः पूजितो मधुमाधवे ॥ 7.4.21.१० ॥\nमधुसूदनीं नरो यस्तु द्वारवत्यां करोति च ॥\nपूजयेत्कृष्णदेवं च स्नापयित्वा विलिप्य च ॥ ११ ॥\nगन्धैश्च वाससाऽऽच्छाद्य धूपैर्दीपैरनेकधा ॥\nनैवेद्यैर्भूषणैश्चैव तांबूलेन फलेन च ॥ १२ ॥\nआरार्तिकेन संपूज्य दण्डवत्प्रणिपत्य च ॥\nघृतेन दीपकं दत्त्वा रात्रौ जागरणं तथा ॥\nकुर्य्याच्च गीतवादित्रैस्तथा पुस्तकवाचकैः ॥ १३ ॥\nकृत्वा चैवं विधिं भक्त्या सर्वान्कामानवाप्नु यात् ॥ १४ ॥\nतथा नभसि सम्पूज्य पवित्रारोपणेन च ॥\nपितॄणां चाक्षया तृप्तिः सफलाः स्युर्मनोरथाः ॥ १५ ॥\nप्रबोधवासरे प्राप्ते कार्तिके द्विज सत्तमाः ॥\nसंपूज्य कृष्णं देवेशं परां गतिमवाप्नुयात् ॥ १६ ॥\nतथा नभस्ये संपूज्य पवित्रारोपणेन च ॥\nसर्वान्कामानवाप्नोति विष्णुलोकं च गच्छति ॥ १७ ॥\nयुगादिषु च संपूज्य ह्ययने दक्षिणोत्तरे ॥\nआषाढज्येष्ठमाघेषु पौषादिद्वादशीषु च ॥ १८ ॥\nकलौ कृष्णं पूजयित्वा गोमत्युदधिसंगमे ॥\nविमलं लोकमाप्नोति यत्र गत्वा न शोचति ॥ १९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये गोमतीतीरस्थ क्षेत्रस्थ भगवत्पूजामाहात्म्यवर्णनंनामैकविंशतितमोऽध्यायः ॥ २१ ॥"
  }
]
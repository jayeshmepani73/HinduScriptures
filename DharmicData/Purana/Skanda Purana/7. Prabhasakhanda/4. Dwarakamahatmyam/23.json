[
  {
    "text": "॥ मार्कंडेय उवाच ॥ ॥\nद्वारकायाश्च माहात्म्यमिंद्रद्युम्न निबोध मे ॥\nकलौ निवसते यत्र क्लेशहा रुक्मिणीपतिः ॥ १ ॥\nकलौ कृष्णस्य माहात्म्यं ये शृण्वंति पठंति च ॥\nन तेषां जायते वासो यमलोके युगाष्टकम् ॥ २ ॥\nनित्यं कृष्णकथा यस्य प्राणादपि गरीयसी ॥\nन तस्य दुर्ल्लभं किंचिदिह लोके परं नृप ॥ ३ ॥\nमन्वंतरसहस्रैस्तु काशीवासेन यत्फलम् ॥\nतत्फलं द्वारकावासे वसतां पंचभिर्दिनैः ॥ ४ ॥\nकलौ निवसते यस्तु श्वपचो द्वारकां यदि ॥\nयतीनां गतिमाप्नोति प्राह ह्येवं प्रजापतिः ॥५ ॥\nद्वारकां गंतुकामं यः प्रत्यहं कुरुते नरः ॥\nफलमाप्नोति मनुजः कुरुक्षेत्रसमुद्भवम् ॥ ६ ॥\nसोमग्रहे च यत्प्रोक्तं यत्फलं सोमनायके ॥\nदृष्ट्वा तत्फलमाप्नोति द्वारवत्यां जनार्द्दनम् ॥ ७ ॥\nपुष्करे कार्त्तिकीं कृत्वा यत्फलं वर्षकोटिभिः ॥\nतत्फलं द्वारकावासे दिनेनैकेन जायते ॥ ८ ॥\nद्वारकायां दिनैकेन दृष्टे देवकिनंदने ॥\nफलं कोटिगुणं ज्ञेयमत्र लक्षशतोद्भवम् ॥ ९ ॥\nकलौ निवसतां भूप धन्यास्तेषां मनोरथाः ॥\nकृष्णस्य दर्शने नित्यं द्वारकागमने मतिः ॥ 7.4.23.१० ॥\nएकामपि द्वादशीं तु यः करोति नृपोत्तम ॥\nकृष्णस्य सन्निधौ भूप द्वारकायाः फलं शृणु ॥ ११ ॥\nधन्यास्ते कृतकृत्यास्ते ते जना लोकपावनाः ॥\nदृष्टं कृष्णमुखं यैस्तु पापकोट्ययुतापहम् ॥ १२ ॥\nयत्फलं व्रतसंयुक्तैर्वासरैः कृष्णसंयुतैः ॥\nयज्ञैर्दानैर्बृहद्भिश्च द्वारकायां तथैकया ॥ १३ ॥\nक्षीरस्नानं प्रकुर्वंति ये नराः कृष्ण मूर्धनि ॥\nशताश्वमेधजं पुण्यं बिंदुना बिंदुना स्मृतम् ॥ १४ ॥\nदधि क्षीराद्दशगुणं घृतं दध्नो दशोत्तरम् ॥\nघृताद्दशगुणं क्षौद्रं क्षौद्राद्दशगुणोत्तरम् ॥। । १५॥\nपुष्पोदकं च रत्नोदं वर्द्धनं च दशोत्तरम्॥\nमंत्रोदकं च गंधोदं तथैव नृपसत्तम॥ १६ ॥\nइक्षो रसेन स्नपनं शतवाजिमखैः समम्॥\nतथैव तीर्थनीरं स फलं यच्छति भूमिप ॥१७ ॥\nकृष्णं स्नानार्द्रगात्रं च वस्त्रेण परिमार्जति॥\nतस्य लक्षार्जितस्यापि भवेत्पापस्य मार्जनम्॥ १८ ॥\nस्नापयित्वा जगन्नाथं पुष्पमालावरोहणम् ॥\nकुरुते प्रतिपुष्पं तु स्वर्णनिष्कायुतं फलम् ॥ १९ ॥\nस्नानकाले तु देवस्य शंखादीनां तु वादनम् ।\nकुरुते ब्रह्मलोके तु वसते ब्रह्मवासरम् ॥ 7.4.23.२० ॥\nस्नानकाले स कृष्णस्य पठेन्नामसहस्रकम् ॥\nप्रत्यक्षरं लभेत्प्रेष्टं कपिलागोशतोद्भवम् ॥ २१ ॥\nफलमेतन्महीपाल गीतायाः परिकीर्तितम् ॥\nगजेंद्रमोक्षणेनैवं स्तवराजेन कीर्त्तितम् ॥ २२ ॥\nस्तवैर्ऋषिकृतैरन्यैः पठितैश्च नराधिप ॥\nतोषमाप्नोति देवेशः सर्वान्कामान्प्रयच्छति ॥ २३ ॥\nकिं पुनर्वेदपाठं तु स्नानकाले करोति यः ॥\nतस्य यल्लभते पुण्यं न ज्ञातं नरनायक ॥ २४ ॥\nस्नान काले च संप्राप्ते कृष्णस्याग्रे तु नर्तनम् ॥\nगीतं चैव पुनस्तत्र स्तवनं वदनेन हि ॥२५ ॥\nस्नानकाले तु कृष्णस्य जयशब्दं करोति यः ॥\nकरताल समायुक्तं गीतनृत्यं करोति च ॥२६॥\nतत्र चेष्टां प्रकुर्वाणो हसते जल्पतेऽपि वा ॥\nमुक्तं तेन परं मातुर्योनियंत्रस्य निर्गमम् ॥ २७ ॥\nनोत्तानशायी भवति मातुरंके नरेश्वर ॥\nगुणान्पठति कृष्णस्य यः काले स्नानकर्मणः ॥ २८ ॥\nचंदनागुरुमिश्रेण कंकुमेन सुगंधिना ॥\nविलेपयति यः कृष्णं कर्पूरमृगनाभिना ॥\nकल्पं तु भवने विष्णोर्वसते पितृभिः सह ॥२९॥\nप्रत्येकं चंदनादीनामिंद्रद्युम्न न चान्यथा ॥\nनानादेशसमुद्भूतैः सुवस्त्रैश्च सुकोमलैः ॥ 7.4.23.३० ॥\nधूपयित्वा सुगंधैश्च यो धूपयति मानवः ॥\nमन्वंतराणि वसते तत्संख्यानि हरेर्गृहे ॥३१॥\nस्वशक्त्या देवदेवेशं भूषणैर्भूषयंति च ॥\nहेमजैरतुलैः शुभ्रैर्मणिजैश्च सुशोभनैः ॥ ३२ ॥\nतेषां फलं महाराज रुद्राश्च वासवादयः ॥ ३३ ॥\nजानंति मुनयो नैव वर्जयित्वा तु माधवम् ॥\nयेऽर्चयंति जगन्नाथं कृष्णं कलिमलापहम् ॥\nकेतकीतुलसीपत्रैः पुष्पैर्मालतिसंभवैः ॥ ३४ ॥\nतद्देशसंभवैश्चान्यैर्भूरिभिः कुसुमैर्नृप ॥\nएकैकं नृप शार्दूल राजसूयसमं स्मृतम् ॥ ३५ ॥\nये कुर्वंति नराः पूजां स्वशक्त्या रुक्मिणीपतेः ॥\nक्रीडंति विष्णुलोके ते मन्वतरशतं नराः ॥ ३६ ॥\nयः पुनस्तुलसीपत्रैः कोमलमंजरीयुतैः ॥\nपूजयेच्छ्रद्धया यस्तु कृष्णं देवकिनंदनम् ॥ ३७ ॥\nया गतिर्योगयुक्तानां या गतिर्योगशालिनाम् ॥\nया गतिर्दानशीलानां या गतिस्तीर्थसेविनाम् ॥ ३८ ॥\nया गतिर्मातृभक्तानां द्वादशीं वेधवर्जिताम् ॥\nकुर्वतां जागरं विष्णोर्नृत्यतां गायतां फलम् ॥३९॥\nवैष्णवानां तु भक्तानां यत्फलं वेदवादिनाम् ॥\nपठतां वैष्णवं शास्त्रं वैष्णवानां तु यच्छताम् ॥ 7.4.23.४० ॥\nतुलसीमालया कृष्णः पूजितो रुक्मिणी पतिः ॥\nफलमेतन्महीपाल यच्छते नात्र सशयः ॥ ४१ ॥\nयथा लक्ष्मीः प्रिया विष्णोस्तुलसी च ततोऽधिका ॥\nद्वारकायां समुत्पन्ना विशेषेण फलाधिका ॥ ४२ ॥\nयत्र तत्र स्थितो विष्णुस्तुलसीदलमालया ॥\nपूजितो द्वारकातुल्यं पुण्यं स यच्छते कलौ ॥ ४३ ॥\nयोऽर्चयेत्केतकीपत्रैः कृष्णं कलिमलापहम् ॥\nपत्रेपत्रेऽश्वमेधस्यफलं यच्छति भूभुज ॥४४॥\nयोऽर्चयेन्मालतीपुष्पैः कृष्णं त्रिभुवनेश्वरम् ॥\nतेनाप्तं नास्ति संदेहो यत्फलं दुर्लभं हरेः ॥ ४५ ॥\nऋतुकालोद्भवैः पुष्पैर्योऽर्चयेद्रुक्मिणीपतिम् ॥\nसर्वान्कामानवाप्नोति दुर्लभान्देवमानुषैः ॥ ४६ ॥\nकृष्णेनागुरुणा कृष्णं धूपयंति कलौ युगे ॥\nसकर्पूरेण राजेन्द्र कृष्णतुल्या भवंति ते ॥ ४७ ॥\nसाज्येन गुग्गुलेनापि सुगंधेन जनार्द्दनम् ॥\nधूपयित्वा नरो याति पदं भूयः सदा शिवम् ॥ ४८ ॥\nयो ददाति महीपाल कृष्णस्याग्रे तु दीपकम् ॥\nपातकं तु समुत्सृज्य ज्योतीरूपं लभेत्पदम् ॥ ४९ ॥\nद्वारे कृष्णस्य यो नित्यं दीपमालां करोति हि ॥\nसप्तद्वीपवतीराज्यं द्वीपेद्वीपे फलं लभेत् ॥ 7.4.23.५० ॥\nनैवेद्यानि मनोज्ञानि कृष्णाय विनिवेदयेत् ॥\nकल्पांतं तत्पितॄणां हि तृप्तिर्भवति शाश्वती ॥ ५१ ॥\nफलानि यच्छते यो वै सुहृद्यानि नरेश्वर ॥\nजायंते तस्य कल्पांतं सफलास्तु मनोरथाः ॥ ५२ ॥\nतांबूलं तु सकर्पूरं सपूगं नरनायक ॥\nकृष्णाय यच्छते यो वै पदं तस्याग्निदैवतम् ॥ ५३ ॥\nसनीरं कर्पुरोपेतं कुंभं कृष्णाग्रतो न्यसेत् ॥\nकल्पांते न जलापेक्षां कुर्वंति च पितामहाः ॥५४॥\nव्यजनेनाथ वस्त्रेण सुभक्त्या मातरिश्वना ॥\nदेवदेवस्य राजेन्द्र कुरुते धर्मवारणम्॥५९॥\nतत्कुले नास्ति पापिष्ठो न च लोके यमस्य च ॥\nवायुलोकान्महीपाल न पुनर्विद्यते गतिः॥५६॥\nकृष्णवेश्मनि यः कुर्य्यात्सधूपं पुष्पमंडपम् ॥\nसपुष्पकविमानैस्तु क्रीडते कोटिभिर्द्दिवि॥५७॥\nचलच्चामरवातेन कृष्णं यस्तोषयेन्नरः ॥\nतस्योत्तमांगं देवेशश्चुंबते स्वमुखेन हि ॥५८॥\nयः कुर्यात्कृष्णभवनं कदलीस्तंभशोभितम् ॥ ॥\nवसत्यर्कलोके तु यावद्वसति मेदिनी ॥ ५९ ॥\nधूपं चंदनमालां तु कुरुते कृष्णसद्मनि ॥\nदेवकन्यायुतैर्लक्षैः सेव्यते सुरनायकैः ॥ 7.4.23.६० ॥\nध्वजमारोपयेद्यस्तु प्रासादोपरि भक्तितः ॥\nतस्य ब्रह्मपदे वासः क्रीडते ब्रह्मणा सह ॥ ६१ ॥\nप्रांगणं वर्णकोपेतं स्वस्तिकैश्च समन्वितैः ॥\nदेवदेवस्य कुरुते क्रीडते भुवनत्रये॥६२॥\nयो दद्यान्मण्डपे पुष्पप्रकरं रुक्मिणीपतेः॥\nदेवोद्यानेषु सर्वेषु क्रीडते नरनायकैः॥६३॥\nप्रासादे देवदेवस्य चित्रकर्म करोति यः॥\nवसते रुद्रलोके तु यावत्तिष्ठंति सागराः॥६४॥\nदद्याच्चन्द्रमयं यस्तु कृष्णोपरि नरेश्वर॥\nवसते द्वारकां यावत्सोमलोके स तिष्ठति ॥६५ ॥\nछत्रं बहुशलाकं तु किंकिणीवस्रगुण्ठितम् ॥\nदिव्यरत्नैश्च संयुक्तं हेमदण्डसमन्वितम् ॥ ६६ ॥\nसमर्पयति कृष्णाय च्छत्रं लक्षार्बुदैर्वृतम् ॥\nअमरैः सहितः सर्वैः क्रीडते पितृभिः सह ॥ ६७ ॥\nदद्यान्नरविमानं तु कृष्णाय नरनायक ॥\nसत्कृतो धनदेनैव वसते ब्रह्मवासरम् ॥ ६८ ॥\nकृता पूजा दिकं भूप ज्वलंतं कृष्णमूर्द्धनि ॥\nआरार्तिकं प्रकुर्वाणो मोदते कृष्णसन्निधौ ॥ ६९ ॥\nदीप्तिमंतं सकर्पूरं करोत्यारार्तिकं नृप ॥\nकृष्णस्य वसते लोके सप्तकल्पानि मानवः ॥ 7.4.23.७० ॥\nधृत्वा शंखोदकं यस्तु भ्रामयेत्केशवोपरि ॥\nसंनिधौ वसते विष्णोः कल्पांतं क्षीरसागरे ॥ ७१ ॥\nएवं कृत्वा तु कृप्णस्य यः करोति प्रदक्षिणाम् ॥\nपठन्नामसहस्रं तु स्तवमन्यं पठन्नृप ॥\nसप्तद्वीपवतीपुण्यं लभते तु पदेपदे ॥ ७२ ॥\nकुर्य्याद्दण्डनमस्कारमश्वमेधायुतैः समम् ॥\nकृष्णं संतोषयेद्यस्तु सुगीतैर्मधुरैः स्वरैः ॥\nसामवेदफलं तस्य जायते नात्र संशयः ॥ ७३ ॥\nयो नृत्यति प्रहृष्टात्मा भावैर्बहु  सुभक्तितः ॥\nस निर्द्दहति पापानि मन्वंतरकृतान्यपि ॥ ७४ ॥\nयः कृष्णाग्रे महाभक्त्या कुर्य्यात्पुस्तकवाचनम् ॥\nप्रत्यक्षरं लभेत्पुण्यं कपिलाशतदानजम् ॥ ।७५॥\nऋग्यजुःसामभिर्वाग्भिः कृष्णं संतोषयंति ये ॥\nकल्पांतं ब्रह्मलोके तु ते वसंति द्विजोत्तमाः ॥ ७६ ॥\nयोगशास्त्राणि वेदांता न्पुराणं कृष्णसन्निधौ ॥\nपठंति रविबिंबं ते भित्त्वा यांति हरेर्लयम् ॥ ७७ ॥\nगीता नामसहस्रं तु स्तवराजो ह्यनुस्मृतिः ॥\nगजेन्द्रमोक्षणं चैव कृष्णस्यातीव वल्लभम् ॥ ७८ ॥\nश्रीमद्रागवतं यस्तु पठते कृष्णसन्निधौ ॥\nकुलकोटिशतैर्युक्तः क्रीडते योगिभिः सदा ॥ ७९ ॥\nयः पठेद्रामचरितं भारतं व्यासभाषितम् ॥\nपुराणानि महीपाल प्राप्तो मुक्तिं न संशयः ॥7.4.23.८०॥\nद्वादशीवासरे प्राप्त एवं कुर्वंति ये नराः ॥\nगीताद्यैः शतसाहस्रं पुण्यं यच्छति केशवः ॥ ८१॥\nजागरे कोटिगुणितं पुण्यं भवति भूभिप ॥\nवसतां द्वारकावासात्प्रत्यहं लभते फलम् ॥८२॥\nगोमतीनीरपूतानां कृष्णवक्त्रावलोकि नाम् ॥\nदर्शनात्पातकं तेषां याति वर्षशतार्जितम् ॥८३॥\nधन्यास्ते मानुषे लोके गोमत्युदधिवारिणा॥\nतर्पयंति पितॄन्देवान्गत्वा द्वारवतीं कलौ ॥ ॥८४॥\nगंगाद्वारे प्रयागे च गंगायां कुरुजांगले ॥\nप्रभासे शुक्लतीर्थे च श्रीस्थले पुष्करेऽपि च ॥८५॥\nस्नानेन पिंडदानेन पितॄणां तर्पणे कृते ॥\nतृप्तिर्भवति भूपाल तथा गोमतिदर्शनात् ॥८६॥\nयोजनैर्बहुभिस्तिष्ठन्गोमतीति च यो वदेत् ॥\nचांद्रायणसहस्रस्य फलमाप्नोति यत्नतः ॥ ८७ ॥\nधन्या द्वारवती लोके वहते यत्र गोमती ॥\nस्वयं तु तिष्ठते यत्र नित्यं रुक्मिणिवल्लभः ॥८८॥\nन स्नाता गोमतीतीरे कलौ पापेन मोहिताः ॥\nभविष्यति कथं तेषां पापबंधस्य संक्षयः ॥ ८९ ॥\nनिर्मिता स्वर्गनिःश्रेणी कलौ कृष्णेन गोमती ॥\nमनसः प्रीतिजननी जंतूनां नरसत्तम ॥ 7.4.23.९० ॥\nन दृश्यं स्वर्गसोपानं दृश्यते गोमतीसमम्॥\nसुखदं पापिनां पुंसां स्नानमात्रेण मोक्षदम् ॥ ९१ ॥\nगोमतीनीरसंयुक्तो यत्र गर्जति सागरः ॥\nतत्र गच्छेन्नरव्याघ्र कृष्णस्तिष्ठति यत्र वै॥ ९२ ॥\nयत्र चक्रांकितशिला गोमत्युदधिनिःसृताः ॥\nयच्छंति पूजिता मोक्षं तां पुरीं को न सेवते ॥ ९३ ॥\nयत्र चक्रांकिता मृत्स्ना तिष्ठते निर्मला नृप ॥\nकलौ पापविनाशार्थं तां पुरीं को न सेवते ॥ ९४ ॥\nअप्रदृश्या पुरा लोके दैत्यदानवरक्षसाम् ॥\nशरण्या देवतादीनां पुरीं तां को न सेवते ॥ ९५ ॥\nत्यजते यां कलौ नैव कृष्णो देवकिनन्दनः ॥\nकर्मणा मनसा वाचा तां पुरीं को न सेवते ॥ ९६ ॥\n॥ मार्कंडेय उवाच ॥ ॥\nशृणु राजन्प्रवक्ष्यामि कथां पापप्रणाशिनीम् ॥\nयां श्रुत्वा मुच्यते नूनं दुःखसंसार बंधनात् ॥ ९७ ॥\nअवन्तीविषये पूर्वं ब्राह्मणो वेदपारगः ॥\nचंद्रशर्मेति विख्यातः शिवभक्तः सदा नृप ॥ ९८ ॥\nमनसा कर्मणा वाचा नान्यं ध्याति सदाशिवात् ॥\nशैवाद्व्रताद्व्रतं नान्यत्करोति च नराधिप ॥ ९९ ॥\nनोपवासं हरिदिने कुरुते न व्रतं हरेः ॥\nविना चतुर्दशीं राजन्नान्यदेवसमुद्भवम् ॥ 7.4.23.१०० ॥\nयत्रयत्र शिवक्षेत्रं यत्र तीर्थं तु शांकरम् ॥\nतत्र गच्छति राजेन्द्र वैष्णवं नैव गच्छति ॥ १०१ ॥\nप्रतिवर्षं तु कुरुते सोमनाथस्य दर्शनम् ॥\nन जहाति विशेषेण सोमपर्व नरेश्वर ॥ १०२ ॥\nएवं प्रकुर्वतस्तस्य वर्षाणि नवसप्ततिः ॥\nगतानि किल राजेन्द्र शिवभक्तिं प्रकुर्वतः॥१०३॥\nकदाचित्सोमपर्वण्यागते सोमोपनायकम्॥\nनानादेशान्महीपाल ह्यसंख्याताश्च  मानवाः॥ १०४॥\nगताः कृष्णपुरीं सर्वे दृष्ट्वा सोमेश्वरं प्रभुम्॥\nआहूतस्तैश्चंद्रशर्मा न गतो द्वारकां पुरीम्॥१०५॥\nशिवक्षेत्रात्परं तीर्थं नाहं मन्ये जग  त्त्रये ॥\nनान्यदेवो मया ज्ञात ईश्वराद्देवनायकात् ॥ १०६ ॥\nविनाऽन्ये चंद्रशर्माणं गतास्ते द्वारकां पुरीम् ॥\nअन्यस्मिन्दिवसे राजन्गच्छतः स्वगृहं प्रति ॥\nचक्रुस्ते दर्शनं स्वप्ने चंद्रशर्मपितामहाः ॥ १०८ ॥\nप्रेतभूता महाकायाः क्षुत्क्षामाश्चैव भीषणाः ॥\nदृष्ट्वा स्वप्नं महा रौद्रं भीतोऽसौ च प्रकंपितः ॥ १०९ ॥\n॥ चन्द्रशर्मोवाच ॥ ॥\nके यूयं विकृताकारा जंतूनां च भयानकाः ॥\nपृथ्वीसमुद्भवा जीवा न दृष्टा न श्रुता मया ॥ 7.4.23.११० ॥\n॥ प्रेता ऊचुः ॥ ॥\nमा भयं कुरु विप्रेंद्र तव पूर्वपितामहाः ॥\nआगतास्त्वत्समीपे तु महादुःखेन पीडिताः ॥ १११ ॥ ॥\n॥ चन्द्रशर्मोवाच ॥ ॥\nइष्टं दत्तं तपस्तप्तं भवद्भिर्मत्पितामहैः ॥\nप्रेतत्वे कारणं यत्स्याद्भवतां विस्मयो मम ॥११२॥\n॥ प्रेता ऊचुः ॥ ॥\nशृणु पुत्र प्रवक्ष्यामः प्रेतयोनेस्तु कारणम् ॥\nवासरं वासुदेवस्य सदा विद्धं कृतं पुरा ॥ ११३ ॥\nप्रेतत्वं तेन संप्राप्तमस्माभिः शृणु पुत्रक ॥\nविशेषेण कृतं रात्रौ विद्धं जागरणं हरेः ॥ ११४ ॥\nपतनं नरके घोरे भविष्यति न संशयः ॥\nत्वया सह न संदेहो यावदाभूतसंप्लवम् ॥ ११५ ॥\nचन्द्रशर्मोवाच ॥ ॥\nहरिभक्तिविहीनानां द्वादशीव्रतवर्जिनाम्॥\nनाशं न याति प्रेतत्वं पूजितैः शंकरादिभिः ॥११६॥\nन वा सन्तोषितो देवो भक्त्या त्रिपुरनाशनः ॥\nप्रदास्यति गतिं नूनं प्रेतत्वं न गमिष्यति ॥ ११७ ॥\n॥ प्रेता ऊचुः ॥ ॥\nप्रायश्चित्तं विना पुत्र द्वादशीवेधसंभवम् ॥\nआपन्न गच्छते नूनं प्रेतत्वं नैव गच्छति ॥ ११८ ॥\nप्रायश्चित्ती सदा पुत्र पूजयानोऽपि शंकरम् ॥\nविना केशवपूजाभिः पापं भजति गोवधम् ॥ ११९ ॥\nप्रथमं केशवः पूज्यः पश्चाद्देवो महेश्वरः ॥\nपूजनीयाश्च भक्त्या वै याश्चान्याः संति देवताः ॥ 7.4.23.१२० ॥\nमूलाच्छाखाः प्रशाखाश्च भवंति बहुशस्ततः ॥\nवासुदेवात्समुद्भूतं जगदेतच्चराचरम्॥ १२१ ॥\nतस्मान्मूलं परित्यज्य शाखां नैवार्चयेद्बुधः ॥\nविशेषेण जगन्नाथं त्रैलोक्याधिपतिं हरिम् ॥ १२२॥\nतद्दिने ये प्रकुर्वंति सम्यग्वेधेन शोभितम् ॥\nसशल्यं तन्न संदेहः प्रेतत्वं याति तेन च ॥ १२३ ॥\nहव्यं देवा न गृह्णन्ति कव्यं च पितरस्तथा ॥\nपूजां गृह्णाति नो सूर्यस्तथा चैव पितामहाः ॥ १२४ ॥\nप्रेतास्ते ये प्रकुर्वंति सशल्यं वासरं हरेः ॥\nपौर्णमासीद्वये प्राप्ते राका साग्निविवर्जिता ॥ १२५ ॥\nविशेषेण तु वैशाखी श्राद्धादीनां प्रशस्यते ॥\nवैशाखे तु तृतीयां वै पूर्वविद्धां करोति यः ॥ १२६ ॥\nहव्यं देवा न गृह्णंति कव्यं चैव पितामहाः॥\nयत्र देवा न गृह्णंति कथं तत्र पितामहाः ॥\nतस्मात्कार्य्या तृतीया च पूर्वविद्धा बुधैर्नरैः ॥ १२७ ॥\nकुर्वते यदि मोहाद्वा प्रेतत्वं शाश्वतं ततः ॥\nनापयाति कृतैः पुण्यैर्बहुशस्तीर्थसेवनैः ॥ १२८ ॥\nदशमीं पौर्णमासीं च पित्रोः सांवत्सरं दिनम् ॥\nपूर्वविद्धं प्रकुर्वाणो नरकं प्रतिपद्यते ॥ १२९॥\nदर्शश्च पौर्णमासी च साग्निकैः पूर्वसंयुता ॥\nनाग्निहीनैस्तु कर्त्तव्या पुनराह प्रजापतिः ॥7.4.23.१३०॥\nक्षयाहे तु पुनः प्रोक्ता स्वकालव्यापिनी तिथिः ॥\nश्राद्धं तत्र प्रकर्तव्यं ह्रासवृद्धी न कारणम् ॥ १३१ ॥\nतत्रोक्तं मनुना पुत्र वेदांतैर्भाष्यकारिभिः ॥\nतत्प्रमाणं प्रकर्तव्यं प्रेतत्वं भवतोऽन्यथा ॥ ॥ १३२ ॥\nएतै. प्रकारैः प्रेतत्वं प्राणिनां जायते भुवि ॥\nनिरीक्ष्य धर्मशास्त्राणि कार्य्यं विहितमात्मनः ॥ १३३ ॥\nप्रणम्य सोमनाथं तु यात्रां कृत्वा न गच्छति ॥\nकृष्णस्य दर्शनार्थाय तस्य किं जायते फलम् ॥ १३४ ॥\nकथ्यते परमा मूर्तिर्हरिरीश्वरसं संस्थिता॥\nविभेदो नात्र कर्तव्यो यथा शंभुस्तथा हरिः॥ १३५॥\nकृष्णस्य सोमनाथस्य नांतरं दृश्यते क्वचित्॥\nयात्रा श्रीसोमनाथस्य संपूर्णा कृष्णदर्शनात्॥ १३६॥\nतस्मादुभयतः पुत्र गन्तव्यं नात्र संशयः॥\nदृष्ट्वा सोमेश्वरं देवं गंतव्यं द्वारकां प्रति॥ १३७॥\nप्रभासे सोमनाथस्य लिंगमध्ये व्यवस्थितः ॥\nस्वयं तिष्ठति पुण्यात्मा भोगं गृह्णाति केशवः ॥ १३८ ॥\nदृष्ट्वा सोमेश्वरं देवं द्वारकां न नरो गतः ॥\nपतनं नरके घोरे पितॄणां च भविष्यति ॥ १३९ ॥\nविशेषेण त्वया वत्स न कृतं द्वादशीव्रतम् ॥\nव्रतं कृतं यदस्माभिस्तत्कृतं वेधसंयुतम् ॥\nनिर्गमं यमलोकाद्धि तदस्माकं न दृश्यते ॥ 7.4.23.१४० ॥\n॥ चन्द्रशर्मोवाच ॥ ॥\nयदि तात मयाऽज्ञानान्न कृतं द्वादशीव्रतम् ॥\nकस्मात्कृतं सशल्यं तु भवद्भिर्द्वादशीव्रतम् ॥ १४१ ॥\n॥ प्रेता ऊचुः ॥ ॥\nकुविप्रैस्तु कुदैवज्ञैः शुक्रमायाविमोहितैः ॥\nपारुष्यताहेतुकैश्च प्रेतयोनिमिमां गताः ॥ ॥ १४२ ॥\nदत्तं तप्तं हुतं जप्तमस्माकं विफलं गतम् ॥\nसंप्राप्ता प्रेतयोनिस्तु सशल्याद्वादशीव्रतात् ॥ १४३ ॥\nसशल्यं ये प्रकुर्वंति वासरं केशव प्रियम् ॥\nतेषां पितामहाः स्वर्गात्प्रेतत्वं यांति पुत्रक ॥ १४४ ॥\n॥ चन्द्रशर्मोवाच ॥ ॥\nप्रेतत्वं नाशमायाति कथमेतत्पितामहाः ॥\nकर्मणा केन तत्सर्वं यच्चाहं प्रकरोमि तत् ॥ १४५ ॥\n॥ प्रेता ऊचुः ॥ ॥\nमा गयां मा प्रयागं च पुष्करे कुरुजांगले ॥\nअयोध्यायामवंत्यां वा मधुरायां न चार्बुदे ॥ १४६ ॥\nन चान्यत्तीर्थलक्षं तु वर्जयित्वा तु गोमतीम् ॥\nगंगा सरस्वती चैव नर्मदा नैव पुष्करम् ॥ १४७ ॥\nयादृशं गोमतीतीरे कलौ प्रेतत्वनाशनम् ॥\nगोमतीनीरदानेन कृष्णवक्त्रविलोकनात् ॥ १४८ ॥\nविलयं यांति पापानि जन्मकोटिकृतान्यपि ॥\nवृथा संन्यासिनां पुण्यं वृथा च वनवासिनाम् ॥ १४९ ॥\nसशल्यं वासरं विष्णोः कुर्वंति यदि पुत्रक ॥\nतस्माद्गच्छ मुखं पश्य पूर्णचन्द्रसमं मुखम् ॥ 7.4.23.१५० ॥\nकृष्णस्य द्वारकां गत्वा यथास्माकं गतिर्भवेत् ॥\nविफलं तव संजाता न कृतं यदुपार्ज्जितम् ॥ १५१ ॥\nतद्व्यर्थ सकलं जातं विना केशव पूजनात् ॥\nविना केशवपूजायाः शंकरो यस्त्वयार्च्चितः ॥\nतत्पुण्यं विफलं जातं प्रेतयोनिं गमिष्यसि ॥ १५२ ॥\nसंपूर्णं तव पुण्यं च द्वारका कृष्णदर्शनात् ॥\nभविष्यति न सन्देहो गोमत्युदधिसन्निधौ ॥ १५३ ॥\nदृष्ट्वा सोमेश्वरं देवं कृष्णं यदि न पश्यति ॥\nयात्राफलं न चाप्नोति वदत्येवं स्वयं शिवः ॥ १५४ ॥\nदृष्टोऽहं तैर्न सन्देहो यैः कृतं कृष्णदर्शनम् ॥\nएका मूर्तिर्न सन्देहो मम कृष्णस्य नांतरम् ॥ १५५ ॥\nदृष्ट्वा मां द्वारकां गत्वा कर्त्तव्यं कृष्णदर्शनम् ॥\nदृष्ट्वा कृष्णं तु मां पश्येद्यास्यत्येव महाफलम् ॥ १५६ ॥\nकृष्णदर्शनपूतात्मा यो मां पश्यति मानवः ॥\nन तस्य पुनरावृत्तिर्मम लोकाच्च वैष्णवात् ॥ १५७ ॥\nइत्याह देवदेवेशः स्वयं सोमपतिः पुरा ॥\nविप्राणां श्रुतमस्माभिर्वदतां पुष्करे सताम् ॥ १५८ ॥\nतस्माद्गच्छ प्रयाणार्थ कुरु कृष्णस्य दर्शनम् ॥\nअन्यथा यास्यसे योनिं पैशाचीं पापदायिनीम् ॥ १५९ ॥\nकृतापराधोऽपि यदा कुरुते कृष्णदर्शनम् ॥\nमुच्यते नाऽत्र संदेहः पापाज्जन्मकृतादपि ॥ 7.4.23.१६० ॥\nपूजिते देवदेवेशे कृष्णे देवकिनन्दने ॥\nपूजिता देवताः सर्वा ब्रह्मरुद्रभगादिकाः ॥ १६१ ॥\nविना कृष्णस्य पूजां च रुद्राद्यास्त्रिदिवौकसः ॥\nपूजिता नैव कुर्वंति तुष्टिं पुत्र पितामहाः ॥ १६२ ॥\nतस्माद्द्वारवतीं गत्वा  कृष्णस्य दर्शनं कुरु ॥\nप्रेतयोनेर्विनिर्मुक्ता यास्यामः परमां गतिम् ॥ १६३ ॥\nगोमतीनीरधौतानि यस्यांगानि कलौ युगे ॥\nमुनिभिर्योनिगमनं  तस्य दृष्टं न पुत्रक ॥ १६४ ॥\nताडिताः पादयुग्मेन गोमतीनीरवीचयः ॥\nअगतीनां प्रकुर्वति गतिं वै ब्रह्मवादिनाम् ॥ १६५ ॥\nयः पुनः कुरुते  श्राद्धं गोमत्युदधिसंगमे ॥\nपितॄणां जायते तृप्तिर्यावदाभूतसंप्लवम् ॥ १६६ ॥\nससागरधरायां च सर्वतीर्थेषु यत्फलम् ॥\nदिनेनैकेन तत्पुण्यं  द्वारकाकृष्णसन्निधौ ॥ १६७ ॥\nयत्फलं त्रिदशैर्दृष्टं सर्वतीर्थसमुद्भवम् ॥\nतत्फलं लभते सर्वं द्वारकायां दिनेदिने ॥ १६८ ॥\nतीर्थकोटिसहस्रैस्तु कृतैः श्राद्धैश्च यत्फलम् ॥\nपितॄणां तत्फलं प्रोक्तं गोमतीतिलतर्पणात् ॥ १६९ ॥\nयतीनां भोजनं यस्तु यच्छते कृष्णमन्दिरे ॥\nसिक्थेसिक्थे भवेत्तृप्तिः पितॄणां युगसंख्यया ॥ 7.4.23.१७० ॥\nकौपीनाच्छादनं छत्रं पादुके च कमण्डलुम् ॥\nदत्त्वा संन्यासिनां याति सप्त  कल्पानि तत्फलम् ॥ १७१ ॥\nधन्यास्ते मानवाः पुत्र वसन्ति श्वपचादयः ॥\nद्वारकायां गतिं यांति वसतां तत्र योगिनाम् ॥ ॥ १७२ ॥\nत्रिकालं ये प्रपश्यंति वदनं प्रत्यहं हरेः ॥\nन तेषां पुनरावृत्तिः कल्पकोटिशतैरपि ॥ १७३ ॥\nया नारी विधवा भूत्वा कुरुते द्वारकाश्रयम् ॥\nकुलायुतसहस्रं तु नयते परमं पदम् ॥ १७४ ॥\nपुत्रेणापीह किं कार्य्यं न गतो द्वारकां यदि ॥\nनारी पुत्रशताच्छ्रेष्ठा गत्वा कृष्णपुरीं वसेत् ॥ ॥ १७५ ॥\nकृष्णं कृष्णपुरीं गत्वा योऽर्च्चयेत्तुलसीदलैः ॥\nप्राप्तं जन्मफलं तेन तारिताः प्रपितामहाः ॥ १७६ ॥\nतुलसीदलमालां तु कृष्णोत्तीर्णां तु यो वहेत् ॥\nपत्रेपत्रेऽश्वमेधानां दशानां लभते फलम् ॥ १७७ ॥\nतुलसीकाष्ठसंभूतां यो मालां वहते नरः ॥\nफलं यच्छति दैत्यारिः प्रत्यहं द्वारकोद्भवम् ॥ १७८ ॥\nनिवेद्य विष्णवे मालां तुलसीकाष्ठसंभवाम् ॥\nवहते यो नरो भक्त्या तस्य नैवास्ति पातकम् ॥\nसदा प्रीतमनास्तस्य कृष्णो देवकिनंदनः ॥ १७९ ॥\nतुलसीकाष्ठसंभूतं शिरोबाह्वादिभूषणम् ॥\nजायते यस्य मर्त्यस्य तस्य देहे सदा हरिः ॥ 7.4.23.१८० ॥\nतुलसीमालया यस्तु भूषितः कर्म चाऽऽचरेत् ॥\nपितॄणां देवतानां च कृतं कोटिगुणं कलौ ॥१८१॥\nतुलसीकाष्ठमालां तु प्रेतराजस्य दूतकाः ॥\nदृष्ट्वा दूरेण नश्यंति वातोद्धूता यथाऽलयः ॥ १८२ ॥\nजायते तद्ग्रहे नैव पापसंक्रमणं कुतः ॥\nश्रुतं पुराणमस्माभिः कथितं ब्रह्मवादिभिः ॥ १८३ ॥\nतस्मान्माला त्वया धार्य्या तुलसीकाष्ठसंभवा ॥\nहरते नात्र संदेह ऐहिकामुष्मिकं त्वघम् ॥ १८४ ॥\nतुलसीमालया यस्तु भूषितो भ्रमते यदि ॥\nदुःस्वप्नं दुर्निमित्तं च न भयं शात्रवं क्वचित् ॥ १८५ ॥\nकृत्वा वै तीर्थसंन्यासं यतयो विधवाः स्त्रियः ॥\nजीवन्मुक्ताः कलौ ज्ञेयाः कुलकोटिसमन्विताः ॥ ॥ १८६ ॥\nधारयंति न ये मालां हैतुकाः पापमोहिताः ॥\nनरकान्न निवर्तंते दग्धाः कोपाग्निना हरेः ॥ १८७ ॥\nउन्मीलिनी वंजुलिनी त्रिस्पृशा पक्षवर्द्धिनी ॥\nत्वया पुत्र प्रकर्त्तव्या जयंती विजया जया ॥ १८८ ॥\nपापघ्नी चाष्टमी प्रोक्ता कृष्णस्यातीव वल्लभा ॥\nकृता कलौ युगे पुत्र द्वारका मोक्षदायिनी ॥ १८९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकागमनमाहात्म्य तुलसीधारणमाहात्म्यवर्णनंनाम त्रयोविंशतितमोऽध्यायः ॥ २३ ॥"
  }
]
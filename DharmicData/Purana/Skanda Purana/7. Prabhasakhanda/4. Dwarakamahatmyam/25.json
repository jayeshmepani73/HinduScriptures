[
  {
    "text": "॥ इंद्रद्युम्न उवाच ॥ ॥\nकथयस्व मुनिश्रेष्ठ किंचित्कौतूहलं मम ॥\nपुण्यं पवित्रं पापघ्नं तीर्थं तु वद विस्तरात् ॥ १ ॥\n॥ मार्कण्डेय उवाच ॥ ॥\nमथुरा द्वारकाऽयोध्या कलिकाले पुरीत्रयम् ॥\nधर्मार्थकामदं भूप मोक्षदं हरिवल्लभम् ॥ २ ॥\nमधुरायां तु कालिंदी गोमती कृष्णसन्निधौ ॥\nअयोध्यायां तु सरयूर्मुक्तिदा सेविता सदा ॥ ३ ॥\nद्रारवत्यामयोध्यायां कृष्णं रामं शुभप्रदम् ॥\nमथुरायां हरिं विष्णुं स्मृत्वा मुक्तिमवाप्नुयात् ॥ ४ ॥\nधन्या सा मथुरा लोके यत्र जातो हरिः स्वयम् ॥\nद्वारका सफला लोके क्रीडितं यत्र विष्णुना ॥ ५ ॥\nधन्यानामपि सा पूज्या अयोध्या सर्वकामदा ॥\nया स्वयं रामदेवेन पालिता धर्मबुद्धिना ॥ ६ ॥\nयद्ददाति फलं काशी सेविता कल्पसंख्यया ॥\nकला ददाति मथुरा वासरेणापि तत्फलम् ॥ ७ ॥\nमन्वंतरसहस्रे तु प्रयागे यत्फलं भवेत् ॥\nनिमिषार्द्धेन वसतां द्वारकायां तु तत्फलम् ॥ ८ ॥\nप्रभासे च कुरुक्षेत्रे यत्फलं वत्सरैः शतैः ॥\nवसतां निमिषार्द्धेन ह्ययोध्यायां च तद्भवेत् ॥ ९ ॥\nअयोध्याधिपतिं रामं मथुरायां तु केशवम् ॥\nद्वारकावासिनं कृष्णं कीर्तनं चापि दुर्ल्लभम् ॥ 7.4.25.१० ॥\nमथुराकीर्तनेनापि श्रवणाद्द्वारकापुरः ॥\nअयोध्यादर्शनेनापि त्रिशुद्धं च पदं व्रजेत्॥ ११ ॥\nकृष्णं स्वयंभुवं देवं द्वारका त्रिदिवोपमा ॥\nश्रुता चाप्यथवा दृष्टा कुरुते जन्मसंक्षयम् ॥ १२ ॥\nश्रुताभिलिखिता दृष्टा ह्ययोध्या मथुरापुरी ॥\nपापं हरति कल्पोत्थं द्वारका च तृतीयका ॥ १३ ॥\nकृष्णं विष्णुं हरिं देवं विश्रांतं च कलौ स्मृतम् ॥\nद्वादश्यां  जागरे रात्रावश्वमेधायुतं फलम् ॥ १४ ॥\nबालक्रीडनकं स्थानं ये स्मरंति दिनेदिने ॥\nस्वर्णशैलपदं नृणां जायते राजसत्तम ॥ १५ ॥\nधन्यास्ते मानवा लोके कलिकाले नरोत्तम॥\nप्लवनं सिंधुतोयेन गोमत्यां यैर्नरैः कृतम् ॥ १६ ॥\nपश्चिमाशां नरः स्नात्वा कृत्वा वै करसंपुटम् ॥\nद्वारकां ये स्मरिष्यंति तेषां कोटिगुणं फलम् ॥ १७ ॥\nमनसा चिन्तयेद्यो वै कलौ द्वारवतीं पुरीम् ॥\nकपिलाऽयुतपुण्यं च लभते हेलया नरः ॥ १८ ॥\nगंगासागरजं पुण्यं गंगाद्वारभवं तथा ॥\nकलौ द्वारवतीं गत्वा प्राप्नोति मनुजाधिप ॥ १९ ॥\nसप्तकल्पस्मरो भूप मार्कण्डेयः स्मराम्यहम् ॥\nसमाना वाऽधिका वापि द्वारवत्या न कापि पूः ॥7.4.25.२०॥\nदुर्वाससा समो धन्यो नास्ति नाप्यधिको नृप ॥\nभाषाबंधं येन कृत्वा द्वारकायां धृतो हरिः ॥ २१ ॥\nमा काशीं मा कुरुक्षेत्रं प्रभासं मा च पुष्करम् ॥\nद्वारकां गच्छ राजर्षे पश्य कृष्णमुखं शुभम् ॥ २२ ॥\nअश्वमेधसहस्रं तु राजसूयशतं कलौ ॥\nपदेपदे च लभते द्वारकां याति यो नरः ॥ २३ ॥\nसफलं जीवितं तेषां कलौ नृपवरोत्तम ॥ ये\nषां न स्खलितं चित्तं द्वारकां प्रति गच्छताम् ॥ २४ ॥\nमाता च पुत्रिणी तेन पिता चैव पितामहाः ॥\nपिंडदानं कृतं येन गोमत्यां कृष्णसन्निधौ ॥ २५ ॥\nगोपीचन्दनमुद्रां तु कृत्वा भ्रमति भूतले ॥\nसोऽपि देशो भवेत्पूतः कि पुनर्यत्र संस्थितम् ॥ २६ ॥\nद्वारकायां समुद्भूतां तुलसीं कृष्णसेविताम् ॥\nनित्यं बिभर्ति शिरसा स भवेत्त्रिदशाधिपः॥ २७ ॥\nदैत्यारेर्भगवत्तिथिश्च विजया नीरं च गगोद्भवं नित्यंकाशिपुरी तथैव तुलसी धात्रीफलं वल्लभम्॥२८॥\nशास्त्रं भागवतं तथा च दयितं रामायणं द्वारका पुण्यं मालतिसम्भवं सुदयितं गीतं कृतं जागरम् ॥ २९ ॥\nगृहे यस्य सदा तिष्ठेद्गोपीचन्दनमृत्तिका ॥\nद्वारका तिष्ठते तत्र कृष्णेन सहिता कलौ ॥ 7.4.25.३० ॥\nकृतघ्नो वाऽथ गोघ्नोऽपि हैतुकः कृत्स्नपापकृत् ॥\nगोपीचन्दनसंपर्कात्पूतो भवति तत्क्षणात् ॥ ३१ ॥\nगोपीचन्दनखंडं तु यो ददातीह वैष्णवे ॥\nकुलमेकोत्तरं तेन शतं तारितमेव वा ॥ ३२ ॥\nद्वारकासम्भवा भूप तुलसी यस्य मंदिरे ॥\nतस्य वैवस्वतो नित्यं बिभेति सह किंकरैः ॥ ॥ ३३ ॥\nद्वारकासंभवा मृत्स्ना तुलसीकृष्णकीर्तनम् ॥\nक्रतुकोटिशतं पुण्यं कथितं व्याससूनुना ॥ ३४ ॥\nआलोड्य सर्वशास्त्राणि पुराणानि पुनःपुनः ॥\nमया दृष्टा महीपाल न द्वारकासमा पुरी ॥ ३५ ॥\nद्वारकागमनं येन कृतं कृष्णस्य कीर्तनम् ॥\nस्नातं तीर्थसहस्रैस्तु तेनेष्टं क्रतुकोटिभिः ॥३६॥\nइद्रियाणां तु दमनं किं करिष्यति देहिनाम् ॥\nसांख्यमध्ययनं चापि द्वारकां गच्छते न चेत् ॥३७॥\nपशवस्ते न सन्देहो गर्दभेन समा जनाः ॥\nदृष्टं कृष्णमुखं यैर्न गत्वा द्वारवतीं पुरीम् ॥ ३८ ॥\nकृतकृत्यास्तु ते धन्या द्वादश्यां जागरे हरेः ॥\nकृत्वा जागरणं भक्त्या नृत्यमाना मुहुर्मुहुः ॥३९॥\nकृष्णालयं तु यो गत्वा गोमत्यां पिंडपातनम् ॥\nकरोति शक्त्या दानं च मुक्तास्तस्य पितामहाः ॥7.4.25.४०॥\nप्रेतत्वं च पिशा चत्वं न भवेत्तस्य देहिनः ॥\nजन्मजन्मनि राजेंद्र यो गतो द्वारकां पुरीम् ॥ ४१ ॥\nअनशनेन यत्पुण्यं प्रयागे त्यजतस्तनुम् ॥\nद्वादश्यां निमिषार्द्धेन तत्फलं कृष्णसन्निधौ ॥ ४२ ॥\nसूर्यग्रहे गवां कोटिं दत्त्वा यत्फलमाप्नुयात् ॥\nतत्फलं कलिकाले तु द्वारवत्यां दिनेदिने ॥ ४३ ॥\nकोटिभारं सुवर्णस्य ग्रहणे चंद्रसूर्ययोः ॥\nदत्त्वा यत्फलमाप्नोति तत्फलं कृष्णदर्शने ॥ ४४ ॥\nदोलासंस्थं च ये कृष्णं पश्यंति मधुमाधवे ॥\nतेषां पुत्राश्च पौत्राश्च मातामहपितामहाः ॥ ४५ ॥\nश्वशुराद्याः सभृत्याश्च पशवश्च नरोत्तम ॥\nक्रीडंति विष्णुना सार्द्धं यावदाभूतसंप्लवम् ॥ ४६ ॥\nया काचिद्द्वादशी भूप जायते कृष्णसन्निधौ ॥\nपश्यामि नांतरं किञ्चित्कलिकाले विशेषतः ॥ ४७ ॥\nकृष्णस्य सन्निधौ नित्यं वासरा द्वादशीसमाः ॥\nयुगादिभिः समाः सर्वे नित्यं कृष्णस्य सन्निधौ॥४८॥\nकलौ द्वारवती सेव्या ज्ञात्वा पुण्यं विशेषतः ॥\nषटपुर्यश्चैव सुलभा दुर्ल्लभा द्वारका कलौ॥४९॥\nस्मरणात्कीर्तनाद्यस्माद्भुक्तिमुक्ती सदा नृणाम् ॥\nदुर्वाससा तु ऋषिणा रक्षिता तिष्ठते पुरी॥7.4.25.५०॥\nकलौ न शक्यते गंतुं विना कृष्णप्रसादतः ॥\nकृष्णस्य दर्शनं कर्तुं यान्ति रुद्रादयः सुराः॥५१॥\nत्रिकालं जगतीनाथ रुक्मिणीदर्शनाय च ॥\nसफला भारती तस्य कृष्णकृष्णेति या वदेत्॥५२॥\nद्वारका यायिनं दृष्ट्वा गायंति दिविसंस्थिताः ॥\nनरकात्पितरो मुक्ताः प्रचलंति हसंति च ॥५३॥\nगोप्यं यत्पातकं पुंसां गोमती तद्व्यपोहति ॥\nस्मरणात्कीर्त्तनाद्वापि किं पुनः प्लवने कृते ॥ ५४ ॥\nरुक्मिणीसहितं देवं शंखोद्धारे च शंखिनम् ॥\nपिंडारके चतुर्बाहुं दृष्ट्वाऽन्यैः किं करिष्यति ॥५५॥\nरुक्मिणी देवकीपुत्रश्चक्रतीर्थं च गोमती ॥\nगोपीनां चंदनं लोके तुलसी दुर्लभा कलौ ॥ ५६ ॥\nदुर्लभास्ते सुता ज्ञेया धरणीपापनाशकाः ॥\nगयां गत्वा तु ये पिंडं द्वारकां कृष्णदर्शनम् ॥\nकरिष्यंति कलौ प्राप्ते वंजुलीसमुपोषणम् ॥ ५७ ॥\nसमं पुण्यफलं तेषां वंजुली द्वारका समा ॥\nयेन न्यूना नाधिकाऽपि कथितं विष्णुना स्वयम् ॥ ५८ ॥\nवंजुली चाधिकां राजञ्छृणु वक्ष्यामि कारणम्॥\nद्वादश्यामुपवासेन द्वादश्यां पारणेन तु ॥\nप्राप्यते हेलया चैव तद्विष्णोः परमं पदम् ॥ ५९ ॥\nगृहेषु वसतां तीर्थं गृहेषु वसतां तपः ॥\nगृहेषु वसतां मोक्षो वंजुलीसमुपोषणात् ॥ 7.4.25.६० ॥\nवंजुली द्वारका गंगा गया गोविंदकीर्त्तनम् ॥\nगोमती गोकुलं गीता दुर्ल्लभं गोपिचन्दनम् ॥ ६१ ॥\nएतच्छृणोति यो भक्त्या कृत्वा मनसि केशवम् ॥\nअश्वमेधसहस्रस्य फलमाप्नोति मानवः ॥ ६२ ॥\nश्रोष्यंति जागरे ये वै माहात्म्यं केशवस्य च ॥\nसर्वपापविनिर्मुक्ताः पदं यास्यंति वैष्णवम् ॥ ॥ ६३ ॥\nपठिष्यंति नरा नित्यं ये वै श्रोप्यंति भक्तितः ॥\nतुलापुरुषदानस्य फलं ते प्राप्नुवंति हि॥ ६४॥\nकृष्णजागरणे दानं यच्चाल्पमपि दीयते ॥\nसर्वं कोटिगुणं ज्ञेयमित्याहुः कवयो नृप ॥ ६५ ॥\nमानकूटं तुलाकूटं कन्याहयगवां क्रयात् ॥\nतत्सर्वं विलयं याति द्वादश्यां जागरे कृते ॥ ६६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये वंजुलीद्वारकागंगागयागोविन्दगोमतीगोकुल गीतागोपीचन्दनमाहात्म्यवर्णनंनाम पञ्चविंशतितमोऽध्यायः ॥ २५ ॥"
  }
]
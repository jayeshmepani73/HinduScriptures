[
  {
    "text": "॥ श्रीप्रह्लाद उवाच ॥ ॥\nधन्यास्तु नरलोकास्ते गोमत्यां तु कृतोदकाः ॥\nपूजयिष्यंति ये कृष्णं केतकीतुलसीदलैः ॥ १ ॥\nन तेषां संभवोऽस्तीह घोरसंसा रगह्वरे ॥\nतेषां मृत्युः पुनर्नास्ति ह्यमरत्वं हि ते गताः ॥ २ ॥\nअन्यत्र वै यतीनां तु कोटीनां यत्फलं भवेत् ॥\nद्वारकायां तु चैकेन भोजितेन ततोऽधिकम् ॥ ३ ॥\nअतीतं वर्त्तमानं च भविष्यद्यच्च पातकम् ॥\nनिर्द्दहेन्नास्ति संदेहो द्वारका मनसा स्मृता ॥ ४ ॥\nज्ञात्वा कलियुगे घोरे हाहाभूतमचेतनम्॥\nद्वारकां ये न मुञ्चन्ति कृतार्थास्ते नरोत्तमाः ॥ ५ ॥\nमृतानां यत्र जंतूनां श्वेतद्वीपे स्थितिः सदा ॥ ६ ॥\nअग्निष्वात्ता बर्हिषद आज्यपाः सोमपाश्च ये ॥\nएकविंशतिः पितृगणा द्वारकायां वसंति ते॥ ७ ॥\nपुष्करादीनि तीर्थानि गंगाद्याः सरितस्तथा ॥\nकुरुक्षेत्रादि क्षेत्राणि काश्यादीन्यूषराणि च ॥ ८ ॥\nगयादिपितृतीर्थानि प्रभासाद्यानि यानि च ॥\nस्थानानि यानि पुण्यानि ग्रामाश्च निवसंति वै ॥ ९ ॥\nकाश्यादिपुर्यो या नित्यं निवसंति कलौ युगे ॥\nनित्यं कृष्णस्य सदने पापिनां मुक्तिदे सदा ॥ 7.4.41.१० ॥\nवैशाखशुक्लद्वादश्यां प्रबोधिन्यां शेषतः ॥\nवैशाख्यां दैत्यशार्दूल कल्पादिषु युगादिषु ॥ ११ ॥\nचंद्रसूर्योपरागेषु मन्वादिषु न संशयः ॥\nव्यतीपातेषु संक्रांतौ वैधृतौ दैत्यनायक ॥ १२ ॥\nतिलोदकं च यद्दत्त तत्स्थले पितृभक्तितः ॥\nतत्सर्वमक्षयं प्रोक्तं गोमत्यां स्नानपूर्वकम् ॥१३ ॥\nयेऽत्र श्राद्धं प्रकुर्वंति पिंडदानपुरःसरम् ॥\nतेषामत्राक्षया तृप्तिः पितॄणामुपजायते ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थ द्वारकामाहात्म्ये गोमतीस्नान कृष्णपूजन यतिभोजन दान श्राद्धादिसत्फलवर्णनंनामैकचत्वारिंशोऽध्यायः ॥ ४१ ॥"
  }
]
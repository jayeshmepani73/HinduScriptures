[
  {
    "text": "॥ श्रीप्रह्लाद उवाच ॥ ॥\nशृणुध्वं द्विजशार्दूला यथावत्कथयामि वः ॥\nस्नापयित्वा जगन्नाथं तथा गंधैर्विलिप्य च ॥\nपूजयित्वा तुलस्या तु भूषयित्वा च भूषणैः ॥ १ ॥\nनैवेद्येन च सन्तर्प्य तथा नीराजनादिभिः ॥\nदुर्वाससं तथा पूज्य पुंडरीकाक्षमेव च ॥२॥\nअनंतं वैनतेयादीन्भक्त्या सम्पूज्य मानवः ॥\nदद्याद्दानं स्वशक्त्या च वित्तशाठ्यविवर्जितः ॥ ३ ॥\nदीनांधकृपणांस्तत्र तर्पयेच्च समाश्रितान् ॥ ४ ॥\nरुक्मिणीं च ततो गच्छेद्विदर्भतनयां नरः ॥\nउपहृत्योपहारांश्च बलिभिर्गंधदीपकैः ॥ ५ ॥\nपीडयंति ग्रहास्तावद्व्याधयोऽभिभवंति च ॥\nभक्त्या न पश्यति नरो यावत्कृष्णप्रियां कलौ ॥ ६ ॥\nउपसर्गभयं तावद्दुःखं च भूतसंभवम् ॥\nभक्त्या न पश्यति नरो यावत्कृष्णप्रियां कलौ ॥ ७ ॥\nभवेद्दरिद्री दुःखी च तावद्वै परयाचकः ॥\nभक्त्या न पश्यति नरो यावत्कृष्णप्रियां कलौ ॥ ८ ॥\nतावन्मृतप्रजा नारी दुर्भाग्या दुःखसंयुता ॥\nभक्त्या न पश्यति यदा नारीकृष्णप्रियां तथा ॥ ९ ॥\nतावच्छत्रुभयं पुंसां गृहभंगं च मूर्खता ॥\nभक्त्या न पश्यति नरो यावत्कृष्णप्रियां कलौ॥7.4.22.१०॥\nसंपूज्य क्रृष्णं विधिवद्रुक्मिणीं पूजयेत्ततः ॥\nस्नापयेद्दधिदुग्धाभ्यां मधुशर्करया तथा ॥ ११ ॥\nघृतेन विविधैर्गन्धैस्तथैवेक्षुरसेन च ॥\nतीर्थोदकेन संस्नाप्य सर्वान्कामानवाप्नुयात् ॥ १२ ॥\nएवं यः स्नापये द्देवीं रुक्मिणीं क्रृष्णवल्लभाम् ॥\nन तस्य दुर्ल्लभं किंचिदिह लोके परत्र च ॥ १३ ॥\nश्रीखण्डकुंकुमेनैव तथा मृगमदेन च ॥\nविलेपयेदपुत्रस्तु स पुत्रं लभते धुवम् ॥ १४ ॥\nसदा स भोगी भवति रूपवाञ्जनपूजितः ॥\nपूजयेन्मालतीपुष्पैः शतपत्रैः सुगन्धिभिः  ॥ १५ ॥\nकरवीरैर्मल्लिकाभिश्च चम्पकैस्तु विशेषतः ॥\nकमलैर्वारिसंभूतैः केतकीभिश्च पाटलैः ॥ १६ ॥\nधूपेनागुरुणा चैव पूजयेद्गौग्गु लेन च ॥\nवस्त्रैः सुकोमलैः शुभ्रैर्नानादेशसमुद्भवैः ॥ १७ ॥\nभक्त्या संछाद्य वैदर्भीं रुक्मिणीं कृष्णवल्लभाम् ॥\nभूषणैर्भूषयेद्देवीं मणिरत्न  समन्वितैः ॥ १८ ॥\nतस्मिन्कुले नाऽसुखः स्यान्नाऽधर्मो नाऽधनस्तथा ॥\nनाऽपुत्रो न विकर्मस्थः कितवो नीचसेवकः ॥ १९ ॥\nयैः पूजिता जगन्माता रुक्मिणी मानवैः कलौ ॥\nनैवेद्यैर्भक्ष्यभोज्याद्यैर्देवी मे प्रीयतामिति ॥\nतांबूलं च सकर्पूरं भावेन विनिवेदयेत् ॥ 7.4.22.२० ॥\nगृहीत्वा च फलं शुभ्रं ह्यक्षतैश्च समन्वितम्॥\nमन्त्रेणानेन वै विप्रा ह्यर्घ्यं दद्याद्विधानतः ॥ २१ ॥\nकृष्णप्रिये नमस्तुभ्यं विदर्भाधिपनंदिनि ॥\nसर्वकामप्रदे देवि गृहाणार्घ्यं नमोऽस्तु ते ॥ २२ ॥\nआरार्तिकं ततः कुर्याज्ज्वलन्तं भावनान्वितः ॥\nनीराजनं प्रकर्तव्यं कर्पूरेण विशेषतः ॥ २३ ॥\nशंखे कृत्वा तु पानीयं भ्रामयेद्भावसंयुतः ॥\nभ्रामयित्वा च शिरसा धारणीयं विशुद्धये ॥ २४ ॥\nदण्डवत्प्रणमेद्भूमौ नमः कृष्णप्रियेति च ॥\nविप्रपत्नीश्च विप्रांश्च पूजयेच्छक्तितो द्विजाः॥ २५ ॥\nग्रीवासूत्रकसिन्दूरैर्वासोभिः कञ्चुकैस्तथा ॥\nसुगन्धकुसुमैरर्च्य कुंकुमेन विलिप्य च ॥ २६ ॥\nकौसुंभकैः कज्जलेन तांबूलेन च तोषयेत् ॥\nभक्ष्यैर्भोज्यैमोदकैश्च इक्षुभिर्मधुसर्पिभिः ॥ २७ ॥\nप्रीतो भवति देवेशो रुक्मिण्या सह केशवः ॥\nविशेषतः फलानीह दातव्यानि द्विजोत्तमाः ॥ २८ ॥\nउन्मत्तकं ततो देवं द्वारपालं प्रपूजयेत् ॥\nस्नापयित्वा सुगन्धेन कुंकुमेन विलिप्य च ॥ २९ ॥\nधूपेन धूपयित्वा तु पुष्पाद्यैः संप्रपूजयेत ॥\nनैवेद्यैर्भक्ष्यभोज्यैश्च मांसेन सुरया तथा ॥ 7.4.22.३० ॥\nप्रभूतबलिभिश्चैव पिष्टेन विविधेन च ॥\nयोगिनीनां चतुःषष्टिं तस्मिन्पीठे प्रपूजयेत् ॥ ३१ ॥\nअर्चयेद्धरसिद्धिं च क्षेत्रपालं च सर्वशः ॥\nविरूपस्वामिनीं तत्र तथा वै सप्तमातरः ॥ ३२ ॥\nअष्टमूर्तीः कृष्णपत्नीः पीठे तस्मिन्प्रपूजयेत् ॥\nरुक्मिणीं सत्यभामां च शुभां जांबवतीं तथा ॥ ३३ ॥\nमित्रविन्दां च कालिन्दीं भद्रां नाग्नजितीं तथा ॥\nअष्टमीं लक्ष्मणां तत्र पूजयेत्कृष्णवल्लभाः ॥ ३४ ॥\nएताः संपूज्य विधिवत्संतर्प्य दधिपायसैः ॥\nगीतवादित्रघोषेण दीपैर्जागरणेन च ॥ ३५ ॥\nपुत्र पौत्रसमायुक्तो धनधान्यसमन्वितः ॥\nसर्वान्कामानवाप्नोति तस्य विष्णुः प्रसीदति ॥ ३६ ॥\nकिं तस्य वहुदानैस्तु किं व्रतैर्नियमैस्तथा ॥\nयेन दृष्टा जगन्माता रुक्मिणी कृष्णवल्लभा ॥ ३७ ॥\nकिं यज्ञैर्बहुभिस्तस्य संपूर्णवरदक्षिणैः ॥\nयेन दृष्टा जगन्माता रुक्मिणी कृष्णवल्लभा ॥ ३८ ॥\nतेन दत्तं हुतं तेन जप्तं तेन सनातनम् ॥\nयेन दृष्टा जगन्माता रुक्मिणी कृष्णवल्लभा ॥३९॥\nहेलया तेन संप्राप्ताः सिद्धयोऽष्टौ न संशयः ॥\nगत्वा द्वारवतीं येन दृष्टा केशववल्लभा ॥ 7.4.22.४० ॥\nसफलं जीवितं तस्य सफलाश्च मनोरथाः ॥\nकलौ कृष्णपुरीं गत्वा दृष्ट्वा माधववल्लभाम् ॥ ४१ ॥\nदेव राज्येन किं तस्य तथा मुक्तिपदेन च ॥\nन दृष्टा चेज्जगन्माता रुक्मिणी कृष्णवल्लभा ॥ ४२ ॥\nतस्मात्सर्वप्रयत्नेन रुक्मिणी कृष्णवल्लभा ॥\nसदाऽर्चनीया मनुजैर्द्रष्टव्या सर्वकामदा॥४३॥\nविशेषतः पूजनीया नवरात्रे सदाश्विने ॥\nनवम्यां तु नरैर्यैस्तु पूजिता हरिवल्लभा॥४१॥\nस्नानगन्धादि वस्त्रैस्तु प्रभूतबलिभिस्तथा ॥\nगीतवादित्रघोषेण दीपजागरणेन च ॥\nतोषिता भीष्मकसुता सर्वान्कामान्प्रयच्छति ॥ ४५ ॥\nतथा दीपोत्सवदिने चतुर्द्दश्यां समाहितः ॥\nपूजयित्वा यथाशास्त्रमीप्सितं लभते फलम् ॥ ४६ ॥\nमाघमासे सिताष्टम्यां कन्दर्प्पजननी तु यैः ॥\nपूजिता गन्धपुष्पाद्यैरुपहारैरनेकशः ॥\nसफलं जीवितं तेषां सफलाश्च मनोरथाः ॥ ४७ ॥\nद्वादश्यां चैत्रमासे तु कृष्णेन सह रुक्मिणीम् ॥\nये पश्यंति नरा देवीं रुक्मिणीं मधुमाधवे ॥\nकृष्णेन सह गच्छन्तीं धन्यास्ते मानवा भुवि ॥४८॥\nपुत्रपौत्रसमायुक्ता धनधान्यसमन्विताः॥\nजीविते व्याधिनिर्मुक्ताः पदं गच्छन्त्यनामयम् ॥ ४९ ॥\nज्येष्ठाष्टम्यां नरैर्यैस्तु पूजिता कुष्णवल्लभा ॥\nतेषां मनोरथावाप्तिर्जायते नात्र संशयः ॥ 7.4.22.५० ॥\nतथा भाद्रपदे मासि मातुः पूजा कृता तु यैः ॥\nसर्वपापविनिर्मुक्ता यांति विष्णुपदे नराः ॥ ५१ ॥\nकार्त्तिके मासि द्वादश्यां रुक्मिणीं कृष्णसंयुताम् ॥\nये पश्यंति नरास्तेषां न भयं विद्यते क्वचित् ॥ ५२ ॥\nयस्त्वेकत्र स्थितां पश्येद्रुक्मिणीं कृष्णसंयुताम् ॥\nसफलं जीवितं तस्य ह्यक्षया पुत्रसंततिः ॥\nअक्षयं धनधान्यं च कदा नैव दरिद्रता ॥ ५३ ॥\nय एवं रुक्मिणीं पश्येत्पूजयेत्कृष्णवल्लभाम् ॥\nसर्वपापविनिर्मुक्तो विष्णुलोकं स गच्छति ॥ ५४ ॥\nयः स्नायात्सर्वतीर्थेषु दानं शक्त्या ददाति यः ॥\nतस्य पुण्यफलं चैव लोके यज्जायते द्विजाः ॥\nकथितं तदशेषेण कलौ कृष्णस्य संस्थितौ ॥ ५५ ॥\nद्वारावतीं विना विप्रा मुक्तिर्न प्राप्यते कलौ ॥\nपुराणसंहितामेतां  कृतवान्बलिबन्धनः ॥\nददौ स तु प्रसादेन पूर्वं मह्यं द्विजोत्तमाः ॥ ५६ ॥\nइहार्थे च पुरा प्रोक्तं इतिहासो द्विजोत्तमाः ॥\nप्रद्युम्नेन सुसंवादे मार्कण्डेन महात्मना ॥ ५७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये रुक्मिणीपूजनमाहात्म्यवर्णनंनाम द्वाविंशतितमोऽध्यायः ॥ २२ ॥ छ ॥ ॥"
  }
]
[
  {
    "text": "॥ सूत उवाच ॥ ॥\nप्रह्लादस्य वचः श्रुत्वा स्थितस्तत्र सभास्थले ॥\nपप्रच्छात्युत्सुकमना बलिस्तत्क्षेत्रवैभवम् ॥१॥\nप्रह्लादस्तद्वचः श्रुत्वा भक्तिभावपुरस्कृतम् ॥\nअभिनन्द्य च तं प्रेम्णा प्रवक्तुमुपचक्रमे ॥२॥\n॥ प्रह्लाद उवाच॥ ॥\nएकैकस्मिन्पदे दत्ते पुरीं द्वारवतीं प्रति ॥\nपुण्यं क्रतुसहस्राणां फलं भवति देहिनाम् ॥३॥\nयेऽपीच्छंति मनोवृत्त्या गमनं द्वारकां प्रति ॥\nतेषां प्रलीयते पापं पूर्वजन्मायुतार्जितम् ॥४॥\nअत्युग्राण्यपि पापानि तावत्तिष्ठंति विग्रहे ॥\nयावन्न गच्छते जंतुः कलौ द्वारवतीं प्रति ॥५॥\nलोभेनाऽप्युपरोधेन दंभेन कपटेन वा ॥\nचक्रतीर्थे तु यो गच्छेन्न पुनर्विशते भुवि ॥६।\nहीनवर्णोऽपि पापात्मा मृतः कृष्णुपुरीं प्रति ॥\nकलि कालकृतैर्दोषैरत्युग्रैरपि मानवः ॥\nभक्त्या कृष्णमुखं दृष्ट्वा न लिप्यति कदाचन ॥७॥\nतावद्विराजते काशी ह्यवंती मथुरापुरी ॥\nयावन्न पश्यते जंतुः पुरीं कृष्णेन पालिताम्॥ ८ ॥\nयेषां कृष्णालये प्राणा गता दानवनायक ॥\nन तेषां पुनरावृत्तिः कल्पकोटिशतैरपि ॥ ९ ॥\nदुर्लभो द्वारकावासो दुर्लभं कृष्णदर्शनम् ॥\nदुर्लभं गोमतीस्नानं रुक्मिणीदर्शनं कलौ ॥ 7.4.36.१० ॥\nनित्यं कृष्णपुरीं रम्यां ये स्मरंति गृहे स्थिताः ॥\nन तेषां पातकं किंचिद्देहमाश्रित्य तिष्ठति ॥ ११ ॥\nकेशवार्चा गृहे यस्य न तिष्ठति महीपते ॥\nतस्यान्नं न च भोक्तव्यमभक्ष्येण समं स्मृतम् ॥ १२ ॥\nनोष्णत्वं द्विज राजे वै न शीतत्वं हुताशने ॥\nवैष्णवानां न पापत्वमेकादश्युपवासिनाम् ॥ १३ ॥\nनास्ति नास्ति महाभागाः कलिकालसमं युगम् ॥\nस्मरणात्कीर्त्तनाद्विष्णोः प्राप्यते परमव्ययम् ॥ १४ ॥\nसत्यभामापतिर्यत्र यत्र पुण्या च गोमती ॥\nनरा मुक्तिं प्रयास्यंति तत्र स्नात्वा कलौ युगे ॥ १५ ॥\nमाधवे शुक्लपक्षे तु त्रिस्पृशां द्वादशीं यदि ॥\nलभते द्वारकायां तु नास्ति धन्यतरस्ततः ॥ १६ ॥\nत्रिस्पृशां द्वादशीं प्राप्य गत्वा  कृष्णपुरीं नरः ॥\nयः करोति हरेर्भक्त्या सोऽश्वमेधफलं लभेत्॥ १७ ॥\nनंदायां तु जयायां वै भद्रा चैव भवेद्यदि ॥\nउपवासार्चने गीते दुर्ल्लभा कृष्णसन्निधौ ॥१८॥\nउदयैकादशी स्वल्पा अंते चैव त्रयोदशी ॥\nसंपूर्णा द्वादशी मध्ये त्रिस्पृशा च हरेः प्रिया ॥ १९ ॥\nएकेन चोपवासेन उपवासाऽयुतं फलम् ॥\nजागरे शतसाहस्रं नृत्ये कोटिगुणं कलौ ॥ 7.4.36.२० ॥\nतत्फलं लभते मर्त्त्यो द्वारकायां दिनेदिने ॥\nगृहेषु वसतामेतत्किं पुनः कृष्णसंनिधौ ॥ ॥ २१ ॥\nवाङ्मनःकायजैर्दोषैर्हता ये पापबुद्धयः ॥\nद्वारवत्यां विमुच्यंते दृष्ट्वा कृष्णमुखं शुभम् ॥ २२ ॥\nदैत्येश्वर नराः श्लाघ्या द्वारवत्यां गताश्च ये ॥ २३ ॥\nदुर्ल्लभानीह तीर्थानि दुर्लभाः पर्वतोत्तमाः ॥\nदुर्ल्लभा वैष्णवा लोके द्वारकावसतिः कलौ ॥ २४ ॥\nगवां कोटिसहस्राणि रत्नको टिशतानि च ॥\nदत्त्वा यत्फलमाप्नोति तत्फलं कृष्णसन्निधौ ॥ २५ ॥\nयस्याः सीमां प्रविष्टस्य ब्रह्महत्यादिपातकम् ॥\nनश्यते दर्शनादेव तां पुरीं को न सेवते ॥ २६ ॥\nचक्रांकिता शिला यत्र गोमत्युदधिसंगमे ॥\nयच्छति पूजिता मोक्षं तां पुरीं को न सेवते ॥ २७ ॥\nसिंहस्थे च गुरौ विप्रा गोदावर्य्यां तु यत्फलम्॥\nतत्फलं स्नानमात्रेण गोमत्यां कृष्णसन्निधौ ॥ २८ ॥\nद्वारकाऽवस्थितं तोयं षण्मासं पिबते नरः ॥\nतस्य चक्रांकितो देहो भवते नात्र संशयः ॥ २९ ॥\nमन्वन्तरसहस्राणि काशीवासेन यत्फलम् ॥\nतत्फलं द्वारकायां च वसतः पंचभिर्द्दिनैः ॥ 7.4.36.३० ॥\nतावन्मृतप्रजा नारी दुर्भगा दैत्यपुंगव ॥\nयावन्न पश्यते भक्त्या कलौ कृष्णप्रियां पुरीम् ॥ ३१ ॥\nरुक्मिणीं सत्यभामां च देवीं जांबवतीं तथा ॥\nमित्रविंदां च कालिंदीं भद्रां नाग्नजितीं तथा ॥ ३२ ॥\nसंपूज्य लक्ष्मणां तत्र वैष्णवीः कृष्णवल्लभाः ॥\nएताः संपूज्य विधिवच्छ्रेष्ठपुत्रश्च लभ्यते ॥ ३३ ॥\nतावद्भवभयं पुंसां गृहभंगश्च मूर्खता ॥\nयावन्न पश्यते भक्त्या कलौ कृष्णपुरीं नरः ॥ ३४ ॥\nन सर्वत्र महापुण्यं संगमे सरितांपतेः ॥\nजाह्नवीसंगमान्मुक्तिर्गोमतीनीरसंगमात् ॥\nसंपर्के गोमतीनीरपूतोऽहं कृष्णसन्निधौ ॥ ३५ ॥\nगोमतीनीरसंपृक्तं ये मां पश्यंति मानवाः ॥\nन तेषां पुनरावृत्तिरित्याह सरितांपतिः ॥ ३६ ॥\nद्वारकां गच्छमानस्य विपत्तिश्च भवेद्यदि ॥\nन तस्य पुनरावृत्तिः कल्पकोटिशतैरपि ॥ ३७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकादर्शनगोमतीसरित्स्नानविधिमाहात्म्यवर्णनंनाम षट्त्रिंशोऽध्यायः ॥ ३६॥"
  }
]
[
  {
    "text": "॥ श्रीमार्कण्डेय उवाच ॥ ॥\nप्रह्लादं सर्वधर्मज्ञं वेदशास्त्रार्थपारगम् ॥\nवैष्णवागमतत्त्वज्ञं भगवद्भक्तितत्परम् ॥ १ ॥\nसुखासीनं महाप्राज्ञमृषयो द्रष्टुमागताः ॥\nसर्वशास्त्रार्थतत्त्वज्ञाः स्वधर्मप्रतिपालकाः ॥ ॥ २ ॥\n॥ ऋषय ऊचुः ॥ ॥\nविना ज्ञानाद्विना ध्यानाद्विना चेन्द्रियनिग्रहात् ॥\nअनायासेन येनैतत्प्राप्यते परमं पदम् ॥ ३ ॥\nसंक्षेपात्कथय स्नेहाद्दृष्टादृष्टफलोदयम् ॥\nधर्मान्मनुजशार्दूल ब्रूहि सर्वानशेषतः ॥ ४ ॥\nइत्युक्तोऽसौ महाभागो नारायणपरायणः ॥\nकथयामास संक्षेपात्सर्वलोकहितोद्यतः ॥ ५ ॥\n॥ श्रीप्रह्लाद उवाच ॥ ॥\nश्रूयतामभिधास्यामि गुह्याद्गुह्यतरं महत् ॥\nयस्य संश्रवणादेव सर्वपापक्षयो भवेत् ॥ ॥ ६ ॥\nअष्टादशपुराणानां सारात्सारतरं च यत् ॥\nतदहं कथयिष्यामि भुक्तिमुक्तिफलप्रदम् ॥ ७ ॥\nसुखासीनं महादेवं जगतः कारणं परम् ॥\nपप्रच्छ षण्मुखो भक्त्या सर्वलोकहितोद्यतः ॥ ८ ॥\n॥ स्कन्द उवाच ॥ ॥\nभगवन्सर्वलोकानां दुःखसंसारभेषजम् ॥\nकथयस्व प्रसादेन सुखोपायं विमुक्तये ॥ ९ ॥\n॥ ईश्वर उवाच ॥ ॥\nचतुर्विधं तु यत्पापं कोटिजन्मार्जितं कलौ ॥\nजागरे वैष्णवं शास्त्रं वाचयित्वा व्यपोहति ॥7.4.26.१०॥\nवैष्णवस्य तु शास्त्रस्य यो वक्ता जागरे हरेः ॥\nमद्भक्तं तं विजानीयाद्विपन्नस्त्वन्यथा भवेत् ॥ ११ ॥\nहरिजागरणं कार्यं मद्भक्तेन विजानता ॥\nअन्यथा पापिनो ज्ञेया ये द्विषन्ति जनार्द्दनम् ॥ १२ ॥\nजागरं ये च कुर्वंति गायंति हरिवासरे ॥\nअग्निष्टोमफलं तेषां निमिषार्द्धेन षण्मुख॥१३॥\nजागरे पश्यतां विष्णोर्मुखं रात्रौ मुहुर्मुहुः ॥\nयेषां हृष्यंति रोमाणि रात्रौ जागरणे हरेः ॥\nकुलानि दिवि तावंति वसंति हरिसन्निधौ ॥ १४ ॥\nयमस्य पथि निर्मुक्ता जनाः पापशतैर्वृताः॥\nगीतशास्त्रविनोदेन द्वादशीजागरान्विताः ॥ १५ ॥\nसुप्रभाता निशा तेषां धन्याः सुकृतिनो नराः ॥\nप्राणात्ययेन मुह्यंति यैः कृतं जागरं हरेः ॥१६॥\nपुत्रिणस्ते नरा लोके धनिनः ख्यातपौरुषाः ॥\nयेषां वंशोद्भवाः पुत्राः कुर्वंति हरिजागरम् ॥१७॥\nइष्टं मखैः कृतं दानं दत्तं पिंडं गयाशिरे ॥\nस्नातं नित्यं प्रयागे तु यैः कृतं जागरं हरेः ॥ १८ ॥\nदयिता विष्णुभक्ताश्च नित्यं मम षडानन ॥\nकुर्वंति वासरं विष्णोर्यस्माज्जागरणं हितम् ॥१९ ॥\nश्रुत्वा हर्षं न चाप्नोति जागरं न करोति यः ॥\nप्रकटीकरोति तन्नूनं जनन्या दुर्विचेष्टितम् ॥ 7.4.26.२० ॥\nसंप्राप्य वासरं विष्णोर्न येषां जागरो हरेः ॥\nव्यर्थं गतं च तत्पुण्यं तेषां वर्षशतोद्भवम् ॥ २१ ॥\nपुत्रो वा पुत्रपुत्रो वा दौहित्रो दुहिताऽपि वा ॥ ।\nकरिष्यति कुलेऽस्माकं कलौ जागरणं हरेः ॥ २२ ॥\nपात्यमानाः प्रजल्पंति पितरो यमकिंकरैः ॥\nमुक्तिर्भविष्यत्यस्माकं नरकाज्जागरे कृते ॥२३॥ ।\nनान्यथा जायतेऽस्माकं मुक्तिर्यज्ञशतैरपि ॥\nविना जागरणेनैव नरलोकात्कथंचन ॥\nतस्माज्जागरणं कार्यं पितॄणां हितमिच्छता ॥ २४ ॥\nभक्तिर्भागवतानां च गोविंदस्यापि कीर्तनम् ॥\nन देहग्रहणं तस्मात्पुनर्लोके भविष्यति ॥ २५ ॥\nजागरं कुरुते यश्च संगमे विजयादिने ॥\nपुनर्द्देहप्रजननं दग्धं तेनाऽऽत्मना स्वयम् ॥ २६ ॥\nत्रिस्पृशा वासरं येन कृतं जागरणान्वितम् ॥\nकेशवस्य शरीरे तु स लीनो नात्र संशयः ॥२७ ॥\nउन्मीलिनी कृता येन रात्रौ जागरणान्विता ॥\nप्रभवंति न पापानि स्थूलसूक्ष्माणि तस्य तु ॥ २८ ॥\nसतालवाद्यसंयुक्तं संगीतं जागरं हरेः ॥\nयः कारयति देवस्य द्वादश्यां दानसंयुतम् ॥ २९ ॥\nतस्य पुण्यं प्रवक्ष्यामि महाभागवतस्य हि ॥\nतिलप्रस्थहस्रं तु सहिरण्यं द्विजातये ॥\nदत्त्वा यत्फलमाप्नोति ह्ययने रविसंक्रमे ॥ 7.4.26.३० ॥\nहेमभारशतं नित्यं सवत्सं कपिलायुतम् ॥\nप्रेक्षणीयप्रदानेन तत्फलं प्राप्नुयात्कलौ ॥ ३१ ॥\nयः पुनर्वासरे पुत्र दिव्यैर्ऋषिकृतैः स्तवैः ॥\nतोषयेत्पद्मनाभं वै वैदिकैर्विष्णुसामभिः ॥ ३२ ॥\nऋग्यजुःसामसम्भूतैवैष्णवैश्चैव पुत्रक ॥\nसंस्कृतैः प्राकृतैः स्तोत्रैरन्यैश्च विविधैस्तथा ॥ ३३ ॥\nप्रीतिं करोति देवेशो द्वादश्यां जागरे स्थितः ॥\nशृणु पुण्यं समासेन यद्गीतं ब्रह्मणा मम ॥ ३४ ॥\nत्रिःसप्तकृत्वो धरणीं त्रिगुणीकृत्य षण्मुख ॥\nदत्त्वा यत्फलमाप्नोति तत्फलं प्राप्नुयान्नरः ॥ ३५ ॥\nगवां शतसहस्रेण सवत्सेनापि यत्फलम् ॥\nतत्फलं प्राप्नुयान्मर्त्त्यः स्तोत्रैर्यस्तोषयेद्धरिम् ॥ ३६ ॥\nवैदिकी दशगुणा प्रीतिर्यामेनैकेन जागरे ॥\nएवं फलानुसारेण कार्य्यं जागरणं हरेः ॥ ३७ ॥\nयः पुनः पठते रात्रौ गीतां नामसहस्रकम् ॥\nद्वादश्यां पुरतो विष्णोर्वेष्णवानां समीपतः ॥ ३८ ॥\nपुण्यं भागवतं स्कांदपुराणं दयितं हरेः ॥\nमाधुरं बालचरितं गोपीनां चरितं तथा ॥ ३९ ॥\nएतान्पठति रात्रौ यः पूजयित्वा तु केशवम् ॥\nन वेद्म्यहं फलं वत्स यदि ज्ञास्यति केशवः ॥ 7.4.26.४० ॥\nदीपं प्रज्वालयेद्रात्रौ यः स्तवैर्हरिजागरे ॥\nन चास्तं गच्छते तस्य पुण्यं कल्पशतैरपि ॥ ४१ ॥\nमंजरीसहितैः पत्रैस्तुलसीसम्भवैर्हरिम् ॥\nजागरे पूजयेद्भक्त्या नास्ति तस्य पुनर्भवः ॥ ४२ ॥\nस्नानं विलेपनं पूजा धूपं दीपं च संस्तवम् ॥\nनैवेद्यं च सतांबूलं जागरे दत्तमक्षयम् ॥४३॥\nध्यातुमिच्छति षड्वक्त्रं यो मां भक्तिपरायणः ॥\nस करोतु महाभक्त्या द्वादश्यां जागरं हरेः ॥ ४४ ॥\nवासरे वासुदेवस्य सर्वे देवाः सवासवाः ॥\nदेहमाश्रित्य तिष्ठंति ये प्रकुर्वंति जागरम् ॥ ४५ ॥\nजागरेवासुदेवस्य महाभारतकीर्तनम् ॥\nये कुर्वंति गतिं यांति योगिनां ते न संशयः ॥ ४६ ॥\nचरितं रामदेवस्य ये वधं रावणस्य च ॥\nपठंति जागरे विष्णोस्ते यांति परमां गतिम ॥ ४७\nअधीत्य चतुरो वेदान्कृत्वा  चैवार्चनं हरेः ॥\nस्नात्वा च सर्वतीर्थेषु जागरे तत्फलं हरेः ॥ ४९ ॥\nरथानामयुतैर्यत्तु सहस्रैर्वरवारणैः ॥ लक्षेणाश्ववराणां तु तत्फलं जागरे हरेः ॥ ४९ ॥\nधान्यशैलसहस्रैस्तु तुलापुरुषको टिभिः ॥\nयत्फलं मुनिभिः प्रोक्तं तत्फलं जागरे हरेः ॥ 7.4.26.५० ॥\nकन्याकोटिप्रदानं च स्वर्णभारशतं तथा ॥\nदत्तं रत्नायुतशतं यैः कृतो जागरो हरेः ॥ ५१ ॥\nअष्टादशपुराणैस्तु पठितैर्यत्फलं भवेत् ॥\nतत्फलं शतसाहस्रं कृते जागरणे हरेः ॥ ५२ ॥\nमन्वादि पठतां शास्त्रं यत्फलं हि द्विजन्मनः ॥\nअधिकं फलमाप्नोति कुर्वाणो जागरं हरेः ॥ ५३ ॥\nदुर्भिक्षे चान्नदातॄणां पुंसां भवति यत्फलम् ॥\nसंन्यासिनां सहस्रैस्तु यत्फलं भोजितैः कलौ ॥\nफलं तत्समवाप्नोति कुर्वतां जागरं हरेः ॥ ५४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वादशीजागरणमाहात्म्यवर्णनंनाम षड्विंशतितमोऽध्यायः ॥ २६ ॥"
  }
]
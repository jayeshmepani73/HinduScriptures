[
  {
    "text": "॥ श्रीप्रह्लाद उवाच ॥ ॥\nइति कृष्णवचः श्रुत्वा गोप्यः संहृष्टमानसाः ॥\nतस्मिन्मयसरे स्नात्वा विमुक्ताऽशेषबन्धनाः ॥ १ ॥\nकृष्णदर्शनसंजातपरमानन्दसंप्लुताः ॥\nऊचुश्च वचनं गोप्यो मधुरं माधवं प्रति ॥ २ ॥\n॥ गोप्य ऊचुः ॥ ॥\nधन्यः स दैत्यप्रवरो मयो येन कृतं सरः ॥\nयस्मिंस्त्वं देवतैः सार्द्धं समेष्यसि जगत्पते ॥ ३ ॥\nयदि तुष्टोऽसि भगवन्ननुग्राह्या वयं यदि ॥\nअस्माकमपि वार्ष्णेय कारयस्व सरोत्तमम् ॥ ४ ॥\nकीर्त्तनान्मृत्युलोकेऽस्मिंस्तव संदर्शनेन हि ॥\nअहर्निशं तव ध्यानाद्यास्यामः परमां गतिम् ॥ ५ ॥\n॥ श्रीकृष्ण उवाच ॥ ॥\nकरिष्ये वः प्रियं साध्व्यो यूयं मम परिग्रहाः ॥\nअनुग्राह्या मया नित्यं भक्तिग्राह्योऽस्मि सर्वदा ॥ ६ ॥\n॥ प्रह्लाद उवाच ॥ ॥\nइत्युक्त्वा भगवान्कृष्णो गोपीनां हितकाम्यया ॥\nसरसः सन्निधौ तस्य सरस्त्वन्यच्चकार ह ॥ ७ ॥\nतदगाधं स्वच्छजलं नलिनीदलशोभितम् ॥\nहंससारसयुग्मैश्च चक्रवाकैश्च शोभितम् ॥ ८ ॥\nकुमुदोत्पलकह्लारपद्मिनीखण्डमण्डितम् ॥\nसेवितं द्विजमुख्यैश्च सिद्धविद्याधरैस्तथा ॥ ९ ॥\nसेवितं यदुनारीभिस्तथा यदुकुमारकैः ॥\nदिवारात्रौ सुसंपूर्णं सर्वैर्जानपदैर्जनैः ॥ 7.4.13.१० ॥\nतं दृष्ट्वा जलकल्लोलैः सुसंपूर्णं जलाशयम् ॥\nहर्षाद्गोपीजनं कृष्णः प्रोवाच वचनं तदा ॥ ११ ॥\nपश्यध्वं गोपिकाः शुभ्रं सरः सरं समीपतः ॥\nस्वच्छमिष्टजलापूर्णं सज्जनानां यथा मनः ॥ १२ ॥\nकारणाद्भवतीनां च यस्मात्कृतमिदं सरः ॥\nभवतीनां तथा नाम्ना ख्यातमेतद्भविष्यति ॥ १३ ॥\nगोर्वाचावाचकः शब्दो भवतीभिर्मया सह ॥\nगोप्रचारेति वै नाम्नां ख्यातिं लोके गमिष्यति ॥ १४ ॥\nयुष्माकं प्रियकामार्थं यस्मात्कृतमिदं सरः ॥\nतस्माद्गोपीसर इति ख्यातिं लोके गमिष्यति ॥ १५ ॥\n॥ गोप्य ऊचुः ॥ ॥\nअनुग्राह्या यदि वयमस्मन्नाम्ना   कृतं सरः ॥\nअन्यत्किमपि वार्ष्णेय प्रार्थयामो वदस्व नः ॥ १६ ॥\n॥ श्रीकृष्ण उवाच ॥ ॥\nप्रार्थ्यतां यदभिप्रेतं यद्वो मनसि वर्तते ॥\nभक्त्या समागता यूयं नास्त्यदेयं ततो मया ॥ १७ ॥\n॥ गोप्य ऊचुः ॥ ॥\nयदि तुष्टोऽसि भगवन्यदि देयो वरो हि नः ॥\nतस्मात्त्वया सदा कृष्ण नरयानेन माधव ॥ १८ ॥\nअत्रागत्य नभस्येऽस्मिन्स्नातव्यं नियमेन हि ॥\nयत्र त्वं तत्र देवाश्च यज्ञास्तीर्थानि केशव ॥ १९ ॥\nयत्र त्वं तत्र दानानि व्रतानि नियमाश्च ये ॥\nओंकारश्च वषट्कारः स्वाहाकारः स्वधा तथा ॥ 7.4.13.२० ॥\nभूर्भुवःस्वर्महर्ल्लोको जनः सत्यं तपस्तथा ॥\nत्वन्मयं हि जगत्सर्वं सदेवासुरमानुषम् ॥२१ ॥\nतस्मात्त्वयि जगन्नाथे ह्यत्र स्नाते जनार्दने ॥\nस्नातमत्र त्रिभुवनं भविष्यति न संशयः ॥ २२ ॥\nत्रैलोक्यपावनी गंगा तव पादजलं हि तत् ॥\nलक्ष्मीर्वक्षःस्थलस्थाने मुखे देवी सरस्वती ॥ २३ ॥\nसर्वभूतमयश्चात्र ततस्त्वं जगदीश्वर ॥\nयद्ददासि मनुष्याणां भविष्याणां कलौ युगे ॥\nतद्वदस्व महाबाहो कृपां कृत्वा जगत्पते ॥ २४ ॥\nयात्रायामागतानां च अथ षण्मासवासिनाम् ॥\nसदैवात्र स्थितानां च यत्फलं तद्वदस्व नः ॥ २५ ॥\n॥ श्रीकृष्ण उवाच ॥ ॥\nयत्फलं हि मनुष्याणां स्नातानां गोपिकासरे ॥\nतच्छृणुध्वमसंदिग्धं प्रसन्ने मयि गोपिकाः ॥ २६ ॥\nसोपस्करां सवत्सां च वस्त्रालंकारभूषिताम् ॥\nयथोक्तदक्षिणोपेतां ब्राह्मणाय कुटुंबिने ॥ २७ ॥\nसदाचाराय शुद्धाय दरिद्रायानुकारिणे ॥\nगां दत्त्वा फलमाप्नोति स्नानमात्रेण तत्फलम् ॥ २८ ॥\nयावत्पदानि मनुजः कृष्णेन सह गच्छति ॥\nकुलानि देव्यस्तावंति वसंति हरिमन्दिरे ॥ २९ ॥\nकृष्णेन सह गच्छन्ति गीतवादित्रनिस्वनैः ॥\nस्तुवन्तो विविधैः स्तोत्रैर्गोविंदं गोपिकासरे ॥ 7.4.13.३० ॥\nन मातुर्जठरे तेषां यातना जायते नृणाम् ॥\nसर्वान्कामानवाप्यांते वैष्णवं लोकमाप्नुयुः ॥ ३१ ॥\nअर्घ्यं दत्त्वा विधानेन स्नानं कुर्याद्विचक्षणः ॥\nमंत्रेणानेन वै साध्व्यः श्रद्धया परया युतः ॥ ३२ ॥\nनमस्ते गोपरूपाय विष्णवे परमात्मने ॥\nगोप्रचारे जगन्नाथ गृहाणार्घ्यं नमोऽस्तु ते ॥ ३३ ॥\nअर्घ्यं दत्त्वा विधानेन मृदमालिप्य पाणिना ॥\nस्नायाच्छ्रद्धासमायुक्तस्तर्पयेत्पितृदेवताः ॥ ३४ ॥\nश्राद्धं कुर्य्यात्ततो भक्त्या एकचित्तः समाहितः ॥\nयथोक्तदक्षिणा दद्याद्रजतं रुक्ममेव च ॥ ३५ ॥\nविशेषतः प्रदातव्यं तांबूलं कज्जलं तथा ॥\nदुकूलानि च देयानि तथा कौसुंभकानि च ॥ ३६ ॥\nदंपत्योर्वाससी चैव भूषणानि स्वशक्तितः ॥\nगावो देया द्विजातिभ्यो वृषभाश्च धुरंधराः ॥\nदीनांधकृपणानां च दानं देयं स्वशक्तितः ॥ ३७ ॥\nएवं कृत्वा नरः सम्यगुत्तमां गतिमाप्नुयात् ॥\nप्रयांति परमं लोकं पितरस्त्रिकुलोद्भवाः ॥ ३८ ॥\nलभते पुत्रकामस्तु पुत्रानिष्टान्मनोरमान् ॥ ३९ ॥\nयं यं कामयते कामं स्वर्गमोक्षादिकं नरः ॥\nतत्सर्वं समवाप्नोति यः स्नाति गोपिकासरे ॥ 7.4.13.४० ॥\nयावल्लोका भविष्यंति तावत्स्थास्यति वै सरः ॥\nयावत्सरो यशस्तावद्भवतीनां भविष्यति ॥ ४१ ॥\nयावत्कीर्तिर्मनुष्येषु तावत्स्वर्गे महीयते ॥\nविमुक्ताः सकलात्पापाद्यास्यंति परमां गतिम् ॥ ४२ ॥\nतत्पुण्यं गोपीसर इदं जलैः पूर्णं सदैव हि ॥\nअवगाह्यं मया गोप्यो नभस्ये नियमेन हि ॥ ४३ ॥\nभवत्यः पतिभावेन ब्रह्मभावेन वा पुनः ॥\nचिंतयंत्यः परं मां हि परागतिमवाप्स्यथ ॥ ४४ ॥\n॥ प्रह्लाद उवाच ॥ ॥\nअनुज्ञाता भगवता ततस्ता गोपकन्यकाः ॥\nनमस्कृत्य च गोविंदं ययुः सर्वा यथागता ॥ ४५ ॥\nभगवानपि गोविंद उद्धवेन समन्वितः ॥\nविसृज्य गोपिकाः कृष्णः स्वकं मंदिरमाविशत् ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोपीसरस्तीर्थमाहात्म्यवर्णनंनाम त्रयोदशोऽध्यायः ॥ १३ ॥"
  }
]
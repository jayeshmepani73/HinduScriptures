[
  {
    "text": "प्रह्लाद उवाच॥\nततो गच्छेद्द्विजश्रेष्ठा गदातीर्थमनुत्तमम्॥\nयत्र स्नात्वा नरो भक्त्या लभेद्भूदानजं फलम्॥ १ ॥\nतर्पयेत्पितृदेवांश्च ऋषींश्चैव यथाक्रमम् ॥\nश्राद्धं च कारयेत्तत्र पितॄणां तृप्तिहेतवे ॥ २ ॥\nगदातीर्थे तु देवेशं विष्णुं वाराहरूपिणम् ॥\nसमभ्यर्च्य नरो भक्त्या विष्णुलोके महीयते ॥ ३ ॥\nनागतीर्थं ततो गच्छेत्सरः परमशो भनम्॥\nयत्र स्नात्वा नरः सम्यङ्नागलोकमवाप्नुयात् ॥ ४ ॥\nभद्रतीर्थं ततो गच्छेत्सरस्त्रिभुवनार्चितम् ॥\nस्नानमात्रेण लभते तिलधेनुफलं नरः ॥ ॥ ५ ॥\nचित्रातीर्थं ततो गच्छेत्सरः परमशोभनम् ॥\nस्नानमात्रेण लभते घृतधेनुफलं नरः ॥ ६ ॥\nयदा द्वारावती विप्रा प्लाविता सागरेण हि ॥\nपुण्यानि बहुतीर्थानि च्छन्नानि जलपांसुभिः ॥ ७ ॥\nदृश्यानि कतिचित्संति ह्यदृश्यान्यपराणि च ॥\nतानि सर्वाणि विप्रेन्द्राः कथयिष्यामि सर्वतः ॥ ८ ॥\nचंद्रभागां ततो गच्छेत्सर्वपापप्रणाशिनीम् ॥\nयत्र स्नात्वा नरो भक्त्या वाजपेयफलं लभेत् ॥ ९ ॥\nदेवी चंद्रार्चिता यत्र यशोदा नंदनंदिनी ॥\nकौमारिका शक्तिहस्ता खङ्गखेटकधारिणी ॥ 7.4.16.१०॥\nकेश्यादिदैत्यदलिनी स्वसा वै रामकृष्णयोः ॥\nयस्या दर्शनमात्रेण सर्वान्कामानवाप्नुयात्॥ ११ ॥\nततो गच्छेत विप्रेन्द्रास्तीर्थं महिषसंज्ञकम् ॥\nयस्य दर्शनमात्रेण मुच्यते सर्वपातकैः ॥ १२ ॥\nमुक्तिद्वारं ततो गच्छेत्तीर्थं पाप प्रणाशनम्॥ १३ ॥\nवसिष्ठेन समानीता मुनिना यत्र गोमती ॥\nस्नातो भवति गंगायां यत्र स्नात्वा कलौ युगे ॥ १४ ॥\nगोमती निःसृता यस्मा त्प्रविष्टा वरुणालयम् ॥\nतत्र स्नात्वा नरो भक्त्या अश्वमेधफलं लभेत् ॥ १५ ॥\nभृगुणा हि तपस्तप्तं स्थापिता यत्र चांबिका ॥\nभृग्वर्चिता ततो देवी प्रसिद्धा श्रूयते क्षितौ ॥ १६ ॥\nसंसिद्धिं परमां याति यस्याः संस्मरणान्नरः ॥\nशिवलिंगान्यनेकानि यत्र सन्ति महीतले ॥१७॥\nततो गच्छेत विप्रेन्द्राः कालिन्दीसर उत्तमम्॥\nकालिन्दी सूर्यतनया सरश्चक्रे त्वनुत्तमम् ॥ १८ ॥\nतत्र स्नात्वा नरो भक्त्या न दुर्गतिमवाप्नुयात् ॥\nसांबतीर्थं ततो गच्छेत्सर्वपापप्रणाशनम्॥ १९ ॥\nकृत्वा श्राद्धं च विधिवल्लभेद्गोदानजं फलम् ॥ 7.4.16.२० ॥\nगच्छेच्च शांकरं तीर्थं ततस्त्रैलोक्यपावनम् ॥\nयत्र स्नात्वा नरो भक्त्या लभेद्बहुसुवर्णकम् ॥ २१ ॥\nततो नागसरो गच्छेत्तीर्थं पापप्रणाशनम् ॥\nपितॄन्सन्तर्प्य विधिवन्नागलोकमवाप्नुयात् ॥ २२ ॥\nलक्ष्मीं नदीं ततो गच्छेद्गच्छन्तीं सागरं प्रति ॥\nयस्या दर्शनमात्रेण मुच्यते सर्वपातकैः ॥ २३ ॥\nश्राद्धे कृते तु विप्रेन्द्राः पितरो मुक्तिमाप्नुयुः ॥\nदाने मनोरथावाप्तिर्जायते नात्र संशयः॥ २४॥\nकंबुसरस्ततो गच्छेत्तीर्थं पापप्रणाशनम्॥\nतर्पणे च कृते श्राद्धे ह्यग्निष्टोमफलं लभेत्॥२५॥\nकुशतीर्थं ततो गच्छेत्स्नात्वा सन्तर्पयेत्पितॄन्॥\nदानं दत्त्वा यथाशक्त्या निर्मलं लोकमाप्नुयात्॥२६॥\nद्युम्नतीर्थं च तत्रैव सर्वपापप्रणाशनम्॥\nकृत्वा श्राद्धं च तत्रैव वाजिमेधफलं लभेत् ॥ २७ ॥\nकुशतीर्थं ततो गच्छेत्पितॄणां तृप्तिरक्षया ॥\nयत्र श्राद्धात्तर्पणाच्च जायते नात्र संशयः ॥ ॥ २८ ॥\nजालतीर्थं ततो गच्छेत्सर्वपापहरं शुभम् ॥\nदुर्वाससा यत्र शप्ताः कोपाद्यदुकुमारकाः ॥ २९ ॥\nदेवो जालेश्वरस्तत्र सं बभूव उमापतिः ॥\nजालेश्वरं नरो दृष्ट्वा सद्यः पापात्प्रमुच्यते ॥ 7.4.16.३० ॥\nसंपूज्य देवं भक्त्या च शिवलोकमवाप्नुयात् ॥ ३१ ॥\nचक्रस्वामिसुतीर्थं च ततो गच्छेद्धि मानवः ॥\nकृत्वा स्नानं पितॄंस्तर्प्य विष्णुलोकमवाप्नुयात् ॥ ३२ ॥\nजरत्कारुकृतं तीर्थं सर्वपापप्रणाशनम् ॥\nस्नात्वा तत्र द्विजश्रेष्ठा न दुर्गतिमवाप्नुयात् ॥ ३३ ॥\nततो गच्छेद्द्विजश्रेष्ठास्तीर्थं खञ्जनकाभिधम् ॥\nआसीत्खञ्जनको नाम दैत्यश्चातिबलान्वितः ॥ ३४ ॥\nततः खञ्जनकं तीर्थं तस्य नाम्नेति विश्रुतम् ॥\nतत्र स्नात्वा नरो याति सोमलोकं न संशयः ॥ ३५ ॥\nसन्ति तीर्थान्यनेकानि सुगुप्तानि द्विजोत्तमाः ॥\nतानि गच्छेत्तु विप्रेन्द्राः सर्वपापापनुत्तये ॥ ३६ ॥\nततो गच्छेद्द्विजश्रेष्ठास्तीर्थमानकदुन्दुभेः ॥\nशूरतीर्थं परमकं गदतीर्थमतः परम् ॥ ३७ ॥\nगावल्गणस्य तीर्थं च अक्रूरस्य महात्मनः ॥\nबलदेवस्य तीर्थं तु उग्रसेनस्य चापरम् ॥ ३८ ॥\nअर्जुनस्य च तीर्थं तु सुभद्रातीर्थमेव च ॥\nदेवकीतीर्थमाद्यं तु रोहिणीतीर्थमेव च ॥ ३९ ॥\nउद्धवस्य च तीर्थं तु सारंगाख्यं तथैव च ॥\nसत्यभामाकृतं तीर्थं भद्रातीर्थमतः परम् ॥ 7.4.16.४० ॥\nजामदग्न्यस्य तीर्थं तु रामस्य च महात्मनः ॥\nभासतीर्थं च तत्रैव शुकतीर्थमतः परम् ॥ ४१ ॥\nकर्दमस्य च तीर्थं तु कपिलस्य महात्मनः ॥\nसोमतीर्थं च तत्रैव रोहिणीतीर्थमेव च ॥ ४२ ॥\nएतान्यन्यानि संक्षेपान्मया वः कथितानि च ॥\nसर्वपापहराणीह मोक्षदानि न संशयः ॥ ४३ ॥\nप्रच्छन्नानि द्विजवरास्तीर्थानि कलिसंक्रमे ॥\nप्लावितानि समुद्रेण पांसुनाऽप्युदकेन च ॥ ४४ ॥\nएतन्मया वः कथितं संक्षेपात्तीर्थविस्तरम् ॥\nआत्मप्रज्ञानुमानेन किमन्यच्छ्रोतुमिच्छथ ॥ ४५ ॥\nशृणुयात्परया भक्त्या तीर्थयात्रामिमां द्विजाः ॥\nसर्वपापविनिर्मुक्तो विष्णुलोकं स गच्छति ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारका माहात्म्ये तीर्थवृन्दमाहात्म्यवर्णनंनाम षोडशोऽध्यायः ॥ १६ ॥"
  }
]
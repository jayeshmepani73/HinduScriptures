[
  {
    "text": "॥ श्रीप्रह्लाद उवाच ॥ ॥\nएवमद्भुतमाहात्म्यं द्वारकायां मुनीश्वराः ॥\nसर्वेषां क्षेत्रतीर्थानां महापापविदारक्म्॥१॥\nवर्णानामश्रमाणां च पतितानां विशेषतः।\nमहापापहरं प्रोक्तं महापुण्यविवर्द्धनं॥२॥\nअत्युग्रपापराशीनां दाहस्थानं यथा स्मृतम् ॥\nद्वारकागमनं विप्राः किं पुनर्द्वारकास्थितिः ॥ ३ ॥\nविशेषेण तु विप्रेन्द्राः कन्याराशिस्थिते गुरौ ॥\nब्रह्मादयोपि दृश्यंते यत्र तीर्थैश्च संयुताः ॥ ४ ॥\nप्रतिवर्षं प्रकुर्वंति द्वारकागमनं नराः ॥\nतेषां पादरजः स्पृष्ट्वा दिवं यांति च पापिनः ॥ ५॥\nगोमती नीरपूतानां कृष्णवक्त्रावलोकिनाम् ॥\nदर्शनात्पातकं तेषां याति जन्मशतार्जितम् ॥ ६ ॥\nइतिहासेन पूर्वोक्तं श्रूयतां मुनिपुङ्गवाः ॥\nदिलीपवसिष्ठ संवादे परमाश्चर्य्यवर्द्धनम् ॥ ७ ॥\nकाश्यां तु वज्रलेपो हि क्षेत्र एकत्र नश्यति ॥\nयातुर्दर्शनतः श्रुत्वा दिलीपो वाक्यमब्रवीत् ॥ ८ ॥\n॥ दिलीप उवाच ॥ ॥\nवज्रलेपश्च काश्यां तु घोरो यत्र विनश्यति ॥\nकृत्स्नशोऽथ महापुण्यं प्राप्यं यत्र तदस्ति किम् ॥ ९ ॥\nन प्ररोहंति पापानि यस्मिन्क्षेत्रे द्विजोत्तम ॥\nतत्क्षेत्रं कथ्यतां पुण्यं यत्र पापं प्रणश्यति ॥7.4.34.१०॥\n॥ वसिष्ठ उवाच ॥ ॥\nआसीत्काश्यां पुरा कश्चित्त्रिदण्डी मोक्षधर्मवित् ॥\nजपन्दशाश्वेमेधे तु गायत्रीं च समाहितः॥ ११ ॥\nतत्र काचित्समायाता युवती गजगामिनी ॥\nतीरे संस्थाप्य वासांसि गंगायाः श्रमशान्तये ॥\nप्रविष्टा च जले नग्ना जलक्रीडां चकार ह ॥ १२ ॥\nनग्नां तां क्रीडतीं वीक्ष्य यतिर्मदनपूरितः ॥\nदैवाग्निभ्रंशितो मार्गात्सहसा च विमोहितः ॥ १३ ॥\nमनसा कामयामास साऽपि तं तरुणं यतिम् ॥\nतयोश्च संगतिस्तत्र संजाता पापकर्मणोः ॥ १४ ॥\nतया विमोहितः सद्यस्तामेवानुससार सः ॥\nतत्प्रीत्यै चार्जयामास धनमन्यायतस्तदा ॥ १५ ॥\nवाराणस्यां हि न त्यक्तश्चंडालस्य प्रतिग्रहः ॥\nस्नानहीनः सदा पापी रात्रौ चौर्य्येण वर्त्तते ॥१६॥\nकस्मिंश्चित्समये पापी मांसार्थी तु वनं गतः ॥\nददर्श प्रमदां तत्र मातंगीं मदिरेक्षणाम् ॥ १७ ॥\nतस्याः प्रथमतारुण्यं दृष्ट्वा गर्वेण पाप्मना ॥\nवनेऽथ निर्जने तत्र मातंगीसंगमेयिवान् ॥ १८ ॥\nतया सहान्नपानादि कृतवान्पापमोहितः ॥\nअश्नाति सुरया पंकं गोमांसं पापलंपटः ॥ १९ ॥\nतद्गृहे निधनं प्राप्तः पापात्मा सर्वभक्षकः ॥\nवाराणसीप्रभावेन न प्राप्तो नरकं तदा ॥ 7.4.34.२० ॥\nकिं तु तत्र कृतं पापं वज्रलेपं सुदारुणम् ॥\nशूद्रीसंपर्क पापेन जातोऽसौ क्रूरयोनिषु ॥ २१ ॥\nवृको व्याघ्रोरगः श्वानः शृगालः सूकरोऽभवत् ॥\nदुरंतां यातनां प्राप्तः शमलेशं न विन्दति ॥ २२ ॥\nएवं जन्मसहस्रैस्तु न तस्य पापकर्मणः ॥\nमातंग्या संगजं पापं व्यनश्यत युगायुतैः ॥ २३ ।\nततोऽसौ सप्तमे जातः शशकश्चैव जन्मनि ॥\nततोऽसौ राक्षसो जातः पापात्मा सर्वभक्षकः ॥ २४ ॥\nप्राणिनो भक्षयन्सर्वान्संप्राप्तो विंध्यपर्वते ॥\nअस्मादनन्तरं भाव्यं कृकलासत्वमद्भुतम्॥ ॥ २५ ॥\nशूद्रीसंगजपापेन भाव्यं च कृमियोनिना ॥\nमातंगीसंगमे प्रोक्तं फलं ह्यतिजुगुप्सितम् ॥ २६ ॥\nयुगायुतं सहस्रैस्तु भोक्ष्यमाणं सुदारुणम् ॥\nअत्याश्चर्य्यमभूत्तत्र दिलीप श्रूयतां महत् ॥ २७ ॥\nआलोकितं च विंध्याद्रौ सर्वेषां विस्मयास्पदम् ॥\nदृष्ट्वा द्वारावतीं कश्चित्कृष्णवक्त्रं सुशोभनम् ॥ २८ ॥\nगोमतीनीरपूतस्तु विंध्यं प्राप्तः स पांथिकः ॥\nमात्रां कृष्णप्रसादस्य स्कन्धे कृत्वा प्रहर्षितः ॥ २९ ॥\nप्रयास्यन्स्वगृहं तत्र ददर्श पथि राक्षसम् ॥\nद्रुतं च क्रूरकर्माणं दृष्ट्वा भक्षितुमागतम् ॥ 7.4.34.३० ॥\nतस्य दर्शनमात्रेण वज्रलेपः सुदारुणः ॥\nवाराणसीसमुद्भूतो भस्मसादभवत्क्षणात् ॥ ३१ ॥\nजन्मकोटिशतेनापि यो न शक्यो व्यपोहितुम् ॥\nतत्पापपर्वतान्मुक्तः कृष्णपांथिकदर्शनात् ॥ ३२ ॥\nदग्धेऽथ क्रूरभावे तु घनमुक्तो यथा शशी ॥\nरेजे पुण्यप्रकाशेन कृष्णपांथिकदर्शनात् ॥ ३३ ॥\nततोऽभिमुखमभ्येत्य द्वारकापथिकं मुदा ॥\nननाम श्रद्धया भूमौ तद्दर्शनमहोत्सवः ॥ ३४ ॥\nनत्वाऽथ विस्मितः प्राह अहोऽद्य तव दर्शनात् ॥\nगतो घोरतमो भावः प्राप्ता संसिद्धिरुत्तमा ॥ ३५ ॥\nकस्मात्त्वमागतो भद्र प्रभावः कीदृशस्तव ॥\nवज्रलेपस्तु काश्यां वै दग्धस्ते दर्शनादनु ॥ ३६ ॥\n॥ वसिष्ठ उवाच ॥ ॥\nइत्येवं राक्षसेनोक्तं श्रुत्वा कृष्णस्य पांथिकः ॥\nविस्मयं परमापन्नः प्राह तं हर्षमानसः ॥ ३७ ॥\n॥ पांथिक उवाच ॥ ॥।\nश्रीमद्द्वारवतीं दृष्ट्वा ह्यागतोऽस्म्यत्र राक्षस ॥\nवज्रलेपहरोऽस्माकं प्रभावः कृष्णदर्शनात्॥ ३८ ॥\nगोमत्यां यः सकृत्स्नात्वा पश्येत्कृष्णमुखांबुजम् ॥।\nसर्वानुद्धरते पापादपि त्रैलाक्यदाहकात् ॥ ३९ ॥\n॥ वसिष्ठ उवाच ॥ ॥\nइत्युक्तो राक्षसो हृष्टः शुद्धात्मा भक्तिसंयुतः ॥\nनत्वा प्रदक्षिणं कृत्वा संप्राप्तो द्वारकां तदा ॥ 7.4.34.४० ॥\nगोमत्यां स तनुं त्यक्त्वा प्राप्तोऽसौ वैष्णवं पदम् ॥\nस्तूयमानः सुरेशानैर्गधर्वैः पुष्पवृष्टिभिः ॥ ४१ ॥\nइत्थं महाप्रभावो हि द्वारकायाः प्रकीर्त्तितः ॥\nन प्ररोहंति पापानि यस्याः पांथिकदर्शनात् ॥\nद्वारकायां तु किं वाच्यं न प्ररोहंति पातकम् ॥ ४२ ॥\nइत्येतत्कथितं राजन्यत्पृष्टोहं त्वयाऽनघ ॥\nसर्वक्षेत्रोत्तमं क्षेत्रं वज्रलेपविनाशनम् ॥ ४३ ॥\n॥ श्रीप्रह्लाद उवाच ॥ ॥\nवसिष्ठेनोदितं श्रुत्वा दिलीपो हृष्ट मानसः ॥\nद्वारकां क्षेत्रराजं तं ज्ञात्वा च विस्मयं ययौ ॥ ४४ ॥\nययौ द्वारवतीं हृष्टो देवदेवस्य सादरम् ॥\nकृष्णं दृष्ट्वा परां सिद्धिं संप्राप्तो देवमंदिरे ॥ ४५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकापान्थदर्शन मात्रतः काश्यां कृतस्य पापवज्रलेपस्य विनाशने यतिवृत्तान्तवर्णनपूर्वकं दिलीपकृतद्वारकायात्रावर्णनंनाम चतुस्त्रिंशत्तमोऽध्यायः ॥ ३४ ॥ ॥"
  }
]
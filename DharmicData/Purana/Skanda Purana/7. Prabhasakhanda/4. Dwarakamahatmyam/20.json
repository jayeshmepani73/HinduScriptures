[
  {
    "text": "॥ प्रह्लाद उवाच ॥ ॥\nब्रह्मघोषध्वनिं श्रुत्वा दानवो दुर्मुखस्तदा ॥\nक्रोधसंरक्तनयनो दुर्वाससमथाब्रवीत् ॥ १ ॥\nहन्यमानस्त्वमस्माभिर्यदि मुक्तोसि वै द्विज ॥\nकस्मात्पुनः समायातो मरणाय च दुष्टधीः ॥ २ ॥\nइत्युक्त्वा मुष्टिना हन्तुं प्राद्रवद्दानवाधमः ॥\nप्राह प्रधावमानं तं दुर्वासा मुनिसत्तमः ॥ ३ ॥\nस्पर्शं मा कुरु पापिष्ठ ब्राह्मणं मां कृताह्निकम् ॥\nतं दृष्ट्वा दानवं विष्णुर्ब्राह्मणं हन्तुमुद्यतम् ॥ १३ ॥\nतस्य क्रुद्धो जगन्नाथो दुर्वाससः कृते तदा ॥\nचक्रेण क्षुरधारेण शिरश्चिच्छेद लीलया ॥ ५ ॥\n॥ प्रह्लाद उवाच ॥ ॥\nदुर्मुखं निहतं दृष्ट्वा दानवो  दुःसहस्तदा ॥\nआक्रोशदुच्चैर्दितिजाञ्छीघ्रमागम्यतामिति ॥६॥\nश्रुत्वा दैत्यगणाः सर्वे दुर्मुखं निहतं तदा ॥\nदुर्वाससं पुनस्तत्र परित्रातं च विष्णुना ॥ ॥ ७ ॥\nकूर्मपृष्ठो गोलकश्च क्रोधनो वेददूषकः ॥\nयज्ञघ्नो यज्ञहंता च धर्मान्तकस्तपस्विहा ॥ ८ ॥\nएते चान्ये च बहवो विविधायुधपाणयः ॥ ॥\nक्रोधसंरक्तनयनाः शपन्तो ब्राह्मणं तथा ॥ ९ ॥\nपरिक्षिप्य तदात्रेयं विष्णुं संकर्षणं तथा ॥\nतोमरैर्भिन्दिपालैश्च मुशलैश्च भुशुंडिभिः ॥ 7.4.20.१० ॥\nअस्त्रैर्नानाविधैश्चापि युयुधुः क्रोधमूर्छिताः ॥\nदानवैः संवृतो विष्णुः समन्ताद्घोरदर्शनैः ॥ ११ ॥\nसंकर्षणश्च शुशुभे चंद्रादित्यौ घनैरिव ॥\nगृहीत्वा धनुषी दिव्ये शीघ्रं संयोज्य चाशुगान् ॥ १२ ॥\nतान्मार्गणगणैर्दैत्याञ्जघ्नतुस्ते महामृधे ॥\nते हन्यमानाः समरे विष्णुना विद्रुता दिशः ॥ १३ ॥\nदानवान्विद्रुतान्दृष्ट्वा विष्णुना निहतान्परान् ॥\nगोलकः कूर्मपृष्ठश्च मानं कृत्वा न्यवर्तताम् ॥ १४ ॥\nसंकर्षणं गोलकश्च ह्याजघान त्रिभिः शरैः ॥\nअनन्तं व्यथितं दृष्ट्वा गोलकः क्रोधमूर्छितः ॥१५ ॥\nउत्पत्य तरसा मूर्ध्नि दुर्वाससमताडयत् ॥\nस मुष्टिघाताभिहतश्चुक्रोश पतितः क्षितौ ॥१६॥\nसंकर्षणस्तु पतितं दृष्ट्वा मूर्ध्नि प्रताडितम् ॥\nदृष्ट्वा चुकोप भगवांस्तिष्ठतिष्ठेति चाब्रवीत् ॥\nसंगृह्य मुशलं वीरो जघान समरे रिपुम् ॥ १७ ॥\nमुशलेनाहतो मूर्ध्नि गोलको विकलेन्द्रियः ॥\nसंभिन्नमस्तकश्चैव पपात च ममार च ॥ १८ ॥\nगोलकं पतितं दृष्ट्वा क्रन्दंतं ब्राह्मणं तथा ॥\nकूर्मपृष्ठं च  भगवान्विष्णुर्हन्तुं मनो दधे ॥\nनाराचेन सुतीक्ष्णेन जघान हृदये रिपुम् ॥ १९ ॥\nस विष्णुबाणाभिहतस्त्यक्तशस्त्रः पलायितः ॥\nतस्मिन्प्रभिन्नेऽतिबले गते वै कूर्मपृष्ठके ॥\nअभज्यत बलं सर्वं विद्रुतं च दिशो दश ॥ 7.4.20.२० ॥\nतत्प्रभग्रं बलं सर्वं निहतं गोलकं तथा ॥\nद्वारस्थः कथयामास दैत्यराज्ञे कुशाय सः ॥ २१ ॥\nगोलकं निहतं श्रुत्वा दैत्यानन्यांश्च दैत्यराट् ॥\nयोधानाज्ञापयामास सन्नद्धान्स्वबलस्य च ॥ २२ ॥\nआज्ञां कुशस्य ते लब्ध्वा दैत्याः पंचजनादयः ॥\nयुद्धायाभिमुखाः सर्वे रथैर्नागैश्च निर्ययुः ॥ २३ ॥\nअनीकं दशसाहस्रं कूर्मपृष्ठस्य निर्ययौ ॥\nअयुते द्वे रथानां तु नागानामयुतं तथा ॥ २४ ॥\nदशायुतानि चाश्वानामुष्ट्राणां च तथैव च ॥\nबकश्च निर्ययौ दैत्यो बहुसैन्यसमन्वितः ॥ २५ ॥\nतथा दीर्घनखो दैत्यः स्वेनानीकेन संवृतः ॥\nमंत्रिपुत्रो महामायो दैत्यराज कुशस्य वै ॥\nनिर्ययौ विघसो दैत्यः प्रघसश्च महाबलः ॥ २६ ॥\nऊर्द्ध्वबाहुर्वक्रशिराः कञ्चुकश्च शिवोलुकैः ॥\nब्रह्मघ्नो यज्ञहा दैत्यो राहुर्बर्बरकस्तथा ॥ २७ ॥\nसुनामा वसुनामा च मंत्रिणौ बुद्धिसत्तमौ ॥\nसेनापतिश्चोग्रदंष्टस्तस्य भ्राता महाहनुः ॥ २८ ॥\nएते चान्ये च बहवो दैत्याः क्रोधसमन्विताः ॥\nमहता रथघोषेण निर्ययुर्युद्धकांक्षिणः ॥ २९ ॥\nस्नात्वा शुक्लांबरधरः शुक्लमालाविभूषितः ॥\nकुशः शंभुं महादेवं भवानीपतिमव्ययम् ॥\nआर्चयमास भूतेशं परमेण समाधिना ॥ 7.4.20.३० ॥\nपंचामृतेन संस्नाप्य तथा गन्धैर्वि लिप्य च ॥\nअर्चयामास दैत्येन्द्रो ह्यनेककुसुमोत्करैः ॥ ३१ ॥\nगीतवादित्रशब्दैश्च तथा मंगलवाचकैः ॥\nपूजयित्वा महादेवं ब्राह्मणान्स्वस्ति वाच्य च ॥ ३२ ॥\nभूषयित्वा भूषणैश्च मणिवज्रविभूषणैः ॥\nमुकुटेनार्कवर्णेन ज्वलद्भास्कररोचिषा ॥ ३३ ॥\nभ्राजमानो दैत्यराजो हारेणाऽतीव शोभितः ॥\nसंनह्य च महाबाहुः सारथिं समुदैक्षत ॥ ३४ ॥\nसुनामानं वसुं चैव मंत्रिणौ वाक्यमब्रवीत् ॥\nकश्चायमसुरान्हंति किमर्थं ज्ञायतामिति ॥   ॥ ३५ ॥\nतस्य तद्वचनं श्रुत्वा रुरुर्वचनमब्रवीत् ॥\nगतेह्नि ब्राह्मणः स्नातुं गोमत्याः संगमे किल ॥ ३६ ॥\nआगतः प्रतिषिद्धः सन्दैत्यैस्तत्र मही पते ॥\nतेन विष्णुः समानीतः संकर्षणसमन्वितः ॥ ३७ ॥\nसोऽस्मान्हंति महाराज ब्रह्मण्यो जगदीश्वरः ॥\nतेन ते बहवो दैत्या हताः केचित्पलायिताः ॥ ३८ ॥\n॥ सुनामोवाच ॥ ॥\nस्नात्वा गच्छतु विप्रोऽसौ वासुदेवसमन्वितः ॥\nराजन्वृथा विग्रहेण किं कार्यं कथयस्व नः ॥ ३९ ॥\nतस्य तद्वचनं श्रुत्वा कुशः क्रोधसमन्वितः ॥\nकथं गोलकहंतारं न हनिष्यामि केशवम् ॥7.4.20.४०॥\nएतावदुक्त्वा स क्रुद्धो ययौ दैत्यपतिस्तदा ॥\nततो वादित्र शब्दैश्च भेरीशब्दैः समन्वितः ॥ ४१ ॥\nददर्श तत्र देवेशं सहस्रशिरसं प्रभुम् ॥\nतथा विष्णुं चक्रपाणिं दुर्वाससमकल्मषम् ॥ ४२ ॥\nईश्वरांशं च तं दृष्ट्वा न हन्तव्योऽयमीश्वरः ॥\nविष्णुमुद्दिश्य तान्सर्वान्प्रेरयामास दानवान् ॥ ४३ ॥\nनागैः पर्वतसंकाशै रथैर्जलदसन्निभैः ॥\nअश्वैर्महाजवैश्चैव परिवव्रुः समंततः ॥ ४४ ॥\nततो युद्धं समभवद्देवयोर्दानवैः सह ॥\nआच्छादितौ तौ ददृशुर्दैत्यैर्देवगणास्तदा ॥ ४५ ॥\nततो गृहीत्वा मुशलं हलं च बलवान्हली ॥\nजघान दैत्यप्रवरान्कालानलयमोपमान् ॥ ४६ ॥\nते हन्यमाना दैतेया बलेन बलशालिना ॥\nसर्वतो विद्रुता भग्नाः कुशमेव ययुस्तदा ॥ ४७ ॥\nबकश्च यज्ञकोपश्च ब्रह्मघ्नो वेददूषकः ॥\nमहामखघ्नो जंभश्च राहुर्वक्रशिरास्तथा ॥४८॥\nएते चान्ये च बहवः प्रवरा दानवोत्तमाः ॥\nक्रोधसंरक्तनयना बिभिदुस्ते जनार्द्दनम् ॥ ४९ ॥\nततः क्रोधसमायुक्तौ संकर्षणजनार्दनौ ॥\nचक्रलांगलघातेन जघ्नतुर्दानवोत्तमान् ॥ 7.4.20.५० ॥ ।\nचक्रेण च शिरः कायाच्चिच्छेदाशु बकस्य वै ॥\nचूर्णयामास मुशली यज्ञहंतारमेव च ॥ ५१ ॥\nराहुं जघान चक्रेण तथान्यान्मुशलेन च ॥\nते हता हन्यमानाश्च भग्ना जग्मुर्दिशो दश ॥५२॥\nकुशः स्वां वाहिनीं दृष्ट्वा विद्रुतां निहतां तथा ॥\nक्रोधसंरक्तनयनः प्राह याहीति सारथिम् ॥५३॥\nस तयोरंतिकं गत्वा नाम विश्राव्य चात्मनः ॥\nउवाच कस्त्वं दैतेयान्मम हंसि गदाधर ॥ ५४ ॥\n॥ श्रीवासुदेव उवाच ॥ ॥\nयस्माद्विमुक्तिदं पुण्यं गोमत्युदधिसंगमम् ॥\nरुद्धं दुरात्मभिः पापैस्तस्मात्ते निहता मया ॥ ५५ ॥\n॥ कुश उवाच ॥ ॥\nमां न जानासि चात्रस्थं कथं जीवन्प्रयास्यसि ॥\nयुध्यस्व त्वं स्थिरो भूत्वा ततस्त्यक्ष्यसि जीवितम् ॥ ५६ ॥\nइत्युक्त्वा पंचविंशत्या ताडयामास केशवम् ॥\nअनंतं चाष्टभिर्बाणैर्हत्वाऽऽत्रेयं निरीक्ष्य तम् ॥\nईश्वरांशं च तं दृष्ट्वा प्राह याहीति मा चिरम् ॥ ५७ ॥\nस बाणैर्भिन्नसर्वांगः शार्ङ्गं हि धनुषां वरम् ॥\nविकृष्य घातयामास चतुर्भिश्चतुरो हयान् ॥ ५८ ॥\nसारथेस्तु शिरः कायादर्द्धचंद्रेण पत्त्रिणा ॥\nचिच्छेद धनुरेकेन ध्वजमेकेन चिच्छिदे ॥ ५९ ॥\nस च्छिन्नधन्वा विरथो हताश्वो हतसारथिः ॥\nप्रगृह्य च महाखङ्गमुवाच वचनं तदा ॥ 7.4.20.६० ॥\nयदि त्वां पातयिष्यामि कीर्तिर्मे ह्यतुला भवेत् ॥\nपातितोऽहं त्वया वीर यास्यामि परमां गतिम् ॥ ६१ ॥\nतिष्ठतिष्ठ हरे स्थाने शरणं मे सदाशिवः ॥\nधावंतमतिसंक्रुद्धं खङ्गहस्तं निरीक्ष्य तम् ॥\nचक्रेण शितधारेण शिरश्चिच्छेद लीलया ॥ ६२ ॥\nतं छिन्नशिरसं भूमौ पतितं वीक्ष्य दानवम् ॥\nअथोवाह रथेनाजौ दैत्यः खंजनकस्तथा ॥ ६३ ॥\nअपयाते कुशे दैत्ये विष्णुः संकर्षणस्तदा ॥\nदुर्वाससा च सहितः संन्यवर्तत हर्षितः ॥ ६४ ॥\nशिवालये तु पतितं कुशं निक्षिप्य दानवः ॥\nस्नानगन्धार्चनैर्धूपैर्गीतवाद्यैरतोषयत् ॥ ६५ ॥\nअवाप जीवितं सद्यः प्रसादाच्छंकरस्य च ॥\nउत्थितः स तदा दैत्यो ब्रुवञ्छिवशिवेति च ॥ ६६ ॥\nतं पुनर्जोवितं दृष्ट्वा दैत्यं दैत्यगणस्तदा ॥\nउवाच सुमना वाक्यं वर्द्धस्व सुचिरं विभो ॥६७॥\nस्नापयित्वा यदि पुनर्ब्राह्मणं विनिवर्त्तते ॥\nयथेष्टं गच्छतु तदा किं वृथा विग्रहेण ते ॥ ६८ ॥\nतस्य तद्वचनं श्रुत्वा कुशो वचनमब्रवीत् ॥\nगच्छ प्रेषय तौ शीघ्रं विप्रत्राणकरावुभौ ॥ ६९ ॥\nस च राज्ञा समादिष्ट सुमना मुनिसत्तमाः ॥\nउवाच विष्णुमानम्य नमस्कृत्य हलायुधम् ॥ 7.4.20.७० ॥\nकुशेन प्रेषितश्चास्मि समीपे ते जनार्दन ॥\nकिं तवापकृतं नाथ येन दैत्याञ्जिघांससि॥ ७१॥\nदुर्वाससं स्नापयित्वा गच्छ मुक्तोऽसि मानद ॥\nअमरत्वं महादेवात्प्राप्तं विद्धि कुशेन हि ॥ ७२ ॥ ॥\n॥ श्रीविष्णुरुवाच ॥ ॥\nमुक्तितीर्थमिदं रुद्धं भवद्भिः पापकर्मभिः ॥\nतस्माद्धनिष्ये सर्वांश्च दानवान्नात्र संशयः ॥७३॥\nदुर्वाससश्च ये दर्भास्तिलाश्चैवाक्षतैः सह ॥\nपुनस्तानानयध्वं हि क्षिप्ता ये वरुणालये ॥ ७४ ॥\nसवाहनपरीवाराः सजातिकुलबांधवाः ॥\nपुण्यतीर्थमिदं हित्वा प्रविशध्वं धरातले ॥ ७५ ॥\nसुमनास्तद्वचः श्रुत्वा क्रोधसंरक्तलोचनः ॥\nयुध्यध्वमिति तं चोक्त्वा नैतदेवं भविष्यति ॥ ७६ ॥\nकुशाय कथयामास यदुक्तं शार्ङ्गधन्विना ॥\nक्रुद्धस्तद्वचनं श्रुत्वा मंत्रिणा समुदीरितम् ॥ ७७ ॥\nरथमारुह्य वेगेन ययौ योद्धुमरिंदमः ॥\nसंस्मृत्य मनसा देवं पिनाकिं वृषभध्वजम् ॥ ७८ ॥\nततः प्रववृते युद्धं सुमहल्लोमहर्षणम् ॥\nअन्येषां दानवानां च केशवस्य कुशस्य च ॥ ७९ ॥\nयज्ञघ्नो गदया गुर्व्या संकर्षणमताडयत् ॥\nसंकर्षणहतः शीर्ष्णि मुसलेन पपात ह ॥ 7.4.20.८० ॥\nकञ्चुकं च जघानाशु चक्रेण भगवान्हरिः ॥\nउल्मुकश्चाथ निहतो ब्रह्मघ्नश्च निपातितः ॥ ॥ ८१ ॥\nएते चान्ये च बहवो घातिताः केशवेन हि ॥\nदानवान्पतितान्दृष्ट्वा कुशः परमकोपितः ॥८२॥\nजघान युधि संरब्धः परमास्त्रेण केशवम् ॥\nभगवान्क्रोधसंयुक्तश्चक्रेण चाहरच्छिरः ॥ ८३ ॥\nतं छिन्नशिरसं भूमौ पातितं वीक्ष्य केशवः ॥\nचिच्छेद बाहू पादौ च खङ्गेन तिलशस्तथा ॥८४॥\nखंडशो घातितं दृष्ट्वा केशवेन कुशं तदा ॥\nसंगृह्य ते पुनर्देत्या निन्युः सर्वे शिवालयम् ॥ ८५ ॥\nप्रसादाच्छूलिनः सद्यो जीवितं प्राप्य दानवः ॥\nउत्थितः सहसा क्रुद्धः क्व विष्णुरिति चाब्रवीत् ॥ ८६ ॥\nगदामुद्यम्य संक्रुद्धो योद्धुमागाज्जनार्द्दनम् ॥\nतमुद्यतगदं दृष्ट्वा निहतं जीवितं पुनः ॥ ॥ ८७ ॥\nदुर्वाससमथोवाच किमिदं न म्रियेत यत् ॥\nमयाऽसकृच्छिरश्छिन्नं खंडशस्तिलशः कृतम् ॥ ८८ ॥\nजीवत्ययं पुनः कस्मात्कारणं कथ यस्व नः ॥\nइत्युक्तश्चिंतयामास ध्यानेन ऋषिसत्तमः ॥ ८९ ॥\nज्ञात्वा तत्कारणं सर्वमुवाच मधुसूदनम् ॥\nमहादेवेन तुष्टेन कुशोऽयममरः कृतः ॥ ॥ 7.4.20.९० ॥\nखंडशश्च कृतश्चापि न च प्राणैर्वियुज्यते ॥\nततः स विस्मयाविष्टो हंतव्योऽयं मया कथम् ॥ ९१ ॥\nउपायं च करिष्यामि येनायं न भवे दिति ॥\nततः स जीवितं प्राप्य प्रसादाच्छंकरस्य च ॥\nचर्मखङ्गमथादाय तिष्ठतिष्ठेति चाब्रवीत् ॥ ९२ ॥\nतमायांतं ततो दृष्ट्वा कुशं शिवपरिग्रहम् ॥\nजघान गदया गुर्व्या गदाहस्तं तदा कुशम् ॥ ९३ ॥\nस भिन्नमूर्द्धा न्यपतत्केशवेनाभिताडितः ॥\nभूमौ निपतितं वेगात्परिगृह्य कुशं हरिः ॥ ॥ ९४ ॥\nगर्ते निक्षिप्य तद्देहं पूरयामास वै पुनः ॥\nलिंगं संस्थापयामास तस्योपरि जनार्द्दनः ॥ ९५ ॥\nस लब्धसंज्ञो दनुजः शिवलिंगमपश्यत ॥\nआत्मोपरिस्थितं तच्च तदा चिन्तापरोऽभवत्॥ ९६ ॥\nइति श्रीस्कान्देमहापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थे राक्षसकुशविष्णुयुद्धे कुशराक्षसोपरि विष्णुना शिवलिंगस्थापनवर्णनंनाम विंशतितमोऽध्यायः ॥ २० ॥"
  }
]
[
  {
    "text": "॥ प्रह्लाद उवाच ॥ ॥\nवृषोत्सर्गं करिष्यंति वैशाख्यां चैव कार्तिके ॥\nद्वारकायां पिशाचत्वं मुक्त्वा यांति पितामहाः ॥ १ ॥\nब्रह्महत्या सुरापानं स्तेयं गुर्वंगनागमः ॥\nएवंविधानि पापानि कृत्वा चैव गुरूण्यपि॥ २ ॥\nस्नानमात्रेण गोमत्यां श्रीकृष्णस्य च दर्शनात् ॥\nविलयं याति दैत्येन्द्र कल्पकोटिकृतान्यपि ॥ ३ ॥\nरुक्मिणीं  ये प्रपश्यंति भक्तियुक्ताः कलौ नराः ॥\nपुरीं प्रदक्षिणां कृत्वा जप्त्वा नामसहस्रकम् ॥ ४ ॥\nप्रदक्षिणीकृतं सर्वं ब्रह्मांडं नात्र संशयः ॥\nमहादानैस्तु चान्यत्र यत्फलं परिकीर्तितम्॥\nद्वारकायां तु रुक्मिण्यां दृष्टायां जायते तदा ॥ ५ ॥\nद्वादशीवासरे प्राप्ते माहात्म्यं द्वारकाभवम् ॥\nपठते संनिधौ विष्णोः शृणु वक्ष्यामि तत्फलम् ॥ ६ ॥\nसर्वेषु चैव लोकेषु कामचारी विराजते ॥\nपद्मवर्णेन यानेन किंकिणीजालमालिना ॥ ७ ॥\nदिव्यश्वेताश्वयुक्तेन कामगेन यथासुखम् ॥\nआभूतसंप्लवं यावत्क्रीडतेऽप्सरसां गणैः ॥ ८ ॥\nकृतकृत्यश्च भवति कल्पकोटिसमन्वितः ॥\nयथा निर्मथनादग्निः सर्वकाष्ठेषु दृश्यते ॥\nतथा च दृश्यते धर्मो द्वादशीसेवनान्नरे ॥९॥\nअतः परं प्रवक्ष्यामि पितृभिः परिकीर्तितम् ॥\nअपि स्यात्स कुलेऽस्माकं गोमत्यां श्रद्धया नरः ॥\nस्नात्वा संपूज्य कृष्णं च श्राद्धं कुर्यात्सपिण्डकम् ॥ 7.4.42.१०॥\nअपि स्यात्स कुलेऽस्माकं गोमत्युदधिसंगमे ॥\nस्नात्वा पश्यति यः कृष्णमस्माकं तारणाय वै ॥ ११ ॥\nअपिस्यात्स कुलऽस्माकं यः श्रुत्वा ब्राह्मणाननात् ॥\nद्वारकामाहात्म्यमिदं पूजयिष्यति भक्तितः ॥ १२ ॥\nभविष्यति कुलेऽस्माकं यो गच्छेद्द्वारकां पुरीम् ॥\nसंप्राप्य द्वादशीं शुद्धां यः करिष्यति जागरम् ॥ १३ ॥\nभविष्यति कुलेऽस्माकं पुत्रो वा दुहिता तथा ॥\nस्तुवन्नामसहस्रं तु कृष्णस्याग्रे पठिष्यति ॥ १४ ॥\nअपि स्यात्स कुलेऽस्माकं भविष्यति धृतव्रतः ॥\nगोपीचन्दनदानेन यस्तोषयति वैष्णवान्॥ ॥ १५ ॥\nअपि स्यात्स कुलेऽस्माकं वैष्णवानां तु सन्निधौ ॥\nद्वारकायाश्च माहात्म्यं पठिष्यति जितेन्द्रियः ॥ १६ ॥\nभविष्यति कुलेऽस्माकं माहात्म्यं द्वारकाभवम् ॥\nलिखित्वा कृष्णतुष्ट्यर्थं स्वगृहे धारयिष्यति ॥ १७ ॥\nस्वर्णदानं च गोदानं भूमिदानं तथैव च ॥\nयावज्जीवं भवेद्दत्तं येनेदं धारितं कलौ ॥ १८ ॥\nतप्तकृच्छ्रं महाकृच्छ्रं मासोपोषणमेव च ॥\nयावज्जीवं कृतं तेन येनेदं श्रावितं कलौ ॥ १९ ॥\nप्रायश्चित्तानि चीर्णानि पापानां नाशनाय ? ॥\nद्वारकायाश्च माहात्म्यं येन विस्तारितं कलौ ॥ 7.4.42.२० ॥\nतावत्तिष्ठंति पुरुषे ब्रह्महत्यादिकानि च ॥\nयावन्न लिखते जंतुर्माहात्म्यं द्वारकाभवम् ॥ २१ ॥\nदानैः सर्वैश्च किं तस्य सर्वतीर्थावगाहनैः ॥\nद्वारकायाश्च माहात्म्यं येनेदं लिखितं गृहे ॥ २२ ॥\nसर्व दुःखप्रशमनं सर्वकार्य्यप्रसाधनम्॥\nचतुर्वर्गप्रदं नित्यं हरिभक्तिविवर्द्धनम् ॥ २३ ॥\nन चाधिर्भवते नूनं याम्यं तस्य भयं नहि ॥\nमाहात्म्यं पठते यत्र द्वारकायाः समुद्भवम्॥ २४ ॥\nलिखितं तिष्ठते यस्य गृहे तत्तीर्थमेव च ॥\nबलाच्छुणुष्व माहात्म्यं द्वारकायाः समुद्भवम् ॥ २५ ॥\nविधि मन्त्रक्रियाहीनां पूजां गृह्णाति केशवः ॥\nमाहात्म्यं तिष्ठते नित्यं लिखितं यस्य वेश्मनि ॥\nन तस्यागःसहस्रैस्तु कृतैर्लिप्यति मानवः ॥ २६ ॥\nयः पठेच्छृणुते वापि माहात्म्यं द्वारकाभवम् ॥\nन भवेद्भूतवैकल्यं धर्मवैकल्यमेव च ॥ २७ ॥\nयः स्मरेत्प्रातरुत्थाय माहात्म्यं द्वारकाभवम् ॥\nद्वादशीनां च सर्वासां यच्चोक्तं लभते फलम् ॥ २८ ॥\nत्रिदशैः पूज्यते नित्यं वन्द्यते सिद्धचारणैः ॥\nमाहात्म्यं पठते यो वै द्वारकायाः समुद्भवम् ॥ २९ ॥\nद्वारका वसते यत्र तत्र विष्णुः सनातनः ॥\nतत्र तीर्थानि सर्वाणि सर्वे देवाः सवासवाः ॥\nयज्ञा वेदाश्च ऋषयस्त्रैलोक्यं सचरा चरम् ॥ 7.4.42.३० ॥\nशक्तो हि द्वारकां गंतुं मानवो न हि पुत्रक ॥\nकृष्णदर्शनजं पुण्यं माहात्म्यं पठतो भवेत् ॥३१ ॥\nसत्यं शौचं श्रुतं वित्तं सुशीलं च क्षमाऽऽर्जवम् ॥\nसर्वं च निष्फलं तस्य माहात्म्यं न शृणोति यः ॥ ३२ ॥\nषण्मासे च भवेत्पुत्रो लक्ष्मीश्चैव विवर्द्धते ॥\nतस्य यः शृणुते भक्त्या माहात्म्यं द्वारकाभवम् ॥ ३३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकाक्षेत्रे वृषोत्सर्गादिक्रियाकरण द्वारकामाहात्म्यश्रवणादिफलवर्णनंनाम द्विचत्वारिंशत्तमोऽध्यायः ॥ ४२ ॥"
  }
]
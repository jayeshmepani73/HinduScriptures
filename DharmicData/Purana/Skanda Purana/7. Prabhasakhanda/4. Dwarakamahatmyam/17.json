[
  {
    "text": "॥ प्रह्लाद उवाच ॥ ॥\nकृत्वाऽभिषेकं तीर्थेषु यथावद्दत्त दक्षिणः ॥\nपूजयेच्च ततो देवं कृष्णाख्यं पुरुषं परम् ॥ १ ॥\n॥ ऋषय ऊचुः ॥ ॥\nपूजाविधिं तु कृष्णस्य श्रोतुकामाः समासतः ॥\nकथयाऽऽचरणोपेतं यथावद्दैत्यसत्तम ॥ २ ॥\nद्वारपालाश्च के तत्र कः पूर्वं कश्च पृष्ठतः ॥\nपुरीयं सर्वतो दैत्य तिष्ठते केन पालिता ॥ ३ ॥\nआनुपूर्व्यात्समासेन पूजनीया यथाविधि ॥\nकथयस्व विधिज्ञोऽसि कृष्णैकचरणप्रियः ॥ ४ ॥\n॥ श्रीप्रह्लाद उवाच ॥ ॥\nश्रूयतां पूजनं विप्राः श्रुतपूर्वं विधानतः ॥\nकलौ कृष्णस्य विप्रेन्द्रा यथावदनुपूर्वशः ॥ ५ ॥\nपूर्वद्वारस्थितान्देवाञ्छुणुध्वं सुसमाहिताः ॥\nजयंतः प्रथमं पूज्यः सर्वपापहरः शुभः ॥ ६ ॥\nस्थापितो देवराजेन पूजार्थं केशवस्य हि ॥\nतस्यैवानुचरान्वक्ष्ये तान्निबोधत सत्तमाः ॥ ७ ॥\nवज्रनाभः सुनाभश्च वज्रबाहुर्महा हनुः ॥\nवज्रदंष्ट्रो वज्रधारी वज्रहा वज्रलोचनः ॥ ८ ॥\nश्वेतमूर्धा श्वेतमाली जयन्तानुचराश्च ते ॥\nएते शस्त्रोद्यतकरा रक्षन्ते तमहर्निशम् ॥ ९ ॥\nपूर्वद्वारे सुसंनद्धा जयन्तोद्देशकारिणः ॥\nपूर्वद्वारे च रक्षार्थं नरनाथो विनायकः ॥ 7.4.17.१० ॥\nतरुणार्कश्च वै सूर्यो देव्यो वै सहमातरः ॥\nईश्वरश्चापि दुर्वासा नागराजस्तु तक्षकः ॥ ११ ॥\nसेनानीः कार्तिकेयश्च राक्षसश्च महाहनुः ॥\nतत्र दीर्घनखोनाम दानवः सुप्रतिष्ठितः ॥ १२ ॥\nविश्वावसुश्च गन्धर्वो मेनका च वराप्सराः ॥\nसनत्कुमारसहितो वसिष्ठो भगवानृषिः ॥ १३ ॥\nएते पूज्याः पूर्वतस्तु न्यग्रोधश्च महाद्रुमः ॥\nपूर्वद्वारस्थिता ह्येत आग्नेयाञ्छृणुताथ मे ॥ १४ ॥\nज्वालामुखोऽथ रक्ताक्षः स्मशाननिलयः क्रथः ॥\nमांसादो रुधिराहारः कृष्णः कृष्णजटाधरः ॥ १५ ॥\nत्रासनो भञ्जनश्चैव ह्याग्न्येय्यां दिशि संस्थिताः ॥\nदिशं रक्षंति संनद्धा दक्षिणां शृणुताथ मे ॥ १६ ॥\nदण्डपाणिर्महानादः पाशहस्तः सुलोचनः ॥\nअनिवर्त्यक्रमश्चैव तथा दुंदुभिनिस्वनः ॥ १७ ॥\nखरस्वनो घर्घरवाक्तथा मौनप्रियः सदा ॥\nमल्लिकाक्षश्च एतेषां प्रणतो द्वारपालकः ॥ १८ ॥\nदक्षिणद्वाररक्षार्थं दुन्दुभिश्च विनायकः ॥\nमहिषार्कश्च वै सूर्यो भूषणश्च तथेश्वरः ॥ १९ ॥\nचण्डिका च तथा देवी ह्यूर्द्ध्वबाहुश्च राक्षसः ॥\nपद्माक्षः क्षेत्रपालश्च नागश्चाश्वतरस्तथा ॥ 7.4.17.२० ॥\nचित्रांगदश्च गन्धर्व उर्वशी च वराप्सराः ॥\nयो राजा सर्ववृक्षाणां शालश्चापि महाद्रुमः ॥ २१ ॥\nसनातन ऋषिश्रेष्ठो ह्यगस्त्यश्च महातपाः ॥\nएते याम्यदिशि द्वारं रक्षन्ति सुसमाहिताः ॥ २२ ॥\nगीतकृन्नर्तको नग्नः कंबली दहनप्रियः ॥\nहसनो नेत्रभंगश्च भ्रूविकारो विजृंभकः ॥ २३ ॥\nमुशली प्रभुरेतेषां संनद्धो वर्तते द्विजाः ॥\nरक्षन्ति नैर्ऋतीमाशां पश्चिमां शृणुतापरान् ॥ २४ ॥\nस्वस्तिकः शंखमूर्द्धा च नीलवासाः शुभाननः॥\nपाशहस्तः शूलहस्त एकपादैकलोचनः॥ २५॥\nपश्चिमायां दिशि तथा पुष्पदन्तो विनायकः॥\nउद्धवार्कश्च वै सूर्यः शिवः सत्राजितेश्वरः ॥ २६ ॥\nतुंबरुर्नामगन्धर्वो घृताची च वराप्सराः ॥\nमहोदरश्च नागेन्द्रो राक्षसश्च घटोत्कचः ॥ २७ ॥\nदैत्यः पञ्चजनोनाम ऋषिः कश्यप एव च ॥\nदेवी कपालिनीनाम अश्वत्थस्तु महाद्रुमः ॥ २८ ॥\nकपिलः क्षेत्रपालश्च प्रतीचीं पान्ति वै दिशम् ॥\nनमस्कार्यास्तथा पूज्या वायव्यो शृणुतापरान् ॥ २९ ॥\nभंजनो भैरवश्चैव कालिकोऽथ घटोदरः ॥\nझंझकामर्दनः पिंगो रुरुः सर्वभुजोव्रणी ॥7.4.17.३०॥\nसुपार्श्वः प्रभुरेतेषां संनद्धः पालयन्दिशम् ॥\nउदीच्यां दिशि विप्रेन्द्राः श्यामलश्च गणाधिपः ॥ ३१ ॥\nमन्वन्तको विरूपाक्षो गोलकः श्वेत संप्लुतः ॥\nउन्मत्तः प्रभुरेतेषामुदीच्यां पालयन्दिशम् ॥ ३२ ॥\nमूलस्थानश्च वै सूर्य्य इन्द्रेशश्च महेश्वरः ॥\nदेवी कण्ठेश्वरीनाम क्षेत्रपालश्च खञ्जनः ॥ ३३ ॥\nवासुकिर्नागराजश्च कूर्मपृष्ठश्च दानवः ॥\nसनकश्च ऋषिश्रेष्ठो गोलको राक्षसस्तथा ॥ ३४ ॥\nनारदोनाम गन्धर्वो रंभा चैव वराप्सराः ॥\nएते पूज्याः प्रयत्नेन प्लक्षोनाम महाद्रुमः ॥ ३५ ॥\nयक्षेशः सवितानाम श्यामः पूज्यः प्रयत्नतः ॥\nऐशान्यां दिशि विप्रेन्द्राः स्थिता ये तान्वदाम्यहम्॥ ३६ ॥\nदुर्धरो भैरवारावः किंकिणीको महाबलः ॥\nकरालो विकटो मूलो बलिभुक्तो बलिप्रियः ॥ ३७ ॥\nएतेषां क्षेत्रपालानां सस्त्रीणां च द्विजोत्तमाः ॥\nनेता प्रभु(म?)श्च स्वामी च जयन्तः पालकस्तथा ॥ ३८ ॥\nनिगृह्णात्यनुगृह्णाति रक्षिता पुरवासिनाम् ॥\nजयन्तादेशमादाय ते दुष्टान्घातयन्ति च ॥ ३९ ॥\nनागस्थलस्थितः स्वामी जयन्तः पालकः सदा ॥\nनागराजैः परिवृतः पूजनीयः प्रयत्नतः ॥ 7.4.17.४० ॥\nमांसप्रियमुखाश्चैत ऐशानीं पांति वै दिशम् ॥\nसहस्रशीर्षको देवः शेषो नागस्थलस्थितः ॥\nअनन्तो वासुकिश्चैव तक्षकः पद्म एव च ॥ ४१ ॥\nशंखः कंबलकश्चैव नागश्चाश्वतरस्तथा ॥\nमुक्तकः कालियश्चैव जनकोऽथापराजितः ॥ ४२ ॥\nकर्कोटकमुखा नागास्ते च सन्ति सहस्रशः ॥\nते पूज्या गंधपुष्पैश्च बलिभिर्धूपदीपकैः ॥४३॥\nपायसेन च मांसेन ह्यन्नाद्यैः सुरया तथा ॥\nततः संपूज्य देवशं जयंतं रक्षिणां वरम् ॥ ४४ ॥\nगंध पुष्पोपहारैश्च धूपवस्त्रादिभूषणैः ॥\nततो गच्छेद्द्विजश्रेष्ठाः कृष्णं देवकिनन्दनम् ॥\nसंपूज्यः प्रथमं तत्र गणेशो रुक्मिसंज्ञकः॥४५॥\n॥ ऋषय ऊचुः ॥ ॥\nकथं स रुक्मिदैत्येन्द्रो यो दुष्टो गणतां गतः ॥\nसाक्षाद्भगवतो द्वारि प्रत्यहं पूज्यते नरः ॥ ४६ ॥\n॥ श्रीप्रह्लाद उवाच ॥ ॥\nकृष्णाय रुक्मिणीं दातुं यदा भीष्मक उद्यतः ॥\nतद्द्वेषात्क्रोधसंयुक्तो रुक्मी चैद्यममन्यत ॥४७॥\nयदा जहार भगवान्रुक्मिणीमंबिकालयात् ॥\nसर्वान्विद्राव्य वै भूपाञ्जरासन्धमुखान्रणे ॥४८॥\nतदा रुक्मी महाबाहुर्भीष्मकस्य सुतो बली ॥\nनाहत्वा विनिवर्तिष्ये तमहं यादवं रणे ॥४९॥\nप्रतिज्ञां सर्वभूपानां शृण्वतां कृतवान्द्विजाः॥\nएवमुक्त्वा स सन्नद्धो युद्धाय परिधावितः॥7.4.17.५०॥\nअक्षौहिण्या दलेनैवायुद्ध्यत्कृष्णेन भो द्विजाः ॥\nस युध्यमानः कृष्णेन वध्यमानो हतौजसः ॥५१॥\nबद्धो भगवता तत्र कृत्वा वैरूप्यमेव च ॥\nरामेण बंधनान्मुक्तो मरणाय मतिं दधौ ॥५२॥\nरुक्मिणी भ्रातरं दृष्ट्वा मरणे कृतनिश्चयम्॥\nउवाच कृष्णं वैदर्भी भ्रातरं ह्यानयस्व मे ॥५३॥\nततस्तत्प्रियकामार्थमनुमान्य जनार्द्दनः॥\nचकार पार्षदां मध्ये प्रवरं विघ्ननाशनम् ॥५४॥\nएतस्मात्कारणाद्विप्राः प्रथमं पूज्यते सदा ॥\nगंधधूपाक्षतैर्वस्त्रैर्मोदकैस्तं प्रतर्पयेत् ॥५५॥\nतस्मिंस्तुष्टे जगन्नाथस्तुष्टो भवति नान्यथा ॥५६॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये भगवत्परिचारकवर्गकथनपूर्वकरुक्मिगर्वपरिहारवृत्तान्तवर्णनं नाम सप्तदशोऽध्यायः ॥ १७ ॥ ॥ छ ॥"
  }
]
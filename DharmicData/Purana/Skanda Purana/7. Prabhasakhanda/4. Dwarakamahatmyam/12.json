[
  {
    "text": "॥ प्रह्लाद उवाच ॥ ॥\nततो गच्छेद्द्विजश्रेष्ठा गोप्रचारमतः परम् ॥\nयत्र स्नात्वा नरो भक्त्या लभेद्गोदानजं फलम् ॥ १ ॥\nयत्र स्नातो जगन्नाथो नभस्ये दैवतैर्वृतः ॥\nकटदानं च तत्प्रोक्तं द्वादश्यां द्विजसत्तमाः ॥ २ ॥\n॥ ऋषय ऊचुः ॥ ॥\nकथं तु तत्र दैत्येन्द्राऽभवद्वै गोप्रचारकम् ॥\nतीर्थं कथय तत्त्वेन यत्र स्नातो जनार्द्दनः ॥ ३ ॥\n॥ प्रह्लाद उवाच ॥ ॥\nहते कंसे भोजराजे कृष्णेनामिततेजसा ॥\nउग्रसेने चाभिषिक्ते मधुपुर्य्यां महात्मना ॥ ४ ॥\nउद्धवं प्रेषयामास गोकुले गोकुलप्रियः ॥\nसुहृदां प्रियकामार्थं गोपगोपीजनस्य च ॥ ५ ॥\nनमस्कृत्य च गोविदं प्रययौ नंदगोकुलम् ॥\nस तत्सदृशवेषेण वस्त्रालंकारभूषणैः ॥ ६ ॥\nतं दृष्ट्वा दिवसस्यांते गोविंदानुचरं प्रियम् ॥\nउद्धवं पूजयामास वस्त्रालंकारभूषणैः ॥ ७ ॥\nतं भुक्तवंतं विश्रांतं यशोदा पुत्रवत्सला ॥\nआनंदबाष्पपूर्णाक्षी पप्रच्छानामयं हरेः ॥ ८ ॥\nकच्चिद्धि स्तः सुखं पुत्रौ रामकृष्णौ यदूत्तमौ ॥\nकच्चित्स्मरति गोविंदो वयस्यान्गोपबालकान् ॥ ९ ॥\nकच्चिदेष्यति गोविंदो गोकुलं मधुरेश्वरः ॥\nतारयिष्यति पुत्रोऽसौ गोकुलं वृजिनार्णवात् ॥ 7.4.12.१० ॥\nइत्युक्त्वा बाष्पपूर्णाक्षौ यशोदा नंद एव च ॥\nदीर्घं रुरुदतुर्दीनौ पुत्रस्नेहवशंगतौ ॥ ११ ॥\nउद्धवस्तौ ततो दृष्ट्वा प्राणसंशयमागतौ ॥\nमधुरैः कृष्णसंदेशैः स्नेहयुक्तैरजीवयत् ॥ १२ ॥\nनमस्करोति भवतीं भवंतं च सहाग्रजः ॥\nअनामयं पृष्टवांश्च तौ च क्षेमेण तिष्ठतः ॥ १३ ॥\nक्षिप्रमेष्यति दाशार्हो रामेण सहितो विभुः ॥\nअत्रागत्य जगन्नाथो विधास्यति च वो हितम् ॥ १४ ॥\nइत्येवं कृष्णसंदेशैः समाश्वास्योद्धवस्तदा ॥\nसुखं सुष्वाप शयने नन्दाद्यैरभिनंदितः ॥ १५ ॥\nगोप्यस्तदा रथं दृष्ट्वा द्वारे नंदस्य विस्मिताः ॥\nकोऽयं कोऽयमिति प्राहुः कृष्णागमनशंकया ॥ १६ ॥\nगोपालराजस्य गृहे रथेनादित्यवर्चसा ॥\nसमागतो महाबाहुः कृष्णवेषानुगस्तथा ॥ १७ ॥\nपरस्परं समागम्य सर्वास्ता व्रजयोषितः ॥\nविविक्ते कृष्णदूतं तं पप्रच्छुः शोककर्षिताः ॥ १८ ॥ ॥\nश्रीगोप्य ऊचुः ॥ ॥\nकस्मात्त्वमिह संप्राप्तः किं ते कार्य्यमिहाद्य वै ॥\nदस्युरूपप्रतिच्छन्नो ह्यस्मान्संहर्तुमिच्छसि ॥ १९ ॥\nपूर्वमेव हतं तेन कृष्णेन हृदयादिकम्॥\nपाययित्वाऽधरविषं योषिद्व्रातं पलायितः ॥ 7.4.12.२० ॥\nइत्येवमुक्त्वा ता गोप्यो मुमुहुः शोकविह्वलाः ॥\nईक्षंत्यः कृष्णदासं तं निपेतुर्धरणीतले ॥ २१ ॥\nउद्धवस्तं जनं दृष्ट्वा कृष्णस्नेहहृताशयम् ॥\nआश्वासयामास तदा वाक्यैः श्रोत्रसुखावहैः ॥ २२ ॥\n॥ उद्धव उवाच ॥ ॥\nभगवानपि दाशार्हः कन्दर्पशरपीडितः ॥\nन भुंक्ते न स्वपिति च चिन्तयन्वस्त्वहर्निशम् ॥ २३ ॥\nतच्छ्रुत्वा वचनं तस्य ललिता क्रोधमूर्छिता ॥\nउद्धवं ताम्रनयना प्रोवाच रुदती तदा ॥ २४ ॥\n॥ ललितोवाच ॥ ॥\nअसत्यो भिन्नमर्य्यादः क्रूरः क्रूरजनप्रियः ॥\nत्वं मा कृथा नः पुरतः कथां तस्याऽकृतात्मनः ॥ २५ ॥\nधिग्धिक्पापसमाचारो धिग्धिग्वै निष्ठुराशयः ॥\nहित्वा यः स्त्रीजनं मूढो गतो द्वारवतीं हरिः ॥ २६ ॥ ॥\n॥ श्यामलोवाच ॥ ॥\nकिं तस्य मन्दभाग्यस्य अल्पपुण्यस्य दुर्मतेः ॥\nमा कुरुध्वं कथाः साध्व्यः कथां कथयताऽपराम् ॥ २७ ॥ ॥\n॥ धन्योवाच ॥ ॥\nकेनायं हि समानीतो दूतो दुष्टजनस्य च ॥\nयातु तेन पथा पापः पुनर्नायाति येन च ॥२८॥\n॥ विशाखोवाच ॥ ॥\nन शीलं न कुलं यस्य नास्ति पापकृतं भयम् ॥\nतस्य स्त्रीहनने साध्व्यो ज्ञायते जन्म कर्म च ॥\nहीनस्य पुरुषार्थेन तेन संगो निरर्थकः ॥ २९ ॥ ॥\n॥ राधोवाच ॥ ॥\nभूतानां घातने यस्य नास्ति पापकृतं भयम् ॥\nतस्य स्त्रीहनने साध्व्यः शंका कापि न विद्यते ॥ 7.4.12.३० ॥\n॥ शैब्योवाच ॥ ॥\nसत्यं ब्रूहि महाभाग किं करोति यदूत्तमः ॥\nसंगतो नागरस्त्रीभिरस्माकं किं कथां स्मरेत् ॥ ३१ ॥\n॥ पद्मोवाच ॥ ॥\nकदोद्धव महाभाग नागरीजनवल्लभः ॥\nसमेष्यतीह दाशार्हः पद्मपत्रायतेक्षणः ॥ ३२ ॥\n॥ भद्रोवाच ॥ ॥\nहा कृष्ण हा गोपवर हा गोपीजनवल्लभ ॥\nसमुद्धर महाबाहो गोपीः संसारसागरात्॥ ३३ ॥\n॥ प्रह्लाद उवाच ॥ ॥\nइति ता विविधैर्वाक्यैर्विलपंत्यो व्रजस्त्रियः ॥\nरुरुदुः सुस्वरं देव्यः स्मरंत्यः कृष्ण चेष्टितम् ॥ ३४ ॥\nतासां तद्रुदितं श्रुत्वा भक्तिस्नेहसमन्वितः ॥\nविस्मयं परमं गत्वा साधुसाध्विति चाब्रवीत् ॥ ३५ ॥\n॥ उद्धव उवाच ॥ ॥\nयं न ब्रह्मा न च हरो न देवा न महर्षयः ॥\nस्वभावमनुगच्छंति सर्वा धन्या व्रजस्त्रियः ॥ ३६ ॥\nसर्वासां सफलं जन्म जीवितं यौवनं धनम् ॥\nयासां भवेद्भगवति भक्तिरव्यभिचारिणी ॥ ३७ ॥\n॥ गोप्य ऊचुः ॥ ॥\nसाधु दर्शय गोविंदं साधु दर्शय वल्लभम् ॥\nनयास्मान्साधु तत्रैव यत्र तिष्ठति सोऽच्युतः ॥ ३७ ॥\n॥ प्रह्लाद उवाच ॥ ॥\nतासां तद्भाषितं श्रुत्वा तथा विलपितं बहु ॥\nबाढमित्येव ता ऊच उद्धवः स्नेहविह्वलाः ॥ ३९ ॥\nउद्धवेन समं सर्वास्ततस्ता व्रजयोषितः ॥\nअनुजग्मुर्मुदा युक्ताः कृष्णदर्शनलालसाः ॥ 7.4.12.४० ॥\nगायन्त्यः प्रियगीतानि तद्बालचरितानि च ॥\nजग्मुः सहैव शनकैरुद्धवेन व्रजांगनाः ॥ ४१ ॥\nयदुपुर्य्यां ततो दृष्ट्वा उद्यानविपिनावलीः ॥\nअद्य देवं प्रपश्यामः कृष्णाख्यं नंदनंदनम् ॥ ॥ ४२ ॥\nद्वारवत्यां तु गमनाद्ध्यानाल्लक्ष्मीपतेस्तदा ॥\nअशेषकल्मषान्मुक्ता विध्वस्ताखिलबन्धनाः ॥ ४३ ॥\nसंप्राप्तास्तास्ततः सर्वास्तीरे मयसरस्य च ॥\nप्रणिपत्योद्धवः प्राह गोपिकाः कृष्णदेवताः ॥ ४४ ॥\nस्थीयतां मातरश्चात्रात्रैवेष्यति महाभुजः ॥\nकृष्णः कमलपत्राक्षो विधास्यति च वो हितम् ॥ ४५ ॥\n॥ गोप्य ऊचुः ॥ ॥\nकस्योद्धव इदं चात्र सरः सारसशोभितम् ॥\nसंपूर्णं पंकजैश्चित्रैः कल्हारकुमुदोत्पलैः ॥ ४६ ॥ ॥\n॥ उद्धव उवाच ॥ ॥\nमयो नाम महादैत्यो मायावी लोकविश्रुतः ॥\nकृतं तेन सरः शुभ्रं तस्य नाम्ना च विश्रुतम् ॥ ४७ ॥\n॥ श्रीगोप्य  ऊचुः ॥ ॥\nशीघ्रमानय गोविंदं साधु दर्शय चाच्युतम्॥\nनयनानंदजननं तापत्रयविनाशनम् ॥ ४८ ॥\nतच्छ्रुत्वा वचनं तासां गोपिकानां तदोद्धवः ॥\nदूतैः समानयामास श्रीकृष्णं शीघ्रयायिभिः ॥ ४९ ॥\nआयांतं शीघ्रयानेन दृष्ट्वा देवकिनंदनम् ॥\nभ्राजमानं सुवपुषा वनमालाविभूषितम् ॥ ॥ 7.4.12.५० ॥\nज्वलत्किरीटमुकुटं स्फुरन्मकरकुण्डलम्॥\nश्रीवत्सांकं महाबाहुं पीतकौशेयवाससम् ॥ ५१ ॥\nआतपत्रैर्वृतं मूर्ध्नि संवृतं वृष्णिपुंगवैः ॥\nसंस्तुतं बंदिमुख्यैश्च गीतवादित्रनिस्वनैः ॥ ५२ ॥\nपौरजानपदैर्लोकैर्वैष्णवैः सर्वतो वृतम् ॥\nपश्यन्तं हंसमिथुनैः सरः सारसशोभितम् ॥५३ ॥\nतं दृष्ट्वाऽच्युतमायांतं लोककांतं मनोहरम् ॥\nप्रियं प्रियाश्चिराद्दृष्ट्वा मुमुहुस्ता व्रजांगनाः ॥ ५४ ॥\nचिराय संज्ञां संप्राप्य विलेपुश्च सुदुःखिताः ॥\nहा नाथ कांत हा कृष्ण हा व्रजेश मनोहर ॥५५ ॥\nसंवर्धितोऽसि यैर्बाल्ये क्रीडितो वत्सपालकैः ॥\nतेऽपि त्वया परित्यक्ताः कथं दुष्टोऽसि निर्घृणः ॥ ५६ ॥\nन ते धर्मो न सौहार्द्दं न सत्यं सख्यमेव च ॥\nपितृमातृपरित्यागी कथं यास्यसि सद्गतिम् ॥ ५७ ॥\nस्वामिन्भक्तपरित्यागः सर्वशास्त्रेषु गर्हितः ॥\nत्यजताऽस्मान्वने वीर धर्मो नावेक्षितस्त्वया ॥ ५८ ॥\n॥ प्रह्लाद उवाच ॥ ॥\nश्रुत्वा तासां विलपितं गोपीनां नंद नंदन।\nअनन्यशरणाः सर्वा भावज्ञो भगवान्विभुः॥\nसांत्वयामास वचनैर्व्रजेशस्ता व्रजांगनाः॥ ५९॥\nअध्यात्मशिक्षया गोपीः प्रभुस्ता अन्वशिक्षयत्॥ 7.4.12.६०॥\nश्रीभगवानुवाच॥\nभवतीनां वियोगो मे न हि सर्वात्मना क्वचित्॥\nवसामि हृदये शश्वद्भूतानामविशेषतः॥६१॥\nअहं सर्वस्य प्रभवो मत्तो देवाः सवासवाः ॥\nआदित्या वसवो रुद्राः साध्या विश्वे मरुद्गणाः ॥ ६२ ॥\nब्रह्मा रुद्रश्च विष्णुश्च सनकाद्या महर्षयः ॥\nइंद्रियाणि मनो बुद्धिस्तथा सत्त्वं रजस्तमः ॥ ६३ ॥\nकामः क्रोधश्च लोभश्च मोहोऽहंकार एव च ॥\nएतत्सर्वमशेषेण मत्तो गोप्यः प्रवर्त्तते ॥ ६४ ॥\nएतज्ज्ञात्वा महाभागा मा स्म कृध्वं मनः शुचि ॥\nसर्वभूतेषु मां नित्यं भावयध्वमकल्मषाः॥ ६५ ॥\n॥ प्रह्लाद उवाच ॥ ॥\nताः कृष्णवचनं श्रुत्वा गोप्यो विध्वस्तबन्धनाः ॥\nविमुक्तसंशयक्लेशा दर्शनानन्दसंप्लुताः॥\nऊचुश्च गोपवध्वस्ताः कृष्णं निर्मलमानसाः ॥ ६६ ॥ ॥\n॥ गोप्य ऊचुः ॥ ॥\nअद्य नः सफलं जन्म अद्य नः सफला दृशः ॥\nयत्त्वां पश्याम गोविन्द नागरीजनवल्लभम् ॥ ६७ ॥\nपुण्यहीना न पश्यंति कृष्णाख्यं पुरुषं परम् ॥\nवाक्यैर्हेत्वर्थसंयुक्तैर्यदि संबोधिता वयम् ॥\nतथापि माया हृदयान्नापैति मधुसूदन ॥ ६८ ॥\n॥ श्रीकृष्ण उवाच ॥ ॥\nदर्शनात्स्पर्शनाच्चास्य विमुक्ताऽशेषबन्धनाः ॥\nस्नात्वा च सकलान्कामानवाप्स्यथ व्रजांगनाः ॥ ६९ ॥\n॥ गोप्य ऊचुः ॥ ॥\nअद्भुतो हि प्रभावस्ते सरसोऽस्य उदाहृतः ॥\nविधिं ब्रूहि जगन्नाथ विस्तराद्वृष्णिनन्दन ॥ 7.4.12.७० ॥\n॥ श्रीकृष्ण उवाच ॥ ॥\nभवतीनां मया सार्द्धं सञ्जातमत्र दर्शनम् ॥\nतस्मान्मया सदा ह्यत्र स्नातव्यं नियमेन हि ॥ ७१ ॥\nयः स्नात्वा परया भक्त्या पितॄन्सन्तर्पयिष्यति ॥\nश्रावणस्य सिते पक्षे द्वादश्यां नियतः शुचिः ॥ ७२ ॥\nदत्त्वा दानं स्वशक्त्या च मामुद्दिश्य तथा पितॄन् ॥\nलभते वैष्णवं लोकं पितृभिः परिवारितः ॥ ७३ ॥\nमय तीर्थं समासाद्य कृत्वा च करयोः कुशान् ॥\nफलमेकं गृहीत्वा तु मन्त्रेणार्घ्यं प्रदापयेत् !। ७४ ॥\nगृहान्धकूपे पतितं माया पाशशतैर्वृतम् ॥\nमामुद्धर महीनाथ गृहाणार्घ्यं नमोऽस्तु ते ॥ ७५ ॥\n॥ अर्घ्यमन्त्रः ॥ ॥\nस्नात्वा यः परया भक्त्या पितॄन्संतर्प्य भावतः ॥\nकुर्याच्छ्राद्धं च परया पितृभक्त्या समन्वितः ॥ ७६ ॥\nदक्षिणां च ततो दद्याद्रजतं रुक्ममेव च ॥\nविशेषतः प्रदातव्यं पायसं च सशर्करम् ॥ ७७ ॥\nनवनीतं घृतं छत्रं कंबलाजिनमेव च ॥\nभवतीभिः समं यस्मात्संजातं मम दर्शनम् ॥\nआगंतव्यं मया तस्मात्सदा ह्यस्मिञ्जलाशये ॥ ७८ ॥\nयोऽत्र स्नानं प्रकुरुते मयस्य सरसि प्रियाः ॥\nगंगास्नानफलं तस्य विष्णुलोकस्तथाऽक्षयः ॥ ७९ ॥\nमुक्तिं प्रयांति तस्यैव पितरस्त्रिकुलोद्भवाः ॥\nपुत्रपौत्रसमायुक्तो धनधान्यसमन्वितः ॥\nयावज्जीवं सुखं भुक्त्वा चान्ते हरिपुरं व्रजेत् ॥ 7.4.12.८० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये मयनिर्मितसरोमाहात्म्यवर्णनंनाम द्वादशोऽध्यायः ॥१२ ॥"
  }
]
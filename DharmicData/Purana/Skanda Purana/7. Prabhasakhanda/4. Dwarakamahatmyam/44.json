[
  {
    "text": "॥ सूत उवाच ॥ ॥\nएतत्पुराणमखिलं पुरा स्कन्देन भाषितम् ॥\nभृगवे ब्रह्मपुत्राय तस्माल्लेभे तथांऽगिराः ॥ १ ॥\nततश्च च्यवनः प्राप ऋचीकश्च ततो मुनिः ॥\nएवं परंपरा प्राप्तं सर्वेषु भुवनेष्वपि ॥ २ ॥\nस्कान्दं पुराणमेतच्च कुमारेण पुरोद्धृतम् ॥\nयः शृणोति सतां मध्ये नरः पापाद्विमुच्यते ॥ ३ ॥\nइदं पुराणमायुष्यं चतुर्वर्णसुखप्रदम् ॥\nनिर्मितं षण्मुखेनेह नियतं सुमहात्मना ॥ ४ ॥\nएवमेतत्समाख्यातमाख्यानं भद्रमस्तु वः ॥ ५ ॥\nमण्डितं सप्तभिः खण्डैः स्कान्दं यः शृणुयान्नरः ॥\nन तस्य पुण्यसंख्यानं कर्तुं शक्येत केनचित् ॥ ६ ॥\nय इदं धर्ममाहात्म्यं ब्राह्मणाय प्रयच्छति ॥\nस्वर्गलोके वसेत्तावद्यावदक्षरसंख्यया ॥ ७ ॥\nयथा हि वर्षतो धारा यथा वा दिवि तारकाः ॥\nगंगायां सिकता यद्वत्तद्वत्संख्या न विद्यते ॥ ८ ॥\nयो नरः शृणुयाद्भक्त्या दिनानि च कियन्ति वै ॥\nसर्वार्थसिद्धो भवति य एतत्पठते नरः ॥ ९ ॥\nपुत्रार्थी लभते पुत्रान्धनार्थी लभते धनम् ॥\nलभते पतिकामा या पतिं कन्या मनोरमम् ॥ 7.4.44.१०॥\nसमागमं लभन्ते च बान्धवाश्च प्रवासिभिः ॥\nस्कान्दं पुराणं श्रुत्वा तु पुमानाप्नोति वाञ्छितम् ॥ ११ ॥\nशृण्वतः पठतश्चैव सर्वकामप्रदं नृणाम्॥१२॥\nपुण्यं श्रुत्वा पुराणं वै दीर्घमायुश्च विन्दति॥\nमहीं विजयते राजा शत्रूंश्चाप्यधितिष्ठति॥१३॥\nवेदविच्च भविद्विप्रः क्षत्रियो राज्यमाप्नुयात्॥\nधनं धान्यं तथा वैश्यः शूद्रः सुखमवाप्नुयात्॥१४॥\nअध्यायमेकं शृणुयाच्छ्लोकं श्लोकार्धमेव वा॥\nयः श्लोकपादं शृणुयाद्विष्णुलोकं स गच्छति ॥ १५ ॥\nश्रुत्वा पुराणमेतद्धि वाचकं यस्तु पूजयेत्॥\nतेन ब्रह्मा च विष्णुश्च रुद्रश्चैव प्रपूजितः ॥ १६ ॥\nएकमप्यक्षरं यस्तु गुरुः शिष्ये निवेदयेत् ॥\nपृथिव्यां नास्ति तद्द्रव्यं यद्दत्त्वा ह्यनृणी भवेत् ॥ १७ ॥\nअतः संपूजनीयस्तु व्यासः शास्त्रोपदेशकः ॥\nगोभू हिरण्यवस्त्राद्यैर्भोजनैः सार्वकामिकैः ॥ १८ ॥\nय एवं भक्तियुक्तस्तु श्रुत्वा शास्त्रमनुत्तमम् ॥\nपूजयेदुपदेष्टारं स शैवं पदमाप्नुयात् ॥ १९ ॥\nपुराणश्र वणादेव अनेकभवसंचितम् ॥\nपापं प्रशममायाति सर्वतीर्थफलं लभेत् ॥ 7.4.44.२० ॥\nअमृतेनोदरस्थेन म्रियन्ते सर्वदेवताः ॥\nकण्ठस्थितविषेणापि यो जीवति स पातु वः ॥ २१ ॥\n॥ व्यास उवाच ॥ ॥\nइत्युक्त्वोपरते सूते शौनकादि महर्षयः ॥\nसंपूज्य विधिवत्सूतं प्रशस्याथाभ्यनन्दयन् ॥ ॥ २२ ॥\nऋषय ऊचुः ॥ ॥\nकथितो भवता सर्गः प्रतिसर्गस्तथैव च ॥\nवंशानुवंशचरितं पुराणानामनुक्रमः ॥ २३ ॥\nमन्वन्तरप्रमाणं च ब्रह्माण्डस्य च विस्तरः ॥\nज्योतिश्चक्रस्वरूपं च यथावदनुवर्णितम् ॥ २४ ॥\nधन्याः स्म कृतकृत्याः स्म वयं तव मुखाम्बुजात् ॥\nस्कान्दं महापुराण हि श्रुत्वा सूतातिहर्षिताः ॥ २५ ॥\nवयं महर्षयो विप्राः प्रदद्मोऽद्य तवाऽऽशिषः ॥\nव्यासशिष्य महाप्राज्ञ चिरं जीव सुखी भव ॥ २६ ॥\nइति दत्त्वाऽऽशिषस्तस्मै दत्त्वा वासोविभूषणम् ॥\nविसृज्य लोमशं सूतं यज्ञकर्माण्यथाचरन् ॥ २७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये स्कन्दमहापुराणश्रवणपठनपुस्तकप्रदानपौराणिकव्यासपूजनमाहात्म्यवर्णनपूर्वकं समस्तस्कान्दमहा पुराणग्रन्थसमाप्त्युपसंहारसूतसत्कारवृत्तान्तवर्णनंनाम चतुश्चत्वारिंशत्तमोऽध्यायः ॥ ४४ ॥"
  }
]
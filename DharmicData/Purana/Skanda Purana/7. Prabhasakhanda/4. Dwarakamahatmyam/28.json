[
  {
    "text": "॥ मार्कण्डेय उवाच ॥ ॥\nकृत्वा जागरणं विष्णोर्यथान्यायं नरेश्वर ॥\nपितॄन्यच्छति पुण्यं च ततः किं कुरुते यमः ॥ १ ॥\nभुक्तो वा यदि वाऽभुक्तः स्वच्छो वाऽस्वच्छ एव वा ॥\nविमुक्तिः कथिता तत्र हरिजागरणान्नृणाम् ॥२॥\nअस्नातो वा नरः स्नातो जागरे समुपस्थिते ॥\nसर्वतीर्थाप्लुतो ज्ञेयस्तं दृष्ट्वा दिवमाव्रजेत् ॥ ३ ॥\nश्वपचा जागरं कृत्वा पदं निर्वाणमागताः ॥\nकिं पुनर्वर्णसंभूताः सदाचारपरास्तथा ॥ ४ ॥\nयुवतीनादमाकर्ण्य यथा निद्रा न जायते ॥\nजागरे चैवमेव स्यात्तत्कथानां च कीर्तने ॥ ५ ॥\nब्रह्महत्या सुरापानं स्तेयं गुर्वंगनागमः ॥\nउत्कल्लनं मनःपापं शोधयेद्विष्णु जागरः ॥ ६ ॥\nविमुक्तिः कामुकस्योक्ता किं पुनर्वीक्षतां हरिम् ॥ ७ ॥\nवाचिकं मानसं पापं करणैर्यदुपार्जितम्॥\nअन्यैर्निमिषमात्रेण व्यपोहति न संशयः ॥ ८ ॥\nगोष्ठ्यां समागता ये तु तेषां पापं कुतः स्मृतम् ॥\nमातृपूजा गयाश्राद्धं सुतीर्थगमनं तथा ॥\nजागरस्य नृणां राजन्समानि कवयो विदुः ॥ ९ ॥\nजननीपूजनं भूप ह्यश्वमेधायुतैः समम् ॥\nपूर्णं वर्षशतं भूप कुशाग्रेणोद्धृतं जलम् ॥ 7.4.28.१० ॥\nपिबन्पात्रे द्विजः सम्यक्तीर्थे पुष्करसंज्ञिते ॥\nजागरस्यैव चैतानि कलां नार्हंति षोडशीम् ॥ ११ ॥\nकृत्वा कांचनसंपूर्णां वसुधां वसुधाधिप ॥\nदत्त्वा यत्फलमाप्नोति तत्फलं हरिजागरे ॥ १२ ॥\nनिकृंतनं कर्मणश्च ह्यात्मना दुष्कृतं कृतम् ॥\nव्यपोहति न संदेहो येन जागरणं कृतम् ॥ ॥\nसंक्षेपतः प्रवक्ष्यामि पुनरेव महीपते ॥\nजागरे पद्मनाभस्य यत्फलं कवयो विदुः ॥ १४ ॥\nरवेर्बिंबमिदं भित्त्वा स योगी हरिजागरे ॥\nप्रयाति परमं स्थानं योगिगम्यं निरंजनम् ॥\nसांख्ययोगैः सुदुःखेन प्राप्यते यत्पदं हरेः ॥ १५ ॥\nनद्यो नदा यथा यांति सागरे संस्थितिं क्रमात् ॥\nएवं जागरणात्सर्वे तत्पदे यांति संस्थितिम् ॥ १६ ॥\nमेरुमंदरमानानि कृत्वा पापानि वा नरः ॥\nहरिजागरणे तानि व्यपोहति न संशयः ॥ १७ ॥\nराज्यं स्वर्गं तथा मोक्षं यच्चान्यदीप्सितं नृणाम् ॥\nददाति भगवान्कृष्णः स्वगीतैर्जागरे स्थितः ॥ १८ ॥\nजागरेणैव पापानां श्वपचानां महीपते ॥\nतत्पदं कविभिः प्रोक्तं किं पुनस्तु द्विजन्मनाम् ॥ १९ ॥\nजपध्यानविहीनस्य गायकस्यापि भूपते ॥\nकर्मभ्रष्टस्य च प्रोक्तो मोक्षस्तु हरिजागरे ॥ 7.4.28.२० ॥\nतन्नास्ति त्रिषु लोकेषु पुण्यं पुण्यवतां नृणाम् ॥\nयत्तु साधयते भूप जागरे संव्यवस्थितः ॥ २१ ॥\nत्वया पुनरिदं कार्य्यं स्मर्त्तव्यो गरुडध्वजः ॥\nएकादश्यां न भोक्तव्यं कर्तव्यं जागरं सदा ॥ २२ ॥\nजागरे वर्त्तमानस्य श्वपचस्य गतिर्भवेत् ॥\nकिंपुनर्वर्णजातीनां वैष्णवानां महीपते ॥ २३ ॥\nये तु जागरणे निद्रां न यांति नृपपुंगव ॥\nन तेषां जननी याति खेदं गर्भावधारणात् ॥ २४ ॥\nतस्माज्जागरणं कार्य्यं मातुर्जठरवर्जिभिः ॥\nभीतेर्मोक्षपरैर्मर्त्यैः सुखचेष्टाबहिष्कृतैः ॥ २५ ॥\nयस्तु जागरणं रात्रौ कुर्याद्भक्तिसमन्वितः ॥\nनिमिषेनिमिषे राजन्नश्वमेधफलं लभेत् ॥ २६ ॥\nशयनो त्थापनाभ्यां च समं पुण्यमुदाहृतम् ॥\nविशेषो नास्ति भूपाल विष्णुना कथितं पुरा ॥ २७ ॥\nब्राह्मणाः क्षत्रिया वैश्याः स्थिताः शूद्राश्च जागरे ॥\nपक्षिणः कृमिकीटाश्च ह्यनेके चैव जंतवः ॥\nते गताः परमं स्थानं योगिगम्यं निरंजनम् ॥ २८ ॥\nयानि कानि च पापानि ब्रह्महत्यासमानि च ॥\nकृष्णजागरणे तानि क्षयं यांति न संशयः ॥ २९ ॥\nएकतः क्रतवः सर्वे सर्वतीर्थसमन्विताः ॥\nएकतो देवदेवस्य जागरः कृष्णवल्लभः ॥\nन समं ह्यधिकः प्रोक्तः कविभिः कृष्णजागरः ॥ 7.4.28.३० ॥\nसूर्यशक्रादयो देवा ब्रह्मरुद्रादयो गणाः ॥\nनित्यमेव समायांति जागरे कृष्णवल्लभे ॥ ३१ ॥\nगंगा सरस्वती रेवा यमुना च शतह्रदा॥\nचंद्रभागा वितस्ता च नद्यः सर्वाश्च तत्र वै ॥३२॥\nसरांसि च ह्रदाश्चैव समुद्राः कृत्स्नशो नृप ॥\nएकादश्यां नृपश्रेष्ठ गच्छंति हरिजागरे ॥ ३३ ॥\nस्पृहणीयास्तु देवेभ्यो ये नराः कृष्णजागरे ॥\nनृत्यं गीतं प्रकुर्वंति वीणावाद्यं तथैव च ॥ ३४ ॥\nभक्त्या वाऽप्यथवाऽभक्त्या शुचिर्वाप्यथवाऽशुचिः ॥\nकृत्वा जागरणं विष्णोर्मुच्यते पापकोटिभिः ॥ ३५ ॥\nपादयोः पांसुकणिका यावत्तिष्ठंति भूतले ॥\nतावद्वर्षसहस्राणि जागरी वसते दिवि ॥ ३६ ॥\nतस्माद्गृहं प्रगन्तव्यं जागरे माधवस्य च ॥\nकलौ मलविनाशाय द्वादशद्वादशीषु च ॥ ३७ ॥\nसुबहून्यपि पापानि कृत्वा जागरणं हरेः ॥\nनिर्द्दहेन्मेरुतुल्यानि युगकोटिशतान्यपि ॥ ३८ ॥\nउन्मीलिनी महीपाल यैः कृता प्रीतिसंयुतैः ॥\nकलौ जागरणोपेता फलं वक्ष्यामि तच्छृणु ॥ ३९ ॥\nस्थितौ युगसहस्रं तु पादेनैकेन भूतले ॥\nकाश्यां च जाह्नवीतीरे तत्फलं लभते नरः ॥7.4.28.४०॥\nभवेद्युगसहस्रं च विनाऽऽहारेण यत्फलम्॥\nउन्मीलिनीं समासाद्य फलं जागरणे हरेः ॥ ४१ ॥\nदुष्प्राप्यं वैष्णवं स्थानं मखकोटिशतैः कृतैः ॥\nहेलया प्राप्यते नूनं द्वादश्यां जागरे कृते ॥ ४२ ॥\nन कुर्वंति व्रतं विष्णोर्जागरेण समन्वितम् ॥\nपरस्वं पारदार्यं च पापं तान्प्रति गच्छति ॥४३॥\nएकेनैवोपवासेन भावहीनास्तु मानवाः ॥\nनिर्द्दग्धाऽखिलपापास्ते प्रयांति स्वर्गकाननम् ॥ ४४ ॥\nयत्र भागवतं शास्त्रं यत्र जागरणं हरेः ॥\nशालिग्रामशिला यत्र तत्र गच्छेद्धरिः स्वयम्॥ ४५ ॥\nन पुर्य्यः पावनाः सप्त कलौ वेदवचो नहि ॥\nयादृशं वासरं विष्णोः पावनं जागरान्वितम्॥ ४६ ॥\nसंप्राप्ते वासरे विष्णोर्ये न कुर्वंति जागरम्॥\nमज्जंति नरके घोरे नरानार्य्यो न संशयः ॥ ४७ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वादशीजागणरणमाहात्म्यवर्णनंनामाष्टाविंशतितमोऽध्यायः ॥ २८ ॥"
  }
]
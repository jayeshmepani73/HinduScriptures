[
  {
    "text": "॥ श्रीप्रह्लाद उवाच ॥ ॥\nततो गच्छेद्द्विजश्रेष्ठा रथांगाख्यं महोदधिम् ॥\nचक्रांका यत्र पाषाणा दृश्यंते मुक्तिदायकाः ॥ १ ॥\nयैः पूज्यते जगन्नाथः प्रत्यहं भाव संयुतैः ॥\nसदा नेत्रैरनिमिषैर्वीक्ष्यते च जनार्दनः ॥ २ ॥\nयच्च साक्षाद्भगवता दृष्टं कृष्णेन दृष्टितः ॥\nतत्तीर्थं सर्वपापघ्नं चक्राख्यं परमं हरेः ॥ ३ ॥\nयस्य प्रसिद्धिः परमा त्रैलोक्ये सचराचरे ॥\nप्रयागादधिकं यच्च मुक्तिदं ह्यस्ति पावनम् ॥ ४ ॥\nसुरैरपि प्रपूज्यंते यत्रांगानि शरीरिणाम् ॥\nअंकितानि च चक्रेण षण्मासान्नात्र संशयः ॥ ५ ॥\nयद्दृष्ट्वा मुच्यते पापात्प्रसंगेनापि मानवः ॥\nतत्तीर्थं सर्वतीर्थानां पावनं प्रवरं स्मृतम्॥ ॥ ६ ॥\nतत्र गत्वा द्विजश्रेष्ठाः प्रक्षाल्य चरणौ मुदा ॥\nकरौ चास्यं चैव पुनः प्रणमेद्दंडवत्पुनः ॥ ७ ॥\nप्रणिपत्य गृहीत्वार्घ्यं पंचरत्नसमन्वितम् ॥\nसपुष्पाक्षतगंधैश्च फलहेमसुचंदनैः ॥ ८ ॥\nसंपन्नमर्घ्यमादाय मंत्रमेतमुदीरयेत् ॥\nप्रत्यङ्मुखः सुनियतः संमुखो वा महोदधेः ॥९॥\nॐ नमो विष्णु रूपाय विष्णुचक्राय ते नमः ॥\nगृहाणार्घ्यं मया दत्तं सर्वकामप्रदो भव ॥ 7.4.7.१० ॥\nअग्निश्च तेजो मृडया च रुद्रो रेतोधा विष्णुरमृतस्य नाभिः ॥\nएतद्ब्रुवन्वाडवाः सत्यवाक्यं ततोऽवगाहेत पतिं नदीनाम् ॥११॥\nमृदमालभ्य सजलां विप्रा देवकरच्युताम् ॥\nधारयित्वा तु शिरसा स्नानं कुर्य्याद्यथाविधि ॥ १२ ॥\nतर्पयेच्च पितॄन्देवान्मनुष्यांश्च यथाक्रमम् ॥\nतर्पयित्वा हविर्द्रव्यं प्रोक्षयित्वा च भक्तितः ॥ १३ ॥\nअश्वमेधसहस्रेण सम्यग्यष्टेन यत्फलम् ॥\nस्नानमात्रेण तत्प्रोक्तं चक्रतीर्थे द्विजोत्तमाः ॥ १४ ॥\nप्रयागे यत्फलं प्रोक्तं माघ्यां माधवपूजने ॥\nस्नानमात्रेण तत्प्रोक्तं चक्र तीर्थे द्विजोत्तमाः ॥ १५ ॥\nकारयेच्च ततः श्राद्धं पितॄणां श्रद्धयान्वितः ॥\nविश्वेदेवान्सुवर्णेन राजतेन तथा पितॄन् ॥ १६ ॥\nसंतर्प्य भोजनेनैव वस्त्रालंकारभूषणैः॥\nदीनान्धकृपणेभ्यश्च दानं देयं स्वशक्तितः॥ १७॥\nचक्रतीर्थे तीर्थवरे विशेषाद्द्विजसत्तमाः॥\nरत्नदानं प्रकुर्वीत प्रीणनार्थं जगत्पतेः ॥ १८ ॥\nगन्त्रीमनडुहा युक्तां सर्वास्तरणसंयुताम् ॥\nसोपस्करां च दद्याद्वै विष्णुर्मे प्रीयतामिति॥ १९ ॥\nसुविनीतं शीलयुतं तथा सोपस्करं हयम् ॥\nभूषयित्वा च विप्राय दद्याद्दक्षिणया सह ॥ 7.4.7.२० ॥\nएवं कृते द्विजश्रेष्ठाः कृतकृत्यो भवेन्नरः॥\nमुक्तिं प्रयांति तस्यैव पितरस्त्रिकुलोद्भवाः ॥ २१ ॥\nप्रेतयोनिं गता ये च ये च कीटत्वमागताः ॥\nपच्यंते नरके ये च महारौरवसंज्ञके ॥ २२ ॥\nते सर्वे तृप्तिमायांति चकतीर्थ प्रभावतः ॥\nश्राद्धे कृते द्विजश्रेष्ठा गयाश्राद्धफलं लभेत् ॥ २३ ॥\nया गतिर्मातृभक्तानां यज्वनां या गतिः स्मृता ॥\nचक्रतीर्थे द्विजश्रेष्ठाः स्नात्वा तां लभते नरः ॥ २४ ॥\nश्राद्धं प्रशस्तं विप्रेंद्राः संप्राप्ते चंद्रसंक्षये ॥\nसूर्यग्रहे विशेषेण कुरुक्षेत्रफलं स्मृतम् ॥\nश्राद्धे स्नाने तथा दाने पितॄणां तर्पणे तथा॥ २५ ॥\nप्रशस्तं चक्रतीर्थं च नात्र कार्य्या विचारणा ॥ २६ ॥\nसर्वदा पावनं विप्राश्चक्रतीर्थं न संशयः ॥\nयस्तु श्राद्धं प्रकुर्वीत यात्रायामागतो नरः ॥ २७ ॥\nचक्रतीर्थे द्विजश्रेष्ठाः संपूज्य मधुसूदनम् ॥\nपूजितेषु द्विजेंद्रेषु विष्णुसांनिध्यमाप्नुयात् ॥ २८ ॥\nवाचा कृतं कर्मकृतं मनसां समुपार्जितम् ॥\nस्नानमात्रेण तत्पापं नश्यते नात्र संशयः ॥ २९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे चतुर्थे द्वारकामाहात्म्ये गोमत्युदधिसंगमतीरस्थचक्रतीर्थमाहात्म्यवर्णनंनाम सप्तमोऽध्यायः ॥ ७ ॥"
  }
]
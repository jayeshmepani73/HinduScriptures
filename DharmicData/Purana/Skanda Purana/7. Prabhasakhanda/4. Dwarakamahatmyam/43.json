[
  {
    "text": "॥ प्रह्लाद उवाच ॥ ॥\nसावित्रीं च भवानीं च दुर्गां चैव सरस्वतीम् ॥\nयोऽर्चयेत्तुलसीपत्रैः सर्वकामसमन्वितः ॥ १ ॥\nगृहीत्वा तुलसीपत्रं भक्त्या विष्णुं समर्चयेत् ॥\nअर्चितं तेन सकलं सदेवासुरमानुषम्॥ २ ॥\nचतुर्द्दश्यां महेशानं पौर्णमास्यां पितामहम् ॥\nयेऽर्चयन्ति च सप्तम्यां तुलस्या च गणाधिपम् ॥३ ॥\nशंखोदकं तीर्थवराद्वरिष्ठं पादोदकं तीर्थवराद्वरिष्ठम्॥\nनैवेद्यशेषं क्रतुकोटितुल्यं निर्माल्यशेषं व्रतदानतुल्यम् ॥ ४ ॥\nमुकुन्दाशनशेषं तु यो भुनक्ति दिनेदिने ॥\nसिक्थेसिक्थे भवेत्पुण्यं चान्द्रायणशताधिकम् ॥ ५ ॥\nनैवेद्यशेषं तुलसीविमिश्रं विशेषतः पादजलेन विष्णोः ॥\nयोऽश्नाति नित्यं पुरुषो मुरारेः प्राप्नोति यज्ञायुतकोटिपुण्यम् ॥ ६ ॥\nयः श्राद्धकाले हरिभुक्तशेषं ददाति भक्त्या पितृदेवतानाम् ॥\nतेनैव पिंडात्सुतिलैर्विमिश्रादाकल्पकोटिं पितरः सुतृप्ताः ॥ ७ ॥\nस्नानार्चनक्रियाकाले घंटावाद्यं करोति यः ॥\nपुरतो वासुदेवस्य गवां कोटिफलं लभेत् ॥ ८ ॥\nसर्ववाद्यमयी घंटा केशवस्य सदा प्रिया ॥\nवादनाल्लभते पुण्यं यज्ञकोटिफलं नरः ॥ ९ ॥\nवादित्राणामभावे तु पूजाकाले च सर्वदा ॥\nघंटावाद्यं नरैः कार्य्यं सर्ववाद्यमयी यतः ॥ 7.4.43.१० ॥\nतुलसीकाष्ठसंभूतं चन्दनं यच्छते हरेः ॥\nनिर्द्दहेत्पातकं सर्वं पूर्वजन्मशतार्जितम् ॥ ११ ॥\nददाति पितृ पिंडेषु तुलसीकाष्ठचन्दनम् ॥\nपितॄणां जायते तृप्तिर्गयाश्राद्धेन वै तथा ॥ १२ ॥\nसर्वेषामेव देवानां तुलसीकाष्ठचन्दनम् ॥\nपितॄणां च विशेषेण सदाऽभीष्टं हरेः कलौ ॥ १३ ॥\nहरेर्भागवता भूत्वा तुलसीकाष्ठचन्दनम् ॥\nनार्पयति सदा विष्णोर्न ते भागवताः कलौ ॥ १४ ॥\nशरीरं दह्यते यस्य तुलसीकाष्ठवह्निना ॥\nनीयमानो यमेनापि विष्णुलोकं स गच्छति ॥ १५ ॥\nयद्येकं तुलसीकाष्ठं मध्ये काष्ठस्य यस्य हि ॥\nदाहकाले भवेन्मुक्तः पापकोटिशतायुतैः ॥ १६ ॥\nदह्यमानं नरं दृष्ट्वा तुलसीकाष्ठवह्निना ॥\nजन्मकोटिसहस्रैस्तु तोषितस्तैर्जनार्दनः ॥ १७ ॥\nदह्यमानं नरं सर्वे तुलसीकाष्ठवह्निना ॥\nविमानस्थाः सुरगणाः क्षिपंति कुसुमांजलीन् ॥ १८ ॥\nनृत्यंत्योऽप्सरसो हृष्टा गीतं  गायन्ति सुस्वरम् ॥\nज्वलते यत्र दैत्येन्द्र तुलसीकाष्ठपावकः ॥ १९ ॥\nकुरुते वीक्षणं विष्णुः सन्तुष्टः सह शंभुना ॥ 7.4.43.२० ॥\nगृहीत्वा तं करे शौरिः पुरुषं स्वयमग्रतः॥\nमार्जते तस्य पापानि पश्यतां त्रिदिवौकसाम् ॥\nमहोत्सवं च कृत्वा तु जयशब्दपुरःसरम् ॥ २१ ॥\n॥ सूत उवाच ॥ ॥\nप्रह्लादेनोदितं श्रुत्वा माहात्म्यं द्वारकाभवम् ॥\nप्रहृष्टा ऋषयः सर्वे तथा दैत्येश्वरो बलिः ॥ २२ ॥\nततः सर्वेऽभिनन्द्यैनं प्रह्लादं दैत्यपुङ्गवम् ॥\nउद्युक्ता द्वारकां गत्वा द्रष्टुं कृष्णमुखाम्बुजम् ॥ २३ ॥\nततस्ते बलिना सार्धं मुनयः संशितव्रताः ॥\nआगत्य द्वारकां स्नात्वा गोमत्यां विधिपूर्वकम् ॥ २४ ॥\nकृष्णं दृष्ट्वा समभ्यर्च्य कृत्वा यात्रां यथाविधि ॥\nदत्त्वा दानानि बहुशः कृतकृत्यास्ततोऽभवन् ॥ २५ ॥\nजग्मुः स्वीयानि स्थानानि बलिः पातालमाययौ ॥\nप्रह्लादं च प्रणम्याशु मेने स्वस्य कृतार्थताम् ॥ २६ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकामाहात्म्यश्रवणादिफलश्रुतिवर्णनपुरःसरतुलसीपत्रकाष्ठमहिमवर्णनपूर्वकं प्रह्लादद्विजसंवाद समाप्त्यनंतरं बलिना सह द्विजकृतद्वारकायात्राविधिवर्णनंनाम त्रिचत्वारिंशत्तमोऽध्यायः ॥ ४३ ॥"
  }
]
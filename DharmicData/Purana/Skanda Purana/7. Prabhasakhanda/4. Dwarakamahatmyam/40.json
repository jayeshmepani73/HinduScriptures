[
  {
    "text": "॥ श्रीप्रह्लाद उवाच ॥ ॥\nस्वनामांकित पत्रैस्तु श्रीपतिं योऽर्चयेत वै ॥\nसप्तलोकाननुप्राप्य सप्तद्वीपाधिपो भवेत्॥ १ ॥\nमाकान्तवृक्षपत्रैस्तु योऽर्चयेत सदा हरिम् ॥\nपुण्यं भवति तस्येह वाजिमेधायुतं कलौ ॥ २ ॥\nलक्ष्मीं सरस्वतीं देवीं सावित्रीं चंडिकां तथा ॥\nपूजयित्वा दिवं याति पत्रैः श्रीवृक्षसंभवैः ॥ ३ ॥\nतुलस्या अधिकं प्रोक्तं दलं श्रीवृक्षसंभवम्॥\nतस्मान्नित्यं प्रयत्नेन पूजनीयः सदाऽच्युतः ॥ ४ ॥\nद्वादश्यां रविवारेण श्रीवृक्षमर्चयन्ति ये ॥\nब्रह्महत्यादिकैः पापैर्न लिप्यंते कृतैरपि ॥ ५ ॥\nयथा करिपदेऽन्यानि प्रविशंति पदानि च ॥\nतथा सर्वाणि पुण्यानि प्रविष्टानि हरेर्दिने ॥ ६ ॥\nअध्रुवेणैव देहेन प्रतिक्ष णविनाशिना ॥\nकथं नोपासते जंतुर्द्वादशीं जागरान्विताम् ॥ ७ ॥\nअतीतान्पुरुषान्सप्त भविष्यांश्च चतुर्द्दश ॥\nनरकात्तारयेत्सर्वाँल्लोकान्कृष्णेति कीर्तनात् ॥\nन ते जीवंति लोकेऽस्मिन्यत्रतत्र स्थिता नराः ॥ ८ ॥\nद्वारकायां च संप्राप्तास्त्रिषु लोकेषु वंदिताः॥\nद्वारकायां प्रकुर्वंति यतीनां भोजनं स्थितिम् ॥\nग्रासेग्रासे मखशतं ते लभंते फलं नराः ॥९ ॥\nयतीनां ये प्रयच्छंति कौपीनाच्छादनादिकम् ॥\nवसतां द्वारकामध्ये यथाशक्त्या तु भोजनम् ॥\nशृणु पुण्यं प्रवक्ष्यामि समासेन हि दैत्यज ॥ 7.4.40.१० ॥\nकोटिभिर्वेदविद्वद्भिर्गयायां पितृवत्सलैः ॥\nभोजितैर्यत्समाप्नोति तत्फलं दैत्यनायक ॥ ११ ॥\nएकस्मिन्भोजिते पौत्र भिक्षुके फलमीदृशम्॥\nदातव्यं भिक्षुके चान्नं कुर्य्याद्वै चात्मविक्रयम् ॥ १२ ॥\nधन्यास्ते यतयः सर्वे ये वसंति कलौ युगे ॥\nकृष्णमाश्रित्य दैत्येन्द्र द्वारकायां दिनेदिने ॥ १३ ॥\nप्राणिनो ये मृताः केचिद्द्वारकां कृष्णसन्निधौ ॥\nपापिनस्तत्पदं यांति भित्त्वा सूर्यस्य मंडलम् ॥ १४ ॥\nद्वारकाचक्रतीर्थे ये निवसंति नरोत्तमाः ॥\nतेषां निवारिताः सर्वे यमेन यमकिंकराः ॥ १५ ॥\nस्नात्वा पश्यंति गोमत्यां कृष्णं कलिमलापहम् ॥\nन तेषां विषये यूयं न चास्मद्विषये तु ते ॥ १६ ॥\nअपि कीटः पतंगो वा वृक्षा वा ये तदाश्रिताः ॥\nयांति ते कृष्णसदनं संसारे न पुनर्हिं ते ॥ १७ ॥\nकिं पुनर्द्विजवर्य्याश्च क्षत्रियाश्च विशेषतः ॥\nत्रिवर्णपूजासंयुक्ताः शूद्रास्तत्र निवासिनः ॥ १८ ॥\nगीतां पठंति कृष्णाग्रे कार्तिकं सकलं द्विजाः ॥\nएकभक्तेन नक्तेन तथैवायाचितेन च ॥ १९ ॥\nत्रिरात्रेणापि कृच्छ्रेण तथा चान्द्रायणेन च ॥\nयावकैस्तप्तकृच्छ्राद्यैः पक्षमासमुपोषणैः ॥ 7.4.40.२० ॥\nक्षपयंति च ये मासं कार्तिकं व्रतचारिणः ॥\nस्नात्वा वै गोमतीनीरे तथा वै रुक्मिणीह्रदे ॥ २१ ॥\nशंखचक्रगदा हस्ताः कृष्णरूपा भवंति ते ॥\nउपोष्यैकादशीं शुद्धां दशमीसंगवर्जिताम् ॥ २२ ॥\nश्राद्धं कुर्वंति द्वादश्यां चक्रतीर्थे च निर्मले ॥\nब्राह्मणान्भोजयित्वा च मधुपायससर्पिषा ॥ २३ ॥\nसंतर्प्य विधिवद्भक्त्या शक्त्या दत्त्वा तु दक्षिणाम् ॥\nगोभूहिरण्यवासांसि तांबूलं च फलानि च ॥ २४ ॥\nउपानहौ च्छत्रसुमं जलपूर्णा घटास्तथा ॥\nपक्वान्नसंयुताः शुभ्राः सफला दक्षिणान्विताः॥ २५ ॥\nएवं यः कुरुते सम्यक्कृष्णमुद्दिश्य कार्तिके ॥\nमार्कंडेय समा प्रीतिः पितॄणां जायते ध्रुवम् ॥ २६ ॥\nकृष्णस्य त्रिदशैः सार्द्धं तुष्टिर्भवति चाक्षया ॥ २७ ॥\nये कार्तिके पुण्यतमा मनुष्यास्तिष्ठंति मासं व्रतदानयुक्ताः ॥\nरथांगतीर्थे कृतपूतगात्रास्ते यांति पुण्यं पदमव्ययं च ॥ २८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये कार्तिके चक्रतीर्थस्नानदानश्राद्धादिमाहात्म्यवर्णनंनाम चत्वारिंशत्तमोऽध्यायः॥ ४० ॥"
  }
]
[
  {
    "text": "॥ प्रह्लाद उवाच॥। ॥\nदिव्यस्वप्रभया ध्वांतं  भूतानां नाशयन्सदा ॥\nजनयन्परमानंदं भक्तानां च भयापहः ॥ १ ॥\nपताकाभिर्ध्वजस्थाभिर्द्वारकाजयवर्द्धनः ॥\nदिव्यपुण्यप्रकाशेन राजते गिरिराडिव ॥ २ ॥\nदृष्ट्वाऽऽलयं तदा विष्णोस्तदायुधविभूषितम्॥\nविहाय पादुके च्छत्रं दण्डवत्पतिता भुवि ॥ ३ ॥\nभूमिसंलुठनं तेषां तीर्थानामद्भुतं महत् ॥\nअभवद्विप्र शार्दूलाः क्षेत्रादीनां च सर्वशः ॥ ४ ॥\nवाराणसी कुरुक्षेत्रं प्रयागो जाह्नवी तथा ॥\nयमुना नर्मदा पुण्या पुण्या प्राची सरस्वती ॥ ५ ॥\nगोदावरी महापुण्या गया तिस्रस्तु मंगलाः ॥\nशालिग्रामं महाक्षेत्रं पुण्या चक्रनदी शुभा ॥ ६ ॥\nपयोष्णी तपती कृष्णा कावेर्य्याद्याः सुपुण्यदाः ॥\nपुष्करादीनि तीर्थानि सागराः पर्वतोत्तमाः ॥ ७ ॥\nअयोध्या मथुरा माया अवंत्याद्याश्च मुक्तिदाः ॥\nश्रीरंगाख्यमनंतं च प्रभासं च विशेषतः ॥ ८ ॥\nपुरुषोत्तमं महाक्षेत्रमरण्यान्यादयः शुभाः ॥\nत्रैलोक्ये वर्त्तमानानि सर्वतीर्थानि सर्वशः ॥ ९ ॥\nदृष्ट्वा कृष्णालयं पुण्यं मुहुर्मुहुः प्रहर्षिताः ॥\nजय शब्दैर्नमःशब्दैर्गर्जंतो हरिनामभिः ॥ 7.4.31.१० ॥\nआनंदाश्रूणि मुंचंतः प्रेम्णा गद्गदया गिरा ॥\nस्तुवंति मुनयः सर्वे तीर्थादीनि च सर्वशः ॥ ११ ॥\nअथ संस्तुवतां तेषामन्योन्यं मुदितात्मनाम् ॥\nवीक्ष्य वक्त्राणि सर्वेषां महर्षिर्नारदोऽब्रवीत् ॥ १२ ॥\n॥ श्रीनारद उवाच ॥ ॥\nराशयः पुण्य पुंजानां कृता युष्माभिरुत्तमाः ॥\nतज्जन्मना सहस्रैस्तु यद्दृष्टं कृष्णमंदिरम् ॥ १३ ॥\nदर्शनं कृष्णदेवस्य द्वारकागमने मतिः ॥\nदृढभक्तिर्महाविष्णोर्नाल्पस्य तपसः फलम् ॥ १४ ॥\nधन्या वै पूर्वजास्तेषां वंशजाः कृष्णदर्शनं ॥\nसोत्सवा द्वारकां यांति पश्यंति च हरिप्रियाम् ॥ १९ ॥\nधन्येयं गौतमी गंगा गौतमोऽयं महातपाः ॥\nयत्प्रसादेन सर्वेषां कल्याणं समुपस्थितम् ॥ १६ ॥\nयज्ञाध्ययनदानानां तपोव्रतसमाधिनाम्॥\nसंप्राप्तफलमस्माभिर्युष्माभिः सर्वतीर्थकाः ॥ १७ ॥\nयूयं सर्वाणि तीर्थानि क्षेत्राणि चैव कृत्स्नशः ॥\nकृष्णाज्ञया सर्वकालं तिष्ठध्वं सर्वदैवतैः ॥ ॥ १८ ॥\nवसंति येऽत्र ते धन्या एकाहमपि पावनाः ॥\nपश्यंतु सुमहाभागा गोदावर्य्यत्र जाह्नवी ॥ १९ ॥\nइयं च शोभते पुण्या द्वारका कृष्ण वल्लभा ॥\nप्रपश्यंतु महाभागास्तथा वाराणसीं शुभाम् ॥ 7.4.31.२० ॥\nक्षेत्राणि कुरुमुख्यानि पश्यंतु द्वारकां प्रभोः ॥\nतादृशी मथुरा काशी मायाऽध्योध्या च राजते ॥ २१ ॥\nअवन्ती न च कांची च क्षेत्रं च पुरुषोत्तमम् ॥\nसूर्योपरागकालेऽपि कुरुक्षेत्रं न राजते ॥ २२ ॥\nईदृशं न गयातीर्थं यादृगेतत्प्रकाशते ॥ २३ ॥\nग्रहनक्षत्रताराणां यथा सूर्य्यो विराजते ॥\nसक्षेत्रतीर्थराजानां द्वारकार्को विराजते ॥ २४ ॥\n॥ प्रह्लाद उवाच ॥ ॥\nनिशम्य नारदेनोक्तं प्रहृष्टाश्च तथा द्विजाः ॥\nक्षेत्राणि सर्वतीर्थानि पुरस्कृत्य च गौतमम् ॥ २५ ॥\nविहाय गौतमीं तत्र प्रययुर्ह्यग्रतोग्रतः ॥\nप्रहृष्टा गौतमी तत्र प्रणम्य त्वरिता ययौ ॥ २६ ॥\nगीतवाद्यैश्च नृत्यैश्च पताकाभिः समंततः ॥\nप्रययुः स्तोत्रपाठैश्च सर्वे ते द्वारकाश्रये ॥ २७ ॥\nस तीर्थान्यग्रतः कृत्वा मध्ये कृत्वा तु शोभनम् ॥\nप्रयागं तीर्थराजं च प्रहृष्टं क्षेत्रदर्शनात् ॥ २८ ॥\nततः पश्चात्सरित्स्नानं चकार ऋषिसत्तमः ॥\nजाह्नवी गौतमी रेवा यमुनाप्राक्सरस्वती ॥ २९ ॥\nसरयूर्गंडकी तापी पयोष्णी यमुना तथा ॥\nकृष्णा भीमरथी गंगा कावेरी चाघनाशिनी ॥ ॥ 7.4.31.३० ॥\nमंदाकिनी महापुण्या पुण्या भोगवती नदी ॥\nव्रजंति युगपत्सर्वाः पश्यंत्यो द्वारकां पुरीम् ॥ ३१ ॥\nततस्ते सागराः सप्त स्वैःस्वैस्तीर्थैः समन्विताः ॥\nततः पश्चादरण्यान्याश्रमैः पुण्यैयुतानि च ॥ ३२ ॥\nततस्तु पर्वता रम्या मेर्वाद्यास्तु सुशोभनाः ॥\nनृत्यंतो गायमानाश्च स्तवाद्यैस्तु महर्षिभिः ॥ ३३ ॥\nततश्च ऋषयो देवाः समंताद्धृष्टमानसाः ॥\nगायंतो नृत्यमानाश्च गर्जंतो हरिनामभिः ॥ ३४ ॥\nवादित्रनिनदैरुच्चैर्जयशब्दैः प्रहर्षिताः ॥\nप्राप्तास्ते गोमतीतीरं सर्वयज्ञसमन्विताः ॥\nववंदिरे महापुण्याः सर्वे ते हृष्टमानसाः ॥ ३५ ॥\n॥ श्रीनारद उवाच ॥ ॥\nहे भागीरथि हे रेवे यमुने शृणु गौतमि ॥\nश्रेष्ठा श्रीगोमतीदेवी विख्याता भुवनत्रये ॥ ३६ ॥\nयस्याः सकृज्जलस्नानं स्पर्द्धते ब्रह्मविद्यया ॥\nतेन वै गोमती सेयं सर्वतीर्थोत्तमोत्तमा ॥\nब्रह्मज्ञानेन मुच्यंते प्रयागमरणेन वा ॥\nस्नानमात्रेण गोमत्यां मुच्यते पूर्वजैः सह ॥ ३७ ॥\n॥ प्रह्लाद उवाच ॥ ॥\nनिशम्य तानि तीर्थानि माहात्म्यं महदद्भुतम् ॥\nगोमत्याः श्रद्धया स्नात्वा उत्सवैरग्रतो ययुः ॥ ३८ ॥\nततः क्षेत्राणि तीर्थानि सरितः सागरादयः ॥\nददृशुर्द्वारकां रम्यामागता द्वारमण्डपे ॥ ३९ ॥\nस्थितां सिंहासने दिव्ये मणिकांचनभूषिते ॥\nसुन्दरां शुक्ल वर्णां च रुद्रादित्यसमप्रभाम् ॥ 7.4.31.४० ॥\nदिव्यवस्त्रां सुगंधाढ्यां रत्नाभरणभूषिताम् ॥\nकिरीटकुण्डलैर्दिव्यैः शोभितां कंकणादिभिः ॥ ४१ ॥\nवरदाभयहस्तां च शंखचक्रगदायुधाम्॥\nश्वेतातपत्रशोभाढ्यां चामरव्यजनादिभिः ॥ ४२ ॥\nसंस्तवैः स्तूयमानां च गीतवाद्यादिहर्षिताम् ॥\nमहासिंहासनस्थां तु दृष्ट्वा द्वारवतीं पुरीम्॥\nप्रणेमुर्युगपत्सर्वे सर्वाणि च सुभक्तितः ॥ ४३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये मूर्तिमतीद्वारवतीदर्शनवर्णनंनामैकत्रिंशत्तमोऽध्यायः ॥ ३१ ॥"
  }
]
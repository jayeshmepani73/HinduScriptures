[
  {
    "text": "॥ प्रह्लाद उवाच ॥ ॥\nअहो क्षेत्रस्य माहात्म्यं समंताद्दशयोजनम् ॥\nदिविष्ठा यत्र पश्यंति सर्वानेव चतुर्भुजान् ॥ १ ॥\nअहो क्षेत्रस्य माहात्म्यं दृष्ट्वा नित्यं चतुर्भुजान् ॥\nद्वारकावासिनः सर्वान्नमस्यंति दिवौकसः ॥ २ ॥\nअहो क्षेत्रस्य माहात्म्यं सर्वशास्त्रेषु विश्रुतम् ॥\nअहो क्षेत्रस्य माहात्म्यं शृण्वंतु ऋषयोऽमलाः ॥ ३ ॥\nमुक्तिं नेच्छंति यत्रस्थाः कृष्णसेवोत्सुकाः सदा ॥\nयत्रत्याश्चैव पाषाणा यत्र क्वापि विमुक्तिदाः ॥ ४ ॥\nअपि कीट पतंगाद्याः पशवोऽथ सरीसृपाः ॥\nविमुक्ताः पापिनः सर्वे द्वारकायाः प्रसादतः ॥\nकिं पुनर्मानवा नित्यं द्वारकायां वसंति ये ॥ ५ ॥\nया गतिः सर्वजंतूनां द्वारकापुरवासिनाम् ॥\nसा गतिर्दुर्लभा नूनं मुनीनामूर्द्ध्वरेतसाम् ॥ ६ ॥\nसर्वेषु क्षेत्रतीर्थेषु वसतां वर्षकोटिभिः ॥\nतत्फलं निमिषाद्धेंन द्वारकायां दिनेदिने ॥ ७ ॥\nद्वारकायां स्थिताः सर्वे नरा नार्य्यश्चतुर्भुजाः ॥\nद्वारकावासिनः सर्वान्यः पश्येत्कलुषापहान् ॥\nसत्यंसत्यं द्विजश्रेष्ठाः कृष्णस्यातिप्रियो भवेत् ॥ ८ ॥\nद्वारकावासिनो ये वै निंदंति पुरुषाधमाः ॥\nकृष्णस्नेहविहीनास्ते पतंति दुःखसागरे ॥ ९ ॥\nजयंतेन भृशं त्रस्ताः शूलाग्रारोपिताश्चिरम् ॥\nकर्षितास्ताडितास्ते वै मूर्च्छिताः पुनरुत्थिताः ॥ 7.4.35.१० ॥\nत्राहित्राहि जयंत त्वं वदंतो हि भयातुराः ॥\nस्मरंतः पूर्वपापं ते जयंतेन प्रताडिताः ॥११॥\n॥ जयंत उवाच ॥ ॥\nकिं कृतं मंदभाग्यैर्वो यत्पापं च सुदारुणम् ॥\nसर्वं पुण्यफलं लब्ध्वा द्वारकावासमुत्तमम्॥१२॥\nद्वारकावासिनां निंदा महापापाधिका ध्रुवम् ॥\nन निवर्तेत तत्पापं सा ज्ञेया परमेश्वरी ॥ १३ ॥\nअतः कृष्णाज्ञया सर्वान्पापिनो दंडयाम्यहम् ॥\nवैष्णवानां च निंदायाः फलं भुक्त्वा सुदारुणम् ॥ १४ ॥\nततस्तु द्वारकायां च पुण्यं जन्म भविष्यति ॥\nकृष्णं प्रतोष्य संसिद्धिर्भविष्यति सुदुर्ल्लभा ॥ १५ ॥\nतस्मात्तद्भुज्यतां पापं जातं वैष्णवनिंदनात् ॥\nतत्रत्यानां प्रभुर्नैव यम ईष्टे महेश्वरः ॥ १६ ॥\n॥ श्रीप्रह्लाद उवाच ॥ ॥\nतस्माद्द्वारवतीं गत्वा संसेव्यो देवनायकः ॥ १७ ॥\nगोमतीतीरमाश्रित्य द्वारकायां प्रयच्छति ॥\nयत्तु किंचिद्धनं विप्राः श्रूयतां तत्फलोदयम् ॥ १८ ॥\nहेमभारसहस्रैस्तु रविवारे रविग्रहे ॥\nकुरुक्षेत्रे यदाप्नोति गजाश्वरथदानतः ॥ १९ ॥\nसहस्रगुणितं तस्मात्सत्यंसत्यं मयोदितम् ॥\nहेममाषार्द्धमानेन द्वारकादानयोगतः ॥ 7.4.35.२० ॥\nपत्राणां चैव पुष्पाणां नैवेद्यसिक्थसंख्यया ॥\nकृष्णदेवस्य पूजायामनंतं भवति द्विजाः ॥ २१ ॥\nअन्नदानं तु यः कुर्य्याद्द्वारकायां तु तत्फलम्॥\nनैव शक्नोम्यहं वक्तुं ब्रह्मा शेषमहेश्वरौ ॥ २२॥\nब्राह्मणः क्षत्रियो वैश्यः शूद्रो वाऽप्यथ वांऽत्यजः ॥\nनारी वा द्वारकायां वै भक्त्या वासं करोति वै ॥ २३ ॥\nकुलकोटिं  समुद्धृत्य विष्णुलोके महीयते ॥\nसत्यंसत्यं द्विजश्रेष्ठा नानृतं मम भाषितम्॥ २४॥\nद्वारकावासिनं दृष्ट्वा स्पृष्ट्वा चैव विशेषतः ॥\nमहापापविनिर्मुक्ताः स्वर्गलोके वसंति ते ॥ २५ ॥\nपांसुवो द्वारकाया वै वायुना समुदीरिताः ॥\nपापिनां मुक्तिदाः प्रोक्ताः किं पुनर्द्वारका भुवि ॥ २६ ॥\n॥ श्रीप्रह्लाद उवाच ॥\nश्रूयतां द्विजशार्दूला महामोहविनाशनम्॥\nद्वारकायाश्च माहात्म्यं गोमतीकृष्णसन्निधौ ॥ २७ ॥\nकुशावर्त्तात्समारभ्य यावद्वै सागरावधि ॥\nयस्यां तिथौ समायाति सिंहे देवपुरोहितः॥ २८ ॥\nतस्यां हि गोमतीस्नानं द्विषङ्गोदावरीफलम्॥\nअवगाहिता प्रयत्नेन सिंहांते गौतमी सकृत् ॥ २९॥\nगोदावर्य्यां भवेत्पुण्यं वसतो वर्षसंख्यया ॥\nतत्फलं समवाप्नोति गोमतीसेवनाद्द्विजाः ॥7.4.35.३०॥\nगोमत्यां श्रद्धया स्नानं पूर्णे सिंहस्थिते गुरौ ॥\nसहस्रगुणितं तत्स्याद्द्वारवत्यां दिनेदिने ॥ ३१ ॥\nगच्छगच्छ महाभाग द्वारकामिति यो वदेत् ॥\nतस्यावलोकनादेव मुच्यते सर्वपातकैः ॥ ३२॥\nद्वारकेति च यो ब्रूयाद्द्वारकाभिमुखो नरः ॥\nकृपया कृष्णदेवस्य मुक्तिभागी भवेद्ध्रुवम् । ३३ ॥\nद्वारकां गोमतीं पुण्यां रुक्मिणीं कृष्णमेव च॥\nस्मरंति येऽन्वहं भक्त्या द्वारकाफलभागिनः ॥ ३४ ॥\nसहस्रयोजनस्थानां येषां स्यादिति मानसम्॥\nद्वारवत्यां गमिष्यामो द्रक्ष्यामो द्वारकेश्वरम् ॥ ३५ ॥\nसर्वपापैः प्रमुच्यंते धन्यास्ते लोकपावनाः ॥\nकिं वाच्यं द्वारकायात्रां ये प्रकुर्वंति मानवाः ॥\nकिं पुनर्द्वारकानाथं कृष्णं पश्यंति ये नराः ॥ ३६ ॥\nमित्रध्रुग्ब्रह्महा गोघ्नः परदारापहारकः ॥\nमातृहा पितृहा चैव ब्रह्मस्वापहरस्तथा ॥ ३७ ॥\nएते चान्ये च पापिष्ठा महापापयुताश्च ये ॥\nसर्वपापैः प्रमुच्यंते कृष्णदेवस्य दर्शनात् ॥३८ ॥\nकिं वेदैः श्रद्धया हीनैर्व्याख्यानैरपि कृत्स्नशः ॥\nहेमभारसहस्रैः किं कुरुक्षेत्रे रविग्रहे ॥ ३९ ॥\nगजाश्वरथदानैः किं किं मंदिरप्रतिष्ठया ॥\nतेषां पूजादिना सम्यगिष्टा पूर्तादिभिश्च किम् ॥ 7.4.35.४० ॥\nराजसूयाश्वमेधाद्यैः सर्वयज्ञैश्च किं भवेत् ॥\nसेवनैः क्षेत्रतीर्थानां तपोभिर्विविधैस्तु किम् ॥ ४१ ॥\nकिं मोक्षसाधनैः क्लेशैर्ध्यानयोगसमाधिभिः ॥\nद्वारकेश्वरकृष्णस्य दर्शनं यस्य जायते॥ ४२॥\nमाहात्म्यं द्वारकायास्तु अथवा यः शृणोति च ॥\nविशेषेण तु वैशाख्यां जयंत्याश्चैव जागरे॥ ४३॥\nमाघ्यां च फाल्गुने चैत्रे ज्येष्ठे चैव विशेषतः॥\nअद्यापि द्वारका पुण्या कलावपि विशेषतः॥४४॥\nयस्यां सत्रं प्रपां कृत्वा प्रासादं मंचमेव च॥\nयतीनां शरणं कृत्वा तीरे मंडपमेव च॥४५॥\nवापीकूपतडागानां जीर्णोद्धारमथापि वा॥\nमूर्तिं विष्णोः प्रतिष्ठाप्य दत्त्वा वा भोगसाधनम् ॥ ४६॥\nश्रूयतां तत्फलं विप्राः सर्वोत्कृष्टं वदाम्यहम् ॥\nसंप्राप्य वांछितान्कामान्कृष्णानुग्रहभाजनम्॥४७॥\nतेजोमयेषु लोकेषु भुक्त्वा भोगाननुक्रमात् ॥\nप्राप्नोति विष्णुलोकं वै नरो देवनमस्कृतम् ॥ ४८ ॥\nस्थापयेद्द्वारकायां वै मूर्तिं दारुशिलामयीम्॥\nत्रैलोक्यं स्थापितं तेन विष्णोः सायुज्यतामियात्॥४९॥\nप्ररोहो नास्ति पापस्य पुण्यस्य वृद्धिरुत्तमा ॥\nद्वारकायां कथं जातं वैलक्षण्यमिदं प्रभो ॥\nक्षेत्रेभ्यः सर्वतीर्थेभ्य आश्चर्य्यं कथयंति ते ॥ 7.4.35.५० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकानाममाहात्म्यवर्णनंनाम पञ्चविंशोऽध्यायः ॥ ३५ ॥"
  }
]
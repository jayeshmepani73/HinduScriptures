[
  {
    "text": "॥ प्रह्लाद उवाच ॥\nनारदस्त्वग्रतो गत्वा प्रणम्याथ हरिप्रियाम् ॥\nउवाच ललितां वाचं हर्षयन्द्वारकां पुरीम् ॥ १ ॥\n॥ श्रीनारद उवाच ॥ ॥\nपश्यपश्य महाभागे सर्वे प्राप्ताः सुशोभने ॥\nतीर्थक्षेत्राणि देवाश्च ऋषयश्चैव कृत्स्नशः ॥ २ ॥\nपश्येमं पुरतः प्राप्तं प्रयागं तीर्थकैः सह ॥\nद्वारके तव पादाब्जे लुण्ठंते श्रद्धयाद्भुतम् ॥ ३ ॥\nइदं तु पुष्करं तीर्थं नमति श्रद्धया शुभे ॥\nइयं तु गौतमी पुण्या सर्वतीर्थसमाश्रया ॥ ४ ॥\nसिंहस्थे च गुरौ भद्रे संप्राप्ता सौभगं महत् ॥\nकिन्तु दुर्जनसंसर्गाद्दग्धा पापाग्निना भृशम् ॥ ५ ॥\nतत्रोपायमभिज्ञाय ऋषीणां शृण्वतां तदा ॥\nश्रुत्वा कर्णे महच्छब्दं संप्राप्तेयं तवांतिकम् ॥ ६ ॥\nनमस्करोति देवि त्वां द्वारके गौतमी शुभा ॥\nपश्यपश्य महापुण्या इयं भागीरथी शुभा ॥ ७ ॥\nनमस्करोति ते पादौ संहृष्टा च पुनःपुनः ॥\nपश्येमां नर्मदां रम्यां प्रणतां तव पादयोः ॥ ८ ॥\nयमुना चन्द्रभागेयमियं प्राचीसरस्वती ॥\nसरयूर्गंडकी प्राप्ता गोमती पूर्ववाहिनी ॥ ॥ ९ ॥\nशोणः सिन्धुनदी चैता अन्याश्च सरितां वराः ॥\nकृष्णा भीमरथी पुण्या कावेर्य्याद्याः सरिद्वराः ॥ 7.4.32.१० ॥\nसीताचक्षुर्नदी भद्रा नमंत्येताः पदांबुजम् ॥\nद्वारके ता महापुण्याः सप्तद्वीपोद्भवाः पराः॥११॥\nमन्दाकिनी महापुण्या भोगवत्यादिसंयुता॥\nपश्याश्चर्यमिदं भद्रे वाराणसी विमुक्तिदा ॥१२॥\nभक्त्या ते च पदांभोजं शिरस्याधाय वर्तते ॥\nकुरुक्षेत्रं महापुण्यं नमति त्वामहर्निशम् ॥१३॥\nद्वारके मथुरां पश्य प्रणतां तव पादयोः ॥\nअयोध्याऽवंतिकामायास्ता नमंति पदांबुजम्॥ १४ ॥\nकांची गया विशाला च विरजा लुठति क्षितौ ॥\nशालिग्रामं महाक्षेत्रं पतितं तव पादयोः॥\nविराजते प्रभासं च क्षेत्रं च पुरुषोत्तमम् ॥ १५ ॥\nभार्गवादीनि चान्यानि सर्वक्षेत्राणि सुन्दरि ॥\nद्वारके प्रणमंति त्वां भक्त्योत्थाय पुनःपुनः ॥ ॥ १६ ॥\nपश्येमान्सागरान्सप्त पतितस्तांब पादयोः ॥\nपश्यारण्यानि सर्वाणि नैमिषं प्रणतं पुरः ॥ १७ ॥\nधनुष्कं च दशारण्यं दंडकारण्यमर्बुदम्॥\nनारायणाश्रमं पश्य द्वारके प्रणतं तथा ॥ १८ ॥\nअयं मेरुश्च कैलासो मन्दराद्याः सहस्रशः ॥\nहिमाद्रिर्विंध्यशैलश्च श्रीशैलाद्याः प्रहर्षिताः ॥\nएते ह्यृषिगणाः सर्वे नमंतिस्म पुनःपुनः ॥ १९ ॥\nगंगाद्याः सागराः शैला नृत्यंति पुरतस्तव ॥\nऋषिदेवगणाः सर्वे सर्वे गर्जंति नामभिः ॥ 7.4.32.२० ॥ ॥\n॥ श्रीप्रह्लाद उवाच ॥ ॥\nइत्येवं वदतस्तस्य द्वारका हृष्टमानसा ॥\nनृत्यतो मुदितान्वीक्ष्य सर्वान्प्रेम्णाभिनंद्य च ॥\nउवाच ललिता वाचं गौतमीं स्पृश्य पाणिना ॥ २१ ॥\nभागीरथीप्रयागादीन्क्षेत्रादीनथ सर्वशः ॥\nद्वारका मधुरालापैः सर्वानानंदयत्तदा ॥ २२ ॥\nअथाश्चर्यमभूत्तत्र सर्वानंदविवर्द्धनम् ॥\nअथ तावत्तदाऽऽकाशे गीतवाद्यजयस्वनाः ॥ २३ ॥\nगर्जनानि सुपुण्यानि  हरिशब्दैः पृथक्पृथक् ॥\nअपश्यन्वै तदा सर्वे ब्रह्माद्या देवनायकाः ॥ २४ ॥\nमहेशः स्वगणैः सार्द्धं भवान्या समदृश्यत ॥\nइन्द्रस्तु त्रिदशैः सार्द्धं यक्षगन्धर्वकिन्नरैः ॥ २५ ॥\nमरुद्भिर्लोकपालैश्चा नृत्यमानाः प्रहर्षिताः ॥\nसिद्धविद्याधराः सर्वे वस्वादित्याश्च सग्रहाः ॥ २६ ॥\nभृग्वाद्याः सनकाद्याश्च नृत्यमानाः प्रहर्षिताः ॥\nब्रह्माणं च नमस्कृत्य सप्तस्वर्गस्थिताः सुराः ॥ २७ ॥\nऊचुस्ते द्वारकां दृष्ट्वा ब्रह्मेशानादयस्तदा ॥\nहर्षविह्वलितात्मानो वीक्ष्याऽन्योन्यं च विस्मिताः ॥ २८ ॥ ॥\n॥ देवा ऊचुः ॥ ॥\nसेयं वै द्वारका देवी वहते यत्र गोमती ॥\nयत्राऽऽस्ते भगवान्कृष्णः सेयं पुण्या विराजते ॥ २९ ॥\nसर्वक्षेत्रोत्तमा या च सर्वतीर्थोत्तमोत्तमा ॥\nस्वर्गादप्यधिका भूमौ द्वारकेयं प्रकाशते ॥ 7.4.32.३० ॥\nएतद्वै चक्रतीर्थं च यच्छिला चक्र चिह्निता ॥\nमुक्तिदा पापिनां लोके म्लेच्छदेशेऽपि पूजिता ॥ ३१ ॥\n॥ प्रह्लाद उवाच ॥ ॥\nब्रह्मादीनागतान्दृष्ट्वा विस्मिता नारदादयः ॥\nक्षेत्राणि तीर्थमुख्यानि विस्मितानि सरिद्वराः ॥\nप्रणेमुर्युगपत्सर्वे सर्वाः सर्वाणि सर्वशः ॥ ३२ ॥\nब्रह्मादीनां च तीर्थानां दृष्ट्वा यात्रां मनोहराम् ॥\nद्वारकां प्रति विप्रेन्द्रा विस्मिता द्वारकौकसः ॥ ३३ ॥\nदृष्ट्वा देवगणाः सर्वे द्वारकां प्रति मंदिरे ॥\nगीतवाद्यादि निर्घोषैर्नृत्यमानाः प्रहर्षिताः ॥ ३४ ॥\nवदन्तो जयशब्दांश्च सेयं कृष्णप्रियेति च ॥\nदृष्ट्वा ब्रह्ममहेशानौ द्वारकां प्रीतमानसौ ॥ ३५ ॥\nत्यक्त्वा च वाहने श्रेष्ठे दण्डवत्पतितौ भुवि ॥\nऊचतुश्च तदा देवौ द्वारकां प्रति हर्षितौ ॥ ३६ ॥\nश्रेष्ठा त्वमम्ब सर्वेभ्योऽस्मदादिभ्योऽपि सर्वतः ॥\nयतस्त्वां न त्यजेत्साक्षाद्भगवान्विष्णुरव्ययः ॥ ३७ ॥\nअतो दर्शय देवेशं कृष्णं कंसविनाशनम् ॥\nयद्दर्शनान्महासिद्धिः सर्वेषां च भविष्यति ॥ ३८ ॥ ॥\n॥ प्रह्लाद उवाच ॥ ॥\nइत्युक्त्वा प्रययौ देवी तीर्थक्षेत्रादिसंयुता ॥\nब्रह्मेशानौ पुरस्कृत्य हृष्टौ दृष्ट्वा महोत्सवान् ॥ ३९ ॥\nगीतवाद्यपताकैश्च दिव्योपायनपाणिभिः ॥\nप्राप्योवाच ततो देवान्द्वारका हर्षविह्वला ॥ 7.4.32.४० ॥\nपश्यतां पश्यतां देवाः सोऽयं वै द्वारकेश्वरः ॥\nप्राप्य संदर्शनं यस्य मुक्तानां यत्फलं भवेत् ॥\nन विद्यते सहस्रेषु ब्रह्मांडेषु च यत्फलम् ॥ ४१ ॥\nततो देवगणाः सर्वे क्षेत्रतीर्थादिसंयुताः ॥\nपश्चिमाभिमुखं दृष्ट्वा कृष्णं क्लेशविनाशनम् ॥\nप्रणेमुर्युगपत्सर्वे प्रहृष्टाः समुपागताः ॥ ४२ ॥\nगीतवाद्यप्रघोषैश्च नृत्यमानाः समंततः ॥\nजयशब्दं नमःशब्दं गर्जंतो हरिनामभिः ॥ ४३ ॥\nब्रह्मा भवो भवानी च सेन्द्रा देवगणा भुवि ॥\nदृष्ट्वा कृष्णं प्रणेमुस्ते भक्त्योत्थाय पुनःपुनः॥ ४४ ॥\nप्रयागादीनि तीर्थानि गंगाद्याः सरितोऽमलाः ॥\nऋषयो देवगंधर्वाः शुकाद्याः सनकादयः ॥\nवीक्ष्य वक्त्रं महाविष्णोः प्रणेमुश्च मुहुर्मुहुः ॥ ४५ ॥\nकृष्णकृष्णेति कृष्णेति जय कृष्णेति वादिनः ॥\nस्नात्वा तु गोमतीनीरे तीरे चैव महोदधेः ॥\nकमलासनः संहृष्टः श्रीमत्कृष्णमपूजयत् ॥ ४६ ॥\nस्वर्धेनुपयसा स्नाप्य दिव्यैश्चा मृतपंचकैः ॥\nभवश्चाथ भवानी च पूजयामास भक्तितः ॥ ४७ ॥\nइन्द्रो देवगणाः सर्वे योगिनः सनकादयः ॥\nऋषयो नारदाद्याश्च गंगाद्याश्च सरिद्वराः  ॥ ४८ ॥\nअमूल्याभरणैर्भक्त्या महारत्नविनिर्मितैः ॥\nदिव्यैर्माल्यैरनेकैश्च नन्दनादिसमुद्भवैः ॥ ४९ ॥\nप्रियया श्रीतुलस्या वै श्रीमत्कृष्णमपूजयन् ॥\nधूपैर्नीराजनैर्दिव्यैः कर्पूरैश्च पृथक्पृथक् ॥ 7.4.32.५० ॥\nनैवेद्यैर्विविधैः पुष्पैर्दिव्यैः कर्पूरवासितैः ॥\nसकर्पूरैश्च तांबूलैः प्रियैश्चोपायनैस्तथा ॥५१\nमहामांगलिकैः सर्वैः सुदिव्यैर्मंगलाऽऽर्तिकैः ॥\nसंपूज्यैवं महाविष्णुं कृष्णं क्लेशविनाशनम् ॥\nप्रहृष्टा ननृतुः सर्वे गीतवाद्यप्रहर्षिताः ॥५२ ॥\nपुरतः कृष्णदेवस्य ह्यप्सरोभिः समन्विताः ॥\nब्रह्मा च ब्रह्मपुत्राश्च ततः सेन्द्रा मरुद्गणाः ॥ ५३ ॥\nब्रह्मादीन्नृत्यतः प्रेक्ष्य भगवान्कमलेक्षणः ॥\nवारयामास हस्तेन प्रीतः प्राह सुरान्विभुः॥ ५४ ॥\n॥ श्रीभगवानुवाच ॥ ॥\nभोभो ब्रह्मन्महेशान हे भवानि महेश्वरि ॥\nक्षेत्राणि सर्वतीर्थानि नारदः सनकादयः ॥\nप्रीतोऽहं भवता सम्यक्सर्वान्कामानवाप्स्यथ ॥ ५५ ॥\n॥ प्रह्लाद उवाच ॥ ॥\nतदाभिलषिताँल्लब्ध्वा स र्वान्कामवरानथ ॥\nभक्त्या परमया श्रीमत्कृष्णं प्रोचुः प्रहर्षिताः ॥ ५६ ॥\n॥ देवा ऊचुः ॥ ॥\nप्राप्तः कामवरोऽस्माभिः सर्वतः कृपया विभो ॥\nसप्रेमा त्वत्पदांभोजे भक्तिर्भव्याऽनपायिनी ॥ ५७ ॥\n॥ प्रह्लाद उवाच ॥ ॥\nतथैव पूजयामासू रुक्मिणीं कृष्णवल्लभाम् ॥\nअथ ब्रह्ममहेशानौ सर्वेषां शृण्व तामिदम् ॥ ५८ ॥\nश्रद्धया परया युक्तौ द्वारकां प्रत्यवोचतुः ॥\nत्वं देवि सर्वतीर्थानां क्षेत्राणामुत्तमोत्तमा ॥ ५९ ॥\nपर्वतानां यथा मेरुः सिन्धूनां सागरो यथा ॥\nप्राणो यथा शरीराणामिन्द्रियाणां तु वै मनः ॥ 7.4.32.६० ॥\nतेजस्विनां यथा वह्निस्तत्त्वानां चैत्त्य ईज्यते ॥\nयथा ग्रहर्क्षताराणां सोमो वै ज्योतिषां धुवम् ॥\nएषां प्रकाशपुंजानां यथा सूर्य्यः प्रकाशते ॥ ६१ ॥\nयथा नः सर्वदेवानां महाविष्णुरयं महान् ॥\nतथैव सर्वतीर्थानां पूज्येयं द्वारका शुभा ॥ ६२ ॥\n॥ प्रह्लाद उवाच ॥ ॥\nइत्युक्त्वा सर्वदेवानां क्षेत्रादीनां च सत्तमाः ॥\nआधिपत्ये सुरेशानौ द्वारकामभिषेचतुः ॥ ६३ ॥\nब्रह्मेशानौ तथा देवाः प्रजेशा ऋषयोऽमलाः ॥\nतीर्थानां क्षेत्रराजानां महाराजत्वकारणम्॥६४॥\nचक्रुर्महाभिषेकं तु द्वारकायाः प्रहर्षिताः॥\nवादयन्तो विचित्राणि वादित्राणि महोत्सवे ॥ ६५ ॥\nदिव्यैः पञ्चामृतैस्तोयैः सर्वतीर्थसमुद्भवैः ॥\nपुण्यैश्चाकाशगंगाया दिग्गजानां करोद्धृतैः ॥ ६६ ॥\nअथ वासांसि दिव्यानि दत्त्वा चाऽऽचमनं तथा ॥\nचर्चितां चन्दनैर्दिव्यैर्दिव्याभरणभूषिताम् ॥ ६७ ॥\nपूजां च चक्रिरे पुष्पैश्चंदनादिसमुद्भवैः ॥\nतदा जाता महादिव्या पुरुषाः पार्षदा हरेः ॥ ६८ ॥\nविष्वक्सेनसुनंदाद्या द्योतयन्तो दिशो दश ॥\nजयशब्दं नमःशब्दं वदंतः पुष्पवर्षिणः ॥ ६९ ॥\nगीतवादित्रघोषेण नृत्यमानाः प्रहर्षिताः ॥\nकिरीटकुण्डलैर्हारैर्वैजयंत्या विभूषिताः ॥ 7.4.32.७० ॥\nश्यामाश्चतुर्भुजाः पीतवस्त्रमाल्यैर्विभूषिताः ॥\nस्वप्रभा दीप्यमानौ ते दृष्ट्वा ब्रह्ममहेश्वरौ ॥ ७१ ॥\nनारदं सनकादींश्च महाभागवतानृषीन् ॥\nतेऽपि तानपि संहृष्टाः प्रहर्षागतसंभ्रमाः ॥७२॥\nववंदिरे ततो ऽन्योऽन्यं हृष्टा आलिंगनादिभिः ॥\nऋषयोऽन्ये च देवाश्च प्रणेमुर्विष्णुपार्षदान् ॥ ७३ ॥\nअथ ते समुपागम्य द्वारकां विष्णुपार्षदाः ॥\nनत्वाऽथ द्वारकानाथं द्वारकां वै तथैव च ॥ ७४ ॥\nसंपूज्य श्रद्धया भक्त्या निःश्रेयसवनोद्भवैः ॥\nकुसुमैर्विविधैर्दिव्यैस्तुलस्या तद्वनोत्थया ॥ ७५ ॥\nतदुत्पन्नैः फलैर्दिव्यैर्धूपैर्नीराजनैः प्रभुम् ॥\nविविधैश्चान्नतांबूलैर्दत्त्वा कृष्णमतोषयन् ॥ ७६ ॥\nक्षेत्रतीर्थादिराजानां महाराजस्त्वमीश्वरि ॥\nइति सर्वे वदन्तस्तु द्वारकां च ववंदिरे ॥ ७७ ॥\nएतस्मिन्नंतरे विप्रा देवदुन्दुभिनिस्वनाः ॥\nअश्रूयंत महाशब्दा अभवन्पुष्पवृष्टयः ॥७८॥\nअथाऽऽसीन्महदाश्चर्य्यं शृण्वन्तु ऋषिसत्तमाः ॥\nकुरुक्षेत्रं प्रयागं च सव्यदक्षिणपार्श्वयोः ॥ ७९ ॥\nस्थित्वा जगृहतुर्द्दिव्ये श्वेतच्छत्रे मनोहरे ॥\nद्वारकायस्तथा शुभ्रे चामरव्यजने शुभे ॥ 7.4.32.८० ॥\nअयोध्या मथुरा माया वाराणसी जयस्वनैः ॥\nस्तुवंत्यन्यास्तथान्यानि सर्वक्षेत्राणि सर्वशः ॥ ८१ ॥\nतीर्थानि सरितः सर्वा द्वारकाया मुखांबुजम् ॥\nपश्यतः परमानंदं लेभिरे देवमानवाः ॥ ८२ ॥\nआहुश्च पार्षदा विष्णोर्धन्यान्येतानि सर्वशः ॥\nदृष्ट्वा तु द्वारकां पुण्यां सर्वलोकैकमण्डनाम् ॥ ८३ ॥\nवेदयज्ञतपोजाप्यैः सम्यगाराधितो हरिः ॥\nप्रसीदेद्यस्य तस्य स्याद्द्वारकागमने मतिः ॥ ८४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये विष्णुपार्षदवर्णितद्वारकामाहात्म्यवर्णनंनाम द्वात्रिंशत्तमोऽध्यायः ॥ ३२ ॥"
  }
]
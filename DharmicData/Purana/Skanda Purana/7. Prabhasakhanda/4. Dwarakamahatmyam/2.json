[
  {
    "text": "॥ प्रह्लाद उवाच ॥ ॥\nसर्वेषामपि भूतानां दैत्यदानवरक्षसाम् ॥\nभवन्तो वै पूज्यतमा देवादीनां तथैव च ॥१॥\nअनुज्ञया तु युष्माकं प्रसादात्केशवस्य हि ॥\nअधिष्ठानं भगवतः कथयामि निबोधत ॥ २ ॥\nपश्चिमस्य समुद्रस्य तीरमाश्रित्य तिष्ठति ॥\nकुशस्थलीति या पूर्वं कुशेन स्थापिता पुरी ॥ ३ ॥\nवहते गोमती यत्र सागरेण समंततः ॥\nद्वारावतीति सा विप्रा आनर्त्तेषु प्रकीर्त्तिता ॥ ४ ॥\nतस्यां वसति विश्वात्मा सर्वकामप्रदो हरिः ॥\nकला षोडशसंयुक्तो मूर्तिं द्वादशकान्वितः॥ ५ ॥\nतदेव परमं धाम तदेव परमं पदम् ॥\nद्वारका सा च वै धन्या यत्राऽऽस्ते मधुसूदनः ॥ ६ ॥\nयत्र कृष्णश्चतुर्बाहुः शंखचक्रगदाधरः ॥\nनरा मुक्तिं प्रयास्यंति तत्र गत्वा कलौ युगे ॥ ७ ॥\nतच्छ्रुत्वा वचनं तस्य प्रह्लादस्य महात्मनः ॥\nविस्मयाविष्टमनसस्त- मूचुर्मुनिसत्तमाः ॥ ८ ॥\n॥ ऋषय ऊचुः ॥ ॥\nक्षयं यदुकुले याते भारे चोपहृते भुवः ॥\nप्रभासे यादवश्रेष्ठः स्वस्थानमगमद्धरिः ॥ ९ ॥\nद्वारावत्या प्लावितायां समंतात्सागरेण हि ॥\nकथं स भगवांस्तत्र कलौ दैत्य प्रकीर्त्यते ॥ 7.4.2.१० ॥\nकथयस्व सुरश्रेष्ठ कथं विष्णुर्महीतले ॥\nस्थितश्चानर्त्तविषय एतद्विस्तरतो वद॥ ११॥\nउग्रसेने नरपतौ प्रशासति वसुन्धराम् ॥\nकृष्णो यदुपुरीमेतां शोभयामास सर्वतः ॥१२॥\nरममाणे रमानाथे रामाभिरमणे हरौ ॥\nएकदा तु समासीने सभायां यदुसत्तमे १३ ॥\nकथाभिः क्रियमाणाभिर्विचित्राभिरनेकधा ॥\nउद्धवः कथयामास प्रचारं यदुनंदनम् ॥ १४ ॥\nयात्रायामनुसंप्राप्तं दुर्वाससमकल्मषम् ॥\nस्थितं तं गोमतीतीरे चक्रतीर्थसमीपतः ॥ १५ ॥\nतच्छ्रुत्वा सहसोत्थाय भगवान्रुक्मिणीगृहम् ॥\nजगाम हृष्टमनसा विश्वशक्तिरधोक्षजः ॥ १६ ॥\nआगत्योवाच वैदर्भीं संप्राप्तमृषिसत्तमम् ॥\nतपोनिर्धूत पाप्माऽयमत्रिपुत्रो महातपाः ॥ १७ ॥\nआतिथ्येनार्चितो विप्रो दास्यते च महोदयम्॥\nगृहिणी न गृहे यस्य सत्पात्रागमनं वृथा ॥ १८ ॥\nतस्य देवा न गृह्णंति पितरश्च तथोदकम्॥\nतदागच्छस्व गच्छामो निमंत्रयितुमत्रिजम् ॥ १९ ॥\nतथेत्युक्त्वा तु सा देवी रथमारुरुहे सती ॥\nरथमारुह्य देवेशो रुक्मिण्या सहितो हरिः ॥\nजगाम तत्र यत्रास्ते दुर्वासा मुनिसत्तमः ॥ 7.4.2.२० ॥\nदृष्ट्वा ज्वलंतं तपसा कूले नदनदीपतेः ॥\nकापालिकस्य पुरतः सुस्नातं वरसीकरैः ॥ २१ ॥\nप्रणम्य भगवान्भक्त्या पप्रच्छाऽनामयं ततः ॥\nपश्चाद्विदर्भतनया रुक्मिणी प्रणनाम तम् ॥ २२ ॥\nदुर्वासाश्चापि तौ दृष्ट्वा दर्शनार्थमुपागतौ ॥\nपप्रच्छ कुशलं तत्र स्वागतेनाभिनंद्य च ॥२३॥\n॥ दुर्वासा उवाच ॥ ॥\nकुशलं कृष्ण सर्वत्र कुत्र वासस्तवाऽधुना ॥\nकति दारा धनापत्यमेतद्विस्तरतो वद ॥ २४ ॥\n॥ श्रीकृष्ण उवाच ॥ ॥\nसमुद्रेण प्रदत्ता मे भूभिर्द्वादशयोजना ॥\nतस्यां निवसतो ब्रह्मन्पुरी हेममयी मम ॥ २५ ॥\nप्रासादास्तत्र सौवर्णा नवलक्षाणि संख्यया ॥\nतस्यां वसामि संहृष्टस्त्वत्प्रसादात्सुनिर्भयः ॥ २६ ॥\nतच्छुत्वा वचनं तस्य विस्मयाविष्टमानसः ॥\nप्रत्युवाच स दुर्वासाः प्रहस्य मधुसूदनम्॥२७॥\nवसंति तावका ये च तेषां संख्या वदस्व भोः ॥\nयावत्यश्च महिष्यस्ते पुत्राः परिजनास्तथा ॥२८॥\n॥ श्रीकृष्ण उवाच ॥ ॥\nब्रह्मन्षोडशसाहस्रं भार्य्याश्चाष्टाधिका मम॥\nतासां मध्येऽभीष्टतमा विदर्भाधिपतेः सुता  ॥ २९ ॥\nएकैकस्या दश सुताः कन्या चैका तथा मुने ॥\nषट्पंचाशद्यदूनां तु कोट्यः परिजनो मम॥ 7.4.2.३० ॥\nशेषाः प्रकृतयो ब्रह्मंस्तेषां संख्या न विद्यते ॥\nतच्छ्रुत्वा चिंतयामास किमेतदिति विस्मितः ॥ ३१ ॥\nअहो ह्यनंतवीर्यस्य मायामाश्रित्य तिष्ठतः ॥\nअनंता सर्वकर्तृत्वे प्रवृत्तिर्दृश्यतामिय म्॥३२॥\n॥ दुर्वासा उवाच ॥ ॥\nस्वागतं ते महाबाहो ब्रूहि किं करवाणि ते ॥\nदर्शनेन त्वदीयेन प्रीतिमेति च मे मनः॥३३॥\n॥ श्रीकृष्ण उवाच॥ ॥\nयदि प्रसन्नो भगवांस्तदागच्छस्व मे गृहम्॥\nशिरसा धार्य्य पादांबु प्रयास्यामि पवित्रताम्॥ ३४॥\nदुर्वासा उवाच॥\nअक्षमासारसर्वस्वं किं मां नयसि माधव॥\nनय मां यदि मद्वाक्यं करोषि सह भार्यया॥३५॥\nप्रह्लाद उवाच॥\nएवमस्त्विति चोक्त्वा स प्रस्थितः स्वरथेन हि।\nतं दृष्ट्वा प्रस्थितं विष्णुं प्रहस्योवाच भर्त्सयन्॥ ३६ ॥\n॥ दुर्वासा उवाच ॥ ॥\nदुर्वाससं न जानासि मुञ्चेमान्हयसत्तमान् ॥\nत्वं च भार्या तथा चेयं वहतं स्वरथेन माम् ॥ ३७ ॥\n॥श्रीकृष्ण उवाच ॥ ॥\nभगवन्यथा प्रब्रवीषि विप्र कर्तास्मि तत्तथा ॥\nत्वया कृपालुना ब्रह्मन्पारितोऽहं सबांधवः॥ ३८ ॥\n॥ प्रह्लाद उवाच॥ ॥\nतौ तथा ऋषिवर्य्योऽसौ युक्तां देवीं रथे स्वके ॥\nतथैव पुण्डरीकाक्षं  याहि याहीत्यभाषत॥ ३९ ॥\nतं   दृष्ट्वा देवताः सर्वा वहमानं रथं हरिम् ॥\nसाधुसाध्विति भाषंत ऊचुः सर्वे परस्परम् ॥ 7.4.2.४० ॥\nअहो ब्रह्मण्यदेवस्य परां भक्तिं प्रपश्यत ॥\nस्कन्धे कृत्वा धुरं यो हि वहते भार्य्यया सह ॥ ४१ ॥\nविकीर्यमाणः कुसुमैः सुरसंघैर्जनार्दनः ॥\nजगाम स रथं गृह्य सभार्यो द्वारकां प्रति ॥ ॥ ४२ ॥\nउह्यमाने रथे तस्मिन्रुक्मिणी तृषिताऽभवत् ॥\nउवाच कृष्णं वैदर्भी श्रमव्याकुललोचना ॥ ४३ ॥\nश्रान्ता भारपरिक्लिष्टा वहती कोपनं द्विजम् ॥\nपाययित्वोदकं कान्त नय मां मन्दिरं स्वकम् ॥ ४४ ॥\nतच्छ्रुत्वा वचनं तस्याः पादाक्रान्त्या धरातलात् ॥\nआनयामास भगवान्गगां त्रिपथगां शुभाम् ॥ ४५ ॥\nतद्दृष्ट्वा निर्मलं शीतं सुगंधं पावनं तथा ॥\nपपौ पिपासिता देवी रुक्मिणी जाह्नवीजलम् ॥ ४६॥\nपीतं तया जलं दृष्ट्वा चुकोप ऋषिसत्तमः ॥\nजज्वाल ज्वलनप्रख्यः शशाप परमेश्वरीम् ॥ ४७ ॥\n॥ दुर्वासा उवाच ॥\nमामपृष्ट्वा जलं यस्मात्पीतवत्यसि रुक्मिणी॥\nतस्मात्पानरता नित्यं भविष्यसि न संशयः॥ ४८॥\nअवियुक्ता रथाद्यस्मान्मामपृष्ट्वा जलं त्वया॥\nपीतं तस्माच्च कृष्णेन वियुक्ता त्वं भविष्यसि ॥ ४९ ॥\n॥ प्रह्लाद उवाच ॥ ॥\nएतावदुक्त्वा वचनं क्रोधसंरक्तलोचनः ॥\nपरित्यज्य रथं विप्रो भूमावेवावतिष्ठति ॥ 7.4.2.५० ॥\nएवं शप्ता तदा देवी रुदोदातीव विह्वला ॥\nउवाच कृष्णं करुणं कथं स्थास्ये त्वया विना ॥ ५१ ॥\n॥ श्रीकृष्ण उवाच ॥ ॥\nआयास्ये प्रत्यहं देवि द्विकालं भवनं तव ॥\nयो मां पश्यति चात्रस्थं स त्वामेव प्रपश्यति ॥ ५२ ॥\nमां हि दृष्ट्वा नरो यस्तु त्वां न पश्यति भक्तितः ॥\nअर्द्ध्ं यात्रा फलं तस्य भविष्यति न संशयः ॥ ५३ ॥\nआश्वास्य च प्रियामेवं ब्राह्मणं यदुनन्दनः ॥\nततः प्रसादयामास दुर्वाससमकल्मषम् ॥ ५४ ॥\nबाह्यो पवनमध्ये तु पूजयामास तं तथा ॥\nअवनिज्य स्वयं पादौ विप्रपादावनेजनम् ॥\nधारयामास शिरसा जगतः पावनो हरिः ॥ ५५ ॥\nदत्त्वार्घ्यं गां च विप्राय मधुपर्कं स भक्तितः ॥\nविधिवद्भोजयामास षड्रसेन द्विजोत्तमम् ॥ ५६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये दुर्वासो द्वारकानयन दुर्वासोदत्त रुक्मिणीशापवृत्तान्तवर्णनं नाम द्वितीयोऽध्यायः॥२॥"
  }
]
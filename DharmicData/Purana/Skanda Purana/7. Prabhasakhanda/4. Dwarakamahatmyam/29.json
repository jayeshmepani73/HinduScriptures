[
  {
    "text": "॥ प्रह्लाद उवाच ॥ ॥\nअथान्यच्च प्रवक्ष्यामि गुह्याद्गुह्यतरं महत् ॥\nद्वारकायाः परं पुण्यं माहात्म्यं ह्युत्तमोत्तमम् ॥ १ ॥\nइतिहासं पुरावृत्तं वर्णयिष्ये मनोहरम् ॥\nतीर्थक्षेत्रादिदेवानामृषीणां संशयापहम् ॥२॥\nसौभाम्यमतुलं दृष्ट्वा सिंहराशिगते गुरौ ॥\nगोदावर्य्यां द्विजश्रेष्ठा नारदो भगवत्प्रियः ॥ ३ ॥\nगौतमस्याऽभितो दृष्ट्वा त्रैलोक्यसंभवानि वै ॥\nतीर्थानि सरितः सर्वा विस्मयं परमं गतः ॥ ४ ॥\nतत्र काशी कुरुक्षेत्रमयोध्या मथुरापुरी ॥\nमाया कांची ह्यवंती च अरण्यान्याश्रमैः सह ॥ ५ ॥\nहरिक्षेत्रं गया मिश्रक्षेत्रं च पुरुषोत्तमम् ॥\nप्रभासादीनि पुण्यानि मुक्तिक्षेत्राण्यशेषतः ॥ ६ ॥\nजाह्नवी यमुना रेवा तत्र पुण्या सरस्वती ॥\nसरयूर्गंडकी तापी पयोष्णी सरितां वरा ॥ ७ ॥\nकृष्णा भीमरथी पुण्या कावेर्य्याद्याः सरिद्वराः ॥\nस्वर्गे मर्त्ये च पाताले वर्त्तमानाः सतीर्थकाः ॥ ८ ॥\nस्थिता गोदावरीतीरे सिंहराशिं गते गुरौ ॥\nतथा च पुष्करादीनि सप्तसिंधुसरांसि च ॥ ९ ॥\nमेर्वादिपर्वताः पुण्या दर्शनात्पापनाशनाः ॥\nतीर्थराज प्रयागश्च सर्वतीर्थसमन्वितः ॥ 7.4.29.१० ॥\nवेदोपवेदाः शास्त्राणि पुराणानि च सर्वशः ॥\nसिद्धा मुनिगणाः सर्वे देवर्षिपितृदेवताः ॥ ११ ॥\nचंद्रादित्यौ सुरगणाः सिंहस्थे च बृहस्पतौ ॥\nस्थिता गोदावरीतीरे वर्षमेकं प्रहर्षिताः ॥१२ ॥\nयानि कानि च पुण्यानि तीर्थक्षेत्राणि संति वै ॥\nत्रैलोक्ये तानि सर्वाणि गौतम्यां वीक्ष्य विस्मिताः ॥ १३ ॥\nदेवर्षिर्नारदस्तत्र मुनिभिर्मुदितोऽवसत् ॥\nसिंहस्यांते(स्थांते) च सर्वाणि स्वस्थानगमनाय वै ॥१४॥\nआमन्त्र्य गौतमीं देवीं स्थितानि पुरतस्ततः ॥\nसर्वेषां शृण्वतां विप्रा गौतमी खिन्नमानसा ॥\nतप्ता दुर्जनसंसर्गान्नारदं दुःखिताऽब्रवीत् ॥ १५ ॥\n॥ गौतम्युवाच ॥ ॥\nपश्यैतानि सुतीर्थानि गंगाद्याः सरितोऽमलाः ॥\nसागरा गिरयः पुण्या गयात्रितयमेव च॥१६॥\nक्षेत्राणि मोक्षदान्यंग त्रैलोक्यजानि नारद ॥\nदेवाश्च पितरः सिद्धा ऋषयो मानवादयः ॥१७॥\nतीर्थ राज प्रयागश्च सर्वतीर्थसमन्वितः ॥\nएतेषामेव सर्वेषां मत्संसर्गान्महामुने ॥\nविशुद्धानां प्रकाशेन राजते भुवनत्रयम् ॥१८॥\nप्रयांति तानि सर्वाणि स्वंस्वं स्थानं प्रति प्रभो ॥\nअधुनाऽहं परिश्रांता दह्यमाना त्वहर्निशम् ॥१९॥\nदुर्जनानां सुसंपर्काद्भृशं पापात्मना प्रभो ॥\nसौभण्यमधुना प्राप्तं सत्संसर्गेण नारद ॥7.4.29.२०॥\nप्रयांत्येतानि सर्वाणि स्वस्थानं मुदितानि च ॥२१॥\nएतानि मत्प्रसादेन पुण्यानि कथितानि च ॥\nकथय श्रमशांत्यर्थं दुःखि ता किं करोम्यहम्॥२२॥\n॥ प्रह्लाद उवाच ॥ ॥\nगोदावर्य्या वचः श्रुत्वा भगवान्नारदो द्विजाः ॥\nक्षणं ध्यात्वा तु दुःखार्त्तः प्राह संशयमानसः ॥२३॥ ॥\n॥ नारद उवाच ॥ ॥\nअहो अत्यद्भुतं ह्येतद्गौतम्या व्यसनं महत् ॥\nपश्यन्त्वसंशयं देवास्तीर्थक्षेत्रसरिद्वराः॥२४॥\nसत्पुण्यनिचयो यस्यां युष्माकं समभूद्ध्रुवम् ॥\nतस्याः पापाग्निशमनं कथं स्यादिति चिन्त्यताम्॥ २५ ॥\n॥ श्रीप्रह्लाद उवाच ॥ ॥\nतदा चिन्तयतां तेषां सर्वेषां भावितात्मनाम् ॥\nगौतमो भगवांस्तत्र समायातो मुनीश्वराः ॥ २६ ॥\nदृष्ट्वा तमृषयो देवा यथोचितमपूजयन् ॥\nजाह्नवी यमुना पुण्या नर्मदा च सरस्वती ॥ २७ ॥\nअन्याश्च सर्वाः सरितस्त्रैलोक्यमनुवर्तिताः ॥\nवाराणसी कुरुक्षेत्र प्रमुखान्याश्रमैः सह ॥\nयुगपत्तानि सर्वाणि संपूज्य मुनिमबुवन्॥२८॥\nत्वत्प्रसादेन वै त्राताः सम्यक्छुद्धा महामुने ॥\nयदानीता त्वया गंगा गौतमी भूतलं प्रति ॥२९॥\nकृतार्था मानवाः सर्वे सर्वपापविवर्जिताः ॥\nकिंतु दुर्जनसंपर्कात्संतप्ता गौतमी भृशम्॥7.4.29.३०॥\nकथं पापैर्विनिर्मुक्ता परमानन्दसंप्लुता ॥\nसुप्रभा जायते देवी तद्गौतम विचिन्त्यताम् ॥ ३१ ॥\n॥ प्रह्लाद उवाच ॥ ॥\nएवमुक्तो मुनिस्तैस्तु चिन्ताकुलितमानसः ॥\nनारदस्य मुखं वीक्ष्य प्रहसन्गौतमोऽब्रवीत् ॥ ३२ ॥\n॥ गौतम उवाच ॥ ॥\nसर्वेषां क्षेत्रतीर्थानां महाशुभविनाशिनी ॥\nगौतमीयं महाभागा अस्यास्तापः क्व शाम्यति ॥३३॥\nनास्ति लोकत्रये तीर्थं स्नातुं सिंहगते गुरौ ॥\nयद्वै नायाति गौतम्यां क्षेत्रं चापि विशुद्धये ॥\nकाशीप्रयागमुख्यानि राजंते यत्प्रसादतः ॥ ३४ ॥\nवदंतु मुनयः सर्वे क्षेत्रतीर्थसमाश्रिताः ॥\nशुद्धं विचार्यं यत्कार्य्यं मयाऽस्मिञ्जातसंकटे ॥ ३५ ॥\n॥ प्रह्लाद उवाच ॥ ॥\nइत्युक्त्वा मुनयः सर्वे नोचुः किञ्चिद्विमोहिताः ॥\nतत्रोपायमविज्ञाय गौतमीं गौतमोऽब्रवीत् ॥ ३६ ॥\n॥ गौतम उवाच ॥ ॥\nआनीतासि मया देवि तपसाऽऽराध्य शंकरम्॥\nवदिष्यति स चोपायमित्युक्त्वाऽचिन्तयत्तदा ॥३७॥\nगौतमः श्रद्धया भक्त्या गंगामौलिमखंडधीः ॥\nतदाऽभून्महदाश्चर्यं शृण्वंतु ऋषयोऽमलाः ॥ ३८ ॥\nध्यायमाने महादेवे गौतमेन महात्मना ॥\nअकस्मादभवद्वाणी हर्षयन्ती जगत्त्रयम् ॥ ३९ ॥\nनादयन्ती दिशः सर्वा आब्रह्मभुवनं द्विजाः ॥\nअरूपलक्षणाकारा विषादशमनी शुभा ॥। ॥ 7.4.29.४० ॥\n॥ दिव्यवाण्युवाच ॥ ॥\nअहो बत महाश्चर्य्यं सर्वेषां सुखदे शुभे ॥\nप्रसंगेऽत्र महाक्षेत्रे मग्ना दुःखार्णवे बुधाः॥ ४१ ॥\nअहो हे गौतमाचार्य्य ऋषयो नारदादयः ॥\nशृण्वंतु तीर्थक्षेत्राणि कृपया संवदाम्यहम् ॥ ४२ ॥\nपश्चिमस्य समुद्रस्य तीरमाश्रित्य वर्तते ॥\nअस्माच्च दिशि वायव्यां द्वारकाक्षेत्रमुत्तमम् ॥ ४३ ॥\nयत्राऽऽस्ते गोमती पुण्या सागरेण समन्विता ॥\nपश्चिमाभिमुखो यत्र महाविष्णुः सदा स्थितः ॥ ४४ ॥\nअनेकपापराशीनामुग्राणामपि सर्वदा ॥\nदाहस्थान समाख्यातमिन्धनानां यथाऽनलः ॥ ४५ ॥\nदेवविश्वद्रुहो यत्र दग्ध्वा पातकमद्भुतम् ॥\nलोकत्रयवधाज्जातं विराजतेऽर्कवत्सदा ॥ ४६ ॥\nतद्गम्यतां महाभागा गोमतीमघदाहकाम् ॥\nगोदावरीं पुरस्कृत्य क्षेत्रतीर्थसमन्विताम् ॥ ४७ ॥\nप्राप्य द्वारवतीं पुण्यां मत्प्रसादाद्द्विजोत्तमाः ॥\nप्रभावाद्द्वारकायाश्च सत्यमाविर्भविष्यति ॥ ४८ ॥\n॥ प्रह्लाद उवाच ॥ ॥\nइत्युक्ते सति ते सर्वे हर्ष निर्भरमानसाः ॥\nश्रुत्वा सर्वोत्तमं क्षेत्रं जगर्जुर्हरिनामभिः ॥ ४९ ॥\nजितं भो जितमस्भाभिर्धन्या धन्यतमा वयम् ॥\nदैवादपगतो मोहो ज्ञातं तीर्थोत्तमोत्तमम् ॥ 7.4.29.५० ॥\nतदा सर्वाणि तीर्थानि क्षेत्रारण्याश्रमैः सह ॥\nवाराणसीप्रयागादि सरांसि सिन्धवो नगाः ॥ ५१ ॥\nगया च देवखातानि पितरो देवमानवाः ॥\nश्रुत्वा प्रमुदिता वाचं प्रोचुर्जयजयेति च ॥ ५२ ॥\nअहो सर्वोत्तमं क्षेत्रं सर्वेषां नोऽघनाशनम् ॥\nराजानं तीर्थराजानं द्वारकां शिरसा नमः॥ ९३ ॥\n॥ श्रीप्रह्लाद उवाच ॥ ॥\nश्रुत्वा सर्वोत्तमं क्षेत्रं तीर्थं सर्वोत्तमोत्तमम् ॥\nदेवोत्तमोत्तमं देवं श्रीकृष्णं क्लेशनाशनम् ॥५४॥\nउत्कण्ठा ह्यभवत्तेषां तीर्थादीनां ह्यनुत्तमा ॥\nप्रोचुरन्योन्यतो वाचं सर्वाणि युगपत्तदा ॥ ५५ ॥\n॥ ऋषितीर्थदेवा ऊचुः ॥ ॥\nकदा द्रक्ष्यामहे पुण्यां द्वारकां कृष्णपालिताम् ॥\nश्रीकृष्णदेवमूर्तिं च कृष्णवक्त्रं सुशोभितम् ॥ ५६ ॥\nकदा नु गोमतीस्नानमस्माकं तु भविष्यति ॥\nचक्रतीर्थे कदा स्नात्वा कृष्णदेवस्य मंदिरम् ॥\nद्रक्ष्यामः सुमहापुण्यं मुक्तिद्वारमपावृतम् ॥ ५७ ॥\nदुर्ल्लभो द्वारकावासो दुर्ल्लभं कृष्णदर्शनम् ॥\nदुर्ल्लभं गोमती स्नानं रुक्मिणीदर्शनं द्विजाः ॥ ५८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गौतमीतीरस्थसमस्ततीर्थक्षेत्रादीनां देववाण्या द्वारकाप्रभावं श्रुत्वा द्वारकागमनोत्सुकतापूर्वक गोमतीवर्णनंनामैकोनत्रिंशत्तमोऽध्यायः ॥ २९ ॥"
  }
]
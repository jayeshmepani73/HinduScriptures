[
  {
    "text": "॥ श्रीप्रह्लाद उवाच ॥ ॥\nश्रुत्वा ब्रह्ममहेशानौ यदुक्तं विष्णुपार्षदैः ॥\nद्वारकायास्तु माहात्म्यं तद्वर्णयितुमूचतुः॥ ॥ १ ॥\n॥ श्रीब्रह्मेशानावूचतुः ॥ ॥\nभोभोः क्षेत्राणि तीर्थानि सरांसि सागरादयः ॥\nप्रयागादीनि तीर्थानि काश्याद्या मुक्तिदायकाः ॥ २ ॥\nभवतां तीर्थराजानां महाराजस्त्वियं शुभा ॥\nद्वारका सेवनीया वै स्थीयतां स्वेच्छया बहिः ॥ ३ ॥\n॥ श्रीप्रह्लाद उवाच ॥ ॥\nमहेशवचनं श्रुत्वा सर्वेषामुत्सवोऽभवत् ॥\nप्रदक्षिणां ततः कृत्वा द्वारकां प्रणिपत्य च ॥\nआवासं चक्रिरे तत्र क्षेत्रतीर्थानि हर्षतः ॥ ४ ॥\nभागीरथी प्रयागं च यमुना च सरस्वती ॥\nसरयूगंडकी पुण्या गोमती पूर्ववाहिनी ॥ ५ ॥\nअन्याश्च सरितः सर्वाः सिन्धुशोणौ नदौ तथा ॥\nपंचाशत्कोटिभिस्तीर्थैर्दिग्भागे ह्युत्तरे स्थिताः ॥\nलंपटाः कृष्णसेवायां पश्यतो द्वारकां मुहुः ॥ ६ ॥\nमन्दाकिनी तथा पुण्या नदी भागीरथी च या ॥\nमहानदी नर्मदा च शिप्रा प्राची सरस्वती ॥ ७ ॥\nचक्षुर्भद्रा तथा सीता नद्योऽन्याः पापनाशिनी ॥\nवर्तंते पूर्वदिग्भागे तीर्थैश्च षष्टिकोटिभिः ॥ ८ ॥\nपयोष्णी तपती पुण्या विदर्भा च पयस्विनी ॥\nगोदावरी महापुण्या भीमा कृष्णानदी तथा ॥ ९ ॥\nकावेरीप्रमुखाः पुण्या अन्यैश्चैवाघनाशिनीः ॥\nस्वतीर्थसहिता भक्त्या नवनवतिकोटिभिः ॥ 7.4.33.१० ॥\nस्थिता दक्षिणदिग्भागे द्वारकासेवनोत्सुकाः ॥\nक्रीडंति गोमतीनीरे तीरे च कृष्णसन्निधौ ॥१ १॥\nसप्तद्वीपेषु याः संति तथाऽन्या वै सरिद्वराः ॥\nसागराश्च तथा सप्त पश्चिमायां दिशि स्थिताः ॥१२॥\nक्रीडंति चक्रतीर्थे वै तीर्थैश्च शतकोटिभिः॥\nपश्यंति च मुहुः कृष्णं पश्चिमाभिमुखं सदा ॥ १३ ॥\nविदिशासु च सर्वासु तीर्थसंख्या न विद्यते ॥\nपुष्करादीनि तीर्थानि विशाला विरजा गया ॥ १४ ॥\nशतैककोटिभिस्तीर्थैर्गोमत्युदधिसंगमे ॥\nवर्त्तंते कृष्णसेवायां सोत्सवानि द्विजोत्तमाः ॥ १५ ॥\nवाराणसी पूरैशान्यामवन्ती पूर्वदिक्स्थिता ॥\nआग्नेय्यां दिशि कांती च दक्षिणे मथुरा स्थिता ॥ १६ ॥\nनैर्ऋत्यां च तथा माया अयोध्या पश्चिमे स्थिताः॥\nवायव्यां तु कुरुक्षेत्रं हरिक्षेत्रं तथोत्तरे ॥ १७ ॥\nशिवक्षेत्रं च ऐशान्यामैंद्र्यां च पुरुषोत्तमः ॥\nआग्नेय्यां च भृगुक्षेत्रं प्रभासं दक्षिणाश्रितम्॥१८॥\nश्रीरंगं नैर्ऋते भागे लोहदंडं तु पश्चिमे ॥\nनारसिंहानि वायव्ये कोकामुख्यं तथोत्तरे ॥ १९ ॥\nकामाख्या रेणुकादीनि शाक्तेयानि च सर्वशः ॥\nक्षेत्रराजानि सर्वाणि यथास्थाने वसंति हि ॥ 7.4.33.२० ॥\nउत्तरे चैव सौराणि गाणपत्यानि कृत्स्नशः ॥\nक्षेत्राण्युत्तरतः संति रुक्मिण्याः सन्निधौ द्विजाः ॥ २१ ॥\nधेनुकं नैमिषारण्यं दंडकं सैंधवं तथा ॥\nदशारण्यमर्बुदं च नरनारायणाश्रमम् ॥ २२ ॥\nयथादिशं वसंति स्म द्वारकायाः समन्ततः ॥\nमेर्वाद्याः पर्वताः सौम्ये द्वारकासेवनोत्सुकाः ॥ २३ ॥\nकैलासाद्याश्च ऐशान्यामैन्द्र्यां हिमवदादयः ॥\nश्रीशैलाद्याश्च आग्नेय्यां सिंहाद्र्याद्या यमे तथा ॥ २४ ॥\nनैर्ऋत्यां वाममार्गाद्या महेन्द्रऋषभादयः ॥\nअन्ये च पुण्यशैलाश्च सलोकालोक मानसाः ॥\nद्वारकां परितः संति पर्य्युपासंति प्रत्यहम् ॥ २५ ॥\nएवं ब्रह्मादयो देवा ऋषयः सनकादयः ॥\nक्षेत्रतीर्थादिभिर्युक्ता अन्यैः पुण्यतमैस्तथा ॥ २६ ॥\nश्रद्धया परया भक्त्या कन्याराशिस्थिते गुरौ ॥\nआयांति द्वारकां द्रष्टुं ब्राह्म्याद्याश्च प्रहर्षिताः॥ २७ ॥\nइति श्रीस्कान्दे महा पुराण एकाशीतिसाहस्र्यां संहिताया सप्तमे प्रभासखण्डे चतुर्थे द्वारकामाहात्म्ये द्वारकामाहात्म्यवर्णनपूवकं द्वारकायां सर्वतीर्थक्षेत्रादिकृतनिवास वर्णनंनाम त्रयस्त्रिंशत्तमोऽध्यायः ॥ ३३॥"
  }
]
[
  {
    "text": "॥ श्रीप्रह्लाद उवाच ॥ ॥\nपूजयेद्गणनाथं तं रुक्मिणं रुक्मभूषितम् ॥\nदुर्वाससं च कृष्णं च बलभद्रं च भक्तितः ॥ १ ॥\nयजत्येको महायज्ञैः संपूर्णवरदक्षिणैः ॥\nएकः पश्यति देवेशं कृष्णं तुल्यफलौ हि तौ ॥ २ ॥\nवापीकूपतडागानि करोत्येकः समाहितः ॥\nएकः पश्यति देवेशं कृष्णं तुल्यफलौ हि तौ ॥ ३ ॥\nगोभूतिलहिरण्यादि ददात्येको दिनेदिने ॥\nएकः पश्यति देवेशं कृष्णं तुल्यफलौ हि तौ ॥ ४ ॥\nप्राणायामादिसंयुक्तो जपध्यानपरायणः ॥\nएकः पश्यति देवेशं कृष्णं तुल्यफलौ हि तौ ॥ ५ ॥\nजाह्नव्यादिषु तीर्थेषु सुस्नात्वैकः समाहितः ॥\nएकः पश्यति देवेशं कृष्णं तुल्यफलौ हि तौ ॥६॥\nत्रिभिर्विक्रमणैर्येन विक्रांतं भुवनत्रयम् ॥\nत्रिविक्रमं च तं दृष्ट्वा मुच्यते पातकत्रयात् ॥ ७ ॥\n॥ ऋषय ऊचुः ॥ ॥\nकथं त्रैविक्रमी मृर्त्तिरागतेयं धरातले ॥\nकलान्यासाच्च कृष्णत्वं कदेयं प्राप्तवत्यथ ॥ ८ ॥\nदैत्य संशयमस्माकं छेत्तुमर्हस्यशेषतः ॥\nदुर्वाससश्च कृष्णस्य संभवः कथ्यतामिति ॥ ९ ॥\n॥ प्रह्लाद उवाच ॥ ॥\nतच्छ्रूयतां द्विजश्रेष्ठा यथा मूर्त्तिस्त्रिविक्रमी ॥\nदुर्वाससा समायुक्ता संभूता धरणीतले ॥ 7.4.18.१० ॥\nपूर्वं कृतयुगस्यांते बलिना च पुरंदरः ॥\nनिर्जित्य भ्रंशितः स्थानात्तदर्थं मधुसूदनः ॥ ॥ ११ ॥\nकश्यपाद्वामनो जज्ञे ततोऽभूच्च त्रिविक्रमः ॥\nत्रिभिः क्रमैर्मिताँल्लोकानाक्रम्य मधुहा हरिः ॥ १२ ॥\nबलिं चकार भगवान्पातालतलवासि नम् ॥\nभक्त्या त्वनन्यया कृष्णो दैत्येन परितोषितः ॥ १३ ॥\nस्वयं चैवाऽवसत्तत्र भक्त्या क्रीतो हरिस्तदा ॥\nअनुग्रहाय भगवान्द्वारपालो बभूव ह ॥१४॥\nदुर्वासाश्चापि भगवानात्रेयो मुनिसत्तमः॥\nअटंस्तीर्थानि मोक्षार्थं मुक्तिक्षेत्रमचिंतयत् ॥१५॥\nएवं चितयमानः स ज्ञानदृष्ट्या महामुनिः॥\nगोमत्या संगमो यत्र चक्रतीर्थेन भो द्विजाः ॥ १६ ॥\nतन्मुक्तिक्षेत्रमाज्ञाय गमनाय मतिं दधे ॥\nसोतीत्य नगरग्रामानुद्यानानि वनानि च ॥ १७ ॥\nआनर्त्तविषयं प्राप्य दैत्यभूमिं विवेश ह ॥\nनिःस्वाध्यायवषट्कारां वेदध्वनिविवर्ज्जिताम् ॥१८॥\nकुशेन दैत्यराजेन सेवितां पालितां तथा ॥\nबहुम्लेच्छ समाकीर्णामधर्मोपार्जकैर्जनैः ॥ १९ ॥\nप्रत्यासन्नामिति ज्ञात्वा चक्रतीर्थमगाद्द्विजः ॥\nस्नात्वा च संगमे पुण्ये मोक्ष्येऽहं च कृताह्निकः ॥ 7.4.18.२० ॥\nइति कृत्वा स नियमं ययौ शीघ्रं मुनिस्तदा ॥\nस्नात्वा शीघ्रं प्रयास्यामि दैत्यभूमिं विहाय च॥२१॥\nइत्येवं चिंतयन्मार्गे शीघ्रमेव जगाम सः॥\nदृष्ट्वा च संगमं पुण्यं गोमत्या सागरस्य च ॥ २२ ॥\nनिधाय वाससी तत्र मृदमालभ्य गोमयम् ॥\nशिखां च बद्ध्वा करयोः कृत्वा च नियतः कुशान् ॥ ॥ २३ ॥\nयावत्स्नाति च विप्रोऽसौ दृष्टो दैत्यैर्दुरात्मभिः ॥\nब्रुवंतः कोऽयमित्येवं हन्यतांहन्यतामिति ॥२४॥\nअस्माभिः पालिते देशे कः स्नाति मनुजाधमः ॥\nब्रुवंत इति जघ्नुस्ते जानुभिर्मुष्टिभिस्तथा ॥ २५ ॥\nब्राह्मणोऽहं न हंतव्यः श्रुत्वा चाऽतीव पीडितः ॥\nतं दृष्ट्वा हन्यमानं तु ब्राह्मणं तैर्दुरात्मभिः ॥ २६ ॥\nनिवारयामास च तान्रुरुर्नाम महासुरः ॥\nजगृहुस्तस्य वस्त्राणि कुशांस्ते चिक्षिपुर्जले ॥ २७ ॥\nचकर्षुश्चरणौ गृह्य शपंतो दुष्टचेतसः ॥\nपदे गृहीत्वा तमृषिं नीत्वा सीम्नि व्यसर्जयन् ॥ २८ ॥\nतं तदा मूर्छितप्रायं दृष्ट्वोचुः कुपिताश्च ते ॥\nअत्रागतो यदि पुनर्हनिष्यामो न संशयः ॥\nआनर्त्तविषयांस्तान्वै दृष्ट्वा तत्र जलाशयम् ॥ २९ ॥\nप्राणसंशयमापन्नस्ततश्चिंतापरोऽभवत् ॥\nशप्येहं यदि दैतेयांस्तपसः किं व्ययेन मे ॥ 7.4.18.३० ॥\nअथवा नियमभ्रष्टस्त्यक्ष्ये चेदं कलेवरम् ॥\nमम पक्षं च कः कुर्य्यात्को मे दास्यति जीवितम् ॥ ३१ ॥\nचक्रतीर्थे च कः स्नानं कारयिष्यति मामिह ॥\nको वा दैत्यगणानेताञ्छक्तो जेतुं महामृधे ॥\nतं विना पुण्डरीकाक्षं भक्तानामभयप्रदम् ॥ ३२ ॥\nब्रह्मादीनां च नेतारं शरणागतवत्सलम् ॥\nचक्रहस्तं विना मेद्य कोन्यः शर्म्मप्रदो भवेत् ॥ ३३ ॥\nइति ध्यात्वा च सुचिरं ज्ञात्वा पातालवासि नम् ॥\nआत्रेयो विष्णुशरणं जगाम धरणीतलम् ॥ ३४ ॥\nउपवासैः कृशो दीनो भूतलं प्रविवेश ह ॥\nस दैत्त्यराजभवनं गन्धर्वाप्सरसावृतम् ॥ ॥ ३५ ॥\nशोभितं सुरमुख्येन विष्णुना प्रभविष्णुना ॥\nदुर्वासाः प्रविवेशाथ प्रहृष्टेनांतरात्मना॥ ३६ ॥\nदुर्वाससमथायांतं दृष्ट्वा दैत्यपतिस्तदा ॥\nप्रत्युत्थायार्हयांचक्रे स्वासने संन्यवेशयत् ॥३७॥\nमधुपर्कं च गां चैव दत्त्वार्घ्यं पार्श्वतः स्थितः ॥\nप्रोवाच प्रणतो ब्रह्मन्कथमत्रागतो भवान् ॥३८॥\nसुखोपविष्टः स ऋषिस्तत्रापश्यत्त्रिविक्रमम् ॥\nदैत्येन्द्रद्वारदेशे  तु तिष्ठन्तमकुतोभयम् ॥ ३९ ॥\nतं दृष्ट्वा देवदेवेशं श्रीवत्सांकं चतुर्भुजम् ॥\nरुरोद स ऋषिश्रेष्ठस्त्राहित्राहीत्युवाच च ॥ 7.4.18.४० ॥\nसंसारभयभीतानां दुःखितानां जनार्दन ॥\nशत्रुभिः परिभूतानां शरणं भव केशव ॥ ४१ ॥\nमम दुःखाभितप्तस्य शत्रुभिः कर्षितस्य च ॥\nपराभूतस्य दीनस्य क्षुधया पीडितस्य च ॥ ४२ ॥\nअपूर्णनियमस्याऽथ क्लेशितत्य च दानवैः ॥\nब्रह्मण्यदेव विप्रस्य शरणं भव केशव ॥ ४३ ॥\nइत्युक्त्वा दर्शयामास शरीरं दैत्यताडितम् ॥\nतद्ब्राह्मणावमानं च दृष्ट्वा चुक्रोध वामनः ॥ ४४ ॥\nकेनापमानितो ब्रह्मन्नियमः केन खण्डितः ॥\nकथयस्व महाभाग धर्मपाले मयि स्थिते ॥ ४५ ॥\n॥ दुर्वासा उवाच ॥ ॥\nमुक्तितीर्थमहं ज्ञात्वा ज्ञानेन मधुसूदन ॥\nचक्रतीर्थं गतः स्नातुं यात्रायां हर्षसंयुतः ॥ ४६ ॥\nअकृतस्नान एवाऽहं दृष्टो दैत्यैर्दुरासदैः ॥\nगले गृहीतः कृष्णाहं मुष्टिभिस्ताडितस्तथा ॥ ४७ ॥\nबलाद्गृहीत्वा वासांसि कुशांश्चैवाक्षतैः सह ॥\nजले क्षिप्त्वा चरणयोर्गृहीत्वा मां समाकृषन् ॥ ४८ ॥\nसीमांते मां तु प्रक्षिप्य प्रोचुस्ते दानवाधमाः ॥\nहनिष्यामो यदि पुनरागंतासि न संशयः ॥ ४९ ॥\nस्नातोऽहं चक्रतीर्थे तु करिष्ये भोजनं विभो ॥\nतस्मात्स्नापय गोविंद नियमं सफलं कुरु ॥ 7.4.18.५० ॥\nतव प्रसादात्स्नात्वाऽहं भुक्त्वा च प्रीतमानसः ॥\nप्रतिज्ञां सफलां कृत्वा विचरिष्ये महीमिमाम् ॥ ५१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थमाहात्म्ये राक्षसकृतदुर्वासःपराभववृत्तान्तवर्णनं नामाष्टादशोऽध्यायः ॥ १८ ॥"
  }
]
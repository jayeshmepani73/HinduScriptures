[
  {
    "text": "॥ ॥ श्रीप्रह्लाद उवाच ॥ ॥\nतदा तेषां सुतीर्थानां क्षेत्राणामभवन्मुदः ॥\nगन्तुं द्वारवतीं पुण्यां सर्वेषामपि सर्वशः ॥ १ ॥\nद्वारकागमने दृष्ट्वा तथा नारदगौतमौ ॥\nमहोत्सवो महांस्तत्र भविष्यति मनोहरः ॥२ ॥\nतीर्थानां कृष्णयात्रायां गन्तव्यमित्यवो चतुः ॥\nअथ ते ह्यृषयो देवाः सर्वतीर्थसमन्विताः ॥ ३ ॥\nगौतमीं तु पुरस्कृत्य ययुर्द्वारवतीं मुदा ॥\nतदा सर्वाणि तीर्थानि क्षेत्रारण्यानि कृत्स्नशः ॥\nद्वारकागमनं चक्रुः सानन्दा ऋषयः सुराः ॥ ४ ॥\nश्रद्धया परया भक्त्या कृष्णदर्शनलालसाः॥\nवीणानिनादतत्त्वज्ञं नारदं पथि तेऽ ब्रुवन्॥ ५ ॥\n॥ ऋषय ऊचुः ॥ ॥\nराशयः पुण्यपुञ्जानां कृता वै तपसां तथा ॥\nयज्ञदानव्रतानां च तीर्थानां महतां भुवि ॥ ६ ॥\nसंप्राप्तस्तत्प्रसादोऽयं यद्द्रक्ष्यामः कुशस्थलीम् ॥\nपृच्छामहेऽधुना त्वां वै योगिनां परमं गुरुम् ॥ ७ ॥\nद्वारकायास्तु यात्रायां को विधिः संप्रकीर्तितः ॥\nनियमः कोऽत्र कर्त्तव्यो वर्जनीयं च किं मुने ॥ ८ ॥\nश्रोतव्यं कीर्तितव्यं च स्मर्तव्यं किं च वै पथि ॥\nउत्सवाश्चात्र के प्रोक्ता द्वारकायाश्च तत्पथि॥।\nएकैकश्च महाभाग भक्तानन्दविवर्द्धनम् ॥\nएतत्सर्वं महाभाग कृपया संप्रकीर्त्यताम् ॥ 7.4.30.१० ॥\n॥ श्रीनारद उवाच ॥ ॥\nकृताभ्यंगस्तु पूर्वेद्युः संपूज्य श्रद्धया हरिम्॥\nभोजयेद्वैष्णवान्विप्रान्स्वशक्त्या संप्रहर्षितः ॥ ११ ॥\nअनुज्ञातो महाविष्णोः प्रसादमुपयुज्य वै ॥\nशयीत भुवि सुप्रीतो द्वारकां कृष्णमानसः ॥ १२ ॥\nश्वोभूते तु शुचिः स्नातः संपूज्य जगदीश्वरम् ॥\nप्रदक्षिणं नमस्कृत्य महाविष्णोरनुज्ञया ॥\nपृष्ट्वा कुलवृद्धांश्च ब्राह्मणान्वैष्णवान्प्रियान्॥ १२ ॥\nततस्तु तदनुज्ञातो गीतवादित्रसंस्तवैः ॥\nयात्रारंभं प्रकुर्वीत द्वारकायां प्रहर्षितः ॥ १४ ॥\nद्वारकां गच्छमानस्तु शान्तो दांतः शुचिः सदा ॥\nब्रह्मचर्यमधः शय्यां कुर्वीत नियतेन्द्रियः ॥ १५ ॥\nसहस्रनामपठनं पुराणपठनं तथा ॥\nकर्त्तव्यं सकृपं चित्तं सतां शुश्रूषणं तथा ॥ १६ ॥\nअन्नदानादिकं सर्वं विभवे सति मानवः ॥\nअपि स्वल्पं स्वशक्त्या वै कृतं कोटिगुणं भवेत् ॥ १७ ॥\nपथि कृष्णस्य यो भक्त्या ग्रासमेकं प्रयच्छति ॥\nद्वीपांता तेन दत्ता भूः पुण्यस्यान्तो न विद्यते ॥ १८ ॥\nकिं पुनर्द्वारकाक्षेत्रे कृष्णस्य च समीपतः ॥\nकलावेकेकसिक्थे च राजसूयायुतं फलम्॥ १९ ॥\nगयाश्राद्धसहस्राणि कृतानि शतसंख्यया ॥\nअन्नदानं कृतं यैस्तु द्वारकापथि मानवैः ॥ 7.4.30.२० ॥\nऔषधं चान्नपानीयं पादुके कंबलं तथा॥\nवासांस्युपानहौ चैव वित्तं च विभवे सति ॥\nवर्जयेत्संकरं विद्वान्यूथालापांस्तथैव च ॥ २१ ॥\nपरनिन्दां च पैशुन्यं परस्य परिवञ्चनम् ॥\nपरान्नं परपाकं च सति वित्ते त्यजेद्बुधः ॥ २२ ॥\nन दोषो हीनवित्तस्य तावन्मात्रपरिग्रहे ॥\nश्रोतव्या सत्कथा विष्णोर्नामसंकीर्त्तनामृतम्॥ २३ ॥\nद्वारकापथिगच्छद्भिरन्योन्यं भक्तिवर्द्धनम् ॥\nजप्तव्यं वैदिकं जाप्यं स्तोत्रमागमिकं तथा ॥ २४ ॥\nयात्रायां यत्फलं प्रोक्तं श्रीकृष्णस्य च वै कलौ ॥\nन शक्यते मया वक्तुं वदनैर्युगसंख्यया ॥ २५ ॥\nइत्येतत्कथितं सर्वं यत्पृष्टं तु द्विजोत्तमाः ॥\nयतध्वं तत्प्रयत्नेन विष्णुप्राप्तौ च सत्वरम् ॥ २६ ॥\n॥ श्रीप्रह्लाद उवाच ॥ ॥\nएवं ते नारदेनोक्ता मुनयो हृष्टमानसाः ॥\nचक्रुस्ते सहिताः सर्वे कृष्णदेवस्य तत्पथि ॥ २७ ॥\nकेचिच्छृण्वन्ति ता विष्णोः सत्कथा लोकविश्रुताः ॥\nयासां संश्रवणादेव भगवान्विशते हृदि ॥ २८ ॥\nकीर्त्यमानानि नामानि महापुण्यप्रदानि वै ॥\nपावनानि सदा लोके कलौ विप्रा विशेषतः ॥ २९ ॥\nपुराणसंहिता दिव्या मुनिभिः परिकीर्तिताः ॥\nप्रकाशयंति या  विष्णोर्महिमानं सुमंगलम् ॥ 7.4.30.३० ॥\nसद्गुणाः कर्मवीर्य्याणि कृतानि विष्णुना पुरा ॥\nलीलावताररूपैस्तु शृण्वन्ति परया मुदा ॥ ॥३१॥\nअपरे वासुदेवस्य चरितानि सुमंगलाः ॥\nवदंति परया भक्त्या सानन्दाः साश्रुलोचनाः ॥ ३२ ॥\nअन्ये स्मरंति देवेशमनादिनिधनं विभुम्॥\nकेचिज्जपंति मुनयः स्तोत्राणि परया मुदा ॥ ३३ ॥\nकेचित्तु शतनामानि जपन्ति मुनयः पथि ॥\nअन्ये सहस्रनामानि लक्षनाम तथाऽपरे ॥ ३४ ॥\nकेचिल्लौकिकगीतानि हरिनामानि हर्षिताः ॥\nउत्सवैश्च व्रजंत्यन्ये पताकादिविभूषिताः ॥ ३५ ॥\nगीतवादित्रघोषेण करतालस्वनेन च ॥ ॥\nनास्ति धन्यतमस्तस्मात्त्रिषु लोकेषु कश्चन ॥ ३६ ॥\nदर्शनं यस्य संजातं वैष्णवानामनुत्तमम्॥\nतथैव जाह्नवी पुण्या यमुना च सरस्वती ॥ ॥ ३७ ॥\nरेवाद्याः सरितः सर्वाः प्रचक्रुर्गीतनर्त्तनम् ॥\nप्रयागादीनि तीर्थानि सागराः पर्वतोत्तमाः ॥ ३८ ॥\nवाराणसी कुरुक्षेत्रं पुण्यान्यन्यानि कृत्स्नशः ॥\nत्रैलोक्ये यानि तीर्थानि क्षेत्राणि देवनायकाः ॥\nचक्रुर्गीतं च नृत्यं च द्वारकायाश्च सत्पथि ॥ ३९ ॥\nएकैकस्मिन्पदे दत्ते द्वारकापथि गच्छताम् ॥\nपुण्यं क्रतुसहस्राणां तत्पादरजसंख्यया ॥ 7.4.30.४० ॥\nअथ ते मुनयः सर्वे तीर्थक्षेत्रादिसंयुताः ॥\nश्रीमत्कृष्णालयं दूराद्ददृशुर्नारदादयः ॥ ४१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारकामाहात्म्ये द्वारकां प्रति गोदावर्यादितीर्थक्षेत्रदेव महर्षिगमनोत्सवयात्रावर्णनंनाम त्रिंशत्तमोऽध्यायः ॥ ३० ॥"
  }
]
[
  {
    "text": "॥ प्रह्लाद उवाच ॥ ॥\nततो गच्छेद्द्विजश्रेष्ठाः सप्तकुण्डान्सुविश्रुतान् ॥\nसर्वपापप्रशमनानृद्धिबुद्धिविवर्द्धनान्॥१॥\nआराधितः स च यदा हरिराविर्बभूव ह ॥\nसंस्तूयमानो मुनिभिर्लक्ष्म्या सह जगत्पतिः ॥ २ ॥\nअर्हणं च तदा चक्रुर्हरये सुरगङ्गया ॥\nवामपार्श्वे स्थितां पद्मामभिषेक्तुं समुद्यताम् ॥ ३ ॥\nसनकाद्या ब्रह्मसुताः सप्तैते मनसा द्विजाः ॥\nपृथक्पृथग्घ्रदान्कृत्वा सिषिचुः सागरोद्भवाम् ॥ ४ ॥\nततो लक्ष्मीह्रदाः प्रोक्ता देव्या नात्रैव संज्ञिताः ॥\nप्राप्ते तु द्वापरस्यांते रुक्मिणीसंश्रयेण तु ॥ ५ ॥\nरुक्मिणीह्रदमित्येवं कलौ ख्यातिं गताः पुनः ॥\nभृगुणा सेवितं यस्माद्भृगुतीर्थमिति स्मृतम् ॥ ६ ॥\nतस्मिन्गत्वा महाभागाः प्रक्षाल्य चरणौ मृदा ॥\nआचम्य च कुशान्गृह्य प्राङ्मुखो नियतः शुचिः ॥ ७ ॥\nसंपूर्णं चार्घ्यमादाय फलपुष्पाक्षतादिभिः ॥\nरजतं च शिरे कृत्वा मन्त्रमेतमुदीरयेत् ॥ ८ ॥\nभक्त्या चार्घ्यं प्रदास्यामि ह्रदे रुक्मिणिसंज्ञिते ॥\nसर्वपापविनाशाय रुक्मिण्याः प्रीणनाय च ॥ ९ ॥\nस्नानं कुर्य्यात्ततो विप्राः कृत्वा शिरसि तारकम् ॥\nदेवान्मनुप्यान्सन्तर्प्य पितॄनथ विशेषतः ॥ 7.4.9.१० ॥\nश्राद्धं ततः प्रकुर्वीत विप्रानाहूय भक्तितः ॥\nदक्षिणां च ततो दद्याद्रजतं रुक्ममेव च ॥ ११ ॥\nविशेषतः प्रदेयानि फलानि रसवन्ति च ॥\nदम्पत्योर्भोजनं दद्यान्मिष्टान्नेन द्विजोत्तमाः ॥ १२॥\nविप्रपत्न्यस्तु संपूज्याः स्त्रियश्चान्याः स्वशक्तितः ॥\nकञ्चुकै रक्तवस्त्रैश्च रुक्मिणी प्रीयतामिति ॥ १३ ॥\nएवं कृते द्विजश्रेष्ठाः कृतकृत्यो भवेन्नरः ॥\nसर्वान्कामानवाप्नोति विष्णुलोकं स गच्छति ॥ १४ ॥\nवसते च सदा गेहे लक्ष्मीस्तस्य न संशयः ॥\nआरोग्यं मनसस्तुष्टिर्न चोद्वेगः कदाचन ॥ १५ ॥\nपितॄणामक्षया तृप्तिः प्रजा भवति निश्चला ॥\nहीनसत्त्वो नैव भवेद्दीर्घायुश्च भवेन्नरः ॥ १६ ॥\nआढ्यो भवति सर्वत्र यः स्नातो रुक्मिणी  ह्रदे ॥\nन लक्ष्म्या मुच्यते विप्रा नालक्ष्म्या व्रियते नरः ॥ १७ ॥\nन वैरं कलहस्तस्य यः स्नातो रुक्मिणीह्रदे ॥\nगमनागमनं न स्यात्संसारभ्रमणं तथा ॥ १८ ॥\nदुःखशोकौ कुतस्तस्य यः स्नातो रुक्मिणीह्रदे ॥\nसर्वपापविनिर्मुक्तो महाभयविवर्जितः ॥ १९ ॥\nसर्वान्कामानिह प्राप्य याति विष्णुपदं नरः ॥ 7.4.9.२० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे चतुर्थे द्वारका माहात्म्ये  रुक्मिणीह्रदमाहात्म्यवर्णनंनाम नवमोऽध्यायः ॥ ९ ॥ ॥ छ ॥"
  }
]
[
  {
    "text": "ऋषय ऊचुः॥\nअहो ब्रह्मण्यदेवस्य कृष्णस्यामिततेजसः ॥\nमहिमा यदयं नैव मृषा चक्रे मुनेर्वचः ॥ १ ॥\nतेन चक्रे न रोषं स सेतुपालो जनार्दनः ॥\nभृगोर्यश्चरणाघातं दधार हृदि लाञ्छनम् ॥ २ ॥\nसा तु देवी कथं तेन प्रेयसा विप्रयोजिता ॥\nएकाकिनी स्थिता तत्र कथ्यतामसुरेश्वर ॥ ३ ॥\nउत्कण्ठिता अति वयं श्रोतुं द्वारवतीं मुदा ॥\nइदमादौ बुभुत्सामश्चित्तखेदापनुत्तये ॥ ४ ॥\n॥ प्रह्लाद उवाच ॥ ॥।\nश्रूयतामृषयः सर्वे गदतो मम विस्तरात् ॥\nयथा शापोद्भवं दुःखं मुमोच हरिवल्लभा ॥५॥\nअथ दुर्वाससः शापमवाप्यारुन्तुदं तदा॥\nयादवेन्द्रस्य गृहिणी सहसा पर्यदेवयत् ॥६॥ ॥\n॥ रुक्मिण्युवाच ॥ ॥\nकल्याणी बत वाणीयं लौकिकी संविभाव्यते ॥\nकूपके चैव सिन्धौ च प्रमाणान्नाधिकं जलम् ॥ ७ ॥\nयासाहं भूरिभाग्या वै प्राप्य नाथं जगत्पतिम्॥\nइयमेकाकिनी जाता पौलस्त्याद्देवहेलनात् ॥ ८ ॥\nक्व मंगलालयः श्रीमाननवद्यगुणो हरिः ॥\nअल्पपुण्या सुसंबाधा कामिनी क्वातिचञ्चला ॥ ९ ॥\nतथापि घटयामास धाता वंचनकोविदः ॥\nविधानमशुभाया मे वियोगविषमव्यथम् ॥ 7.4.3.१० ॥\nअन्यथा वर्णगुरवः स्नातास्त्रैविद्यवर्त्मनि ॥\nकथं नु शप्तुमर्हन्ति स्वयं खिन्नामनागसम् ॥ ११ ॥\nविदधे वज्रमयं तु किं न्विदं हृदयं मेऽतिकठोरमेव हि ॥\nशतधा न विदीर्यते यतो विरहे दुर्विषहे मधुद्विषः ॥ १२ ॥\nअधिकृत्य सुदुश्चरं तपः प्रतिलब्धः प्रथमं मयात्मजः ॥\nतनयेन विनाकृताऽप्यहं न मृता पंचसु वासरेष्विह ॥ १३ ॥\nउपलभ्य सुदारुणामिमामपि पीडामवितास्म्यहं तदा ॥\nयदिदं विधुनोति कल्मषं खलु तन्मां समुपेत्य लक्षवृद्धिम् ॥ १४ ॥\nइति साऽतिविलप्य दुःखितार्था कुररीतुल्यतया शुशोच वेगात् ॥\nविरहेण विघूर्णिताशया द्विजशापापहता मुमूर्च्छ सद्यः ॥ १५ ॥\nअथ दुर्वाससा शप्ता रुक्मिणी कृष्णवल्लभा ॥\nमूर्च्छनामाप तत्रैव ह्याजगाम पयोनिधिः ॥ १६ ॥\nसुधाशीकरगर्भेण पद्मकिंजल्कवायुना ॥\nन्यवीजयदिमां  देवीं रुक्मिणीं कृष्णवल्लभाम्॥ १७ ॥\nएतस्मिन्नन्तरे तत्र व्योममार्गेण नारदः ॥\nगायन्गुणान्भगवतो वीणापाणिः समागतः ॥ १८ ॥\nस दृष्ट्वा सिंधुनाऽऽश्वास्यमानां विश्वस्य मातरम् ॥\nअवतीर्य श्रुतकथो बोधयामास नारदः ॥ १९ ॥\n॥ नारद उवाच ॥ ॥\nमा खेदं देव देवेशि देवि त्वदधिपे पतौ ॥\nदूरीकृते विप्रशापात्कुरु कल्याणि धीरताम् ॥ 7.4.3.२० ॥\nत्वं हि साक्षाद्भगवती कृष्णश्च पुरुषोत्तमः ॥\nअवतीर्णो धराभारमपनेतुं यदृच्छया ॥ २१ ॥\nदेवो ह्यसौ परं ब्रह्म सदाऽनिर्विण्णमानसः ॥\nमायाशक्तिस्त्वमेतस्य सर्गस्थित्यन्तकारिणः ॥ २२ ॥\nसंहृत्य निखिलं शेते ययाऽसौ कलया स्वराट् ॥\nतदापि न वियुज्येत त्वया विश्वपतिः प्रभुः ॥ २३ ॥\nअवियुक्तस्त्वया नित्यं देवदेवो जगत्पतिः ॥\nलीलावतारेष्वेतस्य सर्वेषु त्वं सहायिनी ॥ २४ ॥\nयोगं वियोगं च तथा न यात्येष त्वयाऽनघे ॥\nविडंबयति भूतानामुपकाराय चेश्वरः ॥ २५ ॥\nआराधनीयाः सततं भूदेवा भूतिमीप्सता ॥\nप्रकोपनीया नैवैते तत्त्वज्ञा हि तपस्विनः ॥ २६ ॥\nइत्येवं शिक्षयँल्लोकं वियोगं तेऽनुमन्यते ॥\nमुनि शापाद्धरिः साक्षाद्गूढः कपटमानुषः ॥ २७॥\nअपि स्मरसि कल्याणि जातो रघुकुले स्वयम्॥\nलोकानुग्रहमन्विच्छन्भूभारहरणोत्सुकः ॥ २८ ॥\nतं हरिं जगतामीशं रुक्मिणि त्वं न वेत्सि किम्॥\nप्राणेभ्योऽपि गरीयांसमयं देवः स एव हि ॥ २९ ॥\nयेनेदं पूरितं विश्वं बहिरन्तश्च सुव्रते ॥\nअसंगस्य विभोः संगः कथं स्यादिति मन्मतिः ॥ 7.4.3.३० ॥\nतया त्वया नियुक्तोऽसाविति प्रत्येमि सर्वशः ॥\nतद्विमुञ्चाऽऽधिमत्यर्थमात्मानमनुसंस्मर॥\nप्रसीद मातः संधेहि धीरतां स्वमनीषया ॥ ३१ ॥\nइति ब्रुवति देवर्षाववसाने नदीपतिः ॥\nप्रोवाच वचनं तस्यै वाचा मृदुसुवर्णया ॥ ३२ ॥ ॥\n॥ समुद्र उवाच ॥ ॥\nयदाह देवि देवर्षिर्नत्वा त्वां सत्यमेव तत् ॥\nगीयसे त्वं हि वेदेषु नित्यं विष्णुः सहायिनी ॥ ३३ ॥\nपरः पुमानेव निरस्तविग्रहो गूढोऽधिपस्ते विदधाति भूयः ॥\nविश्वं व्यवस्थापयति स्वरोचिषा त्वया सहायेन बिभर्ति मूर्तिम् ॥ ३४ ॥\nतदेष परिखेदस्ते न मनागपि युज्यते ॥\nवक्षःस्थलस्था भवती नित्यं श्रीवत्सलक्ष्मणः ॥ ३५ ॥\nइयं भागीरथी देवी मदादेशादुपागता ॥\nविनोदयिष्यत्यनिशं त्वां हि देवि शरीरिणी ॥ ३६ ॥\nएतस्याः स्यान्मृदु स्वादु पयः पूरोपशोभितम् ॥\nप्रदेशोऽयमशेषोऽपि भविता त्वत्सुखप्रदः ॥ ३७ ॥\nनानाद्रुमलताकीर्णं निकुंजैरुपशोभितम् ॥\nमातंगैश्च समाजुष्टं मंजुगुंजन्मधुव्रतम्॥ ३८ ॥\nनवपल्लवभङ्गीभिः कुसुमस्तबकैः शुभैः ॥\nफलैरमृतकल्पैश्च मंजरी राजिभिस्तथा ॥ ३९ ॥\nनंदनस्य श्रिया जुष्टं मनोनयननन्दनम्॥\nवनं रम्यतरं चात्र ह्यचिरेण भविष्यति ॥ 7.4.3.४० ॥\nत्वया संबोधनीयाः स्म वयं मातः सदैव हि ॥\nअगम्यरूपा विद्या त्वमस्माभिर्बोध्यसे कथम् ॥ ४१ ॥\nतदा वामनुजानीहि प्रसीद परमेश्वरि ॥\nनमस्ते विश्वजननि भूयो ऽपि च नमोनमः ॥ ४२ ॥\n॥ प्रह्लाद उवाच ॥ ॥\nएवमुक्त्वा जगद्धात्रीं जग्मतुस्तौ यथागतम् ॥\nआजगाम च तत्रैव देवी भागीरथी स्वयम् ॥ ४३ ॥\nवनं समभवत्तत्र दिव्यभूरुहसेवितम् ॥\nसेव्यं समस्तलोकानां फलपुष्पसमृद्धिमत् .॥ ४४ ॥\nप्रसादेन च भूतानां गंगाऽशेषाघहारिणी ॥\nभूषयामास तद्देशं सा च विष्णुपदी सरित् ॥ ४५॥\nदेवो च मुनिवाक्येन गंगायाश्च विनोदनात् ॥\nसौन्दर्या तस्य देशस्य किञ्चित्स्वास्थ्यमवाप ह ॥ ४६ ॥\nअथ विष्णुपदीं देवीं श्रुत्वा सागरसंगताम् ॥\nइतस्ततः समाजग्मुः श्रद्दधानाः पयस्विनीम् ॥४७॥\nद्वारकावासिनश्चैव जनाः काननशोभया ॥\nहृष्टचित्ताः समाजग्मुरनिशं रुक्मिणीवनम् ॥४८॥\nश्रुत्वा तदखिलं सर्वं दुर्वासाः शांभवी कला ॥\nचुकोप स्मयमानश्च भूय एतदभाषत ॥ ४९ ॥\n॥ दुर्वासा उवाच ॥ ॥\nकः प्रभुस्त्रिषु लोकेषु मह्यं वचनमन्यथा ॥\nविधातुमपि देवानामाद्यो लोकपितामहः ॥ 7.4.3.५० ॥\nकिं न जानाति लोकोऽयं मयि रोषकषायिते ॥\nशक्रं प्रति त्रिभुवनं भ्रष्टश्रीकमभूत्तदा ॥५१ ॥\nमम शापमविज्ञाय नन्दनप्रतिमे वने ॥\nकथं सा रुक्मिणी तत्र रमते जनसेविते ॥ ५२ ॥\nतदेते तरवः सर्वे संत्वभोज्यफला नृणाम् ॥\nविभ्रष्टसर्वसौभाग्याः कुसुमस्तबकोज्झिताः ॥ ५३ ॥\nइयं तु शापनिर्दग्धा हरचूडामणिः सरित् ॥\nवार्यस्याः स्यादपेयं तु नैवेह स्थातुमर्हति ॥५४॥\n॥ प्रह्लाद उवाच ॥ ॥\nतदा सर्वमभूत्तत्र यद्यदाह च वै मुनिः ॥\nवाचि वीर्यं हि विप्राणां निर्मितं विष्णुना स्वयम् ॥ ५५ ॥\nसा तु देवी तथा वृत्तमवेक्ष्य भृशदुःखिता ॥\nमेने दुरत्ययं दैवमापतत्तत्पुनःपुनः ॥ ५६ ॥\nततस्तु सा विनिश्चित्य मरणं दुःखभेषजम् ॥\nउत्तरीयांबरेणैव बहिः किञ्चित्प्रबद्ध्य तु ॥ ॥।५७॥\nअथावबुध्य तत्सर्वं सर्वभूतगुहाशयः ॥\nतां ज्ञात्वा सत्वरं चाऽऽगात्सुपर्णेन दयानिधिः ॥५८ ॥\nददर्श तादृशीं देवीं कण्ठपाशकरां विभुः ॥\nअधस्तात्तरुशाखायां निमीलितविलोचनाम् ॥ ५९ ॥\nविभ्रष्टभूषणगणां कृशदेहवल्लीं म्लानाननांबुजरुचं मरणे प्रसक्ताम् ॥\nमेने स विग्रहवतीं करुणां कृपालुस्तां सौख्यदां गुणवतीं प्रणतार्तिहन्त्रीम् ॥ 7.4.3.६० ॥\nसंश्रुत्य साऽपि पतगाधिपते रवं वै प्रोन्मील्य नेत्रकमलेऽथ ददर्श कृष्णम् ॥\nसामन्यत त्रिकविवर्तितलोचनाब्जं प्राप्तं तमिष्टसुहृदं निजजीवनाथम् ॥ ६१ ॥\nसा रोमहर्षविवशा त्रपया परीता कोपानुरागकलुषा कृतविप्रलापा ॥\nसंवर्द्धितद्विगुणशोकभरा च देवी नानारसं बत दृशोर्विषयं प्रपेदे ॥ ६२ ॥\nतस्याः ससाध्वसविसर्गचिकीर्षितायाः पाशं व्यपोह्य करचारु सरोरुहेण ॥\nआदाय पाणिममृतोपमया च वाचा संजीवयन्निदमुदारमुदाजहार ॥ ६३ ॥\n॥ श्रीकृष्ण उवाच ॥ ॥\nकिमेतत्साहसं भीरु चिकीर्षत्यविचारितम् ॥\nननु देवि ममाचक्ष्व किं नु ते खेदकारणम् ॥ ६४ ॥\nत्वं विद्याऽहं परो बोधस्त्वं माया चेश्वरस्त्वहम् ॥\nत्वं च बुद्धिरहं जीवो वियोगः कथमावयोः ॥ ६५ ॥\nत्वया विमोहितात्मानो भ्राम्यन्त्यजभवादयः ॥\nसा कथं क्षुभ्यसि त्वं तु किं स्वधाम न बुध्यसे ॥ ६६ ॥\nत्वया हि बद्धा ऋषयस्ते चरन्तीह कर्मभिः ॥\nतां त्वां कथमृषिः शप्तुं शक्नुयाद्वरवर्णिनि ॥ ६७ ॥\nशिक्षार्थं त्विह लोकानामेवं मे देवि चेष्टितम् ॥\nमन्मायया समाविष्टः कुरुते विवशः पुमान् ॥\nपश्य कोपपरीतात्मा यः स शान्तो मुनीश्वरः ॥ ६८ ॥\n॥ प्रह्लाद उवाच ॥ ॥\nसोऽभ्येत्य भक्तिनम्रोऽथ दुर्वासा मुनिसत्तमः ॥\nविचार्य मनसा सर्वं पश्चात्तापानुपाश्रयत् ॥ ६९ ॥\nकिं मया कृतमित्युक्त्वा तत्समीपमुपागमत् ॥\nअपतद्विलुठन्भूमौ दण्डवच्चाश्रुसंप्लुतः ॥ 7.4.3.७० ॥\nपितरौ जगतो देवौ क्षामयामास दीनवत् ॥\nतुष्टाव सूक्तवाक्यैस्तु रहस्यैर्भक्तिसंयुतः ॥ ७१ ॥\nआह चेदं जगन्नाथं यदि मय्यस्त्यनुग्रहः ॥\nतदा पुरेव संयोगो देव देव्या विधीयताम् ॥ ७२ ॥\nअथ प्रहस्य गोविन्दस्तमाह मुनिसत्तमम्॥\nन हि ते वचनं जातु मृषा भवितुमर्हति ॥ ७३ ॥\nमयैवं विहितः सेतुः कथमुच्छेद्यतां द्विज ॥\nसद्भिराचरितः सेतुः सिद्धो लोकस्य पालकः ॥ ७४ ॥\nदिनेदिने द्विकालं च आयास्ये मुनिसत्तम ॥\nविनोदयिष्ये तां तां तु मुनिकन्यां च काम्यया ॥ ७५ ॥\nतुष्यामि साधनैर्नान्यैर्मत्कथाकथनैरपि ॥\nयथा संपूज्य मामत्र मम प्रीतिर्भविष्यति ॥ ७६ ॥\nयदा च मयि वै(?)कुण्ठमधिरूढे महामुने ॥\nप्रवेक्ष्यति तदा तेजो मम सर्वं त्रिविक्रमे ॥ ७७ ॥\nरुक्मिणीयं च मन्मूर्तेः संयोगं पुनरेष्यति ॥\nइयं भागीरथी चापि सागरेण समा गुणैः ॥\nत्यक्त्वा ह्यशेषदुःखानि सुखं चैव गमिष्यति ॥ ७८ ॥\nअनुग्रहं विधायैवमृषिणा सह केशवः ॥\nविवेश स्वपुरीं तत्र विधायोपांतिकं मुनिम् ॥ ७९ ॥\nसापि देवी च संबुध्य तदा तस्य विचेष्टितम्॥\nअनुग्रहाद्भगवतो बभूव विगत ज्वरा ॥ 7.4.3.८० ॥\nयतश्च मुक्ता दुःखेन तत्र देवी हरिप्रिया॥\nततो भागीरथी सा तु गदिता दुःखमोचिनी ॥ ८१ ॥\nअमावास्यां पौर्णमास्यां यस्तस्याः संगमे शुभे ॥\nस्नायादशेषदुःखात्तु स नरः परिमुच्यते ॥ ८२ ॥\nअष्टम्यां च चतुर्दश्यां नवम्यां चावलोकिता ॥\nनराणां रुक्मिणी देवी सर्वान्कामा न्प्रयच्छति ॥ ८३ ॥\nइत्येतत्कथितं देव्या ऋषयो दुःखमोचनम् ॥\nअनुग्रहश्च देवस्य किं भूयः श्रोतुमिच्छथ ॥ ८४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये रुक्मिणीदुःखमोचनवर्णनंनाम तृतीयोऽध्यायः ॥३॥ ॥७॥।"
  }
]
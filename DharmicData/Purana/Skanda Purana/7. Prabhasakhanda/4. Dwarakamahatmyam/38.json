[
  {
    "text": "॥श्रीप्रह्लाद उवाच ॥ ॥\nद्वारकायाश्च माहात्म्यं शृणु पौत्र मयोदितम् ॥\nशृण्वतो गदतश्चापि मुक्तिः कृष्णाद्भवेद्ध्रुवम् ॥ १ ॥\nपुत्रेण लोकाञ्जयति पौत्रेणानन्त्यमश्नुते ॥\nअथ पुत्रस्य पौत्रेण नाकमेवाधिरोहति॥२॥\nयस्य पुत्रः शुचिर्दक्षः पूर्वे वयसि धार्मिकः ॥\nविष्णुभक्तिं च कुरुते तं पुत्रं कवयो विदुः ॥ ३ ॥\nहेमशृंगं रौप्यखुरं सवत्सं कांस्यदोहनम्॥\nसवस्त्रं कपिलानां तु सहस्रं च दिनेदिने ॥ ४ ॥\nदत्त्वा यत्फलमाप्नोति ब्राह्मणे वेदपारगे ॥\nतत्फलं स्नानमात्रेण गोमत्यां मधुभिद्दिने ॥ ५ ॥\nयस्त्वेकं भोजयेद्विप्रं द्वारकायां च संस्थितम् ॥\nसुभिक्षे भो द्विजश्रेष्ठाः फलं लक्षगुणं भवेत्॥६॥\nफलं लक्षगुणं प्रोक्तं दुर्भिक्षे कृष्णसन्निधौ॥\nएवं धर्मानुसारेण दयाद्भिक्षां तु भिक्षुके ॥ ७ ॥\nअपि नः स कुले कश्चिद्भविष्यति नरोत्तमः ॥\nयो यतीनो कलौ प्राप्ते पितॄनुद्दिश्य दास्यति ॥ ८ ॥\nद्वारकायां विशे षेण सत्कृत्य कृष्णसन्निधौ ॥\nअन्नदानं यतीनां तु कौपीनाच्छादनानि च ॥ ९ ॥\nनात्मनः क्रतुभिः स्विष्टैर्नास्ति तीर्थैः प्रयोजनम्॥\nयत्र वा तत्र वा कार्य्यं यतीनां प्रीणनं सदा ॥ 7.4.38.१० ॥\nश्वपचादयोऽपि ते धन्या ये गता द्वारकां पुरीम् ॥\nप्राप्य भागवतान्ये वै पितॄनुद्दिश्य पुत्रकाः ॥ ॥ ११ ॥\nभक्त्या संपूजयिष्यंति वस्त्रैर्दानैश्च भूरिभिः ॥ १२ ॥\nगयापिंडेन नास्माकं तृप्तिर्भवति तादृशी ॥\nयादृशी विष्णुभक्तानां सत्कारेणोप जायते ॥ १३ ॥\nवैशाखे ये करिष्यंति द्वादशीं कृष्णसन्निधौ ॥\nकृष्णं संपूजयन्तश्च रात्रौ कुर्वंति जागरम् ॥१४॥\nमाहात्म्यं पठनीयं तु द्वारकासंभवं शुभम् ॥\nकृष्णस्य बालचरितं बालकृष्णादिदर्शनम् ॥ १५ ॥\nक्रीडनं गोकुलस्यैव क्रीडा गोपीजनस्य च ॥\nकृष्णावतारकर्माणि श्रोतव्यानि पुनःपुनः ॥ १६ ॥\nरुक्मशृंगीं रौप्यखुरीं मुक्तालांगूलभूषिताम्॥\nसवत्सां ब्राह्मणे दत्त्वा होमार्थं चाहिताग्नये ॥ १७ ॥\nनिमिषस्पर्शनांशेन फलं कृष्णस्य जागरे ॥\nयत्किंचित्कुरुते पापं कोटिजन्मसु मानवः ॥\nकृष्णस्य जागरे रात्रौ दहते नात्र संशयः ॥ १८ ॥\nपठेद्भागवतं रात्रौ पुराणं दयितं हरेः ॥\nयावत्सूर्य्यकृताऽऽलोको यावच्चन्द्रकृता निशा ॥ १९ ॥\nयावत्ससागरा पृथ्वी यावच्च कुलपर्वताः ॥\nतावत्कालं वसेत्स्वर्गे नान्यथा मम भाषितम् ॥ 7.4.38.२० ॥\nआस्फोटयंति पितरः प्रहर्षंति पितामहाः ॥\nएवं तं स्वसुतं दृष्ट्वा शृण्वानं कृष्णसंभवम् ॥ २१ ॥\nद्वारकायाश्च माहात्म्यं यत्र नो जागरे पठेत् ॥\nतन्म्लेच्छसदृशं स्थानमपवित्रं परित्यजेत् ॥ २२ ॥\nशालिग्रामशिला नैव यत्र भागवता न हि ॥\nत्यजेत्तीर्थं महापुण्यं पुण्यमायतनं त्यजेत् ॥ २३ ॥\nत्यजेद्गुह्यं तथाऽरण्यं यत्र न द्वादशीव्रतम् ॥ २४ ॥\nसुदेशोऽपि भवेन्निंद्यो यत्र नो वैष्णवा व्रतम्॥\nकुदेशोऽपि भवेत्पुण्यो यत्र भागवताः कलौ ॥ २५ ॥\nसंकीर्णयोनयः पूता ये भक्ता मधुसूदने ॥\nम्लेच्छतुल्याः कुलीनास्ते ये न भक्ता जनार्दने॥ २६ ॥\nरथारूढं प्रकुर्वंति ये कृष्णं मधुमाधवे ॥\nमुक्तिं प्रयांति ते सर्वे कुलकोटिसमन्विताः ॥ २७ ॥\nदेवकीनन्दनस्यार्थे रथं कारापयन्ति ये ॥\nकल्पांतं विष्णुलोके ते वसन्ति पितृभिः सह ॥ २८ ॥\nद्वारकायास्तु माहात्म्यं श्रावयेद्यः कलौ नृणाम्॥\nभावमुत्पादयेद्यो वै लभेत्क्रतुशतंफलम् ॥ २९ ॥\nयो नार्चयति पापिष्ठो देवमन्यत्र गच्छति ॥\nकोटिजन्मार्जितं पुण्यं हरते रुक्मिणीपतिः ॥ 7.4.38.३० ॥\nशंखोद्धारसमुद्भूतां नित्यं देहे बिभर्त्ति हि ॥\nमृत्तिकां दैत्यराजेन्द्र शृणु वक्ष्यामि यत्फलम् ॥ ३१ ॥\nयो ददाति यतीनां च वैष्णवानां प्रयच्छति ॥\nस्वर्णभारशतं पुण्ड्रं नित्यं प्राप्नोति मानवः ॥ ३२ ॥\nगृहे यस्य सदा तिष्ठेच्छंखोद्धारस्य मृत्तिका ॥\nनित्य क्रियाकृतंपुण्यं लभेत्कोटिगुणं बले ॥ ३३ ॥\nयस्य पुण्ड्रं ललाटे तु गोपीचंदनसंज्ञकम् ॥\nन जहाति गृहं तस्य लक्ष्मीः कृष्णप्रिया द्विजाः ॥ ३४ ॥\nन ग्रहो बाधते तस्य नोरगो न च राक्षसः ॥\nपिशाचा न च कूष्मांडा न च प्रेता न जंभकाः ॥ ३५ ॥\nनाग्निचौरभयं तस्य दरीणां चैव बन्धनम् ॥\nविद्युदुल्काभयं चैव न चोत्पातसमुद्भवम् ॥ ३६ ॥\nनारिष्टं नापशकुनं दुर्निमित्तादिकं च यत् ॥\nसत्कृते विष्णुभक्ते च शालिग्रामशिलार्चने ॥ ३७ ॥\nपीते पादोदके विप्रा नैवेद्यस्यापि भक्षणे ॥\nतुलसीसन्निधौ विष्णोर्विलयावसरे कृते ॥ ३८ ॥\nपुरा देवेन कथितं शृणु पात्रं वदाम्यहम् ॥\nप्रिया भागवता येषां तेषां दासोऽस्म्यहं सदा ॥ ३९॥\nविहाय मथुरां काशीमवन्तीं सर्वपापहाम् ॥\nमायां कांचीमयोध्यां च संप्राप्ते च कलौ युगे ॥ ॥ 7.4.38.४० ॥\nवसाम्यहं द्वारकायां सर्वसेनासमावृतः ॥\nतीर्थव्रतैर्यज्ञदानै रुद्राद्यैर्मुनिचारणैः ॥ ४१ ॥\nश्रद्धात्यागेन भक्त्या वा यस्तोषयितुमिच्छति ॥\nगत्वा द्वारवतीं रम्यां द्रष्टव्योऽहं कलौ युगे ॥ ४२ ॥\nत्रैलोक्ये यानि तीर्थानि मया शुद्धानि भूरिशः ॥।\nविन्यस्तानि च गोमत्यां चक्रतीर्थेऽतिपावने ॥ ४३ ॥\nदिनेनैकेन गोमत्यां चक्रतीर्थे कलौ युगे ॥\nत्रैलोक्यसंभवैस्तीर्थैः स्नातो भवति मानवः ॥ ४४ ॥\nकोटिपापविनिर्मुक्तो मत्समं वसते नरः ॥\nमम लोके न संदेहः कुलकोटिसमन्वितः ॥ ४५ ॥\nनापराधकृतैः पापैर्लिप्तः स्यादु त्कटैः कृतैः ॥\nशतजन्मायुतानीह लक्ष्मीर्न च्यवते गृहात् ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोमतीतीरगत द्वारकाचक्रतीर्थयोर्जागरादिमाहात्म्यवर्णनं-नामाष्टात्रिंशत्तमोऽध्यायः ॥ ३८ ॥"
  }
]
[
  {
    "text": "॥ प्रह्लाद उवाच ॥ ॥\nततो गच्छेद्द्विजश्रेष्ठास्तीर्थं पापप्रणाशनम् ॥\nकृकलासमिति ख्यातं नृगतीर्थमनुत्तमम् ॥ १ ॥\nनृगो यत्र महीपालः कृकलासवपुर्धरः ॥\nकृष्णेन सह संगत्य संप्राप परमां गतिम् ॥ २ ॥ ; ॥\n॥ ऋषय ऊचुः ॥ ॥\nनृगो नाम नृपः कोऽयं कथं कृष्णेन संगतः ॥\nकर्मणा कृकलासत्वं केन तद्वद विस्तरात् ॥ ३ ॥\n॥ प्रह्लाद उवाच ॥ ॥\nनृगो नाम नृपो विप्राः सार्वभौमो बलान्वितः ॥\nबुद्धिमान्धृतिमान्दक्षः श्रीमान्सर्वगुणान्वितः ॥ ४ ॥\nअनेकशतसाहस्रा भूमिपा अपि तद्वशाः ॥ । ।\nहस्त्यश्वरथसंघैश्च पत्तिभिर्बहुभिर्वृतः ॥ ५ ॥\nसैन्यं च तस्य नृपतेः कोशं चैवाक्षयं तथा ॥\nस नित्यं गुरुभक्तश्च देवताराधने रतः ॥ ६ ॥\nमहा दानानि विप्रेन्द्रा ददात्यनुदिनं नृपः ॥\nशश्वत्स गोसहस्रं तु ददाति नृपसत्तमः ॥ ७ ॥\nप्रक्षाल्य चरणौ भक्त्या ह्युपविश्यासने शुभे ॥\nपरिधाप्य  शुभे क्षौमे सुगन्धेनोपलिप्य च ॥ ८ ॥\nसंपूज्य पुष्पमालाभि धूपेन च सुगन्धिना ॥\nददौ दक्षिणया सार्द्धं प्रतिविप्राय गां तदा ॥\nतांबूलसहितां  भक्त्या विष्णुर्मे प्रीयतामिति ॥ ९ ॥\nएवं प्रददतस्तस्य यजतश्च तथा मखैः ॥\nययौ कालो द्विजश्रेष्ठा भोगांश्चैवानुभुञ्जतः ॥ 7.4.10.१० ॥\nएकदा तु द्विजश्रेष्ठं जैमिनिं संशितव्रतम् ॥\nश्रद्धया तं च नृपतिः प्रतिग्रहपराङ्मुखम् ॥\nउवाच वाक्यं नृपतिः कृतांजलिपुटः स्थितः ॥ ११ ॥\nमामुद्धर महाभाग कृपां कुरु तपोनिधे ॥\nगृहाण गां मया दत्तां दयां कृत्वा ममोपरि ॥ १२ ॥\nतच्छ्रुत्वा वचनं तस्य अनिच्छन्नपि गौरवात् ॥\nनृपस्य चाब्रवीद्विप्र एवमस्त्विति लज्जितः ॥ १३ ॥\nअवनिज्य ततः पादौ शिरसा धारयज्जलम् ॥\nसुवर्णशृंगसहितां रौप्यखुरविभूषिताम् ॥ १४ ॥\nरत्नपुच्छां कांस्यदोहां सितवस्त्रावगुंठिताम् ॥\nसमभ्यर्च्य च विप्रेन्द्रं ददौ दक्षिणयान्विताम् ॥ १५ ॥\nआसीमान्तमनुव्रज्य हृष्टो राजा बभूव ह ॥\nतरुणीं हंसवर्णां च हंसीनामेति विश्रुताम् ॥ १६ ॥\nगां गृह्य स्वगृहं प्राप्तो दाम्ना बद्धां सवत्सकाम् ॥\nस तस्यै यवसं चार्द्रं ददौ ब्राह्मणसत्तमः ॥ १७ ॥ ॥\nसुतृप्ता यवसेनैव मध्याह्ने तृषितां तदा ॥\nगृहीत्वा निर्ययौ विप्रो दामबद्धां जलाशयम् ॥ १८ ॥\nमार्गे गजाश्वसंबाधे त्रस्ता सा उष्ट्रदर्शनात् ॥\nहस्तादाच्छिद्य सा धेनुर्ब्राह्मणस्य ययौ तदा ॥ १९ ॥\nविचिन्वन्सकलामुर्वीं नापश्यत्तां द्विजर्षभः ॥\nसा ययौ विद्रुता धेनुस्तन्महद्राजगोधनम् ॥ ॥ 7.4.10.२० ॥\nद्वितीयेऽह्नि पुनर्विप्रमाहूय नृपसत्तमः ॥\nसंपूज्य विधिवद्भक्त्या वस्त्रालंकारभूषणैः ॥ २१ ॥\nविधिवद्गां ददौ तां च स नृपः सोमशर्मणे ॥\nगृहीत्वा राजभवनान्निर्ययौ गां द्विजर्षभः ॥ २२ ॥\nआशंसमानो राजानं धर्मज्ञमिति कोविदम् ॥\nस च विप्रो विचिन्वानः सर्वतो गां सुदुःखितः ॥ ॥ २३ ॥\nददर्श पथि गच्छन्तीं पृष्ठतः सोमशर्मणः ॥\nदृष्ट्वा तां गां च स मुनिर्जैमिनिस्तमभाषत ॥ २४ ॥\nमम गां चापि हृत्वा त्वं नयसे दस्युवत्कथम् ॥\nस तस्य वचनं श्रुत्वा विस्मयं दस्युकीर्त्तनात् ॥ २५ ॥\nराजतो हि मया लब्धां गां नयामि स्वमन्दिरम् ॥\nगोहर्त्तेति च मां कस्माद्ब्रवीषि द्विजसत्तम ॥ २६ ॥\n॥ ब्राह्मण उवाच ॥ ॥\nमयापि राजतो लब्धा ममेयं गौर्न संशयः ॥\nकथं नयसि विप्र त्वं मयि जीवति मन्दिरम् ॥ २७ ॥\nसोऽब्रवीदद्य मे लब्धा कथं मां वदसे मृषा ॥\nसोऽब्रवीद्ध्यो मया लब्धा बलान्नेतुं त्वमिच्छसि ॥ २८ ॥\nममेयमिति संक्रुद्धः सोमशर्माऽब्रवीद्वचः ॥\nप्रज्वलत्क्रोधरक्ताक्षो ममेयमिति सोऽपरः ॥ २९ ॥\nविवदतौ तथा विप्रौ राजद्वारमुपागतौ ॥\nकुर्वाणौ कलहं घोरं त्यक्तुकामौ स्वजीवितम् ॥ 7.4.10.३० ॥\nसंक्रुद्धौ ब्राह्मणौ दृष्ट्वा शपन्तौ तौ परस्परम् ॥\nराज्ञे निवेदयामास द्वास्थं प्रणयपूर्वकम् ॥ ३१ ॥\nअवज्ञाय तदा विप्रौ विवदन्तौ रुषान्वितौ ॥\nकामव्याकुलचेतस्को न बहिर्निःसृतो नृपः ॥ ३२ ॥\nएवं विवदमानौ तौ त्रिरात्रं समुपस्थितौ ॥\nअवज्ञातौ नृपेणाथ राजानं प्रति च क्रुधा ॥ ३३ ॥\nऊचतुः कुपितो वाक्यं सामर्षौ नृपतिं प्रति ॥\nअवमन्यसे नौ यस्मात्त्वं न निर्गच्छसि मन्दिरात् ॥ ३४ ॥\nशास्ता भवान्प्रजानां हि न न्यायेन नियोक्ष्यति ॥\nभविष्यति भवांस्तस्मात्कृकलासो न संशयः ॥ ३५ ॥\nएवं शप्त्वा तदा विप्रावन्यस्मै गां प्रदाय तौ ॥\nक्षुधितौ खेदसंयुक्तौ स्वगृहं गन्तुमुद्यतौ ॥३६॥\nप्रस्थितौ तौ नृगो द्वार आगत्य समुपस्थितः ॥\nदंडवत्प्रणिपत्याऽऽशु कृतांजलिरभाषत ॥ ३७ ॥\nअमोघवचना यूयं तत्तथा न तदन्यथा ॥\nममोपरि कृपां कृत्वा शापांत उपदिश्यताम् ॥ ३८ ॥\nतस्य तद्वचनं श्रुत्वा ऊचतुर्वचनं नृपम् ॥\nद्वापरस्य युगस्यान्तं भगवान्देवकीसुतः ॥ ३९ ॥\nवसुदेवगृहे राजन्हरिराविर्भविष्यति ॥\nतस्य संस्पर्शनादेव शापमुक्तिर्भविष्यति ॥ 7.4.10.४० ॥\nइत्युक्त्वा तौ तदा विप्रौ प्रयातौ स्वनिवेशनम् ॥\nराजा बहुविधान्भोगान्भुक्त्वा दत्त्वा च भूरिशः ॥ ॥ ४१ ॥\nइष्ट्वा च विविधैर्यज्ञैः कालधर्ममुपेयिवान् ॥\nततः स गतवान्विप्रा धर्मराजनिवेशनम् ॥ ४२ ॥\nसत्कृत्योक्तो यमेनाथ स्वागतेन नृपोत्तमः ॥\nप्रथमं सुकृतं राजन्नथवा दुष्कृतं त्वया ॥\nभोक्तव्यमिति मे ब्रूहि तत्ते संपाद्यते मया ॥ ४३ ॥\n॥ नृग उवाच ॥ ॥\nयद्यस्ति दुष्कृतं किंचित्प्रथमं प्रतिपादय ॥\nअनुज्ञातो यमेनैवं कृकलासो भवेति वै ॥\nततो वर्षसहस्राणि कृकलासत्वमाप्तवान् ॥ ४४ ॥\nएकस्मिन्दिवसे विप्राः सर्वे यदुकुमारकाः ॥\nवनं जग्मुर्मृगान्हन्तुं सर्वे कृष्णसमन्विताः ॥ ४५ ॥\nतृषार्द्दिताश्च मध्याह्ने विचिन्वंतो जलं ह्रदे ॥\nसत्वं च सुमहत्तत्र कृकलासं च संस्थितम् ॥ ४६ ॥\nचक्रुश्चोद्धरणे तस्य यत्नं यदुकुमारकाः ॥\nआकृष्यमाणः स तदा गुरुत्वान्न चचाल ह ॥ ४७ ॥\nयदा न शेकुस्ते सर्व आचख्युः कृष्णरामयोः ॥\nददर्श तं तदा कृष्णो नृगं मत्वा हसन्निव ॥ ४८ ॥\nचिक्षेप वामहस्तेन लीलयैव जगत्पतिः ॥\nस संस्पृष्टो भगवता विमुक्तः शापबंधनात् ॥४९॥\nत्यक्त्वा कलेवरं राजा दिव्यमाल्यानुलेपनः ॥\nकृतांजलिरुवाचेदं भक्त्या परमया युतः ॥ 7.4.10.५० ॥\nनमस्ते जगदाधार सर्गस्थित्यंतकारिणे ॥\nसहस्रशिरसे तुभ्यं ब्रह्मणेऽनंतशक्तये ॥ ५१ ॥\nएवं संस्तुवतः प्राह भगवान्देवकीसुतः ॥\nददामि ते वरं तुष्टो यत्ते मनसि वर्त्तते ॥ ५२ ॥\nयाहि पुण्यकृताँल्लोकान्दर्शनात्स्पर्शनाच्च मे ॥\nएवमुक्तः स देवेन संप्रहृष्टतनूरुहः ॥ ५३ ॥\nउवाच यदि तुष्टोऽसि यदि देयो वरो मम ॥\nगर्त्तेयं मम नाम्ना तु ख्यातिं गच्छतु केशव ॥ ५४ ॥\nयः स्नात्वा परया भक्त्या पितॄन्संतर्पयिष्यति ॥\nत्वत्प्रसादेन गोविंद विष्णुलोकं स गच्छतु ॥ ५५ ॥\nएवमुक्त्वा स भगवान्पुनर्द्वारावतीमगात् ॥ ५६ ॥\nस च राजा विमानेन दिव्यमाल्यानुलेपनः ॥\nजगाम भवनं विष्णोर्विबुधैरनुसंस्तुतः ॥ ५७ ॥\n॥ प्रह्लाद उवाच ॥ ॥\nतदाप्रभृति विप्रेंद्राः स कूपो नृगसंज्ञया ॥\nवरदानाच्च कृष्णस्य पावनः सर्वदेहिनाम् ॥ ॥ ५८ ॥\nतत्र गत्वा द्विजश्रेष्ठा ह्यर्घ्यं दद्याद्यथाविधि ॥\nफलपुष्पाक्षतैर्युक्तं चंदनेन च भूसुराः ॥ ५९ ॥\nनमस्ते विश्वरूपाय विष्णवे परमात्मने ॥\nअर्घ्यं गृहाण देवेश कूपेऽस्मिन्नृगसंज्ञके ॥ 7.4.10.६० ॥\nततः स्नायाद्द्विजश्रेष्ठा मृदमालिप्य पाणिना ॥\nसंतर्पयेत्पितॄन्देवान्मनुष्यांश्च यथाक्रमात् ॥ ॥ ६१ ॥\nततः श्राद्धं प्रकुर्वीत पितॄणां श्रद्धयान्वितः ॥\nविप्रेभ्यो भोजनं दद्याद्दक्षिणां च स्वशक्तितः ॥ ६२ ॥\nविशेषतः प्रदातव्या सवत्सा गौः स्वलंकृता ॥\nशय्या सोपस्करां दद्याद्विष्णुर्मे प्रीयतामिति ॥ ६३ ॥\nदीनांधकृपणानां च सदा तत्तीरवासिनाम् ॥\nदद्याद्दानं स्वशक्त्या च वित्त शाठ्यविवर्जितः ॥६४॥\nस्नानमात्रेण विप्रेन्द्रा लभेद्गोदानजं फलम्॥\nपितृणां श्राद्धदानेन वियोनिं न च गच्छति ॥६५॥\nकृकलासे कृतं श्राद्धं येनैव तर्पणं तथा ॥\nस गच्छेद्विष्णुलोकं तु पितृभिः सहितो नरः ॥ ६६ ॥\nतथा मनोरथावाप्तिर्यात्रा च सफला भवेत् ॥\nसर्वतीर्थफलावाप्तिं लभते नात्र संशयः ॥ ६७ ॥\nइति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये कृकलासापरनामकनृग तीर्थमाहात्म्यवर्णनंनाम दशमोऽध्यायः ॥ १० ॥ ॥ छ ॥"
  }
]
[
  {
    "text": "॥ प्रह्लाद उवाच ॥ ॥\nमा गच्छध्वं सुरनदीं कालिंदीं मा सरस्वतीम् ॥\nगच्छध्वं च द्विजश्रेष्ठा गोमत्युदधिसंगमे ॥ १ ॥\nप्राप्यते हेलया यत्र सर्वे कामा न संशयः ॥\nगोमतीजलकल्लोलैः क्रीडते यत्र सागरः ॥ २ ॥\nपापघ्नं गोमतीतीरं प्राप्यते पुण्यवन्नरैः ॥\nसागरेण च संमिश्रं महापातकनाशनम् ॥ ३ ॥\nगोमती संगता यत्र सागरेण द्विजोत्तमाः ॥\nमुक्तिद्वारं तु तत्प्रोक्तं कलिकाले न संशयः ॥ ४ ॥\nयत्पुण्यं लभते तूर्णं गंगासागरसंगमे ॥\nतत्पुण्यं समवाप्नोति गोमत्युदधिसंगमे ॥ ५ ॥\nनमस्कृत्य च तोयेशं गोमतीं च सरिद्वराम् ॥\nअर्घ्यं दद्याद्विधानेन कृत्वा च करयोः कुशान्  ॥ ६ ॥\nमंत्रेणानेन विप्रेंद्रा दद्यादर्घ्यं विधानतः ॥\nब्राह्मणैः सह संगत्य सदा तत्तीर्थवासिभिः ॥ ७ ॥\nभक्त्या चार्घ्यं प्रदास्यामि देवाय परमा त्मने ॥\nत्राहि मां पापिनं घोरं नमस्ते सुररूपिणे ॥ ८ ॥\nतीर्थराज नमस्तुभ्यं रत्नाकर महार्णव ॥\nगोमत्या सह गोविंद गृहाणार्घ्यं नमोऽस्तु ते ॥ ९॥\nदत्त्वा चार्घ्यं शिखां बद्ध्वा संस्मृत्य जलशायिनम् ॥\nकुर्याच्च प्राङ्मुखः स्नानं ततः प्रत्यङ्मुखस्तथा॥ 7.4.8.१०॥\nस्नात्वा च परया भक्त्या पितॄन्संतर्पयेत्ततः ॥\nविश्वेदेवादि संपूज्य पितॄणां श्राद्धमाचरेत् ॥ ११ ॥\nयथोक्तां दक्षिणां दद्याद्विष्णुर्मे प्रीयतामिति ॥\nविशेषतः प्रदातव्यं सुवर्णं विप्रसत्तमाः ॥ १२ ॥\nदंपत्योर्वाससी चैव कंचुकोष्णीषमेव च ॥\nलक्ष्म्या सह जगन्नाथो विष्णुर्मे प्रीयतामिति ॥ १३ ॥\nमहादानानि सर्वाणि गोमत्युदधिसंगमे ॥\nसप्तद्वीपपतिर्भूत्वा विष्णुलोके महीयते ॥ १४ ॥\nयस्तुलापुरुषं दद्याद्गोमत्युदधिसंगमे ॥\nसप्तद्वीपपतिर्भूत्वा विष्णुलोके महीयते ॥ १५ ॥\nआत्मानं तोलयेद्यस्तु स्वर्णेन रजतेन वा ॥\nवस्त्रैर्वा कुंकुमैर्वापि फलैर्वापि तथा रसैः ॥ १६ ॥\nभुक्त्वा भोगान्सुविपुलांस्तथा कामान्मनोहरान् ॥\nसंपूज्यमानस्त्रिदशैर्याति विष्ण्वालयं नरः ॥ १७ ॥\nहिरण्यरूप्यदानं च ह्यश्वं धेनुं तथैव च ॥\nगोमतीसंगमे दत्त्वा सर्वान्कामानवाप्नुयात् ॥ १८ ॥\nभूमिदानं च यो दद्याद्गोमत्युदधिसंगमे ॥\nस्नात्वा शुचिर्हरिं स्मृत्वा तस्माद्धन्यतरो नहि ॥ १९ ॥\nकन्यादानं च यः कुर्याद्विद्यादानमथापि वा ॥\nगोमत्याः संगमे स्नात्वा याति ब्रह्मपदं नरः ॥ 7.4.8.२० ॥\nयो दद्यात्स्वर्णधेनुं च घृतधेनुं समाहितः ॥\nब्रह्माण्डदानमपि वा तस्य पुण्यमनंतकम् ॥ २१ ॥\nतथा लवणधेनुं च जलधेनुमथापि वा ॥\nदत्त्वा याति परं स्थानं गोमत्युदधिसंगमे ॥ २२ ॥\nयुगादिषु च सर्वेषु गोमत्युदधिसंगमे ॥\nस्नात्वा संतर्प्य च पितॄनक्षयं लोकमाप्नुयात् ॥ २३ ॥\nआषाढ्यां च तथा माघ्यां कार्तिक्यां संगमे नरः ॥\nपितॄणां तर्पणं स्नानं श्राद्धं पावकपूजनम् ॥\nकुर्याच्चैव तथा दानं यदीच्छेदक्षयं पदम् ॥ २४ ॥\nपितॄणां चाक्षया तृप्तिर्गयाश्राद्धेन वै यथा ॥\nतद्वच्छ्राद्धान्महाभाग गोमत्युदधिसंगमे ॥ २५ ॥\nकुर्य्यात्स्नानं तथा दानं पितॄणां तर्पणं तथा ॥\nपञ्चकासु द्विजश्रेष्ठास्तथा चैवाष्टकासु च ॥ २६ ॥\nवैधृतौ च व्यतीपाते छायायां कुंजरस्य च ॥\nषष्ठ्यां च कपिलाख्यायां तथा हि द्वादशीषु च ॥ २७ ॥\nगोमत्यां संगमे स्नात्वा दद्याद्दानं विशेषतः ॥\nनिर्मलं स्थानमाप्नोति यत्र गत्वा न शोचति ॥ २८ ॥\nश्राद्धपक्षे त्वमावास्यां गोमत्युदधिसंगमे ॥\nहेलया प्राप्यते पुण्यं दत्त्वा पिण्डं गयासमम् ॥ २९ ॥\nतस्मात्सर्वं प्रयत्नेन त्वमावास्यां द्विजोत्तमाः ॥\nश्राद्धं हि पितृपक्षांते कार्य्यं गोमतिसंगमे ॥ 7.4.8.३० ॥\nयद्यप्यश्रोत्रियं श्राद्धं यद्यप्युपहतं भवेत् ॥\nपक्षश्राद्धकृतं पुण्यं दिनेनैकेन लभ्यते ॥ ३१ ॥\nश्रद्धाहीनं मन्त्रहीनं पात्रहीनमथापि वा ॥\nद्रव्यहीनं कालहीनं मनसः स्वास्थ्यवर्जितम् ॥ ३२ ॥\nश्राद्धपक्षे ह्यमायां तु गोमत्युदधिसंगमे ॥\nपरिपूर्णं भवेत्सर्वं पितॄणां तृप्तिरक्षया ॥ ३३ ॥\nगोमती कमला चैव चंद्रभागा तथैव च ॥\nतिस्रस्तु संगता नद्यः प्रविष्टा वरुणालयम् ॥ ३४ ॥\nगयायां पिंडदानेन प्रयागे ह्यस्थिपातने ॥\nतत्पुण्यं समवाप्नोति पक्षांते श्राद्धकृन्नरः ॥ ३५ ॥\nयदीच्छेत्सर्वतीर्थेषु हेलया त्वभिषेचनम् ॥\nस्नानं कुर्वीत भक्त्या वै गोमत्युदधिसंगमे ॥ ३६ ॥\nपक्षेपक्षे समग्रा तु पितृपूजा कृता च यैः ॥\nसम्पूर्णा जायते तेषां गोमत्युदधिसंगमे ॥ ३१७ ॥\nश्राद्धे कृते त्वमावस्यां पितृपक्षे च वै द्विजाः ॥\nअपुत्रा चैव या नारी काकवंध्या च या भवेत् ॥ ३८ ॥\nमृतपुत्रा तथा विप्राः संगमे स्नानमाचरेत् ॥\nदोषैः प्रमुच्यते सर्वैर्गोमप्युदधिसंगमे ॥\nस्नात्वा सुखमवाप्नोति प्रजां च चिरजीविनीम् ॥ ३९ ॥\nयानि कानि च दानानि पृथिव्यां सम्भवंति हि ॥\nतानि सर्वाणि देयानि गोमत्युदधिसंगमे ॥ 7.4.8.४० ॥\nसर्वदैव च विप्रेन्द्रा विशेषात्सर्वपर्वसु ॥\nस्नानं कुर्वीत नियतो गोमत्युदधिसंगमे ॥ ४१ ॥\nदर्शनादेव पापस्य क्षयो भवति भो द्विजाः ॥\nप्रणामे मनसस्तुष्टिर्मुक्तिश्चैवावगाहने ॥ ४२ ॥\nश्राद्धे कृते पितॄणां तु तृप्तिर्भवति शाश्वती ॥\nदाने मनोरथावाप्तिर्जायते नात्र संशयः ॥ ४३ ॥\nकृतकृत्यास्तु ते धन्या यैः कृतं पितृतर्पणम् ॥\nश्राद्धं च ऋषिशार्दूला गोमत्युदधिसंगमे ॥ ४४ ॥\nपितृपक्षे च वै केचिन्मातृपक्षे तथैव च ॥\nतथा श्वशुरपक्षे च ये चान्ये मित्रबांधवाः ॥ ४५ ॥\nस्थावरत्वं गता ये च पुद्गलत्वं च ये गताः ॥\nपिशाचत्वं गता ये च ये च प्रेतत्वमागताः ॥ ४६ ॥\nतिर्य्यग्योनिगता ये च ये च कीटत्वमागताः ॥\nस्नानमात्रेण ते सर्वे मुक्तिं यांति न संशयः ॥ ४७ ॥\nकिं पुनः श्राद्धदानादि गोमतीसंगमे तथा ॥\nकृत्वा मुक्तिमवाप्नोति मानवो नात्र संशयः ॥ ४८ ॥\nश्रवणद्वादशीयोगे गोमत्युदधिसंगमे ॥\nस्नात्वा मुक्तिमवाप्नोति यत्र गत्वा न शोचति ॥ ४९ ॥\nसन्त्यज्य सर्वतीर्थानि गोमत्युदधिसंगमे ॥\nस्नानं कृत्वा तथा श्राद्धं कृतकृत्यो भवेन्नरः ॥\nपरं लोकमवाप्नोति ह्यर्चयित्वा तु वामनम् ॥ 7.4.8.५० ॥\nसम्यक्स्नात्वा नरो यस्तु पूजयेद्गरुडध्वजम् ॥\nपीतांबरधरो भूत्वा दिव्याभरणभूषितः ॥ ५१ ॥\nवीक्ष्यमाणः सुरस्त्रीभिर्नागारिकृतकेतनः ॥\nचतुर्भुजधरो भूत्वा वनमालाविभूषितः ॥\nसंस्तूयमानो मुनिभिर्याति विष्ण्वालयं नरः ॥ ५२ ॥\nगोमतीसंगमे स्नात्वा कृतकृत्यो भवेन्नरः ॥\nयत्र दैत्यवधं कृत्वा विष्णुना प्रभविष्णुना ॥ ५३ ॥\nचक्रं प्रक्षालितं पूर्वं कृष्णेन स्वयमेव हि ॥\nतेनैव चक्रतीर्थं हि ख्यातं लोकत्रये द्विजाः ॥ ५४ ॥\nभवंति यत्र पाषाणाश्चक्रांका मुक्तिदायकाः ॥\nयैः पूजितैर्जगन्नाथः कृष्णः सांनिध्यमाव्रजेत् ॥ ५५ ॥\nतत्रैव यदि लभ्येत चक्रैर्द्वादशभिः सह ॥ ५६ ॥\nद्वादशात्मा स विज्ञेयो मोक्षदः सर्वदेहिनाम् ॥\nएकचक्रांकितो यस्तु द्वारवत्यां सुशोभनः ॥ ५७ ॥\nसुदर्शनाभिधानोऽसौ मोक्षैकफलदो हि सः ॥\nलक्ष्मीनारायणो द्वाभ्यां भुक्तिमुक्तिफलप्रदः ॥ ५८ ॥\nत्रिभिस्त्रिविक्रमश्चैव त्रिवर्गफलदायकः ॥\nश्रीप्रदो रिपुहन्ता च चतुर्भिः संयुतः स हि ॥ ५९ ॥\nपञ्चभिर्वासुदेवस्तु जन्ममृत्युभयापहः ॥\nप्रद्युम्नः षड्भिरेवासौ लक्ष्मीं कांतिं ददाति यः ॥ 7.4.8.६० ॥\nसप्तभिर्बलभद्रश्च चक्रगोऽत्र प्रकीर्तितः ॥\nलाच्छितश्चाष्टभिर्भक्तिं ददाति पुरुषोत्तमः ॥ ६१ ॥\nसर्वं दद्यान्नवव्यूहो दुर्लभो यः सुरैरपि ॥\nदशावतारो दशमी राज्यदो नात्र संशयः ॥६२ ॥\nएकादशभिरैश्वर्यं चक्रगः संप्रयच्छति ॥\nनिर्वाणं द्वादशात्मा च द्वादशभिर्ददाति च ॥ ६३ ॥\nअत ऊर्ध्वं महाभागाः सौख्यमोक्षप्रदायकाः ॥"
  },
  {
    "text": "यतोऽत्र ते च पाषाणाः कृष्णचक्रेण चित्रिताः ॥ ६४ ॥\nतेषां स्पर्शनमात्रेण मुच्यते सर्वकिल्बिषैः ॥\nचक्रतीर्थे नरः स्नात्वा कृष्णचक्रेण चिह्नितः ॥ ६५ ॥\nपूजयित्वा चक्रधरं हरिं ध्यायेत्सनातनम् ॥\nनापुत्रो नाधनो रोगी न स संजायते नरः ॥ ६६ ॥\nब्रह्महत्यादिकं पापं मनोवाक्कायकर्मजम् ॥\nतत्सर्वं विलयं याति सकृच्चक्रांकदर्शनात् ॥ ६७ ॥\nम्लेच्छ देशे शुभे वापि चक्रांको दृश्यते यदि ॥\nतत्र चैव हरिक्षेत्रं मुक्तिदं नात्र संशयः ॥ ६८ ॥\nमृत्युकालेऽपि सम्प्राप्ते यदि ध्यायेद्धरिं नरः ॥\nचक्रांकं धारयेदंगे स याति परमं पदम्॥६९॥\nहृदयस्थे च चक्रांके पूतो भवति तत्क्षणात् ॥\nनोपसर्पंति तं भीता दूताः कृष्णायुधं तदा ॥\nवैष्णवं लोकमा प्नोति नात्र कार्या विचारणा ॥7.4.8.७० ॥\nअपि पापसमाचारः किं पुनर्धार्मिकः शुचिः ॥\nगोमती संगमे स्नात्वा चक्रतीर्थे तथैव च ॥\nमुच्यते पातकैर्घोरै र्मानवो नात्र संशयः ॥७१॥\nराजसाः सत्त्वमायांति विष्णुधर्मं सनातनम् ॥\nक्षेत्रस्य तस्य माहात्म्यात्सत्यमेतत्प्रकीर्तितम् ॥ ७२ ॥\nतामसं राजसं चापि यत्किञ्चिद्विष्णुपूजने ॥\nतच्च सत्त्वत्वमायाति निम्नगा च यथार्णवे ॥ ७३ ॥\nदुर्लभा द्वारका विप्र दुर्लभं गोमतीजलम् ॥\nदुर्लभं जागरो रात्रौ दुर्लभं कृष्णदर्शनम् ॥ ७४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोमत्युदधि संगमस्नानादिमाहात्म्यपूर्वक चक्रतीर्थमाहात्म्यवर्णनंनामाष्टमोऽध्यायः ॥ ८ ॥  ॥"
  }
]
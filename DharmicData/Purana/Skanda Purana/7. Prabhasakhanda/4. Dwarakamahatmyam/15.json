[
  {
    "text": "॥ प्रह्लाद उवाच । ॥\nश्रुत्वा तमागतं देवं ब्रह्माणं पितरं स्वकम् ॥\nसनकाद्या नमस्कर्त्तुं जग्मुः सर्वे पितामहम् ॥१॥\nतं दृष्ट्वा लोककर्त्तारं दण्डवत्प्रणताः क्षितौ ॥\nततो दृष्ट्वा स तनयान्संगृह्य परिषस्वजे ॥२॥\nपृष्टश्चानामयं तैस्तु पृष्ट्वा तान्समुवाच ह ॥\nआराधितो यैर्भगवान्धन्या यूयं वयं तथा ॥ ३ ॥\nसंसिद्धिं परमां याता भगवद्दर्शनेन हि ॥\nन ज्ञातं पुत्रकाः सम्यगज्ञानाद्बालबुद्धिभिः ॥ ४ ॥\nयेनार्चितो महादेवस्तस्य तुष्यति केशवः ॥\nअनर्चिते नीलकण्ठे न गृह्णात्यर्चनं हरिः ॥\nतस्मात्सर्वप्रयत्नेन पूज्यतां नीललोहितः॥ ५॥\nयेन संपूर्णतां याति कृष्णपूजा कृता सदा॥\nतच्छ्रुत्वा वचनं तस्या ब्रह्मपुत्रा ययुस्तदा॥ ६॥\nदेवागाराग्रतो गत्वा योगसिद्धा महर्षयः॥\nलिंगं संस्थापयामासुः शिवभक्तिपुरस्कृता॥ ७॥\nसंस्थाप्य शिवलिंगं ते स्नानार्थं मुनिसत्तमाः॥\nकूपं चक्रुस्ततः सर्व ऋषयः संशितव्रताः ॥ ८ ॥\nदृष्ट्वा तममृतप्रख्यं जलपूर्णं सुनिर्मलम् ॥\nसंहृष्टा ऋषयः सर्वे साधुसाध्विति चाब्रुवन् ॥ ९ ॥\nस्थापितं शिवलिंगं च दृष्ट्वा लोकपितामहः ॥\nउवाच वचनं ब्रह्मा प्रीतः पुत्रांस्तदा द्विजाः ॥ 7.4.15.१० ॥\n॥ ब्रह्मोवाच ॥ ॥\nभवद्भिर्योगसंसिद्धैर्यस्मात्संस्थापितः शिवः ॥\nतस्मात्सिद्धेश्वर इति ख्यातिं लोके गमिष्यति ॥ ११ ॥\nसमीपे शितिकण्ठस्य कूपोयमृषिभिः कृतः ॥\nऋषितीर्थमिति ख्यातं तस्माल्लोके भविष्यति। ॥ १२ ॥\nविना श्राद्धेन विप्रेन्द्रा दानेन पितृतर्पणात् ॥\nभक्तितः स्नानमात्रेण पितृभिः सह मुच्यते ॥ १३ ॥\nअसत्यवादिनो ये च परनिन्दा परायणाः ॥\nस्नानमात्रेण शुध्यन्ति ऋषितीर्थे न संशयः ॥ १४ ॥\nस्नानं प्रशस्तं विषुवे मन्वादिषु तथैव च ॥\nतथा कृतयुगाद्यायां माघस्य द्विजसत्तमाः ॥ १५ ॥\nशिवरात्रौ वसेद्यस्तु लिंगे सिद्धेशसंज्ञिते ॥\nस्नात्वा ऋषिकृते तीर्थे किं तस्यान्येन वै द्विजाः ॥\nगत्वा तत्र महाभागा गृहीत्वा फलमुत्तमम् ॥ १६ ॥\nअर्घ्यं दत्त्वा विधानेन कृत्वा च करयोः कुशान् ॥\nगृह्णंत्वर्घ्यमिमं देवा योगसिद्धा महर्षयः ॥ १७ ॥\nऋषितीर्थे च पापघ्ने सिद्धेश्वरसमन्विते ॥\nदत्त्वार्घ्यं मृदमालभ्य स्नानं कुर्यात्समाहितः ॥१८॥\nतर्पयेच्च पितॄन्देवान्मनुष्यांश्च यथाक्रमम् ॥\nततः श्राद्धं प्रकुर्वीत पितॄणां श्रद्धयाऽन्वितः ॥ १९ ॥\nतथा च दक्षिणां दद्याद्वित्तशाठ्यविवर्जितः ॥\nविशेषतः प्रदेयानि फलानि रसवंति च ॥ 7.4.15.२० ॥\nदद्याच्छयामाकनीवारान्विद्रुमं चाजिनानि च ॥\nसप्तधान्यानि शालींश्च सक्तूंश्च गुडसंयुतान् ॥ २१ ॥\nगंधमाल्यानि तांबूलं वस्त्राणि च तथा पयः ॥\nएवं कृत्वा समग्रं च कृतकृत्यो भवेन्नरः ॥ २२ ॥\nपूजयित्वा महादेवं सिद्धेश्वरमुमापतिम् ॥\nसफलं जन्म मर्त्यस्य जीवितं च सुजीवितम् ॥ २३ ॥\nयः स्नात्वा ऋषितीर्थे तु पश्येत्सिद्धेश्वरं शिवम् ॥\nपितरस्तस्य तुष्यन्ति तुष्यन्ति च पितामहाः ॥ २४ ॥\nअपुत्रा पुत्रिणः स्युस्ते पुत्रिणश्चापि पौत्रिणः ॥\nनिर्धना धनवंतश्च सिद्धेश्वररता नराः ॥ २५ ॥\nदुष्कृतं याति विलयं सुकृतं च विवर्द्धते ॥\nभवेन्मनोरथावाप्तिः प्रणते सिद्धनायके ॥ २६ ॥\nऋषितीर्थे नरः स्नात्वा दृष्ट्वा सिद्धेश्वरं हरम् ॥\nसर्वान्कामानवाप्नोति नात्र कार्या विचारणा ॥ २७ ॥\nशिवरात्र्यां विशेषेण सिद्धेशः संप्रपूजितः ॥\nयंयं कामयते कामं तं ददाति न संशयः ॥\nचिन्तामणिसमः स्वामी ह्यथवा चाक्षयो निधिः ॥२८॥\nश्रुत्वाध्यायमिमं पुण्यं सर्वाघहरणं परम् ॥\nप्रयाति परमं स्थानं मानवः श्रद्धयान्वितः॥२९॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारका माहात्म्य ऋषितीर्थसिद्धेश्वरमाहात्म्यवर्णनंनाम पञ्चदशोऽध्यायः॥१५॥"
  }
]
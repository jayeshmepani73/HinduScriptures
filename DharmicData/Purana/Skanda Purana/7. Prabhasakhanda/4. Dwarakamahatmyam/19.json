[
  {
    "text": "॥ प्रह्लाद उवाच ॥ ॥\nतच्छ्रुत्वा देवदेवेशश्चिंतयित्वा पुनःपुनः ॥ उवाच वचनं तत्र दुर्वाससमकल्मषम् ॥ १॥\n॥ श्रीभगवानुवाच ॥ ॥\nपराधीनोऽस्मि विप्रेन्द्र भक्त्या क्रीतोऽस्मि नान्यथा ॥\nबलेरादेशकारी च दैत्येन्द्रवशगो ह्यहम्॥ २ ॥\nतस्मात्प्रार्थय विप्रेन्द्र दैत्यं वैरोचनिं बलिम्॥\nअस्यादेशात्करिष्यामि यदभीष्टं तवाधुना ॥ ३ ॥\nतच्छ्रुत्वा वचनं विप्रो बलिं प्रोवाच सत्वरम् ॥\nयज्वनां त्वं वरिष्ठश्च दातॄणां त्वं मतोऽधिकः ॥ ४ ॥\nपारावारः कृपायाश्च दयां कुरु ममोपरि ॥\nप्रेषयस्व महाभाग देवं दैत्यविनिग्रहे ॥ ५ ॥\nसंपूर्णनियमः स्नातस्त्वत्प्रसादाद्भवाम्यहम्॥\nतच्छुत्वा वचनं दैत्यो नातिहृष्टमनास्तदा ॥\nदुर्वाससमुवाचेदं नैतदेवं भविष्यति ॥ ६ ॥\nअन्यत्प्रार्थय विप्रेन्द्र यत्ते मनसि वर्त्तते ॥\nतद्दास्यामि न सन्देहो यद्यपि स्यात्सुदुर्लभम् ॥ ७ ॥\nआत्मानमपि दास्यामि नाहं त्यक्ष्ये हरिं द्विज ॥\nबहुभिः सुकृतैः प्राप्तं कथं त्यक्ष्यामि केशवम् ॥ ८ ॥\n॥ दुर्वासा उवाच ॥ ॥\nनातिलुब्धं हि मां विद्धि किमन्यत्प्रार्थयाम्यहम् ॥\nरक्ष मे जीवितं दैत्य प्रेषयस्व जनार्द्दनम् ॥ ९ ॥\n॥ बलिरुवाच ॥ ॥\nजानासि त्वं यथा विप्र हिरण्याक्षं निपातितम् ॥\nभूत्वा यज्ञवराहस्तु दधारोर्वीं बलाद्दिवि ॥ 7.4.19.१० ॥\nयथा च दैत्यप्रवरमवध्यं दैत्यदानवैः ॥\nहतवान्हिरण्यकशिपुं नृसिंहः सर्वगः प्रभुः ॥ ११ ॥\nतथैव वृत्रं नमुचिं रक्षो लंकेश संज्ञकम् ॥\nजघान मायया विष्णुः सुरार्थं सुरसत्तमः ॥ १२ ॥\nप्रथमं वामनो भूत्वा ह्ययाचत पदत्रयम् ॥\nपुनस्त्रिविक्रमो भूत्वा भुवनानि जहार मे ॥ १३ ॥\nमया पुण्यवशाद्विष्णुर्यदि प्राप्तः कथञ्चन ॥\nनाहं त्यक्ष्ये जगन्नाथं मायावामनकं प्रभुम् ॥ १४ ॥\n॥ दुर्वासा उवाच ॥ ॥\nनाहं भोक्ष्ये विना स्नानं गोमत्युदधिसंगमे ॥\nयदि न प्रेष्यसि हरिं ततस्त्यक्ष्ये कलेवरम् ॥ १५ ॥\n॥ बलिरुवाच ॥ ॥\nयद्भाव्यं तद्भवतु ते यज्जानासि तथा कुरु ॥\nब्रह्मरुद्रेन्द्रनमितं नाहं त्यक्ष्ये पदद्वयम् ॥ १६ ॥\nतदा विवदमानौ तौ दृष्ट्वा स जगदीश्वरः ॥\nब्रह्मण्यदेवः कृपया ब्राह्मणं तमुवाच ह ॥ १७ ॥\nस्वस्थो भव द्विजश्रेष्ठ स्नापयिष्ये न संशयः ॥\nहत्वा दैत्यगणान्सर्वान्गोमत्युदधिसंगमे ॥ १८ ॥\n॥ प्रह्लाद उवाच ॥ ॥ ।\nश्रुत्वा भगवतो वाक्यं ब्राह्मणं प्रति दैत्यराट् ॥\nदृढं जग्राह चरणौ पतित्वा पादयोस्तदा ॥ १९ ॥\nततः समृद्धिमगमत्पादौ दत्त्वा बलेः प्रभुः ॥\nशंखचक्रगदापाणिर्विष्णुर्दुर्वाससाऽन्वितः ॥ 7.4.19.२० ॥\nप्रस्थितौ तौ तदा दृष्ट्वा दुर्वाससजनार्द्दनौ ॥\nअनन्तः पुरुषो ऽगच्छन्मुशली च हलायुधः ॥ २१ ॥\nमुशली चाग्रतोऽगच्छत्ततो विष्णुस्त्रिविक्रमः ॥\nतयोरन्वगमद्विप्रा दुर्वासा भूतलाद्बहिः ॥ २२ ॥\nभित्त्वा रसातलं सर्वे समुत्तस्थुस्त्वरान्विताः ॥\nआविर्बभूवुस्तत्रैव गोमत्युदधिसंगमे ॥ २३ ॥\nसन्नद्धौ दृढधन्वानौ संकर्षणजनार्दनौ ॥\nऊचतुस्तौ तदा विप्रं कुरु स्नानं यदृच्छया ॥ २४ ॥\nतयोस्तु वचनं श्रुत्वा स्नानं चक्रे त्वरान्वितः ॥\nस्नात्वा चावश्यकं कर्म कर्तुमारभत द्विजः ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थे कृष्णबलरामदुर्वासससमागमपूर्वकं दुर्वाससः स्नानाद्याह्निकविधिविधान- वर्णनंनामैकोनविंशतितमोऽध्यायः ॥ ॥ १९ ॥"
  }
]
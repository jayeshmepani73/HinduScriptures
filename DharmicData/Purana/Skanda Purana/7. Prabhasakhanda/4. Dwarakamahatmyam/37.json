[
  {
    "text": "॥ श्रीप्रह्लाद उवाच ॥ ॥\nकृष्णकृष्णेति कृष्णेति श्वपचो जागरन्निशि ॥\nजपेदपि कलौ नित्यं कृष्णरूपी भवेद्धि सः ॥ १ ॥\nकृष्णकृष्णेति कृष्णेति कलौ वदत्यहर्निशम् ॥\nनित्यं यज्ञायुतं पुण्यं तीर्थकोटिसमुद्भवम् ॥ २ ॥\nसंपूर्णैकादशी भूत्वा द्वादश्यां वर्द्धते यदि ॥\nउन्मीलिनीति विख्याता तिथीनामुत्तमा तिथिः ॥३॥\nवंजुलीवासरे ये वै रात्रौ कुर्वंति जागरम्॥\nयज्ञायुतायुतं पुण्यं मुहूर्तार्द्धेन जायते॥४॥\nसंपूर्णा द्वादशी भूत्वा वर्द्धते चापरे दिने ॥\nत्रयोदश्यां मुनिश्रेष्ठा वंजुली दुर्ल्लभा कलौ ॥ ५ ॥\nउन्मीलिनीमनुप्राप्य ये प्रकुर्वंति जागरम् ॥\nनिमिषार्द्धेन तत्पुण्यं गवां कोटिफलप्रदम् ॥ ६॥\nसंपूर्णैकादशी भूत्वा प्रत्यऽहं वर्द्धते यदि ॥\nदर्शश्च पौर्णमासी च पक्षवृद्धिस्तथोच्यते ॥७॥\nपक्षवृद्धिकरीं प्राप्य ये प्रकुर्वंति जागरम् ॥\nनिमिषार्द्धार्द्धमात्रेण गवां कोटिफलप्रदम् ॥ ८ ॥\n॥ श्रीप्रह्लाद उवाच ॥ ॥\nचक्रतीर्थे नरः स्नात्वा मुच्यते सर्व किल्बिषैः ॥\nस याति परमं स्थानं दाहप्रलयवर्जितम् ॥ ९ ॥\nचक्रं प्रक्षालितं यत्र कृष्णेन स्वयमेव हि ॥\nतेन वै चक्रतीर्थं हि पुण्यं च परमं हरेः ॥\nभवंति तत्र पाषाणाश्चक्रांका मुक्तिदायकाः ॥ 7.4.37.१० ॥\nतत्रैव यदि लभ्यंते चक्रैर्द्वादशभिः सह ॥\nद्वादशात्मा स विज्ञेयो मोक्षदः परिकीर्तितः ॥ ॥ ११ ॥\nएकचक्रेण पाषाणो द्वारवत्यां सुशोभनः ॥\nसुदर्शनाभिधेयोसौ मोक्षैकफलदायकः ॥१२॥\nलक्ष्मीनारायणौ द्वौ तौ भुक्तिमुक्तिफलप्रदौ ॥\nत्रिभिश्चैवाच्युतं देवं सदेन्द्रपददायकम् ॥ १३ ॥\nभूतिदो विघ्नहंता च चतुश्चक्रो जनार्द्दनः ॥\nपञ्चभिर्वासुदेवस्तु जन्ममृत्युभयापहः ॥ १४ ॥\nप्रद्युम्नः षड्भिरेवासौ लक्ष्मीं कांतिं ददाति च ॥\nसप्तभिर्बलदेवस्तु गोत्रकीर्तिविवर्द्धनः ॥ १५ ॥\nवांछितं चाष्टभिर्भक्त्या ददाति पुरुषोत्तमः ॥\nसर्वं  दद्यान्नवव्यूहो दुर्ल्लभो यः सुरोत्तमैः ॥ १६ ॥\nराज्यप्रदो दशभिस्तु दशावतार एव च ॥\nएकादशभिरैश्वर्य्यमनिरुद्धः प्रयच्छति ॥ १७ ॥\nनिर्वाणं द्वादशात्मा तु चक्रैर्द्वादशभिः स्मृतम् ॥\nअत ऊर्ध्वमनंतोऽसौ सौख्यमोक्षप्रदायकः ॥ १८ ॥\nये केचित्तत्र पाषाणाः कृष्णचक्रेण मुद्रिताः॥\nतेषां स्पर्शनमात्रेण मुच्यते सर्वकिल्बिषैः ॥ १९ ॥\nब्रह्महत्यादिकं पापं मनोवाक्कायकर्मजम् ॥\nतत्सर्वं विलयं याति चक्रांकितप्रपूजनात्  ॥7.4.37.२०॥\nम्लेच्छदेशे शुभे वाऽपि चक्रांको यत्र तिष्ठति ॥\nयोजनानि दश द्वे च मम क्षेत्रं च सुन्दरि ॥ २१ ॥\nमृत्युकाले च संप्राप्ते हृदये यस्तु धारयेत् ॥\nचक्राकं पापदलनं स याति परमां गतिम् ॥ २२ ॥\nगोमतीसंगमे स्नात्वा भृगुतीर्थे तथैव च ॥\nन मातुर्वसते कुक्षौ यद्यपि स्यात्स पातकी  ॥ ॥ २३ ॥\nतामसं राजसं वापि यत्कृतं विष्णुपूजनम् ॥\nतत्सात्त्विकत्वमभ्येति निम्नगांभो यथार्णवे ॥ २४ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकाक्षेत्रस्थसुदर्शनप्रमुखानन्तान्तचक्रचिह्नांकित पाषाणमाहात्म्यवर्णनपूर्वकतत्पूजनफलादिकथनंनाम सप्तत्रिंशत्तमोऽध्यायः ॥३७॥ ।"
  }
]
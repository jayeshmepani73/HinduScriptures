[
  {
    "text": "॥ प्रह्लाद उवाच ॥ ॥\nततो गच्छेद्द्विजश्रेष्ठा गोमतीं कृष्णसंश्रयाम् ॥\nयस्या दर्शनमात्रेण मुच्यते सर्वपातकैः ॥\nसर्वपापविनिर्मुक्तः कृष्णसायुज्यमाप्नुयात्॥ १ ॥\nदुरितौघक्षयकरममंगल्यविनाशनम् ॥\nसर्वकामप्रदं नॄणां प्रणमेद्गोमतीजलम् ॥ २ ॥\nमहापापक्षयकरमगतीनांगतिप्रदम् ॥\nपूर्वपुण्यवशात्प्राप्तं प्रणमेद्गोमतीजलम् ॥ ३ ॥\n॥ ऋषय ऊचुः ॥ ॥\nदैत्येन्द्र संशयोऽस्माकं तं त्वं छेत्तुमिहार्हसि ॥\nइयं का गोमती तत्र केनानीता महामते ॥ ४ ॥\nकेन कार्यवशेनेह संप्राप्ता वरुणालयम् ॥\nसर्वं भागवतश्रेष्ठ ह्येतद्विस्तरतो वद ॥ ५ ॥\n॥ प्रह्लाद उवाच ॥ ॥\nएकार्णवे पुरा भूते नष्टे स्थावर जंगमे ॥\nतदा ब्रह्मा समभवद्विष्णोर्नाभिसरोरुहात् ॥ ६ ॥\nआदिष्टः प्रभुणा ब्रह्मा सृजस्व विविधाः प्रजाः ॥\nइति धाता समादिष्टो हरिणा सृष्टि कारणे ॥ ७ ॥\nउक्त्वा बाढमिति ब्रह्मा ततः सृष्टौ मनो दधे ॥\nससर्ज मानसात्सद्यः सनकाद्यान्कुमारकान् ॥\nउवाच वचनं ब्रह्मा प्रजाः सृजत पुत्रकाः ॥ ८ ॥\nब्रह्मणो वचनं श्रुत्वा ते कृतांजलयोऽब्रुवन् ॥\nभगवन्भगवद्रूपं द्रष्टुकामा वयं प्रभो ॥ ९ ॥\nन बन्धमनुवर्त्तामः सृष्टिरूपं दुरासदम्॥\nइत्युक्त्वा ते ययुः सर्वे सनकाद्या कुमारकाः ॥ 7.4.5.१०॥\nपश्चिमां दिशमास्थाय तीरे नदनदीपतेः ॥\nतेजोमयस्य रूपस्य द्रष्टुकामा महात्मनः ॥\nतस्मिन्मानसमाधाय तेपिरे परमं तपः ॥ ११ ॥\nबहुवर्षसहस्रैस्तु प्रसन्ने धरणीधरे ॥\nभित्त्वा जलं समुत्तस्थौ तेजोरूपं दुरासदम् ॥ ॥ १२ ॥\nअनेकदैत्यदमनं बहुयंत्रविदारणम् ॥\nसूर्यकोटिप्रभाभासं सहस्रारं सुदर्शनम् ॥ १३ ॥\nतं दृष्ट्वा विस्मिताः सर्वे ब्रह्मपुत्राः परस्परम् ॥\nवीक्षमाणा भगवतः परमायुधमुत्तमम् ॥ १४ ॥\nतान्विलोक्य तथाभूतान्वागुवाचाशरीरिणी ॥\nभो ब्रह्मपुत्रा भगवाञ्छ्रीघ्रमाविर्भविष्यति ॥ १५ ॥\nअर्हणार्थं भगवतः शीघ्रमर्घ्यं प्रकल्प्यताम्॥\nआयुधं लोकनाथस्य द्विजाः शीघ्रं प्रसाद्यताम् ॥ १६ ॥\nतच्छ्रुत्वाऽऽकाशवचनं तुष्टुवुस्ते सुदर्शनम् ॥ १ ॥\nऋषय उचुः ॥ ॥\nज्योतिर्मय नमस्तेऽस्तु नमस्ते हरिवल्लभ ॥\nसुदर्शन नमस्तेऽस्तु सहस्राराऽक्षराऽव्यय ॥१८॥\nनमस्ते सूर्यरूपाय ब्रह्म रूपाय ते नमः ॥\nअमोघाय नमस्तुभ्यं रथांगाय नमोनमः ॥ १९ ॥\nएवं ते पूजयामासुः सुमनोभिस्तथाऽक्षतैः ॥ 7.4.5.२० ॥\nस्तवैर्नानाविधैः स्तुत्वा प्रणेमुर्हरिवल्लभम् ॥\nतत्प्रसाद्य सुनाभं तु प्रभुसंदर्शनोत्सुकाः ॥ २० ॥\nअस्मरन्मनसा देवं ब्रह्माणं पितरं स्वकम् ॥\nतेषां तु चिंतितं ज्ञात्वा ब्रह्मा गंगामथाब्रवीत् ॥ २१ ॥\nयाहि शीघ्रं सरिच्छ्रेष्ठे पृथिव्यां हरिकारणात् ॥\nगां गता त्वं महाभागे ततो बहुमताऽसि मे ॥ २२ ॥\nउर्व्यां ते गोमती नाम सुप्रसिद्धं भविष्यति ॥ २३ ॥\nवसिष्ठस्यानुगा भूत्वा याहि शीघ्रं धरातलम् ॥\nतातं पुत्रीवानुयाता वसिष्ठतनया भव ॥ २४ ॥\nबाढमित्येव सा देवी प्रस्थिता वरुणालयम् ॥\nवसिष्ठस्त्वग्रतो याति तं गंगा पृष्ठतोऽन्वगात् ॥ २५ ॥\nतां दृष्ट्वा मनुजाः सर्वे वसिष्ठेन समन्विताम् ॥\nनमश्चक्रुर्महाभागां गच्छतो पश्चिमार्णवम् ॥ २६ ॥\nआविर्बभूव तत्रैव यत्र ते मुनयः स्थिताः ॥\nद्रष्टुकामा हरे रूपं श्रिया जुष्टं चतुर्भुजम् ॥ २७ ॥\nदृष्ट्वा वसिष्ठमनुगामायान्तीं सुरपावनीम् ॥\nअवाकिरन्महाभागां सुमनोभिश्च सर्वशः ॥ २८ ॥\nदिव्यैर्माल्यैः सुगन्धैश्च गन्धधूपैस्तथाऽक्षतैः ॥\nसंपूज्य हृष्टमनसः साधुसाध्विति चाब्रुवन् ॥ २९ ॥\nवसिष्ठं तेऽग्रगं दृष्ट्वा ह्युदतिष्ठंस्ततो द्विजाः ॥\nअर्घ्यादिसत्क्रियां कृत्वा प्रहृष्टा इदमब्रुवन् ॥ ॥ 7.4.5.३० ॥\nयस्मात्त्वया समानीता ह्यस्मिँल्लोके सरिद्वरा ॥\nतस्मात्तव सुतेत्येवं ख्यातिं लोके गमिष्यति ॥ ३१ ॥\nगोः स्वर्गादागता यस्मादिदं स्थानं मती मता ॥\nतस्माद्धि गोमतीनाम ख्यातिं लोके गमिष्यति ॥ ३२ ॥\nअस्या दर्शनमात्रेण मुक्तिं यास्यंति मानवाः ॥\nकिं पुनः स्नान दानादि कृत्वा यांति हरेः पदम् ॥ ३३ ॥\nतामेव चार्घ्यं दत्त्वा ते योगींद्रा ईडिरे हरिम् ॥\nपरं पुरुषसूक्तेन पुरुषं शेषशायिनम् ॥ ३४ ॥\nइति संस्तुवतां तेषां हरिराविर्बभूव ह ॥\nपीतकौशेयवसनो वनमालाविभूषितः ॥\nदिव्यमाल्यानुलिप्तांगो दिव्याभरणभूषितः ॥ ३५ ॥\nशेषासनगतं देवं दिव्यानेकोद्यतायुधम् ॥\nज्वलत्किरीटमुकुटं स्फुरन्मकरकुंडलम् ॥ ३६ ॥\nभक्ताभयप्रदं शांतं श्रीवत्सांकं महाभुजम् ॥\nसदा प्रसन्नवदनं घनश्यामं चतुर्भुजम् ॥ ३७ ॥\nपादसंवाहनासक्तलक्ष्म्या जुष्टं मनोहरम् ॥\nतं दृष्ट्वा मुनयः सर्वे हर्षोत्कर्षसमन्विताः ॥\nविष्णुं ते विष्णुसूक्तैश्च तुष्टुवुर्वेदसंभवैः ॥ ३८ ॥\nएवं संस्तुवता तेषां विष्णुर्दीनानुकंपकः ॥\nउवाच सुप्रसन्नेन मनसा द्विजसत्तमान् ॥ ३९ ॥\n॥ श्रीभगवानुवाच ॥ ॥\nभोभोः कुमारास्तुष्टोऽहं प्रदास्यामि यथेप्सितम् ॥\nभविष्यथ ज्ञानयुता अस्पृष्टा मम मायया ॥ 7.4.5.४० ॥\nयस्मान्मोक्षार्थिभिर्विप्रा जलेनाहं प्रसादितः ॥\nतस्मादिदं परं तीर्थं सर्वकामप्रदं परम् ॥ ४१ ॥\nअनुग्रहाय भवतां यत्र चक्रं सुदर्शनम् ॥\nनिःसृतं प्रथमं विप्रा जलं भित्त्वा ममाग्रतः ॥ ॥ ४२ ॥\nचक्रतीर्थमिति ख्यातं तस्मादेतद्भविष्यति ॥\nममापि नियतं वासो भविष्यति महार्णवे ॥ ४३ ॥\nयेऽत्र स्नानं प्रकुर्वंति प्रसंगेनापि मानवाः ॥\nचक्रतीर्थे द्विजश्रेष्ठास्तेषां मुक्तिः करे स्थिता ॥ ४४ ॥\nभवतोऽपि सदा ह्यत्र तिष्ठध्वं च द्विजर्षभाः ॥\nवायुभूतांतरिक्षस्थाः सर्वकामस्य दायकाः ॥ ४५ ॥\n॥ प्रह्लाद उवाच ॥ ॥\nतच्छ्रुत्वा हृष्टमनसः कृत्वार्घ्यं सुरपावनीम् ॥\nअवनिज्य हरेः पादौ मूर्ध्नाऽपश्चाप्यधारयन् ॥ ॥ ४६ ॥\nप्रक्षाल्य सा हरेः पादौ प्रविष्टा वरुणालयम् ॥\nतस्मिन्महापापहरा गोमती सागरं गता ॥ ४७ ॥\nवरं दत्त्वा ततो विष्णुस्तत्रैवान्तर धीयत ॥\nसनकाद्या ब्रह्मसुतास्तस्थुस्तत्र समाहिताः ॥ ४८ ॥\nएवं सा गोमती तत्र संजाता सागरंगमा ॥\nसर्वपापहरा प्रोक्ता पूर्वगंगेति या श्रुता ॥ ॥ ४९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्यं सनत्कुमारतपोबलेन भगवत्प्रादुर्भाव वृत्तान्तवर्णनपुरःसर गोमत्युत्पत्तिमाहात्म्यवर्णनंनाम पञ्चमोऽध्यायः ॥ ५ ॥"
  }
]
[
  {
    "text": "॥ सूत उवाच ॥ ॥\nइति प्रोक्ता तदा देवी शंकरेण यशस्विनी ॥\nपुनः पप्रच्छ विप्रेंद्राः क्षेत्रमाहात्म्यविस्तरम् ॥ १ ॥\n॥ देव्युवाच ॥ ॥\nअद्य मे सफलं जन्म सफलं च तपः प्रभो ॥\nदेवत्वमद्य मे जातं त्वत्प्रसादेन शंकर ॥ २ ॥\nअद्याहं कृतकल्याणी ज्ञानदृष्टिः कृतात्वया ॥\nअद्य मे भूषितौ कर्णौ क्षेत्र माहात्म्यभूषणौ ॥ ३ ॥\nअद्य मे तेजसः पिंडो जातो ज्ञानं हृदि स्थितम् ॥\nअद्य मे कुलशीलं च अद्य मे रूपलक्षणम् ॥ ४ ॥\nअद्य मे भ्रांतिरुच्छिन्ना तीर्थभ्रमणसंभवा ॥\nप्रभासे निश्चलं जातं मनो मे मानिनां वर ॥ ५ ॥\nआराधितो मया पूर्वं तुष्टो मेऽद्य सुरेश्वरः ॥\nवह्निना वेष्टिता साहमेकपादेन संस्थिता ॥ ६ ॥\nतत्तपः सफलं त्वद्य जातं मे भक्तवत्सल ॥\nप्रभासक्षेत्रमाहात्म्यमद्य मे प्रकटीकृतम् ॥ ७ ॥\nपुनः पृच्छामि देवेश याथातथ्यं वद प्रभो ॥८॥\nअद्यापि संशयो नाथ तीर्थमाहात्म्यसंभवः॥\nअन्यत्कौतूहलं देव कथयस्व महेश्वर ॥ ९ ॥\nअयं यो वर्त्तते देव चंद्रस्ते शिरसि स्थितः ॥\nकस्यायं कथमुत्पन्नः कस्मिन्काले वद प्रभो ॥ 7.1.18.१० ॥\n॥ ईश्वर उवाच ॥ ॥\nअस्मिन्काले महादेवि वाराह इति विश्रुते ॥\nपरार्द्धे तु द्वितीयेऽस्मिन्वर्तमाने तु वेधसः ॥ ११ ॥\nद्वितीयमासस्यादौ तु प्रतिपद्या प्रकीर्तिता ॥\nवाराहेणोद्धृता तस्यां तथा चादौ धरा प्रिये ॥\nतेन वाराहकल्पेति नाम जातं धरातले ॥ १२ ॥\nतस्मिन्कल्पे महादेवि गते संध्यांशके प्रिये ॥\nप्रथमस्य मनोश्चादौ देवि स्वायंभुवस्य हि ॥ १३ ॥\nक्षीरोदे मथ्यमाने तु दैवतैर्दानवैरपि ॥\nरत्नानि जज्ञिरे तत्र चतुर्द्दशमितानि वै ॥ १४ ॥\nतेषां मध्ये महातेजाश्चंद्रमास्तत्त्वसंभव ॥\nसोऽयं मया धृतो देवि अद्यापि शिरसि प्रिये ॥ १५ ॥\nविषे पीते महादेवि प्रभासस्थस्य मे सदा ॥\nभूषणं मुक्तये देवैर्मम चंद्रः  कृतः पुरा ॥ १६ ॥\nशशिनाभूषितो यस्मात्तेनाहं शशिभूषणः॥\nतत्र स्थाने स्थितोऽद्यापि स्वयंभूर्लिंगमूर्त्तिमान्॥१७॥\nसर्वसिद्धिप्रदाता च कल्पस्थायी सदा प्रिये ॥\nइत्येतत्कथितं देवि किमन्यत्परिपृच्छसि ॥ १८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शिवशिरोभूषण चन्द्रोत्पत्तिवृत्तान्तवर्णनंनामाष्टादशोऽध्यायः ॥ १८ ॥"
  }
]
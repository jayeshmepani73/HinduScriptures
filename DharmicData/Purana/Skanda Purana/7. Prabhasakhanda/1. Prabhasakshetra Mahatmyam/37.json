[
  {
    "text": "॥ देव्युवाच ॥ ॥\nकिमर्थं कंकणं देव क्षिप्यते लवणांभसि ॥\nतस्या पुण्यं न पूर्वोक्तं यथावद्वक्तुमर्हसि ॥ १ ॥\nके मंत्राः किं विधानं तत्कस्मिन्काले महत्फलम् ॥\nकिं पुराभूच्च तद्वृत्तं भगवन्कंकणाश्रितम् ॥ २ ॥ ॥\n॥ ईश्वर उवाच ॥ ॥\nआसीत्पुरा महीपालो बृहद्रथ इति श्रुतः ॥\nतस्य भार्याऽभवत्साध्वी नाम्ना चेंदुमती प्रिया ॥ ३ ॥\nन देवी न च गन्धर्वी नासुरी न च किंनरी ॥\nतादृग्रूपा महादेवि यादृशी सा सुमध्यमा ॥ ४ ॥\nशीलरूपगुणोपेता नित्यं सा तु पतिवता ॥\nसर्वयोषिद्गुणैर्युक्ता यथा साध्वी ह्यरुन्धती ॥ ५ ॥\nप्रधान (?)हस्रस्य सौभाग्यमदगर्विता ॥\nन विना स तया रेमे मुहूर्त्तमपि पार्थिवः ॥ ६ ॥\nएकदा तस्यराजर्षेरर्द्धासनगता सती॥\nयावत्तिष्ठति राजेंद्रमृषिस्तावदुपागतः॥\nकण्वो नाम महातेजास्तपस्वी वेदपारगः॥७॥\nतमागतमथो दृष्ट्वा सहसोत्थाय पार्थिवः॥\nपूजां कृत्वा यथान्यायं दत्त्वा चार्घ्यमनुत्तमम्॥८॥\nसुखासीनं ततो मत्वा विश्रांतं मुनिपुंगवम्॥\nआपृच्छत्कुशलं राजा स सर्वं चान्वमोदयत् ॥ ९ ॥\nततो धर्मकथां चक्रे स ऋषिर्नृपसन्निधौ ॥ 7.1.37.१० ॥\nततः कथावसाने सा भार्या तस्य महीपतेः ॥\nअब्रवीदमृतं वाक्यं कृतांजलिपुटा सती ॥ ११ ॥\n॥ इन्दुमत्युवाच ॥ ॥\nत्वं वेत्सि भगवन्सर्वमतीतानागतं विभो ॥\nपृच्छे त्वां कौतुकाविष्टा तस्मात्त्वं क्षंतुमर्हसि ॥ ॥ १२ ॥\nअन्यदेहोद्भवं कर्म मम सर्वं प्रकीर्त्तय ॥\nईदृशं मम सौभाग्यं पतिर्देवसुतोपमः ॥ १३ ॥\nसौभाग्यं पतिदेवत्वं शीलं त्रैलोक्यविश्रुतम्॥\nकिं प्रभावो व्रतस्यैष उताहोपोषितस्य वा ॥ १४ ॥\nदानस्य वा मुनिश्रेष्ठ यन्मे सौभाग्यमुत्तमम्॥\nवशो राजा महाबाहुर्मम वाक्यानुगः सदा ॥ ॥ १५ ॥\nएतन्मे सर्वमाचक्ष्व परं कौतूहलं हि मे ॥ १६ ॥\n॥ सूत उवाच ॥ ॥\nतस्यास्तद्वचनं श्रुत्वा ध्यात्वा च सुचिरं मुनिः ॥\nअब्रवीत्प्रहसन्वाक्यं कण्वो वेदविदां वरः ॥ १७ ॥\n॥ कण्व उवाच ॥ ॥\nशृणु राज्ञि प्रवक्ष्यामि अन्यदेहोद्भवं तव ॥\nन रोषश्च त्वया कार्यो लज्जा वापि सुमध्यमे ॥ १८ ॥\nत्वमासीदन्यदेहे तु आभीरी पंचभर्तृका ॥\nसौराष्ट्रविषये हीना देवं सोमेश्वरं गता ॥ १९ ॥\nततः स्नातुं प्रविष्टा च सागरे लवणांभसि ॥\nहता कल्लोलमालाभिर्विह्वलत्वमुपागता ॥ 7.1.37.२० ॥\nतव हस्ताच्च्युतं तत्र हैमं कंकणमेव च ॥\nनष्टं समुद्रसलिले पश्चात्तापस्तु ते स्थितः ॥ २१ ॥\nअथ कालेन महता पंचत्वं त्वमुपागता ॥\nदशार्णाधिपतेर्गेहे ततो जातासि सुन्दरि ॥ २२ ॥\nबृहद्रथेन चोढासि कंकणस्य प्रभा वतः॥\nन व्रतं न तपो दानं त्वया चीर्णं पुरा शुभे ॥ २३ ॥\nएतत्ते सर्वमाख्यातं यन्मां त्वं परिपृच्छसि ॥\nतच्छ्रुत्वा सा विशालाक्षी त्रपयाऽधो मुखी तथा ॥\nआसीत्तूष्णीं तदा देवी श्रुत्वा वाक्यं च तादृशम् ॥ २४ ॥\nएवं निवेद्य स मुनी राजपत्नीं वरानने ॥\nजगाम भवनं स्वं च आमंत्र्य वसुधाधिपम् ॥ २५ ॥\nज्ञात्वा फलं कंकणस्य मुनेस्तस्य प्रभावतः ॥\nगत्वा सोमेश्वरं देवं स्नात्वा च लवणांभसि ॥ २६ ॥\nप्राक्षिपत्कंकणं तत्र प्रतिवर्षं(?) महाप्रभे ॥\nततो देवत्वमापन्ना प्रभावात्तस्य भामिनि ॥ २७ ॥\nईश्वर उवाच ॥ ॥\nएष प्रभावः सुमहान्कंकणस्य प्रकीर्तितः ॥\nसर्वकामप्रदो देवि सर्वपापप्रणाशनः ॥ २८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये सोमेश्वरमाहात्म्ये कंकणमाहात्म्यवर्णनंनाम सप्तत्रिंशोऽध्यायः ॥ ३७ ॥ ॥  ॥"
  }
]
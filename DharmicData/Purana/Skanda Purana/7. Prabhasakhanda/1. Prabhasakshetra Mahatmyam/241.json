[
  {
    "text": "॥ ईश्वर उवाच ॥ ॥\nतत्रैव संस्थितं पश्येद्बलभद्रकलेवरम् ॥\nशेषरूपेण यत्रासौ प्रात्यजत्स्वकलेवरम्॥ १ ॥\nगतस्त्रैसंगमे तीर्थे तत्र पातालवर्त्मना ॥\nअस्मिन्मित्रवने देवि गव्यूतिद्वयविस्तृते ॥ २ ॥\nकलेवरं स्थितं देवि लिंगाकारं महाप्रभम् ॥\nरेवत्या सहितं तत्र शेषनामेति विश्रुतम् ॥३॥\nयत्र सिद्धः पुरा देवि जरानामा तु कौलिकः ॥\nविष्णुहंता भल्लतीर्थे सोऽस्मिन्स्थाने लयं गतः ॥ ४ ॥\nतत्प्रभृत्येव सकले शेष इत्यभिविश्रुतः ॥\nचैत्रे शुक्लत्रयोदश्यां यस्तं पूजयते नरः ॥\nस पुत्रपौत्रपशुमान्वर्षं क्षेमेण गच्छति ॥५॥\nमसूरिकादिरोगेभ्यः शिशूनां न भयं भवेत् ॥\nविस्फोटकादिरोगेभ्यो न भयं जायते क्वचित् ॥६॥\nअस्मिन्क्षेत्रे महासिद्धे सिद्धयज्ञस्तु यः स्मृतः ॥\nवर्णानां सांतरालानां सर्वेषां चातिवल्लभः ॥७॥\nपशुपुष्पोपहारैश्च बलिदानैः पृथग्विधैः ॥\nसंतुष्टिं शीघ्रमायाति शेषोऽशेषाघनाशनः ॥ ॥ ८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शेषमाहात्म्यवर्णनंनामैकचत्वारिंश दुत्तरद्विशततमोऽध्यायः ॥ २४१ ॥   ॥"
  }
]
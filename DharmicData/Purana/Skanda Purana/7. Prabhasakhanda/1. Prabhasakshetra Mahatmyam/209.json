[
  {
    "text": "॥ ईश्वर उवाच ॥ ॥\nततो गच्छेन्महादेवि मार्कण्डेयेशमुत्तमम् ॥\nतस्मादुत्तरदिग्भागे मार्कण्डेन प्रतिष्ठितम् ॥१॥\nसावित्र्याः पूर्वभागे तु नातिदूरे व्यवस्थितम् ॥\nमहर्षिरभवत्पूर्वं मार्कण्डेय इति श्रुतः ॥ २ ॥\nअजरश्चामरश्चैव प्रसादात्पद्मयोनिनः ॥\nस गत्वा तत्र विप्रेन्द्रो देवदेवस्य शूलिनः ॥\nलिंगं तु स्थापयामास ज्ञात्वा तत्क्षेत्रमुत्तमम् ॥ ३ ॥\nस तं पूज्य विधानेन स्थित्वा दक्षिणतो मुनिः ॥\nपद्मासनधरो भूत्वा ध्यानावस्थस्तदाऽभवत् ॥ ४ ॥\nतस्य ध्यानरतस्यैव प्रयुतान्यर्बुदानि च ॥\nयुगानां समतीतानि न जानाति मुनीश्वरः ॥ ५ ॥\nअथ लोपं समापन्नः प्रासादः शांकरः स्थितः ॥\nकालेन महता देवि पांसुभिर्मारुतोद्भवैः ॥ ६ ॥\nकस्यचित्त्वथ कालस्य प्रबुद्धो मुनिसत्तमः ॥\nअपश्यत्पांसुभिर्व्याप्तं तत्सर्वं शिवमन्दिरम् ॥ ७ ॥\nततः कृच्छ्रात्स निष्क्रान्तः खनित्वा मुनिपुंगवः ॥\nअकरोत्सुमहाद्वारं पूजार्थं तस्य भामिनि ॥ ८ ॥\nप्रविश्य तत्र यो भक्त्या पूजयेद्वृषभध्वजम् ॥\nस याति परमं स्थानं यत्र देवो महेश्वरः ॥ ॥ ९ ॥\nदेव्युवाच  ॥\nअमरत्वं कथं प्राप्तो मार्कंण्डो मुनिसत्तमः ॥\nअभवत्कौतुकं ह्येतत्तस्मात्त्वं वक्तुमर्हसि ॥ 7.1.209.१० ॥\nअमरत्वं यतो नास्ति प्राणिनां भुवि शंकर ॥\nदेवानामपि कल्पांते स कथं न मृतो मुनिः ॥ ११ ॥\n॥ ईश्वर उवाच ॥ ॥\nअथातस्त्वां प्रव क्ष्यामि यथासावमरोऽभवत् ॥\nआसीन्मुनिः पुराकल्पे मृकण्ड इति विश्रुतः ॥ १२ ॥\nभृगोः पुत्रो महाभागः सभार्यस्तपसि स्थितः ॥\nतस्य पुत्रस्तदा जातो वसतस्तु वनांतरे ॥ १३ ॥\nस पाञ्चवार्षिको भूत्वा बाल एव गुणान्वितः ॥\nकस्यचित्त्वथ कालस्य ज्ञानी तत्र समागतः ॥१४॥\nतेन दृष्टस्तदा बालः प्रांगणे विचरन्प्रिये ॥\nस्मृत्वाऽहसच्चिरं कालं भाव्यर्थं प्रति नोदितः ॥ १५ ॥\nतस्य पित्रा स दृष्टस्तु सामुद्रज्ञो विदुत्तमः ॥\nहास्यस्य कारणं पृष्टो विस्मयान्वितचेतसा ॥ १६ ॥\nकस्मान्मे सुतमालोक्य स्मितं विप्र कृतं त्वया ॥\nतत्र मे कारणं ब्रह्मन्यथावद्वक्तुमर्हसि ॥ ॥ १७ ॥\nइति तस्य वचः श्रुत्वा ज्ञानी विप्रो वचोऽब्रवीत् ॥ १८ ॥\nअयं पुत्रस्तव मुने सर्वलक्षणसंयुतः ॥\nअद्यप्रभृति षण्मासमध्ये मृत्युमवाप्स्यति ॥ १९ ॥\nयदि जीवेत्पुनरयं चिरायुर्वै भविष्यति ॥\nअतो मया कृतं हास्यं विचित्रा कर्मणो गतिः ॥ 7.1.209.२० ॥\nएतच्छ्रुत्वा वचो रौद्रं ज्ञानिना समुदाहृतम् ॥\nव्रतोपनयनं चक्रे बालकस्य पिता तदा ॥ २१ ॥\nआह चैनमृषिः पुत्रं दृष्ट्वा ब्राह्मणमागतम्॥\nअभिवाद्यास्त्रयो वर्णास्ततः श्रेयो ह्यवाप्स्यसि ॥ २२ ॥\nएवमुक्तः स वै विप्रः करोत्येवाभिवादनम् ॥\nन वर्णावरजं वेत्ति बालभावाद्वरानने ॥ २३ ॥\nपंचमासा ह्यतिक्रान्ता दिवसाः पञ्चविंशतिः ॥\nएतस्मिन्नेव काले तु प्राप्ताः सप्तर्षयोऽमलाः ॥ २४ ॥\nतीर्थयात्राप्रसंगेन तेन मार्गेण भामिनि ॥\nकालेन तेन सर्वेऽथ यथावदभिवादनैः ॥\nआयुष्मान्भव तैरुक्तः स बालो दण्डवल्कली ॥ २५ ॥\nउक्त्वा ते तु पुनर्बालं वीक्ष्य वै क्षीणजीवितम् ॥\nदिनानि पंच ते ह्यायुर्ज्ञात्वा भीतास्ततोऽनृतात् ॥ २६ ॥\nब्रह्मचारिणमादाय गतास्ते ब्रह्मणोऽन्तिके ॥\nप्रतिमुच्याग्रतो बालं प्रणेमुस्ते पितामहम् ॥ २७ ॥\nततस्तेनापि बालेन ब्रह्मा चैवाभिवादितः ॥\nचिरायुर्ब्रह्मणा बालः प्रोक्तोऽसावृषिसन्निधौ ॥ २८ ॥\nततस्ते मुनयः प्रीताः श्रुत्वा वाक्यं पितामहात् ॥\nपितामहस्तु तान्दृष्ट्वा ऋषीन्प्रोवाच विस्मितान् ॥\nकेन कार्येण वाऽऽयाताः केन बालो निवेदितः ॥२९॥\n॥ ऋषय ऊचुः ॥ ॥\nभृगोः पुत्रो मृकण्डस्तु क्षीणायुस्तस्य बालकः ॥\nअकालेन पिता ज्ञात्वा बबंधास्य च मेखलाम् ॥ 7.1.209.३० ॥\nयज्ञोपवीतं च ततस्तेन विप्रेण बोधितः ॥\nयं कञ्चिद्द्रक्ष्यसे लोके भ्रमन्तं भूतले द्विजम् ॥ ३१ ॥\nतस्याभिवादनं कार्यं नित्यमेव च पुत्रक ॥\nततो वयमनेनैव दृष्टा बालेन सत्तम ॥ ॥ ३२ ॥\nतीर्थयात्राप्रसंगेन दैवयोगात्पितामह ॥\nचिरायुरेष वै प्रोक्तो ह्यमीभिश्चाभिवादितैः ॥ ३३ ॥\nत्वत्सकाशं समानीतस्त्वया चैवमुदाहृतः ॥\nकथं वागनृता देव ह्यस्माकं भवता सह ॥ ३४ ॥\nउवाच बालमुद्दिश्य प्रहसन्पद्मसंभवः ॥\nमत्समानायुषो बालो मार्कण्डेयो भविष्यति ॥ ३५ ॥\nकल्पस्यादौ तथा चान्ते सहायो मे भविष्यति ॥\nततस्तु मुनयः प्रीता गृहीत्वा मुनिदारकम् ॥\nतस्मिन्नेव प्रदेशे तु मुमुचुश्चेष्टितं यतः ॥ ३६ ॥\nतीर्थयात्रां गता विप्रा मार्कण्डेयो गृहं ययौ ॥\nगत्वा गृहमथोवाच मृकण्डं मुनिसत्तमम् ॥ ३७ ॥\nब्रह्मलोकमहं नीतो मुनिभिस्तात सप्तभिः ॥\nउक्तोऽयं ब्रह्मणा कल्पस्यादौ चान्ते च मे सखा ॥ ३८ ॥\nभविष्यति न संदेहो मत्समायुश्च बालकः ॥\nततस्तैः पुनरानीतो मुक्तश्चैवाश्रमं प्रति ॥ ३९ ॥\nमत्कृते हि द्विजश्रेष्ठ यातु ते मनसो ज्वरः ॥\nमार्कण्डेयवचः श्रुत्वा मृकण्डो मुनिसत्तमः ॥\nजगाम परमं हर्षं क्षणमेकं सुदुःसहम् ॥ 7.1.209.४० ॥\nततौ धैर्यं समास्थाय वाक्यमेतदुवाच ह ॥ ४१ ॥\nअद्य मे सफलं जन्म जीवितं च सुजीवितम् ॥\nयत्त्वया मे सुपुत्रेण दृष्टो लोकपितामहः ॥ ४२ ॥\nवाजपेयसहस्रेण राजसूयशतेन च ॥\nयं न पश्यन्ति विद्वांसः स त्वया लीलया सुत ॥ ४३ ॥\nदृष्टश्चिरायुरप्येवं कृतस्तेनाब्जयोनिना ॥\nदिवारात्रमहं तात तव दुःखेन दुखितः ॥\nन निद्रामनुगच्छामि तन्मेदुःखं गतं महत् ॥ ४४ ॥\nइति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये मार्कण्डेयेश्वरमाहात्म्यवर्णनंनाम नवोत्तरद्विशततमोऽध्यायः ॥ ॥ २०९.॥"
  }
]
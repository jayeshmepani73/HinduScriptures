[
  {
    "text": "॥ ईश्वर उवाच ॥ ॥\nततो गच्छेन्महादेवि तीर्थं त्रैलोक्यविश्रुतम् ॥\nदशाश्वमेधिकंनाम महापातकनाशनम् ॥ १ ॥\nवाजिमेधः पुरा चेष्टं दशभिस्तत्र भामिनि ॥\nभरतेन समागत्य मत्वा क्षेत्रमनुत्तमम् ॥ २ ॥\nतत्र तृप्तः सहस्राक्षः सोमनाथेन भामिनि ॥\nकृपणाः खानपानैश्च दक्षिणाभिर्द्विजातयः ॥ ३ ॥\nअथोचुस्त्रिदशाः सर्वे सुप्रीता भरतं नृपम् ॥\nतुष्टास्तव महाबाहो यज्ञैः संतर्पिता वयम् ॥\nवरं वृणीष्व राजेंद्र यत्ते मनसि वर्त्तते ॥ ४. ॥\n॥ राजोवाच ॥ ॥\nअत्रागत्य नरो भक्त्या यः स्नानं कुरुते नरः ॥\nदशानामश्वमेधानां स प्राप्नोतु फलं शुभम् ॥. ५ ॥\n॥ देवा ऊचुः ॥ ॥\nदशानामश्वमेधानां श्रद्धया फलमाप्स्यति ॥\nदशाश्वमेधिकंनाम तीर्थमेतन्महीतले ॥\nख्यातिं यास्यति राजेंद्र नात्र कार्या विचारणा ॥ ६ ॥\n॥ ईश्वर उवाच ॥ ॥\nततः प्रभृति तत्तीर्थं प्रख्यातं धरणीतले ॥\nदशाश्वमेधिकमिति सर्वपापप्रणाशनम् ॥ ७ ॥\nऐंद्रवारुणमाश्रित्य गोमुखादाऽऽश्वमेधिकम् ॥\nअत्रांतरे महादेवि शिवक्षेत्रं विदुर्बुधाः ॥ ८ ॥\nसर्वपापहरं दिव्यं स्वर्गसोपानसंनिभम् ॥\nसपादकोटितीर्थानां स्थानं तत्परिकीर्तितम ॥ ९ ॥\nप्राणत्यागे कृते तत्र शिवलोके च मोदते ॥\nतिर्यग्योनिगताः पापा कीटपक्षिमृगादयः ॥ 7.1.234.१० ॥\nतेऽपि यांति परं स्थानं यत्र देवो महेश्वरः ॥\nतिलोदकप्रदानेन मातृकाः पैतृकास्तथा ॥ ११ ॥\nपितरस्तस्य तृप्यंति यावदाभूतसंप्लवम् ॥\nतत्रेष्टा ब्रह्मणा पूर्वमसंख्याता मखोत्तमाः ॥ १२ ॥\nशक्रश्च देवराजत्वे तत्रेष्ट्वा समवाप्तवान् ॥\nकार्त्तवीर्येण तत्रैव कृतं यज्ञशतं पुरा ॥ १३ ॥\nएवं तत्प्रवरं स्थानं क्षेत्रगर्भांतिकं प्रिये ॥\nमृतानां तत्र जंतूनामपुनर्भवदायकम् ॥ १४ ॥\nवृषोत्सर्गं तु यस्तत्र कुर्याद्वै भावितात्मवान् ॥\nयावंति वृषरोमाणि तावत्स्वर्गे महीयते ॥ १५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्र माहात्म्ये दशाश्वमेधमाहत्म्यवर्णनंनाम चतुस्त्रिंशदुत्तरद्विशततमोऽध्यायः ॥ २३४ ॥"
  }
]
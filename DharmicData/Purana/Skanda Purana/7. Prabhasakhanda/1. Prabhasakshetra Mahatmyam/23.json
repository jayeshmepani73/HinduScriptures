[
  {
    "text": "॥ ईश्वर उवाच ॥ ॥\nततः शांतमना भूत्वा चंद्रमा विस्मयान्वितः ॥\nशंभुभक्त्या परीतात्मा प्रभासक्षेत्रमास्थितः ॥ १ ॥\nपूर्वोक्तं यत्तु देवेन स तथा कृतवान्विभुः ॥\nगत्वा सागरमध्ये तु गृहीत्वा लिंगमुत्तमम् ॥ २ ॥\nविश्वकर्म्माणमाहूय सहितं परिचारकैः ॥\nआदिदेश स्वयं सोमस्त्वष्टारं देवशिल्पिनम्॥ ३ ॥\n॥ चंद्र उवाच ॥ ॥\nविश्वकर्मन्निदं लिंगं मम दत्तं तु शंभुना ॥\nगृहाण त्वं महाबाहो युक्तस्थाने निवेशय ॥ ४ ॥\nरक्षस्व तावद्गन्तास्मि स्वकीयं भवनं विभो ॥\nयज्ञार्थमानयिष्यामि यज्ञोपकरणानि च ॥ ५ ॥\n॥ ईश्वर उवाच ॥ ॥\nइत्युक्त्वा च तदा चंद्रश्चंद्र  लोकं जगाम ह॥\nगत्वा तत्र महादेवि चंद्रलोकंमहाप्रभम्॥६॥\nकोटियोजनविस्तीर्णं सदामृतमयं शुभम्॥\nतत्राहूय महादेवि प्रतीहारं सुमेधसम् ॥ ७ ॥\nमंत्रिणं हेमगर्भांगं बृहस्पतिसमं धिया ॥\nयज्ञोपस्करसंभारं सर्वमादाय सत्वराः ॥ ८ ॥\nप्रभासक्षेत्रं गच्छंतु ममादेशपरायणाः ॥\nसाग्निभिर्ब्राह्मणैः सार्द्धं गच्छंतु क्षेत्रमुत्तमम् ॥ ९ ॥\nशीघ्रं संपाद्यतां सर्वं यथा यज्ञः प्रवर्तते ॥\nसर्वेषामेव विप्राणां चंद्रलोकनिवासिनाम् ॥ 7.1.23.१० ॥\nपृथक्पृथग्विमानं तु देयं तेषां महाधनम् ॥\nगवां च दशलक्षाणां सवत्सानां पयोमुचाम् ॥ ११ ॥\nहेमभारैर्भूषितानां कामधेनूपमत्विषाम्॥\nअश्वानां श्यामकर्णानां सपादं लक्षमेव च ॥ १२ ॥\nदंतिनामयुतं चैव घंटाभरणशोभितम् ॥\nसहस्राणि च चत्वारि रथानां वातरंहसाम् ॥ १३ ॥\nलक्षं तु करभाणां च मणिमाणिक्यसंयुतम् ॥\nसैन्यानां कोटिरेका तु चतुरंगबलान्विता ॥ १४ ॥\nअग्निशौचानि वस्त्राणि ब्राह्मणार्थं तथैव च ॥\nविभूषणानि दिव्यानि ऋत्विगर्थं शुभानि च ॥ १५ ॥\nनानाभक्ष्याणि भोज्यानि पानानि विविधानि च ॥\nलक्षं कर्मकराणां तु दासीनां लक्षमेव च ॥ ॥ १६ ॥\nदारुवंशावधि प्रोक्तं यत्किंचित्स्वं मदाज्ञया ॥\nअन्यद्यद्ब्राह्मणा ब्रूयुस्तत्सर्वं तत्र नीयताम् ॥ १७ ॥\nदेवानां दानवानां तु  यक्षगंधर्वरक्ष साम् ॥\nसप्तद्वीपक्षितीशानां सप्तपातालवासिनाम् ॥ १८ ॥\nनानानृपसहस्राणां घोषणा क्रियतां मुहुः ॥\nसर्वेषां घोषणा कार्या प्रभासागमनं  प्रति ॥ १९ ॥\nइत्युक्त्वा मंत्रिणं तत्र चंद्रमास्त्वरयाऽन्वितः ॥\nब्रह्मलोकं स गतवान्यज्ञार्थं ब्रह्मणोंतिकम् ॥ 7.1.23.२० ॥\nसोऽपि चंद्रमसो मंत्री हेमगर्भो महाप्रभः ॥\nसोमाज्ञां शिरसा कृत्वा यज्ञसंभारसंभृतः ॥२१॥\nप्रभासं क्षेत्रमागत्य यज्ञार्थं यत्नवानभूत् ॥\nतथैव चाह्वयांचक्रे भूर्भुवःस्वर्निवासिनः ॥ ॥ २२ ॥\nश्रुत्वा तु घोषणां सर्वे शीघ्रं तत्र समाययुः॥\nरवियोजनपर्यंतं क्षेत्रमालोक्य तत्र तत् ॥२३॥\nब्राह्मणांश्च समाहूय सोमाध्यक्षं उवाच तान् ॥\nयज्ञांगं सर्वमानीतं मया सोमाज्ञया द्विजाः ॥\nअनंतरं तु यत्कृत्यं भवद्भिस्तद्विधीयताम् ॥ २४ ॥\nइत्युक्ता ब्राह्मणाः सर्वे तपोनिर्धूतकल्मषाः ॥\nतत्रैव ददृशुः सर्वे त्वष्टारं देवशिल्पिनम् ॥ २५ ॥\nतं दृष्ट्वा तु द्विजाः सर्वे लिंगं दृष्ट्वा समीपतः ॥\nकथमेतदिति प्रोचुर्विश्वकर्मन्ब्रवीहि नः ॥\nकस्मादत्र स्थितस्त्वं वै शिल्पिकोटिसमन्वितः ॥ २६ ॥\n॥ विश्वकर्म्मोवाच ॥ ॥\nअहं सोमनियुक्तस्तु युक्तोऽस्मि लिंगरक्षणे ॥\nतदाज्ञापालने यत्नः क्रियतेऽतो मया द्विजाः ॥ २७ ॥\n॥ ईश्वर उवाच ॥ ॥\nएवं श्रुत्वा यदा विप्रा ज्ञात्वा सर्वं तु कारणम् ॥\nचरिता यज्ञकार्यार्थं ततश्चक्रुरुप क्रमम् ॥ २८ ॥\nतत्र योजनपर्यंतं देवानां यजनं शुभम् ॥\nतद्देवयजनं कृत्वा पत्नीशालां च चक्रिरे ॥ २९ ॥\nहविर्द्धानं सदश्चैव उत्तरा वेदिरेव च ॥\nब्रह्मणः सदनाग्नीध्रीत्येवं स्थानानि चक्रिरे ॥ 7.1.23.३० ॥\nतत्र योजनपर्यंतं यज्ञयूपांश्च मंडपान् ॥\nविश्वकर्मा चकाराशु कुंडानि विविधानि च ॥ ३१ ॥\nसहस्रसंख्यया तत्र कुण्डानां मंडपावधि ॥\nतत्र ते ब्राह्मणाः सर्वे प्रतिष्ठायज्ञकोविदाः ॥ ३२ ॥\nनानाभरणरत्नैश्च ब्राह्मणाः समलंकृताः ॥\nचक्रुः सर्वे यथन्यायं शास्त्रं दृष्ट्वा पुनःपुनः ॥ ३३ ॥\nवृक्षांस्तथौषधीर्दिव्या समित्पुष्पकुशादिकान् ॥\nहोमद्रव्यादिकं सर्व माज्यं प्राज्यं नवं पयः ॥ ३४ ॥\nतथान्यदपि यत्किंचिद्यज्ञोपकरणं स्मृतम् ॥\nवर्द्धनीकलशाद्यं च सर्वं हेममयं शुभम् ॥ ३५ ॥\nचक्रुः सर्वं यथान्यायं प्रतिष्ठामखमादृताः ॥\nतत्र विप्रगणो हृष्टो भक्ष्यभोज्यादितर्पितः ॥ ३६ ॥\nवेदध्वनितनिर्घोषैर्दिवं भूमिं च संस्पृशन् ॥\nसुशुभे मंडपस्तत्र पताकाभिरलंकृतः ॥ ३७ ॥\nदिव्यसिंहासनोपेतो मुक्तादामपरिष्कृतः ॥\nदिव्यचन्दनमालाभिः कल्पपल्लवतोरणैः ॥ ३८ ॥\nदिव्यगन्ध सुगन्धाद्यैः स्वर्गस्थानमिवाभवत् ॥\nचतुर्दशविधस्तत्र भूतग्रामः समागतः ॥ ३९ ॥\nस्थावरः सर्पजातिश्च पक्षिजातिस्तथैव च ॥\nमृगसंज्ञश्चतुर्थश्च पश्वाख्यः पञ्चमः स्मृतः ॥ 7.1.23.४० ॥\nषष्ठश्च मानुषः प्रोक्तः पैशाचः सप्तमः स्मृतः ॥\nअष्टमो राक्षसः प्रोक्तो नवमो यज्ञ एव च ॥ ४१ ॥\nगांधर्वशाक्रसौम्याश्च प्राजापत्यस्तथैव च ॥\nब्राह्मश्चेति समाख्यातश्चतुर्दशविधो गणः ॥ ४२ ॥\nविश्वेदेवास्तथा साध्या मरुतो वसवस्तथा ॥\nलोकपालास्तथाष्टौ च नक्षत्राणि ग्रहैः सह ॥ ४३ ॥\nब्रह्माण्डे देवता याश्च ताः सर्वास्तत्र चागताः ॥\nहृष्टाः प्रभासके क्षेत्रे प्रारब्धे यज्ञकर्म्मणि ॥ ४४ ॥\nघृतक्षीरवहा नद्यो दधिपायसकर्दमाः॥\nपक्वान्नानां फलानां च राशयः पर्वतोपमाः ॥ ४५ ॥\nदृश्यन्ते विविधाकारास्तस्मिन्यज्ञमहोत्सवे ॥\nजगु(?)स्तत्रैव गन्धर्वा ननृतुश्चाप्सरोगणाः ॥ ४६ ॥\nभक्ष्यभोज्यैश्च विविधैः कामपानादिभिस्तथा ॥\nतृप्ता देवाश्च मुनयो भूतग्रामाश्चतुर्दश ॥ ४७ ॥\nएवं संभारसहितं यज्ञांगं सर्वमेव हि ॥\nप्रगुणीकृत्य सचिवो मुक्त्वा तत्रैव रक्षकान् ॥\nसोमस्याह्वाननार्थं च ब्रह्मलोकं जगाम ह ॥ ४८ ॥\n॥ ईश्वर उवाच ॥ ॥\nस दृष्ट्वा ब्रह्मणः पार्श्वे स्थितं सोममहाप्रभम् ॥\nप्रणम्य दण्डवद्भूमौ सोमं ब्रह्माणमेव च ॥ ४९ ॥\nकृतांजलिपुटो भूत्वा उवाच नतकंधरः ॥\n॥ हेमगर्भ उवाच ॥ ॥\nभगवन्भवदादेशाद्यज्ञांगं सर्वमेव हि ॥ 7.1.23.५० ॥\nतत्र प्राभासिके क्षेत्रे मया ते प्रगुणीकृतम् ॥\nतत्र ब्रह्मर्षयः सर्वे तथा राजर्षयोऽपरे ॥ ५१ ॥\nत्वन्मार्गप्रेक्षकाः सर्वे सन्तिष्ठन्ते समाकुलाः ॥\nअनन्तरं तु यत्कृत्यं तद्भवान्कर्तुमर्हति ॥ ५२ ॥\n॥ ॥ ईश्वर उवाच ॥ ॥\nइत्युक्तस्तु तदा चन्द्रः समुद्रस्य सुतेन वै ॥\nप्रहस्योवाच ब्रह्माणं चन्द्रमा लोकसाक्षिणम् ॥ ५३ ॥\nभगवन्सर्वदेवेश ममानुग्रहकाम्यया ॥\nप्रतिष्ठायज्ञकामस्य ममातिथ्यं कुरु प्रभो ॥ ५४ ॥\nअद्य मे सफलं जन्म सफलं च तपः प्रभो ॥\nदेवत्वमद्य मे ब्रह्मंस्त्वत्प्रसादाद्भविष्यति ॥ ५५ ॥\nमया च तपसोग्रेण प्राप्तं लिंगमुमापतेः ॥\nतत्प्रतिष्ठाविधिं सर्वं तद्भवान्कर्त्तुमर्हति ॥ ५६ ॥\n॥ ब्रह्मोवाच ॥ ॥\nअवश्यं तव कर्त्तास्मि प्रतिष्ठां शंकरात्मिकाम् ॥\nत्वदाराधनलिंगे तु सोमेशेऽतिविशेषतः ॥ ५७ ॥\nये केचिद्भवितारो वा अतीता ये निशाकराः ॥\nतेषां सोमान्वयानां च सर्वेषामाद्यदैवतम् ॥ ५८ ॥\nयोऽसौ सोमेश्वरो देव आदौ भैरवनामभृत् ॥\nमन्वन्तरान्तरेऽतीते प्रतिष्ठेऽहं पुनःपुनः ॥५९॥\nयदा प्राभासिकं क्षेत्रे गतोऽहं चाष्टवार्षिकः ॥\nआहूतः पूर्वमिन्द्रेण भैरवस्य प्रतिष्ठिते ॥7.1.23.६०॥।\nतत्प्रभृत्येव मे नाम बालरूपी निगद्यते ॥\nअन्येषु सर्वतीर्थेषु वृद्धरूपी वसाम्यहम् ॥६१॥\nप्रभासे तु पुनश्चंद्र बाल्याप्रभृति संवसे ॥\nब्रह्माण्डे यानि तीर्थानि ब्राह्मणास्तेषु ये स्मृताः ॥६२॥\nतेषामाद्यो निशानाथ प्रभासेऽहं व्यवस्थितः ॥\nकल्पेकल्पे निशानाथ मम नामांतरं भवेत्॥६३॥\nस्वयंभूः प्रथमे नाम द्वितीये पद्मभूः स्मृतः॥\nतृतीये विश्वकर्त्तेति बालरूपी तुरीयके ॥६४॥\nएषामेव परीवर्तो नाम्नां भावि पुनःपुनः ॥\nपरार्द्धद्वयपर्यंतं प्रभासे संस्थितस्य मे ॥६५॥\nआदिसोमेन तत्रैव शंभोर्नेत्रोद्भवेन वै ॥\nप्रभासे तु तपस्तप्त्वा प्रत्यक्षीकृतईश्वरः ॥६६॥\nततो ददौ वरं तुष्टः पूर्वचन्द्रस्य शूलधृक् ॥\nयस्मादाराधितोऽहं ते सोम भक्त्या चिरन्तनम् ॥६७॥\nतस्मात्सोमेशनामैवमस्मिँल्लिंगे भविष्यति ॥\nयावद्ब्रह्मा शतानन्दः प्रकृतौ न प्रलीयते ॥ ६८ ॥\nये केचिद्भवितारो वै रात्रिनाथा निशाकराः ॥\nते मदाराधनं चात्र करिष्यंति पुनःपुनः ॥६९॥\nइत्युक्त्वा भगवाञ्छंभुस्तत्रैवांतरधीयत ॥\nतस्मिन्काले मया सोम आद्यं लिंगं प्रतिष्ठितम् ॥7.1.23.७॥।\nतदाप्रभृति सोमानां लक्षाणां द्वितयं गतम् ॥\nसहस्रद्वितयं चैव शतं चैकं षडुत्तरम्॥७१॥\nसप्तमस्त्वं महावाहो वर्त्तसे सोम सांप्रतम् ॥\nएतावन्त्येव लिंगानि प्रतिष्ठां प्रापितानि मे ॥ ७२ ॥\nएष एवाधुना सोऽहं तदाराधनजं फलम् ॥\nप्रतिष्ठातास्मि भद्रं ते सोम कृत्य ममैव तत्॥ ७३ ॥ ॥\n॥ ईश्वर उवाच ॥ ॥\nइत्युक्त्वा भगवान्ब्रह्मा वेदविद्यासमन्वितः ॥\nसर्वदेवमयो देवैः सहितस्तीर्थसंयुतः ॥ ७४ ॥\nसनत्कुमारप्रमुखै र्योगीन्द्रैर्ऋषिभिः सह ॥\nबृहस्पतिं समाहूय पुरस्कृत्य पुरोधसम् ॥ ७५ ॥\nहंसयानं समारुह्य कोटिब्रह्मर्षिभिः सह ॥\nआगतः सोमराजेन तदा ब्रह्मा जगत्पतिः ॥ ७६ ॥\nप्राभासिके महातीर्थे यत्र दारुवनं स्मृतम् ॥\nऋषितोया नदी यत्र महापातकनाशिनी ॥ ७७ ॥\nअस्मिंस्तीर्थे प्रभासे तु ब्रह्मभागः स उच्यते ॥\nत्रिदैवतमिदं क्षेत्रं मया ते कथितं प्रिये ॥ ७८ ॥\nतत्रागत्व चतुर्वक्त्रो ब्राह्मभागेऽतिनिर्मले ॥\nमुनीनाकारयामास उन्नत स्थानवासिनः ॥ ७९ ॥\nआयांतं वेधसं दृष्ट्वा देवर्षिगुरुसंयुतम् ॥\nते सर्वे पूजयामासुः संस्तवैर्वेदसंमितैः ॥ 7.1.23.८० ॥\nअथोवाच द्विजान्सर्वान्ब्रह्मा लोकपितामहः ॥\nचिरमाराध्य सोमेन सोमेशं पापनाशनम् ॥ ८१ ॥\nतस्मिन्प्रसन्ने सोमेन लब्धं लिङ्गमनुत्तमम् ॥\nप्रतिष्ठार्थं तु देवस्य आयाता द्विजसत्तमाः ॥ ८२ ॥\nयथा मया सदा कार्या प्रतिष्ठा शंकरात्मिका ॥\nभवद्भिः परिकार्या सा मम भागसमाश्रयैः ॥ ८३ ॥\nयतः कोपेन भवतां लिंगं प्रपतितं भुवि ॥\nप्रतिष्ठा तस्य कर्तव्या युष्माभिर्वै न संशयः ॥ ८४ ॥\n॥ ईश्वर उवाच ॥ ॥\nगृहीत्वाऽथ मुनीन्सर्वान्ब्रह्मा लोकपिता महः ॥\nआनीतः सोमराजेन तदा ब्रह्मा जगत्पतिः ॥ ८५ ॥\nप्राभासिके महातीर्थे सावित्र्या सहितः प्रभुः ॥\nकारयामास कुण्डानां मण्डपानां शतंशतम् ॥ ८६ ॥\nएकैके मण्डपे तत्र चक्रे सप्तदशर्त्विजः॥\nगुरुणा प्रेरितो ब्रह्मा तत्र देवपुरोधसा ॥ ८७ ॥\nपार्श्वे स्थितस्तदा ब्रह्मा विधानैर्वेद भाषितैः ॥\nदीक्षयामास सोमं तु रोहिण्या सहितं विभुम् ॥ ८८ ॥\nपत्नीं च रोहिणीं कृत्वा सर्वलक्षणसंयुताम् ॥\nमृगचर्मधरां देवीं क्षौमवस्त्रावगुंठिता म् ॥८९ ॥\nपत्नीशालां समानीता ऋत्विग्भिर्वेदपारगैः ॥\nचंद्रमा दीक्षया युक्त ऋषिगंधर्वसंस्तुतः ॥ 7.1.23.९० ॥\nऔदुंबरेण दंडेन संवृतो मृगचर्मणा ॥\nअतीव तेजसा युक्तः शुशुभे सदसि स्थितः ॥ ९१ ॥\nततो ब्रह्मा महादेवि सर्वलोकपितामहः ॥\nऋत्विजां वरणं चक्रे वेदोक्तविधिना तदा ॥ ९२ ॥\nगुरुर्होता वृतस्तत्र वसिष्ठोऽध्वर्युरेव च ॥\nतत्रोद्गाता मरीचिस्तु ब्रह्मत्वे नारदः कृतः ॥ ९३ ॥\nसनत्कुमारसंयुक्ताः सदस्यास्तत्र वै कृताः ॥\nवस्त्रैराभरणैर्युक्ता मुकुटैरंगुलीयकैः ॥ ९४ ॥\nभूषिता भूषणौघेन तस्मिन्यज्ञे तदर्त्विजः ॥\nचतुर्षु तज्ज्ञाश्चत्वार एवं ते षोडशर्त्विजः ॥ ९५ ॥\nप्रस्तोता कश्यपस्तत्र प्रतिहर्ता तु गालवः ॥\nसुब्रह्मण्यस्तथा गर्गः सदस्यः पुलहः कृतः ॥ ९६ ॥\nहोता शुक्रः समाख्यातो नेष्टा क्रथ उदाहृतः ॥\nमैत्रावरुणो दुर्वासा ब्राह्मणाच्छंसी कौशिकः ॥ ९७ ॥\nअच्छावाकश्च शाकल्यो ग्रावस्थः क्रतुरेव च ॥\nप्रस्थाता प्रतिपूर्वो यः शालंकायन एव च ॥ ॥ ९८ ॥\nअग्नीध्रश्च मनुस्तत्र उन्नेता त्वंगिराः कृतः ॥\nएवमाद्यान्मण्डपेषु कृत्वा तानृत्विजः प्रभुः ॥ ९९ ॥\nअन्येषु मण्डपेष्वेव प्रत्येकमृत्विजः कृताः ॥\nमण्डपानां शतेष्वेव कृत्वा कुण्डान्यकल्पयत् ॥ 7.1.23.१०० ॥\nएकैको मण्डपस्तत्र विंशहस्तप्रमाणतः ॥\nअस्त्रेणाशोध्य भूमिं तु पंचगव्येन प्रोक्ष्य च ॥ १०१ ॥\nचर्मणा चावगुंठ्यैव आलिख्यास्त्रेण पार्वति ॥\nउल्लिख्य प्रोक्षणं कृत्वा खातं कृत्वा विधानतः ॥ १०२ ॥\nअष्टौ कुंडानि संकल्प्य तथैकमण्डपे प्रिये ॥\nलेपनं मण्डपे कृत्वा वज्राकरणमेव च ॥ १०३॥\nचतुरस्रकार्मुकं च वर्तुलं कमलाकृति ॥\nपूर्वां दिशं समा रभ्य कृत्वा तानि प्रयत्नतः ॥ १०४ ॥\nचतुःकोणसमायुक्तं पूर्वे कुण्डं निवेश्य तु ॥\nभगाकृति तथाऽऽग्नेय्यां दक्षिणे धनुराकृति ॥ ॥ १०५ ॥\nनैर्ऋत्ये तु त्रिकोणं वै वर्तुलं पश्चिमेन तु ॥\nषट्कोणं चैव वायव्ये पद्माकारं तथोत्तरे ॥ १०६ ॥\nऐशान्यामष्टकोणं तु मध्ये चैकं विधा नतः ॥\nप्रत्येकं मण्डपं शुभ्रं स्तम्भैः षोडशभिर्युतम् ॥ १०७ ॥\nध्वजैः सतोरणैर्युक्तं चक्रे ब्रह्मा विधानतः ॥\nन्यग्रोधं पूर्वतो न्यस्य दक्षे चोदुंबरं तथा ॥ १०८ ॥\nअश्वत्थं पश्चिमे चैव पलाशं चोत्तरे क्रमात् ॥\nबाहुदंडप्रमाणेन ध्वजांस्तत्र निवेश्य वै ॥ १०९ ॥\nऐन्द्र्यादौ पीतवर्णादि पताका परिकल्पिताः ॥\nततो ब्रह्मा ह्यग्निकुंडे चाग्निस्थापनमारभत् ॥ 7.1.23.११० ॥\nस्वस्थाने ब्राह्मणांश्चैव जाप्ये चैव न्ययोजयत् ॥\nश्रीसूक्तं पावमानं च सदा चैव च वाजिनम् ॥ १११ ॥\nवृषाकपिं तथैन्द्रं च बह्वृचः पूर्वतोऽजपन् ॥\nरुद्रान्पुरुषसूक्तं च  क्रोकाध्यायं(?) च वैक्रियम् ॥११२॥\nब्राह्मणं पैत्र्यमैंद्रं च जपेरन्यजुषो यमे(?) ॥\nदेवव्रतं वामदेव्यं ज्येष्ठं साम रथंतरम् ॥ ११३ ॥\nभेरुंडानि च सामानि च्छंदोगः पश्चिमेऽजपत् ॥\nअथर्वाथर्वशिरसं स्कम्भस्तंभमथर्वणम् ॥ ११४ ॥\nनीलरुद्रमथर्वाणमथर्वा चोत्तरेऽजपत् ॥\nगर्भाधानादिकं सर्वं ततोऽग्नेरकरोद्विभुः ॥ ११५ ॥\nपूर्णाहुतिं ततो दत्त्वा स्नानकर्म तथाऽरभत् ॥\nपंचपल्लवसंयुक्तं मृत्तिकाभिः समन्वितम् ॥ ११६ ॥\nकषायैः पंचगव्यैश्च पंचामृतफलैस्तथा ॥\nतीर्थोदकैः समेतं तु मंत्रैः स्नानमथारभत् ॥ ११७ ॥\nनेत्राण्युत्पाद्य देवस्य कृत्वा च तिलकक्रियाम् ॥\nपृथिव्यां यानि तीर्थानि पाताले च विशेषतः ॥ ११८ ॥\nस्वर्ग लोके च यान्येव तत्र तान्याययुस्तदा ॥\nएतस्मिन्नन्तरे ब्रह्मा देवानां पश्यतां तदा ॥ ११९ ॥\nभूमिं भित्त्वा विवेशाथ तत्र लिंगमपश्यत ॥\nस्पर्शाख्यं तं तु संछाद्य मधुना दर्भमूलकैः ॥ 7.1.23.१२० ॥\nतत्र ब्रह्मशिलां न्यस्य तस्या ऊर्ध्वं महाप्रभम् ॥\nलिंगं प्रतिष्ठयामास कृत्वा निश्चलमा त्मवान् ॥ १२१ ॥\nस्थित्वा च परमे तत्त्वे मंत्रन्यासमथाकरोत् ॥\nएवं लिंगं प्रतिष्ठाप्य तत्र ब्रह्मा जगद्गुरुः ॥\nपूजयामास विधिना वेदोक्तैर्मंत्र विस्तरैः ॥ १२२ ॥\nमन्त्रन्यासे कृते तत्र ब्रह्मणा लोककर्तॄणा ॥\nतत्र विप्रगणो हृष्टो जयशब्दादिमंगलैः ॥\nनिर्धूमश्चाभवद्वह्निः सूर्यकोटिसमप्रभः ॥ १२३ ॥\nदेवदुन्दुभयो नेदुः प्रसन्नाश्च दिगीश्वराः ॥\nपुष्पवृष्टिः पपातोच्चैस्तस्मिन्यज्ञमहोत्सवे ॥ १२४ ॥\nप्रतिष्ठाप्य ततो लिंगं श्रीसोमेशं पितामहः ॥\nदापयामास विप्रेभ्यो भूरिशो यज्ञदक्षिणाम् ॥ १२५ ॥\nसनत्कुमारप्रमुखैराद्यैर्ब्रह्मर्षिभिर्वृतः ॥\nदक्षिणामददात्सोमस्त्रीँल्लोकान्ब्रह्मणे पुरा॥१२६॥\nतेभ्यो ब्रह्मर्षिमुख्येभ्यः सदस्येभ्यस्तथैव च ॥\nददौ हिरण्यं रत्नानि कोटिशो भूरिदक्षिणाः ॥ १२७ ॥\nसोभिषिक्तो महातेजाः सर्वैर्ब्रह्मर्षिभिस्ततः ॥\nत्रीँल्लोकान्भावयामास स्वभासा भासतां वरः ॥ १२८ ॥\nतं सिनी च कुहूश्चैव द्युतिः पुष्टिः प्रभा वसुः॥\nकीर्त्तिर्धृतिश्च लक्ष्मीश्च नव देव्यः सिषेविरे ॥ १२९ ॥\nप्राप्यावभृथमव्यग्रः कृत्वा माहेश्वरं मखम् ॥\nकृतार्थः परिपूर्णश्च संबभूव निशापतिः ॥ 7.1.23.१३० ॥\nततस्तस्मै ददौ राज्यं प्राज्यं ब्रह्मा पितामहः ॥\nबीजौषधीनां विप्राणामवन्नानां च वरानने ॥ १३१ ॥\nतस्मिन्यज्ञे समाजग्मुर्ये केचित्पृथिवीश्वराः ॥\nतेषां राज्यं धनं भोगान्ददौ स्वर्गं तथाऽक्षयम् ॥ १३२ ॥\nब्राह्मणान्भोजयामास स्वयमेवौषधीपतिः ॥\nददौ सर्वं तदा तेषां प्रभासक्षेत्रवासिनाम् ॥। ॥। १३३ ॥\nहिरण्यादीन्यदाच्चैव महादानानि षोडश ॥\nयो यदर्थयते तत्र सामान्यः प्राकृतो जनः॥\nनिजकर्मानुसारेण स लेभे च तदेव हि ॥१३४॥\nएवं समर्थिते यज्ञे सर्वे देवाः सवासवाः ॥\nस्थापयित्वा तु लिंगानि जग्मुः सर्वे यथागतम् ॥ १३६ ॥\nचन्द्रमास्तु पुनर्देवि ब्रह्मणा सहितो विभुः ॥\nलिंगमाराधयामास प्रभासे पापनाशने ॥ १३६ ॥\nत्रिकालं पूजयामास धूपमाल्यानुलेपनैः ॥\nतं प्रणम्य च देवेशि स्तौति नित्यं निशापतिः ॥ ॥ १३७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमेश्वरप्रतिष्ठामाहात्म्यवर्णनं\nनाम त्रयोविंशोऽध्यायः ॥ २३ ॥ ॥ छ ॥"
  }
]
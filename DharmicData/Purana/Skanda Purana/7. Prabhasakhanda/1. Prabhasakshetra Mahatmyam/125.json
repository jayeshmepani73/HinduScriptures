[
  {
    "text": "॥ ईश्वर उवाच ॥ ॥\nततो गच्छेन्महालिंगं महादेवि सुरप्रियम् ॥\nरावणेश्वरवायव्ये धनुषां त्रिंशकेऽन्तरे ॥ १ ॥\nस्थितं कामप्रदं लिंगं सर्वपातकनाशनम् ॥\nपौलोमीश्वरनामाढचं पौलोम्या संप्रतिष्ठितम् ॥ २ ॥\nतारकेण यदा ध्वस्तास्त्रिदशाः संगरे स्थिताः ॥\nत्रैलोक्यं विहृतं सर्वं स्वयमिन्द्रत्वमागतः ॥ ३ ॥\nतदा शक्रः सुदुःखार्तो भयोद्विग्नो ननाश वै ॥\nतदा तद्भार्यया देवि इन्द्राण्या शोककर्षया ॥ ४ ॥\nइन्द्रस्य जयमिच्छन्त्या शंभुराराधितस्तया ॥\nततस्तुष्टो महादेवस्तामुवाच शुभेक्षणाम्॥ ५ ॥\n॥ भगवानुवाच ॥ ॥\nउत्पत्स्यति सुतोऽस्माकं षण्मुखस्तु महाबलः ॥\nतारकं दैत्यराजानं स चैनं घातयिष्यति ॥ ६ ॥\nगच्छ त्वं विज्वरा भूत्वा शृणु भूयो वचश्च मे ॥ ७ ॥\nअत्र स्थितमिदं लिंगं योऽस्माकं पूजयिष्यति ॥\nस नूनं मे गणो भूत्वा मत्सकाशमुपेष्यति ॥ ८ ॥\nएवमुक्ता गता साध्वी देवराड्यत्र संस्थितः ॥\nसर्वद्दुःखविनिर्मुक्ता सर्वदैत्यभयोज्झिता ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पौलोमोश्वरमाहात्म्यवर्णनंनाम पञ्चविंशत्युत्तरशततमोऽध्यायः ॥ १२५ ॥"
  }
]
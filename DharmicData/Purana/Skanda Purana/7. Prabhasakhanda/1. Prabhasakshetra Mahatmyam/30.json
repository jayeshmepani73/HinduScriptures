[
  {
    "text": "॥ देव्युवाच ॥ ॥\nस्नात्वा तत्राग्नितीर्थेषु कं देवं पूर्वमर्च्चयेत् ॥\nनिर्विघ्ना जायते येन यात्रा नृणां सुरेश्वर ॥\nतन्मे यात्राविधानं तु यथावद्वक्तुमर्हसि ॥ १ ॥\n॥ ईश्वर उवाच ॥ ॥\nएवं स्नात्वा विधानेन दत्त्वार्घ्यं च महोदधौ ॥\nसंपूज्य गंधपुष्पैश्च वस्त्रैः पुष्पावलेपनैः ॥ २ ॥\nहिरण्मयं यथाशक्त्या प्रक्षिपेत्तत्र कंकणम् ॥\nततः पितॄंस्तर्पयित्वा गच्छेद्देवं कपर्दिनम् ॥ ३ ॥\nपुष्पैर्धूपैस्तथा गन्धैर्वस्त्रैः संपूज्य भक्तितः ॥\nगणानां त्वेति मन्त्रेण अर्घ्यं चास्मै निवेदयेत् ॥ ४ ॥\nशूद्राणामथ देवेशि मंत्रश्चाष्टाक्षरः स्मृतः ॥\nतत्र सोमेश्वरं गच्छेद्देवं पापहरं परम् ॥ ५ ॥\nस्नापयित्वा विधानेन जपेच्च शतरुद्रियम् ॥\nतथा रुद्रान्सपञ्चांगास्तथान्या रुद्रसंहिताः ॥ ६ ॥\nस्नापयेत्पयसा चैव दध्ना घृतयुतेन च ॥\nमधुनेक्षुरसेनैव कुंकुमेन विलेपयेत् ॥ ७ ॥\nकर्पूरोशीरमिश्रेण मृगनाभियुतेन च ॥\nचन्दनेन सुगन्धेन पूज्यं संपूजयेत्ततः ॥ ८ ॥\nधूपैर्बहुविधैर्देवं धूपयित्वा यथाविधि ॥\nवस्त्रैः संवेष्टयेत्पश्चाद्दद्यान्नैवेद्यमुत्तमम् ॥ ९ ॥\nआरार्तिकं ततः कृत्वा नृत्यं कुर्याद्यथेच्छया ।।\nअष्टांगं प्रणिपत्यैवं गीतवाद्यादिकं ततः ॥ 7.1.30.१० ॥\nधर्मश्रवणसंयुक्तं कार्यं प्रेक्षणकं विभोः ॥\nततो दद्याद्द्विजातिभ्यस्तपस्विभ्यश्च शक्तितः ॥ ११ ॥\nदीनांधकृपणेभ्यश्च दानं कार्पटिकेषु च ॥\nवृषभस्तत्र दातव्यः प्रवृत्ते क्रूरकर्मणि ॥\nउपवासं ततः कुर्यात्तस्मिन्नहनि भामिनि ॥ १२ ॥\nयस्मिन्नहनि पश्येत देवं सोमेश्वरं नरः ॥\nसा तिथिर्वर्षमेकं तु उपोष्या भक्तितत्परैः ॥ १३ ॥\nएवं कृत्वा नरो भक्त्या लभते जन्मनः फलम् ॥\nतथा च सर्वतीर्थानां सकलं लभते फलम् ॥ ॥१४॥\nउद्धरेत्पितृवर्गं च मातृवर्गं च भामिनि ॥\nबाल्ये वयसि यत्पापं वार्धक्ये यौवनेऽपि वा ॥ १५ ॥\nक्षालयेच्चैव तत्सर्वं दृष्ट्वा सोमेश्वरं नरः ॥\nन दुःखितो न दारिद्रो दुर्भगो वा न जायते ॥ १६ ॥\nसप्तजन्मान्तरेणैव दृष्टे सोमेश्वरे विभौ ॥\nधनधान्यसमायुक्ते स्फीते सञ्जायते कुले ॥ १७ ॥\nभक्तिर्भवति भूयोऽपि सोमनाथं प्रति प्रभुम् ॥\nक्षीरेण स्नपनं पूर्वं ततो धारासमुद्भवम् ॥ १८ ॥\nप्रथमे प्रथमे यामे महास्ना नमतः परम् ॥\nमध्याह्ने देवदेवस्य ये प्रपश्यन्ति मानवाः ॥\nसंध्यामारार्तिकं भूयो न जायन्ते च मानुषाः ॥ १९ ॥\nमत्वा कलियुगं रौद्रं बहुपापं वरानने ॥\nनान्येन तरते दुर्गां कर्मणा दुर्गतिं नरः ॥ 7.1.30.२० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये सोमेश्वरमाहात्म्ये सोमेश्वरपूजामाहात्म्यवर्णनंनाम त्रिंशोध्यायः ॥ ३० ॥"
  }
]
[
  {
    "text": "॥ देव्युवाच ॥ ॥\nभगवन्देवदेवेश संसारार्णवतारक ॥\nसरस्वत्याश्च माहात्म्यं विस्तरात्कथयस्व मे ॥ १ ॥\nयात्रागतानां देवेशि पुरुषाणां जितात्मनाम्॥\nमुखद्वारे तु किं पुण्यं स्नानदाने च शंकर ॥ २ ॥\nअवगाहनेन चान्यत्र फलं किंस्वित्प्रजायते ॥\nश्राद्धस्य किं विधानं तु के मंत्रास्तत्र के द्विजाः ॥ ३ ॥\nकिं ग्राह्यं किञ्च भोक्तव्यं ब्राह्मणैः श्राद्धकर्मणि ॥\nकानि दानानि देयानि नृभिर्यात्रा फलेप्सुभिः ॥ ४ ॥\n॥ ईश्वर उवाच ॥ ॥\nशृणु देविप्रवक्ष्यामि दानश्राद्धविधिक्रमम् ॥\nसरस्वत्याश्च माहात्म्यं कीर्त्यमानं निबोध मे ॥ ५ ॥\nपुण्यं सारस्वतं तोयं यत्र तत्रावगाह्यते ॥\nसागरेण तु संमिश्रं देवानामपि दुर्लभम् ॥ ६ ॥\nसरस्वती सर्वनदीषु पुण्या सरस्वती लोकसुखावगाहा ॥\nसरस्वतीं प्राप्य न दुःखिता नराः सदा न शोचंति परत्र चेह वा ॥ ७ ॥\nपुण्यं सारस्वतं तीर्थं पुण्यकृल्लभते नरः ॥\nदुर्लभं त्रिषु लोकेषु वैशाख्या सोमपर्वणि। ॥ ८ ॥\nअमा सोमेन संयुक्ता यदि तत्रैव लभ्यते ॥\nतत्र किं क्रियते देवि पर्वकोटिशतैरपि ॥ ९ ॥\nचान्द्रायणानि कृच्छ्राणि महासां तपनानि च ॥\nप्रायश्चित्तानि दीयन्ते यत्र नास्ति सरस्वती ॥7.1.204.१०॥\nयावदस्थि शरीरस्य तिष्ठेत्सारस्वते जले ॥\nतावद्वर्षसहस्राणि विष्णुलोके वसे न्नरः ॥\nजात्यन्धैस्ते समा ज्ञेया मृतैः पंगुभिरेव च ॥ ११ ॥\nसमर्था ये न पश्यन्ति प्रभासस्थां सरस्वतीम् ॥\nते देशास्तानि तीर्थानि आश्रमास्ते च पर्वताः ॥ १२ ॥\nयेषां सरस्वती देवी मध्ये याति सरिद्वरा ॥\nत्रैलोक्यपावनीं पुण्यां संश्रिता ये सरस्वतीम् ॥\nसंसारकर्दमामोदमाजिघ्रन्ति न ते पुनः ॥ १३ ॥\nशब्दविद्येव विस्तीर्णा मतैव जगतः प्रिया ॥\nसतां मतिरिव स्वच्छा रमणीया सरस्वती ॥ १४ ॥\nत्रैलोक्यशोभितां देवीं दिव्य तोयां सुनिर्मलाम्॥\nस नीचो यः पुमानेतां न वन्देत सरस्वतीम् ॥ १५ ॥\nस्वर्गनिश्रेणिसंभूता प्रभासे तु सरस्वती ॥\nनापुण्यवद्भिः संप्राप्तुं पुंभिः शक्या महानदी ॥ १६ ॥\nचन्द्रभागा च गंगा च तथा यत्र सरस्वती ॥\nदेवास्ते न मनुष्यास्ते तिस्रो नद्यः पिबन्ति ये ॥१७॥\nसत्यमेव मया देवि जाह्नवी शिरसा धृता ॥\nयाः काश्चित्सरितो लोके तासां पुण्या सरस्वती ॥ १८॥\nदर्शनेन सरस्वत्या राजसूयो न राजते ॥\nगंडूषश्चाश्वमेधाद्वै सर्व क्रतुवरं पयः ॥१९॥\nभस्मास्थिचर्मतोयानि नखकेशादिकानि च ॥\nवातैरपि धुतान्येव तथा सारस्वते जले ॥7.1.204.२॥।\nवहन्ति येषां कालेन ते न काल वशा नराः ॥\nदेवि किं बहुनोक्तेन वर्णितेन पुनःपुनः॥\nसरस्वत्याः परं तीर्थं न भूतं न भविष्यति ॥२१॥\nतत्रैव दुर्लभं स्नानं यत्र सागरसंगमः ॥\nतत्र स्नानेन दानेन कोटियज्ञफलं लभेत् ॥२२॥\nयत्र सारस्वतं तोयं सागरोर्मिसमाकुलम् ॥\nतत्र स्नास्यंति ये मर्त्या भाग्यवन्तो युगेयुगे ॥२३॥\nते धन्यास्ते   नमस्कार्यास्तेषां स्फीततरं यशः ॥\nयेषां कलेवरं नॄणां सिक्तं सारस्वतैर्जलैः ॥ २४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सरस्वतीसंगममाहात्म्यवर्णनंनाम चतुरुत्तरद्विशततमोऽध्यायः ॥ २०४ ॥ छ ॥"
  }
]
[
  {
    "text": "॥ सूत उवाच ॥ ॥\nइत्येवमुक्ते विप्रेंद्रा शंकरेण महात्मना ॥\nपुनः पप्रच्छ सा देवी हर्षसंपूर्णमानसा ॥ १ ॥\n॥ देव्युवाच ॥ ॥\nदेवदेव जगन्नाथ सर्वप्राणहिताय वै ॥\nप्रभासक्षेत्रमाहात्म्यं विस्तराद्वद मे प्रभो ॥ २ ॥\n॥ ईश्वर उवाच ॥ ॥\nअन्यद्दृष्टांतरूपं ते कथयामि यशस्विनि ॥\nयेन सृष्टं महादेवि क्षेत्रमेतन्मम प्रियम् ॥ ३ ॥\nया गतिर्ध्यायतां नित्यं निःसंगानां च योगिनाम् ॥\nसैवं संत्यजतां प्राणान्प्रभासे तु परा गतिः ॥ ४ ॥\nअनेककल्पस्थायी च मार्कंडेयो महातपाः ॥\nसोऽपि देवं विरूपाक्षं प्रभासे तु सदाऽर्चति ॥५॥\nअटित्वा सर्वतीर्थानि प्रभासं नैव मुंचति ॥\nदुर्वासाश्च महातेजा लिंगस्याराधनोद्यतः ॥\nन मुंचति क्षणं देवि तत्क्षेत्रं शशिमौलिनः ॥ ६ ॥\nभरद्वाजो मरीचिश्च मुनिश्चोद्दालकस्तथा ॥\nक्रतुश्चैव वसिष्ठश्च कश्यपो भृगुरेव च ॥। ७ ॥॥\nदक्षश्चैव तु सावर्णिर्यमश्चांगिरसस्तथा॥  ॥\nशुको विभांडकश्चैव ऋष्यशृंगोऽथ गोभिलः ॥८॥\nगौतमश्च ऋचीकश्च अगस्त्यः शौनको महान्॥\nनारदो जमदग्निश्च विश्वामित्रोऽथ लोमशः ॥ ९ ॥\nअन्ये च ऋषयश्चैव दिव्या देवर्षयस्तथा ॥\nन मुंचंति महाक्षेत्रं लिंगस्याराधनोद्यताः ॥ 7.1.5.१० ॥\nअहं तत्रैव तिष्ठामि लिंगाराधनतत्परः ॥\nन मुंचामि महाक्षेत्रं सत्यंसत्यं वरानने ॥ ११ ॥\nसर्वतीर्थानि देवेशि मया दृष्टानि भूतले ॥\nप्रभासेन समं क्षेत्रं नैव दृष्टं कदाचन ॥ १२ ॥\nदेवि षष्टिसहस्राणि याज्ञवल्क्यपुरस्कृताः ॥\nजपं कुर्वंति रुद्राणां चन्द्रभागां व्यवस्थिताः ॥ १३ ॥\nचत्वारिंशत्सहस्राणि ऋषीणामूर्द्ध्वरेतसाम् ॥\nदेविकातटमाश्रित्य जपंति शतरुद्रियम् ॥ १४ ॥\nकोटयश्चैव पंचाशन्मुनीनामूर्द्ध्वरेतसाम् ॥\nउमापतिं समासाद्य लिंगं तत्रैव संस्थितम् ॥ १५ ॥\nरुद्राणां कोटि जाप्यं तु कृतं तत्रैव तैः पुरा ॥\nकोटिस्तत्रैव संसिद्धास्तस्मिंल्लिंगे न संशयः ॥१६॥\nशतं चैव सहस्राणां देवेशं शशिभूषणम् ॥\nपूजयंति महासिद्धा मम क्षेत्रनिषेविणः ॥१७॥\nवेदांतेषु च यत्प्रोक्तं फलं चैव महर्षिभिः ॥\nतत्फलं सकलं तत्र चंद्रभूषणदर्शनात् ॥ १८ ॥\nअग्नितीर्थे ऋषीणां तु कोटिः साग्रा स्थिता शुभे ॥\nरुद्रेश्वरे स्मृतं लक्षं कंपर्द्दीशे तथैव च ॥ १९ ॥\nरत्नेश्वरे सहस्रं तु ऋषीणामूर्द्ध्वरेतसाम् ॥\nअर्कस्थले महापुण्ये कोटिः साग्रा स्थिता शुभे ॥ 7.1.5.२० ॥\nषष्टिश्चैव सहस्राणि तत्र सिद्धेश्वरे स्थिताः ॥\nसप्त चैव सहस्राणि मार्कंडेये तु संस्थिताः ॥ २१ ॥\nसरस्वत्यां ब्रह्मकुण्डेऽसंख्याता मुनयः स्मृताः ॥\nदशार्बुदसहस्राणि कोटित्रितयमेव च ॥ २२ ॥\nऋषयस्तत्र तिष्ठंति यत्र प्राची सरस्वती ॥\nब्रह्महत्या गता यत्र शंकरस्य च तत्क्षणात् ॥ २३ ॥\nकायः सुवर्णतां प्राप कपालं पतितं करात् ॥\nज्ञात्वैवं शंकिना पूर्वं कृतं तत्र महातपः ॥ २४ ॥\nतुष्टः श्रीशंकरो देवो लिंग वासवरेण तु ॥\nकोटियज्ञफलं स्नाने प्राच्यां लिंगस्य पूजने ॥ २५ ॥\nपिंडे गयाशतगुणममासोमयुते दिने ॥\nभूतायां पिंडदस्तत्र कुलकोटिं समुद्धरेत् ॥ २६ ॥\nये चात्र मलनाशाय निमङ्क्ष्यंति च मानवाः ॥\nदशगोदानजं पुण्यं तेषामपि भविष्यति ॥२७॥\nपादेन वा क्रीडमाना जलं लिप्संति ये नरा ॥\nतेषामपि श्राद्धफलं विधिवत्संभविष्यति ॥\nतत्र लिंगानि पूज्यानि शूलभेदादिकानि तु ॥ २८ ॥\nएवं विकल्प्य लिंगानि अश्वमेध फलानि तु ॥\nदर्शनेनापि सर्वेषां स्पर्शाद्धि द्विगुणं फलम् ॥२९॥\nएवं तुष्टो जगन्नाथः स्थितः प्राचीवने ध्रुवम् ॥\nमनोऽपि ये करिष्यंति स्नानदानेषु का कथा ॥7.1.5.३॥।\nतेषां तुष्टो जगन्नाथः शंकरो नीललोहितः ॥\nत्रिंशत्कोटिगणस्तत्र प्राचीं रक्षंति सर्वतः ॥३१॥\nमहापापसमाचारः पापिष्ठो वाऽति किल्बिषी ॥\nघुणाक्षरमिव प्राणान्प्राच्यां मुक्त्वा शिवं व्रजेत् ॥ ३२ ॥\nदधिकंबलदानं तु तत्र देयं द्विजोत्तमे ॥\nकथितं पापशमनं सारात्सारतरं ध्रुवम् ॥ ३३ ॥\nअधुना संप्रवक्ष्यामि हिरण्याश्च महोदयम् ॥\nदुर्वाससा तपस्तप्तं तत्र सूर्यः प्रतिष्ठितः ॥ ३४ ॥\nकोटिरेका तु तत्रैव ऋषीणामूर्द्ध्वरेतसाम् ॥\nचतुर्विंशतितत्त्वानामधिको बलरूपधृक् ॥ ३५ ॥\nयत्र तिष्ठति देवेशि भृगुकोटिसमन्वितः ॥\nअन्यत्र ब्राह्मणानां तु कोट्या यच्च फलं लभेत् ॥ ३६ ॥\nब्रह्मस्थाने तथैकेन भोजितेन तु तत्फलम् ॥\nएवं ज्ञात्वा महादेवि तत्र तिष्ठामि निर्वृतः।।\nकोटिर्भिर्देवऋषिभिर्देवैः सह समावृतः ॥\nतीर्थानि तत्र तिष्ठंति अंतर्भूतानि वै कलौ ॥ ३८ ॥\nतत्र क्षेत्रे महारम्ये यत्र सोमेश्वरः स्थितः॥\nमम देवि गणौ द्वौ तु विभ्रमः संभ्रमः परः ॥ ३९ ॥\nतौ चात्र क्षेत्रसंस्थानां लोकानां भ्रमविभ्रमैः ॥\nयोजयंति सदा चित्तं विकल्पानैक्यसंकुलम् ॥ 7.1.5.४० ॥\nविनायकोपसर्गाश्च दश दोषास्तथा परे ॥\nएवं क्षेत्रं तु रक्षंति पापिनां दुष्टचेतसाम् ॥ ४१ ॥\nदंडपाणिं तु ये भक्त्या पश्यंतीह नरोत्तमाः ॥\nन तेषां जायते विघ्नं तत्र क्षेत्रनिवासिनाम् ॥ ४२ ॥\nब्राह्मणाः क्षत्रिया वैश्याः शूद्रा वै वर्णसंकराः ॥\nअकामा वा सकामा वा प्रभासे ये मृताः शुभे ॥ ४३ ॥\nचंद्रार्द्धमौलिनः सर्वे ललाटाक्षा वृषध्वजाः ॥\nशिवे मम पुरे दिव्ये जायंते तत्र मानवाः ॥ ४४ ॥\nयस्तत्र वसते विप्रः संयतात्मा समाहितः ॥\nत्रिकालमपि भुंजानो वायुभक्षसमो भवेत् ॥ ४५ ॥\nमेरोः शक्या गुणा वक्तुं द्वीपानां च गुणास्तथा ॥\nसमुद्राणां च सर्वेषां शक्या वक्तुं गुणाः प्रिये ॥ ४६ ॥\nआदिदेवस्य देवेशि महेशस्य महाप्रभोः ॥\nशक्या नैव गुणा वक्तुं वर्षाकोटिशतैरपि ॥ ४७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये क्षेत्रस्थर्षिदेवगणवर्णनं नाम पंचमोऽध्यायः ॥ ५ ॥"
  }
]
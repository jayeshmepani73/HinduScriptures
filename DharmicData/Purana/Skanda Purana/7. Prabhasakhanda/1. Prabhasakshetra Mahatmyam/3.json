[
  {
    "text": "ऋषय ऊचुः॥\nकथितो भवता सर्गः प्रतिसर्गस्तथैव च॥\nवंशानुवंशचरितं पुराणानामनुक्रमः॥१॥\nमन्वन्तरप्रमाणं  च ब्रह्मांडस्य च विस्तरः॥\nज्योतिश्चक्रस्वरूपं च यथावदनुवर्णितम्॥\nश्रोतुमिच्छामहे त्वत्तः सांप्रतं तीर्थविस्तरम्॥२॥\nपृथिव्यां यानि तीर्थानि पापघ्नानि शुभानि च॥\nतानि सूतज कार्त्स्न्येन यथावद्वक्तुमर्हसि॥३॥\nसूत उवाच॥\nइदं पृष्टं पुरा देव्या कैलासशिखरोत्तमे॥\nनानाधातुविचित्रांगे नानारत्नसमन्विते॥४॥\nनानाद्रुमलताकीर्णे नानापुष्पोपशोभिते॥\nयक्षविद्याधराकीर्णे ह्यप्सरोगणसेविते॥५।\nतत्र ब्रहमा च विष्णुश्च स्कन्दनन्दिगणेश्वराः॥\nचंद्रादित्यौ ग्रहैः सार्धं नक्षत्रध्रुवमण्डलम्॥६॥\nवायुश्च वरुणश्चैव कुबेरो धनदस्तथा॥\nईशानश्चाग्निरिंद्रश्च यमो निर्ऋतिरेव च॥७॥\nसरितः सागराः सर्वे पर्वता उरगास्तथा॥\nब्राह्म्याद्या मातरश्चैव ऋषयश्च तपोधनाः॥८॥\nमूर्तिमंति च तीर्थानि क्षेत्राण्यायतनानि च॥\nदानवासुरदैत्याश्च पिशाचा भूतराक्षसाः॥7.1.3.१०\nतत्र सिंहासनं दिव्यं शतयोजनविस्तृतम्॥११।\nलक्षायुतसहस्रैश्च रुद्रकोटिभिरावृतम्॥\nतन्मध्ये सर्वतोभद्रं सिंहद्वारैः सुतोरणैः॥१२॥\nस्वच्छमौक्तिकसंकाशं प्राकारशिखरावृतम्॥\nनन्दीश्वरमहाकालद्वारपालगणैर्वृतम्॥१३॥\nकिंकिणीजालमुखरैः सत्यताकैरलंकृतम्॥\nवितानच्छत्रखंडैश्च मुक्तादामप्रलंबितैः॥१४॥\nघंटाचामरशोभाढयैर्दर्पणैश्चोपशोभितम्॥\nकलशैर्द्वारविन्यस्तरत्नपल्लवसंयुतैः॥१५॥\nचित्रितं चित्रशास्त्रज्ञै रत्नचूर्णैः समु्ज्वलैः॥\nस्वस्तिकैः पत्रवल्याद्यैर्लिंगोद्भवलतादिभिः॥१६॥\nशतसिंहासनाकीर्णं वेदिकाभिश्च शोभितम्॥\nआसीनै रुद्रवृन्दैश्च रुद्रकन्याकदम्बकैः॥१७॥\nलक्षपत्रदलाढ्यैश्च श्वेतपद्मैश्च भूषितम्॥\nअप्सरोभिः समाकीर्णं पुष्पप्रकरविस्तृतम्॥१८॥\nधूपितं धूपवर्त्तीभिः कुंकुमोदकसेचितम्॥\nवंशवीणामृदंगैश्च गोमुखैर्मुखवादनैः॥१९॥\nशंखभेरीनिनादेन दुन्दुभिध्वनितेन च॥\nगर्जद्भिर्गणवृन्दैश्च मेघस्वनितनिस्वनैः॥7.1.3.२० ॥\nगणानां स्तोत्रशब्देन सामवेदरवेण च॥\nप्रेक्षणीयैर्महानादैर्गेयहुङ्कारशोभितम्॥२१॥\nवृषनर्दितशब्देन गजवाजिरवेण च॥\nकांचीनूपुरशब्देन समाकीर्णदिगंतरम्॥२२॥\nसर्वसंपत्करं श्रीमच्छंकरस्यैव मंदिरम्॥\nवंश वीणामृदंगैश्च नादितं तत्र तत्र ह ॥\nऋग्वेदो मूर्तिमांश्चैव शक्रनीलसमद्युतिः ॥ २३ ॥\nदिव्यगन्धानुलिप्तांगो दिव्याभरणभूषितः ॥\nसंस्थितः पूर्वतस्तस्य दीप्यमानः स्वतेजसा ॥ २४ ॥\nउत्तरेण यजुर्वेदः शुद्धस्फटिकसन्निभः ॥\nदिव्यकुण्डलधारी च महाकायो महाभुजः ॥ २५ ॥\nस्थितः पश्चिम दिग्भागे सामवेदः सनातनः ॥\nरक्तांबरधरः श्रीमान्पप्ररागसमप्रभः ॥२६॥\nस्रग्दामधारी चित्रश्च गीतभूषणभूषितः ॥\nअथवांऽजनवच्छयामः स्थितो दक्षिणतस्तथा ॥ २७ ॥\nपिंगाक्षो लोहितग्रीवो हरिकेशो महातनुः ॥\nइतिहासषडंगानि पुराणान्यखिलानि च ॥ २८ ॥\nवेदोपनिषदश्छन्दो मीमांसारण्यकं तथा ॥\nस्वाहाकारवषट्कारौ रहस्यानि तथैव च ॥२९॥\nएतैः समन्वितैश्चैव तत्र ब्रह्मा स्वयं स्थितः ॥\nशक्तिरूपधरैर्मन्त्रैर्योगैश्वर्यसमन्वितैः॥ ॥ 7.1.3.३० ॥\nसहस्रपत्रकमलैरंकितैः सुरपूजितैः ॥\nपूजितैर्गणरुद्रैश्च ब्रह्मविष्विंद्रवंदितैः ॥३१॥\nचामराक्षेपव्यजनैर्वीजितैश्च समन्ततः ॥\nशोभितश्च सदा श्रीमांश्चंद्रकोटिसमप्रभः ॥ ३२ ॥\nज्ञानामृतसुतृप्तात्मा योगैश्वर्यप्रसादकः ॥\nयोगींद्रमानसांभोज राजहंसो द्विजोत्तमः ॥ ३३ ॥\nअज्ञानतिमिरध्वंसी षट्त्रिंशत्तत्त्वभूषणः ॥\nसर्वसौख्यप्रदाता च तत्रास्ते चंद्रशेखरः ॥३४॥\nतस्योत्संगगता देवी तप्तकांचनसप्रभा ॥\nपूजितो योगिनीवृन्दैः साधकैः सुरकिन्नरैः ॥ ३५ ॥\nसर्वलक्षणसंपूर्णा सर्वाभरणभूषिता ॥\nयोगसिद्धिप्रदा नित्यं मोक्षाभ्युदयदायिनीम् ॥ ३६ ॥\nसौभाग्यकदलीकन्दमूलबीजं च पार्वती ॥\nदेवस्य मुखमालोक्य विस्मिता चारुलोचना ॥ ३७ ॥\nआनंदभावं संज्ञाय आनन्दास्राविलेक्षणम् ॥\nउवाच देवी मधुरं कृतांजलिपुटा सती ॥ ३८ ॥ ॥\nदेव्युवाच ॥ ॥\nजन्मकोटिसहस्राणि जन्मकोटिशतानि च ॥\nशोधितस्त्वं जगन्नाथ मया प्राणनचिंतया ॥ ३९ ॥\nअर्द्धांग संस्थया वापि त्वद्वक्त्रध्यानकाम्यया ॥\nतथापि ते जगन्नाथ नांतो लब्ध्वो महेश्वर ॥ 7.1.3.४० ॥\nअनन्तरूपिणे तुभ्यं देवदेव नमोऽस्तु ते ॥\nनमो वेदरहस्याय नमो वेदैः स्तुताय च ॥ ४१ ॥\nश्मशानरतिनित्याय नमो गगनचारिणे ॥\nज्येष्ठसामरहस्याय शतरुद्रप्रियाय च ॥ ४२ ॥\nनमो वृषकृतांकाय यजुर्वेदधराय च ॥\nब्रह्मांडकोटिसंलग्नमालिने गगनात्मने ॥ ४३ ॥\nमणिचित्रितकन्दाय नमः सर्वार्थसिद्धये ॥\nनमो वेदस्वरूपाय द्विज सिद्धिप्रियाय च ॥ ४४ ॥\nपुंस्त्रीविकाररूपाय नमश्चंद्रार्द्धधारिणे ॥\nनमोग्नये सहोमाय आदित्यवरुणाय च ॥ ४५ ॥\nपृथिव्यै चांतरिक्षाय वायवे दीक्षिताय च ॥\nसंयोगाय वियोगाय धात्रे कर्त्रेऽपहारिणे ॥ ४६ ॥\nप्रदीप्तशूलहस्ताय ब्रह्मदण्डधराय च ॥\nनमः पतीनां पतये महतां पतये नमः ॥।. ॥ ४७ ॥\nनमः कालाग्निरुद्राय सप्तलोकनिवासिने ॥\nत्वं गतिः सर्वभूतानां भूतानां पतये नमः ॥ ४८ ॥\nनमस्ते भगवन्रुद्र नमस्ते भगवञ्छिव ॥\nनमस्ते परतः श्रेष्ठ नमस्ते परतः पर ॥ ४९ ॥\nजिह्वाचापल्यभावेन खेदितोऽसि मया प्रभो ॥\nतत्क्षन्तव्यं महेशान ज्ञानदिव्य नमोऽस्तु ते ॥7.1.3.५० ॥\n॥ ईश्वर उवाच ॥ ॥\nममोत्संगस्थिता देवि किं त्वं सास्राविलेक्षणा ॥\nअद्यापि किमपूर्णं ते तत्सर्वं करवाण्यहम् ॥ ५१ ॥\nवरं ब्रवीहि भद्रं ते स्तवेनानेन सुव्रते ॥\nददामि ते न संदेहः शोकं त्यज महेश्वरि ॥ ५२ ॥\nनिष्कले सकले देवि स्थूले सूक्ष्मे चराचरे ॥\nन तत्पश्यामि देवेशि यत्त्वया रहितं भवेत् ॥ ५३ ॥\nअहं ते हृदये गौरि त्वं च मे हृदि संस्थिता ॥\nअहं भ्राता च पुत्रश्च बंधुर्भर्ता तथैव च ॥ ५४ ॥\nत्वं तु मे भगिनी भार्या दुहिता बांधवी स्नुषा ॥\nअहं यज्ञपतिर्यज्वा त्वं च श्रद्धा सदक्षिणा ॥ ५५ ॥\nओंकारोऽहं वषट्कारः सामाहमृग्यजुस्तथा ॥\nअहमग्निश्च होता च यजमानस्तथैव च ॥ ५६ ॥\nअध्वर्युरहमुद्गाता ब्रह्माहं ब्रह्मवित्तथा ॥\nत्वं तु देव्यरणी चैव पत्नी तु परिकीर्त्यसे ॥ ५७ ॥\nस्वाहा स्वधा च सुश्रोणि त्वयि सर्वं प्रतिष्ठितम् ॥\nअहमिष्टो महायज्ञः पूर्वो यज्ञस्त्वमुच्यसे ॥ ५८ ॥\nपुरुषोऽहं वरारोहे प्रकृतिस्त्वं निगद्यसे ॥\nअहं विष्णुर्महावीर्यस्त्वं लक्ष्मीर्लोकभाविनी ॥ ५९ ॥\nअहमिन्द्रो महातेजाः प्राची त्वं परमेश्वरी ॥\nप्रजापतीनां रूपेण सर्वमाहं व्यवस्थितः ॥ 7.1.3.६० ॥\nतेषां या नायिकास्तास्त्वं रूपैस्तैस्तैरवस्थिता ॥\nदिवसोऽहं महादेवि रजनी त्वं निगद्यसे ॥ ६१ ॥\nनिमेषोऽहं मुहूर्तश्च त्वं कला सिद्धिरेव च ॥\nअहं तेजोऽधिकः सूर्यस्त्वं तु संध्या प्रकीर्त्त्यसे ॥ ६२ ॥\nअहं बीजधरः श्रेष्ठस्त्वं तु क्षेत्रं वरानने।\nअहं वनस्पतिः प्लक्षस्त्वं वनस्पतिरुच्यसे ॥ ॥ ६३ ॥\nशेषरूपधरो नित्ये फणामणिविभूषितः ॥\nरेवती त्वं विशालाक्षि मदविभ्रमलोचना ॥ ६४ ॥\nमोक्षोऽहं सर्वदुःखानां त्वं तु देवि परा गतिः ॥\nअपां पतिरहं भद्रे त्वं तु देवि सरिद्वरा ॥ ६५ ॥\nवडवाग्निरहं भद्रे त्वं तु दीप्तिः प्रकीर्तिता ॥\nप्रजापतिरहं कर्त्ता त्वं प्रजा प्रकृतिस्तथा ॥ ॥ ६६ ॥\nनागानामधिपश्चाहं पातालतलवासिनाम् ॥\nत्वं नागी नागराजोऽहं सहस्रफणभूषितः ॥ ६७ ॥\nनिशाकरवरश्चाहं श्रेष्ठा त्वं रजनीकरी ॥\nकामोऽहं कामदो देवि त्वं रतिः स्मृतिरेव च ॥ ६८ ॥\nदुर्वासाश्चाप्यहं भद्रे त्वं क्षमा समचारिणी ॥\nलोभमोहतपश्चाहं त्वं तृष्णा तामसी स्मृता ॥ ६९ ॥\nककुद्मान्वृषभश्चाहं योगमाता तपस्विनी ॥\nवायुरप्यहमव्यक्तस्त्वं गतिर्मनसूदनी ॥ 7.1.3.७० ॥\nअहं मोचयिता लोभे निर्ममा त्वं यशस्विनि ॥\nनयोऽहं सर्वकार्येषु नीतिस्त्वं कमलेक्षणा ॥ ७१ ॥\nअहमन्नं  च भोक्ता च ओषधी त्वं निगद्यसे ॥\nअहमग्निश्च धूमश्च त्वमूष्मा ज्वालमेव च ॥ ७२ ॥\nअहं संवर्त्तको मेघस्त्वं च धारा ह्यनेकशः ॥\nअहं मुनीनां रूपेण त्वं तत्पत्नी प्रकीर्तिता ॥ ७३ ॥\nअहं संसारकर्त्ता वै त्वं तु सृष्टिर्वरानने ॥\nअहं शुक्रास्थिरोमाणि त्वं मज्जा बलमेव च ॥ ७४ ॥\nपर्जन्योऽहं महाभागे त्वं वृष्टिः परमेश्वरि ॥\nअहं संवत्सरो देवि त्वमृतुः परिकीर्त्तिता ॥ ७५ ॥\nअहं कृतयुगो देवि त्वं तु त्रेता निगद्यसे ॥\nयुगोऽहं द्वापरः श्रीमांस्त्वं कलिः परमेश्वरि ॥ ७६ ॥\nआकाशश्चाप्यहं भद्रे पृथिवी त्वमिहोच्यसे ॥\nअहमदृश्यमूर्तिश्च दृश्यमूर्तिस्त्वमुच्यसे ॥ ७७ ॥\nवरदोऽहं वरारोहे मंत्रस्त्वमिति चोच्यसे ॥\nअहं द्रष्टा च श्रोता च त्वं दृश्या श्रुतिरेव च ॥७८॥\nअहं वक्ता रमयिता त्वं वाच्या परमेश्वरि ॥\nअहं श्रोता च गाता च त्वं गीतिर्गेयमेव च॥७९॥\nअहं त्राता च गन्धश्च त्वं तु निघ्राणमेव च ॥\nअहं स्पर्शयिता कर्ता स्पर्श्यस्त्वं सृष्टमेव च ॥ 7.1.3.८० ॥\nअहं सर्वमिदं भूतं त्वं तु देवि न संशयः ॥\nस्रष्टाऽहं तव देवेशि त्वं सृजस्यखिलं जगत् ॥ ८१ ॥\nत्वया मया च देवेशि ओतप्रोतमिदं जगत् ॥\nएकधा दशधा चैव तथा शतसहस्रधा ॥ ८२ ॥\nऐश्वर्येण तु संयुक्तौ सर्वप्राणि व्यवस्थितौ ॥\nअहं त्वं च विशालाक्षि सततं संप्रतिष्ठितौ ॥ ८३ ॥\nक्रीडामि क्रीडया देवि त्वया सार्द्धं वरानने ॥\nत्वं धृतिर्धारिणी लक्ष्मीः कांता मत्प्रकृतिर्ध्रुवम् ॥ ८४ ॥\nरतिः स्मृतिः कामचारी मम चांगनिवासिनी ॥\nदेवि किं बहुनोक्तेन प्राणेभ्योऽपि गरीयसी ॥ ८५ ॥\nवरं वरय देवशि यत्किंचिन्मनसि स्थितम्॥\nतत्ते ददामि तुष्टोऽहं यद्यपि स्यात्सुदुर्ल्लभम् ॥ ८६ ॥\n॥ देव्युवाच ॥ ॥\nधन्याहं कृतपुण्याहं तपः सुचरितं मया ॥\nयत्त्वयाऽहं जगन्नाथ हर्षदृष्ट्याऽवलोकिता ॥ ८७ ॥\nयदि तुष्टोऽसि मे देव वरं दातुं ममेच्छसि ॥\nतन्मे कथय देवेश सांप्रतं तीर्थविस्तरम् ॥ ॥ ८८ ॥\nपृथिव्यां यानि तीर्थानि पापघ्नानि शिवानि च ॥\nतानि देवेश कार्त्स्न्येन यथावद्वक्तुमर्हसि ॥ ८९ ॥\n॥ ईश्वर उवाच ॥ ॥\nशृणु देवि प्रवक्ष्यामि तीर्थमाहात्म्यमुत्तमम् ॥\nसर्वपापहरं नृणां पुण्यं देवर्षिसत्कृतम् ॥ 7.1.3.९० ॥\nतीर्थानां दर्शनं श्रेष्ठं स्नानं चैव सुरेश्वरि ॥\nश्रवणं च प्रशंसंति सदैव ऋषिसत्तमाः ॥ ९१ ॥\nपृथिव्यां नैमिषं तीर्थमंतरिक्षे च पुष्करम् ॥\nकेदारं च प्रयागं च विपाशा चोर्मिला तथा ॥ ९२ ॥\nकर्णवेणा महादेवी चंद्रभागा सरस्वती ॥\nगंगासागरसंभेदस्तथा वाराणसी शुभा ॥ ९३ ॥\nअर्घतीर्थं समाख्यातं गंगाद्वारं तथैव च ॥\nहिमस्थानं महातीर्थं तथा मायापुरी शुभा ॥ ९४ ॥\nशतभद्रा महाभागा सिन्धुश्चैव महा नदी ॥\nऐरावती च कपिला शोणश्चैव महानदः ॥ ९५ ॥\nपयोधिः कौशिकी तद्वत्तथा गोदावरी शुभा ॥\nदेवखातं गया चैव तथा द्वारावती शुभा ॥ ९६ ॥\nप्रभासं च महातीर्थं सर्वपातकनाशनम् ॥ ९७ ॥\nएवमादीनि तीर्थानि यानि संति महीतले ॥\nतानि दृष्ट्वा तु देवेशि पुनर्जन्म न विन्दते ॥९८॥\nतिस्रः कोट्योऽर्धकोटी च तीर्थानामिह भूतले ॥\nसंजातानि पवित्राणि सर्वपापहराणि च ॥९९॥\nगंतव्यानि महादेवि स्वधर्मस्य विवृद्धये ॥\nअशक्यानि शिवान्येवं गंतुं चैव सुरेश्वरि ॥\nमनसा तानि सर्वाणि गंतव्यानि समाहितैः ॥ 7.1.3.१०० ॥\n। देव्युवाच॥\nभगवन्प्राणिनः सर्वे सर्वोपद्रवसंकुलाः॥\nअल्पायुषः सदा बद्धा व्यामोहैर्मंदिरोद्भवैः॥१०१॥\nत्रेतायां द्वापरे चैव किं नु वै दारुणे कलौ ॥\nतस्मात्तेषां हितार्थाय तत्तीर्थं त्वं प्रकीर्तय ॥\nयेन दृष्टेन सर्वेषां तीर्थानां लभ्यते फलम् ॥१०२॥\nएवमुक्तस्तु पार्वत्या प्रहस्य परमेश्वरः ॥\nउवाच परया प्रीत्या वाचा मधुरया प्रभुः ॥१०३॥ ॥\nईश्वर उवाच ॥ ॥\nत्वमेव हि चराः प्राणाः सर्वस्य जगतोरणिः ॥\nत्वया विरहितो देवि मुहूर्तमपि नोत्सहे ॥१०४॥\nशिवस्य च तथा शक्तेरंतरं नास्ति पार्वति ॥\nन तदस्ति महादेवि यन्न जानासि शोभने ॥ १०५ ॥\nत्वया विनाऽहं न क्वास्मि न त्वं देवि मया विना ॥\nचंद्रचंद्रिकयोर्यद्वदग्नेरुष्णत्वमेव हि ॥ १०६ ॥\nतव देवि ममापीह नास्ति चैवांतरं प्रिये ॥\nसर्वं चैव सुरेशानि यथावत्कथयाम्यहम् ॥ १०७ ॥\nरहस्यानां रहस्यं तु गोपनीयं प्रयत्नतः ॥\nनास्तिकाय न दातव्यं न च पापरताय च ॥ १०८ ॥\nदातव्यं भक्ति युक्ताय स्वशिष्याय सुताय वा ॥\nपूर्वमेव मया ख्यातं सारात्सारतरं प्रिये ॥१०९॥\nतीर्थोपनिषदः ख्याता लिंगोपनिषदस्तथा ॥\nयोगोपनिषदो देवि पूर्वं वै कथितास्तव ॥ 7.1.3.११० ॥\n॥ पार्वत्युवाच ॥ ॥\nलेशेनापि न सिद्ध्यंति कांक्षमाणाः परं पदम् ॥\nयोनीर्भ्रमंतो दृश्यंते नरा नास्तिकवृत्तयः॥ ॥ १११ ॥\nतीर्थव्रतानि सेवन्ते प्रत्ययो नैव जायते ॥\nमोहितं तु जगत्पूर्वं मिथ्याज्ञानेन शंकर ॥ ११२ ॥\nकिं ते फलं सुरश्रेष्ठ जगद्व्यामोहने कृते ॥ ११३ ॥\nसारात्सारतरं नाथ तव प्राणप्रियं हि यत् ॥\nतन्मे कथय देवेश प्रियाहं यदि ते प्रभो ॥ ११४ ॥\nइत्युक्तः स तया देव्या श्रीकंठः सुरनायकः ॥\nप्रहस्योवाच भगवान्गंभीरार्थमिदं वचः ॥ ११५ ॥\n॥ईश्वर उवाच ॥ ॥\nशृणुष्वावहिता भूत्वा पृष्टोऽहं यस्त्वयाऽधुना ॥\nनिष्फलं तत्प्रवक्ष्यामि वस्तुतत्त्वं यथास्थितम् ॥ ११६ ॥\nपूर्वमुक्तानि तीर्थानि यानि ते सुरसुंदरि ॥\nतिस्रः कोट्योऽर्द्धकोटी च ब्रह्मांडे सचराचरे ॥११७॥\nतेषां च गोपितं तीर्थं प्रभासं चैव सुव्रते ॥११८॥\nएवमुक्तं महादेवि प्रभासं क्षेत्रमुत्तमम् ॥\nदृष्ट्वा संस्काररहिताः कलौ पापेन मोहिताः ॥ ११९ ॥\nराजसास्तामसाश्चैव पापोपहतचेतसः ॥\nपरदारपरद्रव्यपरहिंसारता नराः ॥ 7.1.3.१२० ॥\nउद्वेगं च परं यांति प्रतप्यंति यतस्ततः ॥\nआत्मसंभाविता  मूढा मिथ्याज्ञानेन मोहिताः॥\nवर्णाश्रमविरुद्धं तु तीर्थे कु्र्वन्ति येऽधमाः॥१२१॥\nतीर्थयात्रां प्रकुर्वंति दंभेन कपटेन च॥\nतीर्थे मृता न सिध्यंति ते नरा वरवर्णिनि ॥ १२२ ॥\nएतदर्थं मया देवि तीर्थानि विविधानि च ॥\nलिंगानि चैव सुश्रोणि गोपितानि प्रयत्नतः ॥\nन सिद्धिदानि देवेशि कलौ कल्मषकारिणाम् ॥ १२३ ॥\nये नरास्तु जितक्रोधा जितलोभा जितेंद्रियाः ॥\nब्राह्मणाः क्षत्रिया वैश्याः शूद्राश्चादम्भमत्सराः ॥ १२४ ॥\nमद्भावभाविता देवि तीर्थं सेवंति सुव्रताः ॥\nतेषां चैव हितार्थाय कथयामि यशश्विनि ॥ १२५ ॥\nप्रभासमिति विख्यातं क्षेत्रं त्रैलोक्यवंदितम् ॥\nतत्क्षेत्रं नैव जानंति मम मायाविमोहिताः ॥ १२६ ॥\nपरोहं त्वेकचित्तैश्च बहुजन्मभिरर्चितः ॥\nते विदंति परं क्षेत्रं प्रभासं पापनाशनम् ॥ १२७ ॥\nमद्भावभाविता देवि मम व्रतनिषेविणः ॥\nतेषां प्रभासिकं क्षेत्रं विदितं नात्र संशयः ॥ १२८ ॥\nयमैश्च नियमैर्युक्ता अहंकारविवर्ज्जिताः ॥\nतेषामर्थे वदिष्यामि तव प्रश्नं सुदुर्ल्लभम् ॥\nब्रह्मविष्ण्विन्द्रदेवानां पुराणं कथितं मया ॥ १२९ ॥\nसोऽहं देवि वदिष्यामि कर्णं देहि वरानने ॥\nपृथिव्यामपि सर्वेषां तीर्थानां सुरसुंदरि ॥ 7.1.3.१३० ॥\nएकं मे वल्लभं तत्र प्रभासं क्षेत्रमुत्तमम् ॥\nतस्मिंश्चैव महाक्षेत्रे तीर्थैः सोमेन पूजितः ॥\nवरांस्तस्मै प्रदायाथ सदैकांते स्थितो ह्यहम् ॥१३१॥\nतेन गुह्यं कृतं स्थानं तव देवि प्रकाशितम्॥\nतत्र मे योगयुक्तस्य दिव्यं लिंगं बभूव ह ॥ १३२ ॥\nदिव्यतेजस्समा युक्तं वह्निमेखलमंडितम् ॥\nलक्षमात्रस्थितं शांतं दुर्निरीक्ष्यं तु मानवैः ॥ १३३ ॥\nइच्छाज्ञानक्रियाख्याश्च तिस्रो वै शक्तयश्च याः ॥\nतस्माल्लिंगात्समुत्पन्ना जगत्कर्तृत्वहेतवे ॥ १३४ ॥\nतस्मिँल्लिंगे लयं याति जगदेतच्चराचरम् ॥\nपुनस्तेनैव संभूतं दृश्यते सचराचरम् ॥ १३५ ॥\nगुह्यं चैव तु संभूतं न कश्चिद्वेद तत्परम् ॥\nजन्माभ्यासेन तल्लिंगं ज्ञायते भुवि मानवैः ॥ १३६ ॥\nक्षेत्रं प्रभासिकं प्रोक्तं क्षेत्रज्ञोऽहं न संशयः ॥\nतत्र सोमेशनामाहमस्मिन्क्षेत्रं वरानने ॥ १३७ ॥\nममांशसंभवा ये च अस्मिन्क्षेत्रे समुद्भवाः ॥\nतेषां तु विदितं लिंगं पूर्वकल्पे तु भैरवम् ॥ १३८ ॥\nअन्यैरपि युगैर्देवि इदं लिंगं सुदुर्लभम् ॥\nघोरे कलियुगे पापे विशेषेण च दुर्लभम् ॥ १३९ ॥\nअन्यन्निदर्शनं तत्र तत्प्रवक्ष्यामि पार्वति ॥ 7.1.3.१४० ॥\nकलौ युगे महाघोरे हेतुवादरता नराः ॥\nवदिष्यंति महापापाः सर्वे पाखण्डसंस्थिताः ॥ १४१ ॥\nमिथ्या चैतत्कृतं सर्वं मूर्खैश्चापि प्रकीर्तितम् ॥\nक्व क्षेत्रं क्व प्रभावश्च कुत्र वै सन्ति देवताः ॥ १४२ ॥\nसर्वं चापि तथालीकं मूढैश्चापि प्रकीर्तितम् ॥ १४३ ॥\nएवं मूर्खा वदिष्यंति प्रहसिष्यन्ति चापरे ॥\nनारका नास्तिका लोकाः पापोपहतचेतसः ॥\nसिद्धिं नैव प्रयास्यंति संप्राप्ते तु कलौ युगे॥१४४॥\nतीर्थे चैव मृता ये तु शिवनिन्दापरायणाः॥\nतिर्यग्योनिप्रसूताश्च दृश्यन्ते सर्वयोनिषु॥१४५॥\nएतस्मात्कारणाद्देवि तीर्थे चैव सुदुःखिताः ॥\nदृश्यन्ते युगमाहात्म्यात्सत्यशौचविवर्जिताः ॥ १४६ ॥\nइदं हि कारणं प्रोक्तं क्षेत्राणां चैव गोपने ॥\nएतत्ते कथितं सर्वं सिद्धिर्येन सुदुर्ल्लभा ॥ १४७ ॥\nयुगेयुगे तु तीर्थानि कीर्तितानि सुरेश्वरि ॥\nतेषां मे वल्लभं देवि प्रभासं क्षेत्रमेव च ॥ १४८ ॥\nइत्येतत्कथितं देवि रहस्यं पापनाशनम् ॥\nक्षेत्रबीजं महादेवि किमन्यत्परिपृच्छसि ॥ १४९ ॥\nइदं महापातकनाशनं ये श्रोष्यंति वै क्षेत्रमहाप्रभावम् ॥\nते चापि यास्यन्ति मम प्रभावात्त्रिविष्टपं पुण्यजनाधिवासम् ॥ 7.1.3.१५० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रभासक्षेत्रमाहात्म्ये देवीप्रश्नवर्णनं नाम तृतीयोऽध्यायः ॥ ३ ॥"
  }
]
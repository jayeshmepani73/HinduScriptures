[
  {
    "text": "॥ ईश्वर उवाच ॥ ॥\nतस्यैवोत्तरदिग्भागे किञ्चिद्वायव्यसंस्थितम् ॥\nसंगालेश्वरनामास्ति सर्वपातकनाशनम् ॥ १ ॥\nतत्र ब्रह्मा च विष्णुश्च लिंगस्याराधनोद्यतौ ॥\nशक्रश्चैव महातेजा लिंगं पूजितवान्प्रिये ॥ २ ॥\nवरुणो धनदश्चैव धर्मराजोऽथ पावकः ॥\nआदित्यैर्वसुभिश्चैव लोकपालैः समंततः ॥ ३ ॥\nआराधितं महालिंगं संगालेश्वरनामभृत् ॥\nपूजयित्वा तु ते सर्वे दृष्ट्वा माहात्म्यमुत्तमम् ॥ ४ ॥\nऊचुश्च सहसा देवि परमानंदसंयुताः ॥\nदेवानां निवहैर्यस्मात्समागत्य प्रतिष्ठितम् ॥\nसंगालेश्वरनामास्य भविष्यति धरातले ॥ ५ ॥\nसंगालेश्वरनामानं पूजयिष्यंति मानवाः ॥\nन तेषामन्वये कश्चिन्निर्धनः संभविष्यति ॥ ६ ॥\nगोसहस्रस्य दत्तस्य कुरुक्षेत्रे च यत्फलम् ॥\nतत्फलं समवाप्नोति संगालेश्वरदर्शनात् ॥ ७ ॥\nअमावास्यां च संप्राप्य स्नानं कृत्वा विधानतः ॥\nयः करोति नरः श्राद्धं पितॄणां रोषवर्जितः ॥\nपितरस्तस्य तृप्यंति यावदाभूतसंप्लवम् ॥ ८ ॥\nअर्धक्रोशं च तत्क्षेत्रं समंतात्परिमण्डलम् ॥\nसर्वकामप्रदं नृणां सर्वपातकनाशनम् ॥ ९ ॥\nअस्मिन्क्षेत्रे महादेवि जीवा उत्तममध्यमाः ॥\nकालेन निधनं प्राप्तास्तेऽपि यांति परां गतिम् ॥7.1.300.१०॥।\nगृहीत्वानशनं ये तु प्राणांस्त्यक्ष्यंति मानवाः ॥\nनिश्चयं ते महादेवि लीयंते परमेश्वरे ॥११॥\nगवा हता द्विजहता ये च वै दंष्ट्रिभिर्हता॥\nआत्मनो घातका ये तु सर्पदष्टाश्च ये मृताः ॥ १२ ॥\nशय्यायां विगतप्राणा ये च शौचविवर्जिताः ॥\nअस्मिंस्तीर्थे महापुण्ये अपुनर्भवदायके॥ १३ ॥\nदत्तैः षोडशभिः श्राद्धैर्वृषोत्सर्गे कृते पुनः ॥\nविधिवद्भोजितैर्विप्रैर्भवेन्मुक्तिर्न संशयः ॥ १४ ॥\nएवमुक्त्वा सुराः सर्वे गतवंतस्त्रिविष्टपम् ॥ १५ ॥\nसंगालेश्वरमाहात्म्यं संक्षेपात्कथितं तव ॥\nश्रुतं हरति पापानि दुःखशोकांस्तथैव च ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये संगालेश्वरमाहात्म्यवर्णनंनाम त्रिशततमोऽध्यायः ॥ ३०० ॥"
  }
]
[
  {
    "text": "॥ ईश्वर उवाच ॥ ॥\nतस्मादीशान दिग्भागे इन्द्रस्थानमनुत्तमम् ॥\nगव्यूतिपञ्चमात्रेण यत्र चन्द्रसरः प्रिये ॥ १ ॥\nतस्मादुत्तरदिग्भागे नातिदूरे व्यवस्थितम् ॥\nयत्र चन्द्रोदकं देवि जरादारिद्र्यनाशनम् ॥ २॥\nचन्द्रानुवृद्ध्या तद्वृद्धिः क्षयस्तत्संक्षये भवेत्॥\nतस्मिन्पापयुगेऽप्येवं कदाचित्संप्रदृश्यते॥३॥\nतत्र स्नात्वा महादेवि यदि पापसहस्रकम्॥\nकृतं सोऽत्र समायाति नात्र कार्या विचारणा॥४॥\nतत्राहिल्याप्रसंगोत्थमहापातकभीरुणा॥\nगौतमोद्भवशापेन विलक्ष्यीकृतचेतसा ॥ ५ ॥\nइन्द्रेण च पुरा देवि इष्टं विपुलदक्षिणैः ॥\nतत्र वर्षसहस्राणि संस्थाप्य शिवमीश्वरम् ॥\nइन्द्रेश्वरेति नाम्ना वै सर्वपातक नाशनम् ॥ ६ ॥\nचन्द्रतीर्थे नरः स्नात्वा संतर्प्य पितृदेवताः ॥\nइन्द्रेश्वरं च संपूज्य मुच्यते नात्र संशयः ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चन्द्रोदकतीर्थमाहात्म्य इन्द्रेश्वरमाहात्म्यवर्णनंनाम पञ्चनवत्युत्तर द्विशततमोऽध्यायः ॥ २९५ ॥"
  }
]
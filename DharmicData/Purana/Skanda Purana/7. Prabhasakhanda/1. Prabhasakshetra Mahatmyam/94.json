[
  {
    "text": "॥ ईश्वर उवाच ॥ ॥\nततो गच्छेन्महादेवि भैरवेश्वरमुत्तमम् ॥\nतस्यैव वह्निकोणस्थं धनुषांदशके स्थितम् ॥१॥\nसर्वकामप्रदं देवि दारिद्र्यौघविनाशनम् ॥\nपूर्वं चण्डेश्वरंनाम ख्यातं कृतयुगे प्रिये ॥ २ ॥\nचण्डोनाम गणो देवि तेन चाराधितं पुरा ॥\nदिव्याब्दानां सहस्रं तु तेन चण्डेश्वरं स्मृतम् ॥ ३ ॥\nतं दृष्ट्वा देवदेवेशं स्पृष्ट्वा च सुसमाहितः ॥\nमुच्यते सकलात्पापादाजन्ममरणांतिकात् ॥ ४ ॥\nतत्र कृष्णचतुर्दश्यां मासे भाद्रपदे प्रिये ॥\nउपवास परो भूत्वा यः करोति प्रजागरम् ॥\nस याति परमं स्थानं यत्र देवो महेश्वरः ॥ ५ ॥\nवाचिकं मानसं पापं कर्मणा यदुपार्जितम् ॥\nतत्सर्वं नाशमायाति तस्य लिंगस्य दर्शनात् ॥ ६ ॥\nतिला हिरण्यं वस्त्राणि तत्र देयं मनीषिणे ॥\nसर्वकिल्विषनाशार्थं सम्यग्यात्राफलेप्सुना ॥ ७ ॥\nभैरवाकारमास्थाय कल्पान्ते स हरेद्यतः ॥\nविश्वं समग्रं देवेशि तेनासौ भैरवः स्मृतः ॥ ८ ॥\nअस्मिन्कल्पे महादेवि प्रभासक्षेत्रमास्थितः ॥\nबभूव भैरवो रुद्रः कल्पान्ते लिंगमूर्तिमान् ॥ ९ ॥\nएवं संक्षेपतः प्रोक्तं माहात्म्यं भैरवेश्वरम् ॥\nयच्छ्रुत्वा मुच्यते जन्तुः पातकादतिभैरवात् ॥ 7.1.94.१० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य एकादशरुद्रमाहात्म्ये भैरवेश्वरमाहात्म्य वर्णनंनाम चतुर्णवतितमोऽध्यायः ॥ ९४ ॥ ॥ छ ॥"
  }
]
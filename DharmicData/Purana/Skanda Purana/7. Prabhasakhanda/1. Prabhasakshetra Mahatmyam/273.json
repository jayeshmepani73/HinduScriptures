[
  {
    "text": "॥ ईश्वर उवाच ॥ ॥\nततो गच्छेन्महादेवि शंडतीर्थमनुत्तमम् ॥\nसर्वपापोपशमनं सर्वकामफलप्रदम् ॥ १ ॥\nतस्योत्पत्तिं प्रवक्ष्यामि शृणुष्वैकमनाः प्रिये ॥\nपुरा पंचशिरा आसीद्ब्रह्मा लोकपितामहः ॥ २ ॥\nशिरस्तस्य मया छिन्नं कस्मिंश्चित्कारणांतरे ॥\nतत्र गंधवती जाता ब्रह्मणः सा च शोणितैः ॥ ३ ॥\nतत्रोद्गता महातालास्तेन तालवनं स्मृतम् ॥\nअथ करतले लग्नं कपालं ब्रह्मणो मम ॥ ४ ॥\nशरीरं कृष्णतां यातं मम चैव वृषस्य च ॥\nअथ तीर्थान्यनेकानि गतोहं पापशंकया ॥ ५ ॥\nन क्वचिद्व्रजते पापं ततः प्रभासमागतः ॥\nक्षेत्रे तत्र मया दृष्टा प्राची देवी सरस्वती ॥ ६ ॥\nतत्र मे वृषभः स्नातुं प्रविष्टो जलमध्यतः ॥\nतत्क्षणाच्छ्वेतता प्राप्तो मुक्तोहमपि हत्यया ॥ ७ ॥\nकरमध्ये च मे लग्नं कपालं पतितं तदा ॥\nकपालमोचनश्चासौ लिंगरूपी स्थितोऽभवत् ॥ ८ ॥\nतत्रापि यो ददेच्छ्राद्धं प्राचीदेव्यास्तु संनिधौ ॥\nमातृकं पैतृकं चैव तृप्तं कुलशतं तथा ॥ ९ ॥\nभवेच्च तस्य तृप्तिस्तु यावत्कल्पास्तु सप्ततिः ॥\nमास आश्वयुजे देवि कृष्णपक्षे चतुर्दशी ॥\nतत्र दद्यात्तु यः श्राद्धं दक्षिणामूर्तिमाश्रितः ॥ 7.1.273.१० ॥\nयथावित्तोपचारेण सुपात्रे च यथाविधि ॥\nयावद्युगसहस्रं तु तृप्ताः स्युस्ते पितामहाः ॥ ११ ॥\nअन्नसुवर्णदानं च दधिकंबलमेव च ॥\nतत्र देयं विधानेन सर्वपापोपशुद्धये ॥ १२ ॥\nकृष्णरूपी वृषो देवि यदा श्वेतत्वमागतः ॥\nशंडतीर्थमितिख्यातं तेन त्रैलोक्यपूजितम् ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये शंडतीर्थमाहात्म्यवर्णनंनाम त्रिसप्तत्युत्तरद्विशततमोऽध्यायः ॥ २७३ ॥ ॥ छ ॥"
  }
]
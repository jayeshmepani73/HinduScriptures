[
  {
    "text": "॥ ईश्वर उवाच ॥ ॥\nततो गच्छेन्महादेवि देवीं सौभाग्यकारिणीम् ॥\nकुण्डेश्वरीति विख्यातां पुष्कराद्वायुगोचरे ॥ १ ॥\nधनुषां त्रिंशता देवि भूतनाथाच्च नैर्ऋते ॥\nसंस्थिता पापदमनी दारिद्र्यौघविनाशिनी ॥ २ ॥\nतस्या नैर्ऋतदिग्भागे धनुःपञ्चदशे स्थितम् ॥\nशंखोदकंनाम कुण्डं सर्वपातकनाशनम् ॥ ३ ॥\nतत्र स्नात्वा तु ये मर्त्या नारी वा शुभवारिणि ॥\nपूजयेत्तां महादेवि शंखावर्तेति विश्रुताम् ॥ ४ ॥\nकलौ कुण्डेश्वरीनाम सर्वसौख्यप्रदायिनी ॥\nशंखो नाम पुरा देवि विष्णुना निहतः प्रिये ॥ ५ ॥\nतस्य देहं समादाय महान्तं शंखरूपिणम् ॥\nतीर्थोदकेन संपूर्य प्रभासं क्षेत्रमागतः ॥ ६ ॥\nतत्र शंखं तु प्रक्षाल्य कृतं तीर्थं महाप्रभम् ॥\nतत्र पूरितवाञ्छङ्खं मेघगम्भीरनिस्वनम् ॥७ ॥\nतस्य नादेन महता देवी तत्र समागता ॥\nपृच्छती कारणं तत्र तत्कुण्डस्य समीपगा ॥\nतेन कुण्डेश्वरी ख्याता कुण्डं शंखोदकं स्मृतम् ॥ ८ ॥\nमाघे मासि तृतीयायां यस्तां पूजयते नरः ॥\nनारी वा भक्तिसंयुक्ता स गौरीपदमाप्नुयात् ॥ ९ ॥\nदंपत्योर्भोजनं तत्र देयं यात्राफलेप्सुभिः ॥\nकञ्चुकं फलदानं च गौरिणीनां च भोजनम् ॥ 7.1.116.१० ॥\nइति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये शंखोदककुण्डेश्वरीगौरीमाहात्म्यवर्णनंनाम षोडशोत्तरशततमोऽध्यायः ॥ ११६ ॥  ॥"
  }
]
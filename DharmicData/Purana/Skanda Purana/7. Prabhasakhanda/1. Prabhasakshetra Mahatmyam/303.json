[
  {
    "text": "॥ ईश्वर उवाच ॥ ॥\nततो गच्छेन्महादेवि उत्तरे देवमुत्तमम् ॥\nयस्तमाराधयेद्देवं महापातकनाशनम् ॥ ॥ १ ॥\nतस्यैव पश्चिमे भागे धनुषां त्रितये स्थितम् ॥\nशेषादिप्रमुखैर्नागैर्महता तपसा युतैः ॥\nसमाराध्य महादेवं स्थापितं लिंगमुत्तमम् ॥ २ ॥\nयस्तमाराधयेद्देवं सर्पैराराधितं पुरा ॥\nन विषं क्रमते देहे तस्य जन्मावधि प्रिये ॥ ३ ॥\nसर्पास्तस्य प्रसीदन्ति न कुंथंति कदाचन ॥\nतस्मात्सर्वं प्रयत्नेन तल्लिंगं पूजयेन्नरः ॥ ४ ॥\nतत्र लिंगान्यनेकानि ऋषिभिः स्थापितानि तु ॥\nगंगातीरे महापुण्ये पश्चिमे वरवर्णिनि ॥ ५ ॥\nतानि दृष्ट्वा पूजयित्वा सर्वपापैः प्रमुच्यते ॥\nअश्वमेधसहस्रस्य फलं प्राप्नोति मानवः ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संगालेश्वरमाहात्म्य उत्तरेश्वरमाहात्म्यवर्णनंनाम त्र्युत्तरत्रिशततमोऽध्यायः ॥ ३०३ ॥"
  }
]
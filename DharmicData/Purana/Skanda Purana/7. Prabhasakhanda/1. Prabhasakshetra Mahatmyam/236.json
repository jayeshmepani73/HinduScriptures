[
  {
    "text": "ततो गच्छेन्महादेवि दुर्वासादित्यमुत्तमम् ॥\nयत्र दुर्वाससा तप्तं तपो वर्षसहस्रकम् ॥\nनिराहारो जिताहारः सूर्याराधनतत्परः ॥ १ ॥\nएवं कालेन महता दिव्यतेजा जनाधिपः ॥\nप्रत्यक्षं दर्शनं गत्वा प्राह सूर्यो महामुनिम् ॥ २ ॥\n॥ सूर्य उवाच ॥ ॥\nमा ब्रह्मन्साहसं कार्षीर्वरं वरय सुव्रत ॥\nअप्राप्यमपि दास्यामि यत्ते मनसि वर्तते ॥ ३ ॥ ॥\n॥ दुर्वासा उवाच ॥ ॥\nप्रसन्नो यदि मे देव वरार्हो यदि चाऽप्यहम् ॥\nअत्र स्थाने त्वया स्थेयं यावत्तिष्ठति मेदिनी ॥ ४ ॥\nदुर्वासादित्यना माऽत्र लोके ख्यातिं च गच्छतु ॥\nमया प्रतिष्ठिता या तु प्रतिमा तव सुन्दरी ॥५ ॥\nतस्यां सांनिध्यमेवास्तु तव देव जगत्पते ॥\nसांनिध्यं कुरुत चात्र यमुना दुहिता तव ॥\nत्वत्सुतस्तु महातेजा धर्मराजो महाबलः ॥ ६ ॥\n॥ सूर्य उवाच ॥ ॥\nएतत्सर्वं मुनिश्रेष्ठ त्वयोक्तं संभविष्यति ॥\nतीर्थानां कोटिरन्या च गंगादीनां महामुने ॥ ७ ॥\nआगमिष्यति ते स्थानं निश्चितं वचनान्मम ॥\nअत्र स्थाने मया ब्रह्मन्स्थातव्यं सह दैवतैः ॥ ८॥\nआदित्यानां प्रभावैस्तु ब्रह्मांडोदरवासिनाम्॥\nतेषां माहात्म्यसंयुक्तः स्थास्ये चात्र महामुने ॥ ९ ॥\nसवितॄणां सहस्रेण दृष्टेनैव तु यत्फलम् ॥\nतत्फलं कोटिगुणितं दुर्वासादित्यदर्शनात्॥7.1.236.१०॥\nलप्स्यंते प्राणिनः सर्वे यज्ञकोटिफलं तथा ॥\nएवमुक्त्वा तदा सूर्यः सस्मार तनयां निजाम् ॥\nतथा च धर्मेराजानं सर्वप्राणिनियामकम् ॥ ११ ॥\nस्मृतमात्रा तत्र भित्त्वा पातालतलमुद्ययौ ॥\nसा नदीरूपिणी देवी तीर्थकोटिसमन्विता॥१२॥\nयमश्च तत्र भगवान्कालदंडधरस्तदा ॥\nऊचतुः प्रणयोपेतौ सूर्यं भुवनसाक्षिणम् ॥ १३ ॥\n॥ यम उवाच ॥ ॥\nआज्ञापयतु मां देवो यमुनां च जगत्प्रभुः ॥\nकार्यं यद्भाविनोऽर्थस्य तत्करिष्ये न संशयः ॥१४॥\n॥ सूत उवाच ॥ ॥\nअत्र क्षेत्रे स्वरूपेण स्थातव्यं वचनान्मम ॥\nपापिनां प्राणिनां चात्र रक्षा कार्या प्रयत्नतः ॥ १५ ॥\nसूर्यभक्ताः सदा रक्ष्या ब्राह्मणा गृहमेधिनः ॥\nत्वं चापि यमुने चात्र कोटितीर्थेन संयुता ॥ १६ ॥\nवस त्वं भव सुप्रीता स्थाने दुर्वाससोद्भवे ॥\nइत्येवमुक्त्वा देवेशस्तत्र दुर्वाससोंऽतिके ॥१७॥\nपश्यतां सर्वदेवानामंतर्द्धानमगात्प्रभुः ॥\nदुर्वासास्तु तदा हृष्टो यावत्पश्यति स्वाश्रमम्॥१८॥\nतावत्पातालमार्गेण यमुना प्रादुराभवत् ॥\nयमश्च भगवांस्तत्र दृष्टः क्षेत्रपरूपधृक् ॥१९॥\n॥ ईश्वर उवाच ॥ ॥\nइत्थं समभवत्तत्र यमुनोद्भेदमुत्तमम्॥\nकुण्डमादित्यतो याम्ये दुंदुभिस्तत्र पूर्वतः ॥ 7.1.236.२० ॥\nक्षेत्रपालो महादेवि यतो दुंदुभिनिःस्वनः ॥\nतत्र स्नात्वा महाकुण्डे यः संतर्पयते पितॄन्॥ २१ ॥\nदश वर्षाणि पञ्चैव तृप्तिं यांति पितामहः ॥\nपिंडदानेन दत्तेन पितॄणां तुष्टिमावहेत् ॥\nनरके तु स्थितानां च मुक्तिर्भूयान्न संशयः ॥२२॥\nमाघे मासि सिते पक्षे सप्तम्यां संयतात्मवान् ॥\nदुर्वासार्कं च संपूज्य मुच्यते ब्रह्महत्यया ॥ २३ ॥\nस्नात्वा तु यमुना कुण्डे माधवे मासि मानवः ॥\nपूजयेद्भक्तिभावेन रविं गगनभूषणम् ॥ २४ ॥\nपठेत्सहस्रं नाम्ना तु दुर्वासादित्यसंनिधौ ॥\nषण्मासान्मुच्यते जंतुर्यद्यपि ब्रह्महा नरः ॥ २५॥\nसर्वमंगलमांगल्यं सर्वपापप्रणाशनम् ॥\nदुर्वासादित्यनामानं सूर्यं को नु न पूजयेत् ॥ २६ ॥\nन तदस्ति भयं किंचिद्यदनेन न शाम्यति ॥\nदर्शनेनापि सूर्यस्य तत्र दुर्वाससः प्रिये ॥ २७ ॥\nसंपद्यंते तथा कामाः सर्व एव यथेप्सिताः ॥\nबंध्यानां पुत्रफलदं भीतानां भयनाशनम्॥ २८ ॥\nभूतिप्रदं दरिद्राणां कुष्ठिनां परमौषधम् ॥\nबालानां चैव सर्वेषां ग्रहरक्षोनिवारणम् ॥\nमहापापोपशमनं दुर्वासादित्यदर्शनम्॥ २९ ॥\nहेमाश्वस्तत्र दातव्यः सूर्यमुद्दिश्य भामिनि ॥\nब्राह्मणे वेदसंयुक्ते तेन दत्ता मही भवेत् ॥ 7.1.236.३० ॥\nयस्तत्र पूजयेद्देवं क्षेत्रपालं च दुन्दुभिम् ॥\nस पुत्रपशुमान्धीमाञ्छ्रीमान्भवति मानवः ॥ ३१ ॥\nन भयं जायते तस्य त्रिविधं वरवर्णिनि ॥\nअर्धगव्यूतिमात्रं तु तत्र क्षेत्रं रवेः स्मृतम्॥ ३२ ॥\nन तत्र प्रविशेज्जन्तुः सूर्यभक्तिविवर्जितः ॥\nइत्येतत्कथितं देवि माहात्म्यं सूर्यदैवतम् ॥ ३३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दुर्वासादित्यमाहात्म्यवर्णनंनाम षट्त्रिंशदुत्तरद्विशततमोऽध्यायः ॥ ॥ २३६ ॥"
  }
]
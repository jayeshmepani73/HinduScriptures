[
  {
    "text": "॥ ईश्वर उवाच ॥ ॥\nततो गच्छेन्महादेवि नारायणगृहं परम् ॥\nगोष्पदाद्दक्षिणे भागे सागरस्य तटे शुभे ॥ १ ॥\nन्यंकुमत्याः समीपे तु सर्वपातकनाशने ॥\nतत्रकल्पांतरस्थायी स्वयं तिष्ठति केशवः ॥ २ ॥\nपितॄणामुद्धरणार्थाय ह्यस्मिन्रौद्रे कलौ युगे ॥\nयदा दैत्यविनाशं स कुरुते भगवान्हरिः ॥ ३ ॥\nविश्रामार्थं तदा तत्र गृहे तिष्ठति नित्यशः ॥\nनारायणगृहं तेन विख्यातं जगतीतले ॥ ४॥\nकृते जनार्दनोनाम त्रेतायां मधुसूदनः ॥\nद्वापरे पुण्डरीकाक्षः कलौ नारायणः स्मृतः ॥ ५ ॥\nएवं चतुर्युगे प्राप्ते पुनःपुनररिन्दम ॥\nकृत्वा धर्मव्यवस्थानं तत्स्थानं प्रतिपद्यते ॥ ६ ॥\nएकादश्यां निराहारो यस्तं देवं प्रपश्यति ॥\nस पश्यति ध्रुवं स्थाने प्रत्यानन्तं हरेः पदम् ॥ ७॥\nतेन पीतानि वस्त्राणि देयानि द्विजपुंगवे ॥\nस्नानं श्राद्धं च कर्तव्यं सम्यग्यात्राफलेप्सुभिः ॥ ८ ॥\nइति ते कथितं महाप्रभावं हरिसंकेतनिकेतनोद्भवम् ॥\nशृणुते वा प्रयतस्तु यः सुधीः पठते वा लभते स सद्गतिम् ॥ ९ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यंकुमतीमाहात्म्ये नारायणगृहमाहात्म्यवर्णनंनाम सप्तत्रिंशदुत्तरत्रिशततमोऽध्यायः ॥ ३३७ ॥"
  }
]
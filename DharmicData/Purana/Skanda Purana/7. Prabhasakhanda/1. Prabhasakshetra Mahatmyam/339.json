[
  {
    "text": "॥ ईश्वर उवाच ॥ ॥\nततो गच्छेन्महादेवि कूपं त्रैलोक्यविश्रुतम् ॥\nदेविकायास्तटे रम्ये हुंकारेणैव पूर्यते ॥ १ ॥\nततोऽधस्तात्पुनर्याति सलिलं तत्र भामिनि ॥\nतण्डीनाम पुरा प्रोक्तो देविकातटमास्थितः ॥ २ ॥\nतपस्तेपे महादेवि शिवभक्तिपरायणः ॥\nतस्यैवं तप्यमानस्य तस्मिन्देशे वरानने ॥ ३ ॥\nआजगाम मृगो वृद्धस्तं देशमन्ध दृक्प्रिये ॥\nस पपात महागर्ते अगाधे जलवर्जिते ॥ ४ ॥\nतं दृष्ट्वा कृपयाविष्टः स मुनिर्मौनमास्थितः ॥\nहुंकारं कुरुते तत्र भूयोभूयश्च भामिनि ॥ ५ ॥\nअथ हुंकारशब्देन तस्य गर्तः प्रपूरितः ॥\nततो मृगो विनिष्क्रांतः कृच्छ्रेण सलिलात्प्रिये ॥ ६ ॥\nमानुषं रूपमाश्रित्य तमृषिं पर्यपृच्छत ॥\nविस्मयं परमं गत्वा काम्यदं कर्मणः फलम् ॥ ७ ॥\nमृगत्वे पतितश्चात्र नरो भूत्वा विनिर्गतः ॥\nसोऽब्रवीत्तस्य माहात्म्यं सलिलस्य द्विजोत्तमः ॥ ८ ॥\nअतोऽहं नरतां प्राप्तो नान्यदस्तीह कारणम् ॥\nततस्तत्सलिलं भूयः प्रविष्टं धरणीतले ॥ ९ ॥\nततो हुंकृतवान्भूयः स ऋषिः कौतुकान्वितः ॥\nआपूरितः पुनः कूपः सलिलेन पुरा यथा ॥ 7.1.339.१० ॥\nततः स कृतवान्स्नानं तथा च पितृतर्पणम्॥\nमत्वा तीर्थवरं तत्र ततः प्राप्तः परां गतिम् ॥ ११ ॥\nअद्यापि हुंकृते तस्मिन्सलिलौघः प्रवर्तते ॥\nतत्र गत्वा नरो भक्त्या अपि पापरतोऽपि यः ॥ १२ ॥\nन मानुष्यं पुनर्जन्म प्राप्नोति जगतीतले ॥\nतत्र स्नात्वा शुचिर्भूत्वा यः श्राद्धं कुरुते नरः ॥ १३ ॥\nमुच्यते सर्वपापेभ्यः पितृलोके महीयते ॥\nकुलानि तारयेत्सप्त अतीताऽनागतानि च ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये देविकामाहात्म्ये हुंकारकूपमाहात्म्यवर्णनंनामैकोनचत्वारिंशदुत्तरत्रिशततमोऽध्यायः ॥ ॥ ३३९ ॥ ॥ छ ॥"
  }
]
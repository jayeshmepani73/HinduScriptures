[
  {
    "text": "॥ देव्युवाच ॥ ॥\nश्रुतं सर्वमशेषेण चन्द्रस्योत्पत्ति कारणम् ॥\nचिह्नं यथाऽभवत्तस्य सांप्रतं तत्प्रकीर्त्तय ॥ १ ॥\n॥ ईश्वर उवाच ॥ ॥\nब्रह्मणस्तु पुरा देवि दक्षो नाम सुतोऽभवत् ॥\nप्रजाः सृजेति उद्दिष्टः पूर्वं दक्षः स्वयंभुवा ॥ २ ॥\nषष्टिं दक्षोऽसृजत्कन्या वैरिण्यां वै प्रजापतिः ॥\nददौ स दश धर्माय कश्यपाय त्रयोदश ॥ ३ ॥\nसप्त विशतिं सोमाय चतस्रोऽरिष्टनेमिने ॥\nद्वे चैव भृगुपुत्राय द्वे कृशाश्वाय धीमते ॥ ४ ॥\nद्वे चैवांगिरसे तद्वत्तासां नामानि विस्तरात् ॥\nशृणु त्वं देवि मातॄणां प्रजाविस्तरमादितः ॥ ५ ॥\nमरुत्वती वसुर्जामी लंबा भानुररुन्धती ॥\nसंकल्पा च मुहूर्ता च साध्या विश्वा च भामिनि ॥ ६ ॥\nधर्म पत्न्यः समाख्याता दक्षः प्राचेतसो ददौ ॥\nअदितिर्दितिर्दनुस्तद्वदरिष्टा सुरसैव च ॥ ७ ॥\nसुरभिर्विनता चैव नाम्ना क्रोधवशा त्विला ॥\nकद्रूस्त्विषा वसुस्तद्वत्तासां पुत्रान्वदामि वै ॥ ८ ॥\nविश्वेदेवास्तु विश्वायाः साध्या साध्यानजीजनत् ॥\nमरुत्वत्यां मरुत्वंतो वसोस्तु वसवस्तथा ॥ ९ ॥।\nभानोस्तु भानवस्तेन मुहूर्त्तायां मुहूर्त्तकाः ॥\nलंबाया घोषनामानो नागवीथिस्तु जामिजा ॥ 7.1.21.१० ॥\nसंकल्पायास्तु संकल्पो धर्मपुत्रा दश स्मृताः ॥\nआपो ध्रुवश्च सोमश्च धरश्चैवानलोऽनिलः ॥११॥\nप्रत्यूषश्च प्रभासश्च वसवोष्टौ प्रकीर्तिताः ॥\nआपस्य पुत्रा वैदंड्यः श्रमः शान्तो ध्वनिस्तथा ॥। ॥ १२ ॥\nध्रुवस्य पुत्रो भगवान्कालो लोकप्रकालनः ॥\nसोमस्य भगवाञ्छर्वो ध्रुवश्च गृहबोधनः ॥ १३ ॥\nहुतहव्यवहश्चैव धरस्य द्रविण स्मृतः ॥\nमनोजवोऽनिलस्यासीदविज्ञातगतिस्तथा ॥ १४ ॥\nदेवलो भगवान्योगी प्रत्यूषस्याभवन्सुताः ॥\nबृहस्पतेस्तु भगिनी भुवना ब्रह्मवादिनी ॥ १५ ॥\nप्रभासस्य तु सा भार्या वसूनामष्टमस्य च ॥\nविश्वकर्मा सुतस्तस्य शिल्पकर्त्ता प्रजापतिः ॥ १६ ॥\nतुषितानां तु साध्यानां नामान्येतानि वच्मि ते ॥\nमनोऽनुमन्ता प्राणश्च नरोऽपानश्च वीर्यवान् ॥ १७ ॥\nभक्तिर्भयोऽनघश्चैव हंसो नारायणस्तथा ॥\nविभुश्चैव प्रभुश्चैव साध्या द्वादश कीर्तिताः ॥ १८ ॥\nकश्यपस्य प्रवक्ष्यामि सन्ततिं वरवर्णिनि ॥\nअंशो धाता भगस्त्वष्टा मित्रोऽथ वरुणो र्यमा ॥ १९ ॥\nविवस्वान्सविता पूषा ह्यंशुमान्विष्णुरेव च ॥\nएते सहस्रकिरणा आदित्या द्वादश स्मृताः ॥ 7.1.21.२० ॥\nअजैकपादहिर्बुध्न्यो विरूपाक्षोऽथ रैवतः ।।\nहरश्च बहुरूपश्च त्र्यंबकश्च सुरेश्वरः ॥ २१ ॥\nसावित्रश्च जयन्तश्च पिनाकी चापराजितः ॥\nएते रुद्राः समाख्याता एकादश गणेश्वराः ॥ २२ ॥\nदितिः पुत्रद्वयं लेभे कश्यपाद्बलगर्वितम् ॥\nहिरण्यकशिपुं श्रेष्ठं हिरण्याक्षं तथानुजम् ॥ २३ ॥\nहिरण्यकशिपोर्दैत्यैः श्लोकोगीतः पुरातनैः ॥२४॥\nराजा हिरण्यकशिपुर्यांयामाशां निरीक्षते ॥\nतस्यां तस्यां दिशि सुरा नमश्चक्रुर्महर्षिभिः ॥\nहिरण्यकशिपोः पुत्राश्चत्वारः सुमहाबलाः ॥ २५ ॥\nप्रह्लादः पूर्वजस्तेषामनुह्रादस्ततः परः ॥\nह्रादश्चैव ह्रदश्चैव पुत्राश्चैते प्रकीर्तिताः ॥ २६ ॥\nउभौ सुन्दोपसुन्दौ तु ह्रदपुत्रौ बभूवतुः ॥\nह्रादस्य पुत्रस्त्वेकोऽभून्मूक इत्यभिविश्रुतः ॥ २७ ॥\nमारीचः सुंदपुत्रस्तु ताडकायामजायत ॥\nदण्डके निहतः सोऽयं राघवेण वलीयसा ॥ २८ ॥\nमूको विनिहतश्चापि कैराते सब्यसाचिना ॥\nसंह्रादस्य तु दैत्यस्य निवातकवचाः कुले ॥ २९ ॥\nतिस्रः कोट्यस्तु विख्याता निहताः सव्यसाचिना॥\nगवेष्ठी कालनेमिश्च जंभो वल्कल एव च ॥ 7.1.21.३० ॥\nजृंभः षष्ठोनुजस्तेषां स्मृताः प्रह्रादसूनवः ॥\nशुंभश्चैव निशुंभश्च गवेष्ठिनः सुतौ स्मृतौ ॥३१॥\nधनुकश्चासिलोमा च शुंभपुत्रौ प्रकीर्तितौ ॥\nविरोचनस्य पुत्रस्तु बलिरेकः प्रतापवान् ॥ ३२ ॥\nहिरण्याक्षसुताः पंच विक्रांताः सुमहाबलाः ॥\nअन्धकः शकुनिश्चैव कालनाभस्तथैव च ॥ ३३ ॥\nमहानाभश्च विक्रांतो भूतसंतापनस्तथा ॥\nशतं शतसहस्राणि निहतास्तारकामये ॥ ३४ ॥\nइति संक्षपतः प्रोक्ता कश्यपान्वयसंततिः ॥\nयया व्याप्तं जगत्सर्वं सदेवासुरमानुषम् ॥ ३५ ॥\nअथ याः कन्यका दत्ताः सप्तविंशतिरिंदवे ॥\nतासां मध्ये महादेवि प्रिया तस्य च रोहिणी ॥ ३६ ॥\nअथ नक्षत्रनाथस्य तासां मध्येतिवल्लभा ॥\nबभूव रोहिणी देवी प्राणेभ्योऽपि गरीयसी ॥ ३७ ॥\nसर्वास्ताः संपरित्यज्य रोहिण्या सहितो रहः ॥\nरेमे कामपरीतात्मा वनेषूपवनेषु च ॥\nरमणीयेषु देशेषु कन्दरेषु गुहासु च ॥ ३८ ॥\nअथ ता दुःखसंपन्नाः पत्न्यः शेषा यशस्विनि ॥\nजग्मुश्च शरणं दक्षं वचनं चेदमब्रुवन् ॥ ३९ ॥\nसोमः सर्वा तिक्रम्य रोहिण्या सह मोदते ॥\nसंवत्सरसहस्रं तु क्रीडमानो यथासुखम् ॥ 7.1.21.४० ॥\nअवशिष्टास्तु षड्विंशन्मलिना विगतश्रियः ॥\nपाणिग्रहणमारभ्य रोहिण्या सह चंद्रमाः ॥ ४१ ॥\nसंवत्सरसहस्रं तु जानात्येकां स शर्वरीम् ॥\nपरित्यक्ता वयं तात शशिना दोषवर्जिताः ॥ ४२ ॥\nस रेमे सह रोहिण्या अस्माकमसुखप्रदः ॥\nअस्माकं दुःखदग्धानां श्रेयोऽतो मरणं भवेत् ॥ ४३ ॥\nतासां तद्वचनं श्रुत्वा दुःखार्तानां प्रजापतिः ॥\nब्रह्मतेजः समायुक्तः पुत्रीस्नेहेन कर्षितः ॥\nजगाम यत्र ऋक्षेशो वचनं चेदमब्रवीत् ॥ ४४ ॥\nसमं वर्त्तस्व कन्यासु मामकासु निशाकर ॥\nअन्यथा दोषभागी त्वं भविष्यसि न संशयः ॥ ४५ ॥\nतस्य तद्वचनं श्रुत्वा लज्जयावनतः स्थितः ॥\nबाढमित्येव ऋक्षेंद्रो दक्षस्य पुरतोऽब्रवीत् ॥ ४६ ॥\nअद्यप्रभृति विप्रर्षे समं वर्त्तयितास्म्यहम्॥\nपुत्रीभिस्तव सत्यं वै शपेऽहं शपथेन ते ॥ ४७ ॥\nएवं प्रतिज्ञासंयुक्ते निशानाथे तदांबिके ॥\nसर्वा रूपेण संयुक्तास्तस्य कन्या निवेदिताः ॥ ४८ ॥\nदक्षः स्वभवनं गत्वा निर्वृतिं परमां गतः ॥\nचन्द्रोऽपि पूर्ववद्देवि रोहिण्यां निरतोऽभवत् ॥ ४९ ॥\nसंपरित्यज्य ताः सर्वाः कामोपहतमानसः ॥\nअथ भूयस्तु ताः सर्वा दक्षं वचनमब्रुवन् ॥ 7.1.21.५० ॥\nमलिनास्ताः कृशांग्यश्च दीनाः सर्वा विचेतसः ॥\nततो दृष्ट्वा तथारूपं दक्षो मोहमुपागतः ॥ ५१ ॥\nलब्धसंज्ञः पुनः सोऽपि क्रोधोद्भूततनूरुहः ॥\nउवाच सर्वाः स्वाः पुत्रीः किमित्थं मलिनांबराः ॥\nकिमिदं निष्प्रभाः सर्वाः कथयध्वं ममानघाः ॥ ५२ ॥\nअसुरान्सानुगांश्चैव ये चान्ये सुरसत्तमाः ॥\nअद्य शापहतान्पुत्र्यः करिष्यामि न संशयः ॥ ५३ ॥\nएवमुक्तास्तु दक्षेण सर्वास्ताः समुदैरयन् ॥ ५४ ॥\nन चास्माकं निशानाथ ऋतुमात्रमपि प्रभो ॥\nप्रयच्छति पुनस्तेन युष्मत्पार्श्वं समागताः ॥ ५५ ॥\nअनादृत्य तु ते वाक्यं रोहिण्यां निरतो रहः ॥\nरेमे कामपरीतात्मा अस्माकं शोकवर्द्धनः ॥ ५६ ॥\nतासां तद्वचनं श्रुत्वा दक्षः कोपमुपागतः ॥\nगत्वा चंद्रं महादेवि शशाप प्रमुखे स्थितम्॥ ५७ ॥\nअनादृत्य हि मे वाक्यं यस्मात्त्वं रोहिणीरतः ॥\nसंत्यज्य पुत्रीश्चास्माकं शेषा दोषेण वर्जिताः ॥\nतस्माद्यक्ष्मा शरीरं ते ग्रसिष्यति न संशयः॥ ॥ ५८ ॥\nएतस्मिन्नेव काले तु यक्ष्मा पर्वतपुत्रिके ॥\nदक्षेण तु समादिष्टस्तस्य कायं समाविशत् ॥ ५९ ॥\nयक्ष्मणा ग्रस्तकायोऽसौ क्षयं याति दिनेदिने ॥ 7.1.21.६० ॥\nएवं सोमस्तु दक्षेण कृतशापो गतप्रभः ॥\nपपात वसुधां देवि निश्चेष्टो रोहिणीयुतः ॥ ६१ ॥\nलब्ध्वसंज्ञो मुहूर्तेन रोहिणीवाक्य मब्रवीत् ।६२।\nदेवि कार्यं किमधुना त्वत्पित्रा शापितो ह्यहम्॥\nक्षयकुष्ठेन संयुक्तः किं करोम्यधुना प्रिये॥६३॥\nएवमुक्ता रोहिणी तु बाष्पव्याकुललोचना॥\nदक्षशापहतं दृष्ट्वा सोमं वचनमब्रवीत्॥६४॥\nयेन शापस्तु ते दत्तस्तमेव शरणं व्रज॥\nस ते शापाभिभूतस्य नूनं श्रेयो विधास्यति॥ ६५॥\nलप्स्यसे तत्प्रसादात्त्वं प्रभां पूर्वोचितां शुभाम्॥ ६६॥\nरोहिण्या वचनं श्रुत्वा गतो दक्षसमीपतः ॥\nचंद्रः प्रोवाच विनयाद्वाष्प व्याकुललोचनः ॥ ६७ ॥\nकुरुष्वानुग्रहं दक्ष प्रसन्नेनांतरात्मना ॥\nकोपं त्यज महर्षे त्वं ममोपरि दयां कुरु ।१ ६८ ॥\nत्वया क्रोधपरीतेन कारणे वाप्यकारणे ॥\nअनुकंपां च मे कृत्वा कार्यं शापस्य मोक्षणम्॥ ६९ ॥\nविदितं तु महाभाग शप्तोहं येन कर्मणा ॥\nकुरुष्वानुग्रहं दक्ष मम दीनस्य याचतः ॥ 7.1.21.७० ॥\nएवं विलपमानस्य सोमस्य तु महात्मनः ॥\nअनुग्रहे मतिं कृत्वा इदं वचनमब्रवीत् ॥७१॥\n॥ दक्ष उवाच ॥ ॥\nमया शापहतः सोम त्रातुं शक्यो न दैवतैः॥\nयद्यद्ब्रवीम्यहं सोम तत्तथेति न संशयः ॥ ७२ ॥\nआयुः कर्म च वित्तं च विद्या निधनमेव च ॥\nपूर्वसृष्टानि यान्येव संभवंति हि तानि वै ॥ ७३ ॥\nअसुराश्च सुराश्चैव ये चान्ये यक्षराक्षसाः ॥\nसर्वेपि शक्ता न त्रातुं वर्जयित्वा महेश्वरम् ॥७४॥\nएषां शापो मया दत्तोऽनुग्रहीष्य ति शंकरः॥\nनान्यस्त्रातुं भवेच्छक्तो विना पशुपतिं भवम् ॥\nतत्त्वं शीघ्रतरं गच्छ समाराधय शंकर ॥ ७५ ॥\nन शक्तोऽन्यः पुनश्चंद्रः कर्तुं त्वां निर्मलं पुनः॥\nवर्जयित्वा महादेवं शितिकंठमुमापतिम् ॥७६॥\nदक्षस्य च वचः श्रुत्वा कृतांजलिपुटः स्थितः॥\nप्रत्युवाच तदा सोमः प्रहष्टेनांतरात्मना॥७७॥\nभगवन्यदि तुष्टोसि मम भक्तस्य सुव्रत ॥\nअनुग्रहे कृता बुद्धिस्तदाचक्ष्व कुतः शिवः ॥ ७८ ॥\nकस्मिन्स्थाने मया दक्ष द्रष्टव्योऽसौ महेश्वरः ॥\nतत्स्थानानि चरिष्यामि यानि तानि वदस्व मे ॥ ७९ ॥\n॥ दक्ष उवाच ॥ ॥\nशृणु सोम प्रयत्नेन श्रुत्वा चैवावधारय ॥\nवारुणीं दिशमाश्रित्य सागरानूपसन्निधौ ॥ 7.1.21.८० ॥\nकृतस्मरस्यापरतो धन्वंतरशतत्रये ॥\nलिंगं महाप्रभावं च स्वयंभूतं व्यवस्थितम् ॥ ८१ ॥\nसूर्य्यबिंबसमप्रख्यं सर्प मेखलमंडितम्॥\nकुक्कुटांडकमानं तद्भूमिमध्ये व्यवस्थितम् ॥ ८२ ॥\nस्पर्शलिंगं हि तद्विद्धि तद्भक्त्या ज्ञास्यते भवान् ॥\nतत्र संनिहितो देवः शंकरः परमेश्वरः ॥ ८३ ॥\nगच्छ त्वं तपसोग्रेण आराधय सुरेश्वरम् ॥ ९४ ॥\nप्रशस्य देवदेवेशमात्मानं निर्मलं कुरु ॥\nयस्याशु वरदानेन प्राप्स्यसे रूपमुत्तमम् ॥ ८५ ॥\nइति श्रीस्कांदे महापुराण एकाशीतिसाहस्यासंहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमेश्वरोत्पत्तिप्रसंगे दक्षेण स्वशापजन्ययक्ष्मरोगार्त्तस्य चंद्रस्य यक्ष्मकुष्ठरोगनिवृत्तये शिवाराधनोपदेशवर्णनंनामैकविंशोऽध्यायः ॥ २१ ॥"
  }
]
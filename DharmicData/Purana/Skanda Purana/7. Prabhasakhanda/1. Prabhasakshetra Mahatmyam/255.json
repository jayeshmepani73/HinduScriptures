[
  {
    "text": "॥ ईश्वर उवाच ॥ ॥\nततो गच्छेन्महादेवि तीर्थं त्रैलोक्यविश्रुतम् ॥\nतस्यैव पश्चिमे भागे ऋषीणां पुण्यकर्मणाम् ॥ १ ॥\nतस्मिंस्त्रिनेत्रा मत्स्याश्च दृश्यंतेऽद्यापि भामिनि ॥\nअंगिरा गौतमोऽगस्त्यः सुमतिः सुसखिस्तथा ॥ २ ॥\nविश्वामित्रः स्थूलशिराः संवर्त्तः प्रतिमर्द्दनः ॥\nरैभ्यो बृहस्पतिश्चैव च्यवनः कश्यपो भृगुः ॥ ३ ॥\nदुर्वासा जामदग्न्यश्च मार्कंडेयोऽथ गालवः ॥\nउशनाऽथ भरद्वाजो यवक्रीतस्त्रितस्तथा ॥ ४ ॥\nनारदः पर्वतश्चैव वसिष्ठोऽरुंधती तथा ॥ ५ ॥\nकाण्वोऽथ गौतमो धौम्यः शतानन्दोऽकृतव्रणः ॥\nजमदग्निस्तथा रामो बकश्चेत्येवमादयः ॥\nकृष्णद्वैपायनश्चैव पुत्रशिष्यैः समन्वितः ॥ ६ ॥\nएतत्क्षेत्रं समा साद्य प्रभासं मुनिसत्तमाः ॥\nतपस्तेपुर्महात्मानो विविधं परमाद्भुतम् ॥ ७ ॥\nएवं ते नियतात्मानो दमयुक्तास्तपस्विनः ॥\nसमाधिना जिगीषन्ते ब्रह्मलोकं सनातनम्॥ ८ ॥\nअथाभवदनावृष्टिः कदाचिन्महती प्रिये ॥\nकृच्छ्रं प्राप्तो ह्यभूत्तत्र सर्वलोकः क्षुधार्दितः ॥ ९ ॥\nततो निरन्ने लोकेऽस्मिन्नात्मानं ते परीप्सवः ॥\nमृतं कुमारमादाय कृच्छ्रं प्राप्तास्तदाऽपचन् ॥ 7.1.255.१० ॥\nअथोपरिचरस्तत्र क्लिश्यमानान्हि तानृषीन्॥\nदृष्ट्वा राजा  वृषादर्भिः प्रोवाचेदं वचस्तदा॥ ११॥\nराजोवाच ॥\nप्रतिग्रहो ब्राह्मणानां दृष्टा वृत्तिरनिंदिता॥\nतस्मात्प्रतिग्रहं मत्त गृह्णीध्वं मुनिपुंगवाः ॥ १२॥\nमुद्गान्माषांश्च व्रीहींश्च तथा रत्नानि कांचनम् ॥\nयुष्माकं संप्रदास्यामि यच्चान्यदपि दुर्ल्लभम् ॥\nनिवर्त्तध्वमतः सर्वे ह्येतस्मात्पातकात्परम्॥॥ १३ ॥\n॥ ऋषय ऊचुः ॥ ॥\nतज्जानंतः कथं राजन्गृह्णीमस्ते प्रतिग्रहम् ॥ १४ ॥\nदशसूनासमश्चक्री दशचक्रिसमो ध्वजी ॥\nदशध्वजि समा वेश्या दशवेश्यासमो नृपः ॥ १५ ॥\nयो राज्ञां प्रतिगृह्णाति ब्राह्मणो लोभमोहितः ॥\nतामिस्रादिषु घोरेषु नरकेषु स पच्यते ॥ १६ ॥\nतद्गच्छ कुशलं तेऽस्तु सह दानेन पार्थिव ॥\nअन्येषां दीयतामेतदित्युक्त्वा ते वनं ययुः ॥ १७ ॥\nअथ राज्ञः समादेशात्तत्र गत्वा च मंत्रिणः ॥\nऊदुम्बराणि व्यकिरन्हेमगर्भाणि भूतले ॥१८॥\nअथ तानि व्यचिन्वंश्च ऋषयो वरवर्णिनि ॥\nगुरूणीति विदित्वा तु न ग्राह्याण्यंगिराऽब्रवीत् ॥ १९ ॥\n॥ अत्रिरुवाच ॥ ॥\nनास्महेनास्महे मूढ वयमज्ञानबुद्धयः ॥\nहैमानीमानि जानीमः प्रतिबुद्धाः स्म जाड्यतः ॥7.1.255.२०॥\n॥ वसिष्ठ उवाच ॥ ॥\nधर्मार्थं संचयो यस्य द्रव्याणां स न शस्यते ॥\nतपःसंचयनं मन्ये वसिष्ठो धनसंचयम् ॥ २१ ॥\nत्यजध्वं संचयान्सर्वाञ्जातीनां समुपद्रवान् ॥\nन हि संचयवान्कश्चिद्दृश्यते निरुपद्रवः ॥ २२ ॥\nयथायथा न गृह्णाति ब्राह्मणोऽसत्प्रतिग्रहम् ॥\nतथातथाऽनिशं चास्य ब्रह्मतेजस्तु वर्धते ॥ २३ ॥\nअकिंचनत्वं राज्यं च तुलया समतोलयम्॥\nअकिंचनत्वमधिकं राज्यादपि न संशयः ॥ २४ ॥\n॥कश्यप उवाच ॥ ॥\nअनर्थो ब्राह्मणस्यैष यदर्थनिचयो महान् ॥\nअर्थैश्वर्यविमूढोऽपि श्रेयसो भ्रश्यते द्विजः ॥ २५ ॥\nअर्थसंपद्विमोहाय बहुशोकाय चैव हि ॥\nतस्मादर्थमनर्थाख्यं श्रेयोऽर्थी दूरतस्त्यजेत् ॥ २६ ॥\nयस्य धर्मार्थमप्यर्थास्तस्यापि न हि दृश्यते ॥\nप्रक्षालनाद्धि पंकस्य दूरादस्पर्शनं वरम् ॥२७॥\n॥ भरद्वाज उवाच॥ ॥\nजीर्यंति जीर्यतः केशा दंता जीर्यंति जीर्यतः॥\nचक्षुः श्रोत्रे च जीर्येते तृष्णैका न तु जीर्यते ॥ २८ ॥\nसूची सूत्र तथा वस्त्रे समानयति सूचिका ॥\nतद्वत्संसारसूत्रस्य तृष्णा सूची विधीयते ॥ २९ ॥\nयथा शृंगं रुरोः काये वर्द्धमाने हि वर्द्धते ॥\nअनंतपारा दुर्वारा तृष्णा दुःखप्रदा सदा ॥\nअधर्मबहुला चैव तस्मात्तां परिवर्जयेत्॥ ॥। 7.1.255.३० ॥\n॥ गौतम उवाच ॥ ॥\nसंतुष्टः को न शक्नोति फलैश्चापि हि वर्त्तितुम्॥\nसर्वोऽपींद्रियलोभेन संकटान्यभिगाहते ॥३१॥\nसर्वत्र संपदस्तस्य संतुष्टं यस्य मानसम् ॥\nउपानद्गूढपादस्य ननु चर्मावृतेव भूः ॥ ३२ ॥\nसंतोषामृततृप्तानां यत्सुखं शांतचेतसाम्॥\nकुतस्तद्धनलुब्धानां सुखं चाशांतचेतसाम् ॥३३॥\n॥ विश्वामित्र उवाच ॥ ॥\nकामं कामयमानस्य यदि कामः स सिद्ध्यति ॥\nतथैनमपरः कामो भूयो विध्यति बाणवत् ॥३४॥\nन जातु कामः कामानामुपभोगेन शाम्यति ॥\nहविषा कृष्णवर्त्मेव भूय एवाभिवर्द्धते ॥ ३५ ॥\nकामानभिलषन्लोभान्न नरः सुखमेधते॥\nसमालभ्य तरुच्छायां भवनं वाञ्छो नरः ॥३६॥\nचतुःसागरसंयुक्तां यो भुंक्ते पृथिवीमिमाम् ॥\nएकस्तु वनवासी च स कृतार्थो न पार्थिवः ॥३७॥ ॥\n॥ जमदग्निरुवाच ॥ ॥\nप्रतिग्रहसमर्थो यस्तपो वर्द्धयते महान्॥\nन करोति तपस्तस्य जायते च सहस्रधा ॥ ३८ ॥\nप्रतिग्रहसमर्थानां निवृत्तानां प्रतिग्रहात् ॥\nय एव ददतां लोकास्त एवाप्रतिगृह्णताम् ॥ ३९ ॥\n॥ अरुंधत्युवाच ॥ ॥\nबिसतंतुर्यथा नित्यं समंतान्नालसंस्थितः ॥\nतृष्णा चैवमनाद्यंता तथा देहाश्रिता सदा ॥ 7.1.255.४० ॥\nया दुस्त्यजा दुर्मतिभिर्या न जीर्यति जीर्यतः ॥\nयोऽसौ प्राणांतिको रोगस्तां तृष्णां त्यजतः सुखम् ॥ ॥ ४१ ॥\n॥ चंडोवाच ॥ ॥\nउग्रात्प्रतिग्रहाद्यस्माद्बिभ्यत्येते महेश्वराः ॥\nबलीयांसो दुर्बलवत्तथा चैव बिभेम्यहम् ॥ ४२ ॥\n॥ पशुमुख उवाच ॥ ॥\nयदाचरंति विद्वांसः सदा धर्मपरायणाः ॥\nतदेव विदुषा कार्यमात्मनो हितमिच्छता ॥ ४३ ॥\n॥ ईश्वर उवाच ॥ ॥\nइत्युक्त्वा हेमगर्भाणि त्यक्त्वा तानि फलानि च ॥\nऋषयो जग्मुरन्यत्र सर्व एव दृढव्रताः ॥ ४४ ॥\nततस्ते विचरंतो वै ददृशुः सुमहत्सरः ॥\nपद्मिनीभिः समाकीर्णं सर्वतो वरवर्णिनि ॥ ४५ ॥\nतस्मिन्देशे तदा प्राप्तः परिव्राजः शुनोमुखः ॥\nतेनैव सहितास्तत्र स्नाताः सर्वे महर्षयः ॥ ४६ ॥\nतत्रावतारं कृत्वा तैर्गृहीतानि बिसानि तु ॥\nनिक्षिप्य सरसस्तीरे चक्रुः पुण्यां जलक्रियाम् ॥ ४७ ॥\nअथोत्तीर्य जलात्तस्मात्ते समेत्य परस्परम् ॥\nबिसानि तान्यपश्यंत इदं वचनमब्रुवन् ॥ ४८ ॥\n॥ ऋषय ऊचुः ॥ ॥\nकेन क्षुधाभितप्तानामस्माकं पापकर्मणा ॥\nबिसानि तानि सर्वाणि हृतानि च मुनीश्वराः ॥ ॥ ४९ ॥\nते शंकमानास्त्वन्योन्यं पर्यपृच्छन्द्विजोत्तमाः ॥\nचक्रुस्ते शपथान्सर्वे यथान्यायं च भामिनि ॥ 7.1.255.५० ॥ ॥\nकश्यप उवाच ॥ ॥\nसर्वभक्षः स भवतु न्यासलोपं करोतु सः ॥\nकूटसाक्षित्वमभ्येतु बिसस्तैन्यं करोति यः ॥ ५१ ॥\n॥ वसिष्ठ उवाच ॥ ॥\nअनृतौ मैथुनं यातु पर नारीं विशेषतः ॥\nअतिथिः स्यात्तथान्योन्यं बिसस्तैन्यं करोति यः ॥ ५२ ॥\n॥ भरद्वाज उवाच॥\nनृशंसो वै स भवतु समृद्ध्या चाप्यहंकृ तः ॥\nमत्सरी पिशुनश्चैव बिसस्तैन्यं करोति यः ॥ ५३ ॥\n॥ विश्वामित्र उवाच ॥ ॥\nनित्यं कामरतः सोस्तु दिवा सेवतु मैथुनम् ॥\nनीचकर्मरतश्चैव बिसस्तैन्यं करोति यः ॥ ५४ ॥\n॥ जमदग्निरुवाच ॥ ॥\nकन्यां यच्छतु वृद्धाय स भूयाद्वृषलीपतिः ॥\nअस्तु वार्द्धुषिको नित्यं बिसस्तैन्यं करोति यः ॥ ५५ ॥\n॥ गौतम उवाच ॥ ॥\nस गृह्णात्वविकादानं करोतु हयविक्रयम् ॥\nप्रकरोतु गुरोर्निंदां बिसस्तैन्यं करोति यः ॥ ५६ ॥\n(?)अत्रिरुवाच ॥ ॥\nमातरं पितरं नित्यं दुर्मतिः सोऽवमन्यताम् ॥\nशूद्रं पृच्छतु धर्मार्थं बिसस्तैन्यं करोति यः ॥ ५७ ॥\n॥ अरुन्धत्युवाच ॥ ॥\nकरोतु पत्युः पूर्वं सा भोजनं शयनं तथा ॥\nनारी दुष्टसमाचारा बिसस्तैन्यं करोति या ॥ ५८ ॥\n॥ चण्डोवाच ॥ ॥\nस्वामिनः प्रतिकूलास्तु धर्मद्वेषं करोतु च ॥\nसाधुद्वेषपरा चैव बिसस्तैन्यं करोति या ॥५९॥\n॥ पशुमुख उवाच ॥ ॥\nपरस्य प्रेष्यतां यातु सदा जन्मनिजन्मनि ॥\nसर्वधर्म क्रियाहीनो बिसस्तैन्यं करोति यः॥7.1.255.६०॥\n॥ शुनोमुख उवाच॥ ॥\nवेदान्स पठतु न्यायाद्गृहस्थः स्यात्प्रियातिथिः ॥\nसत्यं वदतु चाजस्रं बिसस्तैन्यं करोति यः ॥६१॥\n॥ ऋषय ऊचुः ॥ ॥\nइष्टमेतद्द्विजातीनां यस्त्वया शपथः कृतः ॥\nत्वया कृतं बिसस्तैन्यं सर्वेषां नः शुनोमुख ॥६२॥\n॥ शुनोमुख उवाच ॥ ॥\nमया हृतानि सर्वेषां बिसानीमानि वै द्विजाः ॥\nधर्मं वै श्रोतुकामेन जानीध्वं मां पुरंदरम्॥६३॥\nअलोभादक्षया लोका जिता वै मुनिसत्तमाः ॥\nप्रार्थयध्वं वरं शुभ्रं सर्वमेव ह्यसंशयम् ॥६४॥\n॥ ऋषय ऊचुः ॥ ॥\nइहागत्य नरो यस्तु त्रिरात्रोपोषितः शुचिः ॥\nकृत्वा स्नानं पितॄंस्तर्प्य श्राद्धं कुर्यात्समाहितः ॥६५॥\nसर्वतीर्थोद्भवं तस्य पुण्यं भूयात्पुरंदर ॥\nनाधोगतिमवाप्नोति विबुधैस्सह मोदताम् ॥\nतथेत्युक्त्वा ततः शक्रस्त त्रैवान्तर्हितोऽभवत्॥६६॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य ऋषितीर्थमाहात्म्य वर्णनं नाम पञ्चपञ्चाशदुत्तरद्विशततमोऽध्यायः ॥२५५॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि कोटीश्वरमनुत्तमम् ॥\nतस्मादुत्तरतो देवि कोटीशमिति विश्रुतम् ॥ १ ॥\nपापघ्नं सर्वजंतूनां पशुपाशविमोक्षदम् ॥\nपुरा पाशुपता देवि कपालेश्वरसंनिधौ ॥ २ ॥\nतपः कुर्वंति विपुलं भस्मोद्धूलितविग्रहाः ॥\nजटामुकुटसंयुक्ता मुंजमेखलधारिणः ॥ ३ ॥\nशांताः सर्वे जितक्रोधा ब्राह्मणाः शिवयोगिनः ॥\nतपः कुर्वंति तत्रस्था व्याप्य क्षेत्रं चतुर्द्दिशम् ॥ ४ ॥\nकोटिसंख्या महादेवि मन्त्रजाप्यपरायणाः ॥\nसम्यक्संस्थाप्य ते लिंगं कपालेशसमीपगम् ॥ ५ ॥\nततस्ते पूजयांचक्रुस्तल्लिंगं भक्तिसंयुताः ॥\nततस्तुष्टो महादेवो मुक्तिं तेषां ददौ हरः ॥ ६ ॥\nऋषयः कोटिसंख्यातास्तस्मिन्सिद्धा यतः प्रिये ॥\nतेन कोटीश्वरं लिंगं नाम्ना ख्यातं धरातले ॥ ७ ॥\nयस्तं पूजयते भक्त्या कोटीश्वरमनामयम् ॥\nस कोटिमन्त्रजाप्यस्य फलं प्राप्स्यति मानवः ॥ ८ ॥\nहिरण्यं तत्र दातव्यं ब्राह्मणे वेदपारगे ॥\nकोटिहोमफलं तस्य सम्यग्यात्राफलं भवेत् ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कोटीश्वरमाहात्म्यवर्णनंनाम चतुरधिक शततमोऽध्यायः ॥ १०४ ॥"
  }
]
[
  {
    "text": "॥ ईश्वर उवाच ॥ ॥\nतस्माच्च पूर्वदिग्भागे किञ्चिदाग्नेयसंस्थितम् ॥\nलिंगद्वयं महापुण्यं विश्वकर्मप्रतिष्ठितम् ॥ १ ॥\nयदा वै नगरं कर्तुं त्वष्टा तत्र समागतः ॥\nप्रतिष्ठाप्य महादेवं नगरं कृतवांस्ततः ॥ २ ॥\nकृत्वा च नगरं रम्यं लिंगस्यास्य प्रभावतः ॥\nपुनः प्रतिष्ठितं र्लिगं तेन वै विश्वकर्मणा ॥ ३ ॥\nकर्मादौ कर्मणश्चान्ते यात्रोद्वाहगृहादिके ॥\nलिंगद्वयं पूजयित्वा सिद्धिमाप्नोति तत्क्षणात् ॥ ४ ॥\nतस्मात्सर्वप्रयत्नेन गंधामृतरसोदकैः ॥\nनैवेद्यै विविधैर्देवि लिंगयुग्मं प्रपूजयेत् ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थानमाहात्म्ये लिंगद्वयमाहात्म्यवर्णनंनाम विंशोत्तरत्रिशततमोऽध्यायः ॥ ३२० ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि त्र्यंबकेश्वरमव्ययम् ॥\nतत्पंचमं समाख्यातं रुद्राणामादिदैवतम् ॥ १ ॥\nशिखंडीश्वरमाख्यातं पूर्वं त्रेतायुगे प्रिये ॥\nतच्चाद्याहं प्रवक्ष्यामि यथा संज्ञायते नरैः ॥२॥\nअस्ति सांबपुरं देवि तत्रस्थं परमेश्वरि ॥\nतस्यैवोत्तरदिग्भागे स्थानं कापालिकं स्मृतम् ॥ ३ ॥\nकपालेश्वरनामा च यत्रेशो लिंगमूर्तिमान् ॥\nसंस्थितः पापनाशाय दर्शनात्स्पर्शनान्नृणाम् ॥ ४ ॥\nतस्मादीशानदिग्भागे धनुषां षोडशांतरे ॥\nत्र्यंबकेश्वरनामा च तत्र रुद्रः स्थितः स्वयम् ॥ ॥ ५ ॥\nसर्वानुग्रहकर्त्ता च सर्वकामफलप्रदः ॥\nपुरा यत्रातपद्देवि तपो घोरं सुदुष्करम् ॥\nगुरुर्नामा ऋषिवरो देवदानवदुःसहम् ॥ ६ ॥\nकोटीनां त्रितयं येन त्र्यंबको मंत्रनायकः ॥\nजप्तो दिव्येन विधिना त्रिकालं पूज्य शंकरम् ॥ ७ ॥\nततः प्रसाद्य देवेशं दिव्यैश्वर्यमवाप सः ॥\nचक्रे नाम स्वयं तस्य त्र्यंबकेश्वरमव्ययम् ॥ ८ ॥\nजप्त्वा तु त्र्यंबकं मंत्रं यतः सिद्धिमवाप सः ॥\nदिव्याष्टगुणमैश्वर्यं तेनासौ त्र्यंबकेश्वरः ॥ ९ ॥\nसर्वपातक विध्वंसी दर्शनात्स्पर्शनादपि ॥\nयस्त्र्यंबकं जपेद्विप्रस्त्र्यंबकेश्वरसंनिधौ ॥\nस प्राप्नोति महासिद्धिं प्रत्यक्षं रुद्र एव सः ॥7.1.91.१०॥\nदर्शनादपि तस्याथ पापं याति सहस्रधा ॥\nयस्तं पूजयते भक्त्या विधिना भावमास्थितः ॥\nवामदेवेन मंत्रेण स मुक्तः पातकैर्भवेत् ॥ ११ ॥\nचैत्रशुक्लचतुर्दश्यां तत्र यो जागृयान्निशि ॥\nपूजास्तुतिकथाभिश्च स प्राप्नोतीप्सितं फलम् ॥ १२ ॥\nधेनुस्तत्रैव दातव्या सम्यग्यात्राफलेप्सुभिः ॥ १३॥\nइति ते कथितं देवि माहात्म्यं पापनाशनम् ॥\nत्र्यंबकेश्वररुद्रस्य नृणां पुण्यफलप्रदम् ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य एकादशरुद्रमाहात्म्ये त्र्यंबकेश्वरमाहात्म्यवर्णनंनामैकोनवतितमोऽध्यायः ॥ ९१ ॥"
  }
]
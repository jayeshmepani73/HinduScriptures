[
  {
    "text": "॥ ईश्वर उवाच ॥ ॥\nततो गच्छेन्महादेवि कूपं कुंडलसंभवम् ॥\nतस्यैव चोत्तरे भागे ब्रह्मकुण्डसमीपतः ॥ १ ॥\nयत्र सिद्धो महादेवि रूपकुंडलहारकः ॥\nतत्र स्नात्वा नरो देवि मुच्येत्स्तेयकृतादघात् ॥ २ ॥\nसप्त जन्मानि देवेशि न तस्यान्वयसंभवः ॥\nचौरः कश्चिद्भवेत्क्रूरस्तत्र स्नानप्रभावतः ॥ ३ ॥\nशिवरात्र्यां विशेषेण पिंडदानादिकां क्रियाम् ॥\nकुर्याच्छस्त्रहतानां च पापिनां तत्र मुक्तये ॥ ४ ॥\n॥ देव्युवाच ॥ ॥\nकथं कुण्डलरूपं तु पृथिव्यां ख्यातिमागतम् ॥\nएतत्कथय मे देव विस्तराद्वदतां वर ॥ ५ ॥\n॥ ईश्वर उवाच ॥ ॥\nशृणु देवि महापुण्यां कथां पापप्रणाशनीम् ॥\nयां श्रुत्वा मुच्यते पापान्नरो जन्मशतार्जितात् ॥ ६ ॥\nप्रभासक्षेत्रमाहात्म्याच्छिवरात्र्यामुपोषितः ॥\nआसीत्सुदर्शनो राजा पृथिव्यामेकराट् सुधीः । ॥ ७ ॥\nधन्यो हि स धनाढ्यश्च प्रजां यत्नैरपालयत् ॥\nराज्यं तस्य सुसंपन्नं ब्राह्मणैरुपशोभितम् ॥\nसमृद्धमृद्धिसंयुक्तं विटतस्करवर्जितम् ॥ ८ ॥\nतस्मिञ्जनपदे रम्ये पुरी भगवती शुभा ॥\nचातुर्वर्ण्यसमायुक्ता पुरप्राकारमंडिता ॥ ९ ॥\nतस्मिन्पुरवरे रम्ये राज्यं निहतकण्टकम् ॥\nकरोति बान्धवैः सार्द्धमृद्धियुक्तः सुदर्शनः ॥\nहिरण्यदत्तस्य सुतो जातो गांधारकन्यया ॥ 7.1.148.१० ॥\nतस्य भार्या प्रिया साध्वी भर्तृव्रतपरायणा ॥\nसुनंदा  नामविख्याता काशिराजसुता शुभा ॥ ११ ॥\nतया सार्धं हि राजेन्द्रो भोगान्स बुभुजे सदा ॥\nभुंजमानस्य भोगान्वै चिरकालो गतस्तदा ॥१२॥\nअकरोत्स महायज्ञान्ददौ दानानि भूरिशः ॥\nएवं कालो गतस्तस्य भार्यया सह सुव्रते ॥ १३ ॥\nकदाचिन्माघमासे तु शिवरात्र्यां वरानने ॥\nसस्मार पूर्वजातिं स भार्यामाहूय चाब्रवीत् ॥ १४ ॥\n॥ सुदर्शन उवाच ॥ ॥\nशिवरात्रिव्रतं देवि मया कार्यं वरानने ॥\nव्रतस्यास्य प्रभावेन प्राप्तं राज्यं मया किल ॥ १५ ॥\n॥राज्ञ्युवाच ॥ ॥\nमहान्प्रभावो राजेन्द्र एवमुक्तं त्वया मम ॥\nएतन्मे कारणं ब्रूहि आश्चर्यं हृदि वर्तते ॥ १६॥ ॥\n॥ राजोवाच ॥ ॥\nशृणु तीर्थस्य माहात्म्यं शिवरात्रिमुपोषणात् ॥\nतस्मिञ्छिवपुरे रम्ये स्वर्गद्वारे सुशोभने॥१७॥\nआदितीर्थे प्रभासे तु कामिके तीर्थ उत्तमे ॥ १८॥\nऋद्धियुक्ते पुरे तस्मिन्नित्यं धर्मानुसेविते ॥\nशिवरात्र्यां गतो राज्ञि तिथीनामुत्तमा तिथिः ॥ १९॥\nमानवास्तत्र ये केचित्पुरराष्ट्रनि वासिनः॥\nतत्रागता वरारोहे शिवरात्र्यामुपोषितुम् ॥ 7.1.148.२० ॥\nधननामा वणिक्कश्चित्तत्रैव वसते सदा ॥\nधनाढ्यः स तु धर्मात्मा सदा धर्मपरायणः ॥ ॥२१ ॥\nस भार्यासहितस्तत्र शिवरात्रिमुपोषितः ॥\nतस्य भार्याऽभवत्साध्वी रूपयौवनसंवृता ॥ २२ ॥\nप्रचलन्मेखलाहारा सर्वाभरणभूषिता ॥\nस तया भार्यया सार्धं कामक्रोधविवर्जितः ॥२३॥\nप्रभासस्याग्रतो भूत्वा स्नातः शुक्लांबरः शुचिः ॥\nयथोक्तेन विधानेन भक्त्या निद्राविवर्जितः ॥२४॥\nतत्राहं चौररूपेण पापः स्तैन्यं समाश्रितः ॥\nसच्छूद्राणां कुले जातो देवब्राह्मणपूजकः ॥ २५ ॥\nपूर्वकर्मानुसंयोगाद्विकर्मणि रतः सदा ॥\nतस्यां रात्र्यामहं तत्र जनमध्ये तु संस्थितः ॥ २६ ॥\nकुण्डलीनः स्थितस्तत्र रंध्रापेक्षी वरानने ॥\nवणिजस्तस्य भार्यायाश्छिद्रान्वेषणतत्परः ॥ २७ ॥\nसा रात्रिर्जाग्रतस्तस्य गता मे विजने तथा ॥\nगीतनृत्यादिनिर्घोषैर्वेदमंगलपाटकैः ॥ २८ ॥\nतालशब्दैस्तथा बन्धैः पुस्तकानां च वाचकैः ॥\nएवं रात्र्यां तु शेषायां यावत्तिष्ठति तत्र वै ॥ २९ ॥\nनिरोधेन समायुक्ता पीड्यमाना शुचिस्मिता ॥\nधनिभार्या निरोधार्ता देवागाराद्बहिर्गता ॥ 7.1.148.३० ॥\nतस्याः कर्णौ त्रोटयित्वा पुप्लुवेऽहं जले स्थितः ॥\nततः कोलाहलस्तत्र कृतस्तत्पुरवासिभिः ॥ ३१ ॥\nश्रुत्वा कोलाहलं शब्दं कर्णत्रोटनजं तदा ॥\nधाविता रक्षकास्तत्र राजशासनकारकाः ॥ ३२ ॥\nतैरहं शस्त्रहस्तैश्च उल्काहस्तैः समंततः ॥\nनिरीक्षितोऽथ न प्राप्तं सुवर्णं मन्मुखे स्थितम् ॥ ॥ ३३ ॥\nखड्गेन तीक्ष्णधारेण छित्त्वा शीर्षं तदा मम ॥\nउल्काहस्ता निरीक्षन्तो नापश्यन्स्वर्णमण्वपि ॥ ३४ ॥\nहित्वा मां ते गताः सर्वे गत्वा राज्ञे न्यवेदयन् ॥\nन किञ्चित्तत्र संप्राप्तं हतोऽस्माभिश्च तत्क्षणात् ॥ ३५ ॥\nकथयित्वा तु ते सर्वे यथादेशं गताः पुनः ॥\nततो वै बन्धुना तत्र भयभीतेन चेतसा ॥ ३६ ॥\nनिखातं मम तत्रैव शिरः कायेन संयुतम् ॥\nखातं कृत्वा प्रिये तत्र ब्रह्मतीर्थस्य चोत्तरे ॥ ३७ ॥\nपिहितोऽहं तु तत्रैव प्रभासे तीर्थ उत्तमे ॥\nशिवरात्रिप्रभावेन तज्जातिस्मरतां गतः ॥ ३८ ॥\nराज्यं निष्कण्टकं प्राप्तं समृद्धं वरवर्णिनि ॥\nएतत्प्रभासमाहात्म्यं शिवरात्रेरुपोषणात् ॥\nएतत्फलं मया लब्धं गत्वा तस्मादुपोषये ॥ ३९ ॥\n॥ राज्ञ्युवाच ॥ ॥\nगच्छावस्तत्र यत्रैव कपालं पतितं तव ॥\nस्फोटिते च कपाले च हिरण्यं दृश्यते यदि ॥\nप्रत्ययो मे भवेत्पश्चात्तव वाक्यं न संशयः ॥ 7.1.148.४० ॥\n॥ राजोवाच ॥ ॥\nकल्पं हि तिष्ठते चास्थि यावद्भूमिविपर्ययः ॥\nउत्तिष्ठ व्रज भद्रं ते प्रभासं क्षेत्रमुत्तमम् ॥ ४१ ॥\nतस्य तद्वचनं श्रुत्वा यद्राज्ञा समुदीरितम् ॥\nगमनाय मतिं चक्रे शिवरात्र्या उपोषणे ॥ ४२ ॥\nततोऽश्वैर्जवनैयुर्क्तं रथं हेमविभूषितम् ॥\nआस्थाय सह पत्न्या च प्रभासं क्षेत्रमेयिवान् ॥ ४३ ॥\nव्रतं कृत्वा प्रभासे तु यथोक्तं वरवर्णिनि ॥\nब्रह्मतीर्थे समागत्य उद्धृत्य सकलं ततः ॥४४॥\nहिरण्यं दर्शयामास स्फोटयित्वा शवं स्वयम् ॥ ४५ ॥\n॥ ईश्वर उवाच ॥ ॥\nजातसंप्रत्यया भार्या तस्य राज्ञो बभूव ह ॥\nजगाम परमं स्थानं यत्र कल्याणमुत्तमम् ॥ ४६ ॥\nजनोऽपि विस्मितः सर्वो दृष्ट्वा चित्रं तदद्भुतम् ॥ ॥ ४७ ॥\nनदी चित्रपथानाम तत्रोत्पन्ना वरानने ॥\nचित्रादित्यस्य पूर्वेण ब्रह्मतीर्थस्य चोत्तरे ॥ ४८ ॥\nतस्यां तत्तिष्ठते तत्र सर्वपापप्रणाशनम् ॥ ॥ ४९ ॥\nश्रावणे मासि संप्राप्ते तस्मिन्कूपे विधानतः ॥\nयः स्नानं कुरुते देवि श्राद्धं तत्र विशेषतः ॥ 7.1.148.५० ॥\nचित्रादित्यं तु संपूज्य शिवलोके महीयते ॥ ५१ ॥\nएतत्ते कथितं सर्वं शिवरात्र्या महत्फलम् ॥\nभुक्तिमुक्तिप्रदं पुण्यं सर्वपापप्रणाशनम् ॥ ५२ ॥\nय इदं पठते नित्यं शृणुयाद्वापि मानवः ॥\nसर्वपापविनिर्मुक्तो रुद्रलोके महीयते ॥ ५३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभास क्षेत्रमाहात्म्ये कुण्डलकूपमाहात्म्यवर्णनंनामाष्टाचत्वारिंशदुत्तरशततमोऽध्यायः ॥ १४८ ॥ ॥ छ ॥"
  }
]
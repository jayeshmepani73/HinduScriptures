[
  {
    "text": "ईश्वर उवाच॥\nततो गच्छेन्महादेवि च्यवनेश्वरमुत्तमम्॥\nतत्रैव संस्थितं लिंगं सर्वपातकनाशनम् ॥ १ ॥\nयत्र शर्यातिना दत्ता सुकन्या सा महर्षये ॥\nयत्र संस्तंभितं सैन्यमानाहार्त्तमथाकरोत् ॥ २ ॥। (आनाह – जठर आध्मानम्)\nएष शर्यातियज्ञस्य देशो देवि प्रकाशते ॥\nप्रभासक्षेत्रमध्ये तु साक्षात्पातकनाशनः ॥ ३ ॥\nसाक्षात्तत्राभजत्सोममश्विभ्यां सह कौशिकः ॥\nचुकोप भार्गवश्चैव महेन्द्राय महातपाः ॥ ४ ॥\nसंस्तंभयामास च तं वासवं च्यवनः प्रभुः ॥\nसुकन्यां चापि भार्यां स राजपुत्रीमवाप्तवान् ॥ ५ ॥ ॥\n॥ देव्युवाच ॥ ॥\nकथं विष्टंभितस्तेन भगवान्पाकशासनः ॥\nकिमर्थं भार्गवश्चापि कोपं चक्रे महातपाः ॥ ६ ॥\nनासत्यौ च कथं ब्रह्मन्कृ तवान्सोमपायिनौ ॥\nतत्सर्वं च यथावृत्तमाख्यातु भगवान्मम ॥ ७ ॥\n॥ ईश्वर उवाच ॥ ॥\nभृगोर्महर्षेः पुत्रोऽभूच्च्यवनो नाम नामतः ॥\nस प्रभासं समासाद्य तपस्तेपे महामुनिः ॥ ८ ॥\nस्थाणुभूतो महातेजा वीरस्थाने च भामिनि ॥\nअतिष्ठत्सुचिरं कालमेकदेशे वरानने ॥ ९ ॥\nस वल्मीकोऽभवत्तत्र लताभिरभिसंवृतः ॥\nकालेन महता देवि समाकीर्णः पिपीलकैः ॥ 7.1.280.१० ॥\nस तथा संवृतो धीमान्मृत्पिंड इव सर्वतः ॥\nतप्यते स्म तपो घोरं वल्मीकेन समावृतः ॥ ११ ॥\nअथास्य यातकालस्य शर्यातिर्नाम पार्थिवः ॥\nतीर्थयात्राप्रसंगेन श्रीसोमेशदिदृक्षया ॥\nआजगाम महाक्षेत्रं प्रभासं पापनाशनम् ॥ १२ ॥\nतस्य स्त्रीणां सहस्राणि चत्वार्यासन्परिग्रहाः ॥\nएकैव तु सुता शुभ्रा सुकन्यानाम नामतः ॥ ॥ १३ ॥\nसा सखीभिः परिवृता सर्वाभरणभूषिता ॥\nचंक्रम्यमाणा वल्मीकं भार्गवस्य समासदत् ॥ १४ ॥\nसा चैव सुदती तत्र पश्यमाना मनोरमान् ॥\nवनस्पतीन्विचिन्वंती विजहार सखीवृता ॥ १५ ॥\nरूपेण वयसा चैव सुरापानमदेन च ॥\nबभंज वनवृक्षाणां शाखाः परम पुष्पिताः ॥ १६ ॥\nतां सखीरहितामेकामेकवस्त्रामलंकृताम् ॥\nददर्श भार्गवो धीमांश्चरंतीमिव विद्युतम् ॥ १७ ॥\nतां पश्यमानो विजने स रेमे परमद्युतिः ॥\nक्षामकण्ठश्च ब्रह्मर्षिस्तपोबलसमन्वितः ॥ १८ ॥\nतामभाषत कल्याणीं सा चास्य न शृणोति वै ॥\nततः सुकन्या वल्मीके दृष्ट्वा भार्गवचक्षुषी ॥ १९ ॥\nकौतूहलात्कण्टकेन बुद्धिमोहबलात्कृता ॥\nकिन्नु खल्विदमित्युक्त्वा निर्बिभेदास्य लोचने ॥ 7.1.280.२० ॥\nअकुध्यत्स तया विद्धो नेत्रे परममन्युमान् ॥\nततः शर्यातिसैन्यस्य शकृन्मूत्रे समावृणोत् ॥ २१ ॥\nततो रुद्धे शकृन्मूत्रे सैन्यमानाहदुःखितम् ॥\nतथागतमभिभेक्ष्य पर्यतप्यत पार्थिवः ॥ २२ ॥\nतपोनित्यस्य वृद्धस्य रोषणस्य विशेषतः ॥\nकेनापकृतमद्येह भार्गवस्य महात्मनः ॥\nज्ञातं वा यदि वाऽज्ञातं तदिदं ब्रूत मा चिरम्॥ २३ ॥\nतत्रोचुः सैनिकाः सर्वे न विद्मोऽपकृतं वयम् ॥\nसर्वोपायैर्यथाकामं भवान्समधिगच्छतु ॥ २४ ॥\nततः स पृथिवीपालः साम्ना चोग्रेण च स्वयम् ॥\nपर्यपृच्छत्सुहृद्वर्गं प्रत्यजानन्न चैव ते ॥ २५ ॥\nआनाहार्त्तं ततो दृष्ट्वा तत्सैन्यं संमुखोदितम्॥\nपितरं दुःखितं चापि सुकन्यैवमथाब्रवीत् ॥ २६ ॥\nमया तातेह वल्मीके दृष्टं सर्वमभिज्वलत् ॥\nउद्द्योतवदविज्ञानात्तन्मया विद्धमन्तिकात् ॥ २७ ॥\nएतच्छ्रुत्वा तु शर्याति र्वल्मीकं क्षिप्रमभ्यगात्॥\nतत्रापश्यत्तपोवृद्धं वयोवृद्धं च भार्गवम् ॥ २८ ॥\nअथावदत्स्वसैन्यार्थं प्रांजलिः स महीपतिः ॥\nअज्ञानाद्बालया यत्ते कृतं तत्क्षंतुमर्हसि ॥ २९ ॥\nततोऽब्रवीन्महीपालं च्यवनो भार्गवस्तदा ॥\nरूपौदार्यसमायुक्तां लोभमोहसमावृताम् ॥ 7.1.280.३० ॥\nतामेव प्रतिगृह्याहं राजन्दुहितरं तव ॥\nक्षमिष्यामि महीपाल सत्यमेतद्ब्रवीमि ते ॥ ३१ ॥\n॥ ईश्वर उवाच ॥ ॥\nऋषेर्वचनमाज्ञाय शर्यातिरविचारयन्॥\nददौ दुहितरं तस्मै च्यवनाय महात्मने ॥ ३२ ॥\nप्रतिगृह्य च तां कन्यां भगवान्प्रससाद ह ॥\nप्राप्ते प्रसादे राजा तु ससैन्यः पुरमाव्रजत् ॥ ३३ ॥\nसुकन्यापि पतिं लब्ध्वा तपस्विनमनिन्दितम् ॥\nनित्यं पर्यचरत्प्रीत्या तपसा नियमेन च ॥ ३४ ॥\nअग्नीनामतिथीनां च शुश्रूषुरनसूयया ॥\nसमाराधयत क्षिप्रं च्यवनं सा शुभानना ॥ ३५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये च्यवनेश्वरमाहात्म्यवर्णनंनामाशीत्युत्तरद्विशततमोऽध्यायः ॥ २८० ॥"
  }
]
[
  {
    "text": "॥ ॥ ईश्वर उवाच ॥ ॥\nततो गच्छेन्महादेवि राजभट्टारकं परम् ॥\nरैवन्तकं सूर्यपुत्रमश्वारूढं महाबलम् ॥ १ ॥\nसंस्थितं क्षेत्रमध्ये तु सावित्र्या नैर्ऋते प्रिये ॥\nतं दृष्ट्वा मानवो देवि सर्वापद्भ्यो विमुच्यते ॥२॥\nरविवारेण सप्तम्यां यस्तं पूजयते नरः ॥\nतस्याऽन्वयेऽपि नो देवि दरिद्री जायते नरः॥३॥\nतस्मात्सर्वप्रयत्नेन तमेवाराधयेन्मनाक् ॥\nनिर्विघ्नं क्षेत्रवासार्थं राजा वाऽश्वविवृद्धये ॥ ४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रैवंतकराजभट्टारकमाहात्म्यवर्णनंनाम षष्ट्युत्तरशततमोऽध्यायः ॥ १६० ॥"
  }
]
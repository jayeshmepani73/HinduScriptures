[
  {
    "text": "॥ ईश्वर उवाच ॥ ॥\nततो गच्छेन्महादेवि तत्रस्थां भूतमातृकाम् ॥\nसावित्र्या वारूणे भागे शतधन्वंतरे स्थिताम् ॥\nनवकोटि गणैर्युक्तां प्रेतभूतसमाकुलाम् ॥\nपूजितां सिद्धगंधर्वैर्देवादिभिरनेकशः ॥ २ ॥\n॥ देव्युवाच ॥ ॥\nभूतमातेति संहृष्टा ग्रामेग्रामे पुरेपुरे ॥\nगायन्नृत्यन्हसँल्लोकः सर्वतः परिधावति ॥ ३ ॥\nउन्मत्तवत्प्रलपते क्षितौ पतति मत्तवत् ॥\nक्रुद्धवद्धावति परान्मृतवत्कृष्यते हि सः ॥ ४ ॥\nसुखभंगांश्च कुरुते लोको वातगृहीतवत् ॥\nभूतवद्भस्ममूत्रांबुकर्दमानवगाहते ॥ ५ ॥\nकिमेष शास्त्रनिर्दिष्टो मार्गः किमुत लौकिकः ॥\nमुह्यते मे मनो देव तेन त्वं वक्तुमर्हसि ॥ ६ ॥\nकथं सा पुरुषैः पूज्या प्रभासक्षेत्रवासिभिः ॥\nकस्मात्तत्र गता देवी कस्मिन्काले समागता ॥\nकस्मिन्दिने तु मासे तु तस्याः कार्यो महोत्सवः ॥ ७ ॥\n॥ ईश्वर उवाच ॥ ॥\nशृणु देवि प्रवक्ष्यामि यत्ते किंचिन्मनोगतम् ॥\nआस्तिकाः श्रद्दधानाश्च भवन्तीति मतिर्मम ॥ ८ ॥\nचाक्षुषस्यान्तरेऽतीते प्राप्ते वैवस्वतेऽन्तरे ॥\nदक्षापमानात्संजाता तदा पर्वतपुत्रिका ॥ ९ ॥\nद्वापरे तु द्वितीये वै दत्ता त्वं पर्वतेन मे ॥\nविवाहे चैव संजाते सर्वदेवमनोरमे ॥ 7.1.167.१० ॥\nत्वया च सहितः पूर्वं मन्दरे चारुकंदरे ॥\nअक्रीडं च मुदा युक्तो दिव्यक्रीडनकैः प्रिये ॥\nपीनोन्नतनितंबेन भ्राजमाना कुचोन्नताम् ॥ ११ ॥\nसिताब्जवदनां हृष्टां दृष्ट्वाऽहं त्वां महाप्रभाम् ॥\nदग्धकामतरोः कन्दकंदलीमिव निःसृताम् ॥\nमहार्हशयनस्थां त्वां तदा कामितवानहम् ॥ १२ ॥\nसुरते तव संजातं दिव्यं वर्षशतं यदा ॥\nतदा देवि समुत्थाय निरोधान्निर्गता बहिः ॥ ॥ १३ ॥\nतवोदकात्समुत्तस्थौ नार्येका गह्वरोदरा ॥\nकृष्णा करालवदना पिंगाक्षी मुक्तमूर्धजा ॥ १४ ॥\nकपालमालाभरणा बद्धमुण्डार्धपिंडका ॥\nखट्वांगकंकालधरा रुण्डमुंडकरा शिवा ॥ १५ ॥\nद्वीपिचर्माम्बरधरा रणत्किंकिणिमेखला ॥\nडमड्डमरुकारा च फेत्कारपूरिताम्बरा ॥ १६ ॥\nतस्याश्च पार्श्वगा अन्यास्तासां नामानि मे शृणु ॥\nसख्यो ब्राह्मणराक्षस्यस्तासां चैव सुदर्शनाः ॥ १७ ॥\nदशकोटिप्रभेदेन धरां व्याप्य सुसंस्थिताः ॥\nमुख्यास्तत्र चतस्रो वै महाबलपराक्रमाः ॥ १८ ॥\nरक्तवर्णा महाजिह्वाऽक्षया वै पापकारिणी ॥\nएतासामन्वये जाताः पृथिव्यां ब्रह्मराक्षसाः ॥ १९ ॥\nश्लेष्मातकतरौ ह्येते प्रायशः सुकृतालयाः ॥\nउत्तालतालचपला नृत्यंति च हसंति च ॥ 7.1.167.२० ॥\nविज्ञेया इह लोकेऽस्मिन्भूतानां मूलनायकाः ॥\nअतिकृष्णा भवन्त्येते व्यंतरान्तरचारिणः ॥ २१ ॥\nवृक्षाग्रमात्रमाकाशं ते चरंति न संशयः ॥ ॥ २२ ॥\nतथैव मम वीर्यात्तु मद्रूपाभरणः पुमान् ॥\nकपालखट्वांगधरो जातश्चर्मविगुण्ठितः ॥ २३ ॥\nअनुगम्यमानो बहुभिर्भूतैरपि भयंकरः ॥\nसिंहशार्दूलवदनैर्वदनोल्लिखितांबरैः ॥ २४ ॥\nएवं देवि तदा जातः क्षुधाक्रान्तो बभाष माम् ॥\nअतोऽहं क्षुधितं दृष्ट्वा वरं हीमं च दत्तवान् ॥ २५ ॥\nयुवयोर्हस्तसंस्पर्शान्नक्तमेवास्तु सर्वशः ॥\nनक्तं चैव बलीयांसौ दिवा नातिबलावुभौ ॥\nपुत्रवद्रक्षतं लोकान्धर्मश्चैवानुपाल्यताम् ॥ ॥ २६ ॥\nइत्युक्तौ तौ मया तत्र भूतमातृगणौ प्रिये ॥\nएकीभूतौ क्षणेनैव तौ भवानीभवोद्भवौ ॥ २७ ॥\nदृष्ट्वा हृष्टमनाश्चाहमवोचं त्वां शुचिस्मिते ॥ २८ ॥\nकल्याणि पश्यपश्यैतौ ममांशाच्च समुद्भवौ ॥\nबीभत्साद्भुतशृंगारधारिणौ हास्यकारिणौ ॥२९॥\nभ्रातृभांडा भूतमाता तथैवोदकसेविता ॥\nसंज्ञात्रयं स्मृतं देवि लोके विख्यातपौरुषम् ॥7.1.167.३०॥\nपुनः कृतांजलिपुटौ दृष्ट्वा मामूचतुस्तदा ॥\nआवयोर्भगवन्कुत्र स्थाने वासो भविष्यति ॥३१॥\nइत्युक्तवन्तौ तौ तत्र वरेण च्छन्दितौ मया ॥\nअस्ति सौराष्ट्रविषये भारते क्षेत्रमुत्तमम् ॥३२॥\nप्रभासेति समाख्यातं तत्र क्षेमं मम प्रियम् ॥\nकूर्मस्य नैर्ऋते भागे स्थितं वै दक्षिणे परे॥३३॥\nस्वाती विशाखा मैत्रं च यत्र ऋक्षत्रयं स्मृतम्॥\nतस्मिन्स्थाने सदा स्थेयं यावन्मन्वन्तरावधि॥३४॥\nअन्यदा जीविकं वच्मि तव भूतप्रिये सदा ॥ ३५ ॥\nयत्र कण्टकिनो वृक्षा यत्र निष्पाववल्लरी ॥\nभार्या पुनर्भूर्वल्मीकस्तास्ते वसतयश्चिरम् ॥ ३६ ॥\nयस्मिन्गृहे नराः पञ्च स्त्रीत्रयं तावतीश्च गाः ॥\nअन्धकारेंधनाग्निश्च तद्गृहे वसतिस्तव ॥ ३७ ॥\nभूतैः प्रेतैः पिशाचैश्च यत्स्थानं समधिष्ठितम् ॥\nएकावि चाष्टबालेयं त्रिगवं पञ्चमाहिषम् ॥\nषडश्वं सप्तमातंगं तद्गृहे वसतिस्तव ॥ ३८ ॥\nउद्दालकान्नपिटकं तद्वत्स्थाल्यादिभाजनम् ॥\nयत्र तत्रैव क्षिप्तं च तव तच्च प्रतिश्रयम् ॥ ३९ ॥\nमुशलोलूखले स्त्रीणामास्या तद्वदुदुंबरे ॥\nभाषणं कटुकं चैव तत्र देवि स्थितिस्तव ॥ 7.1.167.४० ॥\nखाद्यन्ते यत्र धान्यानि पक्वापक्वानि वेश्मनि ॥\nतद्वच्छाखाश्च तत्र त्वं भूतैः सह चरिष्यसि ॥ ४१ ॥\nस्थालीपिधाने यत्राग्निं ददते विकला नराः ॥\nगृहे तत्र दुरिष्टानामशेषाणां समाश्रयः ॥ ४२ ॥\nमानुष्यास्थि गृहे यत्र अहोरात्रे व्यवस्थितम् ॥\nतत्रायं भूतनिवहो यथेष्टं विचरिष्यति ॥ ४३ ॥\nसर्वस्मादधिकं ये न प्रवदन्ति पिनाकिनम् ॥\nसाधारणं वदंत्येनं तत्र भूतैः समाविश ॥ ४४ ॥\nकन्या च यत्र वै वल्ली रोहीनाम जटी गृहे ॥\nअगस्त्य पादपो वापि बंधुजीवो गृहेषु वै ॥ ४५ ॥\nकरवीरो विशेषेण नंद्यावर्तस्तथैव च ॥\nमल्लिका वा गृहे येषां भूतयोग्यं गृहं हि तत् ॥ ४६ ॥\nतालं तमालं भल्लातं तिंतिणीखंडमेव वा ॥\nबकुलं कदलीखंडं कदंबः खदिरोऽपि वा ॥४७॥\nन्यग्रोधो हि गृहे येषामश्वत्थं चूत एव वा ॥\nउदुंबरश्च पनसः सर्वभूत प्रियं हि तत् ॥४८॥\nयत्र काकगृहं वै स्यादारामे वा गृहेऽपि वा ॥\nभिक्षुबिंबं च वै यत्र गृहे दक्षिणके तथा ॥४९॥\nबिंबमूर्ध्वं च यत्रस्थं तत्र भूतनिवेशनम् ॥7.1.167.५०॥\nलिंगार्चनं न यत्रैव यत्र नास्ति जपादिकम् ॥\nयत्र भक्तिविहीना वै भूतानां तान्गृहान्वदेत् ॥५१॥\nमलिनास्यास्तु ये मर्त्या मलिनांबर धारिणः ॥\nमलदंता गृहस्था ये गृहं तेषां समाविश ॥५२॥\nअगम्यनिरता ये तु मैथुने व्यभिचारतः ॥\nसंध्यायां मैथुनं यांति गृहं तेषां समाविश ॥ ॥ ५३ ॥\nबहुना किं प्रलापेन नित्यकर्मबहिष्कृताः ॥\nरुद्रभक्तिविहीना ये गृहं तेषां समाविश ॥ ५४ ॥\nअदत्त्वा भुंजते योऽन्नं बंधुभ्योऽन्नं तथोदकम् ॥\nसपिण्डान्सोदकांश्चैव तत्कालात्तान्नरान्भज ॥ ५५ ॥\nयत्र भार्या च भर्ता च परस्परविरोधिनौ ॥\nसह भूतैर्गृहं तस्य विश त्वं भयवर्ज्जिता ॥ ५६ ॥\nवासुदेवे रतिर्नास्ति यत्र नास्ति सदा हरिः ॥\nजपहोमादिकं नास्ति भस्म नास्ति गृहे नृणाम् ॥ ५७ ॥\nपर्वस्वप्यर्चनं नास्ति चतुर्दश्यां विशेषतः ॥ ५८ ॥\nकृष्णाष्टम्यां च ये मर्त्याः संध्यायां भस्मवर्जिताः ॥\nपंचदश्यां महादेवं न यजंति च यत्र वै ॥५९॥\nपौरजानपदैर्यत्र प्राक्प्रसिद्धा महोत्सवाः ॥\nक्रियते पूर्ववन्नैव तद्गृहं वसतिस्तव ॥ 7.1.167.६० ॥\nवेदघोषो न यत्रास्ति गुरुपूजादिकं न च ॥\nपितृकर्मविहीनं च तद्भूतस्य गृहं स्मृतम् ॥। ॥ ६१ ॥\nरात्रौरात्रौ गृहे यस्मिन्कलहो जायते मिथः ॥\nबालानां प्रेक्षमाणानां यत्र वृद्धश्च पूर्वतः ॥\nभक्षयेत्तत्र वै हृष्टा भूतैः सह समाविश ॥६२॥\nकस्मिन्मासे दिने चापि भवित्री लोकपूजिता ॥\nइत्युक्तोऽहं तया देवि तामवोचं पुनः प्रिये ॥६३॥\nअमा या माधवे मासि तस्मिन्या च चतुर्दशी ॥\nतस्यां महोत्सवस्तत्र भविता ते चिरंतनः॥६४॥\nयाः स्त्रियस्तां च यक्ष्यंति तस्मिन्काले महोत्सवे॥\nबलिभिः पुष्पधूपैश्च मा तासां त्वं गृहे विश॥६५॥\nनारायण हृषीकेश पुण्डरीकाक्ष माधव ॥\nअच्युतानंत गोविंद वासुदेव जनार्दन ॥ ६६ ॥\nनृसिंह वामनाचिंत्य केशवेति च ये जनाः ॥\nरुद्र रुद्रेति रुद्रेति शिवाय च नमोनमः ॥ ६७ ॥\nवक्ष्यंति सततं हृष्टास्तेषां धनगृहादिषु ॥\nआरामे चैव गोष्ठे च मा विशेथाः कथंचन ॥ ६८ ॥\nदेशाचाराञ्ज्ञा तिधर्माञ्जपं होमं च मंगलम् ॥\nदैवतेज्यां विधानेन शौचं कुर्वंति ये जनाः ॥\nलोकापवादभीता ये पुमांसस्तेषु मा विश ॥६९॥\n॥ देव्युवाच ॥\nकदा पूजा प्रकर्तव्या भूतमातुः सुखार्थिभिः ॥\nपुरुषैर्देवदेवेश एतन्मे वक्तुमर्हसि ॥ 7.1.167.७० ॥\n॥ ईश्वर उवाच ॥ ॥\nसर्वत्रैषा भगवती बालानां हितकारिणी ॥\nनामभेदैः कालभेदैः क्रियाभेदैश्च पूज्यते ॥७१॥\nप्रतिपत्प्रभृति वैशाखे यावच्चतुर्दशीतिथिः ॥\nतावत्पूजा प्रकर्तव्या प्रेरणीप्रेक्षणीयकैः ॥ ७२ ॥\nभग्नामपि गतां चैनां जरत्तरुतले स्थिताम् ॥\nसेचयिष्यंति ये भक्त्या जलसंपूर्णगंडुकैः ॥ ७३ ॥\nग्रीवासूत्रकसिन्दूरैः पुष्पैर्धूपैस्तथार्चयेत्॥\nतत्र सिद्धवटः पूज्यः शाखां चास्य विनिक्षिपेत्॥ ७४ ॥\nपूजितां तां नरैर्यत्नादवलोक्य शुभेप्सुभिः ॥\nभोजयेत्क्षिप्रासंयावकृशरापूपपायसैः ॥७५॥\nएवं विधिं यः कुरुते पुरुषो भक्तिभावतः ॥\nस पुत्रपशुवृद्धिं च शरीरारोग्यमाप्नुयात् ॥७६॥\nन शाकिन्यो गृहे तस्य न पिशाचा न राक्षसाः ॥\nपीडां कुर्वन्ति शिशवो यान्ति वृद्धिमनामयाम् ॥ ७७ ॥\nअथ देवि प्रवक्ष्यामि प्रतिपत्प्रभृति क्रमात् ॥\nयथोत्सवो नरैः कार्यः प्रेरणीप्रेक्षणीयकैः ॥७८॥\nविकर्मफलनिर्द्देशैः पाखंडानां विटंबनैः ॥\nप्रदर्श्यते हास्यपरैर्नरैरद्भुतचेष्टितैः ॥ ७९ ॥\nपञ्चम्यां तु विशेषेण रात्रौ कोलाहलः शुभे ॥\nजागरं तत्र कुर्वीत देवीं पूज्य प्रयत्नतः ॥ 7.1.167.८० ॥\nविश्वस्य धनलोभेन स्वाध्यायो निहतः पतिः॥\nआरोप्यमाणं शूलाग्रमेनं पश्यत भो जनाः॥८१॥\nदृष्टो भवद्भिर्दुष्टः स परदारावमर्शकः ॥\nछित्त्वा हस्तौ च खड्गेन खरारूढस्तु गच्छति ॥ ८२ ॥\nशीर्णश्चैवासिपत्रेण अस्याभरणभूषितः ॥\nसुखासन समारूढः सुकृती यात्यसौ सुखम् ॥ ८३ ॥\nहे जनाः किं न पश्यध्वं स्वामिद्रोहकरं परम् ॥\nकरपत्रैर्विदार्यंतमुच्छलच्छोणितान्तरम् ॥ ८४ ॥\nचौरः किलायं संप्राप्तः सर्वोद्वेगकरः परः ॥\nदंडप्रहाराभिहतो नीयते दंडपाशकैः ॥ ८५ ॥\nप्रेक्षकैश्चेष्टितः शश्वदारटन्विविधैः स्वरैः ॥\nसंयम्य नीयते हन्तुं लज्जितोऽधोमुखो जनाः ॥ ८६ ॥\nसितकेशं सितश्मश्रुं सितांबरधरध्वजम् ॥\nविटंकाद्यैश्च चेटीभिर्हन्यमानं न पश्यथि ॥८७॥\nगृहान्निष्क्राम्य मां रंडां गृहं नीत्वाऽकरोद्रतिम् ॥\nकस्मादसौ न कुरुते मूढो भरणपोषणम् ॥ ८८ ॥\nभैरवाभरणो नेता सदा घूर्णितलोचनः ॥\nप्रवृत्ततंद्रवन्मूढो वध्यश्चासावितस्ततः ॥८९॥\nनिर्वेदेकोऽस्य हृदये धनक्षेत्रादिसंभवः ॥\nगृहीतं यदनेनाद्य बालेनापि महाव्रतम् ॥\nरक्ताक्षं काककृष्णांगं सत्वरं किं न पश्यथि ॥ 7.1.167.९० ॥\nतरुकोटरगान्बद्ध्वा अन्याञ्छृंखलया तथा ॥\nशरौघैः काष्ठकैश्चैव बहुभिः शकलीकृतान् ॥ ९१ ॥\nविमुक्तहक्काहुंकारा न्सुप्रहारान्निरीक्षत ॥ ९२ ॥\nइमां कृष्णार्धवदनां ग्रहीष्यसि दुरात्मिकाम् ॥\nविमुक्तकेशां नृत्यन्तीं पश्यध्वं योगिनीमिव ॥ ९३ ॥\nगम्भीर नूपुरध्वानप्रवृद्धोद्धततांडवा ॥\nउन्मत्तनेत्रचरणा यात्येषा डिम्भमण्डली ॥ ९४ ॥\nकटीतटस्थपिटिकोल्लसत्कंबलधारिणी ॥\nअटते नटती ह्युर्वी परितश्च गृहाद्गृहम् ॥ ९५ ॥\nइत्येवमादिभिर्नित्यं प्रेरणीप्रेक्षणीयकैः ॥\nप्रेरयेत्तान्महानित्थं पुत्रभ्रातृसुहृद्वृतः ॥ ९६ ॥\nएकादश्यां नवम्यां वा दीपं प्रज्वाल्य कुण्डकम् ॥\nमुखबिंबानि तत्रैव लेपदारुकृतानि वै ॥ ९७ ॥\nविचित्राणि महार्हाणि रौद्रशान्तानि कारयेत् ॥\nमातृणां चण्डिकादीनां राक्षसानां तथैव च ॥ ९८ ॥\nभूतप्रेतपिशाचानां शाकिनीनां तथैव च ॥\nमुखानि कारयेत्तत्र हावभावकृतानि च ॥ ९९ ॥\nरक्षिभिर्बहुभिर्गुप्तं तिर्य ग्ध्वनिपुरःसरम् ॥\nअमावास्यां महादेवि क्षिपेत्पूजाक्रमैर्नरः ॥ 7.1.167.१०० ॥\nततः प्रदोषसमये यत्र देवी जनैर्वृता ॥\nतत्र गच्छेन्महारावैः फेत्कारा कुलकीर्तनैः ॥ १०१ ॥\nवीरचर्याविधानेन नगरे भ्रामयेन्निशि ॥\nवीरचर्या स कथितो दीपः सर्वार्थसाधकः ॥ १०२ ॥\nनित्यं निष्क्रामयेद्दीपं याव त्पञ्चदशी तिथिः ॥\nपञ्चदश्यां प्रकुर्वीत भूतमातुर्महोत्सवम् ॥\nतस्य गृहेश्वरं यावद्गृहे विघ्नं न जायते ॥ १०३ ॥\nअथ कालान्तरेऽतीते भूतमातुः शरीरतः ॥\nजाताः प्रस्वेदबिन्दुभ्यः पिशाचाः पञ्चकोटयः ॥ १०४ ॥\nसर्वे ते क्रूरवदना जिह्वाज्वालाकृशोदराः ॥\nपाणिपात्राः पिशाचास्ते निसृष्टबलिभोजनाः ॥ १०५ ॥\nधमनीसंतताः शुष्काः श्मश्रुलाश्चर्मवाससः ॥\nउलूखलैराभरणैः शूर्पच्छत्रासनांबराः ॥ १०६ ॥\nनक्तं ज्वलितकेशाढ्या अंगारानुद्गिरंति वै ॥\nअंगारकाः पिशाचास्ते मातृमार्गानुसारिणः ॥ १०७ ॥\nआकर्णदारितास्याश्च लंबभ्रूस्थूलनासिकाः ॥\nबलाढ्यास्ते पिशाचा वै सूतिकागृहवासिनः ॥ १०८ ॥\nपृष्ठतः पाणिपादाश्च पृष्ठगा वातरंहसा ॥\nविषादनाः पिशाचास्ते संग्रामे पिशिताशनाः ॥ ॥ १०९ ॥\nएवंविधान्पिशाचांस्तु दृष्ट्वा दीनानुकम्पया ॥\nतेभ्योऽहमवदं किञ्चित्कारुण्यादल्पचेतसाम् ॥ 7.1.167.११० ॥\nअन्तर्धानं प्रजादेहे कामरूपित्वमेव च ॥\nउभयोः संध्ययोश्चारं स्थानान्याजीवितं तथा ॥ १११ ॥\nगृहाणि यानि नग्नानि शून्यान्यायतनानि च ॥\nविध्वस्तानि च यानि स्यू रचनारोषितानि च॥ ११२ ॥\nराजमार्गोपरथ्याश्च चत्वराणि त्रिकाणि च ॥\nद्वाराण्यट्टालकांश्चैव निर्गमान्संक्रमांस्तथा ॥ ॥ ११३ ॥\nपथो नदीश्च तीर्थानि चैत्यवृक्षान्महापथान् ॥\nस्थानानि तु पिशाचानां निवासायाददां प्रिये ॥ ११४ ॥\nअधार्मिका जनास्तेषामा जीवो विहितः पुरा ॥\nवर्णाश्रमाचारहीनाः कारुशिल्पिजनास्तथा ॥ ११५ ॥\nअनुतापाश्च साधूनां चौरा विश्वासघातिनः ॥\nएतैरन्यैश्च बहुभिरन्यायोपार्जितैर्धनैः ॥ ११६ ॥\nआरभ्यते क्रिया यास्तु पिशाचास्तत्र देवताः ॥\nमधुमासदिने दध्ना तिलचूर्णसुरासवैः ॥ ११७ ॥\nपूपैर्हारिद्रकृशरैस्तिलैरिक्षुगुडौदनैः ॥\nकृष्णानि चैव वासांसि धूम्राः सुमनसस्तथा ॥ ११८ ॥\nसर्वभूतपिशाचानां कृता देवी मया शुभा ॥\nएवंविधा भूतमाता सर्वभूतगणैर्वृता ॥ ११९ ॥\nप्रभासे संस्थिता देवी समुद्रादुत्तरेण तु ॥\nय एतां वेद वै देव्या उत्पत्तिं पापनाशिनीम् ॥ 7.1.167.१२० ॥\nकुत्सिता संतति स्तस्य न भवेच्च कदाचन ॥\nभूतप्रेतपिशाचानां न दोषैः परिभूयते ॥ १२१ ॥\nसर्वपापविनिर्मुक्तः सर्वसौभाग्यसंयुतः ॥\nसर्वान्कामानवाप्नोति नारीहृदयनंदनः ॥ १२२ ॥\nये मानयंति निजहासकलैर्विलासैः संसेवया अभयदा भवभूतमाताम् ॥\nते भ्रातृभृत्यसुतबंधुजनैर्युताश्च सर्वोपसर्ग रहिताः सुखिनो भवन्ति ॥ १२३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भूत मातृकामाहात्म्यवर्णनंनाम सप्तषष्ट्युत्तरशततमोऽध्यायः ॥ १६७ ॥"
  }
]
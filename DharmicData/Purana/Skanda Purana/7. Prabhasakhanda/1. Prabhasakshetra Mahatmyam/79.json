[
  {
    "text": "॥ ईश्वर उवाच॥ ॥\nततो गच्छेन्महादेवि लकुलीशं महाप्रभम् ॥\nतस्य पश्चिमदिग्भागे धनुषां सप्तके स्थितम् ॥ १ ॥\nपापघ्नं सर्वजंतूनां शांतं मूर्तिस्थितं प्रभुम् ॥\nसमायातं महाक्षेत्रे तत्र कायावरोहणात् ॥ २ ॥\nकृत्वा तत्र तपश्चोग्रं दीक्षयित्वात्मशिष्य कान् ॥\nकुशकादींश्च चतुर उक्त्वा शास्त्राण्यनेकशः ॥ ३ ॥\nन्यायवैशेषिकादीनि ततः सिद्धिं परां गतः॥\nएवं ज्ञात्वा तु यः सम्यक्तं समर्चयते नरः ॥ ४ ॥\nकार्त्तिक्यां तु विशेषेण अयने चोत्तरेपि वा ॥\nविद्यादानं च तत्रैव दद्याद्विप्राय शालिने ॥ ५ ॥\nसप्तजन्मानि विप्रस्य धनाढ्यस्य कुले शुभे ॥\nजायते मतिमान्धीमाञ्छ्रीमानेवं पुनःपुनः ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये लकुलीश्वरमाहात्म्य वर्णनंनामैकोनाशीतितमोऽध्यायः ॥ ७९ ॥ ॥"
  }
]
[
  {
    "text": "॥ देव्युवाच ॥ ॥\nतत्र संनिहिता प्रोक्ता या त्वया वृषभध्वज ॥\nकथं देव समायाता कुरुक्षेत्रान्महानदी ॥\nकिं प्रभावा तु सा प्रोक्ता फलं स्नानादिकेन किम् ॥ ॥ १ ॥\n॥ ईश्वर उवाच ॥ ॥\nशृणु देवि प्रवक्ष्यामि यत्र संनिहिता शुभा ॥\nपापघ्नी सर्वजंतूनां दर्शनात्स्पर्शनादपि ॥ २ ॥\nआदिनारायणाद्देवि पश्चिमे धनुषां त्रये ॥\nसंस्थिता सा महादेवी सरिद्रूपा महानदी ॥ ३ ॥\nकथयामि समासेन तदुत्पत्तिं शृणु प्रिये ॥\nजरासंधभयाद्देवि विष्णुः परिजनैः सह ॥ ४ ॥\nगृहीत्वा यादवान्सर्वान्बालवृद्धवणिग्जनान् ॥\nस शून्यां मथुरां कृत्वा प्रभासं समुपागतः ॥ ५ ॥\nसमुद्रं प्रार्थयामास स्थानं संवासहेतवे ॥\nएतस्मिन्नेव काले तु देवदेवो दिवाकरः ॥ ६ ॥\nसंग्रस्तो राहुणा देवि पर्वकाले ह्युपस्थिते ॥\nतं दृष्ट्वा यादवाः सर्वे विषादं परमं गताः ॥ ७ ॥\nअप्राप्ताः संनिहित्यायां तानुवाच जनार्द्दनः ॥\nमा विषादं यदुश्रेष्ठा व्रजध्वं मयि संस्थिते ॥ ८ ॥\nदृश्यतां मत्प्रभावोऽद्य धर्मा र्थमिह भूतले ॥\nआनयिष्याम्यहं सम्यक्पुण्यं सांनिहितं सरः ॥ ९ ॥\nएवमुक्त्वा स भगवान्समाधिस्थो बभूव ह ॥\nएवं संध्यायतस्तस्य विष्णोरमिततेजसः ॥ 7.1.85.१० ॥\nप्रादुर्भूता ततस्तस्य वारिधाराऽग्रतः शुभा ॥\nबिभेद्य धरणीपृष्ठं स्नानार्थं चासुरद्विषः ॥ ११ ॥\nतत स्ते यादवाः सर्वे रामसांबपुरोगमाः ॥\nचक्रुः स्नानं महादेवि राहुग्रस्ते दिवाकरे ॥ १२ ॥\nप्राप्तपुण्या बभूवुस्ते संनिहित्यासमुद्भवम् ॥\nकुरुक्षेत्रस्य यात्रायाः प्राप्य सम्यक्फलं हि ते ॥ १३ ॥\nएवं तत्समनुप्राप्तं पुण्यं सान्निहितं सरः ॥\nतत्र स्नात्वा महादेवि राहुग्रस्ते दिवाकरे ॥\nअग्निष्टोमस्य यज्ञस्य फलं प्राप्नोत्यशेषतः ॥ १४ ॥\nयस्तत्र भोजयेद्विप्रं षड्रसं विधिपूर्वकम् ॥\nएकेन भोजितेनैव कोटिर्भवति भोजिता ॥ १५ ॥\nयस्तत्र कारयेद्धोमं संनिहित्यासमीपतः ॥\nएकैकाहुतिदानेन कोटिहोमफलं लभेत् ॥ १६ ॥\nमन्त्रजाप्यं तु कुरुते तत्र स्थाने स्थितो यदि ॥\nएकैकमंत्रजाप्येन कोटिजाप्यफलं लभेत् ॥ १७ ॥\nसुवर्णदानं दातव्यं तत्र यात्राफलेप्सुभिः ॥\nस्नात्वा संपूजनीयश्च आदिदेवो जनार्द्दनः ॥ १८ ॥\nइति वै कथितं सम्यक्फलं सांनिहितं तव ॥\nश्रुतं पापहरं नृणां सम्यक्छ्रद्धावतां प्रिये ॥ १९ ॥।\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संनिहित्यामाहात्म्यवर्णनंनाम पंचाशीतितमोऽध्यायः ॥ ८५ ॥"
  }
]
[
  {
    "text": "॥ ईश्वर उवाच ॥ ॥\nया संज्ञा सा स्मृता राज्ञी छाया या सा तु निक्षुभा ॥\nराजृ दीप्तौ स्मृतो धातू राजा राजति यः सदा ॥ १ ॥\nअधिकं सर्वभूतेभ्यस्तस्माद्राजा स उच्यते ॥\nराजपत्नी तु सा यस्मात्तस्माद्राज्ञी प्रकीर्तिता ॥ २ ॥\nक्षुभ संचलने धातुर्निश्चला तेन निक्षुभा ॥\nभवंति ह्यथवा यस्मात्स्वांगीयाः क्षुद्विवर्जिताः ॥ ३ ॥\nछाया तां विशते दिव्या स्मृता सा तेन निक्षुभा ॥\nसांप्रतं वर्तते योऽयं मनुर्लोके महामते ॥ ४ ॥\nतस्यान्ववाये जातस्तु शंखचकगदाधरः ॥\nयमस्तु मात्रा संशप्तो हीनपादो धरातले ॥ ५ ॥\nप्रभासक्षेत्रमासाद्य चचार विपुलं तपः ॥\nवर्षाणामयुतं साग्रं लिंगं पूजितवान्प्रिये ॥ ६ ॥\nतुष्टश्चाहं ततस्तस्य वराणां च शतं ददौ ॥\nअद्यापि तत्र देवेशि यमेश्वरमिति श्रुतम् ॥\nयमद्वितीयायां दृष्ट्वा यमलोकं न पश्यति ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये यमेश्वरोत्पत्तिवर्णनंनाम द्वादशोऽध्यायः ॥ १२ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगं राहुप्रतिष्ठितम् ॥\nशनैश्चरेश्वराद्देवि वायव्ये संप्रतिष्ठितम् ॥ १ ॥\nअजादेव्याश्चोत्तरतो धनुषां सप्तके स्थितम् ॥\nमंगलायाः समीपस्थं नातिदूरे व्यवस्थितम् ॥ २ ॥\nलिंगं महाप्रभावं तु सैंहिकेयप्रतिष्ठितम् ॥\nतत्र वर्षसहस्रं तु वैप्रचित्तिस्तपोऽकरोत् ॥ ३ ॥\nस्वर्भानुः स महावीर्यो वक्त्रयोधी महासुराः ॥\nसमाराध्य महादेवं दिव्येन तपसा प्रभुम् ॥ ४ ॥\nलिंगेऽवतारयामास जगद्दीपं महेश्वरम् ॥\nयश्चैनं पूजयेद्भक्त्या नरः  सम्यक्च पश्यति ॥\nतस्य पापं क्षयं याति अपि ब्रह्मवधोद्भवम् ॥ ५ ॥\nनांधो न बधिरो मूको न रोगी न च निर्द्धनः ॥\nकदाचिज्जायते मर्त्यस्तेन दृष्टेन भूतले ॥ ६ ॥\nसुखसौभाग्यसंपन्नस्तदा भवति रूपवान् ॥\nसर्वकामसमृद्धात्मा मोदते दिवि देववत् ॥ ७ ॥\nइति ते कथितं देवि माहात्म्यं राहुदैवतम् ॥\nश्रुत्वा तु मोहनिर्यातो नरो निष्कल्मषो भवेत् ॥ ८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये राह्वीश्वरमाहात्म्यवर्णनंनाम पंचाशोऽध्यायः ॥ ५० ॥"
  }
]
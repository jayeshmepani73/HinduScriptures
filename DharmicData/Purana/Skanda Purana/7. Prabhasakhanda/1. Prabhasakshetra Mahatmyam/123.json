[
  {
    "text": "॥ ईश्वर उवाच ॥ ॥\nततो गच्छेन्महादेवि रावणेश्वरमुत्तमम् ॥\nतस्माद्दक्षिणनैर्ऋत्ये धनुषां षोडशे स्थितम् ॥ १ ॥\nप्रतिष्ठितं दशास्येन सर्वपातकनाशनम् ॥\nपौलस्त्यो रावणो देवि राक्षसस्तु सुदारुणः ॥ २ ॥\nत्रैलोक्यविजयाकाङ्क्षी पुष्पकेण चचार ह ॥\nकस्यचित्त्वथ कालस्य विमानं तस्य पुष्पकम्॥ ३॥।\nव्रजद्वै व्योममार्गेण निश्चलं सहसाऽभवत् ॥\nस्तंभितं पुष्पकं दृष्ट्वा रावणो विस्मयान्वितः ॥ ४ ॥\nप्रहस्तं प्रेषयामास किमिदं व्रज मेदिनीम् ॥\nअहताऽस्य गतिर्यस्मात्त्रैलोक्ये सचराचरे ॥ ५ ॥\nतत्कस्मान्निश्चलं जातं विमानं पुष्पकं मम ॥\nअथाऽसौ सत्वरो देवि जगाम वसुधातले ॥ ६ ॥\nअपश्यद्देवदेवेशं श्रीसोमेशं महाप्रभम् ॥\nस्तूयमानं सुरगणैः शतशोऽथ सहस्रशः ॥ ७ ॥\nतं दृष्ट्वा राक्षसे न्द्राय तत्सर्वं विस्तरात्प्रिये ॥\nप्रहस्तः कथयामास यद्दृष्टं क्षेत्रमध्यतः ॥ ८ ॥\n॥ प्रहस्त उवाच ॥ ॥\nराक्षसेश महाबाहो शिवक्षेत्रं निजं प्रभो ॥\nप्रभासेति समाख्यातं गणगन्धर्वसेवितम् ॥ ९ ॥\nतत्र सोमेश्वरो देवः स्वयं तिष्ठति शङ्करः ॥\nअब्भक्षैर्वायुभक्षैश्च दंतोलूखलिभिस्तथा ॥\nऋषिभिर्वालखिल्यैश्च पूज्यमानः समंततः ॥ 7.1.123.१० ॥\nप्रभावात्तस्य देवस्य नेदं गच्छति पुष्पकम् ॥\nन स प्रालंघ्यते देवो ह्यलंघ्यो यः सुरासुरैः ॥ ११ ॥\n॥ ईश्वर उवाच ॥ ॥\nतस्य तद्वचनं श्रुत्वा विस्मयोत्फुल्ललोचनः ॥\nअवतीर्य धरापृष्ठं सोमेशं समपश्यत ॥ १२ ॥\nपूजयामास देवेशि भक्त्या परमया युतः ॥\nरत्नैर्बहुविधैर्वस्त्रैर्गन्धपुष्पानुलेपनैः ॥ १३ ॥\nअथ पौरजना दृष्ट्वा रावणं राक्षसेश्वरम् ॥\nसर्वदिक्षु वरारोहे भयाद्भीताः प्रदुद्रुवुः ॥ १४ ॥\nशून्यं समभवत्सर्वं तत्र देवो व्यवस्थितः ॥\nएतस्मिन्नेव काले तु वागुवाचाशरीरिणी ॥ १५ ॥\nदशग्रीव महाबाहो अयने चोत्तरे तथा ॥\nयात्राकाले तु देवस्य सर्वपापप्रणाशने ॥ १६ ॥\nदूरतः समनुप्राप्ता भूरिलोका द्विजातयः ॥\nराक्षसानां भयाद्भीताः प्रयांति हि दिशो दश ॥ १७ ॥\nभयान्मा त्वं राक्षसेन्द्र यात्राविघ्नकरो भव ॥\nबाल्ये वयसि यत्पापं वार्द्धक्ये यौवनेऽपि च ॥\nतत्सर्वं क्षालयेन्मर्त्यो दृष्ट्वा सोमेश्वरं प्रभुम् ॥ १८ ॥\nततोऽसौ राक्षसेन्द्रस्तु गत्वैकान्ते सुगह्वरे ॥\nलिंगं च स्थापयामास भक्त्या परमया युतः ॥ १९ ॥\nततस्तन्निरतो भूत्वा सर्वैस्तै राक्षसेश्वरः ॥\nपूजयामास देवेशि उपवासपरायणः ॥ 7.1.123.२० ॥\nचकार पुरतस्तस्य गीतवाद्येन जागरम् ॥\nततोऽर्धरात्रसमये वागुवाचाशरीरिणी ॥ २१ ॥\nदशग्रीव महाबाहो परितुष्टोऽस्मि तेऽनघ ॥\nमम प्रसादात्त्रैलोक्यं वशगं ते भविष्यति ॥\nअत्र संनिहितो नित्यं स्थास्याम्यहमसंशयम् ॥ ॥ २२ ॥\nये चैतत्पूजयिष्यंति लिंगं भक्तियुता नराः ॥\nअजेयास्ते भविष्यंति शत्रूणां राक्षसेश्वर ॥ २३ ॥\nयास्यंति परमां सिद्धिं मत्प्रसादादसंशयम् ॥\nएवमुक्त्वा वरारोहे विरराम वृषध्वजः ॥ २४ ॥\nरावणोऽपि स संतुष्टो भूयोभूयो महेश्वरम् ॥\nपूजयित्वा च तल्लिंगं समारुह्य च पुष्पकम् ॥\nत्रैलोक्यविजयाकांक्षी इष्टं देशं जगाम ह ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रावणेश्वरमाहात्म्यवर्णनंनाम त्रयोर्विशत्युत्तरशततमोऽध्यायः ॥ १२३ ॥"
  }
]
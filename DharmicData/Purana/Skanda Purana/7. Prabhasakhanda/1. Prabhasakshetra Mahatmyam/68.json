[
  {
    "text": "॥ ईश्वर उवाच ॥ ॥\nइति प्रोक्तानि ते देवि वक्त्रलिंगानि पंच वै ॥\nअथ ते संप्रवक्ष्यामि यत्र गौर्यास्तपो वनम्॥\nस्थानं महाप्रभावं हि सुरसिद्धनिषेवितम्॥ १ ॥\nसोमेशात्पूर्वदिग्भागे षष्टिधन्वंतरे स्थितम् ॥\nयत्र देव्या तपस्तप्तं सत्या वै पूर्वजन्मनि ॥ ॥ २ ॥\nकृत्वा च प्रणयात्कोपं मया सार्द्धं वरानने ॥\nप्रभासक्षेत्रमासाद्य संस्थिता सा तपस्विनी ॥ ३ ॥\n॥ देव्युवाच ॥ ॥\nकिमर्थं सा परित्यज्य सती त्वां तपसि स्थिता ॥\nकस्मिन्स्थाने स्थिता देवी एतन्मे विस्तराद्वद ॥ ४ ॥\n॥ ईचर.उवाच ॥ ॥\nपुराऽऽसीस्त्वं महादेवि श्यामवर्णा मनस्विनी ॥\nनामार्थं च मया प्रोक्ता कालीति रहसि स्थिता ॥ ५ ॥\nसा श्रुत्वा विस्मयं वाक्यं भृशं रोषपरायणा ॥\nअब्रवीत्परुषं वाक्यं भृकुटी कुटिलानना॥६॥\nयस्मात्कालीत्यहं प्रोक्ता त्वया शंभोऽतिविप्लवात्॥\nतस्माद्यास्यामि गौरीति भविष्यामि च यत्र हि॥७॥\nएवमुक्त्वा महाभागा सखीगणसमावृता॥\nगत्वा प्रभासक्षेत्रं सा प्रतिष्ठाप्य महेश्वरम्॥\nगौरीश्वरेति विख्यातं पूजयंती विधानतः॥८॥\nततो लिंगसमीपस्था एकपादे स्थिता सती ॥\nलिंगमाराधयंती सा चकार सुमहत्तपः ॥ ९ ॥\nपंचाग्निसाधिका देवी ग्रीष्म जाप्यपरायणा ॥\nवर्षास्वाकाशशयना हेमंते सलिलाशया ॥ 7.1.68.१० ॥\nयथा यथा तपो वृद्धिं याति तस्या महाप्रभा ॥\nतथातथा शरीरस्य गौरत्वं प्रतिपद्यते ॥ ११ ॥\nकालेन महता गौरी सर्वांगेणाथ साऽभवत् ॥\nततो विहस्य भगवानुवाच शशिशेखरः ॥ १२ ॥\nगौरीति च मुहुर्वाक्यमुत्तिष्ठ व्रज मन्दिरम् ॥\nवरं वरय कल्याणि यत्ते मनसि वर्त्तते ॥ १३ ॥\nगौर्युवाच ॥ ॥\nयो मामत्र स्थितां पश्येन्नारी वा पुरुषोऽथ वा ॥\nस भूयात्सुतसौभाग्यैः सप्तजन्मानि संयुतः ॥ ॥ १४ ॥\nगीतवाद्यादिकं नृत्यं यः कुर्यात्पुरतो मम ॥\nतस्यान्वये न दौर्भाग्यं भूयात्तव प्रसादतः ॥ १५ ॥\nमया प्रतिष्ठितं लिंगं पूर्वमभ्यर्च्य मां ततः॥\nपूजयिष्यति यो भक्त्या स यास्यति परं पदम् ॥ १६ ॥\nगौरीश्वरेति विख्यातं नाम तस्य भवेत्प्रभो ॥\nतथेत्यहं प्रतिज्ञाय तत्र स्थाने स्थितो ऽभवम् ॥ १७ ॥\nदेव्या सह महादेवि प्रहृष्टेनांतरात्मना ॥\nअद्यापि अयने प्राप्ते उत्तरे दक्षिणेऽपि वा ॥ १८ ॥\nगौरींस्थानं समभ्येति तत्र देव गुणैर्युतः॥\nतस्मिन्नहनि यस्तत्र विशिष्टानि फलानि च ॥\nसंप्रयच्छति विप्रेभ्यस्तस्य पुत्रा भवंति च ॥ १९ ॥\nपुत्रहीना तु या नारी नालिकेरं प्रयच्छति ॥\nपुत्रं सा लभते शीघ्रं सबलं लक्षणान्वितम् ॥ 7.1.68.२० ॥\nघृतेन दीपकं तत्र या नारी संप्रयच्छति ॥\nरक्तवर्त्त्या महादेवि यावत्तस्यैव तंतव ॥ ॥ २१ ॥\nतावज्जन्मांतराण्येव सा सौभाग्यमवाप्नुयात् ॥ २२ ॥\nया नृत्यं कुरुते तत्र भक्त्या परमया युता ॥\nआरोग्यसुखसौभाग्यैः संयुक्ता सा भवेच्चिरम् ॥ २३ ॥\nतत्रांते सुमहत्कुडं तीर्थं स्वच्छोदपूरितम् ॥\nयः स्नानमाचरेत्तत्र मुच्यते सर्वपातकैः ॥ २४ ॥\nयः श्राद्धं कुरुते तत्र पितॄनुद्दिश्य भक्तितः ॥\nस याति परमं स्थानं पितृभिः सह पुण्यभाक् ॥ २५ ॥\nतस्मात्सर्वप्रयत्नेन श्राद्धं तत्र समाचरेत् ॥\nगीतवाद्यादिभिर्नृत्यै रात्रौ  कुर्वीत जागरम् ॥ २६॥\nदंपत्योः परिधानं च तत्र देयं सदक्षिणम् ॥\nयश्चैतत्पठते नित्यं तृतीयायां विशेषतः ॥\nपार्वत्याः पुरतो देवि स सौभाग्यमवाप्नुयात् ]। २७ ॥\nशृणुयाद्वाऽपि यो भक्त्या सम्यग्भक्तिपरायणः ॥\nसोऽपि सौभाग्यमाप्नोति यावज्जीवं न संशयः ॥ २८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये गौरीतपोवनमाहात्म्यवर्णनंनामाष्टषष्टितमोऽध्यायः ॥ ॥ ६८ ॥"
  }
]
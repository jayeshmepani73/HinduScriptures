[
  {
    "text": "॥ ईश्वर उवाच ॥  ॥\nततो गच्छेन्महादेवि देवं चैव त्रिलोचनम् ॥\nऋषितीर्थसमीपे तु सर्वपातकनाशनम् ॥\nन्यङ्कुमत्युत्तरे कूल ऋषिभिः पूजितं पुरा ॥ १ ॥\nत्रिनेत्रा मत्स्यका यत्र जलं स्फटिकसन्निभम् ॥\nतत्र स्नात्वा नरो देवि मुच्यते ब्रह्महत्यया ॥ २ ॥\nकृष्णपक्षे चतुर्द्दश्यां मासे भाद्रपदे तथा ॥\nउपवासं तु कुर्वीत रात्रौ जागरणं तथा ॥ ३ ॥\nप्रातः श्राद्धं प्रकुर्वीत विधिवत्पूजयेच्छिवम् ॥\nरुद्रलोके वसेद्देवि वर्षाणामयुतत्रयम् ॥ ४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये त्रिनेत्रेश्वरमाहात्म्यवर्णनंनाम पञ्चसप्तत्युत्तरद्विशततमोऽध्यायः॥ २७५ ॥"
  }
]
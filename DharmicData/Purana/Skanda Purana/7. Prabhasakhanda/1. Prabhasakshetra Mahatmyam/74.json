[
  {
    "text": "॥ ईश्वर उवाच ॥ ॥\nततो गच्छेन्महादेवि शाकल्येश्वरमुत्तमम् ॥\nदैत्यसूदनवायव्ये धनुषां त्रिंशता स्थितम् ॥ १ ॥\nशाकल्येन महादेवि पूजितं सर्वकामदम्॥\nशाकल्योनाम राजर्षिर्यत्र तप्त्वा महत्तपः ॥२॥\nसमाराध्य महादेवं प्रत्यक्षीकृतवान्भवम् ॥\nलिंगेऽवतारयामास प्रसन्नं तं महेश्वरम् ॥ ३ ॥\nतस्मिन्दृष्टे वरारोहे सप्तजन्मकृतं नृणाम् ॥\nपापं प्रणश्यते शीघ्रं तमः सूर्योदये यथा ॥ ४ ॥\nतत्राष्टम्यां चतुर्द्दश्यां स्नापयेत्पयसा शिवम् ॥\nपूजयेच्च विधानेन गन्धपुष्पादिभिः क्रमात् ॥ ५ ॥\nहिरण्यं तत्र दातव्यं सम्यग्यात्राफलेप्सुभिः ॥\nचत्वारि तस्य नामानि कथ्यमानानि मे शृणु ॥ ६ ॥\nआदौ कृतयुगे देवि कीर्तितो भैरवेश्वरः ॥\nततः सावर्णिमनुना सम्यगाराधितः प्रिये ॥ ७ ॥\nसावर्णिकेश्वरं नाम त्रेतायां तस्य संज्ञितम् ॥\nततस्तु द्वापरे देवि गालवेन महात्मना ॥\nसम्यगाराधितस्तत्र लिंगरूपीवृषध्वजः ॥ ८ ॥\nतृतीयं तस्य देवस्य गालवेश्वरसंज्ञितम् ॥\nकलौ युगे तु संप्राप्ते शाकल्योनाम वै मुनिः ॥ ९ ॥\nयत्र सिद्धिमनुप्राप्त ऐश्वर्यं चाणिमादिकम्॥\nशाकल्येश्वरनामेति ततः ख्यातं तुरीयकम् ॥ 7.1.74.१० ॥\nएवं चातुर्युगं नाम तस्य लिंगस्य कीर्तितम् ॥\nपापघ्नं पुण्यदं नॄणां कीर्त्तितं सर्वकामदम् ॥ ११ ॥\nतस्यैव देवदेवस्य क्षेत्रोत्पत्तिं शृणु प्रिये ॥ १२ ॥\nअष्टादशधनुर्देवि समंतात्परिमण्डलम् ॥\nमहापापहरं देवि तत्र क्षेत्रनिवासिनाम्॥ १३ ॥\nकृमिकीटपतंगानां तिरश्चामपि मोक्षदम् ॥\nयत्र कूपादितोयेषु जलं सारस्वतं स्मृतम् ॥ १४ ॥\nयत्र तत्र नरः स्नात्वा स्वर्गलोके महीयते ॥\nअश्वमेधसहस्रस्य वाजपेयशतस्य च ॥ १५ ॥\nतत्फलं समवाप्नोति तस्य लिंगस्य दर्शनात् ॥\nसोमपर्वणि संप्राप्ते यस्तत्र शुचिरात्मवान् ॥ १६ ॥\nअघोरं च जपेत्सम्यगाज्यहोमसमन्वितम् ॥\nतल्लिंगस्य समीपस्थो यावन्मासावधिः प्रिये ॥ १७ ॥\nमहापातकयुक्तोऽपि युक्तो वाऽप्युपपातकैः ॥\nस सर्वां लभते सिद्धिमुत्तमां वरवर्णिनि ॥ १८ ॥\nकामिकं तत्स्मृतं लिंगं सर्वकामफलप्रदम् ॥\nअघोर वक्त्रं देवस्य तत्रस्थं भैरवं महत्॥ १९ ॥\nभैरवेश्वरनामेति पूर्वं ख्यातमभूद्भुवि ॥\nअस्मिन्युगे तु संप्राप्ते शाकल्येश्वरनामकम् ॥7.1.74.२०।।\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शाकल्येश्वरमाहात्म्यवर्णनंनाम चतुःसप्ततितमोऽध्यायः ॥ ॥ ७४ ॥ ॥ ध ॥"
  }
]
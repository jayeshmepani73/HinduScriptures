[
  {
    "text": "॥ ईश्वर उवाच ॥ ॥\nततो गच्छेन्महादेवि भैरवेश्वरमुत्तमम् ॥\nयोगेश्वर्या दक्षिणतो नातिदूरे व्यवस्थितम् ॥ १ ॥\nसर्वपापप्रशमनं दिब्यैश्वर्यप्रदायकम्॥\nपुरा दैत्यविनाशार्थं यदा देवी कृतोद्यमा ॥ ॥ २ ॥\nतदा भैरवमाहूय दूतत्वे नियुयोज ह ।।\nशिवदूती तदा ख्याता पश्चाद्योगेश्वरीति च ॥ ३ ॥\nभैरवो यत्र वै देव्या दूतत्वे विनियोजितः ॥\nतेन लिंगं समाख्यातं भैरवेश्वरनामकम् ॥ ४ ॥\nपूजितं देवदैत्यैश्च भैरवेण प्रतिष्ठितम् ॥\nयस्तत्पूजयते भक्त्या कार्तिक्यां विधिना नरः ॥\nनिरंतरं वा षण्मासं सोऽभीष्टं लभते फलम् ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनंनाम त्रिषष्टितमोऽध्याय ॥ ६३ ॥ ॥ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि यादवस्थलमुत्तमम् ॥\nयादवा यत्र नष्टा वै षट्पंचाशच्च कोटयः ॥ १ ॥\nयत्र वज्रेश्वरो देवो वज्रेणाराधितः सदा ॥\nयत्राभूद्दिव्यदृष्टीनामृषीणामाश्रमं कुलम् ॥ २ ॥\n॥ देव्युवाच ॥ ॥\nकथं विनष्टा भगवन्नन्धका वृष्णिभिः सह ॥\nपश्यतो वासुदेवस्य भोजाश्चैव महारथाः ॥ ३ ॥\nकेन शप्तास्तु ते वीरा नष्टा वृष्ण्यन्धकादयः ॥\nभोजाश्चैव महादेव विस्तरेण वदस्व मे ॥ ४ ॥\n॥ ईश्वर उवाच ॥ ॥\nषट्त्रिंशे च कलौ वर्षे संप्राप्तेऽन्धकवृष्णयः ॥\nअन्योन्यं मुशलैस्ते हि निजघ्नुः कालनोदिताः ॥ ५ ॥\nविश्वामित्रं च कण्वं च नारदं च यशस्विनम् ॥\nसारणप्रमुखान्भोजान्ददृशुर्द्वारकां गतान् ॥ ६ ॥\nते वै सांबं समानिन्युर्भूषयित्वा स्त्रियं यथा ॥\nअब्रुवन्नुपसंगम्य देवदंडनिपीडिताः ॥ ७ ॥\nइयं स्त्री पुत्रकामस्य बभ्रोरमिततेजसः ॥\nऋषयः साधु जानीत किमियं जनयिष्यति ॥ ८ ॥\nइत्युक्तास्ते तदा देवि विप्रलंभप्रधर्षिताः ॥\nप्रत्यब्रुवंस्तान्मुनयस्तच्छृणुष्व यथातथम् ॥ ९ ॥\n॥ ऋषय ऊचुः ॥ ॥\nवृष्ण्यन्धकविनाशाय मुशलं घोरमायसम्॥\nवासुदेवस्य दायादः सांबोऽयं जनयिष्यति ॥ 7.1.237.१० ॥\nयेन यूयं सुदुर्वृत्ता नृशंसा जातमन्यवः ॥\nउच्छेत्तारः कुलं सर्वमृते रामाज्जनार्द्दनात् ॥ ११ ॥\nत्यक्त्वा यास्यति वः श्रीमांत्यक्त्वा भूमिं हलायुधः ॥\nजरा कृष्णं महाभागं शयानं तु निवेत्स्यति ॥ १२ ॥\nइत्यब्रुवंस्ततो देवि प्रलब्धास्ते दुरात्मभिः ॥\nमुनयः क्रोधरक्ताक्षाः समीक्ष्याथ परस्परम् ॥ १३ ॥\nतथोक्ता मुनयस्ते तु ततः केशवमभ्ययुः ॥\nअथावदत्तदा वृष्णीञ्छ्रुत्वैवं मधुसूदनः ॥ १४ ॥\nअभिज्ञो मतिमांस्तस्य भवितव्यं तथेति तत् ॥\nएवमुक्त्वा हृषीकेशः प्रविवेश पुनर्गृहान् ॥ १५ ॥\nकृतांतमन्यथाकर्त्तुं नैच्छत्स जगतः प्रभुः ॥\nश्वोभूते सततः सांबो मुसलं तदसूत वै ॥१६॥\nयेन वृण्ष्यन्धककुले पुरुषा भस्मसात्कृताः॥\nवृष्ण्यन्धकविनाशाय किंकरप्रतिमं महत् ॥ १७ ॥ (किंकर – यमकिंकर)\nअसूत शापजं घोरं तच्च राज्ञे न्यवेदयत् ॥\nविषण्णोऽथ ततो राजा सूक्ष्मं चूर्णमकारयत् ॥ १८ ॥\nप्राक्षिपत्सागरे तत्र पुरुषो राजशासितः ॥\nअथोवाच स्वनगरे वचनादाहुकस्य हि ॥ १९ ॥\nजनार्द्दनस्य रामस्य बभ्रोश्चैव महात्मनः ॥\nअद्यप्रभृति सर्वेषां वृष्णन्धकगृहेष्विह ॥\nसुरासवो न कर्त्तव्यः सर्वैर्विषयवासिभिः ॥ 7.1.237.२॥।\nयश्च वो विदितं कुर्यादेवं कश्चित्क्वचिन्नरः ॥\nस जीवञ्छूलमारोहेत्स्वयं कृत्वा सबांधवः ॥ २१ ॥\nततो राजभयात्सर्वे नियमं तत्र चक्रिरे ॥\nनराः शासनमाज्ञाय रामस्याक्लिष्टकर्मणः ॥ २२ ॥\nएवं प्रयतमानानां वृष्णीनामन्धकैः सह ॥\nकालो गृहाणि सर्वाणि परिचक्राम नित्यशः ॥ २३ ॥\nकरालो विकटो मुंडः पुरुषः कृष्णपिंगलः ॥\nसम्मार्जनी महाकेतुर्जपापुष्पावतंसकः ॥ २४ ॥\nकृकलासवाहनश्च रत्तिकाकर्णभूषणः ॥\nगृहाण्यवेक्ष्य वृष्णीनां नादृश्यत पुनः क्वचित् ॥ २५ ॥\nतस्य चासन्महेष्वासाः शरैः शतसहस्रशः ॥\nन चाशक्यत वेद्धुं स सर्वभूताप्ययं सदा ॥ २६ ॥\nउत्पेदिरे महावाता दारुणा हि दिने दिने ॥\nवृष्ण्यन्धकविनाशाय बहवो लोमहर्षणाः ॥ २७ ॥\nविवृद्ध्य मूषिका रथ्यावितुन्नमणिकास्तथा ॥\nकेशान्ददंशुः सुप्तानां नृणां युवतयो निशि ॥ २८ ॥\nचीचीकूचीत्यवाशंत सारिका वृष्णिवेश्मसु ॥\nनोपशाम्यति शब्दश्च स दिवारात्रमेव वा ॥ २९ ॥\nअन्वकुर्वन्नुलूकाश्च वायसान्वृष्णिवेश्मसु ॥\nअजाः शिवानां च रुतमन्वकुर्वत भामिनि ॥ 7.1.237.३० ॥\nपांडुरारक्तपादाश्च विहगाः कालप्रेरिताः ॥\nवृष्ण्यन्धकगृहेष्वेवं कपोता व्यचरंस्तदा ॥ ३१ ॥\nव्यजायंत खरा गोषु करभाश्चाश्वतरीषु च ॥\nशुनीष्वपि बिडालाश्च मूषका नकुलीषु च ॥ ३२ ॥\nतापत्रयांत पापानि कुर्वंतो वृष्णयस्तथा ॥\nअद्विषन्ब्राह्मणांश्चापि पितॄन्देवांस्तथैव च ॥३३॥\nगुरूंश्चाप्यवमन्यंते न तु रामजनार्दनौ ॥\nभार्याः पतीन्व्युच्चरंति पत्नीश्च पुरुषास्तथा ॥ ३४ ॥\nविभावसुः प्रज्वलितो वामं विपरिवर्त्तते ॥\nनीललोहितमांजिष्ठा विसृजंश्चार्चिषः पृथक् ॥ ३५ ॥\nउदयास्तमने नित्यं पर्यस्तः स्याद्दिवाकरः ॥\nव्यदृश्यत सकृत्पुंभिः कबन्धैः परिवारितः ॥ ३६ ॥\nमहानसेषु सिद्धांते संस्कृतेऽन्ने तु भामिनि ॥\nउत्तार्यमाणे कृमयो दृश्यंते च वरानने ॥ ३७ ॥\nपुण्याहे वाच्यमाने च पठत्सु च महात्मसु ॥\nअभिधावंति श्रूयंते न चादृश्यत कश्चन ॥ ३८ ॥\nपरस्परस्य नक्षत्रं हन्यमानं पुनःपुनः ॥\nग्रहैरपश्यन्सर्वैस्ते नात्मनस्तु कथञ्चन ॥ ३९ ॥\nन हुतं पाचयत्यग्निर्वृष्ण्यंधकपुरस्कृतम् ॥\nसमंतात्प्रत्यवाशंत  रासभा दारुणस्वनाः ॥ 7.1.237.४० ॥\nएवं पश्यन्हृषीकेशः संप्राप्तान्कालपर्ययान् ॥\nत्रयोदशीं ह्यमावास्यां तां दृष्ट्वा प्राब्रवीदिदम्॥ ४१ ॥\nत्रयोदशी पंचदशी कृतेयं राहुणा पुनः ॥\nतदा च भारते युद्धे प्राप्ता चाद्य क्षयाय नः ॥ ४२ ॥\nधिग्धिगित्येवकालं तं परिचिंत्य जनार्दनः ॥\nमेने प्राप्तं स षट्त्रिंशं वर्षं केशिनिषूदनः ॥\nपुत्रशोकाभिसंतप्ता गांधारी यदुवाच ह ॥ ४३ ॥\nएवं पश्यन्हृषीकेशस्तदिदं समुपस्थितम्॥\nइदं च समनुप्राप्तमब्रवीद्यद्युधिष्ठिरः ॥ ४४ ॥\nपुरा व्यूढेष्वनीकेषु दृष्ट्वोत्पातान्सुदारुणान्॥\nपुण्यग्रन्थस्य श्रवणाच्छांतिहोमाद्विशोधनात् ॥४५॥\nपूततीर्थाभिषेकांच्च नान्यच्छ्रेयो भवेदिति ॥\nइत्युक्त्वा वासुदेवस्तच्चिकीर्षन्सत्यमेव च ॥\nआज्ञापयामास तदा तीर्थयात्रामरिंदमः ॥ ४६ ॥\nअघोषयंत पुरुषास्तत्र केशवशासनात् ॥\nतीर्थयात्रा प्रभासे वै कार्येति वरवर्णिनि ॥ ४७ ॥\nअथारिष्टानि वक्ष्यामि पुरीं द्वारवतीं प्रति ॥\nकाली स्त्री पांडुरैर्दंतैः प्रविश्य नगरीं निशि ॥ ४८ ॥\nस्त्रियः स्वप्नेषु मुष्णन्ती द्वारकां प्रति धावति ॥\nअग्निहोत्रनिकेतं च सुमेध्येषु च वेश्मसु ॥ ४९ ॥\nवृष्ण्यंधकांश्च खादंती स्वप्ने दृष्टा भयानका ॥\nकुर्वंती भीषणं  नादं कुर्कुटश्वानसंयुता ॥ 7.1.237.५० ॥\nतथा सहस्रशो रौद्राश्चतुर्बाहव एव च ॥\nस्त्रीणां गर्भेष्वजायंत राक्षसा गुह्यकास्तथा ॥ ॥ ५१ ॥\nअलंकाराश्च च्छत्राणि ध्वजाश्च कवचानि च ॥\nह्रियमाणानि दृश्यंते रक्षोभिस्तु भयानकैः ॥ ५२॥\nयच्चाग्निदत्तं कृष्णस्य वज्रनाभमयस्मयम् ॥\nदिवमाचक्रमे चक्रं वृष्णीनां पश्यतां तदा ॥ ५३ ॥\nयुक्तं रथं दिव्यमादित्यवर्णं भयावहं पश्यतो दारुकस्य ॥\nते सागरस्योपरिष्टाद्वर्तमानान्मनोजवांश्चतुरो वाजिमुख्यान् ॥ ५४ ॥\nतालः सुपर्णश्च महाध्वजौ तौ सुपूजितौ रामजनार्दनाभ्याम् ॥\nउच्चैर्जगुः स्वप्सरसो दिवानिशं वाचं चोचुर्गम्यतां तीर्थयात्राम् ॥ ५५ ॥\nततो जिगमिषंतस्ते वृष्ण्यंधकमहारथाः ॥\nसांतःपुरास्तीर्थयात्रामीहंते स्म नरर्षभाः ॥५६॥\nततो मांसपरा हृष्टाः पेयं वेश्मसु वृष्णयः ॥\nबहु नानाविधं चक्रुर्मांसानि विविधानि च ॥ ५७ ॥\nतथा सीधुषु बद्धेषु निर्ययुर्नगराद्बहिः ॥\nयानैरश्वैर्गजैश्चैव श्रीमंतस्तिग्मतेजसः ॥ ५८ ॥\nततः प्रभासे न्यवसन्यथोद्देशं यथागृहम् ॥\nप्रभूतभक्ष्यपेयास्ते सदारा यादवास्तदा ॥ ५९ ॥\nनिर्विष्टांस्तान्निशम्याथ समुद्रांते स योगवित् ॥\nजगामामंत्र्य तान्वीरानुद्धवोर्थविशारदः ॥ 7.1.237.६० ॥\nप्रस्थितं तं महात्मानमभिवाद्य कृतांजलिम्॥\nजानन्विनाशं भोजानां नैच्छद्वारयितुं हरिः ॥ ६१ ॥\nततः कालपरीतास्ते वृष्ण्यंधकमहारथाः ॥\nअपश्यन्नुद्धवं यांतं तेजसाऽऽदीप्य रोदसी ॥ ६२ ॥\nब्राह्मणार्थेषु यत्क्लृप्तमन्नं तेषां वरानने ॥\nतद्वाहनेभ्यः प्रददुः सुरागंधरसान्वितम्॥६३॥\nततस्तूर्यशताकीर्णं नटनर्त्तकसंकुलम्॥\nप्रावर्त्तत महापानं प्रभासे तिग्मतेजसाम्॥ ६४॥\nकृष्णस्य संनिधौ रामः सहितः कृतवर्मणा ॥\nअपिबद्युयुधानश्च गदो बभ्रुस्तथैव च ॥६५॥\nततः परिषदो मध्ये युयुधानो मदोत्कटः ॥\nअब्रवीत्कृतवर्माणमवहस्यावमन्य च ॥ ६६ ॥\nकः क्षत्रियो मन्यमानः सुप्तान्हन्यान्मृतानिव ॥\nन तन्मृष्यत हार्दिक्यस्त्वया तत्साधु यत्कृतम् ॥ ६७ ॥\nइत्युक्ते युयुधानेन पूजयामास तद्वचः ॥\nप्रद्युम्नो रथिनां श्रेष्ठो हार्दिक्यमथ भर्त्सयन् ॥ ६८ ॥\nततः पुनरपि क्रुद्धः कृतवर्मा तमब्रवीत् ॥\nनिर्विशन्निव सावज्ञं तदा सव्येन पाणिना ॥ ६९ ॥\nभूरिश्रवाश्छिन्नबाहुर्युद्धे प्रायोगतस्त्वया ॥\nव्याधेनेव नृशंसेन कथं वैरेण घातितः ॥ 7.1.237.७० ॥\nइति तस्य वचः श्रुत्वा केशवः परवीरहा ॥\nतिर्यक्सरोषया दृष्ट्या वीक्षांचक्रे समः पुमान् ॥ ७१ ॥\nमणिं स्यमंतकं चैव यः स सत्राजितोऽभवत् ॥\nस कथं स्मारयामास सात्यकिर्मधुसूदनम् ॥ ७२ ॥\nतच्छ्रुत्वा केशवस्यांकमगमद्रुदती सती ॥\nसत्यभामा प्रक्षुभिता कोपयन्ती जनार्द्दनम् ॥ ७३ ॥\nतत उत्थाय स क्रोधात्सात्यकिर्वाक्यमब्रवीत् ॥\nपंचानां द्रौपदेयानां धृष्टद्युम्नशिखंडिनः ॥ ७४ ॥\nएष गच्छामि पदवीं सत्ये तव पथे सदा ॥\nसौप्तिके निहता ये च सुप्तास्तेन दुरात्मना ॥ ७५ ॥\nद्रोणपुत्रसहायेन पापेन कृतवर्मणा ॥\nसमाप्तं चायुरस्याद्य यशश्चापि सुमध्यमे ॥ ७६ ॥\nइतीदमुक्त्वा खङ्गेन केशवस्य समीपतः ॥\nअभिहत्य शिरः क्रुद्धश्चिच्छेद कृतवर्मणः ॥ ७७ ॥\nतथान्यानपि निघ्नंतं युयुधानं समंततः ॥\nअन्वधावद्धृषीकेशो विनिवारयिषुस्तथा ॥ ७८ ॥\nएकीभूतास्ततस्तस्य कालपर्यायप्रेरिताः ॥\nभोजांधका महाराजं शैनेयं पर्यवारयन् ॥ ७९ ॥\nतान्दृष्ट्वाऽऽपततस्तूर्णमभिक्रुद्धाञ्जनार्द्दनः ॥\nन चुक्रोध महातेजा जानन्कालस्य पर्ययम् ॥ 7.1.237.८० ॥\nते च पानमदाविष्टाश्चोदिताश्चैव मन्युना ॥\nयुयुधानमथाजघ्नुरुच्छिष्टै र्भोजनैस्तथा ॥ ८१ ॥\nहन्यमाने तु शैनेये कुद्धो रुक्मिणिनंदनः ॥\nतदंतरमथाधावन्मोक्षयिष्यञ्छिनेः सुतम् ॥ ८२ ॥\nस भोजैः सह संयुक्तः सात्यकिश्चांधकैः सह ॥\nबहुत्वात्तु हतौ वीरावुभौ कृष्णस्य पश्यतः ॥ ८३ ॥\nहतं दृष्ट्वा तु शैनेयं पुत्रं च यदुनंदनः ॥\nएरकाणां तदा मुष्टिं कोपाज्जग्राह केशवः ॥ ८४ ॥\nतदभून्मुशलं घोरं वज्रकल्पमयस्मयम् ॥\nजघान तेन कृष्णोपि ये तस्य प्रमुखे स्थिताः ॥ ८९ ॥\nततोंऽधकाश्च भोजाश्च शिनयो वृष्णयस्तदा ॥\nन्यघ्नन्नन्योन्यमाक्रन्दैर्मुशलैः कालप्रेरिताः ॥ ८६ ॥\nयश्चैकामेरकां कश्चिज्जग्राह रुषितो नरः ॥\nवज्रभूता च सा देवि ह्यदृश्यत तदा प्रिये ॥ ८७ ॥\nतृणं च मुशलीभूतमण्वपि तत्र दृश्यते ॥\nब्रह्मदंडकृतं सर्वमिति तद्विद्धि भामिनि ॥ ८८ ॥\nआविध्याविध्य देवेशि प्रहरंति स्म सायकान्॥\nतद्वज्रभूतं मुशलमपश्यंत तदा दृढम् ॥ ८९ ॥\nअवधीत्पितरं पुत्रः पिता पुत्रं च भामिनि ॥\nमत्तास्ते पर्यटंति स्म योधमानाः परस्परम् ॥ 7.1.237.९० ॥\nपतंगा इव चाग्नौ तु न्यपतन्यदुपुंगवाः ॥\nनासीत्पलायने बुद्धिर्वध्यमानस्य कस्यचित् ॥ ९१ ॥\nतं तु पश्यन्महाबाहुर्जानन्कालस्यपर्ययम् ॥\nमुशलं समवष्टभ्य तस्थौ स मधुसूदनः ॥ ९२ ॥\nसांबं च निहतं दृष्ट्वा चारुदेष्णं च माधवः ॥\nप्रद्युम्नमनिरुद्धं च ततश्चुक्रोध भामिनि ॥ ९३ ॥\nयादवान्क्ष्माशयानांश्च भृशं कोपसमन्वितः ॥\nस निःशेषं तदा चक्रे शार्ङ्गचक्रगदाधरः ॥ ९४ ॥\nएवं तत्र महादेवि अभवद्यादव स्थलम् ॥\nगव्यूतिमात्रं तद्देवि यादवानां चिताः स्मृताः ॥ ९५ ॥\nतेषां किलास्थिनिचयैः स्थलरूपं बभूव तत् ॥\nभस्मपुंजनिभाकारं तेनाभूद्यादव स्थलम् ॥ ९६ ॥\nदिव्यरत्नसमायुक्तं मणिमाणिक्यपूरितम् ॥\nयादवानां किरीटैश्च दिव्यगन्धैः सुपूरितम्॥ ९७ ॥\nतेषां रक्षानिमित्तं हि गंगा गणपतिस्तथा ॥\nयादवानां तु सर्वेषां जीवितो वज्र एव हि ॥ ९८ ॥\nवयसोंते ततः सोऽपि प्रभासं क्षेत्रमागतः ॥\nनिषिच्य स्वसुतं राज्ये नाम्ना ख्यातं महद्बलम् ॥ ९९ ॥\nतेनापि स्थापितं लिंगं यादवेन्द्रेण धीमता ॥\nवज्रेश्वरमिति ख्यातं तत्स्थितं यादवस्थले ॥7.1.237.१००॥\nतत्रैव सुचिरं कालं तपस्तप्तं सुपुष्कलम् ॥\nनारदस्योपदेशेन प्रभासे पापनाशने ॥ १०१ ॥\nप्राप्तवान्परमां सिद्धिं स राजा यादवोत्तमः ॥\nतत्रैव यो नरः सम्यक्स्नात्वा जांबवती जले ॥ १०२ ॥\nवज्रेश्वरं तु संपूज्य ब्राह्मणांस्तत्र भोजयेत् ॥\nयादवस्थलसामीप्ये गोसहस्रफलं लभेत् ॥ १०३ ॥\nषट्कोणं तत्र दातव्यमंगुल्या यादवस्थले ॥\nयात्राफलमवाप्नोति सम्यक्छ्रद्धासमन्वितः ॥ १०४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये यादवस्थलोत्पत्तौ वज्रेश्वरमाहात्म्यवर्णनंनाम सप्तत्रिंशदुत्तरद्विशततमोऽध्यायः ॥ २३७ ॥"
  }
]
[
  {
    "text": "॥ईश्वर उवाच॥॥\nततो गच्छेन्महादेवि शूलस्थानमिति श्रुतम्॥\nदेविकायास्तटे रम्ये भास्करं वारितस्करम् ॥ १ ॥\nयत्रातपत्तपो घोरं वाल्मीकिर्मुनिपुंगवः ॥\nवाल्मीकिनामा विप्रर्षिर्यत्र सिद्धो महामुनिः ॥ २ ॥\nयत्र सप्तर्षयो मुष्टास्तेनैव मुनिना प्रिये ॥\nतस्यैव पश्चिमे भागे मरीचिप्रमुखा द्विजाः ॥ ३ ॥\n॥ देव्युवाच ॥ ॥\nकथं तु सिद्धो वाल्मीकिः कथं चौर्येऽकरोन्मनः ॥\nकथं सप्तर्षयो मुष्टा एतन्मे वद शंकर ॥ ४ ॥\n॥ ईश्वर उवाच॥ ॥\nआसीत्पूर्वं द्विजो देवि नाम्ना ख्यातः शमीमुखः ॥\nगार्हस्थ्ये वर्तमानस्य तस्य पुत्रो व्यजायत ॥\nवैशाख इति नाम्नाऽसौ रौद्रकर्मा व्यजायत ॥ ५ ॥\nमुक्त्वैकां गुरुशुश्रूषां नान्यत्किंचिदसौ द्विजः ॥\nअकरोच्छोभनं कर्म दिवाप्रभृति नित्यशः ॥ ६ ॥\nअथ कालेन महता पितरौ तस्य तौ प्रिये ॥\nवार्द्धक्यभावमापन्नौ भर्तव्यौ तस्य विह्वलौ ॥ ७ ॥\nस नित्यं पदवीं गत्वा मुष्ट्वा लोकान्स्वशक्तितः ॥\nद्रव्यमादाय पितरौ भार्यां चापि पुपोष च ॥ ८ ॥\nकस्यचित्त्वथ कालस्य तेन मार्गेण गच्छतः ॥\nसप्तर्षींश्च तदापश्यत्तीर्थयात्रापरायणान् ॥ ९ ॥\nतान्दृष्ट्वा यष्टिमुद्यम्य भर्त्सयन्प रुषाक्षरैः ॥\nवाक्यैरुवाच तान्सर्वांस्तिष्ठध्वमिति भूरिशः ॥ 7.1.278.१० ॥\nअथ ते मुनयः शांताः समलोष्टाश्मकांचनाः ॥\nसमाः शत्रौ च मित्रे च रोषरागविवर्जिताः ॥ ११ ॥\nअस्माकं दर्शनं चास्य संभाष्यमृषिभिः सह ॥\nसंजातं निष्फलं मा स्यादित्युवाचांगिरा वचः ॥ १२ ॥ ॥\n॥ अंगिरा उवाच ॥ ॥\nभोभोस्तस्कर मे वाक्यं शृणुष्वावहितः क्षणात् ॥\nआत्मनस्तु हितार्थाय सत्यं चैव वदाम्यहम् ॥\nतव कः पोष्यवर्गोऽस्ति तच्च सर्वं वदस्व मे ॥ १३ ॥\n॥ तस्कर उवाच ॥ ॥\nस्यातां मे पितरौ वृद्धौ भार्यैकाऽपत्यवर्ज्जिता ॥\nएका दासी ह्यहं षष्ठो नान्यदस्त्यधिकं मुने ॥ १४ ॥\n॥ अंगिरा उवाच ॥ ॥\nगत्वा पृच्छस्व तान्सर्वान्पुष्टान्पापार्जितैर्धनैः॥\nअहं करोमि पापानि सर्वे यूयं तु भक्षकाः ॥१५॥\nतत्पापं भविता कस्य कथयंत्विति मे लघु ॥\nतथैव गत्वा पप्रच्छ पितरौ तावथोचतुः ॥१६॥\n॥ मातापितरावूचतुः॥ ॥\nएकः पापानि कुरुते फलं भुंक्ते महा जनः ॥\nभोक्तारो विप्रमुच्यंते कर्ता दोषेण लिप्यते ॥१७॥\nयः करोत्यशुभं कर्म कुटुंबार्थं तु मंदधीः॥\nआत्मा न वल्लभस्तस्य नूनं पुंसः सुपापिनः ॥ १८ ॥\n॥ ईश्वर उवाच ॥ ॥\nतयोः स वचनं श्रुत्वा पुनर्भीतमनास्तदा ॥\nतयोस्तु संनतिं कृत्वा पितरौ पुनरब्रवीत्॥ १९ ॥\nयुवाभ्यां हितमेवाहं यत्करोम्यशुभं क्वचित् ॥\nतस्यांशं भुज्यते किंचिद्युवाभ्यां वा न वोच्यताम् ॥7.1.278.२०॥\n॥ पितरावूचतुः ॥ ॥\nपूर्वे वयसि पुत्र त्वमावाभ्यां पाल्य एव हि ॥\nउत्तरे तु वयं पाल्याः सम्यक्पुत्र त्वया पुनः ॥ २१ ॥\nइतरेतरधर्मोऽयं निर्दिष्टः पद्मयोनिना ॥\nआवाभ्यां यत्कृतं कर्म युष्मदर्थं शुभाशुभम् ॥\nभोक्ष्यामो वयमेवेह तत्सर्वं नात्र संशयः ॥ ।२२ ॥\nअथ त्वमपि यद्वत्स प्रकरोषि शुभाशुभम् ॥\nभोक्ष्यसे सकलं तद्वत्स्वयं नान्यः परत्र च ॥२३॥\nअवश्यं स्वयमश्नाति कृतं कर्म शुभाशुभम्।\nतस्मान्नरेण कर्तव्यं शुभं कर्म विपश्चिता ॥ २४ ॥\nचौर्यं वाथ कृषिं वाथ कुसीदं वाथ पुत्रक ॥\nवाणिज्यमथवा प्रेष्यं कृत्वाऽस्माकं च भोजनम् ॥\nअहर्निशं त्वया देयं न दोषोऽस्मासु पुत्रक ॥ २५ ॥\nताभ्यां तद्वचनं श्रुत्वा ततो भार्यामभाषत ।\nतदेव वाक्यं साऽवोचद्यत्प्रोक्तं गुरुभिः पुरा ॥\nततो वैराग्यमापन्नो वैशाखो मुनिसत्तमः ॥ २६ ॥\nगर्हयन्नेवमात्मानं भूयोभूयः सुदुःखितः ॥\nधिङ्मां दुष्कृतकर्माणं पापकर्मरतं सदा ॥ २७ ॥\nविवेकेन परित्यक्तं सत्संगेन विवर्जितम् ॥\nयः करोति नरः पापं न सेवयति पंडितान् ॥\nन चात्मा वल्लभस्तस्य एतन्मे वर्तते हृदि ॥ २८ ॥\nएवं विकल्पहृदयो गत्वा स ऋषिसन्निधौ ॥\nउवाच श्लक्ष्णया वाचा गम्यतामिति सादरम् ॥ ॥ २९ ॥\nवृसी प्रगृह्यतामेषा तथैव च कमण्डलुः ॥\nवल्कलानि च चीराणि मृगचर्माण्यशेषतः ॥ 7.1.278.३० ॥\nक्षम्यतामपराधो मे दीनस्य कृपणस्य च ॥\nसत्संगेन वियुक्तस्य मूर्खस्य मुनिसत्तमाः ॥ ३१ ॥\nअद्यप्रभृति निवृत्तः कर्मणोऽस्याहमेव च ॥\nरौद्रस्य सुनृशंसस्य साधुभिर्गर्हितस्य च ॥\nतस्मात्कथयतास्माकं निवृत्तिं चास्य कर्मणः॥३२॥\nयेन युष्मत्प्रसादेन पापान्मोक्षमहं व्रजे॥\nउपवासोऽथ मन्त्रो वा नियमो वाथ संयमः॥३३॥\n॥ ऋषय ऊचुः॥ ॥\nसाधु पृष्टं त्वया वत्स तत्त्वमेकमनाः शृणु॥\nसंगृह्य कीर्तयिष्यामस्त्वयाऽऽख्येयं न कस्यचित्॥३४॥\nतेन जप्तेन पापत्मन्मोक्षं प्राप्स्यसि निश्चितम्॥\nझाटघोटस्त्वया कीर्त्त्यो मन्त्रोऽयं चतुरक्षरः॥३५॥\nसर्वपापहरो नृणां स्वर्गमोक्षफलप्रदः॥\nस तदैवं हि तैः प्रोक्तो वैशाखो मुनिपुंगवैः ॥\nतस्थौ जाप्यपरो नित्यं गतास्ते मुनिपुंगवाः ॥ ३६ ॥\nतस्यैवं जपतो देवि देविकायास्तटे शुभे ॥\nअनिशं गुरु भक्तस्य समाधिः समपद्यत ॥ ३७ ॥\nक्षुत्पिपासा तदा नष्टा शुद्धिमायात्कलेवरम् ॥ ३८ ॥\nमंत्रे तीर्थे द्विजे देवे दैवज्ञे भेषजे गुरौ ॥\nयादृशी भाव ना यस्य सिद्धिर्भवति तादृशी ॥ ३९ ॥\nनिर्मलोऽयं स्वभावेन परमात्मा यथा हितः ॥\nउपाधिसंगमासाद्य विकारं स्फटिको यथा॥ 7.1.278.४० ॥\nयथा च भ्रमरी वंध्या लब्ध्वा जीवमणुं क्वचित् ॥\nस्वस्थाने स्थाप्य तं ध्यायेद्भ्रमरी ध्यानसंयुता ॥ ४१ ॥\nस तु तद्ध्यानसंवृद्धो जीवो भवति तादृशः ॥\nअन्ययोन्युद्भवो वापि तथा निदर्शनं सताम्॥४२॥\nआदिष्टो गुरुणा यश्च विकल्पं यदि गच्छति॥\nनासौ सिद्धिमवाप्नोति मंदभाग्यो यथा निधिम्॥ !॥ ४३ ॥\nएवं वर्षसहस्राणि समतीतानि भूरिशः॥\nतस्य जाप्यपरस्यैव अमृतत्वं गतस्य च ॥ ४४ ॥\nततः कालक्रमेणैव वल्मीकेन स वेष्टितः ॥\nयेनासौ सर्वतो व्याप्तो न च तं स बुबोध वै ॥ ४५ ॥\nकस्यचित्त्वथकालस्य मुनयस्ते समागताः ॥\nतं प्रदेशं तु संप्रेक्ष्य सहाय्यमितरेतरम्॥\nऊचुः परस्परं सर्वे दत्त्वा चैव करैः करम् ॥४६॥\n॥ ऋषय ऊचुः ॥ ॥\nअत्रासौ तस्करः प्राप्तो वैशाखो दारुणाकृतिः ॥\nयेन सर्वे वयं मुष्टा अस्मि न्स्थाने समागताः ॥ ४७ ॥\nएवं संजल्पमानास्ते शुश्रुवुः शब्दमुत्तमम् ॥\nवल्मीकमध्यतो व्यक्तं ततस्ते कौतुकान्विताः ॥ ४८ ॥\nअखनंस्तत्र वल्मीकं कुशीभिः पर्वतोपमम् ॥ ४९ ॥\nअथ ते ददृशुस्तत्र विशाखं मुनिसत्तमाः ॥\nजपंतमसकृन्मत्रं तमेव चतुरक्षरम् ॥ 7.1.278.५० ॥\nतं समाधिगतं ज्ञात्वा भेषजैर्योगसंमतैः ॥\nममर्दुः सर्वतो विप्रास्तत्र सुप्ततनौ भृशम् ॥ ५१ ॥\nततोऽब्रवीदृष्रीन्सर्वान्स्वमर्थं गृह्यतां द्विजाः ॥\nयुष्मदीयं गृहीतं यत्पा पेनाकृतबुद्धिना ॥ ५२ ॥\nगम्यतां तीर्थयात्रायां सर्वे मुक्ता मया द्विजाः ॥\nवाच्यौ मे पितरौ गत्वा तथा भार्या द्विजोत्तमाः ॥ ५३ ॥\nसर्व संगपरित्यक्तो विशाखः समपद्यत ॥\nदर्शनं कांक्षते नैव भवद्भिस्तु यथा पुरा ॥ ५४ ॥\n॥ ऋषय ऊचुः ॥ ॥\nबहुवर्षाण्यतीतानि तवात्र वसतो मुने ॥\nसर्वे ते निधनं प्राप्ता ये चान्ये ते कुटुंबिनः ॥ ५५ ॥\nवयं चिरात्समायाताः स्थानेऽस्मिन्मुनिसत्तमाः ॥\nस त्वं सिद्धिमनुप्राप्तो मंत्रादस्मादसंशयम् ॥ ५६ ॥\nयस्मात्त्वं मंत्रमेकाग्रो ध्यायन्वल्मीकमाश्रितः ॥\nतस्माद्वाल्मीकिनामा त्वं भविष्यसि महीतले ॥ ५७ ॥\nस्वच्छंदा भारती देवी जिह्वाग्रे ते भविष्यति ॥\nकृत्वा रामायणं काव्यं ततो मोक्षं गमिष्यसि॥ ५८ ॥\nविशाख उवाच ॥\nगृह्यतां द्विजशार्दूलाः प्रसन्ना गुरुदक्षिणाम्॥\nयेनाहमनृणो भूत्वा करोमि सुमहत्तपः ॥ ५९ ॥\n॥ ऋषय ऊचुः ॥ ॥\nएषा नो दक्षिणा विप्र यस्त्वं सिद्धिमुपागतः ॥\nसर्वकामसमृद्धात्मा कृतकृत्या वयं मुने ॥ 7.1.278.६० ॥\nवरं वरय भूयस्त्वं यस्ते मनसि वर्तते ॥ ६१ ॥\n॥ वाल्मीकिरुवाच ॥ ॥\nभवंतो यदि तुष्टा मे यदि देयो वरो मम ॥\nकथ्यतां तर्हि मे शीघ्रं को देवो ह्यत्र संस्थितः ॥\nदेविकायास्तटे रम्ये सर्वकामफलप्रदः ॥ ६२ ॥\n॥ ऋषय ऊचुः ॥ ॥\nशृणुष्वैकमना विप्र यो देवश्चात्र संस्थितः ॥\nपश्य निंबमिमं विप्र बहुशाखाप्रविस्तरम् ॥ ६३ ॥\nअस्य मूले स्थितः सूर्य्यः कल्पादौ ब्रह्मणोंऽशजः ॥\nतमाराधय यत्तेसावस्य स्थानस्य देवता ॥ ६४ ॥\nसूर्यक्षेत्रं समाख्यातमिदं गव्यूतिमात्रकम् ॥\nअत्र स्थाने स्थिता येपि तेषां स्वर्गो ध्रुवं भवेत् ॥ ६५ ॥\nअद्यप्रभृति विप्रेन्द्र मूलस्थानमिति श्रुतम् ॥\nस्थानं सूर्यस्य विप्रेन्द्र कार्या चात्र त्वया स्थितिः ॥ ॥ ६६ ॥\nअद्यप्रभृति विप्रेंद्र तीर्थमेतन्महीतले ॥\nगमिष्यति परां ख्यातिं देविकातटमाश्रितम् ॥ ६७ ॥\nवयं मुष्टा यतो विप्र मूलस्थाने पुरा स्थिताः ॥\nमूलस्थानेति वै नाम लोके ख्यातिं गमिष्यति ॥ ६८ ॥\nअत्र ये मानवा भक्त्या स्नानं सूर्यस्य संगमे ॥\nउत्तरे तु करिष्यंति ते यास्यंति त्रिविष्टपम् ॥ ६९ ॥\nतर्पणं तिलमिश्रेण जलेन द्विजसत्तमाः ॥\nगयाश्राद्धसमा तुष्टिः पितॄणां च भविष्यति ॥ 7.1.278.७० ॥\nअत्र ये मानवा भक्त्या श्राद्धं दास्यंति सत्तमाः ॥\nशाकमूलफलैर्वापि सम्यक्छ्रद्धासमन्विताः ॥ ७१ ॥\nतेषां यास्यंति पितरो मोक्षं नैवात्र संशयः ॥ ७२ ।\nअपि कीटपतंगा ये पक्षिणः पशवो मृगाः ॥\nतृषार्ता जलसंस्पर्शाद्यास्यंति परमां गतिम् ॥ ७३ ॥\nवयमेव सदात्रस्थाः श्रावणे मासि सत्तम ॥\nपौर्णमास्यां भविष्यामस्तव स्नेहादसंशयम् ॥ ७४ ॥\nतस्मिन्नहनि यस्तोयैः पितॄन्संतर्पयिष्यति ॥\nतस्याष्टादशकुष्ठानि क्षयं यास्यंति तत्क्षणात् ॥ ७५ ॥\nकपालोदुम्बराख्येंद्रमण्डलाख्यविचर्चिकाः ॥\nऋष्यचर्मैककिटिभसिध्मालसविपादिकाः ॥ ७६ ॥\nदद्रुसिता रुचिस्फोटं पुण्डरीकं सकाकणम् ॥\nपामा चर्मदलं चेति कुष्ठान्यष्टादशैव तु ॥ ७७ ॥\nगमिष्यंति न संदेह इत्युक्त्वांतर्दधुश्च ते ॥\nऋषिः सिषेवे च रविं चक्रे रामायणं ततः ॥ ७८ ॥\nतस्मात्पश्येच्च तं देवं सर्वयज्ञफलप्रदम् ॥\nशृणुयाच्च कथां चैनां सर्वपातकनाशिनीम् ॥ ७९ ॥\nइति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये देविकामाहात्म्यमूलस्थानमाहात्म्यवर्णनंनामाष्टसप्तत्युत्तर द्विशततमोऽध्यायः ॥२७८॥"
  }
]
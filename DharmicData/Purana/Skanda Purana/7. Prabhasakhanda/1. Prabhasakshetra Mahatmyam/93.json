[
  {
    "text": "॥ ईश्वर उवाच ॥ ॥\nततो गच्छेद्वरारोहे महाकालेश्वरं हरम् ॥\nअघोरेशादुत्तरतः किंचिद्वायव्यसंस्थितम् ॥ १ ॥\nधनुषां त्रिंशता देवि श्रुतं पातकनाशनम् ॥\nपूर्वं कृतयुगे देवि स्मृतं चित्रांगदेश्वरम्॥ २ ॥\nमहाकालेश्वरं देवि कलौ नाम प्रकीर्तितम् ॥\nकालरूपी महारुद्रस्तस्मिँल्लिंगे व्यवस्थितः ॥ ३ ॥\nचराचरगुरुः साक्षाद्देवदानवदर्पहा ॥\nसूर्यरूपेण यत्सर्वं ब्रह्मांडे ग्रसते प्रिये ॥ ४ ॥\nस देवः संस्थितो देवि तस्मिँल्लिंगे महाप्रभः ॥\nयस्तत्पूजयते भक्त्या कल्ये लिंगं मम प्रियम् ॥\nषडक्षरेण मंत्रेण मृत्युं जयति तत्क्षणात् ॥ ५ ॥\nकृष्णाष्टम्यां विशेषेण गुग्गुलं घृतसंयुतम् ॥\nयो दहेद्विधिवत्तत्र पूजां कृत्वा निशागमे ॥ ६ ॥\nअपराधसहस्रं तु क्षमते तस्य भैरवः ॥\nधेनुदानं प्रशंसंति तस्मिन्स्थाने महर्षयः ॥ ७ ॥\nधेनुदस्तारयेन्नूनं दश पूर्वान्दशापरान् ॥\nदेवस्य दक्षिणे भागे यो जपेच्छतरुद्रियम् ॥ ८ ॥\nउद्धरेत्पितृवर्गं च मातृवर्गं च मानवः ॥\nबाल्ये वयसि यत्पापं वार्द्धके यौवनेऽपि वा ॥\nक्षालयेच्चैव तत्सर्वं दृष्ट्वा कालेश्वरं हरम् ॥ ९ ॥\nअयने चोत्तरे प्राप्ते यः कुर्याद्घृतकंबलम् ॥\nन स भूयोऽत्र संसारे जन्म प्राप्नोति दारुणम् ॥ 7.1.93.१० ॥\nन दुःखितो दरिद्रो वा दुर्भगो वा प्रजायते ॥\nसप्तजन्मान्तराण्येव महाकालेशदर्शनात् ॥ ११ ॥\nधनधान्यसमायुक्ते स्फीते सञ्जायते कुले ॥\nभक्तिर्भवति भूयोऽपि महाकालेश्वरार्चने ॥ १२ ॥\nइति संक्षेपतः प्रोक्तं महाकालेश्वरं प्रिये ॥\nचित्रांगदो गणो देवि तेन चाराधितं पुरा ॥ १३ ॥\nदिव्याब्दानां सहस्रं तु महा कालेश्वरं हि तत् ॥\nचित्रांगदेश्वरं नाम तेन ख्यातं धरातले ॥ १४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खंडे प्रथमे प्रभासक्षेत्रमाहात्म्य एकादशरुद्रमाहात्म्ये  महाकालेश्वरमाहात्म्यवर्णनंनाम त्रिणवतितमोऽध्यायः ॥ ९३ ॥ ॥  ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि सिद्धेश्वरमनुत्तमम् ॥\nतस्यैव पूर्वदिग्भागे नातिदूरे व्यवस्थितम् ॥ १ ॥\nयदा देवैः समेत्याशु शिवलिंगं प्रतिष्ठितम् ॥\nसंगालेश्वर नामाढ्यं सर्वपापहरं शुभम् ॥ २ ॥\nतदा सिद्धगणाः सर्वे समाराध्य वृषध्वजम् ॥\nस्थापयांचक्रिरे लिंगं सर्वसिद्धिप्रदायकम् ॥ ३ ॥\nतत्सिद्धेश्वर नामाढ्यं महापातकनाशनम् ॥\nतुष्टुवुर्विविधैः स्तोत्रैस्तदा सिद्धगणाः शिवम् ॥ ४ ॥\nततस्तुष्टो महादेवो याच्यतां वरमुत्तमम् ॥\nनमस्कृत्य ततः सर्वे प्रोचुश्च शशिशेखरम् ॥ ५ ॥\nइहागत्य नरो यस्तु स्नात्वा च विधिपूर्वकम् ॥\nअर्चयेत्सिद्धनाथं च जपेच्च शतरुद्रियम् ॥ ६ ॥\nअघोरं वा जपेन्मन्त्रं गायत्र्यं च महेश्वरम् ॥\nषण्मासाभ्यन्तरेणैव जपेच्च मुनिसत्तमाः ॥\nअणिमादिगुणैश्वर्यं संसिद्धिं प्राप्नुयाद्ध्रुवम् ॥७ ॥\n॥ ईश्वर उवाच ॥  ॥\nएवं भविष्यतीत्युक्त्वा ह्यंतर्धानं गतो हरः ॥\nसिद्धेश्वरं तु संपूज्य ह्यघोरं च जपेन्नरः ॥ ८ ॥\nआश्वयुक्कृष्णपक्षे तु चतुर्दश्यां महानिशि ॥\nधैर्यमालंब्य निर्भीकः स सिद्धिं प्राप्नुयान्नरः ॥ ९ ॥\nइत्येतत्कथितं देवि माहात्म्यं पापनाशनम् ॥\nसिद्धेश्वरस्य देवस्य सर्वकामफलप्रदम् ॥ 7.1.301.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य सिद्धेश्वरमाहात्म्यवर्णनंनामैकोत्तरत्रिशत तमोऽध्यायः ॥ ३०१ ॥"
  }
]
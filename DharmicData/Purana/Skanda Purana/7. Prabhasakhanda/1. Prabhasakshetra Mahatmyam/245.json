[
  {
    "text": "॥ ईश्वर उवाच ॥ ॥\nततो गच्छेन्महादेवि तत्रैवोपरिसंस्थितम् ॥\nसरस्वत्यास्तटे देवि पर्णादित्यस्य पश्चिमे ॥ १ ॥\nतत्रास्ते सुमहल्लिंगं स्थापितं ब्रह्मणा पुरा ॥\nब्रह्मेश्वरेति विख्यातं सर्वपातकनाशनम् ॥ २ ॥\nतत्र स्नात्वा द्वितीयायां सोपवासो जितेंद्रियः ॥\nअर्चयेद्देवदेवेशं नाम्ना ब्रह्मेश्वरं शुभम्॥\nतर्पयेच्च पितॄञ्छ्राद्धे यदीच्छेच्छाश्वतं पदम् ॥ ३ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रमास खण्डे प्रथमे प्रभासक्षेत्रमाहात्म्ये ब्रह्मेश्वरमाहात्म्यवर्णनंनाम पञ्चचत्वारिंशदुत्तरद्विशततमोऽध्यायः ॥ २४५ ॥"
  }
]
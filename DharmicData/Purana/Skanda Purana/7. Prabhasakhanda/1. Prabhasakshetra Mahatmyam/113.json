[
  {
    "text": "॥ ईश्वर उवाच ॥ ॥\nततो गच्छेन्महादेवि जानकीश्वरमुत्तमम् ॥\nरामेशान्नैऋते भागे धनुस्त्रिंशकसंस्थितम् ॥ १ ॥\nपापघ्नं सर्वजंतूनां जानक्याऽऽराधितं पुरा ॥\nप्रतिष्ठितं विशेषेण सम्यगाराध्यशंकरम् ॥ २ ॥\nपूर्वं तस्यैव लिंगस्य वसिष्ठेशेति नाम वै ॥\nतत्पश्चाज्जानकीशेति त्रेतायां प्रथितं क्षितौ ॥ ३ ॥\nततः षष्टिसहस्राणि वालखिल्या महर्षयः ॥\nतत्र सिद्धिमनुप्राप्तास्तेन सिद्धेश्वरेति च ॥ ॥ ४ ॥\nख्यातं कलौ महादेवि युगलिंगं महाप्रभम्॥\nतद्दृष्ट्वा मुच्यते पापैर्दुःखदौर्भाग्यसंभवैः ॥ ५ ॥\nयस्तं पूजयते भक्त्या नारी वा पुरुषोऽपि वा ॥\nसंस्नाप्य विधिवद्भक्त्या स मुक्तः पातकैर्भवेत् ॥ ६ ॥\nस्नात्वा च पुष्करे तीर्थे यस्तल्लिगं प्रपूजयेत् ॥\nनियतो नियताहारो मासमेकं निरन्तरम्॥ ७ ॥\nदिनेदिने भवेत्तस्य वाजिमेधाधिकं फलम् ॥\nमाघे मासि तृतीयायां या नारी तं प्रपूजयेत् ॥\nतदन्वयेऽपि दौर्भाग्यं दुःखं शोकश्च नो भवेत् ॥ ८ ॥\nइति ते कथितं देवि माहात्म्यं पापनाशनम् ॥\nश्रुतं हरति पापानि सौभाग्यं संप्रयच्छति ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जानकीश्वरमाहात्म्यवर्णनंनाम त्रयोदशोत्तरशततमोऽध्यायः ॥ ॥ ११३ ॥"
  }
]
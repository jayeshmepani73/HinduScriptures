[
  {
    "text": "॥ ईश्वर उवाच ॥ ॥\nततो गच्छेन्महादेवि भल्लतीर्थमनुत्तमम् ॥\nतस्याश्च पश्चिमे भागे यत्र विष्णुश्चतुर्भुजः ॥ १ ॥\nयत्र त्यक्तं शरीरं तु विष्णुना प्रभविष्णुना ॥\nतस्मिन्मित्रवने रम्ये योजनार्द्धार्द्धविस्तृते ॥ २ ॥\nयुगेयुगे महादेवि कल्पमन्वतरादिषु ॥\nतत्रैव संस्थितिर्विष्णोर्नान्यत्र च रतिर्भवेत् ॥ ३ ॥\nक्षेत्राणामादिक्षेत्रं तु वैष्णवं तद्विदुर्बुधाः॥\nतिस्रः कोट्यर्द्धकोटिश्च तीर्थानां प्रवराणि च॥ ४ ॥\nदिवि भुव्यंतरिक्षे च तानि तत्रैव भामिनि॥\nतत्र मूर्तिमती गंगा स्वयमेव व्यवस्थिता ॥ ५ ॥\nविष्णोः संप्लवनार्थाय प्राणिनां च हिताय वै ॥\nगंगा गया कुरुक्षेत्रं नैमिषं पुष्कराणि च ॥ ६ ॥\nपुरी द्वारवतीं त्यक्त्वा अत्रैव वसते हरिः ॥\nतस्यौर्ध्वदैहिकं देवि प्रकरोमि युगेयुगे ॥ ७ ॥\nनभस्ये द्वादशीयोगे तत्र गत्वा स्वयं प्रिये ॥\nकरोमि तद्विधानेन तत्र ब्राह्मणपुंगवैः ॥ ८ ॥\nतत्र दत्त्वा तु दानानि विधिवद्वेदपारगे ॥\nतत्रैव द्वादशीयोगे स्नात्वा चैव विधानतः ॥ ९ ॥\nसन्तर्प्य च पितॄन्भक्त्या मुच्यते सर्वपातकैः ॥\nतत्र विष्णुं तु संपूज्य कृत्वा जागरणं निशि ॥ 7.1.352.१० ॥\nदीपादिदानं कृत्वा तु कृतकृत्योऽभिजायते ॥ ११ ॥\nअथ तस्य प्रवक्ष्यामि पुरावृत्त महं प्रिये ॥\nसंहृत्य यादवान्सर्वान्वासुदेवः प्रतापवान् ॥ १२ ॥\nदुर्वाससाऽनुलिप्तेन पायसेन पदस्तले ॥\nवज्रांगभूतदेहस्तु सर्वव्यापी जनार्द्दनः ॥ ॥ १३ ॥\nगत्वा तीरे समुद्रस्य समाधिस्थो बभूव ह ॥\nसर्वस्रोतांसि संयम्य निवेश्यात्मानमात्मनि ॥ १४ ॥\nएतस्मिन्नंतरे प्राप्तो बाणहस्तो जराभिधः ॥\nदाशपुत्रोऽतिकृष्णांगो मत्स्यघाती च पापकृत् ॥ १५ ॥\nतेन दृष्टस्ततो दूरान्निषादात्मसमुद्भवः ॥\nविष्णोः पदं मृगं मत्वा शरं तस्य मुमोच ह ॥ १६ ॥\nततोऽसौ पश्यते यावद्गत्वा तस्य च संनिधौ ॥\nचतुर्बाहुं महाकायं शंखचक्रगदाधरम् ॥ १७ ॥\nपुरुषं नीलमेघाभं पुडरीकनिभे क्षणम् ॥\nतं दृष्ट्वा भयभीतस्तु वेपमानः कृतांजलिः ॥\nअब्रवीन्न मया ज्ञातस्त्वं विभो दिव्यरूपधृक् ॥ १८ ॥\nअज्ञानात्त्वं मया विद्धस्त्वत्पदाग्रे सुरोत्तम ॥\nक्षन्तुमर्हसि मे नाथ न त्वं क्रोद्धुमिहार्हसि ॥ १९ ॥\n॥ विष्णुरुवाच ॥ ॥\nशापस्यांतोद्य मे भद्र शरपातात्कृतस्त्वया ॥\nतस्मात्त्वं मत्प्रसादेन स्वर्गं गच्छ महाद्युते ॥ 7.1.352.२० ॥\nये चान्ये मामिहागत्य द्रक्ष्यंति हि नरोत्तमाः ॥\nते यास्यंति परं स्थानं यत्राहं नित्यसंस्थितः ॥ २१ ॥\nभल्लेनाहं यतो विद्धस्त्वया पादतले शुभे ॥\nभल्लतीर्थमिति ख्यातं ततो ह्येतद्भविष्यति ॥ २२ ॥\nहरिक्षेत्रमिति प्रोक्तं पूर्वं स्वायंभुवेऽन्तरे ॥ २३ ॥\n॥ ईश्वर उवाच ॥ ॥\nइत्युक्त्वांतर्दधे विष्णुर्लुब्धकोऽपि दिवं गतः ॥\nयेऽत्र स्नानं करिष्यंति भक्त्या परमया युताः ॥\nविष्णुलोकं गमिष्यंति प्रीत्या ते मत्प्रसादतः ॥ २४ ॥\nयेऽत्र श्राद्धं करिष्यंति पितृभक्तिपरायणाः ॥\nतृप्तिं तेषां गमिष्यंति पितरश्चैव तर्पिताः ॥ २५ ॥\nतस्मात्सर्वप्रयत्नेन प्राप्य तत्क्षेत्रमुत्तमम् ॥\nदृश्यो देवश्चतुर्बाहुः स्नात्वा तीर्थे तु भल्लके ॥ २६ ॥\nमद्भक्तिबलदर्पिष्ठा मत्प्रियं न नमंति ये ॥\nवासुदेवं न ते ज्ञेया मद्भक्ताः पापिनो हि ते॥२७॥\nमद्भक्तोऽपि हि यो भूत्वा भुंक्त एकादशीदिने॥\nमल्लिंगस्यार्चनं कार्यं न तेन पापबुद्धिना॥२८॥\nया तिथिर्दयिता विष्णोः सा तिथिर्मम वल्लभा॥\nन तां चोपोषयेद्यस्तु स पापिष्ठतराधिकः॥२९॥\nतद्वत्स द्वादशीयोगे भल्लतीर्थस्य संनिधौ॥\nयस्तु मां पूजयेद्भक्त्या नारी वाऽपि नरोऽपि वा ॥\nतस्य जन्मसहस्राणि गृहभंगो न जायते॥7.1.352.३०॥\nइत्येतत्कथितं देवि माहात्म्यं पापनाशनम्॥\nभल्लतीर्थस्य विष्णोस्तु सर्व पातकनाशनम् ॥३१॥\nतत्र विष्णोस्तु सांनिध्ये वायव्ये कुम्भमुत्तमम्॥\nभल्लतीर्थं तु विख्यातं यत्र भल्लहतो हरिः ॥३२॥\nतत्र देयानि वासांसि पदं गावो विधानतः ॥\nदेयानि विप्रमुख्येभ्यः सम्यग्यात्राफलेप्सुभिः॥३३॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भल्लतीर्थमाहात्म्यवर्णनंनाम द्विपञ्चाशदुत्तरत्रिशततमोऽध्यायः ॥३५२॥"
  }
]
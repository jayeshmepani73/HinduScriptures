[
  {
    "text": "॥ ईश्वर उवाच ॥ ॥\nतस्मादाग्नेयदिग्भागे गव्यूतिसप्तकेन च ॥\nस्थानं देवकुलंनाम देवानां यत्र संगमः ॥ १ ॥\nऋषीणां यत्र सिद्धानां पुरा लिंगे निपातिते ॥\nयस्माज्जातो महादेवि तस्माद्देवकुलं स्मृतम् ॥ २ ॥\nतस्य पश्चिमदिग्भाग ऋषितोया महानदी ॥\nऋषीणां वल्लभा देवि सर्वपातकनाशिनी ॥ ३ ॥\nतत्र स्नात्वा नरः सम्यक्पितॄणां निर्वपेन्नरः ॥\nसप्तवर्षायुतान्येव पितॄणां तृप्तिमावहेत् ॥ ४ ॥\nसुवर्णं तत्र देयं तु अजिनं कंबलं तथा ॥\nआषाढे त्वमावास्यायां यत्किञ्चिद्दीयते ध्रुवम् ॥ ५ ॥\nवर्द्धते षोडशगुणं यावदायाति पूर्णिमा ॥ ६ ॥\nसुवर्णं तत्र देयं तु अजिनं कंबलं तथा ॥\nमुच्यते पातकैः सर्वैः सप्तजन्मकृतैरपि ॥ ७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य ऋषितोयानदीमाहात्म्यवर्णनंनाम षण्णवत्युत्तरद्विशततमोऽध्यायः ॥२९६॥ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि यत्र चक्रधरः स्थितः ॥\nदंडपाणिश्च देवेशि यत्रैकस्थानसंस्थितः ॥ १ ॥\nचंद्रेशात्पूर्वदिग्भागे । सोमेशादुत्तरेस्थितः) ॥\nधनुषां पंचसंस्थाने गंधर्वेशात्समीपतः ॥ २ ॥\nउमाया नैर्ऋते भागे ब्रह्मदेवर्षिसंस्थितः ॥\nतस्योत्पत्तिं प्रवक्ष्यामि सर्वपातकनाशिनीम्॥३॥\nपौंड्रको वासुदेवस्तु वाराणस्यां पुराऽभवत्॥\nतेन श्रुतं पुराणं तु पठ्यमानं द्विजातिभिः॥४॥\nकल्पादौ द्वापरांते तु क्षत्रियाणां निवेशने ॥\nअवतारं महाबाहुवासुदेवः करिष्यति ॥ ५ ॥\nस तु मूढमतिर्मेने अहं विष्णुरिति प्रिये ॥\nचिह्नानि धारयामास चक्रादीनि वरानने ॥ ६ ॥\nस दूतं प्रेषयामास द्वारकायां महोदरम् ॥\nस गत्वा प्राह विष्णुं वै चक्रादीनि परित्यज ॥ ७ ॥\nइत्याह पौंड्रको राजा नचेद्वधमवा प्स्यसि ॥\nततश्च भगवान्विष्णुः प्राहास्य रुचिरं वचः ॥ ८ ॥\nवाच्यः स पौंड्रको राजा त्वया हंत वचो मम ॥\nगृहीतचक्र एवाहं काशीमागम्य ते पुरीम् ॥ ९ ॥\nसंत्यक्ष्यामि ततश्चक्रं गदां चेमामसंशयम् ॥\nतद्ग्राह्यं भवता चक्रमन्यद्वा यत्तवेप्सितम् ॥ 7.1.99.१० ॥\nइत्युक्तेऽथ गते दूते संस्मृत्याऽभ्या गतं हरिः ॥\nगरुत्मन्तं समारुह्य त्वरितस्तत्पुरं ययौ ॥ ११ ॥\nमित्रस्नेहात्ततस्तस्य काशिराजः सहानुगः ॥\nसर्वसैन्यपरीवारस्ततः पौंड्रमुपाययौ ॥ १२ ॥\nततो बलेन महता काशिराजबलेन च ॥\nपौंड्रको वासुदेवोऽसौ केशवाभिमुखो ययौ ॥ १३॥\nतं ददर्श हरिर्दूराद्दुर्वारे स्यंदने स्थितम् ॥\nचक्रहस्तं गदाशार्ङ्गसंयुतं गरुडध्वजम् ॥ १४ ॥\nतं दृष्ट्वा भावगंभीरं जहास गरुडध्वजः ॥\nउवाच पौंड्रकं मूढमात्मचिह्नोपलक्षितम् ॥ १५ ॥\nपौंड्रकोक्तं त्वया यत्तु दूतवक्त्रेण मां प्रति ॥\nसमुत्सृजेति चिह्नानि तच्च सर्वं त्यजाम्यहम् ॥ १६ ॥\nचक्रमेतत्समुत्सृष्टं गदेयं च विस र्जिता ॥\nगरुत्मानेष ते गत्वा समारोहतु वै ध्वजम् ॥ १७ ॥\nइत्युच्चार्य विमुक्तेन चक्रेणासौ निपातितः ॥\nरथश्च गदया भग्नो गजाश्चा श्वाश्च चूर्णिताः ॥ १८ ॥\nततो हाहाकृते लोके काशिनाथो महाबली ॥\nयुयुधे वासुदेवेन मित्रदुःखेन दुःखितः ॥ १९ ॥\nततः शार्ङ्गविनिर्मुक्तैश्छित्त्वा तस्य शरैः शिरः ॥\nकाशीपुर्यां स चिक्षेप कुर्वँल्लोकस्य विस्मयम् ॥ 7.1.99.२० ॥\nहत्वा तु पौंड्रकं शौरिः काशिराजं च सानु गम् ॥\nपुनर्द्वारवतीं प्राप्तो मृगयाया गतो यथा ॥ २१ ॥\nततः काशिपतेः पुत्रः पितुर्दुःखेन दुःखितः ॥\nशंकरं तोषयामास स च तस्मै वरं ददौ ॥ २२ ॥\nस वव्रे भगवन्कृत्या पितुर्हंतुर्वधाय मे ॥\nसमुत्तिष्ठतु कृष्णस्य त्वत्प्रसादात्सुरेश्वर ॥ २३ ॥\nएवं भविष्यतीत्युक्ते दक्षिणाग्नेस्तु मध्यतः ॥\nमहाकृत्या समुत्तस्थौ प्रस्थिता द्वारकां प्रति ॥ २४ ॥\nज्वालामालाकरालां तां यादवा भयविह्वलाः ॥\nदृष्ट्वा जनार्द्दनं सर्वे शरणार्थमुपागताः ॥ २५ ॥\nततः सुदर्शनं तस्या मुमोच गरुडध्वजः ॥\nवधाय सा ततो भग्ना चक्रतेजोऽभिपीडिता ॥ २६ ॥\nकृत्यामनुजगामाशु विष्णोश्चक्रं सुदर्शनम् ॥\nकृत्या वाराणसीं प्राप्ता तस्याश्चक्रं तु पृष्ठतः ॥ २७ ॥\nततः सा भयसंत्रस्ता शंकरं शरणं गता ॥\nसोमनाथं जगन्नाथं नान्यः शक्तो हि रक्षितुम् ॥ २८ ॥\nततश्चक्रं वरैर्बाणैस्ताडयामास शंकरः ॥\nतच्च द्वारवतीं प्राप्तं शिवसायकमिश्रितम् ॥ २९ ॥\nतद्दृष्ट्वा शिवनामांकैस्ताडितं भगवान्हरिः ॥\nचक्रं शरैस्ततः कुद्धो गृहीत्वा च करेण तत् ॥\nजगाम तत्र यत्रास्ते सोमेशः कालभैरवः ॥ 7.1.99.३०\nस गत्वा रोष ताम्राक्षश्चक्रोद्यतकरः स्थितः ॥\nकृत्यां हंतुं मतिं चक्रे कालभैरवनिर्मिताम् ॥ ३१ ॥\nदृष्टो देवैस्ततः सर्वैदंडपाणिगणेन च ॥\nदेवानां प्रेक्षतां तत्र दण्डपाणिर्महागणः ॥\nचक्रोद्यतकरं दृष्ट्वा विष्णुं प्राहाब्जलोचनम् ॥ ३२ ॥\n॥ दंडपाणिरुवाच ॥ ॥\nमा क्रोधं कुरु देवेश कृत्यां प्रति जगत्प्रभो ॥ ३३ ॥\nअमोघं युधि ते चक्रं कृत्या चापि च शांकरी ॥\nएवं चक्र विनिर्मुक्ते भवेत्कोधो हरे यदि ॥\nभविष्यति महद्दुःखं लोकानां संक्षयो हि वा ॥ ३४ ॥\nन मोक्तव्यमतश्चक्र शृणु भूयो वचश्च नः ॥\nअत्र स्थाने नियुक्तोऽहं शंकरेण पुरा हरे ॥ ३५॥\nपापिनां रक्षणार्थं वै विघ्नार्थं दुष्टचेतसाम्॥\nतस्मात्त्वं मम सांनिध्ये तिष्ठ चक्रधरो हरे ॥३६ ॥\nअत्र चक्रधरं देवं पूजयिष्यंति मानवाः ॥\nधूपमाल्योपहारैश्च नैवेद्यैर्विवि धैरपि ॥ ३७ ॥\n॥ विष्णुरुवाच ॥ ॥\nएष एव निवृत्तोहं तव वाक्यांकुशेन वै ॥\nअत्र चक्रोद्यतकरः स्थास्ये तव समीपतः ॥ ३८ ॥\nएवं हि स्थितोदेवस्तत्र चक्रधरः प्रिये ॥\nदंडपाणिश्च भगवान्मम रूपी गणेश्वरः ॥ ३९ ॥\nयस्तौ पूजयते भक्त्या दंडपाणिहरी क्रमात् ॥\nस पाप कंचुकैर्मुक्तो गच्छेच्छिवपुरं नरः ॥ 7.1.99.४० ॥\nमाघे मासि चतुर्द्दश्यां कृष्णाष्टम्यां विशेषतः ॥\nगंधधूपोपहारैर्यः पूजयेद्दण्डनायकम् ॥\nतस्य क्षेत्रे निवसतो न विघ्नं जायते क्वचित् ॥ ४१ ॥\nएकादश्यां जिताहारो योऽर्चयेच्चक्रपाणिनम् ॥\nस मुक्तः पातकैः सर्वैर्याति विष्णोः सलोकताम् ॥ ४२ ॥\nइति संक्षेपतः प्रोक्तं माहात्म्यं चक्रपाणिनः ॥\nदण्डपाणिगणस्यापि श्रुतं पापौघनाशनम् ॥ ४३ ॥\nइति श्रीस्कांदे महापुराण एकाशीति साहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां दण्डपाणिचक्रधरमाहात्म्यवर्णनंनामेकोनशततमोऽध्यायः ॥९९॥ ॥ छ ॥ ॥ ॥"
  }
]
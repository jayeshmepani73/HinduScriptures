[
  {
    "text": "॥ ईश्वर उवाच ॥ ॥\nततो गच्छेन्महादेवि देवं गुरुनिषेवितम्॥\nउमायाः पूर्वदिग्भागे सिद्धेशाग्नेयगोचरे ॥ १ ॥\nसंस्थितं तु महल्लिंगं देवाचार्य प्रतिष्ठितम् ॥\nआराध्य परया भक्त्या लिंगं वर्षसहस्रकम् ॥ २ ॥\nतोषयामास देवेशं भवं शर्वमुमापतिम् ॥\nप्राप्तवानखिलान्कामानप्राप्यानकृतात्मभिः ॥ ३ ॥\nदेवानां चैव पूज्यत्वं प्राप्य ज्ञानमथैश्वरम्॥\nग्रहत्वं च तथा प्राप्य मोदते दिवि सांप्रतम् ॥ ४ ॥\nतं दृष्ट्वा मानवो भक्त्या न दुर्गति मवाप्नुयात्॥\nबृहस्पतिकृतं लिंगं ये पश्यंति नरोत्तमाः ॥ ५ ॥\nबृहस्पतिकृता पीडा नैव तेषां हि जायते ॥\nतत्र शुक्लचतुर्दश्यां गुरुवारे तथा प्रिये ॥ ॥ ६ ॥\nसंपूज्य विधिवल्लिंगं सम्यग्राजोपचारतः ॥\nअथवा भक्तिभावेन प्राप्नुयात्परमं पदम् ॥ ७ ॥\nस्नानं पलसहस्रेण पंचामृतरसेन यः ॥\nकरोति भक्त्या मर्त्यो वै मुच्यते स ऋणत्रयात् ॥८॥\nमातृकात्पैतृकाद्देवि तथा गुरुसमुद्भवात् ॥\nसर्वपापविशुद्धात्मा निर्द्वंद्वो मुक्तिमाप्नुयात् ॥ ९ ॥\nएवं संक्षेपतः प्रोक्तं माहात्म्यं गुरुदैवतम् ॥\nशृणुयाद्यस्तु भावेन तस्य प्रीतो गुरुर्भवेत् ॥ 7.1.47.१० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वृहस्पतीश्वरमाहात्म्यवर्णनंनाम सप्तचत्वारिंशोऽध्यायः ॥ ४७ ॥॥ ॥"
  }
]
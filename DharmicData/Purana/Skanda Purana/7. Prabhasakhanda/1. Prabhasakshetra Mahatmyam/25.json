[
  {
    "text": "॥ ईश्वर उवाच ॥ ॥\nस गन्धर्वस्तदा देवि आरिराधयिषुर्भवम् ॥\nसोमवारव्रतंनाम पप्रच्छ मुनिसत्तमम् ॥ १ ॥\n॥ गन्धर्व उवाच ॥ ॥\nकथं सोमव्रतं कार्यं विधानं तस्य कीदृशम् ॥\nकस्मिन्काले च तत्कार्यं सर्वं विस्तरतो वद ॥ २ ॥\n॥ गोशृंग उवाच ॥ ॥\nसाधुसाधु महाप्राज्ञ सर्वसत्त्वोपकारकम् ॥\nयन्न कस्यचिदाख्यातं तदद्य कथयामि ते ॥ ३ ॥\nसर्वरोगहरं दिव्यं सर्वसिद्धिप्रदायकम् ॥\nसोमवारव्रतंनाम सर्वकामफलप्रदम् ॥ ४ ॥\nसर्वकालिकमादेयं वर्णानां शुभकारकम् ॥\nनारी नरैः सदा कार्यं दृष्ट्वादृष्ट्वा फलोदयम् ॥ ५ ॥\nब्रह्मविष्ण्वादिभिर्देवैः कृतमेतन्महाव्रतम् ॥\nपुनस्तु सोमराजेन दक्षशापहतेन च ॥ ६ ॥\nआराधितोऽनेन शंभुः शंभुध्यानपरेण तु ॥\nततस्तुष्टो महादेवः सोमराजस्य भक्तितः ॥७ ॥\nतेनोक्तं यदि तुष्टोऽसि प्रतिष्ठास्थो निरंतरम् ॥ ८ ॥\nयावच्चंद्रश्च सूर्यश्च यावत्तिष्ठंति भूधराः ॥\nतावन्मे स्थापितं लिंगमुमया सह तिष्ठतु ॥ ९ ॥\nस्थापितं तु तदा तेन प्रार्थयित्वा महेश्वरम् ॥\nआत्मनामांकितं कृत्वा ततो रोगैर्व्यमुच्यत॥ 7.1.25.१० ॥\nततः शुद्धशरीरोऽसौ गगनस्थो विराजते ॥ ११ ॥\nतदाप्रभृति ये केचित्कुर्वंति भुवि मानवाः ॥\nतेऽपि तत्पदमायांति विमलांगाश्च सोमवत् ॥ १२ ॥\nअथ किं बहुनोक्तेन विधानं तस्य कीर्त्तये ॥\nयस्मिन्कस्मिंश्च मासे वा शुक्ले सोमस्य वासरे ॥ ॥ १३॥\nदंतकाष्ठं पुरा ब्राह्मे कृत्वा स्नानं समाचरेत् ॥\nस्वधर्मविहितं कर्म कृत्वा स्थाने मनोरमे ॥ १४ ॥\nसुसमे भूतले शुद्धे न्यस्य कुम्भं सुशोभितम् ॥\nचूतपल्लवविन्यस्ते चंदनेन सुचित्रिते ॥ १५ ॥\nश्वेतवस्त्रपरीधाने सर्वाभरणभूषिते ॥\nआदौ पात्रे तु संन्यस्य आधारसहितं शिवम् ॥ ॥ १६ ॥\nअष्टमूर्त्यष्टकं दिक्षु सोमनाथं सशक्तिकम् ॥\nउमया सहितं तत्र श्वेतपुष्पैश्च पूजयेत् ॥ १७ ॥\nविविधं भक्ष्यभोज्यं च फलं वै बीजपूर कम् ॥\nअनेनैव तु मंत्रेण सर्वं तत्रैव कारयेत् ॥ १८ ॥\nओं नमः पंचवक्त्राय दशबाहुत्रिनेत्रिणे ॥\nश्वेतं वृषभमारूढ श्वेताभरणभूषित ॥ १९ ॥\nउमादेहार्द्धसंयुक्त नमस्ते सर्वमूर्तये ॥\nअनेनैव तु मंत्रेण पूजां होमं च कारयेत् ॥ 7.1.25.२० ॥\nकृत्वैवं च दिने रात्रौ पश्यंश्चैवं स्वपेन्नरः ॥\nदर्भशय्या समारूढो ध्यायन्सोमेश्वरं हरम् ॥ २१ ॥\nएवं कृतेऽष्टादशानां कुष्ठानां नाशनं भवेत् ॥\nद्वितीये सोमवारे तु करंजं दन्तधावनम् ॥ २२ ॥\nदेवं संपूजयेत्सूक्ष्मं ज्येष्ठाशक्तिसमन्वितम् ॥\nशतपत्रैः पूजयित्वा मधु प्राश्य यथाविधि ॥ २३ ॥\nनारंगं तत्र दत्त्वा तु शेषं पूर्ववदाचरेत् ॥\nएवं कृते द्वितीये तु गोलक्षफलमाप्नुयात् ॥ २४ ॥\nसोमवारे तृतीये तु अपामार्गसमुद्भवम् ॥\nदंतकाष्ठादिकं कृत्वा त्रिनेत्रं च प्रपूजयेत् ॥ २५ ॥\nफलं च दाडिमं दद्याज्जातीपुष्पैश्च पूजयेत् ॥\nरजन्यामंगुरं प्राश्य सिद्धियुक्तं तु पूजयेत् ॥ २६ ॥\nचतुर्थे सोमवारे तु काष्ठमौदुम्बरं स्मृतम् ॥\nपूजयेत्तत्र गौरीशं सूक्ष्मया सहितं तथा ॥ २७ ॥\nनारिकेलफलं दद्याद्दमनेन प्रपूजयेत् ॥\nशर्करां प्राशयेद्रात्रौ जागरं चैव कारयेत् ॥ २८ ॥\nपञ्चमे सोमवारे तु पूजयेच्च गणाधिपम् ॥\nविभूत्या सहितं देवं कुन्दपुष्पैः प्रपूजयेत्॥ २९ ॥\nआश्वत्थं दन्तकाष्ठं च अर्घ्यं वै द्राक्षया तथा ॥\nमोचं च प्राशयेद्रात्रावश्वमेधफलं लभेत् ॥ 7.1.25.३० ॥\nषष्ठे सोमस्य वारे तु सुरूपं नाम पूजयेत् ॥\nकर्पूरं प्राशयेत्तत्र भक्त्या परमया युतः ॥ ३१ ॥\nसप्तमे सोमवारे तु दन्तकाष्ठं च मल्लिका ॥\nसर्वज्ञं पूजयेत्तत्र दीप्तया सहितं तथा ॥ ३२ ॥\nजम्बीरं च फलं दद्याज्जातीपुष्पैश्च पूजयेत् ॥\nलवङ्गं प्राशयेत्तत्र तस्यानन्तफलं भवेत् ॥ ३३ ॥\nअष्टमे सोमवारे तु अमोघायुतमीश्वरम् ॥\nकदलीफलकेनार्घ्यं मरुबकेन पूजयेत् ॥\nरात्रौ तु प्राशयेद्दुग्धमग्निष्टोमफलं लभेत् ॥ ३४ ॥\nगंगास्नाने कृते सम्यक्कोटिधा यत्फलं स्मृतम् ॥\nदशहेमसहस्राणां कुरुक्षेत्रे रवेर्ग्रहे ॥ ३५ ॥\nब्राह्मणे वेदविदुषे यद्दत्त्वा फल माप्नुयात् ॥\nतत्पुण्यं कोटिगुणितमस्मिन्नाचरिते व्रते ॥ ३६ ॥\nगजानां तु शते दत्ते लक्षे च रथवाजिनाम्॥\nतत्फलं कोटिगुणितं सोमवारव्रते कृते ॥ ३७ ॥\nगुग्गुलोर्धूपनं कृत्वा कोटिशो यत्फलं लभेत् ॥\nतत्पुण्यं तु भवेत्तस्य सोमवारव्रते कृते ॥ ३८ ॥\nसर्वैश्वर्यसमायुक्तः शिवतुल्यपराक्रमः ॥\nरुद्रलोके वसेत्तावद्ब्रह्मणः प्रलयावधि ॥ ३९ ॥\nसंप्राप्ते नवमे वारे कुर्यादुद्यापनं शुभम् ॥\nयथा भवति गन्धर्व तथा वक्ष्यामि तेऽधुना ॥ 7.1.25.४० ॥\nमंडलं मंडपं कुण्डं पताकाध्वजशोभितम् ॥\nतोरणानि च चत्वारि कुण्डं कृत्वा विधानतः ॥ ४१ ॥\nमध्ये वेदिः प्रकर्त्तव्या चतुरस्रा सुशोभना ॥\nनिष्पाद्य मंडलं तत्र मध्ये पद्मं प्रकल्पयेत् ॥ ४२ ॥\nकलशानष्टदिग्भागे सहिरण्यान्पृथक्पृथक् ॥\nस्थापयित्वा तु शक्तिस्ता वामाद्याः पूर्वतः क्रमात्॥ ४३ ॥\nकर्णिकायां तु पद्मस्य श्रीसोमेशं महाप्रभम्॥\nप्रतिमारूपसंपन्नं हेमजं शक्तिसंयुतम् ॥ ४४ ॥\nरुक्मशय्यासमारूढं मनोन्मन्या समन्वितम् ॥\nहेमपात्रादिके पात्रे मधुना परिपूरिते ॥ ४५ ॥\nरुक्मशय्यासमाच्छन्ने तत्रस्थं पूजयेत्क्रमात् ॥\nअनंतादिशिखंड्यंतैर्नामभिः क्रमशोऽर्चयेत् ॥ ४६ ॥\nगन्धस्रग्धूपदीपैश्च नैवेद्यैश्च पृथग्विधैः ॥\nवस्त्रालंकारतांबूलच्छत्रचामरदर्प्पणम् ॥ ४७ ॥\nदीपघंटावितानं च पर्यंकं च सतू लिकम् ॥\nसोमेश्वरं समुद्दिश्य देयं पौराणिके गुरौ ॥ ४८ ॥\nभूषयित्वा तथाऽऽचार्य्यं होमं तत्रैव कारयेत् ॥\nबलिकर्मावसाने च रात्रौ तत्रैव जागृयात् ॥ ४९ ॥\nपञ्चगव्यं ततः पीत्वा ध्यायेत्सोमेश्वरं हृदि ॥\nप्रभाते तु ततः स्नात्वा ध्यायेत्तं च विधानतः ॥ 7.1.25.५० ॥\nततो भक्त्या च गंधर्व क्षीरखण्डादिनिर्म्मितम् ॥\nभक्ष्यभोज्यैरनेकैश्च भोजयेद्ब्राह्मणानथ ॥ ५१ ॥\nवस्त्रयुग्मं ततो दत्त्वा गां च दत्त्वा विसर्जयेत् ॥ ५२ ॥\nएवं चीर्णव्रतः सम्यग्लभते पुण्यमक्षयम् ॥\nधनधान्यसमृद्धात्मा पुत्रदारसमन्वितः ॥ ५३ ॥\nन कुले जायते तस्य दरिद्रो दुःखितोऽपिवा ॥\nअपुत्रो लभते पुत्रान्वन्ध्या पुत्रवती भवेत् ॥ ५४ ॥\nकाकवंध्या तु या नारी मृतवत्सा च दुर्भगा ॥\nकन्याप्रसूश्च या कार्यमाभिरेतद्विशेषतः ॥ ५५ ॥\nएवं कृते विधाने तु देहपाते शिवं व्रजेत् ॥\nकल्पकोटिसहस्राणि कल्पकोटिशतानि च ॥\nभुंक्तेऽसौ विपुलान्भो गान्यावदाभूतसंप्लवम् ॥ ५६ ॥\nइति ते कथितं सर्वं सोमवारव्रतं क्रमात् ॥\nगच्छ शीघ्रं महाभाग यत्र सोमेश्वरः स्थितः ॥ ५७ ॥\n॥ ईश्वर उवाच ॥ ॥\nइत्युक्तः सच गन्धर्वः पुत्र्या सह वरानने ॥\nसर्वोपहारसंयुक्तः प्रभासक्षेत्रमाश्रितः ॥ ५८ ॥\nतत्र सोमेश्वरं दृष्ट्वा आनन्दाश्रुपरिप्लुतः ॥\nयात्राक्रमेण संपूज्य चक्रे सोमव्रतं क्रमात् ॥ ५९ ॥\nपुत्र्या सह महाभागस्तस्य तुष्टो महेश्वरः॥\nसर्वरोगविनाशं च सर्वकामसमृद्धिदम्॥\nददौ गन्धर्वराज्यं च भक्तिं चैवात्मनस्तथा ॥ ६९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये सोमेश्वरमाहात्म्यवर्णने गन्धर्वकन्यावृत्तान्तवर्णनंनाम पञ्चविंशोऽध्यायः ॥ २५ ॥"
  }
]
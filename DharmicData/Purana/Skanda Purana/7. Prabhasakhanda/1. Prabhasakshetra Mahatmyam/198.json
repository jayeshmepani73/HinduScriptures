[
  {
    "text": "॥ ईश्वर उवाच ॥ ॥\nततो गच्छेन्महादेवि महाप्रभासमुत्तमम् ॥\nजलप्रभासतो याम्ये यममार्गविघातकम् ॥ १ ॥\nशृणु तस्यैव माहात्म्यं यथा जातं धरातले ॥ ॥ २ ॥\nपूर्वं त्रेतायुगे देवि स्पर्शलिंगं तु तत्स्मृतम् ॥\nदिव्यं तेजोमयं नृणां स्पर्शनान्मुक्तिदायकम् ॥ ३ ॥\nअथ काले च कस्मिंश्चिद्वज्रिणाच्छादितं प्रिये ॥\nइन्द्रेणागत्य वसुधां भयाक्रांतेन सुन्दरि ॥ ४ ॥\nउष्मा तदुद्भवो देवि निर्गच्छन्नवरोधितः ॥\nदशकोटिप्रविस्तीर्णं ज्वालाग्रं लिंगरूपधृक् ॥ ५ ॥\nप्रभासक्षेत्रमास्थाय भित्त्वाऽऽविर्भावमास्थितम् ॥\nवज्रेण रुंधिते देवि भित्त्वा चैव वसुंधराम् ॥ ६ ॥\nधूमसंघैः समेतं तु व्यापयामास तज्जगत् ॥\nततस्त्रैलोक्यमखिलं ज्वालाभिर्व्याकुलीकृतम् ॥ ७ ॥\nततः सुरगणाः सर्व ऋषयो वेदपारगाः ॥\nअस्तुवन्विविधैः सूक्तैर्वेदोक्तैः शशिशेखरम् ॥ ८ ॥\nसंहरस्व सुरश्रेष्ठ तेजः स्वदहनात्मकम् ॥ त्रै\nलोक्यं व्याकुलीभूतमेवं सर्वं चराचरम् ॥\nन यावत्प्रलयं याति तावद्रक्ष सुरेश्वर ॥ ९ ॥\n॥ ईश्वर उवाच ॥ ॥\nएवमाभाषमाणेषु त्रिदिवेषु सुरेश्वरि ॥\nतत्तेजः पञ्चधाविष्टं व्याप्याशेषं जगत्त्रयम् ॥ ॥ 7.1.198.१० ॥\nपञ्चप्रभासरूपेण भित्त्वा तत्र वसुन्धराम्॥\nयेन मार्गेण निष्क्रान्तं तन्मार्गे च महन्महः ॥ ११ ॥\nतत्र तैः स्थापितं द्वारं सुप्रदेशेऽश्मजं प्रिये ॥\nपिहितेऽथ च रंध्रेऽस्मिन्धूमो नाशमुपेयिवान् ॥ १२ ॥\nस्वस्थाश्चैवाभवँल्लोकास्तेजस्तत्रैव संस्थितम् ॥\nएवं मया प्रेरितास्ते लिंगं तत्र समादधुः ॥ १३ ॥\nतन्महस्तत्र देवेशि विश्राममकरोत्तदा ॥\nततो महाप्रभासेति कीर्त्यते देवदानवैः ॥ १४ ॥\nयस्तं पूजयते भक्त्या लिंगं पुष्पैः पृथग्विधैः ॥\nस याति परमं स्थानं जरामरणवर्जितम् ॥ १५ ॥\nदृष्टेन तेन देवेशि मुच्यते पातकैर्नरः ॥\nलभते वाञ्छितान्कामान्मनसा चेप्सितान्प्रिये ॥ १६ ॥\nहिरण्यं तत्र दातव्यं ब्राह्मणे शंसितव्रते ॥\nगोदानं विधिवत्तत्र देयं चैव द्विजन्मने ॥ १७ ॥\nएवं कृत्वा महादेवि लभते जन्मनः फलम् ॥\nराजसूयाश्वमेधानां प्राप्नुयात्फलमूर्जितम् ॥ १८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये पञ्चमप्रभासक्षेत्रमाहात्म्यवर्णनंनामाष्टानवत्युत्तरशततमोऽध्यायः ॥ १९८ ॥"
  }
]
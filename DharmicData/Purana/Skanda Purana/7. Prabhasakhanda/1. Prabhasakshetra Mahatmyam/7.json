[
  {
    "text": "॥ सूत उवाच ॥ ॥\nएवं तत्र तदा देवी श्रुत्वा माहात्म्यमुत्तमम् ॥\nहर्षोत्कंठितया वाचा पुनः पप्रच्छ शंकरम् ॥ १ ॥\n॥ देव्युवाच ॥ ॥\nदेवदेव जगन्नाथ भक्तानुग्रहकारक ॥\nसमस्तज्ञानसंपन्न नमस्तेऽस्तु महेश्वर ॥ २ ॥\nनमोऽस्तु वै त्रिपुरप्रहर्त्रे महात्मने तारकमर्दनाय ॥\nनमोऽस्तु ते क्षीरसमुद्र दायिने शिशोर्मुनीन्द्रस्य समाहितस्य ॥३॥\nनमोऽस्तु ते सर्वजगद्विधात्रे सर्वत्र सर्वात्मक सर्वकर्त्रे ॥\nनमो भवायास्तु नमोऽभवाय नमोऽस्तु ते सर्वगताय नित्यम् ॥ ४ ॥\n॥ ईश्वर उवाच ॥ ॥\nकिं देवि पृच्छसेऽद्यापि सर्वं ते कथितं मया ॥\nसंदिग्धमस्ति किंचिच्चेत्पुनः पृच्छस्व भामिनि  ॥ ५ ॥\n॥ देव्युवाच ॥ ॥\nसोमेश्वरेति यन्नाम कस्मिन्काले बभूव तत् ॥\nकिं नामाग्रेऽभवल्लिंगं नाम किं भविताऽधुना ॥ ६ ॥\nएवं यस्य प्रभावो वै नोक्तः पूर्वं त्वया विभो ॥\nअन्येषां तीर्थदेवानां माहात्म्यं वर्णितं त्वया ॥\nन त्वीदृशं तु कथितं श्रीसोमेशस्य यादृशम् ॥ ७ ॥\n॥ ईश्वर उवाच ॥ ॥\nपूर्वमेवाहमेवासं स्पर्शलिंगस्वरूपवान् ॥\nन च मां तत्त्वतो वेद जनः कश्चिदिहेश्वरि ॥ ८ ॥\nमहाकल्पे तु सञ्जाते ब्रह्मणः प्रति संचरे ॥\nनामभावं भवेदन्यद्देवि लिंगे पुनःपुनः ॥ ९ ॥\nअतीतं ब्रह्मणां षट्कं सप्तमोऽयं प्रजापतिः ॥\nवर्त्तते योऽधुना देवि शतानन्द इति श्रुतः ॥ ॥ 7.1.7.१॥।\nअस्मिन्ब्रह्मणि देवेशि संजाते ह्यष्टवार्षिके ॥\nतदा कालात्समारभ्य सोमेश इति विश्रुतः ॥ ११ ॥\nअतीतेषु च देवेशि ब्रह्मसुप्तलयादनु ॥\nबभूवुर्यानि नामानि तानि त्वं शृणु पार्वति ॥ १२ ॥\nआद्यो विरंचिनामासीद्यदा ब्रह्मा पितामहः ॥\nमृत्युञ्जयस्तदा नाम सोमनाथस्य कीर्तितम् ॥ ॥ १३ ॥\nद्वितीयोऽभूद्यदा ब्रह्मा पद्मभूरिति विश्रुतः ॥\nतदा कालाग्निरुद्रेति नाम प्रोक्तं शुभेंऽबिके ॥ १४ ॥\nतृतीयोऽभूद्यदा ब्रह्मा स्वयंभूरिति विश्रुतः ॥\nअमृतेशेति देवस्य तदा नाम प्रकीर्तितम् ॥ १५ ॥\nचतुर्थोऽभूद्यथा ब्रह्मा परमेष्ठीति विश्रुतः ॥\nअनामयेति देवस्य तदा नाम स्मृतं शुभे॥१६॥\nपंचमोऽभूद्यदा ब्रह्मा सुरज्येष्ठ इति स्मृतः॥\nकृत्तिवासेति देवस्य नाम प्रोक्तं तदाम्बिके॥१७॥\nषष्ठश्चाभूद्यदा ब्रह्मा हेमगर्भ इति श्रुतः॥\nतदा भैरवनाथेति नाम देवस्य कीर्तितम्॥१८॥\nअयं यो वर्त्तते ब्रह्मा शतानंद इति स्मृतः ॥\nसोमनाथेति देवस्य वर्तते नाम सांप्रतम्॥१९॥\nअतः परं चतुर्वक्त्रो ब्रह्मा यो भविता यदा ॥\nप्राणनाथेति देवस्य तदा नाम भविष्यति॥7.1.7.२०॥\nअतीता ये विधातारो भविष्यंति च येऽधुना॥\nतावत्तद्वर्त्तते नाम यावदन्योष्टवार्षिकः ॥\nसंध्यासंध्यांशभेदेन विष्ण्वनंतसनातनाः ॥ २१ ॥\nएवं नामानि देवस्य संक्षेपात्कीर्तितानि मे ॥\nविस्तरात्कथितुं नैव शक्यंते कालगौरवात् ॥ २२ ॥\n॥ देव्युवाच ॥ ॥\nआश्चर्यं देवदेवेश यत्त्वया कथितं प्रभो ॥\nपूर्वोक्तानि च नामानि न स्मरंति च मे कथम् ॥२३॥\nएतद्विस्तरतो ब्रूहि कारणं च जगत्पते ॥\nसर्वभूतहितार्थाय ममानुग्रहकाम्यया ॥ २४ ॥\n॥ ईश्वर उवाच ॥ ॥\nकल्पेकल्पे महादेवि अवतारं करोषि यत् ॥\nतेन ते स्मरणं नास्ति प्रभावात्प्रकृतेः प्रिये ॥ २५ ॥\nतत्त्वावरणमध्ये तु तत्राद्या त्वं प्रतिष्ठिता ॥\nसाऽवतीर्यांडमध्ये तु मया सार्द्धं वरानने ॥ २६ ॥\nअनुग्रहार्थं लोकानां प्रादुर्भूता पुनःपुनः ॥\nआद्ये कल्पे जगन्माता जगद्योनिर्द्वितीयके ॥ २७ ॥\nतृतीये शांभवीनाम चतुर्थे विश्वरूपिणी ॥\nपञ्चमे नंदिनीनाम षष्ठे चैव गणांबिका ॥ २८ ॥\nविभूतिः सप्तमे कल्पे सुभूतिश्चाष्टमे तदा ॥\nआनन्दा नवमे कल्पे दशमे वामलोचना ॥ २९ ॥\nएकादशे वरारोहा द्वादशे च सुमङ्गला ॥\nकल्पे त्रयोदशे चैव महामाया ह्युदाहृता ॥ 7.1.7.३० ॥\nततश्चतुर्दशे कल्पेऽनन्तानाम प्रकीर्तिता ॥\nभूतमाता पंचदशे षोडशे चोत्तमा स्मृता ॥ ३१ ॥\nततः सप्तदशे कल्पे पितृकल्पे तु विश्रुता ॥\nदक्षस्य दुहिता जाता सतीनाम्नी महाप्रभा ॥ ३२ ॥\nअपमानात्तु दक्षस्य स्वां तनूमत्यजत्पुनः ॥\nउमां कलां तु चन्द्रस्य पुरापूर्य च संस्थिता ॥ ३३ ॥\nततः प्रवृत्ते वाराहे कल्पे त्वं सुरसुन्दरि ॥\nपुनर्हिमवताराध्य दुहिता त्वमतः कृता ॥ ३४ ॥\nततो देव्यद्भुतं तप्त्वा तपः परमदुश्चरम् ॥\nभर्त्तारं मां पुनः प्राप्य पार्वतीति निगद्यसे ॥ ३५ ॥\nकैलासनिलयश्चाहं त्वया सार्द्धं वरानने ॥\nक्रीडामि तव देवेशि यावत्कल्पावसानकम् ॥३६॥\nइदं चतुर्गुणं प्राप्य द्वापरे विष्णुना सह ॥\nमहिषस्य वधार्थाय उत्पन्ना कृष्णपिंगला ॥ ३७ ॥\nकात्यायनीति दुर्गेति विविधैर्नामपर्ययैः ॥\nनवकोटिप्रभेदेन जातासि वसुधातले ॥ ३८ ॥\nयानि ते कल्पनामानि पूर्वमुक्तानि सुन्दरि ॥\nतानि त्रयोदशाकल्पादुदक्तात्कथितानि मे ॥ ३९ ॥\nअतीतानि भविष्याणि वर्त्तमानानि सुन्दरि ॥\nएवं ज्ञेयानि सर्वाणि ब्रह्मकल्पावधि प्रिये ॥ ॥ 7.1.7.४० ॥\n॥ देव्युवाच ॥ ॥\nसोमनाथेति यन्नाम त्वया पूर्वमुदाहृतम् ॥\nतत्कथं निश्चलं नाम मन्यते त्रिपुरांतक ॥ ४१ ॥\nअसंख्यत्वाच्च चंद्राणां जन्मनामप्रभेदतः ॥\nमन्वन्तरे तु संजाते युगानामेकसप्ततौ ॥ ४२ ॥\nचंद्रसूर्यादयो देवाः संह्रियंते पुनःपुनः ॥\nसप्तर्षयः सुराः शक्रो मनुस्तत्सूनवो नृपाः ॥ ४३ ॥\nएककालं च सृज्यंते संह्रियंते च पूर्ववत् ॥\nएतन्मे संशयं देव यथावद्वक्तुमर्हसि ॥४४॥\n॥ ईश्वर उवाच ॥ ॥\nसाधु पृष्टं त्वया देवि रहस्यं पापनाशनम् ॥\nयन्न कस्यचिदाख्यातं तत्ते वक्ष्याम्यशेषतः ॥४५॥\nअयं यो वर्त्तते ब्रह्मा शतानन्द इति श्रुतः॥\nतस्य चैवाष्टमे वर्षे मनुर्यः प्रथमो भवेत् ॥ ४६ ॥\nतस्मिन्मन्वन्तरे देवि यश्चादौ रोहिणीपतिः ॥\nसमुद्रगर्भात्संजातः सलक्ष्मीकौस्तुभादिभिः ॥ ४७ ॥\nतेन चाराधितं लिंगं कालभैरवनामतः ॥\nमहता तपसा पूर्वं युगानि च चतुर्द्दशे ॥ ४८ ॥\nतस्याद्भुतं तपो दृष्ट्वा तुष्टोऽहं तस्य सुन्दरि ॥\nवरं वृणीष्वेति मया स च प्रोक्तो निशाकरः ॥ ४९ ॥\nसहोवाच तदा देवि भक्त्या संस्तुत्य मां शुभे ॥ 7.1.7.५० ॥\n॥ चंद्र उवाच ॥ ॥\nयदि प्रसन्नो देवेश वरार्हो यदि वाऽप्यहम् ॥\nसोमनाथेति तं नाम भूयाद्ब्रह्मावधि प्रभो ॥ ५१ ॥\nये केचिद्भवितारोऽन्ये मन्वन्ते शीतरश्मयः ॥\nतेषां भवतु देवेश देवोऽयं कुलदेवता ॥ ॥ ५२ ॥\nआराधयंतु ते सर्वे क्षेत्रेऽस्मिन्संस्थिता विभो ॥\nस्वकीयायुःप्रमाणेन ब्रह्मणः प्रलयादनु ॥ ५३ ॥\nसोमनाथेति ते नाम ब्रह्मांडे सचराचरे ॥\nख्यातिं प्रयातु देवेश तेजोलिंग नमोऽस्तु ते ॥ ५४ ॥\n॥ ईश्वर उवाच ॥ ॥\nएवमस्त्वित्यहं प्रोच्य पुनर्लिंगे लयं गतः ॥\nएतत्ते कारणं देवि प्रोक्तं सर्वमशेषतः ॥ ५५ ॥\nनिःसन्दिग्धं तु संक्षेपात्पुरा पृष्टं यतस्त्वया ॥\nउद्देशमात्रं कथितं श्रीसोमेशगुणान्प्रति ॥\nसमुद्रस्येव रत्नानामचिन्त्यस्तस्य विस्तरः ॥ ५६ ॥\nमोहनं तदभक्तानां भक्तानां बुद्धिवर्द्धनम् ॥\nमूढास्ते नैव पश्यंति स्वरूपं मम मोहिताः ॥ ५७ ॥\n॥ देव्युवाच ॥ ॥\nईदृशं यस्य माहात्म्यं तेजोलिंगस्य शंकर ॥\nकुत्र तिष्ठति तल्लिंगं क्षेत्रे तस्मिन्सुरेश्वर ॥ ५८ ॥\n॥ ईश्वर उवाच ॥ ॥\nशृणु देवि प्रयत्नेन श्रुत्वा चैवावधारय ॥\nप्रभासं परमं देवि क्षेत्रमेतन्मम प्रियम् ॥ ५९ ॥\nदेवानामपि संस्थानं तच्च द्वादशयोजनम् ॥\nपंचयोजनमानेन पीठं तत्र प्रकीर्त्तितम् ॥ 7.1.7.६० ॥\nतन्मध्ये मद्गृहं देवि तच्च गव्यूतिमात्रकम् ॥\nसमुद्रस्योत्तरे देवि देविकामुखसंज्ञितम् ॥ ६१ ॥\nवज्रिण्याः पूर्वतश्चैव यावन्न्यंकुमती नदी ॥\nचतुष्टयं च विस्तारादायामात्पंचयोजनम् ॥ ६२ ॥\nक्षेत्रपीठमिति प्रोक्तमतो गर्भगृहं शृणु ॥\nसमुद्रात्कौरवी यावद्दक्षिणोत्तरमानतः ॥\nपूर्वपश्चिमतो ज्ञेयं गोमुखादाऽऽश्वमेधकम् ॥ ६३ ॥\nएतन्मम गृहं देवि न त्यजामि कदाचन ॥\nतस्य मध्ये स्थितं लिंगं यत्र तत्ते प्रकीर्तितम् ॥ ६४ ॥\nवारुणीं दिशमाश्रित्य सागरस्य च सन्निधौ ॥\nकृतस्मरस्यापरतो धन्वन्तरशतत्रये ॥ ६५ ॥\nलिंगं महाप्रभावं तुं स्वयंभूतं व्यवस्थितम् ॥\nतत्र संनिहितो देवः शंकरः परमेश्वरः॥ ६६ ॥\nएतस्मिन्नन्तरे देवि सोमेशस्य समीपतः ॥\nचतुर्द्दशे विभागे तु धनुषां च शतद्वयम् ॥ ॥ ६७ ॥\nसमंतान्मंडलाकारा कर्णिका सा मम प्रिया ॥\nतस्यां ये प्राणिनः सर्वे मृताः कालेन पार्वति ॥ ६८ ॥\nकृमिकीटपतंगाद्या जीवा उत्तम मध्यमाः ॥\nनिर्द्धूतकल्मषाः सर्वे यांति लोकं ममापि ते ॥६९॥\nउत्तरं दक्षिणं चापि अयनं न विचारयेत् ॥\nसर्वस्तेषां शुभः कालो ये मृताः क्षेत्रमध्यतः ॥ 7.1.7.७० ॥\nआदिनाथेन शर्वेण सर्वप्राणिहिताय वै ॥\nआद्यतत्त्वान्यथानीय क्षेत्रमेतन्महाप्रभम् ॥\nप्रभासितं महादेवि यत्र सिद्ध्यंति मानवाः ॥७१॥\nहन्यमानोऽपि यो विद्वान्वसेद्विघ्नशतैरपि ॥\nकृतप्रतिज्ञो देवेशि यावज्जीवं सुरेश्वरि ॥ ७२ ॥\nस गच्छेत्परमं स्थानं यत्र गत्वा न शोचति॥\nतस्य क्षेत्रस्य माहात्म्यात्स्थाणोश्चाद्भुतकर्मणः ॥ ७३ ॥\nकृत्वा पापसहस्राणि पश्चात्सन्तापमेति वै ॥\nप्रभासे तु वियुज्येत न सोंऽतकपुरीं व्रजेत् ॥ ॥ ७४ ॥\nज्ञात्वा कलियुगं घोरं हाहाभूतमचेतनम् ॥\nनियुक्तस्तत्र देवेशि रक्षार्थं विघ्ननायकः ॥ ७५ ॥\nये तु ब्राह्मणविद्विष्टाः शिवभक्तिवितंडकाः ॥\nब्रह्मघ्नाश्च कृतघ्नाश्च तथा नैष्कृतिकाश्च ये ॥ ७६ ॥\nलोकद्विष्टा गुरुद्विष्टास्तीर्थायतनकण्टकाः ॥\nसर्वपापरताश्चैव ये चान्ये तु विकुत्सिताः ॥ ७७ ॥\nरक्षणार्थं ह वै तेषां नियुक्तो विघ्ननायकः ॥\nकालाग्निरुद्रपार्श्वे तु रुद्रतुल्यपराक्रमः ॥ ७८ ॥\nक्षेत्रं रक्षति देवेशि पापिष्ठानां नियामकः ॥\nम्रियंते यदि ब्रह्मघ्नास्तथा पातकिनो नराः ॥ ७९ ॥\nक्षेत्रे चास्मिन्वरारोहे तेषां देवि गतिं शृणु ॥\nदशवर्षसहस्राणि दिव्यानि कमलेक्षणे ॥ 7.1.7.८० ॥\nदासी पुत्राश्च जायन्ते तदंते ब्रह्मराक्षसाः ॥\nततः पापक्षये देवि पुनर्यांति वियोनिताम् ॥५१॥\nतस्मात्सर्वप्रयत्नेन पापं तत्र न कारयेत् ॥\nअन्यत्राऽऽवर्तितं पापं क्षेत्रे चास्मिन्विनश्यति ॥ ८२ ॥\nअस्मिन्पुनः कृतं पापं पैशाचनरकावहम् ॥\nभक्तानुकंपी भगवांस्तिर्यग्योनिगतेष्वपि ॥ ८३ ॥\nददाति परमं स्थानं न तु  ब्रह्मद्विषां प्रिये॥\nये च ध्यानं समासाद्य युक्तात्मानः समाहिताः ॥ ८४ ॥\nसंनियम्येन्द्रियग्रामं जपंति शतरुद्रियम्॥\nप्रभासे  तु स्थिता देवि ते कृतार्था न संशयः ॥ ८५ ॥\nयदि गच्छेन्नरः कश्चित्प्रभासं क्षेत्रमुत्तमम् ॥\nतमुपायं प्रकुर्वीत निर्गच्छेन्न पुनर्यथा ॥ ८६ ॥\nएतद्गोप्यं वरारोहे न देयं यस्य कस्यचित्॥\nगोपनीयमिदं शास्त्रं यथा प्राणाः स्वकाः प्रिये॥ ८७॥\nयेनेदं विहितं शास्त्रं प्रभासक्षेत्रदीपकम्॥\nस शिवश्चैव विज्ञेयो मानुषीं प्रकृतिं स्थितः॥८८॥\nतस्यविग्रहसंस्थोऽहं सदा तिष्ठामि पार्वति॥\nवंदितः पूजितो ध्यातो यथाहं नात्र संशयः ॥ ८९ ॥\nकलौ च दुर्ल्लभं देवि प्रभासक्षेत्रमुत्तमम् ॥\nइदानीं तव स्नेहेन विशेषं कथयामि वै ॥\nसत्यंसत्यं पुनः सत्यं त्रिःसत्यं सुरसुन्दरि ॥ ॥ 7.1.7.९० ॥\nयानि लिंगानि भूर्लोके सोमेशस्तेषु मे प्रियः ॥\nअस्मिँल्लिंगे गुणा ये तु ते देवि विदिता मम ॥ ९१ ॥\nअहमेव विजानामि नान्यो वेद कथंचन ॥\nअन्येषु चैव लिंगेषु अहं पूज्यः सुरासुरैः ॥ ९२ ॥\nलिंगं चेमं पुनर्देवि पूजयामो वयं स्वयम् ॥ ९३ ॥\nयस्मिन्काले न वै ब्रह्मा न भूमिर्न दिवाकरः ॥\nसर्वं चैव जगन्नाथ तस्मिन्काले यशस्विनि ॥ ९४ ॥\nइमं लिंगं परं चैव ब्रह्मणः प्रलये तदा ॥\nभाविनीं वृत्तिमास्थाय इदं स्थानं तु रक्षति ॥ ९५ ॥\nदशकोट्यस्तु लिंगानां गंगाद्वाराद्वरानने ॥\nआगत्य तानि मध्याह्ने लिंगेऽस्मिन्यांति संलयम् ॥ ९६ ॥\nपृथिव्यां यानि तीर्थानि गगनस्थानि यानि तु ॥\nस्नानार्थमस्य लिंगस्य समागच्छंति सर्वदा ॥ ९७ ॥\nधन्यास्तु खलु ते मर्त्त्याः प्रभासे संव्यवस्थिताः ॥\nसोमेश्वरं ये द्रक्ष्यंति संसारभयमोचनम् ॥ ९८ ॥\nदेवि सोमेश्वरं लिंगं ये स्मरिष्यंति भाविताः ॥\nसर्वपापक्षयस्तेषां भविष्यति न संशयः ॥ ९९ ॥\nएतत्स्मृतं प्रियतमं मम देवि नित्यं क्षेत्रं पवित्रमृषिसिद्धगणाभिरम्यम् ॥\nअस्मिन्मृताः सकलजीवमृतोऽपि देवि स्वर्गात्परं समुपयांति न संशयोऽत्र ॥ 7.1.7.१०० ॥\nयं देवा न विजानंति ब्रह्मविष्णुपुरोगमाः ॥\nन सांख्येन न योगेन नैव पाशुपतेन च ॥ १०१ ॥\nकैवल्यं निष्कलं यत्त- दस्मिँल्लिंगे तु लभ्यते ॥\nतावद्भ्रमंति संसारे देवाद्यास्तु यशस्विनि ॥ १०२ ॥\nयावत्सोमेश्वरं देवं न विंदंति त्रिलोचनम् ॥\nक्षेत्रं प्रभासमित्युक्तं क्षेत्रज्ञोऽहं न संशयः ॥ १०३ ॥\nएतं तवोक्तं ननु बोधनाय सोमेश्वरस्यैव महाप्रभावम् ॥\nये वै पठिष्यंति नरा नितांतं यास्यंति ते तत्पदमिंदुमौलेः ॥ ॥ १०४ ॥\nसोमेश्वरं देववरं मनुष्या ये भक्तिमंतः शरणं प्रपन्नाः ॥\nते घोररूपे च भयावहे च संसारचक्रे न पुनर्भ्रमंति ॥ १०५ ॥\nये दक्षिणा मूर्त्तिमुपाश्रिताः स्युर्जपंति नित्यं शतरुद्रियं द्विजाः ॥\nतेऽस्मिन्भवे नैव पुनर्भवंति संसारपारं परमं गता वै ॥ १०६ ॥\nउद्देशमात्रं कथितो मया ते श्रीसोमनाथस्य कृतैकदेशः ॥\nअब्दैरनेकैर्बहुभिर्युगैर्वा न शक्यमेकेन मुखेन वक्तुम् ॥ १०७ ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमनाथप्रादुर्भाववर्णनंनाम सप्तमोऽध्यायः ॥ ७ ॥ ॥"
  }
]
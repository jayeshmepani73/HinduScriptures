[
  {
    "text": "॥ देव्युवाच ॥ ॥\nयदेतद्भवता प्रोक्तं माहात्म्यं सूर्यदैवतम्॥\nतन्मे विस्तरतो ब्रूहि देवदेव जगत्पते ॥ १ ॥\nकथमर्कस्थलो भूतः प्रभासक्षेत्रभूषणः ॥\nपूजनीयो महादेवः सम्यग्यात्राफलेप्सुभिः ॥ २ ॥\nके मंत्राः किं विधानं तु केषु पर्वसु पूजयेत्॥\nजैगीषव्येश्वरो भूत्वा ह्यभूत्सिद्धेश्वरः कथम् ॥\nतन्मे कथय देवेश विस्तरात्सर्वमेव हि ॥ ३ ॥\nपाताले विवरं तत्र योगिन्यस्तत्र किं पुरा ॥\nतथा मातृगणश्चैव कथमेतदभूत्पुरा ॥ ४ ॥\nएतत्सर्वमशेषेण दयां कृत्वा जगत्पते ॥\nममाचक्ष्व विरूपाक्ष यद्यहं ते प्रिया हर ॥ ५ ॥\n॥ ईश्वर उवाच ॥ ॥\nसाधु पृष्टं त्वया देवि कथयामि समासतः ॥\nसिद्धेश्वरो ह्यभूद्येन जैगीषव्येश्वरो हरः ॥ ६ ॥\nपूजाविधानं विस्तीर्य तन्मे निगदतः शृणु ॥\nआसीदस्मिन्कृते देवि सर्व ज्ञानविशारदः ॥ ७ ॥\nपुत्रः शतकलाकस्य जैगीषव्य इति श्रुतः ॥\nप्रभासक्षेत्रमासाद्य स चक्रे दुश्चरं तपः ॥ ८ ॥\nअतिष्ठद्वायुभक्षश्च वर्षाणां शतकं किल ॥\nअम्बुभक्षः सहस्रं तु शाकाहारोऽयुतं तथा ॥ ९ ॥\nचांद्रायणसहस्रं च कृतं सांतपनं पुनः ॥\nशोषयित्वा मिताहारो दिग्वासाः समपद्यत ॥ 7.1.14.१० ॥\nपूर्वे कल्पे स्वयं भूतं महोदयमिति श्रुतम् ॥\nस लिंगं देवदेवस्य प्रतिष्ठाप्यार्चयन्नपि ॥ ११ ॥\nभस्मशायी भस्मदिग्धो नृत्त गीतैरतोषयत् ॥\nजपेन वृषनादैश्च तपसा भावितः शुचिः ॥ १२ ॥\nतमेवं तोषयाणं तु भक्त्या परमया युतम् ॥\nभगवांश्च तमभ्येत्य इदं वचनमब्रवीत् ॥ १३ ॥\nजैगीषव्य महाबुद्धे पश्य मां दिव्यचक्षुषा ॥\nतुष्टोऽस्मि वरदश्चाहं ब्रूहि यत्ते मनोगतम् ॥ १४ ॥\nस एवमुक्तो देवेन देवं दृष्ट्वा त्रिलोचनम्॥\nप्रणम्य शिरसा पादाविदं वचनमब्रवीत् ॥ १५ ॥\n॥ जैगीषव्य उवाच ॥ ॥\nभगवन्देवदेवेश मम तुष्टो यदि प्रभो ॥\nज्ञानयोगं हि मे देहि यः संसारनिकृन्तनम्॥ १६ ॥\nभगवन्नान्यदिच्छामि योगात्परतरं हितम् ॥\nत्वयि भक्तिश्च नित्यं मे देव्यां स्कन्दे गणेश्वरे ॥ ॥ १७ ॥\nन च व्याधिभयं भूयान्न च तेजोऽपमानता ॥\nअनुत्सेकं तथा क्षांतिं दमं शममथापि च ॥ १८ ॥\nएतान्वरान्महादेव त्वदिच्छामि त्रिलोचन ॥ १९ ॥\n॥ ईश्वर उवाच ॥ ॥\nअजरश्चामरश्चैव सर्वशोकविवर्जितः ॥\nमहायोगी महावीर्यो योगैश्वर्यसमन्वितः॥7.1.14.२०॥\nप्रभावाच्चास्य क्षेत्रस्य गुह्यस्य मम शाश्वतम् ॥\nयोगाष्टगुणमैश्वर्यं प्राप्स्यसे परमं महत् ॥ २१ ॥\nभविष्यसि मुनिश्रेष्ठ योगाचार्यः सुविश्रुतः ॥ २२ ॥\nयश्चेदं त्वत्कृतं लिगं नियमेनार्चयिष्यति ॥\nसर्वपापविनिर्मुक्तो योगं दिव्यमवाप्स्यति ॥ २३ ॥\nजैगीषव्यगुहां चेमां प्राप्य योगं करोति यः ॥\nस सप्तरात्राद्युक्तात्मा संसारं संतरिष्यति ॥ २४ ॥\nमासेन पूर्वजातिं च जन्मातीतं च वेत्स्यति ॥\nएकरात्रात्तनुं शुद्धां द्वाभ्यां तारयते पितॄन्॥\nत्रिरात्रेण व्यतीतेन त्वपरान्सप्त तारयेत् ॥ २५ ॥\nपुनश्च तव विप्रर्षे अजेयत्वं च योगिभिः ॥\nइच्छतो दर्शनं चैव भविष्यति च ते मम ॥ २६ ॥\nइति देवो वरान्दत्त्वा तत्रैवांतरधीयत ॥\nएतत्कृतयुगे वृत्तं तव देवि प्रभाषितम् ॥ २७ ॥\nत्रेतायुगे महादेवि द्वापरेऽपि तथैव च ॥\nकलियुगप्रवेशे तु वालखिल्या महर्षयः ॥ २८ ॥\nअस्मिन्प्राभासिके क्षेत्रे सूर्यस्थलसमीपतः ॥\nआराधयंतो देवेशं गुहामध्यनिवासिनम् ॥ २९ ॥\nअष्टाशीतिसहस्राणि ऋषयश्चोर्द्धरेतसः ॥\nवर्षायुतं तपस्तप्त्वा सिद्धिं जग्मुस्तदात्मिकाम्॥7.1.14.३०॥\nततः सिद्धेश्वरं लिंगं कलौ ख्यातं वरानने ॥\nयदा सोमेन संयुक्ता कृष्णा शिवचतुर्दशी ॥\nतदैव तस्य देवस्य दर्शनं देवि दुर्ल्लभम् ॥ ३१ ॥\nब्रह्मांडं सकलं दत्त्वा यत्पुण्यमुपजायते ॥\nतत्पुण्यं लभते देवि सिद्धलिंगस्य पूजनात् ॥ ३२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरोत्पत्तिवर्णनंनाम चतुर्दशोऽध्यायः ॥ १४ ॥"
  }
]
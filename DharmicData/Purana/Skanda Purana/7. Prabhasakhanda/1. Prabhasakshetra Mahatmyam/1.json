[
  {
    "text": "॥ व्यास उवाच ॥ ॥\nयश्चाद्यः पुरुषः पुराण इति यः संस्तूयते सर्वतः सोमेशः सुरसंयुतः क्षितितले यैर्वीक्षितो हीक्षणैः॥\nते तीर्त्वा विततांतरं भवभयं भूत्याऽभिसंभूषिताः स्वर्गं यानवरैःप्रयान्ति सुकृतैर्यज्ञै यथा यज्विनः ॥ १ ॥\nप्रसरद्बिन्दुनादाय शुद्धामृतमयात्मने ॥\nषड्त्रिंशत्तत्त्वदेहाय नमश्चिन्मात्रमूर्तये ॥ २ ॥\nअमृतेनोदरस्थेन म्रियन्ते सर्वदेवताः ॥\nकंठस्थित विषेणापि यो जीवति स पातुः वः ॥ ३ ॥\nसत्रान्ते सूतमनघं नैमिषेया महर्षयः॥\nपुराणसंहितां पुण्यां पप्रच्छू रोमहर्षणम्॥ ४ ॥\nत्वया सूत महा बुद्धे भगवान्ब्रह्मवित्तमः ॥\nइतिहासपुराणार्थे व्यासः सम्यगुपासितः ॥ ५ ॥\nतस्य ते सर्वरोमाणि वचसा हर्षितानि यत् ॥\nद्वैपायनस्यानुभावात्ततोऽभू रोमहर्षणः ॥ ६ ॥\nभवन्तमेव प्रथमं व्याजहार स्वयं प्रभुः ॥\nमुनीनां संहितां वक्तुं व्यासः पौराणिकीं कथाम् ॥ ७ ॥\nत्वं हि स्वायंभुवे यज्ञे सुत्याहे वितते हरिः ॥\nसंभूतः संहितां वक्तुं स्वांशेन पुरुषोत्तमः ॥ ८ ॥\nतस्माद्भवन्तं पृच्छामः पुराणे स्कन्दकीर्तिते ॥\nप्रभासक्षेत्रमाहात्म्ये ब्राह्मी यात्रा श्रुता पुरा ॥ ९ ॥\nअधुना वैष्णवीं रौद्रीं यात्रां सर्वार्थसंयुताम् ॥\nवक्तुमर्हसि चास्माकं पुराणार्थविशारद ॥ 7.1.1.१० ॥\nमुनीना वचनं श्रुत्वा सूतः पौराणिकोत्तमः ॥\nप्रणम्य शिरसा प्राह व्यासं सत्यवतीसुतम् ॥ ११ ॥\n॥ रोमहर्षण उवाच ॥ ॥\nश्रीवत्सांकं जगद्योनिं हरिमोंकाररूपिणम् ॥\nअप्रमेयं गुरुं देवं निर्मलं निर्मलाश्रयम् ॥ १२ ॥\nहंसं शुचिषदं व्योम व्यापकं सर्वदं शिवम् ॥\nउदासीनं निरायासं निष्प्रपञ्चं निरञ्जनम् ॥ १३ ॥\nशून्यं बिंदुस्वरूपं तु ध्येयं ध्यानविवर्जितम् ॥\nअस्ति नास्तीति यं प्राहुः सुदूरे चान्तिके च यत् ॥ १४ ॥\nमनोग्राह्यं परं धाम पुरुषाख्यं जगन्मयम् ॥\nहृत्पंकजसमासीनं तेजोरूपं निरिन्द्रियम् ॥ १५ ॥\nएवंविधं नमस्कृत्य परमात्मानमीश्वरम् ॥\nकथां वदिष्ये द्विविधां द्विशरीरां तथैव तु ॥ १६ ॥\nदिव्यभाषासमोपेतां वेदाधिष्ठानसंयुताम् ॥\nपञ्चसंधिसमायुक्तां षडलंकारभूषिताम् ॥ १७ ॥\nसप्तसाधनसंयुक्तां रसाष्टगुणरंजिताम् ॥\nगुणैर्नवभिराकीर्णां दशदोषविवर्जिताम् ॥ १८ ॥\nविभाषाभूषितां तद्वदेकायत्तां मनोहराम् ॥\nपञ्चकारणसंयुक्तां चतुष्करणसम्मताम् ॥१९ ॥\nComments on Prabhaasa\nपुनश्च द्विविधां तद्वज्ज्ञानसंदोहदायिनीम् ॥\nव्यासेन कथितां पुण्यां शृणुध्वं पापनाशिनीम् ॥ 7.1.1.२० ॥\nयां श्रुत्वा पापकर्मापि गच्छेद्धि परमां गतिम् ॥\nदुःखत्रयविनिर्मुक्तः सर्वातङ्कविवर्जितः ॥ २१ ॥\nन नास्तिके कथां पुण्यामिमां ब्रूयात्कदाचन ॥\nश्रद्दधानाय शान्ताय कीर्तनीया द्विजातये ॥२२ ॥\nनिषेकादिः श्मशानान्तो मन्त्रैर्यस्योदितो विधिः ॥\nतस्य शास्त्रेऽधिकारोऽस्ति ज्ञेयो नान्यस्य कस्यचित्॥ २३ ॥\nचतुःपक्षावदातस्य विशुद्धिर्ब्राह्मणस्य च ॥\nसद्वृत्तस्याधिकारोऽस्ति शास्त्रेऽस्मिन्वेदसम्मते ॥ २४ ॥\nयथा सुराणां प्रवरो देवदेवो महेश्वरः ॥\nनदीनां च यथा गंगा वर्णानां ब्राह्मणो यथा ॥ २५ ॥\nअक्षराणां तु सर्वेषामोंकारः प्रथमो यथा ॥\nपूज्यानां तु यथा माता गुरूणां च यथा पिता ॥\nतथैव सर्वशास्त्राणां प्रधानं स्कन्दकीर्तितम् ॥ २६ ॥\nपुरा कैलासशिखरे ब्रह्मादीनां च सन्निधौ ॥\nस्कान्दं पुराणं कथितं पार्वत्यग्रे पिनाकिना ॥ ॥ २७ ॥\nपार्वत्या षण्मुखस्याग्रे तेन नन्दिगणाय वै ॥\nनन्दिना तु कुमाराय तेन व्यासाय धीमते ॥ २८ ॥\nव्यासेन मे समाख्यातं भवद्भ्योऽहं प्रकीर्तये ॥ २९ ॥\nयूयं सद्भावसंयुक्ता यतः सर्वे महर्षयः ॥\nतेन मे भाषितुं श्रद्धा भवतां स्कन्दसंहिताम् ॥ 7.1.1.३० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रश्नाध्यायवर्णनं नाम प्रथमोऽध्यायः ॥ १ ॥"
  }
]
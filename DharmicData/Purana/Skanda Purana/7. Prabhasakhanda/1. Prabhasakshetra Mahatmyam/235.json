[
  {
    "text": "॥ ईश्वर उवाच ॥ ॥\nतत्रैव संस्थितं पश्येल्लिंगत्रयमनुत्तमम् ॥\nशतमेधं सहस्रमेधं कोटिमेधमिति क्रमात् ॥ १ ॥\nदक्षिणे शतमेधं तु शतयज्ञफलप्रदम् ॥\nकार्तवीर्य्येण तत्रैव कृतं यज्ञशतं पुरा ॥ २ ॥\nप्रतिष्ठाप्य महालिंगं सर्वपातकनाशनम् ॥\nमध्यभागेऽत्र यल्लिंगं कोटिमेधेति विश्रुतम् ॥ ३ ॥\nतत्रेष्टा ब्रह्मणा पूर्वं कोटि संख्या मखोत्तमाः ॥\nसंस्थाप्य तु महादेवं शंकरं लोकशंकरम ॥ ४ ॥\nतस्य उत्तरभागस्थं सहस्रक्रतुसंज्ञकम् ॥\nशक्रश्च देवराजोऽपि सहस्रं यष्टवान्क्रतून् ॥ ५ ॥\nप्रतिष्ठाप्य महालिंगं देवानामादिदैवतम् ॥\nगंधपुष्पादिविधिना पंचामृतरसोदकैः ॥ ६ ॥\nस प्राप्नुयात्फलं देवि लिंगनामोद्भवं क्रमात् ॥\nगोदानं तत्र देयं तु सम्यग्यात्राफलेप्सुभिः ॥७॥\nदशलक्षाणि तीर्थानां तत्र तिष्ठंति भामिनि ॥\nलिंगत्रयं तथा मध्ये सर्वपातकनाशनम् ॥ ॥ ८ ॥\nइति श्रीस्कान्दे महापुराण एकाशीतिसाहस्र्यां सहितायां सप्तमे प्रभास खण्डे प्रथमे प्रभासक्षेत्रमाहात्म्ये दशाश्वमेधमाहात्म्ये शतमेधादि लिंगत्रयमाहात्म्यवर्णनंनाम पञ्चत्रिंशदुत्तरद्विशततमोऽध्यायः ॥ २३५ ॥"
  }
]
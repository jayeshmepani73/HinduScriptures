[
  {
    "text": "॥ ईश्वर उवाच ॥ ॥\nततो गच्छेन्महादेवि बालादित्यमिति श्रुतम् ॥\nअगत्स्यस्थानतः पूर्वे गव्यूतिद्वितयेन तु॥ १ ॥\nस्थानं सपाटिकानाम तस्यदक्षिणतः स्थितम् ॥\nगव्यूतिमात्रं देवेशि बालार्क इति विश्रुतम् ॥ २ ॥\nयत्र चाराधिता विद्या विश्वामित्रेण धीमता ॥\nसंस्थाप्य लिंगत्रितयं प्रतिष्ठाप्य तथा रविम् ॥ ३ ॥\nविद्यायाः साधनं चक्रे सिद्धिं सूर्यादवाप्तवान् ।\nबालादित्येति तेनासौ ततः ख्यातिमगात्प्रभुः ॥ ४ ॥\nतं दृष्ट्वा मानवो देवि भास्करपापतस्करम्॥\nन दारिद्र्यमवाप्नोति यावज्जीवति मानवः ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये बालार्कमाहात्म्यवर्णनंनामाष्टाशीत्युत्तरद्विशततमोऽध्यायः ॥ २८८ ॥ ॥"
  }
]
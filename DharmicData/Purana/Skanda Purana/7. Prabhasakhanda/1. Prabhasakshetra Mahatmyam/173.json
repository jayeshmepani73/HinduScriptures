[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगानां च चतुष्टयम् ॥\nएकस्थानस्थितानां तु सावित्र्यास्तत्र पश्चिमे ॥ १ ॥\nलिंगानां द्वितयं पूर्वे पश्चिमे सम्मुखद्वयम् ॥\nकुशकेश्वरनामेति लिंगं वै  प्रथमं स्मृतम् ॥ २ ॥\nगर्गेश्वरं द्वितीयं तु तृतीयं पुष्करेश्वरम् ॥\nमैत्रेयेश्वरनामेति चतुर्थं समुदाहृतम् ॥ ३ ॥\nएतानि यस्तु लिंगानि पश्येद्भक्त्या जितेन्द्रियः ॥\nस मुक्तः पातकैः सर्वैर्गच्छेच्छिवपुरं महत् ॥ ॥ ४ ॥\nशुक्लपक्षे चतुर्दश्यां वैशाखे तु विशेषतः ॥\nस्नानं कृत्वा प्रयत्नेन ब्राह्मणांस्तत्र भोजयेत् ॥ ५ ॥\nतेभ्यो दद्याद्यथाशक्त्या काञ्चनं वसनानि च ॥\nएवं कृते भवेद्यात्रा परिपूर्णा सुरेश्वरि ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कुशकादिलिंगचतुष्टयमाहात्म्यवर्णनंनाम त्रिसप्तत्युत्तरततमोऽध्यायः ॥ १७३ ॥"
  }
]
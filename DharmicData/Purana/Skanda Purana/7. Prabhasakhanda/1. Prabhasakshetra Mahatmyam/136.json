[
  {
    "text": "॥ ईश्वर उवाच ॥ ॥\nततो गच्छेन्महादेवि लोमशेश्वरमुत्तमम् ॥\nदुःखान्तकारिणीपूर्वे धनुषां सप्तके स्थितम् ॥ १ ॥\nस्थापितं तत्र देवेशि लोमशेन महर्षिणा ॥\nगुहामध्ये महालिंगं तपः कृत्वा सुदुश्चरम् ॥ २ ॥\nकोटीनां त्रितयं सार्धमिंद्राद्याः स्वर्भुजः प्रिये ॥\nयदा नाशं गमिष्यंति तदा तस्य क्षयो ध्रुवम् ॥ ३ ॥\nयावंति देहरोमाणि इन्द्रास्तावन्त एव च ॥\nक्रमादिन्द्रे विनष्टे तु तल्लोमपतनं भवेत् ॥ ४ ॥\nएवमीशप्रसादेन चिरायुर्लोमशोऽभवत् ॥\nब्रह्माणः षड्विनश्यन्ति समग्रायुषि लोमशे ॥ ५ ॥\nय एवं पूजयेद्भक्त्या तल्लिंगं लोमशार्चितम् ॥\nसोऽपि दीर्घायुराप्नोति निर्व्याधिर्नीरुजः सुखी ॥ ६ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये लोमशेश्वरमाहात्म्यवर्णनंनाम षट्त्रिंशदुत्तरशततमोऽध्यायः ॥ १३६ ॥ ॥  ॥ ॥ ॥"
  }
]
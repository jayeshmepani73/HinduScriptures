[
  {
    "text": "॥ ईश्वर उवाच ॥ ॥\nतस्यैव दक्षिणे भागे तृतीयो भैरवः स्थित ॥\nब्रह्मकुण्डसमीपे तु सावित्र्या संप्रतिष्ठितः ॥ १ ॥\nआराध्य तत्र देवेशं देवानां प्रपितामहम् ॥\nवायुभक्षा निराहारा तोषयामास शंकरम् ॥ २ ॥\nतुष्टः प्राहेश्वरो देवि शंकरस्तां वराननाम् ॥ ३ ॥\nयोऽस्मिन्कुंडे नरः स्नात्वा मल्लिंगं पूजयिष्यति ॥\nपौर्णमास्यां विधानेन गन्धपुष्पादिभिः क्रमात् ॥ ४ ॥\nदास्यं तस्य वरा निष्टान्मनसाऽभीसिताञ्छुभान् ॥ ५ ॥\nमहापातकयुक्तोऽपि मुक्तो भवति पातकैः ॥\nसर्वकामसमृद्धात्मा स भूयाद्वृषभध्वजः ॥ ६ ॥\nइत्येवमुक्त्वा देवेशि ततोऽन्तर्धानमागतः ॥\nसावित्री ब्रह्मलोके तु गता संस्थाप्य शंकरम् ॥ ७ ॥\nइति संक्षेपतः प्रोक्तं सावित्रीशमहोदयम् ॥\nशृणुयाद्यस्तु मतिमान्स मुक्तः पातकैर्भवेत् ॥ ८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्ये सावित्रीश्वरभैरवमाहात्म्य- वर्णनंनामैकपंचाशदुत्तरशततमोऽध्यायः ॥ १५१ ॥"
  }
]
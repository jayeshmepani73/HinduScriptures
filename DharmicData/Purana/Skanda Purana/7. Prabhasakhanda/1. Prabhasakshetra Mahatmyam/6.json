[
  {
    "text": "॥ देव्युवाच ॥ ॥\nअत्यद्भुतं महादेव माहात्म्यं कथितं मम ॥\nअपूर्वं देवदेवेश कदाचिन्न श्रुतं मया ॥ १ ॥\nब्रह्मांडे यानि लिंगानि कीर्तितानि त्वया मम ॥\nतेषां प्रभावेनाधिक्यं सोमेशे तत्कथं वद ॥ २ ॥\nकिं प्रभावो महादेव क्षेत्रस्य च सुरेश्वर ॥\nतन्मे ब्रूहि सुरेशान याथातथ्यं ममाग्रतः ॥३॥\n॥ ईश्वर उवाच ॥ ॥\nअतः परं प्रवक्ष्यामि रहस्यं परमं तव ॥\nप्रभासक्षेत्रमाहात्म्यं सोमेशस्य वरानने ॥४॥\nतीर्थानां परमं तीर्थं व्रतानां परमं व्रतम् ॥\nजाप्यानां परमं जाप्यं ध्यानानां ध्यानमुत्तमम्॥५॥\nयोगानां परमो योगो रहस्यं परमं महत् ॥\nतत्तेहं संप्रवक्ष्यामि शृणु ह्येकमना प्रिये॥६॥\nसोमेशं परमं स्थानं पंचवक्त्रसमन्वितम् ॥\nएतल्लिंगं न मुंचामि सत्यंसत्यं मयोदितम् ॥७॥\nयच्च तत्परमं देवि ध्रुवमक्षयमव्ययम् ॥\nसोमेशं तद्विजानीहि मा विकल्पमना भव॥८॥\nनिर्भयं निर्मलं नित्यं निरपेक्षं निराश्रयम् ॥\nनिरंजनं निष्प्रपंचं निःसंगं निरुपद्रवम्। ॥ ९ ॥\nतल्लिंगमिति जानीहि प्रभासे संव्यवस्थितम् ॥\nअपवर्गमविज्ञेयं मनोरम्यमनामयम् ॥ 7.1.6.१० ॥\nनित्यं च कारणं देवं मखघ्नं सर्वतोमुखम् ॥\nशिवं सर्वात्मकं सूक्ष्ममनाद्यं यच्च दैवतम् ॥ ११ ॥\nआत्मोपलब्धिविज्ञेयं चित्तचिंताविवर्जितम् ॥\nगमागमविनिर्मुक्तं बहिरंतश्च केवलम् ॥ १२ ॥\nआत्मोपलब्धिविषयं स्तुतिगोचरवर्जितम् ॥\nनिष्कलं विमलात्मानं प्रकटं ज्ञानदीपकम् ॥१३॥\nतल्लिंगमिति जानीहि प्रभासे सुरसुंदरि ॥\nनिरावकाशरहितं शब्दं शब्दांतगोचरम् ॥ १४ ॥\nनिष्कलं विमलं देवं देवदेवं सुरात्मकम् ॥\nहेतुप्रमाणरहितं कल्पनाभाववर्जितम् ॥१५॥\nचित्तावलोकविषयं बहिरंतरसंस्थितम् ॥\nप्रभासे तं विजानीहि प्रणवं लिंगरूपिणम् ॥ १६ ॥\nअनिष्पंदं महात्मानं निरानंदावलोकनम् ॥\nलोकावलोकमार्गस्थं विशुद्धज्ञानकेवलम्॥१७॥\nविद्याविशेषमार्गस्थमनेकाकारसंज्ञितम् ॥\nस्वभावभावनाग्राह्यं भावातीतमलक्षणम् ॥१८॥\nवाक्प्रपंचादिरहितं निष्प्रपञ्चात्मकं शिवम्॥\nज्ञानज्ञेयावलोकस्थं हेत्वाभासविवर्जितम्॥१९॥\nअनाहतं शब्दगतं शब्दादिगणसंभवम् ॥\nएवं सोमेश्वरं विद्धि प्रभासे लिंगरूपिणम् ॥ 7.1.6.२० ॥\nशब्दब्रह्मगतं शान्तं स शब्दांतगमास्पदम् ॥\nसर्वातिरिक्त विषयं सर्वध्यानपदे स्थितम् ॥ २१ ॥\nअनादिमच्युतं दिव्यं प्रमाणातीत गोचरम् ॥\nअधश्चोर्ध्वं गतं नित्यं जीवाख्यं देहसंस्थितम् ॥ २२ ॥\nहृदादिद्वादशांतस्थं प्राणापानोदयास्तगम् ॥\nअग्राह्यमिन्द्रियात्मानं निष्कलंकात्मकं विभुम् ॥२३॥\nस्वरादिव्यंजनातीतं वर्णादिपरिवर्जितम् ॥\nवाचामवाच्यविषयमहंकारार्द्धरूपिणम् ॥२४॥\nअप्रतर्क्यमनुच्चार्यं कलनाकालवर्जितम् ॥\nनिःशब्दं निश्चलं सौम्यं देहातीतं परात्परम् ॥२५॥\nभूतावग्रहरहितं भावाभावविवर्जितम् ॥\nअविज्ञेयं परं सूक्ष्मं पञ्चपञ्चादिसंभवम् ॥ २६ ॥\nअप्रमेयमनंताख्यमक्षयं कामरूपिणम् ॥\nप्रभवं सर्वभूतानां बीजांकुरसमुद्भवम् ॥ २७ ॥\nव्यापकं सर्वकामाख्यमक्षरं परमं महत् ॥\nस्थूलसूक्ष्मविभागस्थं व्यक्ताव्यक्तं सनातनम् ॥ २८ ॥\nकल्पकल्पान्तरहितमनादिनिधनं महत् ॥\nमहाभूतं महाकायं शिवं निर्वाणभैरवम् ॥ २९ ॥\nएवं सदाशिवं विद्धि प्रभासे लिंगरूपिणम् ॥\nयोगक्रिया विनिर्मुक्तं मृत्युंजयमनादिमत् ॥ 7.1.6.३० ॥\nसर्वोपसर्गरहितं सर्वतोव्यापकं शिवम् ॥\nअव्यक्तं परतो नित्यं केवलं द्वैतवर्जितम् ॥ ३१ ॥\nअनन्यतेजसाक्रांतं प्रभासक्षेत्रवासिनम्॥\nभूरिस्वयंप्रभप्रख्यं सर्वतेजोऽधिकं हरम्॥३२॥\nशरण्यंदेवमीशानमोंकारं शिवरूपिणम्॥\nदेवदेवं महादेवं पंचवक्त्रं वृषध्वजम्॥३३॥\nनिर्मलं मानसातीतं भावग्राह्यमनूपमम्॥\nसदा शांतं विरूपाक्षं शूलहस्तं जटाधरम्॥३४॥\nहृत्पद्मकोशमध्यस्थं शून्यरूपं निरञ्जनम् ॥\nएवं सदाशिवं विद्धि प्रभासे लिङ्गरूपिणम् ॥ ३५ ॥\nयोऽसौ परात्परो देवो हंसाख्यः परिकीर्तितः ॥\nनादाख्यः सुव्रते देवि सोऽस्मिन्स्थाने स्थितः स्वयम् ॥ ३६ ॥\nएतदादिस्वरूपं च मया योगबलेन तु ॥\nविज्ञातं देवि गदितं दिव्यमात्मानमात्मना ॥ ३७ ॥\nऋग्वेदस्थस्तु पूर्वाह्णे मध्याह्ने यजुषि स्थितः ॥\nअपराह्णे तु सामस्थो ह्यथर्वस्थो निशागमे ॥ ३८ ॥\nवेदाहमेतं पुरुषं महांतमादित्यवर्णं तमसः परस्तात् ॥\nतमेव विदित्वा न भवेत्तु मृत्युर्नान्यः पंथा विद्यते वै जनानाम् ॥ ३९ ॥\nइतीरितस्ते तु महाप्रभावः सोमेशलिंगस्य कृतैकदेशः ॥\nवृतं न चाब्दैर्बहुभिः सहस्रैर्वक्तुं च केनापि मुखैर्न शक्यम् ॥7.1.6.४०॥।\nब्राह्मणः क्षत्रियो वैश्यः शूद्रोऽपीदं पठेद्यदि ॥\nनिर्मुक्तः सर्वपापेभ्यः सर्वान्कामानवाप्नुयात् ॥४१॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमेश्वरमहिमवर्णनं नाम षष्ठोऽध्यायः॥६॥"
  }
]
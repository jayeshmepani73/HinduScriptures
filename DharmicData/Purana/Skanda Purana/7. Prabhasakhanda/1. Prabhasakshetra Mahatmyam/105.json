[
  {
    "text": "॥ ईश्वर उवाच ॥ ॥\nअथान्यत्संप्रवक्ष्यामि रहस्यं स्थानमुत्तमम् ॥\nसर्वपापहरं नृणां विस्तरात्कथ यामि ते ॥ १ ॥\nप्रधानदेवमाहात्म्यं माहात्म्यं कल्पवासिनाम् ॥\nसोमेशो दैत्यहंता च वालरूपी पितामहः ॥२॥\nअर्कस्थलस्तथादित्यः प्रभासः शशिभूषणः ॥\nएते षट्प्रवरा देवाः क्षेत्रे प्राभासिके स्थिताः ॥ ३ ॥\nतेषां दर्शनमात्रेण कृतकृत्यः प्रजायते ॥\nमुच्यते पातकैर्घोरैराजन्मजनितैर्ध्रु वम् ॥ ४ ॥\n॥ देव्युवाच॥ ॥\nपूर्वेषामुक्तदेवानां माहात्म्यं कथितं त्वया ॥\nप्रभासे बालरूपीति यत्प्रोक्तं तत्कथं वचः ॥ ५ ॥\nअन्येषु सर्व स्थानेषु वृद्धरूपी पितामहः ॥\nकथं च समनुप्राप्तो माहात्म्यं तस्य किं स्मृतम् ॥ ६ ॥\nकथं स पूज्यो देवेश यात्रा कार्या कथं नृभिः ॥\nएतद्विस्तरतो ब्रूहि प्रसन्नो यदि मे प्रभो ॥ ७ ॥\n॥ ईश्वर उवाच ॥ ॥\nशृणु देवि प्रवक्ष्यामि माहात्म्यं ब्रह्मसम्भवम् ॥\nयस्य श्रवणमात्रेण मुच्यते सर्वपातकैः ॥ ८ ॥\nनास्ति ब्रह्मसमो देवो नास्ति ब्रह्मसमो गुरुः ॥\nनास्ति ब्रह्मसमं ज्ञानं नास्ति ब्रह्मसमं तपः ॥ ९ ॥\nतावद्धमंति संसारे दुःख शोकभयप्लुताः ॥\nन भवंति सुरज्येष्ठे यावद्भक्ताः पितामहे ॥ 7.1.105.१० ॥\nसमासक्तं यथा चित्तं जन्तोर्विषयगोचरे ॥\nयद्येवं ब्रह्मणि न्यस्तं को न मुच्येत बंधनात् ॥ ११ ॥\n॥ देव्युवाच ॥ ॥\nएवं माहात्म्यसंयुक्तो यदि ब्रह्मा जगद्गुरुः ॥\nप्राभासिके महातीर्थे कस्मिन्स्थाने तु संस्थितः ॥ ॥ १२ ॥\nकिमर्थमागतस्तत्र कस्मिन्काले सुरोत्तमः ॥\nकथं स पूज्यो विप्रेंद्रैस्तिथौ कस्यां क्रमाद्वद ॥ १३ ॥\n॥ ईश्वर उवाच ॥ ॥\nसोमनाथस्य ऐशान्यां सांबादित्याग्निगोचरे ॥\nब्रह्मणः परमं स्थानं ब्रह्मलोक इवापरः ॥ १४\nतिष्ठते कल्पसंस्था वै तत्र कल्पांतवासिनः ॥\nतत्र स्थाने स्थितो देवि बालरूपी पितामहः ॥ १५ ॥\nजगत्प्रभुर्लोककर्ता सत्त्वमूर्तिर्महाप्रभः ॥\nआगतश्चाष्टवर्षस्तु क्षेत्रे प्राभासिके शुभे ॥ १६ ॥\nतत्राऽकरोत्तपो घोरं दिव्याब्दानां सहस्रकम् ॥\nसंस्थाप्य तु महालिंगं सिसृक्षुर्विविधाः प्रजाः ॥ १७ ॥\nततः कालांतरेतीते सोमेन प्रार्थितो विभुः ॥\nक्षयरोगविमुक्तेन सम्यक्छ्रद्धान्वितेन वै ॥ १८ ॥\nलिंगप्रतिष्ठाहेतोर्वै क्षेत्रे प्राभासिके शुभे ॥\nकोटिब्रह्मर्षिभिः सार्द्धं सहितो विश्वकर्मणा ॥\nकारयामास विधिवत्प्रतिष्ठां लिंगमुत्तमम्॥ १९ ॥\nप्रतिष्ठाप्य ततो लिंगं सोमनाथं वरानने ॥\nदापयामास विप्रेभ्यो भूरिशो यज्ञदक्षिणाम् ॥ 7.1.105.२० ॥\nएवं प्रतिष्ठितं लिंगं ब्रह्मणा लोककर्तृणा ॥\nवर्षाणि चात्र जातानि प्रभासे बालरूपिणः ॥ २१ ॥\nचत्वारिंशद्वयं चैव क्षेत्रमध्यनिवासिनः ॥\nएवं परार्द्धमगमत्प्रभासक्षेत्रवासिनः ॥ २२ ॥\n॥ देव्युवाच ॥ ॥\nब्रह्मणो दिनमानं तु मासवर्षसहस्रकम् ॥\nतत्सर्वं विस्तराद्ब्रूहि यथायुर्ब्रह्मणः स्मृत म् ॥ २३ ॥\n॥ ईश्वर उवाच ॥ ॥\nपरमायुः स्मृतो ब्रह्मा परार्द्धं तस्य वै गतम्॥\nप्रभासक्षेत्रसंस्थस्य द्वितीयं भवतेऽधुना ॥ २४ ॥\nयदा प्राभासिके क्षेत्रे ब्रह्मा लोकपितामहः ॥\nआगतश्चाष्टवर्षस्तु बालरूपी तदोच्यते ॥ २५ ॥\nअन्येषु सर्वतीर्थेषु वृद्धरूपी पितामहः ॥\nमुक्त्वा प्राभासिकं क्षेत्रं सदैव विबुधप्रिये ॥ २६ ॥\nब्रह्मांडे यानि तीर्थानि ब्रह्माणस्तेषु ये स्मृताः ॥\nतेषामाद्यो महातेजाः प्रभासे यो व्यवस्थितः ॥ २७ ॥\nकल्पेकल्पे तु नामानि शृणु त्वं तानि वै प्रिये ॥\nस्वयंभूः प्रथमे कल्पे द्वितीये पद्मभूः स्थितः ॥ .२८ ॥\nतृतीये विश्वकर्तेति बालरूपी चतुर्थके ॥\nएतानि मुख्यनामानि कथितानि स्वयंभुवः ॥ २९ ॥\nनित्यं संस्मरते यस्तु स दीर्घायुर्नरो भवेत् ॥7.1.105.३०॥\nचन्द्रसूर्यग्रहाः सर्वे सदेवासुरमानुषाः ॥\nत्रैलोक्यं  नश्यते सर्वं ब्रह्मरात्रि समागमे॥३१॥\nपुनर्दिने तु संजाते प्रबुद्धः सन्पितामहः॥\nतथा सृष्टिं प्रकुरुते यथापूर्वमभूत्प्रिये॥३२॥\nदिनमानं प्रवक्ष्यामि ब्रह्मणो लोककर्तृणः ॥\nनेत्रभागाच्चतुर्भागस्त्रुटिः कालो निगद्यते ॥ ३३ ॥\nतस्माच्च द्विगुणं ज्ञेयं निमिषांतं वरानने ॥\nनिमिषैः पञ्चदशभिः काष्ठा इत्युच्यते बुधैः॥\nत्रिंशद्भिश्चैव काष्ठाभिः कला प्रोक्ता मनीषिभिः ॥३४॥\nत्रिंशत्कलो मुहूर्तः स्याद्दिनं पंचदशैस्तु तैः॥\nदिनमाना निशा ज्ञेया अहोरात्रं तयोर्भवेत् ॥३५॥\nतैः पंचदशभिः पक्षः पक्षाभ्यां मास उच्यते ॥\nमासैश्चैवायनं षङ्भिरब्दं स्यादयनद्वयात् ॥३६॥\nचत्वारिंशद्धि लक्षाणि लक्षाणां त्रितयं पुनः ॥\nविंशतिश्च सहस्राणि ज्ञेयं सौरं चतुर्युगम् ॥ ३७ ॥\nचतुर्युगैकसप्तत्या मन्वंतरमुदाहृतम् ॥\nऐन्द्रमेतद्भवेदायुः समासात्तव कीर्तितम् ॥ ३८ ॥\nस्वायंभुवो मनुः पूर्वं मनुः स्वारोचिषस्ततः ॥\nऔत्तमस्तामसश्चैव रैवतश्चाक्षुषस्ततः ॥ ३९॥\nवैवस्वतोऽर्कसावर्णिर्ब्रह्मसा वर्णिरेव च ॥\nधर्मसावर्णिनामा च रौच्यो भूत्यस्तथैव च ॥ 7.1.105.४० ॥\nचतुर्दशैते मनवः सँख्यातास्ते यथाक्रमम् ॥\nभूतान्भविष्यानिंद्रांश्च सर्वा न्वक्ष्ये तव क्रमात् ॥ ४१ ॥\nविश्वभुक्च विपश्चिच्च सुकीर्तिः शिबिरेव च ॥\nविभुर्मनोभुवश्चैव तथौजस्वी बलिर्बली ॥ ४२ ॥\nअद्भुतश्च तथा शांती रम्यो देववरो वृषा ॥\nऋतधामा दिवःस्वामी शुचिः शक्राश्चतुर्दश ॥ ४३ ॥\nएते सर्वे विनश्यंति ब्रह्मणो दिवसे प्रिये ॥\nरात्रिस्तु तावती ज्ञेया कल्पमानमिदं स्मृतम् ॥ ४४ ॥\nप्रथमं श्वेतकल्पस्तु द्वितीयो नीललोहितः ॥\nवामदेवस्तृतीयस्तु ततो राथंतरोऽपरः ॥ ४५ ॥\nरौरवः पंचमः प्रोक्तः षष्ठः प्राण इति स्मृतः ॥\nसप्तमोऽथ बृहत्कल्पः कन्दर्पोऽष्टम उच्यते ॥ ४६ ॥\nसद्योऽथ नवमः प्रोक्तः ईशानो दशमः स्मृतः ॥\nध्यान एकादशः प्रोक्तस्तथा  सारस्वतोऽपरः ॥ ४७ ॥\nत्रयोदश उदानस्तु गरुडोऽथ चतुर्दशः ॥\nकौर्मः पंचदशो ज्ञेयः पौर्णमासी प्रजापतेः ॥ ४८ ॥\nषोडशो नारसिंहस्तु समाधिस्तु ततः परः ॥\nआग्नेयोऽष्टादशः प्रोक्तः सोमकल्पस्ततोऽपरः ॥ ४९ ॥\nभावनो विंशतिः प्रोक्तः सुप्तमालीति चापरः ॥\nवैकुण्ठश्चार्चिषो रुद्रो लक्ष्मीकल्पस्तथापरेः ॥ 7.1.105.५० ॥\nसप्तविंशोऽथ वैराजो गौरीकल्पस्तथोंऽऽधकः ॥\nमाहेश्वरस्तथा प्रोक्तस्त्रिपुरो यत्र घातितः ॥ ५१ ॥\nपितृकल्पस्तथांते च या कुहूर्ब्रह्मणः स्मृता ॥\nत्रिंशत्कल्पाः समाख्याता ब्रह्मणो मासि वै प्रिये ॥ ५२ ॥\nअतीताः कथिताः सर्वे वाराहो वर्त्ततेऽधुना ॥\nप्रतिपद्ब्रह्मणो यत्र वाराहेणोद्धृता मही ॥ ५३ ॥\nत्रिंशत्कल्पैः स्मृतो मासो वर्षं द्वादशभिस्तु तैः ॥\nअनेन वर्षमानेन तदा ब्रह्माऽष्टवार्षिकः ॥\nआनीतः सोमराजेन सोमनाथः प्रतिष्ठितः ॥ ५४ ॥\nएवं क्षेत्रे निवसतः प्रभासे बालरूपिणः ॥\nपरार्द्धमेकमगमद्द्वितीयं वर्ततेऽ धुना ॥ ५५ ॥\nएवं महाप्रभावोऽसौ प्रभासक्षेत्रमध्यगः ॥\nब्रह्मा स्वयंभूर्भगवान्बालत्वात्क्षेत्रमाश्रितः ॥ ५६ ॥\nस वै पूज्यो नमस्कार्यो वंदनीयो मनीषिभिः ॥\nआदौ स एव पूज्यः स्यात्सम्यग्यात्राफलेप्सुभिः ॥ ५७ ॥\nयस्तं पूजयते भक्त्या स मां पूजयते भुवम् ॥\nयस्तं द्वेष्टि स मां द्वेष्टि योस्य पूज्यो ममैव सः ॥ ५८ ॥\nब्रह्मणा पूज्यमानेन अहं विष्णुश्च पूजितः ॥\nविष्णुना पूज्यमानेन अहं ब्रह्मा च पूजितः ॥ ५९ ॥\nमया पूजित मात्रेण ब्रह्मविष्णू च पूजितौ ॥\nसत्त्वं ब्रह्मा रजो विष्णुस्तमोऽहं संप्रकीर्तितः ॥ 7.1.105.६० ॥\nवायुर्ब्रह्माऽनलो रुद्रो विष्णुरापः प्रकीर्तितः ॥\nरात्रिर्विष्णुरहो रुद्रो या संध्या स पितामहः ॥६१॥\nसामवेदो ह्यहं देवि ब्रह्मा ऋग्वेद उच्यते ॥\nयजुर्वेदो भवेद्विष्णुः कुलाधारो ह्यथर्वणः ॥ ६२॥\nउष्णकालो ह्यहं देवि वर्षाकालः पितामहः ॥\nशीतकालो भवेद्विष्णुरेवं कालत्रयं हि सः ॥ ६३ ॥\nदक्षिणाग्निरहं ज्ञेयो गार्हपत्यो हरिः स्मृतः ॥\nब्रह्मा चाहवनीयस्तु एवं सर्वं त्रिदैवतम् ॥ ६४ ॥\nअहं लिंगस्वरूपस्थो भगो विष्णुः प्रकीर्तितः ॥\nबीजसंस्थो भवेद्ब्रह्मा विष्णुरापः प्रकीर्तितः ॥६५॥\nअहमाकाशरूपस्थ एवं तत्त्वमयं प्रभुः ॥\nआकाशात्स्रवते यच्च तद्बीजं ब्रह्मसंस्थितम् ॥\nस्वरूपं ब्राह्ममाश्रित्य ब्रह्मा बीजप्ररोहकः॥६६॥\nनाभिमध्ये स्थितो ब्रह्मा विष्णुश्च हृदयांतरे ॥\nवक्त्रमध्ये अहं देवि आधारः सर्वदेहिनाम् ॥६७॥\nयश्चाहं स स्वयं ब्रह्मा यो ब्रह्मा स हुताशनः ॥\nया देवी स स्वयं विष्णुर्यो विष्णुः स च चन्द्रमाः ॥ ६८ ॥\nयः कालः स स्वयं ब्रह्मा यो रुद्रः स च भास्करः ॥\nएवं शक्तिविशेषेण परं ब्रह्म स्थितं प्रिये ॥ ६९ ॥\nॐकारस्तत्परं ब्रह्म गायत्री प्रकृतिः परा ॥\nउभावेतौ नरो ज्ञात्वा न विच्यवति मुच्यते ॥7.1.105.७॥।\nएवं यो वेद देवेशि अद्वैतं परमाक्षरम् ॥\nस सर्वं वेद नैवान्यो भेदकर्त्ता नराधमः ॥ ७१ ॥\nएकरूपं परं ब्रह्म कार्यभावात्पृथक्स्थितः ॥\nयस्तं द्वेष्टि वरारोहे ब्रह्मद्वेष्टा स उच्यते ॥ ७२ ॥\nदक्षिणांगे स्थितो ब्रह्मा वामांगे मम केशवः ॥\nयस्तयोर्द्वेषमाधत्ते स द्वेष्टा मम भामिनि ॥ ७३ ॥\nएवं ज्ञात्वा वरारोहे ह्यभिन्नेनान्तरात्मना ॥\nब्रह्माणं केशवं रुद्रमेकरूपेण पूज येत् ॥ ७४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां ब्रह्म माहात्म्यवर्णनंनाम पञ्चाधिकशततमोऽध्यायः ॥ १०५ ॥ ॥  ॥"
  }
]
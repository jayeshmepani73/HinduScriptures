[
  {
    "text": "॥ ईश्वर उवाच ॥ ॥\nततो गच्छेन्महादेवि पुष्करारण्यमुत्तमम् ॥\nतस्मादीशानकोणस्थं धनुषां षष्टिभिः स्थितम् ॥ १ ॥\nतत्र कुण्डं महादेवि ह्यष्टपुष्करसंज्ञितम् ॥\nसर्व पापहरं देवि दुष्प्राप्यमकृतात्मभिः ॥ २ ॥\nतत्र कुण्डसमीपे तु पुरा रामेशधीमता  ।।\nस्थापितं तन्महालिङ्गं रामेश्वर इति स्मृतम् ॥ ३ ॥\nतस्य पूजनमात्रेण मुच्यते ब्रह्महत्यया ॥ ४ ॥\n॥ श्रीदेव्युवाच ॥ ॥\nभगवन्विस्तराद्ब्रूहि रामेश्वरसमुद्भवम् ॥\nकथं तत्रागमद्रामः ससीतश्च सलक्ष्मणः ॥ ५ ॥\nकथं प्रतिष्ठितं लिङ्गं पुष्करे पापतस्करे ॥\nएतद्विस्तरतो ब्रूहि फलं माहात्म्यसंयुतम् ॥ ६ ॥\n॥ ईश्वर उवाच ॥ ॥\nचतुर्विंशयुगे रामो वसिष्ठेन पुरोधसा ॥\nपुरा रावणनाशार्थं जज्ञे दशरथात्मजः ॥ ७ ॥\nततः कालान्तरे देवि ऋषिशापान्महातपाः ॥\nययौ दाशरथी रामः ससीतः सहलक्ष्मणः ॥ ८ ॥\nवनवासाय निष्क्रांतो दिव्यैर्ब्रह्मर्षिभिर्वृतः ॥\nततो यात्राप्रसंगेन प्रभासं क्षेत्रमागतः ॥ ९ ॥\nतं देशं तु समासाद्य सुश्रांतो निषसाद ह ॥\nअस्तं गते ततः सूर्ये पर्णान्यास्तीर्य भूतले ॥ 7.1.111.१० ॥\nसुष्वापाथ निशाशेषे ददृशे पितरं स्वकम् ॥\nस्वप्ने दशरथं देवि सौम्यरूपं महाप्रभम् ॥ ११ ॥\nप्रातरुत्थाय तत्सर्वं ब्राह्मणेभ्यो न्यवेदयत् ॥\nयथा दशरथः स्वप्ने दृष्टस्तेन महात्मना ॥ १२ ॥\n॥ ब्राह्मणा ऊचुः ॥ ॥\nवृद्धिकामाश्च पितरो वरदास्तव राघव ॥\nदर्शनं हि प्रयच्छंति स्वप्नान्ते हि स्ववंशजे ॥ १३ ॥\nएतत्तीर्थं महापुण्यं सुगुप्तं शार्ङ्गधन्वनः ॥\nपुष्करेति समाख्यातं श्राद्धमत्र प्रदीयताम् ॥ १४ ॥\nनूनं दशरथो राजा तीर्थे चास्मिन्समीहते ॥\nत्वया दत्तं शुभं पिण्डं ततः स दर्शनं गतः ॥ १५ ॥\n॥ ईश्वर उवाच ॥ ॥\nतेषां तद्वचनं श्रुत्वा रामो राजीवलोचनः ॥\nनिमंत्रयामास तदा श्राद्धार्हान्ब्राह्मणाञ्छुभान् ॥ १६ ॥\nअब्रवील्लक्ष्मणं पार्श्वे स्थितं विनतकंधरम् ॥\nफलार्थं व्रज सौमित्रे श्राद्धार्थं त्वरयाऽन्वितः ॥ १७ ॥\nस तथेति प्रतिज्ञाय जगाम रघुनंदनः ॥\nआनयामास शीघ्रं स फलानि विविधानि च ॥ १८ ॥\nबिल्वानि च कपित्थानि तिन्दुकानि च भूरिशः ॥\nबदराणि करीराणि करमर्दानि च प्रिये ॥ १९ ॥\nचिर्भटानि परूषाणि मातुलिंगानि वै तथा ॥\nनालिकेराणि शुभ्राणि इंगुदीसंभवानि च ॥ 7.1.111.२० ॥\nअथैतानि पपाचाशु सीता जनकनंदिनी ॥\nततस्तु कुतपे काले स्नात्वा वल्कलभृच्छुचिः ॥ २१ ॥\nब्राह्मणानानयामास श्राद्धार्हान्द्विजसत्तमान् ॥\nगालवो देवलो रैभ्यो यवक्रीतोऽथ पर्वतः ॥ २२ ॥\nभरद्वाजो वसिष्ठश्च जावालिर्गौतमो भृगुः ॥\nएते चान्ये च बहवो ब्राह्मणा वेदपारगाः ॥ २३ ॥\nश्राद्धार्थं तस्य संप्राप्ता रामस्याक्लिष्टकर्मणः ॥\nएतस्मिन्नेव काले तु रामः सीतामभाषत ॥ २४ ॥\nएहि वैदेहि विप्राणां देहि पादावनेजनम् ॥\nएतच्छ्रुत्वाऽथ सा सीता प्रविष्टा वृक्षमध्यतः ॥ २५ ॥\nगुल्मैराच्छाद्य चात्मानं रामस्यादर्शने स्थिता ॥\nमुहुर्मुहुर्यदा रामः सीतासीतामभाषत ॥ २६ ॥\nज्ञात्वा तां लक्ष्मणो नष्टां कोपाविष्टं च राघवम् ॥\nस्वयमेव तदा चक्रे ब्राह्मणार्ह प्रतिक्रियाम् ॥ ॥ २७ ॥\nअथ भुक्तेषु विप्रेषु कृत पिंडप्रदानके ॥\nआगता जानकी सीता यत्र रामो व्यवस्थितः ॥ २८ ॥\nतां दृष्ट्वा परुषैर्वाक्यैर्भर्त्सयामास राघवः ॥\nधिग्धिक्पापे द्विजांस्त्यक्त्वा पितृकृत्यमहोदयम् ॥\nक्व गताऽसि च मां हित्वा श्राद्धकाले ह्युपस्थिते ॥ २९ ॥\n॥ ईश्वर उवाच ॥ ॥\nतस्य तद्वचनं श्रुत्वा भयभीता च जानकी ॥ 7.1.111.३० ॥\nकृताञ्जलिपुटा भूत्वा वेपमाना ह्यभाषत ॥\nमा कोपं कुरु कल्याण मा मां निर्भर्त्सय प्रभो ॥ ३१ ॥\nशृणु यस्माद्विभोऽन्यत्र गता त्यक्त्वा तवान्तिकम् ॥\nदृष्टस्तत्र पिता मेऽद्य तथा चैव पितामहः ॥ ३२ ॥\nतस्य पूर्वतरश्चापि तथा मातामहादयः ॥\nअंगेषु ब्राह्मणेन्द्राणामाक्रान्तास्ते पृथक्पृथक् ॥ ३३ ॥\nततो लज्जा समभवत्तत्र मे रघुनन्दन ॥\nपित्रा तत्र महाबाहो मनोज्ञानि शुभानि च ॥ ३४ ॥\nभक्ष्याणि भक्षितान्येव यानि वै गुणवन्ति च ॥\nस कथं सुकषायाणि क्षाराणि कटुकानि च ॥\nभक्षयिष्यति राजेन्द्र  ततो मे दुःखमाविशत्॥ ३६ ॥\nएतस्मात्कारणान्नष्टा लज्जयाऽहं रघूद्वह ॥\nदृष्ट्वा श्वशुरवर्गं स्वं तस्मात्कोपं परित्यज ॥ ३६ ॥\nतस्यास्तद्वचनं श्रुत्वा विस्मितो राघवोऽभवत् ॥\nविशेषेण ददौ तस्मिञ्छ्राद्धं तीर्थे तु पुष्करे ॥ ३७ ॥\nतत्र पुष्करसान्निध्ये दक्षिणे धनुषां त्रये ॥\nलिंगं प्रतिष्ठयामास रामेश्वरमिति श्रुतम् ॥ ३५ ॥\nयस्तं पूजयते भक्त्या गन्धपुष्पादिभिः क्रमात् ॥\nस प्राप्नोति परं स्थानं य्रत्र देवो जनार्दनः ॥ ३९ ॥\nकिमत्र बहुनोक्तेन द्वादश्यां यत्प्रदापयेत् ॥\nन तत्र परिसंख्यानं त्रिषु लोकेषु विद्यते ॥ 7.1.111.४० ॥\nशुक्रांगारकसंयुक्ता चतुर्थी या भवेत्क्वचित् ॥\nषष्ठी वात्र वरारोहे तत्र श्राद्धे महत्फलम् ॥ ४१ ॥\nयावद्द्वादशवर्षाणि पितरश्च पितामहाः ॥\nतर्पिता नान्यमिच्छन्ति पुष्करे स्वकुलोद्भवे ॥ ४२ ॥\nतत्र यो वाजिनं दद्यात्सम्यग्भक्तिसमन्वितः ॥\nअश्वमेधस्य यज्ञस्य फलं प्राप्नोति मानवः ॥ ४३ ॥\nइति ते कथितं सम्यङ्माहात्म्यं पापनाशनम् ॥\nरामेश्वरस्य देवस्य पुष्करस्य च भामिनि ॥ ४४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्करमाहात्म्ये रामेश्वरक्षेत्रमाहात्म्यवर्णनंनामैकादशोत्तरशततमोऽध्यायः ॥ १११ ॥ ॥"
  }
]
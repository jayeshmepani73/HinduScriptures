[
  {
    "text": "॥ ईश्वर उवाच ॥ ॥\nतस्मादुत्तरदिग्भागे किंचिद्वायव्यमाश्रितम् ॥\nविनायकं प्रपश्येच्च सर्वसिद्धिप्रदायकम् ॥ १ ॥\nयोऽसौ देवि मया ख्यातः सखा मे धनदः पुरा ॥\nगणनाथस्वरूपेण निधीनां परिपालकः ॥\nलोकानां सिद्धिदानार्थमस्मिन्स्थाने स्थितः प्रिये ॥ २ ॥\nचतुर्थ्यां भौमवारेण भक्ष्यभोज्यः समोदकैः ॥\nपूजयेद्विधिवद्देवि तस्य सिद्धिर्भवेद्ध्रुवम् ॥ ३ ॥\nइति श्रीस्कांदे महापुराण एकाशीतिसाहस्र्यां संहितायां  सप्तमे प्रभासखण्डे प्रथमे प्रभासक्षेत्रमाहात्म्ये गणनाथमाहात्म्यवर्णनंनाम चतुर्विंशत्युत्तरत्रिशततमोऽध्यायः ॥ ३२४ ॥"
  }
]
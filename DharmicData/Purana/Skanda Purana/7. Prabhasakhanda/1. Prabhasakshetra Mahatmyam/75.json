[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगं शाकलकलेश्वरम् ॥\nशाकल्येश्वरनैर्ऋत्ये धनुषां षष्टिभिः स्थितम् ॥ ॥ १ ॥\nतच्चतुर्युगनामाढ्यं स्मृतं पातकनाशनम् ॥\nपूर्वं कामेश्वरंनाम त्रेतायां पुलहेश्वरम् ॥ २ ॥\nद्वापरे सिद्धिनाथं तु नारदेशं कलौ स्मृतम् ॥\nतथा कलकलेशं च नाम तस्यैव कीर्त्तितम् ॥ ३ ॥\nसमुद्रे च महापुण्ये यस्मिन्काले सरस्वती ॥\nआगता सा महाभागा हृष्टा तुष्टा सरिद्वरा ॥\nतस्य तोयस्य शब्देन सागरस्य महात्मनः ॥ ४ ॥\nततो देवाः सगन्धर्वा ऋषयः सिद्धचारणाः ॥\nनेदुः कलकलं तत्र तुमुलं लोमहर्षणम् ॥ ॥ ५ ॥\nतेन शब्देन महता मम मूर्त्तिः समुत्थिता ॥\nकल्कलेश्वरनामेति ततो लिंगं प्रकीर्तितम् ॥ ६ ॥\nइति ते पूर्ववृत्तांतं कथितं नामकार णम्॥\nसांप्रतं तु यथा जातं पुनः कलकलेश्वरम्॥\nतत्तेऽहं संप्रवक्ष्यामि शृणुष्वैकमनाः प्रिये ॥ ७ ॥\nपुरा द्वापरसंधौ च प्रविष्टे तु कलौ युगे ॥\nनारदस्तु समागत्य क्षेत्रं प्राभासिकं शुभम्॥\nसंचकार तपश्चोग्रं तत्र लिंगसमीपतः ॥ ९ ॥\nततो वर्षशते पूर्णे समाराध्य वृषध्वजम् ॥\nगांधर्वं प्राप्य देवेशि भूषितं सप्तभिः स्वरैः ॥ ९ ॥\nततो हृष्टमना भूत्वा तल्लिंगस्य समीपतः ॥\nस चकार महायज्ञं पौंडरीकमिति श्रुतम् ॥ 7.1.75.१० ॥\nदेवदेवस्य तुष्ट्यर्थं स सदा भावितात्मवान् ॥\nसमाहूय ऋषींस्तत्र ब्रह्मलोकात्सहस्रशः ॥ ११ ॥\nततः संभृतसंभारो यज्ञोपकरणान्वितः ॥\nकृत्वा कुण्डादिकं सर्वं समारेभे ततः क्रतुम् ॥ १२ ॥\nततः संपूर्णतां प्राप्ते तस्मिन्क्रतौ वरानने ॥ १३ ॥\nअथागमंस्ततो विप्रास्तत्र क्षेत्रनिवासिनः ॥\nदक्षिणार्थं महदेवि शतशोऽथ सहस्रशः ॥ १४ ॥\nततः स कौतुकाविष्टस्तेषां युद्धार्थमेव हि ॥\nप्राक्षिपत्तत्र रत्नानि सुवर्णं च महीतले ॥ १५ ॥\nततस्ते ब्राह्मणाः सर्वे युध्यमानाः परस्परम् ॥\nकोलाहलं परं चक्रुर्बहुद्रव्यपरीप्सया ॥ १६ ॥\nएके दिगंबरा देवि त्यक्तयज्ञोपवीतिनः ॥\nविकचाः केऽपि दृश्यंते त्वन्ये रुधिरविप्लवाः ॥ १७ ॥\nअन्ये परस्परं जघ्नुर्मुष्टिभिश्चरणैस्तथा ॥\nएवं तत्र तदा क्षिप्तं यद्द्रव्यं नारदेन तु ॥ १८ ॥\nअथाभावे तु वित्तस्य ये च विप्रा ह्यकिंचनाः ॥\nविद्याविनयसंपन्ना ब्राह्मणैर्जर्जरीकृताः ॥१९॥\nते तमूचुर्भृशं शांताः स्मयमानं मुहुर्मुहुः ॥\nकलहार्थं यतो दानं त्वया दत्तमिदं मुने ॥ ॥ 7.1.75.२० ॥\nविद्यायुक्तान्परित्यज्य विधिं त्यक्त्वा तु याज्ञिकम् ॥\nतस्मादस्य मुने नाम ख्यातं कलकलेश्वरम् ॥ २१ ॥\nतेन नाम्ना द्विजश्रेष्ठ लिंगमेतद्भविष्यति ॥\nएतस्मात्कारणाद्देवि जातं कलकलेश्वरम् ॥ २२ ॥\nयस्तं स्नाप्य नरो भक्त्या कुरुते त्रिः प्रदक्षिणम् ॥\nस गच्छेद्रुद्रलोकं तु त्वत्प्रसादादसंशयम् ॥ २३ ॥\nयस्तं पूजयते भक्त्या गंधपुष्पानुलेपनैः ॥\nहेमं दत्त्वा द्विजातिभ्यः स गच्छेत्परमं पदम् ॥ २४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कलकलेश्वरमाहात्म्यवर्णनंनाम पञ्चसप्ततितमोऽध्यायः ॥ ॥ ७५  ॥  ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि चण्डीशं देवमुत्तमम् ॥\nसोमेशादीशदिग्भागे धनुषां सप्तके स्थितम् ॥ १ ॥\nदण्डपाणेस्तु भवनाद्दक्षिणे नातिदूरगम् ॥\nचंड्या प्रतिष्ठितं पूर्वं चण्डेनाराधितं ततः ॥ २ ॥\nगणेन मम देवेशि तत्कृत्वा दुष्करं तपः ॥\nतेन चण्डेश्वरं लिंगं प्रख्यातं धरणीतले ॥ ३ ॥\nस्नापयेत्पयसा पूर्वं दध्ना घृतयुतेन च ॥\nमधुनेक्षुरसेनैव कुंकुमेन विलेपयेत् ॥ ४ ॥\nकर्पूरोशीरमिश्रेण मृगनाभिरसेन च ॥\nचन्दनेन सुगन्धेन पुष्पैः संपूजयेत्ततः ॥ ५ ॥\nदग्ध्वा धूपं पुरो देवि ततो देवस्य चागुरुम् ॥\nवस्त्रैः संपूजयेत्पश्चादात्मवित्तानुसारतः ॥ ६ ॥\nनैवेद्यं परमान्नं च दत्त्वा दीपसम न्वितम् ॥\nततो दद्याद्द्विजातिभ्यो यथाशक्त्या तु दक्षिणाम्॥ ७ ॥\nदक्षिणां दिशमास्थाय यत्किंचित्तत्र दीयते॥\nचण्डीशस्य वरारोहे तत्सर्वं चाक्षयं भवेत् ॥ ८ ॥\nयः श्राद्धं कुरुते तत्र चण्डीशस्य तु दक्षिणे ॥\nआकल्पं तृप्तिमायांति पितरस्तस्य भामिनि ॥ ९ ॥\nअयने चोत्तरे प्राप्ते यः कुर्याद्घृत कम्बलम् ॥\nन स भूयोऽत्र संसारे जन्म प्राप्नोति दारुणम्॥ 7.1.42.१० ॥\nएवं कृत्वा नरो भक्त्या यात्रां देवस्य शूलिनः ॥\nनिर्माल्यातिक्रमोद्भूतैरज्ञानाद्भक्षणोद्भवैः ॥\nपापैः प्रमुच्यते जंतुस्तथाऽन्यैः कर्मसंभवैः ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये चण्डीशमाहात्म्यवर्णनंनामद्विचत्वारिंशोऽध्यायः ॥ ४२ ॥"
  }
]
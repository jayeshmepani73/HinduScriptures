[
  {
    "text": "॥ ईश्वर उवाच ॥\nततो गच्छेन्महादेवि च्यवनार्कमनुत्तमम् ॥\nहिरण्यापूर्वभागस्थं च्यवनेन प्रतिष्ठितम्॥१॥\nसर्वकामप्रदं नृणां पूजितं विधिवन्नरैः ॥\nसप्तम्यां च विधानेन यः स्तोष्यति रविं नरः ॥ २ ॥\nअष्टोत्तरशतैर्नाम्नां सम्यक्छ्रद्धासमन्वितः ॥\nशृणु तानि महादेवि शुचिर्भूत्वा समाहितः ॥ ३ ॥\nक्षणं त्वं कुरु देवेशि सर्वं वक्ष्याम्यशेषतः ॥\nधौम्येन तु यथापूर्वं पार्थाय सुमहात्मने ॥ ४ ॥\nनामाष्टशतमाख्यातं तच्छृणुष्व महामते ॥\nसूर्योऽर्यमा भगस्त्वष्टा पूषाऽर्कः सविता रविः ॥ ५ ॥\nगभस्तिमानजः कालो मृत्युर्द्धाता प्रभाकरः ॥\nपृथिव्यापश्च तेजश्च खं वायुश्च परायणः ॥ ६ ॥\nसोमो बृहस्पतिः शुक्रो बुधोंऽगारक एव च ॥\nइन्द्रो विवस्वान्दीप्तांशुः शुचिः सौरिः शनैश्चरः ॥ ॥ ७ ॥\nब्रह्मा रुद्रश्च विष्णुश्च स्कन्दो वैश्रवणो यमः ॥\nवैद्युतो जाठरश्चाग्निरिंधनस्तेजसां पतिः ॥ ८ ॥\nधर्मध्वजो वेदकर्त्ता वेदांगो वेदवाहनः ॥\nकृतं त्रेता द्वापरश्च कलिः सर्वामराश्रयः ॥ ९ ॥\nकलाकाष्ठामुहूर्त्ताश्च पक्षा मासा अहर्निशाः ॥\nसंवत्सरकरोऽश्वस्थः कालचक्रो विभावसुः ॥ 7.1.279.१० ॥\nपुरुषः शाश्वतो योगी व्यक्ताव्यक्तः सनातनः ॥\nलोकाध्यक्षः प्रजाध्यक्षो विश्वकर्मा तमोनुदः ॥११॥\nवरुणः सागरोंशुश्च जीवन्तो जीवनोऽरिहा ॥\nभूताश्रयो भूतपतिः सर्वभूतनिषेवितः ॥ १२ ॥\nस्रष्टा संवर्त्तको वह्निः सर्वस्यादिकरोऽमलः ॥\nअनंतः कपिलो भानुः कामदः सर्वतोमुखः ॥ १३ ॥\nजयो विषादो वरदः सर्वधातुनिषेवितः ॥\nसमः सुवर्णो भूतादिः शीघ्रगः प्राणधारकः ॥ १४ ॥\nधन्वंतरिर्धूमकेतुरादिदेवोऽदितेः सुतः॥\nद्वादशात्माऽरविंदाक्षः पिता माता पितामहः ॥१५॥\nस्वर्गद्वारं प्रजाद्वारं मोक्षद्वारं त्रिविष्टपम् ॥\nदेहकर्त्ता प्रशांतात्मा विश्वात्मा विश्वतोमुखः ॥\nचराचरात्मा सूक्ष्मात्मा मैत्रेण वपुषाऽन्वितः ॥ १५ ॥\nएतद्वै कीर्तनीयस्य सूर्यस्यामिततेजसः ॥\nनाम्नामष्टोत्तरशतं प्रोक्तं शक्रेण धीमता ॥ १७ ॥\nशक्राच्च नारदः प्राप्तो धौम्यस्तु तदनन्तरम् ॥\nधौम्याद्युधिष्ठिरः प्राप्य सर्वान्कामानवाप्तवान् ॥ १८ ॥\nएतानि कीर्तनीयस्य सूर्यस्यामिततेजसः ॥\nनामानि यः पठेन्नित्यं सर्वान्कामानवाप्नुयात् ॥ १९ ॥\nसुरपितृमनुजयक्षसेवितमसुरनिशाचरसिद्धवंदितम् ॥\nवरकनकहुताशनप्रभं त्वमपि नम हिताय भास्करम् ॥ 7.1.279.२० ॥\nसूर्योदये यस्तु समाहितः पठेत्स पुत्रलाभं धनरत्नसंचयान् ॥\nलभेत जातिस्मरतां सदा नरः स्मृतिं च मेधां च स विंदते पुमान् ॥॥ २१॥\nइमं स्तवं देववरस्य यो नरः प्रकीर्त्तयेच्छुद्धमनाः समाहितः ॥\nस मुच्यते शोकदवाग्निसाराल्लभेत कामान्मनसा यथेप्सितान् ॥२२॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनादित्यमाहात्म्यसूर्याष्टोत्तरशतनाम माहात्म्यवर्णनंनामैकोनाशीत्युत्तरद्विशततमोऽध्यायः॥ २७९॥"
  }
]
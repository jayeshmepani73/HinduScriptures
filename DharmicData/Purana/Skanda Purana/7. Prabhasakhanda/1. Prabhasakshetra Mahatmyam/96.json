[
  {
    "text": "॥ ईश्वर उवाच ॥ ॥\nततोगच्छेन्महादेवि कामेश्वरमिति स्मृतम् ॥\nतस्यैवोत्तरदिग्भागे धनुषां त्रितये स्थितम् ॥\nरतीश्वरमिति ख्यातं त्रेतायां तत्सुरे श्वरि ॥ १ ॥\nयस्मिन्दृष्टे मनुष्याणां पूजिते तु वरानने ॥\nनश्येच्च सप्तजन्माघं गृहभंगश्च नो भवेत् ॥ २ ॥\n॥ देव्युवाच ॥ ॥\nकेनायं स्थापितो देव कस्मात्प्रोक्तो रतीश्वरः ॥\nदर्शनेनास्य किं श्रेयः सर्वं विस्तरतो वद ॥ ३ ॥\n॥ ईश्वर उवाच ॥ ॥\nशृणु देवि प्रवक्ष्यामि कथां पापप्रणाशिनीम् ॥\nरतिर्नामाभवत्साध्वी कामपत्नी यशस्विनी ॥४॥\nदग्धे मनसिजे पूर्वं देवेन त्रिपुरारिणा॥\nतदर्थाय तपस्तेपे तस्मिन्देशे रतिः किल ॥५॥\nअंगुष्ठाग्रेण तिष्ठन्त्या यावद्युगचतुष्टयम् ॥\nआराधितो महादेवः शांतेन मनसा प्रिये ॥ ६ ॥\nकस्मिंश्चिदथ काले तु निर्भिद्य धरणीतलम् ॥\nतदग्रतः समुत्तस्थौ लिगं माहेश्वरं प्रिये ॥ ७ ॥\nएतस्मिन्नेव काले तु वागुवाचाशरीरिणी ॥\nआह्लादयंती सहसा तस्याश्चित्तं वरानने ॥ ८ ॥\nयस्मान्माहेश्वरं लिंगं त्वद्भक्त्या सहसोत्थितम् ॥\nपूजयेस्तन्महाभागे ततः कांतमवाप्स्यसि ॥९॥\nएतच्छुत्वा तु सा साध्वी देवदूतस्य भाषितम्॥\nतल्लिंगं पूजयामास स भक्त्या परमया युता ॥ 7.1.96.१० ॥\nततः कामः समुत्तस्थौ सुप्तोत्थित इव प्रिये ॥\nततः प्रभृति तल्लिंगं कामेश्वरमिति श्रुतम् ॥ ११ ॥\nततः सा कामदयिता वाक्यमेतदुवाच ह ॥\nप्रहृष्टा कामदेवाप्त्या पुरतः पुष्पधन्वनः ॥ १२ ॥\nपूजयिष्यंति ये चान्ये लिंगमेतत्समाहिताः ॥\nएवं ते वांछितां सिद्धिं भूयो यास्यंति सद्गतिम्॥ १३ ॥\nमनोऽभीष्टं तथा सर्वं यद्यपि स्यात्सदुर्ल्लभम् ॥\nतत्प्राप्स्यंति न संदेहो लिंगस्यास्य प्रसादतः ॥ ॥ १४ ॥\nएवमुक्त्वा गता साध्वी रतिः कामेन संयुता ॥\nस्वस्थाने पूर्णकामा सा प्रहृष्टेनांतरात्मना ॥ १५ ॥\nएनं चैत्रत्रयोदश्यां शुक्लायां यः समर्चति ॥\nसकामवद्भवेन्नृणां श्रुतं सौभाग्यदायकम् ॥ १६ ॥\nहृति श्रीस्कांदेमहापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये कामेश्वरमाहात्म्यवर्णनंनाम षण्णवतितमोऽध्यायः ॥ ९६ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि प्रभासं जलसंस्थितम् ॥\nवृद्धप्रभासाद्दक्षिणतो नातिदूरे व्यवस्थितम् ॥ १ ॥\nतस्यैव देवि देवस्य शृणु माहात्म्यमुत्तमम् ॥ २ ॥\nजामदग्न्येन रामेण यदा क्षत्त्रवधः कृतः ॥\nतदाऽस्य परमा जाता घृणा मनसि भामिनि ॥ ३ ॥\nततस्त्वाराधयामास महादेवं सुरेश्वरम्॥\nउग्रं तपः समास्थाय बहून्वर्ष गणान्प्रिये ॥ ४ ॥\nततस्तुष्टो महादेवस्तस्य प्रत्यक्षतां गतः ॥\nअब्रवीद्वरदस्तेऽहं वरं वरय सुव्रत ॥ ५ ॥\n॥ राम उवाच ॥ ॥\nयदि तुष्टोऽसि मे देव यदि देयो वरो मम ॥\nदर्शयस्व स्वकं लिंगं यज्ञे वज्रेण छादितम् ॥ ६ ॥\nघृणा मे महती जाता हत्वेमान्क्षत्रियान्बहून् ॥\nदर्शनात्तव लिंगस्य येन मे नश्यते घृणा ॥ ७ ॥\nतथा मे पातकं सर्वं प्रसादात्तव शंकर ॥ ८ ॥\n॥ शंकर उवाच ॥ ॥\nमम लिंगं सहस्राक्ष उत्थितं तु पुनःपुनः ॥\nवज्रेणाच्छादयत्येव भयेन महता वृतः ॥ ९ ॥\nन तेऽहं दर्शनं यास्ये लिंगरूपी कदाचन ॥ 7.1.196.१० ॥\nयन्मां वदसि घृणया वृतोऽहं पातकेन तु ॥\nतत्तेऽहं नाशयिष्यामि स्पर्शनात्तु द्विजोत्तम ॥ ११ ॥\nअस्मिञ्जलाश्रये पुण्ये जलमध्ये महामते ॥\nउत्थास्यति महालिंगं तस्य त्वं दर्शनं कुरु ॥ ॥ १२ ॥\nगमिष्यति घृणा सर्वा निष्पापस्त्वं भविष्यसि ॥\nउक्त्वैवमुदतिष्ठच्च जलमध्याद्वरानने ॥ १३ ॥\nजलप्रभासनामास्य ततो जातं धरातले ॥\nतस्यालं स्पर्शनाद्देवि शिवलोकं व्रजेन्नरः ॥ १४ ॥\nएकं भोजयते योऽत्र ब्राह्मणं शंसितव्रतम् ॥\nभोजितोऽहं भवेत्तेन सपत्नीको न संशयः ॥ १५ ॥\nएषा जलप्रभासस्य संभूतिस्ते मयोदिता ॥\nश्रुता पापोपशमनी सर्वकामफलप्रदा ॥ १६ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जलप्रभासमाहात्म्यवर्णनंनाम षण्णवत्युत्तरशततमोऽध्यायः ॥ १९६ ॥"
  }
]
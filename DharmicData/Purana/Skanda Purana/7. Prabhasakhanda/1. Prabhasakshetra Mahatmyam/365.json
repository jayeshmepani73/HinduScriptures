[
  {
    "text": "॥ ईश्वर उवाच ॥ ॥\nततो गच्छेन्महादेवि हिरण्यायाश्च उत्तरे ॥\nसिद्धिस्थानानि दिव्यानि यत्र सिद्धा महर्षयः ॥ १ ॥\nतत्र लिंगान्यनेकानि शक्यंते कथितुं न हि ॥\nसाग्रं शतं पुनस्तत्र लिंगानां प्रवरं स्मृतम् ॥२॥\nवज्रिण्यास्तु तटे देवि लिंगान्येकोनविंशतिः ॥\nन्यंकुमत्यास्तटे देवि सहस्रं द्विशताधिकम् ॥ ३ ॥\nप्राधान्येन वरारोहे पूर्वे स्वायंभुवेंऽतरे ॥\nकपिलायास्तटेदेवि लिंगानां षष्टिरुत्तमा ॥ ४ ॥\nसरस्वत्यां पुनस्तत्र लिंगसंख्या न विद्यते ॥\nएवं पंचमुखा देवि लिंगमाला विभूषिता ॥ ५ ॥\nप्रभासे कथिता देवि पंचस्रोताः सरस्वती ॥\nयस्याः प्रवाहैः संभिन्नं क्षेत्रं द्वादशयोजनम् ॥ ॥ ६॥\nतत्र वापीषु कूपेषु यत्र तत्रोद्भवं जलम् ॥\nसारस्वतं तु तज्ज्ञेयं ते धन्या ये पिबंति तत् ॥ ७ ॥\nयत्रतत्र नरः स्नात्वा सम्यक्छ्रद्धासमन्वितः ॥\nसारस्वतस्नानफलं लभते नात्र संशयः ॥ ८ ॥\nयत्प्रोक्तं स्पर्शलिंगं तु श्रीसोमेशेति विश्रुतम् ॥\nप्रभासक्षेत्रलिंगानां कला तस्यैव शांकरी ॥९ ॥\nयद्वा तद्वा पूजयित्वा लिंगं क्षेत्रस्य मध्यगम् ॥\nश्रीसोमेशमिति ज्ञात्वा सोमेशः पूजितो भवेत् ॥7.1.366.१०॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रकीर्णस्थानलिंगमाहात्म्यवर्णनंनाम पंचषष्ट्युत्तरत्रिशततमोऽध्यायः ॥ ३६५ ॥"
  }
]
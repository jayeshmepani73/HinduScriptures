[
  {
    "text": "॥ ईश्वर उवाच ॥ ॥\nततो गच्छेन्महादेवि देवमातरमव्ययाम् ॥\nमंकीशान्नैर्ऋते भागे गौरीरूपसमाश्रिताम्॥\nदेवमाता सरस्वत्या नाम लोकेषु गीयते ॥ १ ॥\nपादुकासनसंस्था च तत्र देवी सरस्वती ॥\nगौरीरूपेण सा तत्र वडवाश्रितविग्रहा ॥ २ ॥\nमातृवद्रक्षिता देवा वडवानलभीतितः ॥\nदेवमातेति लोकेऽस्मिं स्ततः सा विबुधैः कृता ॥ ३ ॥\nमाघे मासे तृतीयायां यस्तामर्चयते नरः ॥\nनारी वा संयता साध्वी सर्वान्कामानवाप्नुयात् ॥ ४ ॥\nदंपती भोज येद्यस्तु पायसैः शर्करादिभिः ॥\nगौरीसहस्रभोज्यस्य दत्तस्य फलमाप्नुयात् ॥ ५ ॥\nसुवर्णपादुका देया तत्र विप्राय शीलिने ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये देवमातृगौरीमाहात्म्यवर्णनंनाम पंचा शीत्युत्तरशततमोऽध्यायः ॥ १८५ ॥ ॥ छ ॥"
  }
]
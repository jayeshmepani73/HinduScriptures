[
  {
    "text": "॥ ईश्वर उवाच ॥\nततो गच्छेन्महादेवि कौबेरात्पूर्वसंस्थितम् ॥\nगव्यूतिपंचके देवि पुष्करंनाम नामतः ॥\nयत्र सिद्धो महादेवि कैवर्तो मत्स्यघातकः ॥ १ ॥\n॥ देव्युवाच ॥ ॥\nसविस्तरं मम ब्रूहि कथं स सिद्धिमाप वै ॥\nकथयस्व प्रसादेन देवदेव महेश्वर ॥ २ ॥\n॥ ॥ ईश्वर उवाच ॥ ॥\nशृणु त्वं यत्पुरावृत्तं देवि स्वारोचिषेंतरे ॥\nआसीत्कश्चिद्दुराचारः कैवर्तो मत्स्यघातकः ॥ ३ ॥\nस   कदाचिच्चरन्पापः पुष्करे तु जगाम वै ॥\nददर्श शांकरं वेश्म लतापादपसंकुलम् ॥ ४ ॥\nस माघमासे शीतार्त्तः क्लिन्नजालसमन्वितः ॥\nप्रासादमारुरोहार्त्तः सूर्यतापजिघृक्षया ॥ ५ ॥\nततः स क्लिन्नजालं तच्छोषणाय रवेः करैः ॥\nप्रासादध्वजदंडाग्रे संप्रसारितवांस्तदा ॥ ६ ॥\nततः प्रासादतो देवि जाड्यात्संपतितः क्रमात् ॥\nस मृतः सहसा देवि तस्मिन्क्षेत्रे शिवस्य च ॥ ७ ॥\nजालं तस्य प्रभूतेन जीर्णकालेन यत्तदा ॥\nध्वजा बद्धा यतो जालैः प्रासादे सा शुभेऽभवत् ॥ ८ ॥\nततोऽसौ ध्वजमाहात्म्याज्जातोऽवन्यां नराधिपः ॥\nऋतध्वजेति विख्यातः सौराष्ट्रविषये सुधीः ॥\nस हि स्फूर्जद्ध्वजाग्रेण रथेन पर्यटन्महीम् ॥ ९ ॥\nकामभोगाभिभूतात्मा राज्यं चक्रे प्रतापवान् ॥\nततोऽसौ भवने शंभोर्ददौ शोभासमन्विताम् ॥\nध्वजां शुभ्रां विचित्रां च नान्यत्किंचिदपि प्रभुः ॥ 7.1.294.१० ॥\nततो जातिस्मरो राजा प्रभासक्षेत्रमागतः॥\nतत्रायतनं ध्वजाजालसमन्वितम्॥११॥\nअजोगन्धस्य देवस्य पूर्वमाराधितस्य च ॥\nप्रासादं कारयामास शिवोपकरणानि च॥१२॥\nनित्यं पूजयते भक्त्या तल्लिंगं पापनाशनम् ॥\nदशवर्षसहस्राणि राज्यं चक्रे महामनाः ॥ १३ ॥\nतल्लिंगस्य प्रभावेन ततः कालाद्दिवं गतः ॥\nतस्मात्तत्र प्रयत्नेन गत्वा लिंगं प्रपूजयेत् ॥ १४ ॥\nस्नात्वा पश्चिमतः कुण्डे पुष्करे पापतस्करे ॥\nयत्र ब्रह्माऽयजत्पूर्वं यज्ञैर्विपुलदक्षिणैः ॥ १५ ॥\nसमाहूय च तीर्थानि पुष्करात्तत्र भामिनि ॥\nतस्मिन्कुण्डे तु विन्यस्य अजोगन्ध समीपतः ॥\nप्रतिष्ठाप्य महालिंगमजोगन्धेति नामतः ॥ १६ ॥\nत्रिपुष्करे महादेवि कुण्डे पातकनाशने ॥\nसौवर्णं कमलं तत्र दद्याद्ब्राह्मणपुंगवे ॥ १७ ॥\nदेवं संपूज्य विधिवद्गन्धपुष्पाक्षतादिभिः ॥\nमुच्यते पातकैः सर्वैः सप्तजन्मार्जितैरपि ॥ १८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्कर माहात्म्येऽजोगन्धेश्वरमाहात्म्यवर्णनंनाम चतुर्णवत्युत्तरद्विशततमोऽध्यायः ॥ २९४ ॥"
  }
]
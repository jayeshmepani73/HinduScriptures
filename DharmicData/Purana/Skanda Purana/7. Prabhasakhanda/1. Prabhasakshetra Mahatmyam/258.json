[
  {
    "text": "॥ ॥ ईश्वर उवाच ॥ ॥\nततो गच्छेन्महादेवि शशापानमिति स्मृतम् ॥\nतस्यैव दक्षिणे तीर्थं सर्वपापप्रणाशनम् ॥ १ ॥\nयस्मिन्स्नात्वा नरः सम्यङ्नापमृत्युभयं लभेत् ॥\nशृणु यस्मात्तदुत्पत्तिं वदतो मम वल्लभे ॥ २ ॥\nमथित्वा सागरं देवा गृहीत्वाऽमृतमुत्तमम् ॥\nसत्वरास्तत्र ते गत्वा पपुश्चैव यथेप्सया ॥ ३ ॥\nपिबतां तत्र पीयूषं देवानां वरवर्णिनि ॥\nबिंदवः पतिता भूमौ शतशोथ सहस्रशः ॥ ४ ॥\nएतस्मिन्नेव काले तु शशकस्तत्र चागतः ॥\nप्रविष्टः सलिले तत्र तृषार्तो वरवर्णिनि ॥ ५ ॥\nअमरत्वमनुप्राप्तो वर्द्धते सलिलालये ॥\nतं दृष्ट्वा त्रिदशाः सर्वे स्पर्द्धमाना मुहुर्मुहुः ॥\nज्ञात्वामृतान्वितं तोयं मंत्रं चक्रुर्भयान्विताः ॥ ६ ॥\nअमृतं पतितं भूमौ भक्षयिष्यंति मानवाः ॥\nततोऽमर्त्त्या भविष्यंति नात्र कार्या विचारणा ॥ ७ ॥\nतिर्यग्योन्यां समुत्पन्नः कृपणः शशको ह्ययम् ॥\nअस्माभिः स्पर्द्धते तस्मात्ततो भयमुपस्थितम् ॥ ८ ॥\nअथ प्राप्तो निशानाथो व्याधिना स परिप्लुतः ॥\nअब्रवीत्त्रिदशान्सर्वानमृतं मे प्रयच्छत ॥ ९ ॥\nकृच्छ्रेण महता प्राप्तो नाहं शक्तो विसर्पितुम् ॥\nअथोचुस्त्रिदशाः सर्वे सर्वमस्माभिर्भक्षितम् ॥ 7.1.258.१० ॥\nविस्मृतस्त्वं निशानाथ चिरात्कस्मादिहागतः ॥\nकुरुष्व वचनं चंद्र अस्माकं तिमिरापह ॥ ॥ ११ ॥\nअस्मिञ्जलेऽमृतं भूरि पतितं पिबतां हि नः ॥\nतत्पिबस्व निशानाथ सर्वमेतज्जलाशयम् ॥ १२ ॥\nअर्द्धं निपतितं चात्र सत्यमेतन्निशामय ॥\nतेषां तद्वचनं श्रुत्वा शीतरश्मिस्त्वरान्वितः ॥ १३ ॥\nतृषार्तो वाऽपिबत्तोयं शशकेन समन्वितम् ॥\nअस्थिशेषं तु तत्तस्य कायं पीयूषभक्षणात् ॥ १४ ॥\nतत्क्षणात्पुष्टिमगमत्कांत्या परमया युतः ॥\nधातुषु क्षीयमाणेषु पुष्टो हि सुधया हि सः ॥ १५ ॥\nस चापि शशकस्तस्य न मृतो जठरं गतः ॥\nअद्यापि दृश्यते तत्र देहे पीयूषभक्षणात् ॥१६॥\nतत्क्षणात्तुष्टिमगमत्कांत्या परमया युतः ॥\nअब्रुवन्खन्यतामेतद्यथा भूयो जलं भवेत् ॥ ॥ १७ ॥\nअस्माकं संगमादेतच्छुष्कं श्वभ्रं जलाशयम् ॥\nतद्युक्तं च कृतं कर्म नैतत्साधुविचेष्टितम् ॥ १८ ॥\nततोऽखनंश्च ते सर्वे यावत्तोयविनिर्गमः ॥\nअथाब्रुवंस्ततः सर्वे हर्षेण महतान्विताः ॥ १९ ॥\nयस्माच्छशेन संयुक्तं पीतमेतज्जलाशयम् ॥\nचंद्रेण हि शशापानं तस्मादेतद्भविष्यति ॥ ॥ 7.1.258.२० ॥\nअत्रागत्य नरः स्नानं यः करिष्यति भक्तितः ॥\nस यास्यति परं स्थानं यत्र देवो महेश्वरः ॥ २१ ॥\nअत्रान्नं संप्रदास्यंति ब्राह्मणेभ्यः समा हिताः ॥\nसर्वयज्ञफलं तेषां भविष्यति न संशयः ॥ २२ ॥\nअस्मिन्दृष्टे सुराः सर्वे दृष्टाः स्युः सर्वदेवताः ॥\nएवमुक्त्वा सुराः सर्वे जग्मुश्चैव सुरालयम्॥ २३ ॥\nअथ कालेन महता प्राप्ता तत्र सरस्वती ॥\nवडवाग्निं समादाय तयानुप्लावितं पुनः ॥२४॥\nततो मेध्यतरं जातं तीर्थं च वरवर्णिनि ॥\nतस्मात्सर्वप्रयत्नेन तत्र स्नानं समाचरेत् ॥ २५ ॥"
  },
  {
    "text": "इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शशापानमाहात्म्यवर्णनंनामाष्टापञ्चाशदुत्तरद्विशततमोऽध्यायः ॥ २५८ ॥ ॥ छ ॥"
  }
]
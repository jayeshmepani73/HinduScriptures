[
  {
    "text": "॥ ईश्वर उवाच ॥ ॥\nततो गच्छेन्महादेवि नंदादित्यं समाहितः ॥\nनंदेन स्थापितं पूर्वं तत्रैवामितबुद्धिना ॥१॥\nनंदो राजा पुरा ह्यासीत्सर्वलोकसुखप्रदः ॥\nन दुर्भिक्षं न च व्याधि नाकाले मरणं नृणाम्॥ २ ॥\nतस्मिञ्छासति धर्मज्ञे न चावृष्टिकृतं भयम् ॥\nकस्यचित्त्वथ कालस्य पूर्वकर्मानुसारतः॥ ३ ॥\nकुष्ठेन महता व्याप्तो वैराग्यपरमं गतः॥\nतेन रोगाभिभूतेन देवदेवो दिवाकरः॥\nप्रतिष्ठितो नदीतीरे स च रोगाद्विमोचितः ॥ ४ ॥\n॥ देव्युवाच ॥ ॥\nकिमसौ रोगवान्राजा सार्वभौमो महीपतिः ॥\nतस्य धर्मरतस्यापि कस्माद्रोग समुद्भवः ॥ ५ ॥\n॥ईश्वर उवाच ॥ ॥\nएष धर्मसदाचारो नंदो राजा प्रतापवान् ॥\nव्यचरत्सर्वलोकान्स विमानवरमास्थितः ॥ ६॥\nविमानं तस्य तुष्टेन दत्तं वै विष्णुना स्वयम् ॥\nकामगं वरवर्णेन बर्हिणेन विनादितम् ॥ ७ ॥\nस कदाचिन्नृपश्रेष्ठो विचरंस्तत्र संस्थितः ॥\nगतवान्मानसं दिव्यं सरो देवगणान्वितम्॥ ८ ॥\nतत्रापश्यद्बृहत्पद्मं सरोमध्यगतं सितम् ॥\nतत्र चांगुष्ठमात्रं तु स्थितं पुरुषसत्तमम् ॥ ९ ॥\nरक्तवासोभिराच्छन्नं द्विभुजं तिग्मतेजसम् ॥\nतं दृष्ट्वा सारथिं प्राह पद्ममेतत्समाहर ॥7.1.256.१०॥\nइदं तु शिरसा बिभ्रत्सर्वलोकस्य सन्निधौ ॥\nश्लाघनीयो भविष्यामि तस्मादाहर मा चिरम्॥ ११ ॥\nएवमुक्तस्ततस्तेन सारथिः प्रविवेश ह ॥\nग्रहीतुमुपचक्राम तत्पद्मं वरवर्णिनि॥\nस्पृष्टमात्रे तदा पद्मे हुंकारः समपद्यत॥१२॥\nराजा च तत्क्षणात्तेन शब्देन समजायत ॥\nकुष्ठी विगतवर्णश्च बलवीर्यविवर्जितः ॥ १३ ॥\nतथागतमथात्मानं दृष्ट्वा स पुरुषर्षभः ॥\nतस्थौ तत्रैव शोकार्तः किमेतदिति चिंतयन् ॥ १४ ॥\nतस्य चिंतयतो धीमानाजगाम महातपाः ॥\nवसिष्ठो ब्रह्मपुत्रस्तु स तं पप्रच्छ पार्थिवः ॥ १५ ॥\nएष मे भगवञ्जातो देहस्यास्य विपर्ययः ॥\nकुष्ठरोगाभिभूतात्मा नाहं जीवितुमुत्सहे ॥ १६ ॥\nउपायं ब्रूहि मे ब्रह्मन्व्याधितस्य चिकित्सितम् ॥\nउताहो व्रतमन्यद्वा दानं यज्ञमथापि वा ॥ १७ ॥\n॥ वसिष्ठ उवाच ॥ ॥\nएतद्ब्रह्मोद्भवं नाम पद्मं त्रैलोक्यविश्रुतम् ॥\nदृष्टमात्रेण चानेन दृष्टाः स्युः सर्व देवताः ॥ १८ ॥\nएतद्धि दृश्यते धन्यैः पद्मं कैः क्वापि पार्थिव ॥\nएतस्मिन्दृष्टमात्रे तु यो जलं विशते नरः ॥ १९ ॥\nसर्वपापविनिर्मुक्तः पदं निर्वाण माप्नुयात् ॥\nएष दृष्ट्वा तु ते सूतो हर्तुं तोये प्रविष्टवान् ॥ 7.1.256.२० ॥\nतव वाक्येन राजेंद्र मृतोऽसौ रोगवान्भवेत् ॥\nब्रह्मपुत्रोऽप्यहं तेन पश्यामि परमेश्वरम् ॥ २१ ॥\nअहन्यहनि चागच्छंस्त्वं पुनर्दृष्टवानसि ॥\nवांछंति देवता नित्यममुं हृदि मनोरथम् ॥ २२ ॥\nमानसे ब्रह्मपद्मं तु दृष्ट्वा स्नात्वा कदा वयम् ॥\nप्राप्स्यामः परमं ब्रह्म यद्गत्वा न पुनर्भवेत्॥२३॥\nइदं च कारणं भूयो द्वितीयं शृणु पार्थिव ॥\nकुष्ठस्य यत्त्वया प्राप्तं हर्तुकामेन पंकजम् ॥ ॥ २४ ॥\nप्रद्योतनस्तु गर्भेऽस्मिन्स्वयमेव व्यवस्थितः ॥\nतवैषा बुद्धिरभवद्दृष्ट्वेदं वरपंकजम् ॥ २५ ॥\nधारयामि शिरस्येनं लोकमध्ये विभूषणम् ॥\nइदं चिन्तयतः पापमेवं देवेन दर्शितम् ॥ २६ ॥\nततः सर्वप्रयत्नेन तमाराधय भास्करम् ॥\nप्रसादाद्देवदेवस्य मोक्ष्यसे नात्र संशयः ॥२७॥\nप्रभासं गच्छ राजेंद्र तीर्थं त्रैलोक्यविश्रुतम् ॥\nतत्र सिद्धिर्भवेच्छीघ्रमार्त्तानां प्राणिनां भुवि ॥ २८ ॥\n॥ ईश्वर उवाच ॥ ॥\nतस्य तद्वचनं श्रुत्वा वसिष्ठस्य महात्मनः ॥\nप्रभासं क्षेत्रमासाद्य माहेश्वर्यास्तटे शुभे ॥ २९ ॥\nनंदादित्यं प्रतिष्ठाप्य गंधधूपानुलेपनैः ॥\nपूजयामास तं देवि पुष्पैरुच्चावचैस्तथा ॥ 7.1.256.३० ॥\nतस्य तुष्टो दिवानाथो वरदोऽहमथाब्रवीत् ॥ ३१ ॥\n॥ नन्द उवाच ॥ ॥\nकुष्ठेन महता व्याप्तं पश्य मां सुरसत्तम ॥\nयथाऽयं नाशमायाति तथा कुरु दिवाकर ॥ ३२ ॥\nसान्निध्यं कुरु देवेश स्थानेऽस्मिन्नित्यदा विभो ॥ ३३ ॥\n॥ सूर्य उवाच ॥ ॥\nनीरोगस्त्वं महाराज सद्य एव भविष्यसि ॥\nअत्र ये मां समागत्य द्रक्ष्यंति च नरा भुवि ॥ ३४ ॥\nसप्तम्यां सूर्यवारेण यास्यंति परमां गतिम्॥\nअत्र मे सूर्यवारेण सांनिध्यं सप्तमीदिने ॥\nभविष्यति न संदेहो गमिष्ये त्वं सुखी भव ॥ ३५ ॥\nएवमुक्त्वा सहस्रांशुस्तत्रैवांतरधीयत ॥ ३६ ॥\nनीरोगत्वमवा प्यासौ कृत्वा राज्यमनुत्तमम् ॥\nजगाम परमं स्थानं यत्र देवो दिवाकरः ॥\nतस्मिंस्तीर्थे नरः स्नात्वा कृत्वा श्राद्धं प्रयत्नतः ॥ ३७ ॥\nनंदादित्यं पुनर्दृष्ट्वा न पुनर्मर्त्त्यतां व्रजेत॥\nप्रदद्यात्कपिलां तत्र ब्राह्मणे वेदपारगे ॥ ३८ ॥\nअहोरात्रोषितो भूत्वा घृतधेनुमथापि वा ॥\nन तस्य गुणितुं शक्या संख्या पुण्यस्य केनचित् ॥ ३९ ॥\nइत्येवं देवदेवस्य माहात्म्यं दीप्तदीधितेः ॥\nकथितं तव सुश्रोणि सर्वपापप्रणाशनम् ॥ 7.1.256.४० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये नन्दादित्यमाहात्म्यवर्णनंनाम षट्पञ्चाशदुत्तरद्विशततमो ऽध्यायः ॥२५६॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि लक्ष्मणेश्वरमुत्तमम् ॥\nरामेशात्पूर्वदिग्भागे धनुस्त्रिंशकसंस्थितम् ॥ १ ॥\nस्थापितं लक्ष्मणेनैव तत्र यात्रागतेन वै ॥\nमहापापहरं देवि तल्लिंगं सुरपूजितम् ॥ २ ॥\nयस्तं पूजयते भक्त्या नृत्यगीतादिवादनैः ॥\nहोमजाप्यैः समाधिस्थः स याति परमां गतिम् ॥ ३ ॥\nअन्नोदकं हिरण्यं च तत्र देयं द्विजातये ॥\nसंपूज्य देवदेवेशं गंधपुष्पादिभिः क्रमात् ॥ ॥ ४ ॥\nमाघे कृष्णचतुर्दश्यां विशेषस्तत्र पूजने ॥\nस्नानं दानं जपस्तत्र भवेदक्षयकारकम् ॥ ५ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रामेश्वरक्षेत्रमाहात्म्ये लक्ष्मणेश्वरमाहात्म्यवर्णनंनाम द्वादशोत्तरशततमो ऽध्यायः ॥ ११२ ॥"
  }
]
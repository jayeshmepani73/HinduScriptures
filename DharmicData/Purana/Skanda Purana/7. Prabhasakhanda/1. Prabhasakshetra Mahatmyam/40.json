[
  {
    "text": "ईश्वर उवाच॥\nततो गच्छेन्महादेवि श्वेतकेतुप्रतिष्ठितम्॥\nलिंगं महाप्रभावं तु भीमेनाराधितं पुरा॥१॥\nकेदारेश्वरसांनिध्ये नातिदूरे व्यवस्थितम्॥\nपूजयते त्तद्विधानेन क्षीरस्नानादिभिः क्रमात् ॥\nयात्राफलमभिप्रेप्सुः प्रेत्य स्वर्गफलाय वै ॥ २ ॥\n॥ देव्युवाच ॥ ॥\nश्वेतकेतोस्तु यद्देव लिंगं प्रोक्तं त्वया मम ॥\nतस्य जातं कथं देव नाम भीमेश्वरेति च ॥ ३ ॥\nकथं विनिर्मितं पूर्वं तस्मिन्दृष्टे तु किं फलम् ॥ ४ ॥\n॥ ईश्वर उवाच ॥ ॥\nआसीत्त्रेतायुगे पूर्वं राजा स्वायंभुवेंतरे ॥\nश्वेतकेतुरिति ख्यातो राजर्षिः सुमहातपाः ॥ ५ ॥\nस प्रभासं समागत्य प्रतिष्ठाप्य महे श्वरम् ॥\nतपस्तेपे सुविपुलं सागरस्य तटे शुभे ॥ ६ ॥\nपंचाग्निसाधको ग्रीष्मे वर्षास्वाकाशगस्तथा ॥\nहेमंते जलमध्यस्थो नव वर्षाणि पंच च ॥ ७ ॥\nततश्चतुर्द्दशे देवि तपसा नियमेन च ॥\nतुष्टेनोक्तो मया देवि वरं वरय सुव्रत ॥ ८ ॥\nश्वेतकेतुरथोवाच भक्तिं देहि सुनिश्चलाम् ॥\nस्थानेऽस्मिन्स्थीयतां देव यदि तुष्टोऽसि मे प्रभो ॥ ९ ॥\nएवमस्त्वित्यथोक्त्वाऽहं तस्यांतर्द्धानमागतः ॥\nततः कालांतरेऽतीते श्वेतकेतुर्महाप्रभः ॥ 7.1.40.१० ॥\nसमाराध्य त्विदं लिंगं प्राप्तः स्थानं महोदयम् ॥\nततो जातं नाम तस्य श्वेतकेत्वीश्वरं श्रुतम् ॥ ११ ॥\nअग्नितीर्थे महापुण्ये सर्वपातकनाशने ॥\nततः कलियुगे प्राप्ते भ्रातृभिश्च समन्वितः ॥ १२ ॥\nतीर्थयात्राप्रसंगेन यदा प्रभासमागतः ॥\nभीमसेनो महाबाहुर्वायुपुत्रो ममांशजः ॥ १३ ॥\nतल्लिंगं पूजयामास कृत्वा जागेश्वरं निजम् ॥\nमत्वा तीर्थं महापुण्यं सागरस्य समीपतः ॥ १४ ॥\nतदा प्रभृति भीमेशं पुनर्नामाऽभवच्छुभम् ॥\nदृष्टमात्रेण तेनैव सकृल्लिंगेन भामिनि ॥ १५ ॥\nअन्यजन्मकृतान्येव पापानि सुबहून्यपि ॥\nनाशमायांति सर्वाणि तथैवामुष्मिकाणि तु ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भीमेश्वरमाहात्म्यवर्णनंनाम चत्वारिंशोऽध्यायः ॥ ४० ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि वरुणेश्वरमुत्तमम् ॥\nगौरीतपोवनाग्नेय्यां धनुषां विंशतौ स्थितम् ॥\nलिंगं महाप्रभावं हि वरुणेन प्रतिष्ठितम् ॥ १ ॥\nपूर्वं पीतो यदा देवि समुद्रः कुम्भजन्मना ॥\nतदा कोपेन सन्तप्तो वरुणः सरितां पतिः ॥ २ ॥\nकामिकं तु समाज्ञाय क्षेत्रं प्राभासिकं तदा ॥\nतत्रातपद्देवि तपः स वै परमदुश्चरम् ॥ ३ ॥\nप्रतिष्ठाप्य महालिंगं संपूजयति भक्तितः ॥\nवर्षाणामयुतं साग्रं पूजितो वृषभध्वजः ॥ ४ ॥\nततः प्रसन्नो देवेशि निजगंगाजलेन तु ॥\nपूरयामास तं रिक्तं समुद्रं यादसांपतिम् ॥ ५ ॥\nछंदयामास तं लिंगं वरदानैरनेकधा ॥\nतत्प्रभृत्येव ते सर्वे समुद्राः परिपूरिताः ॥ ६ ॥\nवरुणेश्वरनामेति तल्लिंगं तत्प्रभृत्यभूत् ॥ ७ ॥\nको ह्यर्थो बहुभिर्लिंगैर्दृष्टैर्वा सुरसुन्दरि ॥\nवरुणेशेन दृष्टेन सर्वतीर्थफलं लभेत् ॥ ८ ॥\nअष्टम्यां च चतुर्दश्यां तद्दध्ना स्नापयेद्यदि ॥\nस ब्राह्मणश्चतुर्वेदो जायते नात्र संशयः ॥ ९ ॥\nब्राह्मणाः क्षत्रिया वैश्याः शूद्राश्चान्ये वरानने ॥\nमूकांधबधिरा बालाः स्त्रियश्चैव नपुंसकाः ॥ 7.1.70.१० ॥\nदृष्ट्वा गच्छंति ते देवि स्वर्गं धर्मपरायणाः ॥\nस्नानं जाप्यं बलिं होमं पूजां स्तोत्रं च नर्तनम् ॥\nतस्मिन्स्थाने तु यः कुर्यात्तत्सर्वं चाक्षयं भवेत् ॥ ११ ॥\nहैमं पद्मं मौक्तिकं च दानं तत्रैव दापयेत् ॥\nसम्यग्यात्राफलापेक्षी स्वर्गापेक्षी तथा नरः ॥ १२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वरुणेश्वरमाहात्म्यवर्णनंनाम सप्ततितमोऽध्यायः ॥ ॥ ७० ॥"
  }
]
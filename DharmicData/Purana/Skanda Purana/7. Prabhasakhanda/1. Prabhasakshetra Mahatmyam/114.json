[
  {
    "text": "॥ ईश्वर उवाच ॥ ॥\nततो गच्छेन्महादेवि विष्णुं पापप्रणाशनम् ॥\nवामनस्वामिनामानं सर्वपातकनाशनम् ॥ १ ॥\nपुष्करान्नैर्ऋते भागे धनुर्विशतिभिः स्मृतम् ॥\nयदा बद्धो बलिर्देवि विष्णुना प्रभविष्णुना ॥ २ ॥\nतदा तत्र पदं न्यस्तं दक्षिणं विश्वरूपिणा ॥\nद्वितीयं मेरुशृंगे तु तृतीयं गगने प्रिये ॥ ३ ॥\nयावदूर्ध्वं चोत्क्षिपति तावद्भिन्नं सुदूरतः ॥\nपादाग्रेण तु ब्रह्माण्डं निष्क्रान्तं सलिलं ततः ॥ ४ ॥\nततः स्वजानुमात्रेण संप्राप्तं पृथिवीतले ॥\nततो विष्णुपदी गंगा प्रसिद्धिमगमत्क्षितौ ॥ ५ ॥\nपूर्वं सा पुष्करे प्राप्ता पुष्करात्सा महानदी ॥\nपुष्करं कथ्यते व्योम पुष्करं कथ्यते जलम् ॥\nतेन तत्पुष्करं ख्यातं संनिधानं प्रजापतेः ॥ ६ ॥\nतत्र स्नानं नरः कृत्वा यः पश्यति हरेः पदम् ॥\nस याति परमं स्थानं यत्र देवो हरिः स्वयम् ॥ ७ ॥\nतत्र पिंडप्रदानेन तृप्तिः स्यात्कोटिवार्षिकी ॥\nपितॄणां च वरारोहे ह्येतदाह हरिः स्वयम् ॥ ८ ॥\nअत्र गाथा पुरा गीता वसिष्ठेन महर्षिणा ॥\nवामनस्वामिनं दृष्ट्वा तां शृणुष्व समाहिता ॥ ९ ॥\nस्नात्वा तु पुष्करे तीर्थे दृष्ट्वा विष्णुपदं ततः ॥\nअपि कृत्वा महत्पापं किमतः परितप्यते ॥ 7.1.114.१० ॥\nयस्तत्रोपानहौ दद्याद्ब्राह्मणाय यतव्रतः ॥\nस यानवरमारूढो विष्णुलोके महीयते ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्र माहात्म्ये वामनस्वामिमाहात्म्यवर्णनंनाम चतुर्दशोत्तरशततमोऽध्यायः ॥ ११४ ॥"
  }
]
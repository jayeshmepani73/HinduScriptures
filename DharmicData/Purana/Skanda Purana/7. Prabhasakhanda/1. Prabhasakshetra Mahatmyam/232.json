[
  {
    "text": "॥ ईश्वर उवाच ॥ ॥\nततो गच्छेन्महादेवि कूपं त्रैलोक्यपूजितम् ॥\nपश्चिमे तस्य तीर्थस्य पांडवानां महात्मनाम् ॥ १ ॥\nयदाऽरण्यमनुप्राप्ताः पांडवाः पृथिवीतले ॥\nभ्रममाणा महादेवि प्रभासं क्षेत्रमागताः ॥ २ ॥\nततस्ते न्यवसंस्तत्र किंचित्कालं समाहिताः ॥\nगत्वा क्षेत्रं महापुण्यं ततः कृष्णाऽब्रवीदिदम् ॥ ३ ॥\nब्राह्मणानां सहस्राणि भुंजते भवतां गृहे ॥\nदूरे जलाश्रयश्चैव न तावंतश्च किंकराः ॥ ४ ॥\nतस्माज्जलाश्रयः कार्यं आश्रमस्य समीपतः ॥\nयत्र स्नानं करिष्यामि युष्माकं संप्रसादतः ॥ ५ ॥\nततस्तु पांडवाः सर्वे सहितास्ते वरानने ॥\nअखनंस्तत्र ते कूपं द्रौपदीवाक्यप्रेरिताः ॥ ६ ॥\nअथाजगाम तत्रैव भगवान्देवकीसुतः ॥\nश्रुत्वा समागतान्पार्थान्द्वारावत्याः सबांधवः ॥ ७ ॥\nप्रद्युम्नेन च सांबेन गदेन निषधेन च ॥\nयुयुधानेन रामेण चारुदेष्णेन धीमता ॥ ८ ॥\nअन्यैः परिवृतः शूरैर्यादवैर्युद्ध दुर्मदैः ॥\nते समेत्य यथान्यायं समस्ता यदुपुंगवाः ॥ ९ ॥\nततः कथावसाने च कस्मिंश्चित्कारणांतरे ॥\nवासुदेवः पांडुसुतमिदं वचनमब्रवीत् ॥ ॥ 7.1.232.१० ॥\nयुधिष्ठिर महाबाहो किं ते कामकरोम्यहम् ॥\nराज्यं धान्यं धनं चापि अथवा रिपुनाशनम् ॥ ११ ॥\n॥ युधिष्ठिर उवाच ॥ ॥\nशक्तस्त्वं यादवश्रेष्ठ सर्वकर्मस्वसंशयः ॥\nप्रतिज्ञातं त्वया पूर्वं वर्षैर्द्वादशभिः प्रियम्॥ १२ ॥\nतन्नास्ति त्रिषु लोकेषु यन्न सिद्ध्यति भूतले ॥\nत्वयि तुष्टे जगन्नाथ सर्वदेवनमस्कृते ॥ १३ ॥\nअवश्यं यदि तुष्टोऽसि मम सर्वजगत्पते ॥\nअत्र सांनिध्यमागच्छ कूपे नित्यं जनार्दन ॥ १४ ॥\nअत्रागत्य नरो यस्तु भक्त्या स्नानं समाचरेत् ॥\nस यातु वैष्णवं स्थानं प्रसादात्तव केशव ॥ १५ ॥\n॥ ईश्वर उवाच ॥ ॥\nएवं भविष्यतीत्युक्त्वा तदाऽमन्त्र्य युधिष्ठिरम् ॥\nप्रययौ द्वारकां कृष्णः सर्वलोकनमस्कृतः ॥ १६ ॥\nतस्मिञ्छ्राद्धं नरः कृत्वा वाजिमेधफलं लभेत् ॥\nप्रसादाद्देवदेवस्य विष्णोरमिततेजसः ॥ १७ ॥\nतदर्धं तर्पणेनैव स्नानात्पादमवाप्नुयात् ॥\nतस्मात्सर्वप्रयत्नेन तत्र श्राद्धं समाचरेत् ॥ १८ ॥\nज्येष्ठस्य पौर्णमास्यां यः स्नानं श्राद्धं करिष्यति ॥\nसावित्रीं चैव संपूज्य स यास्यति परमं पदम् ॥ १९ ॥\nगोदानं तत्र देयं तु सम्यग्यात्राफलेप्सुभिः ॥7.1.232.२०॥\nइति श्रीस्कांदे महा पुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये पांडवकूपमाहात्म्यवर्णनंनाम द्वात्रिंशदुत्तरद्विशततमोऽध्यायः ॥ ॥ २३२ ॥ ॥ छ ॥"
  }
]
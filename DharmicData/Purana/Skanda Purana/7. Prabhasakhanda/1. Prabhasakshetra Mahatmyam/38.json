[
  {
    "text": "॥ देव्युवाच ॥ ॥\nयदेतद्भवता प्रोक्तं पश्येत्पूर्वं कपर्द्दिनम् ॥\nभगवन्संशयं ह्येनं यथावद्वक्तुमर्हसि ॥ १ ॥\nस भृत्यः किल देवेश तव शम्भो महाप्रभः ॥\nप्रभोरनन्तरं भृत्य एष धर्मः सनातनः ॥ २  ॥\nईश्वर उवाच ॥ ॥\nशृणु देवि प्रवक्ष्यामि यथा पूज्यतमो हि सः ॥\nकपर्द्दी सर्वदेवानामाद्यो विघ्नेश्वरः प्रभुः ॥ ३ ॥\nयोऽसावतींद्रियग्राह्यः प्रभासक्षेत्रसंस्थितः ॥\nसोमेश्वरो महादेवि लिंगरूपी सदाशिवः ॥ ४ ॥।\nतस्य वामे स्थितो विष्णुर्वराह इति यः स्मृतः ॥\nतस्य दक्षिणभागे तु स्थितो ब्रह्मा प्रजापतिः ॥\nकपर्द्दिरूपमास्थाय सावित्र्याः कोपकारणात् ॥ ५ ॥\nकृते हेरंबनामा तु त्रेतायां विघ्नमर्द्दनः ॥\nलंबोदरो द्वापरे तु कपर्द्दी तु कलौ स्मृतः ॥ ६ ॥\nएवं युगेयुगे तस्य अवतारः पृथक्पृथक् ॥\nयथाकार्यानुरूपेण जायते च पुनःपुनः ॥ ७ ॥\nअष्टाविंशतिमे तत्र देवि प्राप्ते चतुर्युगे ॥\nकारणात्मा यथोत्पन्नः कपर्द्दी तत्र मे शृणु ॥ ८ ॥\nपुरा द्वापरसंधौ तु संप्राप्ते च कलौ युगे ॥\nस्त्रियो म्लेच्छाश्च शूद्राश्च ये चान्ये पापकारिणः ॥\nप्रयांति स्वर्गमेवाशु दृष्ट्वा सोमेश्वरं प्रभुम् ॥ ९ ॥\nन यज्ञा न तपो दानं न स्वाध्पायो व्रतं न च ॥\nकुर्वतोपि नरा देवि सर्वे यांति शिवालयम् ॥ 7.1.38.१० ॥\nतं प्रभावं विदित्वैवं सोमेश्वरसमुद्भवम् ॥\nअग्निष्टोमादिकाः सर्वाः क्रिया नष्टाः सुरेश्वरि ॥ ११ ॥\nततो बालाश्च वृद्धाश्च ऋषयो वेदपारगाः ॥\nशूद्राः स्त्रियोऽपि तं दृष्ट्वा प्रयांति परमां गतिम् ॥ १२ ॥\nनष्टयज्ञोत्सवे काले शून्ये च वसुधातले ॥\nऊर्द्ध्वबाहुभिराक्रांतं परिपूर्णं त्रिविष्टपम् ॥ १३ ॥\nततो देवा महेंद्राद्या दुःखेनैव समन्विताः ॥\nपरिभूता मनुष्यैस्ते शंकरं शरणं गताः ॥ १४ ॥\nऊचुः प्रांजलयः सर्व इन्द्राद्याः सुरसत्तमाः ॥\nव्याप्तोयं मानुषैः स्वर्गः प्रसादात्तव शंकर ॥ १५ ॥\nनिवासाय प्रभोऽस्माकं स्थानं किंचित्समादिश ॥\nअहं श्रेष्ठो ह्यहं श्रेष्ठ इत्येवं ते परस्परम्॥\nजल्पंतः सर्वतो देव पर्यटंति यथेच्छया ॥ १६ ॥\nधर्मराजः सुधर्मात्मा तेषां कर्म शुभाशुभम्॥\nस्वयं लिखितमालोक्य तूष्णीमास्ते सुविस्मितः ॥१७॥\nयेषामथ कृतं सज्जं कुम्भीपाकं सुदारुणम् ॥\nरौरवः शाल्मलिर्देव दृष्ट्वा तान्दिवि संस्थितान् ॥\nवैलक्ष्यं परमं गत्वा व्यापारं त्यक्तवानसौ ॥ ॥ १८ ॥\n॥ श्रीभगवानुवाच ॥ ॥\nप्रतिज्ञातं मया सर्वं भक्त्या तुष्टेन वै सुराः ॥\nसोमाय मम सांनिध्यमस्मिन्क्षेत्रे भविष्यति ॥ १९ ॥\nन शक्यमन्यथाकर्तुमात्मनो यदुदीरितम्॥\nएवं यास्यंति ते स्वर्गं ये मां द्रक्ष्यंति तत्र वै ॥ 7.1.38.२० ॥\nभयोद्विग्नास्ततो देवाः पार्वतीं प्रेक्ष्य विश्वतः ॥\nऊचुः प्रांजलयः सर्वे त्वमस्माकं गतिर्भव ॥ २१ ॥\nएवमुक्त्वाऽस्तुवन्देवाः स्तोत्रेणानेन सत्तम ॥\nजानुभ्यां धरणीं गत्वा शिरस्याधाय चांजलिम् ॥ ॥ २२ ॥\n॥ देवा ऊचुः ॥ ॥\nनमस्ते देवदेवेशि नमस्ते विश्वधात्रिके ॥\nनमस्ते पद्मपत्राक्षि नमस्ते कांचनद्युते ॥२३ ॥\nनमस्ते संहर्त्रि कर्त्रि नमस्ते शंकरप्रिये ॥\nकालरात्रि नमस्तुभ्यं नमस्ते गिरिपुत्रिके॥२४॥\nआर्ये भद्रे विशालाक्षि नमस्ते लोकसुन्दरि॥\nत्वं रतिस्त्वं धृतिस्त्वं श्रीस्त्वं स्वाहा त्वं सुधा सती ॥ २५ ॥\nत्वं दुर्गा त्वं मनिर्मेधा त्वं सर्वं त्वं वसुन्धरा ॥\nत्वया सर्वमिदं व्याप्तं त्रैलोक्यं सचराचरम् ॥ २६ ॥\nनदीषु पर्वताग्रेषु सागरेषु गुहासु च ॥\nअरण्येषु च चैत्येषु संग्रामेष्वाश्रमेषु च ॥ २७ ॥\nत्रैलोक्ये तत्र पश्यामो यत्र त्वं देवि न स्थिता ॥\nएतज्ज्ञात्वा विशालाक्षि त्राहि नो महतो भयात् ॥२८॥\n॥ ईश्वर उवाच ॥ ॥\nएवमुक्ता तु सा देवी देवैरिंद्रपुरोगमैः ॥\nकारुण्यान्निजदेहं त्वं तदा मर्द्दितवत्यसि ॥ २९ ॥\nमर्दयंत्यास्तव तदा संजातं च महन्मलम् ॥\nतत्र जज्ञे गजेंद्रास्यश्चतुर्बाहुर्मनोहरः ॥ 7.1.38.३० ॥\nततोब्रवीत्सुरान्सर्वान्भवती करुणात्मिका ॥\nएष एव मया सृष्टो युष्माकं हितकाम्यया ॥ ३१ ॥\nएष विघ्नानि सर्वाणि प्राणिनां संविधास्यति ॥३२ ॥\nमोहेन महताऽऽविष्टाः कामोपहतबुद्धयः ॥\nसोमनाथमपश्यंतो यास्यंति नरकं नराः ॥३३॥\nएवं ते वचनं श्रुत्वा सर्वे ते हृष्टमानसाः ॥\nस्वस्थानं भेजिरे देवास्त्यक्त्वा मानुषजं भयम् ॥३४॥\nअथे भवदनः प्राह त्वां देवि विनयान्वितः ॥\nकिं करोमि विशालाक्षि आदेशो दीयतां मम ॥ ३५ ॥\n॥ श्रीभगवत्युवाच ॥ ॥\nगच्छ प्राभासिकं क्षेत्रं यत्र संनिहितो हरः ॥\nतद्रक्ष मानुषाणां च यथा नायाति गोचरम् ॥३६॥\nलिंगं तु देवदेवस्य स्थापितं शशिना स्वयम् ॥\nभवत्याऽऽदेशितो नित्यं नृणां विघ्नं करोति यः ॥ ३७ ॥\nप्रस्थितं पुरुषं दृष्ट्वा सोमनाथं प्रति प्रभुम्॥\nस करोति महाविघ्नं कपर्दी लोकपूजितः ॥ ३८ ॥\nपुत्रदारगृहक्षेत्र धनधान्यसमुद्भवम् ॥\nजनयेत्स महामोहं ततः पश्यति नो हरम् ॥ ३९ ॥\nअथवा गडुगंडादि व्याधिं चैव समुत्सृजेत् ॥\nतैर्ग्रस्तः पुरुषो मोहान्न पश्यति ततो हरम्॥ 7.1.38.४० ॥\nतस्मात्सर्वप्रयत्नेन सोमेश्वरपरीप्सया ॥\nस नित्यं पूजनीयस्तु स्मर्तव्यस्तु  दिवानिशम् ॥ ४१ ॥\nस्तोत्रेणानेन देवेशि सर्वविघ्नांतकेन वै॥\nसमाराध्य गणाध्यक्षः प्रभासक्षेत्ररक्षकः ॥४२॥\nतत्तेऽहं संप्रवक्ष्यामि स्तोत्रं तद्विघ्रमर्दनम्॥\nकपर्दिनो महादेवि सावधानावधारय ॥ ॥४३॥\nॐ नमो विघ्नराजाय नमस्तेऽस्तु कपर्दिने॥\nनमो महोग्रदंष्ट्राय प्रभासक्षेत्रवासिने॥४४॥\nकपर्दिनं नमस्कृत्य यात्रानिर्विघ्रहेतवे॥\nस्तोष्येऽहं विघ्नराजानं सिद्धिबुद्धिप्रियं शुभम् ॥४५॥\nमहागणपतिं शूरमजितं जयवर्द्धनम्॥\nएकदंतं च द्विदंतं चतुर्दंतं चतुर्भुजम्॥४६॥\nत्र्यक्षं च शूलहस्तं च रक्त नेत्रं वरप्रदम् ॥\nअजेयं शंकुकर्णं च प्रचण्डं दंडनायकम्॥\nआयस्कदंडिनं चैव हुतवक्त्रं हुतप्रियम् ॥ ४७॥\nअनर्चितो विघ्नकरः सर्वकार्येषु यो नृणाम् ॥\nतं नमामि गणाध्यक्षं भीममुग्रमुमासुतम् ॥ ४८ ॥\nमदवतं विरूपाक्षमिभवक्त्रसमप्रभम् ॥\nध्रुवं च निश्चलं शांतं तं नमामि विनायकम् ॥४९॥\nत्वया पूर्वेण वपुषा देवानां कार्यसिद्धये ॥\nगजरूपं समास्थाय त्रासिताः सर्वदानवाः ॥ 7.1.38.५० ॥\nऋषीणां देवतानां च नायकत्वं प्रकाशितम् ॥ ५१ ॥\nइति स्तुतः सुरैरग्रे पूज्यसे त्वं भवात्मज ॥\nत्वामाराध्य गणाध्यक्षमिभवक्त्रसमप्रभम्॥ ५२ ॥\nध्रुवं च निश्चलं शांतं परीतं वि जयश्रिया ॥\nकार्यार्थं रक्तकुसुमै रक्तचंदनवारिभिः ॥ ५३ ॥\nरक्तांबरधरो भूत्वा चतुर्थ्यामर्चयेत्तु यः ॥\nएककालं द्विकालं वा नियतो नियताशनः ॥ ५४ ॥\nराजानं राजपुत्रं वा राजमंत्रिणमेव च ॥\nराज्यं वा सर्वविघ्नेशो वशीकुर्यात्सराष्ट्रकम् ॥ ५५ ॥\nयत्फलं सर्वतीर्थेषु सर्वयज्ञेषु यत्फलम्॥\nस तत्फलमवाप्नोति स्मृत्वा देवं विनायकम् ॥ ५६ ॥\nविषमं न भवेत्तस्य न स गच्छेत्पराभवम् ॥\nन च विघ्नं भवेत्तस्य जनो जातिस्मरो भवेत् ॥ ५७ ॥\nय इदं पठति स्तोत्रं षड्भिर्मासैर्वरं लभेत् ॥\nसंवत्सरेण सिद्धिं च लभते नात्र संशयः ॥ ५८ ॥\nप्रसादाद्दर्शनं याति तस्य सोमेश्वरः प्रभुः॥\nकपर्दाकारमुदरं यतोऽस्य समुदाहृतम्॥\nततोऽस्य नाम जानीहि कपर्द्दीति महात्मनः ॥ ५९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपर्दिविनायकमाहात्म्यवर्णनंनामाष्टात्रिंशोध्यायः ॥ ३८ ॥"
  }
]
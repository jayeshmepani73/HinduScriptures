[
  {
    "text": "॥ ईश्वर उवाच ॥ ॥\nततो गच्छेन्महादेवि सर्वकामफलप्रदम् ॥\nप्रभासपंचकं पुण्यमाद्यं तत्र व्यवस्थितम् ॥ १ ॥\nतस्यैव पश्चिमे भागे प्रभास इति चोच्यते ॥\nवृद्धप्रभासश्च ततो दक्षिणे नातिदूरतः ॥ २ ॥\nजल प्रभासश्च ततो दक्षिणेन वरानने ॥\nकृतस्मरप्रभासश्च श्मशानं यत्र भैरवम् ॥ ३ ॥\nएवं पंचप्रभासान्यः पश्येद्भक्तया समन्वितः ॥\nस याति परमं स्थानं जरामरणवर्जितम् ॥ ४ ॥\nन निवर्तति यत्प्राप्य दुष्प्राप्यं त्रिदशैरपि ॥\nप्रभासं प्रथमं तीर्थं त्रिषु लोकेषु विश्रुतम् ॥ ५ ॥\nदेवानामपि दुष्प्राप्यं महापातकनाशनम् ॥\nप्रभासे त्वेकरात्रेण अमावास्यां कृतोदकः ॥ ६ ॥\nमुच्यते पातकैः सर्वैः शिवलोकं स गच्छति ॥\nसप्तजन्मकृतं पापं गंगासागरसंगमे ॥ ७ ॥\nजन्मनां च सहस्रेण यत्पापं कुरुते नरः ॥\nस्नानादेवास्य नश्येत सागरे लवणांभसि ॥ ८ ॥\nचतुर्दश्याममावास्यां पञ्चदश्यां विशेषतः ॥\nअहोरात्रोषितो भूत्वा ब्राह्मणान्भोज्य शक्तितः ॥ ९ ॥\nदत्त्वा गां कांचनं तेभ्यः शिवः प्रीतो भवत्विति ॥\nएवं कृत्वा नरो देवि कुलानां तारयेच्छतम् ॥ 7.1.187.१० ॥\n॥ देव्युवाच ॥ ॥\nप्रभासपंचकं ह्येतद्यत्त्वया परिकीर्तितम् ॥\nकथमत्र समुद्भूतमेतन्मे कौतुकं महत् ॥ ११ ॥\nएक एव श्रुतोऽस्माभिः प्रभासस्तीर्थवासितः ॥\nप्रभासाः पंच देवेश यत्त्वया परिकीर्तिताः ॥ १२ ॥\nएतन्मे संशयं सर्वं यथावद्वक्तुमर्हसि ॥ ॥ १३ ॥\n॥ ईश्वर उवाच ॥ ॥\nशृणु देवि प्रवक्ष्यामि कथां पापप्रणाशनीम् ॥\nयां श्रुत्वा मानवो भक्त्या प्राप्नोति परमां गतिम् ॥ १४ ॥\nपुरा महेश्वरो देवश्चचार वसुधामिमाम् ॥\nदिव्यरूपधरः कान्तो दिग्वासाः स यदृच्छया ॥ १५ ॥\nएवं च रममाणस्तु ऋषीणामाश्रमं महत् ॥\nजगाम कौतुकाविष्टो भिक्षार्थं दारुके वने ॥ १६ ॥\nभ्रममाणस्य तस्याथ दृष्ट्वा रूपमनुत्तमम् ॥\nता नार्यः कामसंतप्ता बभूवुर्व्यथितेन्द्रियाः ॥ १७ ॥\nसानुरागास्ततः सर्वा अनुगच्छंति तं सदा ॥\nसमालिंगंति ताः काश्चित्काश्च वीक्षंति रागतः ॥ १८ ॥\nप्रार्थयंति तथा चान्याः परित्यज्य गृहान्स्वकान् ॥ १९ ॥\nएवं तासां स्वरूपं ते दृष्ट्वा सर्वे महर्षयः ॥\nकोपेन महता युक्ताः शेपुस्तं वृषभध्वजम् ॥ ॥ 7.1.187.२० ॥\nयस्मात्त्वं नग्नतामेत्य आश्रमेऽस्मिन्ममागतः ॥\nमोहयानः स्त्रियोऽस्माकं लज्जां नैवं करोषि च ॥\nतस्मात्ते पतताल्लिंगं सद्य एव वृषध्वज ॥ २१ ॥\nततस्तत्पतितं लिंगं तत्क्षणाच्छंकरस्य च ॥\nतस्मिन्प्रपतिते भूमौ प्राकंपत वसुंधरा ॥ २२ ॥\nक्षुभिताः सागराः सर्वे मर्यादा विजहुस्तदा ॥\nशीर्णानि गिरिशृंगाणि त्रस्ताः सर्वे दिवौकसः ॥ २३ ॥\nततो देवाः सगन्धर्वाः समहोरगकिन्नराः ॥\nऊचुः पितामहं गत्वा किमेतत्कारणं विभो ॥ २४ ॥\nसागराः क्षुभिता येन प्लावयंति वसुंधराम् ॥\nशीर्यंते गिरिशृङ्गाणि कंपते च वसुंधरा ॥ २५ ॥\nचिह्नानि लोकनाशाय दृश्यन्ते दारुणानि च ॥\nतेषां तद्वचन श्रुत्वा ब्रह्मलोके पितामहः ॥ २६ ॥\nध्यात्वा तु सुचिरं कालं वाक्यमेतदुवाच ह ॥\nशिवलिंगं निपतितं पृथिव्यां सुरसत्तमाः ॥ २७ ॥\nशापेन ऋषिमुख्यानां भार्गवाणां महात्मनाम् ॥\nतस्मिन्निपतिते भूमौ त्रैलोक्यं सचराचरम् ॥ २८ ॥\nएतदवस्थतां प्राप्तं तस्मात्तत्रैव गम्यताम् ॥\nविष्णुना सह गीर्वाणास्तथा नीतिर्विधीयताम् ॥ २९ ॥\nततः क्षीरोदधिं जग्मुर्ब्रह्माद्यास्त्रिदिवौकसः ॥\nयत्र शेते चतुर्बाहुर्योगनिद्रां च संगतः ॥ 7.1.187.३० ॥\nतस्मै सर्वं समाचख्युस्तेनैव सहितास्ततः ॥\nजग्मुर्यत्र महादेवो लिंगेन रहितो विभुः ॥ ३१ ॥\nऊचुः समाहिताः सर्वे प्रणिपत्य दिवौकसः ॥३२॥\nलिंगमुत्क्षिप्यतामेतद्यत्क्षितौ पतितं विभो ॥\nएते महार्णवाः सर्वे प्लावयंति वसुंधराम् ॥३३॥\n॥ भगवानुवाच ॥ ॥\nऋषिभिः पातितं ह्येतन्मम लिंगं सुरेश्वराः ॥\nन तु शक्यो मया कर्तुं बाधस्तेषां महात्मनाम् ॥३४॥\nशापो हि भार्गवेन्द्राणामतो मे श्रूयतां वचः ॥\nपूजयध्वं सुराः सर्वे ब्रह्मविष्णुपुरस्सराः ॥३५॥\nलिंगमेतत्ततः सर्वे सर्वं लिप्सथ सत्तमाः ॥\nप्रकृतिं सागराः सर्वे यास्यंति गिरयस्तथा ॥ ३६ ॥\nएतत्पुण्यतमे क्षेत्रे धृत्वा सर्वे समाहिताः ॥\nअथोद्धृत्य सुराः सर्वे प्रभासं क्षेत्रमागताः ॥३७॥\nतत्रैव निदधुः सर्वे ततः पूजां प्रचक्रिरे ॥\nब्रह्मणा पूजितं लिंगं विष्णुना प्रभविष्णुना ॥ ३८ ॥\nशक्रेणाथ कुबेरेण यमेन वरुणेन च ॥\nऊचुश्चैव ततो देवा लिंगं संपूज्य भक्तितः ॥ ३९ ॥\nअद्यप्रभृति रुद्रस्य लिंगं संपूज्य भक्तितः ॥\nभविष्यामो न संदेहस्तथा पितृगणाश्च ये ॥ 7.1.187.४० ॥\nय एनं पूजयिष्यंति भक्तियुक्ताश्च मानवाः ॥\nयास्यंति ते सुरावासं सशरीरा नरोत्तमाः ॥ ४१ ॥\nअत्रैव प्रथमं लिगं यतोस्माऽभिः प्रतिष्ठितम् ॥\nप्रभासं नाम चास्यापि प्रभासेति भविष्यति ॥ ४२ ॥\nएवमुक्त्वा गताः सर्वे त्रिदिवं सुरसत्तमाः ॥\nतं दृष्ट्वा त्रिदिवं यान्ति भूयांसः प्राणिनो भुवि ॥ ४३ ॥\nततस्त्रिविष्टपं व्याप्तं बहुभिः प्राणिभिः प्रिये ॥\nतद्दृष्ट्वा त्रिदिवं व्याप्तं सहस्राक्षः सुदुःखितः ॥ ४४ ॥\nज्ञात्वा लिंगप्रभावं तु ततश्चागत्य भूतलम् ॥\nवज्रेणाच्छादयामास समंतात्स वरानने ॥ ४५ ॥\nततः प्रभृति नो देवि स्वर्गं गच्छंति मानवाः ॥\nइति संक्षेपतः प्रोक्तः प्रभासस्य महोदयः ॥\nसर्वपापोपशमनः सर्वकामफलं प्रदः ॥४६॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये प्रभासपञ्चकमाहात्म्यवर्णनंनाम सप्ताशीत्युत्तरशततमोऽध्यायः ॥ १८७ ॥"
  }
]
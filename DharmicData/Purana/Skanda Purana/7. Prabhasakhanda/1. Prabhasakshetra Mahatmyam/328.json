[
  {
    "text": "॥ ईश्वर उवाच ॥ ॥\nतस्माद्वायव्यदिग्भागे स्थितं पापप्रणाशनम् ॥\nसंगमेश्वरनामाढ्यमृषयो यत्र संगताः ॥ १ ॥\nतस्यैव पूर्वदिग्भागे कुण्डिका पापनाशिनी ॥\nवडवानलसंयुक्ता यत्रायाता सरस्वती ॥ २ ॥\nकुंडिकायां नरः स्नात्वा संगमेश्वरमर्चयेत् ॥\nतस्य जन्मसहस्राणि लक्ष्म्याः पुत्रै प्रियैः सह ॥\nअसंगमं महादेवि न कदाचित्प्रजायते ॥ ३ ॥\nमुच्यते पातकैः सर्वैराजन्म मरणांतिकैः ॥४॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संगमेश्वरमाहात्म्यवर्णनं नामाष्टाविंशत्युत्तरत्रिशततमोऽध्यायः ॥ ३२८॥"
  }
]
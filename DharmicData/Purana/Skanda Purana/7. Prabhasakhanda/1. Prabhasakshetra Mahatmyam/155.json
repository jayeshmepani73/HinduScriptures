[
  {
    "text": "॥ ईश्वर उवाच ॥ ॥\nततो गच्छेन्महादेवि रत्नेश्वरमनुत्तमम् ॥\nतत्र तप्त्वा तपो देवि विष्णुना प्रभविष्णुना ॥\nस्थापितं तत्र तल्लिंगं सर्वकामप्रदं प्रिये ॥ १ ॥\nरत्नकुंडे नरः स्नात्वा यस्तं पूजयते सदा ॥\nसर्वोपचारैर्भक्त्या स प्राप्नुयादीप्सितं फलम् ॥ २ ॥\nअत्र कृत्वा तपो घोरं कृष्णेनामिततेजसा ॥\nप्राप्तं सुदर्शनं चक्रं सर्वदैत्यान्तकारकम् ॥ ३ ॥\nएतत्स्थानं महादेवि सदा प्रियतरं मम ॥\nवसामि तत्र देवेशि प्रलयेऽपि न संत्यजे ॥ ४ ॥\nस्मृतं तद्वैष्णवं क्षेत्रं नाम्ना देवि सुदर्शनम् ॥\nधन्वंतराणि षट्त्रिंशत्समंतात्परिमण्डलम् ॥ ५ ॥\nएतदन्तरमासाद्य ये केचित्प्राणिनोऽधमाः ॥\nमृताः कालवशाद्देवि ते यास्यंति परं पदम् ॥ ६ ॥\nकांचनं तत्र गरुडं पीतानि वसनानि च ॥\nविष्णुमुद्दिश्य यो दद्यात्स तु यात्राफलं लभेत् ॥ ७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रत्नेश्वरमाहात्म्यवर्णनंनाम पंचपंचाशदु त्तरशततमोऽध्यायः ॥ १५५ ॥"
  }
]
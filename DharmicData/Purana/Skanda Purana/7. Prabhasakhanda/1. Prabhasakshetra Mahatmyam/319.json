[
  {
    "text": "॥ ईश्वर उवाच ॥ ॥\nततो गच्छेन्महादेवि ह्युन्नतस्थानमुत्तमम् ॥\nतस्यैवोत्तरदिग्भाग ऋषितोयातटे शुभे ॥ १ ॥\nएतत्स्थानं महादेवि विप्रेभ्यः प्राददां बलात् ॥\nसर्वसीमासमायुक्तं चंडीगणसुरक्षितम् ॥ २ ॥\n॥ देव्युवाच ॥ ॥\nकथमुन्नतनामास्य बभूव सुरसत्तम ॥\nकथं त्वया बलाद्दत्तं कियत्सीमासमन्वितम् ॥ ३ ॥\nएतत्सर्वं ममाचक्ष्व संक्षेपान्नातिविस्तरात् ॥ ४ ॥\n॥ ईश्वर उवाच ॥ ॥\nशृणु देवि प्रवक्ष्यामि कथां पापप्रणाशिनीम् ॥\nयां श्रुत्वा मानवो देवि मुच्यते सर्वपातकैः ॥ ५ ॥\nएतत्सर्वं पुरा प्रोक्तं स्थानसंकेतकारणम् ॥\nतृतीये ब्रह्मणः कुंडे सृष्टिसंक्षेपसूचके ॥ ६ ॥\nतथापि ते प्रवक्ष्यामि संक्षेपाच्छुणु पार्वति ॥ ७ ॥\nउन्नामितं पुनस्तत्र यत्र लिंगं महोदये ॥\nतदुन्नतमिति प्रोक्तं स्थानं स्थानवतां वरम्॥ ८ ॥\nअथवा चोन्नतं द्वारं पूर्वं प्राभासिकस्य वै ॥\nतदुन्नतमिति प्रोक्तं स्थानं स्थानवतां वरम् ॥ ९ ॥\nविद्यया तपसा चैव यत्रोत्कृष्टा महर्षयः ॥\nतदुन्नतमिति प्रोक्तं स्थानं स्थानवतां वरम् ॥ 7.1.319.१० ॥\nयदा देवकुले विप्रा मूलचंडीशसंज्ञकम् ॥\nप्रसाद्य च महादेवं पुनः प्राप्ता महोदयम् ॥ ११ ॥\nषष्टिवर्षसहस्राणि तपस्तेपुर्महर्षयः ॥\nध्यायमाना महेशानमनादिनिधनं परम् ॥ १२ ॥\nतेषु वै तप्यमानेषु कोटिसंख्येषु पार्वति ॥\nऋषितोयातटे रम्ये पवित्रे पापनाशने ॥\nभिक्षुर्भूत्वा गतश्चाहं पुनस्तत्रैव भामिनि ॥ १३ ॥\nत्रिकालं दर्शिभिस्तत्र दोषरागविवर्जितैः ॥\nतपस्विभिस्तदा सर्वैर्लक्षितोऽहं वरानने ॥ १४ ॥\nदृष्टमात्रस्तदा विप्रैर्विरराम महेश्वरः ॥\nक्व यासि विदितो देव इत्युक्त्वानुययुर्द्विजाः ॥ १५ ॥\nयावदायांति मुनय ईशेशेति प्रभाषकाः ॥\nधावमानाः स्वतपसा द्योतयन्तो दिशोदश ॥ १६ ॥\nलिंगमेव प्रपश्यंति न पश्यंति महेश्वरम् ॥ १७ ॥\nयेये च ददृशुर्लिंगं मूलचण्डीशसंज्ञकम् ॥\nतदा च मुनयः सर्वे सदेहाः स्वर्गमाययुः ॥ १८ ॥\nयदा त्रिविष्टपं व्याप्तं दृष्टं वै शतयज्वना ॥\nआयांति च तथैवान्ये मुनयस्तपसोज्वलाः ॥ १९ ॥\nएतदंतरमासाद्य समागत्य महीतले ॥\nलिंगमाच्छादयामास वज्रेणैव शतक्रतुः ॥ 7.1.319.२० ॥\nअष्टादशसहस्राणि मुनीनामूर्ध्वरेतसाम् ॥\nस्थितानि न तु पश्यंति लिंगमेतदनुत्तमम् ॥ २१ ॥\nशक्रस्तु सहसा दृष्टो वज्रेणैव समन्वितः ॥\nयावद्वदंति शापं ते तावन्नष्टः पुरंदरः ॥ २२॥\nदृष्ट्वा तान्कोपसंयुक्तान्भगवांस्त्रिपुरांतकः ॥\nउवाच सांत्वयन्देवो वाचा मधुरया मुनीन् ॥ २३ ॥\nकथं खिन्ना द्विजश्रेष्ठाः सदा शांतिपरायणाः ॥\nप्रसन्नवदना भूत्वा श्रूयतां वचनं मम ॥ २४ ॥\nभवद्भिर्ज्ञानसंयुक्तैः स्वर्गः किं मन्यते बहु ॥\nयत्रैके वसवः प्रोक्ता आदित्याश्च तथा परे ॥२५ ॥\nरुद्रसंज्ञास्तथा चैके ह्यश्विनावपि चापरौ ॥\nएतेषामधिपः कश्चिदेक इन्द्रः प्रकीर्तितः ॥ २६ ॥\nस्वपुण्यसंख्यया प्राप्ते यस्माद्विभ्रश्यते नरैः ॥\nएवं दुःखसमायुक्तः स्वर्गो नैवेष्यते बुधैः ॥ २७ ॥\nएतस्मात्कारणाद्विप्राः कुरुध्वं वचनं मम ॥\nगृह्णीध्वं नगरं रम्यं निवासाय महाप्रभम् ॥ २८ ॥\nहूयंतामग्निहोत्राणि देवताः सर्वदा द्विजाः ॥\nइज्यंतां विविधैर्यागैः क्रियतां पितृपूजनम् ॥ २९ ॥\nआतिथ्यं क्रियता नित्यं वेदाभ्यासस्तथैव हि ॥ 7.1.319.३० ॥\nएवं हि कुर्वतां नित्यं विना ज्ञानस्य संचयैः ॥\nप्रसादान्मम विप्रेन्द्राः प्रांते मुक्तिर्भविष्यति ॥ ३१ ॥\n॥ ऋषय ऊचुः ॥ ॥\nअसमर्थाः परित्राणे जिताहारास्तपोन्विताः ॥\nनगरेणेह किं कुर्मस्तव भक्तिमभीप्सवः ॥ ॥ ३२ ॥\n॥ ईश्वर उवाच ॥ ॥\nभविष्यति सदा भक्तिर्युष्माकं परमेश्वरे ॥\nगृह्णीध्वं नगरं रम्यं कुरुध्वं वचनं मम ॥ ३३ ॥\nइत्युक्त्वा भगवान्देव ईषन्मीलितलोचनः ॥\nसस्मार विश्वकर्माणं सर्वशिल्पवतां वरम् ॥ ३४ ॥\nस्मृतमात्रो विश्वकर्मा प्रांजलिश्चाग्रतः स्थितः ॥\nआज्ञापयतु मां देवो वचनं करवाणि ते ॥ ३५ ॥\n॥ ईश्वर उवाच ॥ ॥\nनगरं क्रियतां त्वष्टर्विप्रार्थं सुंदरं शुभम् ॥ ३६ ॥\nइत्युक्तो विश्वकर्मा स भूमिं वीक्ष्य समंततः ॥\nउवाच प्रणतो भूत्वा शंकरं लोकशंकरम् ॥ ३७ ॥\nपरीक्षिता मया भूमिर्न युक्तं नगरं त्विह ॥\nअत्र देवकुलं साक्षाल्लिंगस्य पतनं तथा ॥ ३८ ॥\nयतिभिश्चात्र वस्तव्यं न युक्तं गृहमेधिनाम् ॥ ३९ ॥\nत्रिरात्रं पंचरात्रं वा सप्तरात्रं महेश्वर ॥\nपक्षं मासमृतुं वापि ह्ययनं यावदेव च ॥\nपुत्रदारयुतैस्तीर्थे वस्तव्यं गृहमेधिभिः ॥ 7.1.319.४० ॥\nवसत्यूर्ध्वं तु षण्मासाद्यदा तीर्थे गृहाधिपः ॥\nअवज्ञा जायते तस्य मनश्चापल्यभावतः ॥\nतदा धर्माद्विनश्यंति सकला गृहमेधिनः ॥ ४१ ॥\nइत्युक्तः स तदा देवस्तेन वै विश्वकर्मणा ॥\nपुनः प्रोवाच तं तस्य प्रशस्य वचनं शिवः ॥ ४२ ॥\nरोचते मे न वासोऽत्र विप्राणां गृहमेधिनाम् ॥\nयत्र चोन्नामितं लिंगमृषितोयातटे शुभे ॥\nतत्र निर्मापय त्वष्टर्नगरं शिल्पिनां वर ॥ ४३ ॥\nतस्य तद्वचनं श्रुत्वा विश्वकर्मा त्वरान्वितः ॥\nगत्वा चकार नगरं शिल्पिकोटिभिरावृतः ॥ ४४ ॥\nउन्नतं नाम यल्लोके विख्यातं सुरसुन्दरि ॥\nततो हृष्टमना भूत्वा विलोक्य नगरं शिवः ॥\nआहूय ब्राह्मणान्सर्वानुवाचानतकन्धरः ॥४५ ॥\nइदं स्थानं वरं रम्यं निर्मितं विश्वकर्मणा ॥\nग्रामाणां च सहस्रैस्तु प्रोक्तं सर्वासु दिक्षु च॥४६ ॥\nनगरात्सर्वतः पुण्यो देशो नग्नहरः स्मृतः ॥\nअष्टयोजनविस्तीर्ण आयामव्यासतस्तथा ॥ ४७ ॥\nनग्नो भूत्वा हरो यत्र देशे भ्रांतो यदृच्छया ॥\nतं नग्नहरमित्याहुर्देशं पुण्यतमं जनाः ॥ ४८ ॥\nपूर्वे तु शांकरी चाऽऽर्या पश्चिमे न्यंकुमत्यपि ॥\nउत्तरे कनकनंदा दक्षिणे सागरावधिः ॥\nएतदंतरमासाद्य देशो नग्नहरः स्मृतः ॥ ४९ ॥\nअष्टयोजनमानेन आयामव्यासतस्तथा ॥\nप्रोक्तोऽयं सकलो देश उन्नतेन समं मया ॥ 7.1.319.५० ॥\nगृह्यतां नगरश्रेष्ठं प्रसीदध्वं द्विजोत्तमाः ॥\nअत्र भक्तिश्च मुक्तिश्च भविष्यति न संशयः ॥ ५१ ॥\nइत्युक्तास्ते तदा सर्वे विप्रा ऊचुर्महेश्वरम् ॥ ५२ ॥\n॥ विप्रा ऊचुः ॥ ॥\nईश्वराज्ञा वृथा कर्तुं न शक्या परमात्मनः ॥\nतपोऽग्निहोत्रनिष्ठानां वेदाध्ययनशालिनाम् ॥५३॥\nअस्माकं रक्षिता कोऽस्ति कलिकाले च दारुणे ॥\nको दाताऽऽरोग्यदः कश्च को वै मुक्तिं प्रदास्यति ॥ ५४ ॥\n॥ ईश्वर उवाच ॥ ॥\nमहाकाल स्वरूपेण स्थित्वा तीर्थे महोदये ॥\nनाशयिष्यामि शत्रून्वः सम्यगाराधितो ह्यहम् ॥ ५५ ॥\nउन्नतो विघ्नराजस्तु विघ्नच्छेत्ता भविष्यति ॥\nगणनाथस्वरूपोऽयं धनदो निधीनां पतिः ॥ ५६ ॥\nयुष्मभ्यं दास्यति द्रव्यं सम्यगाराधितोऽपि सः ॥\nआरोग्यदायको नित्यं दुर्गादित्यो भविष्यति ॥ ५७ ॥\nमहोदयं महानन्ददायकं वो भविष्यति ॥\nसम्यगाराधितो ब्रह्मा सर्वकार्येषु सर्वदा ॥\nसर्वान्कामांश्च मुक्तिं च युष्मभ्यं संप्रदास्यति ॥ ५८ ॥\n॥ विप्रा ऊचुः ॥ ॥\nयदि तीर्थानि तिष्ठंति सर्वाणि सुरसत्तम ॥\nसंगालेश्वरतीर्थे च तथा देवकुले शिवे ॥ ॥ ५९ ॥\nकलावपि महारौद्रे ह्यस्माकं पावनाय वै ॥\nस्थातव्यं तर्हि गृह्णीमो नान्यथा च महेश्वर ॥ 7.1.319.६० ॥\nस तथेति प्रतिज्ञाय ददौ तेभ्यः पुरं वरम् ॥\nसप्तभौमैः शशांकाभैः प्रासादैः परिभूषितम् ॥\nनानाग्रामसमायुक्तं सर्वतः सीमयान्वितम् ॥ ६१ ॥\n॥ सूत उवाच ॥ ॥\nएवं तेभ्यो हि नगरं दत्त्वा देवो महेश्वरः ॥\nददर्श विश्वकर्माणं प्राञ्जलिं पुरतः स्थितम् ॥ ६२ ॥\n॥ विश्वकर्मोवाच ॥ ॥\nविलोक्यतां महादेव नगरं नगरोपमम् ॥\nसौवर्णस्थलमारुह्य निर्मितं त्वत्प्रसादतः ॥ ६३ ॥\nविश्वकर्मवचः श्रुत्वा भगवांस्त्रिपुरान्तकः ॥\nसमारुरोह स्थलकं सह सर्वैर्महर्षिभिः ॥ ६४ ॥\nनगरं विलोकयामास रम्यं प्राकारमण्डितम् ॥\nऋषयस्तुष्टुवुः सर्वे तत्रस्थं त्रिपुरान्तकम् ॥\nतानुवाच महादेवो वृणुध्वं वरमुत्त मम्॥ ६५ ॥\n॥ ऋषय ऊचुः ॥ ॥\nयदि तुष्टो महादेव स्थलकेश्वरनामभृत् ॥\nअवलोकयंश्च नगरं सदा तिष्ठ स्थले हर ॥ ६६ ॥\nइत्युक्तस्तैस्तदा देवः स्थलकेऽस्मिन्सदा स्थितः ॥\nकृते रत्नमयं देवि त्रेतायां च हिरण्मयम् ॥ ६७ ॥\nरौप्यं च द्वापरे प्रोक्तं स्थलमश्ममयं कलौ ॥\nएवं तत्र स्थितो देवः स्थलकेश्वरनामतः ॥ ६८ ॥\nसदा पूज्यो महादेव उन्नतस्थानवासिभिः ॥\nमाघे मासि चतुर्दश्यां विशेषस्तत्र जागरे ॥ ६९ ॥\nइत्येतत्कथितं देवि ह्युन्नतस्य महोद्यम् ॥\nश्रुतं पापहरं नॄणां सर्वकामफलप्रदम् ॥ 7.1.319.७० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थानमाहात्म्यवर्णनंनामैकोनविंशत्युत्तरत्रिशततमोऽध्यायः ॥ ३१९ ॥"
  }
]
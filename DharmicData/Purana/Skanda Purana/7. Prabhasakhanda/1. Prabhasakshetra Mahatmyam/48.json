[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगं शुक्रप्रतिष्ठितम्॥\nसर्वपापहरं देवि विभूतीश्वरपश्चिमे॥१॥\nनातिदूरे स्थितं तत्र स्वयं शुक्रेण निर्मितम्॥\nयत्र संजीवनीं प्राप्तो विद्यां रुद्रप्रभावतः ॥२॥\nसंतप्य तु महाघोरं तपोवर्षसहस्रकम् ॥\nसंप्रसाद्य विरूपाक्षं योऽवाप ग्रहतां सुधीः ॥३॥\nग्रस्तेन शंभुना येन देवकार्यार्थसिद्धये ॥\nतत्रोदरगतेनैव तपस्तप्तं सुदुष्करम्॥ ४॥\nवर्षाणामयुतं साग्रं तुष्टिं नीतो महेश्वरः ॥\nनिष्कासितस्ततः शीघ्रं शुक्र मार्गेण शंभुना ॥५॥\nततः शुक्रेति नामाभूद्भार्गवस्य महात्मनः ॥\nतदाराधयते लिंगं यः कृत्वा निश्चलं मनः ॥६॥\nमृत्युंजयं जपेल्लक्षं स समीहितमाप्नुयात्॥७॥\nतं दृष्ट्वा त्वथवा स्पृष्ट्वा जन्मादिमरणान्तकात्॥\nमुच्यते पातकान्मृत्योः प्रसादात्तस्य भामिनि॥८॥\nमृतसंजीवनार्थं यदैश्वर्यमणिमादिकम्॥\nप्राप्नुयान्नात्र संदेहो यस्य भक्तिः सुनिश्चला ॥९॥\nपंचामृतेन संस्नाप्य देवं शुकप्रतिष्ठितम्॥\nसुगन्धपुष्पैः संपूज्य शौक्रीं पीडां स नाप्नुयात् ॥7.1.48.१०॥\nइति सर्वं समासेन माहात्म्यं शुक्रदैवतम् ॥\nकथितं तव सुश्रोणि श्रुतं पापभयापहम् ॥११॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शुक्रेश्वरमाहात्म्यवर्णनंनामाष्टचत्वारिंशोध्यायः ॥ ४८ ॥"
  }
]
[
  {
    "text": "॥ ईश्वर उवाच ॥ ॥\nअथ ते पंचमं वच्मि सिद्धलिगं महाप्रभम् ॥\nब्रह्मणो नैर्ऋते भागे धनुषां षोडशे स्थितम् ॥ १ ॥\nराहुलिंगस्य चाभ्याशे लिंगं धनदनिर्मितम् ॥\nधनदत्वं च संप्राप्तो यत्र तप्त्वा महत्तपः ॥ २ ॥\nसंस्थाप्य विधिवत्पूज्य लिंगं वर्षसहस्रकम् ॥\nअलकाधिपतिर्जातस्तत्र शंभोः प्रसादतः ॥ ३ ॥\nजातिं स्मृत्वा पूर्विकां तु ज्ञात्वा दीपदशाफलम् ॥\nशिवरात्रे प्रभावं तु प्रभासं पुनरागतः ॥ ४ ॥\nप्रभावातिशयं ज्ञात्वा स्थापयामास शंकरम् ॥\nतत्र प्रत्यक्षतां नीतस्तपसा येन शंकरः ॥ ५ ॥\nमहाभक्त्या महादेवि तस्मिँल्लिंगेऽवतारितः ॥\nतं दृष्ट्वा मानवो भक्त्या पूजयित्वा यथाविधि ॥ ६ ॥\nपञ्चोपचारैः सद्भक्त्या गन्धधूपानुलेपनैः ॥\nतस्यान्वये दरिद्रश्च कदापि न भविष्यति ॥ ७ ॥\nये चैतत्पूजयिष्यंति लिंगं भक्तियुता नराः ॥\nअजेयास्ते भविष्यंति शत्रूणां दर्पनाशनाः ॥ ८ ॥\nइति ते कथितं सर्वं धनदेशमहोदयम् ॥\nश्रुत्वानुमोद्य यत्नेन दरिद्रो नैव जायते ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये धनदेश्वरमाहात्म्यवर्णनंनाम षट्पञ्चाशोऽध्यायः ॥ ५६ ॥"
  }
]
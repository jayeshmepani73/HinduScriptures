[
  {
    "text": "॥ ईश्वर उवाच ॥ ॥\nततो गच्छेन्महादेवि रामेश्वरमनुत्तमम् ॥\nजामदग्न्येन रामेण स्वयं तत्र प्रतिष्ठितम् ॥ १ ॥\nगोपीश्वराच्च वायव्ये धनुषां त्रिंशकेऽन्तरे ॥\nस्थितं महाप्रभावं हि लिंगं पातकनाशनम् ॥ २ ॥\nयदा रामेण देवेशि जमदग्निसुतेन वै ॥\nकृतो मातृवधो घोरः पितुराज्ञानुवर्तिना ॥ ३ ॥\nतदा मनसि संतापं कृत्वा निर्वेदमागतः ॥\nततः प्रसन्नतां यातो जमदग्निर्महातपाः ॥ ४ ॥\nददौ वरं ततस्तुष्टो रेणुकायाश्च जीवितम् ॥\nएवं यद्यपि सा तत्र जीविता वरवर्णिनी ॥ ५ ॥\nतथापि सघृणो देवि जामदग्न्यो महाप्रभः ॥\nप्रभासं क्षेत्रमासाद्य तपश्चक्रे ततोऽद्भुतम् ॥ ६ ॥\nप्रतिष्ठाप्य महादेवं शंकरं लोकशंकरम् ॥\nदिव्यं वर्षशतं साग्रं ततस्तुष्टो महेश्वरः ॥ ७ ॥\nददौ तस्येप्सितं सर्वं स्वयं तत्रैव संस्थितः ॥\nततः कृतार्थतां प्राप्तो जामदग्न्यो महाऋषिः ॥ ८ ॥\nत्रिःसप्तकृत्वः  पृथिवीं जित्वा हत्वा च क्षत्रियान् ॥\nकृत्वा पंचनदं तत्र कुरुक्षेत्रे महामनाः ॥ ९ ॥\nरक्तैः संपूर्णतां नीत्वा क्षत्रियाणां वरानने ॥\nआनृण्यं समनु प्राप्तः पितॄणां यो महाबलः ॥ 7.1.121.१० ॥\nएवं क्षत्त्रान्तकं कृत्वा दत्त्वा विप्रेषु मेदिनीम् ॥\nकृतार्थतामनुप्राप्तस्त्रैलोक्ये ख्यातपौरुषः ॥ ११ ॥\nतेन तत्स्थापितं लिंगं क्षेत्रे प्राभासिके शुभे ॥\nयस्तं पूजयते भक्त्या पापयुक्तोऽपि मानवः ॥\nस मुक्तः पातकैः सर्वैर्याति लोकमुमापतेः ॥ १२ ॥\nज्येष्ठकृष्णचतुर्दश्यां जागृयात्तत्र यो नरः ॥\nसोऽश्वमेधफलं प्राप्य मोदते दिवि देववत् ॥ १३ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जामदग्न्येश्वरमाहात्म्यवर्णनं- नामैकविंशत्युत्तरशततमोऽध्यायः ॥ १२१ ॥"
  }
]
[
  {
    "text": "॥ देव्युवाच ॥ ॥\nप्रभासे संस्थिता या तु सावित्री ब्रह्मणः प्रिया ॥\nतस्याश्चरित्रं मे ब्रूहि देवदेव जगत्पते ॥ १ ॥\nव्रतमाहात्म्यसंयुक्तमितिहाससमन्वितम् ॥\nपाति व्रत्यकरं स्त्रीणां महाभाग्यं महोदयम् ॥ २ ॥\n॥ ईश्वर उवाच ॥ ॥\nकथयामि महादेवि सावित्र्याश्चरितं महत् ॥\nप्रभासक्षेत्रसंस्थायाः स्थल स्थाने महेश्वरि ॥\nयथा चीर्णं व्रतकरं सावित्र्या राजकन्यया ॥ ३ ॥\nआसीन्मद्रेषु धर्मात्मा सर्वभूतहिते रतः ॥\nपार्थिवोऽश्वपतिर्नाम पौरजानपद प्रियः ॥ ४ ॥\nक्षमावाननपत्यश्च सत्यवादी जितेन्द्रियः ॥\nप्रभासक्षेत्रयात्रायामाजगाम स भूपतिः ॥\nयात्रां कुर्वन्विधानेन सावित्रीस्थलमागतः ॥ ५ ॥\nस सभार्यो व्रतमिदं तत्र चक्रे नृपः स्वयम् ॥\nसावित्रीति प्रसिद्धं यत्सर्वकामफलप्रदम् ॥ ६ ॥\nतस्य तुष्टाऽभवद्देवि सावित्री ब्रह्मणः प्रिया ॥\nभूर्भुवःस्वरितीत्येषा साक्षान्मूर्तिमती स्थिता ॥ ७ ॥\nकमंडलुधरा देवी जगामादर्शनं पुनः ॥\nकालेन वहुना जाता दुहिता देवरूपिणी ॥ ८ ॥\nसावित्र्या प्रीतया दत्ता सावित्र्याः पूजया तथा ॥\nसावित्रीत्येव नामाऽस्याश्चक्रे विप्राज्ञया नृपः॥ ९ ॥\nसा विग्राहवतीव श्रीः प्रावर्धत नृपात्मजा ॥\nसावित्री सुकुमारांगी यौवनस्था बभूव ह ॥ 7.1.166.१० ॥\nया सुमध्या पृथुश्रोणी प्रतिमा काञ्चनी यथा ॥\nप्राप्तेयं देवकन्या वा दृष्ट्वा तां मेनिरे जनाः ॥ ॥ ११ ॥\nसा तु पद्मा विशालाक्षी प्रज्वलतीव तेजसा ॥\nचचार सा च सावित्री व्रतं यद्भृगुणोदितम् ॥१२॥\nअथोपोष्य शिरःस्नाता देवतामभिगम्य च ॥\nहुत्वाग्निं विधिवद्विप्रान्वाचयेद्वरवर्णिनी ॥१३॥\nतेभ्यः सुमनसः शेषां प्रतिगृह्य नृपात्मजा॥\nसखीपरिवृताऽभ्येत्य देवी श्रीवत्सरूपिणी ॥१४॥\nसाऽभिवाद्य पितुः पादौ शेषां पूर्वं निवेद्य च ॥\nकृताञ्जलिर्वरारोहा नृपतेः पार्श्वतः स्थिता ॥ १५ ॥\nतां दृष्ट्वा यौवनप्राप्तां स्वां सुतां देवरूपिणीम् ॥\nउवाच राजा संमन्त्र्य पुत्र्यर्थं सह मन्त्रिभिः ॥ १६ ॥\nपुत्रि प्रदानकालस्ते न हि कश्चिद्वृणोति माम् ॥\nविचारयन्न पश्यामि वरं तुल्यमिहात्मनः ॥ ॥१७॥\nदेवादीनां यथा वाच्यो न भवेयं तथा कुरु ॥\nपठ्यमानं मया पुत्रि धर्मशास्त्रेषु च श्रुतम् ॥१८॥\nपितुर्गेहे तु या कन्या रजः पश्यत्यसंस्कृता ॥\nब्रह्महत्या पितुस्तस्य सा कन्या वृषली स्मृता ॥ १९ ॥\nअतोऽर्थं प्रेषयामि त्वां कुरु पुत्रि स्वयंवरम् ॥\nवृद्धैरमात्यैः सहिता शीघ्रं गच्छावधारय ॥ ॥ 7.1.166.२० ॥\nएवमस्त्विति सावित्री प्रोच्य तस्माद्विनिर्ययौ ॥\nतपोवनानि रम्याणि राजर्षीणां जगाम सा ॥ २१ ॥\nमान्यानां तत्र वृद्धानां कृत्वा पादाभिवन्दनम् ॥\nततोऽभिगम्य तीर्थानि सर्वाण्येवाश्रमाणि च ॥ २२ ॥\nआजगाम पुनर्वेश्म सावित्री सह मंत्रिभिः ॥\nतत्रापश्यत देवर्षिं नारदं पुरतः शुचिम् ॥ २३ ॥\nआसीनमासने विप्रं प्रणम्य स्मितभाषिणी ॥\nकथयामास तत्कार्यं येनारण्यं गता च सा ॥ २४ ॥\n॥ सावित्र्युवाच ॥\nआसीच्छाल्वेषु धर्मात्मा क्षत्रियः पृथिवीपतिः ॥\nद्युमत्सेन इति ख्यातो दैवादन्धो वभूव सः ॥ २५ ॥\nआर्यस्य बालपुत्रस्य द्युमत्सेनस्य रुक्मिणा ॥\nसामन्तेन हृतं राज्यं छिद्रेऽस्मिन्पूर्ववैरिणा ॥ २६ ॥\nस बालवत्सया सार्धं भार्यया प्रस्थितो वनम् ॥ २७ ॥\nस तस्य च वने वृद्धः पुत्रः परमधार्मिकः ॥\nसत्यवागनुरूपो मे भर्तेति मनसेप्सितः ॥ २८ ॥\n॥ नारद उवाच ॥ ॥\nअहो बत महत्कष्टं सावित्र्या नृपते कृतम् ॥\nबालस्वभावादनया गुणवान्सत्यवाग्वृतः ॥ २९ ॥\nसत्यं वदत्यस्य पिता सत्यं माता प्रभाषते ॥\nसत्यं वदेति मुनिभिः सत्यवान्नाम वै कृतम् ॥7.1.166.३०॥\nनित्यं चाश्वाः प्रियास्तस्य करोत्यश्वाश्च मृन्मयान् ॥\nचित्रेऽपि च लिखत्यश्वांश्चित्राश्व इति चोच्यते ॥ ३१ ॥\nसत्यवान्रंतिदेवस्य शिष्यो दानगुणैः समः ॥\nब्रह्मण्यः सत्यवादी च शिबिरौशीनरो यथा ॥ ३२ ॥\nययातिरिव चोदारः सोमवत्प्रियदर्शनः ॥\nरूपेणान्यतमोऽश्विभ्यां द्युमत्सेनसुतो बली ॥ ३३ ॥\nएको दोषोऽस्ति नान्यश्च सोऽद्यप्रभृति सत्यवान् ॥\nसंवत्सरेण क्षीणायुर्देहत्यागं करिष्यति ॥ ३४ ॥\nनारदस्य वचः श्रुत्वा दुहिता प्राह पार्थिवम् ॥ ३५ ॥\n॥ सावित्र्युवाच ॥ ॥\nसकृज्जल्पंति राजानः सकृज्जल्पंति ब्राह्मणाः ॥\nसकृत्कन्या प्रदीयेत त्रीण्येतानि सकृत्सकृत् ॥ ३६ ॥\nदीर्घायुरथवाल्पायुः सगुणो निर्गुणोऽपि वा ॥\nसकृद्वृतो मया भर्ता न द्वितीयं वृणोम्यहम्  ॥ ३७ ॥\nमनसा निश्चयं कृत्वा ततो वाचाऽभिधीयते ॥\nक्रियते कर्मणा पश्चात्प्रमाणं हि मनस्ततः ॥ ३८ ॥\n॥ नारद उवाच ॥ ॥\nयद्येतदिष्टं भवतः शीघ्रमेव विधीयताम् ॥\nअविघ्नेन तु सावित्र्याः प्रदानं दुहितुस्तव ॥ ३९ ॥\nएवमुक्त्वा समुत्पत्य नारूदस्त्रिदिवं गतः ॥\nराजा च दुहितुः सर्वं वैवाहिकमथाकरोत् ॥\nशुभे मुहूर्ते पार्श्वस्थैर्ब्राह्मणैर्वेदपारगैः ॥ 7.1.166.४० ॥\nसावित्र्यपि च तं लब्ध्वा भर्तारं मनसेप्तितम् ॥।\nमुमुदेऽतीव तन्वंगी स्वर्गं प्राप्येव पुण्यकृत् ॥ ४१ ॥\nएवं तत्राश्रमे तेषां तदा निवसतां सताम् ॥\nकालस्तु पश्यतां किञ्चिदतिचक्राम पार्वति ॥ ४२ ॥\nसावित्र्यास्तु तदा नार्यास्तिष्ठन्त्याश्च दिवानिशम् ॥\nनारदेन यदुक्तं तद्वाक्यं मनसि वर्तते ॥ ४३ ॥\nततः काले बहुतिथे व्यतिक्रान्ते कदाचन ॥\nप्राप्तः कालोऽथ मर्तव्यो यत्र सत्यव्रतो नृपः ॥ ४४ ॥\nज्येष्ठमासे सिते पक्षे द्वादश्यां रजनीमुखे ॥\nगणयंत्याश्च सावित्र्या नारदोक्तं वचो हृदि ॥ ४५ ॥\nचतुर्थेऽहनि मर्तव्यमिति संचिंत्य भामिनी ॥\nव्रतं त्रिरात्रमुद्दिश्य दिवारात्रं स्थिताऽऽश्रमे ॥ ४६ ॥\nततस्त्रिरात्रं न्यवसत्स्नात्वा संतर्प्य देवताम् ॥\nश्वश्रूश्वशुरयोः पादौ ववंदे चारुहासिनी ॥ ४७ ॥\nअथ प्रतस्थे परशुं गृहीत्वा सत्यवान्वनम् ॥\nसावित्र्यपि च भर्तारं गच्छंतं पृष्ठतोऽन्वयात् ॥ ४८ ॥\nततो गृहीत्वा तरसा फलपुष्पसमित्कुशान् ॥\nअथ शुष्काणि चादाय काष्ठभारमकल्पयत् ॥ ४९ ॥\nअथ पाटयतः काष्ठं जाता शिरसि वेदना ॥\nकाष्ठभारं क्षणात्त्यक्त्वा वटशाखावलंबितः ॥ 7.1.166.५० ॥\nसावित्रीं प्राह शिरसो वेदना मां प्रबाधते ॥\nतवोत्संगे क्षणं तावत्स्वप्तुमिच्छामि सुन्दरि ॥ ५१ ॥\nविश्रमस्व महाबाहो सावित्री प्राह दुःखिता ॥\nपश्चादपि गमिष्यामि ह्याश्रमं श्रमनाशनम् ॥ ॥ ५२ ॥\nयावदुत्संगगं कृत्वा शिरोस्य तु महीतले ॥\nतावद्ददर्श सावित्री पुरुषं कृष्णपिंगलम् ॥ ५३ ॥\nकिरीटिनं पीतवस्त्रं साक्षात्सूर्यमिवोदितम् ॥\nतमुवाचाथ सावित्री प्रणम्य मधुराक्षरम् ॥ ५४ ॥\nकस्त्वं देवोऽथवा दैत्यो यो मां धर्षितुमागतः ॥\nन चाहं केनचिच्छक्या स्वधर्माद्देव रोधितुम् ॥ ५५ ॥\nविद्धि मां पुरुषश्रेष्ठ दीप्तामग्निशिखामिव ॥ ५६ ॥\n॥ यम उवाच ॥ ॥\nयमः संयमनश्चास्मि सर्वलोकभयंकरः ॥ ५७ ॥\nक्षीणायुरेष ते भर्ता संनिधौ ते पतिव्रते ॥\nन शक्यः किंकरैर्नेतुमतोऽहं स्वयमागतः ॥ ५८ ॥\nएवमुक्त्वा सत्यव्रतशरीरात्पाशसंयुतः ॥\nअंगुष्ठमात्रं पुरुषं निचकर्ष यमो बलात् ॥ ५९ ॥\nअथ प्रयातुमारेभे पंथानं पितृसेवितम् ॥\nसावित्र्यपि वरारोहा पृष्ठतोऽनुजगाम ह ॥ 7.1.166.६० ॥\nपतिव्रतत्वाच्चाश्रांता तामुवाच यमस्तथा ॥\nनिवर्त गच्छ सावित्रि मुहूर्तं त्वमिहागता ॥ ६१ ॥\nएष मार्गो विशालाक्षि न केनाप्यनुगम्यते ॥ ६२ ॥\n॥ सावित्र्युवाच ॥ ॥\nन श्रमो न च मे ग्लानिः कदाचिदपि जायते ॥\nभर्तारमनुगच्छन्त्या विशिष्टस्य च संनिधौ ॥ ६३ ॥\nसतां सन्तो गतिर्नान्या स्त्रीणां भर्ता सदा गतिः ॥\nवेदो वर्णाश्रमाणां च शिष्याणां च गतिर्गुरुः ॥ ६४ ॥\nसर्वेषामेव भूतानां स्थानमस्ति महीतले ॥\nभर्त्तारमेकमुत्सृज्य स्त्रीणां नान्यः समाश्रयः ॥ ६५ ॥\nएवमन्यैः सुमधुरैर्वाक्यैर्धर्मार्थसंहितैः ॥\nतुतोष सूर्यतनयः सावित्रीं वाक्यमब्रवीत् ॥ ६६ ॥\n॥ यम उवाच ॥ ॥\nतुष्टोऽस्मि तव भद्रं ते वरं वरय भामिनि ॥\nसापि वव्रे च राज्यं स्वं विनयावनतानना ॥ ६७ ॥\nचक्षुःप्राप्तिं तथा राज्यं श्वशुरस्य महात्मनः ॥\nपितुः पुत्रशतं चैव पुत्राणां शतमात्मनः ॥ ६८ ॥\nजीवितं च तथा भर्तुर्धर्मसिद्धिं च शाश्वतीम् ॥\nधर्मराजो वरं दत्त्वा प्रेषयामास तां ततः ॥ ६९ ॥\nअथ भर्तारमासाद्य सावित्री हृष्टमानसा ॥\nजगाम स्वाश्रमपदं सह भर्त्रा निराकुला ॥ 7.1.166.७० ॥\nज्येष्ठस्य पूर्णिमायां च तया चीर्णं व्रतं त्विदम् ॥\nमाहात्म्यतोऽस्य नृपतेश्चक्षुःप्राप्तिरभूत्पुरः ॥ ७१ ॥\nततः स्वदेशराज्यं च  प्राप निष्कण्टकं नृपः ॥\nपितास्याः पुत्रशतकं सा च लेभे सुताञ्छतम् ॥ ७२ ॥\nएवं व्रतस्य माहात्म्यं कथितं सकलं मया ॥ ७३ ॥ ॥\n॥ देव्युवाच ॥ ॥\nकीदृशं तद्व्रतं देव सावित्र्या चरितं महत् ॥\nतस्मिंस्तु ज्येष्ठमासे हि विधानं तस्य कीदृशम् ॥ ७४ ॥\nका देवता व्रते तस्मिन्के मन्त्राः किं फलं विभो ॥\nविस्तरेण महेश त्वं ब्रूहि धर्मं सनातनम् ॥ ७६ ॥\n॥ ईश्वर उवाच ॥ ॥\nश्रूयतां देवदेवेशि सावित्रीव्रतमा दरात् ॥\nकथयामि यथा चीर्णं तया सत्या महेश्वरि ॥ ७६ ॥\nत्रयोदश्यां तु ज्येष्ठस्य दन्तधावनपूर्वकम् ॥\nत्रिरात्रं नियमं कुर्यादुपवासस्य भामिनि ॥ ७७ ॥\nअशक्तस्तु त्रयोदश्यां नक्तं कुर्याज्जितेन्द्रियः ॥\nअयाचितं चतुर्दश्यां ह्युपवासेन पूर्णिमाम् ॥ ७८ ॥\nनित्यं स्नात्वा तडागे वा महानद्यां च निर्झरे ॥\nपांडुकूपे तु सुश्रोणि सर्वस्नानफलं लभेत् ॥ ७९ ॥\nविशेषात्पूर्णिमायां तु स्नानं सर्षपमृज्जलैः ॥ 7.1.166.८० ॥\nगृहीत्वा वालुकं पात्रे प्रस्थमात्रे यशस्विनि ॥\nअथवा धान्यमादाय यवशालितिलादिकम् ॥ ८१ ॥\nततो वंशमये पात्रे वस्त्रयुग्मेन वेष्टिते ॥\nसावित्रीप्रतिमां कृत्वा सर्वावयवशोभिताम्॥ ८२ ॥\nसौवर्णीं मृन्मयीं वापि स्वशक्त्या दारुनिर्मिताम् ॥\nरक्तवस्त्रद्वयं दद्यात्सावित्र्या ब्रह्मणः सितम् ॥ ८३ ॥\nसावित्रीं ब्रह्मणा सार्धमेवं शक्त्या प्रपूजयेत् ॥\nगन्धैः सुगन्धपुष्पैश्च धूपनैवेद्यदीपकैः ॥ ९४ ॥\nपूर्णकोशातकैः पक्वैः कूष्माण्डकर्कटीफलैः ॥\nनालिकेरैः सखर्जूरैः कपित्थैर्दाडिमैः शुभैः ॥ ८५ ॥\nजंबूजंबीरनारिंगैरक्षोटैः पनसैस्तथा ॥\nजीरकैः कटुखण्डैश्च गुडेन लवणेन च ॥ ८६ ॥\nविरूढैः सप्तधान्यैश्च वंशपात्रप्रकल्पितैः ॥\nरंजयेत्पट्टसूत्रैश्च शुभैः कुंकुमकेसरैः ॥ ८७ ॥\nअवतारं करोत्येवं सावित्री ब्रह्मणः प्रिया ॥ ८८ ॥\nतामर्च्चयीत मन्त्रेण सावित्र्या ब्रह्मणा समम्॥\nइतरेषां पुराणोक्तो मंत्रोऽयं समुदाहृतः ॥ ८९ ॥\nओंकारपूर्वके देवि वीणापुस्तकधारिणि ॥\nवेदांबिके नमस्तुभ्यमवैधव्यं प्रयच्छ मे ॥7.1.166.९०॥\nएवं संपूज्य विधिवज्जागरं तत्र कारयेत्॥\nगीतवादित्रशब्देननरनारीकदंबकम् ॥\nनृत्यद्धसन्नयेद्रात्रिं नृत्यशास्त्रविशारदैः ॥ ९१ ॥\nसावित्र्याख्यानकं चापि वाचयीत द्विजोत्तमान्॥\nयावत्प्रभातसमयं गीतभावरसैः सह ॥ ९२ ॥\nविवाहमेवं कृत्वा तु सावित्र्या ब्रह्मणा सह ॥\nपरिधाप्य सितैर्वस्त्रैर्दंपतीनां तु सप्तकम् ॥ ९३ ॥\nगृहदानं प्रदातव्यं सर्वोपस्करसंयुतम् ॥\nब्राह्मणे वेदविदुषे सावित्रीं विनिवेदयेत् ॥ ९४ ॥\nअथ सावित्रीकल्पज्ञे सावित्र्याख्यानवाचके ॥\nदैवज्ञे ह्युञ्छवृत्तिस्थे दरिद्रे चाग्निहोत्रिणि ॥ ९५ ॥\nएवं दत्त्वा विधानेन तस्यां रात्रौ निमन्त्रयेत् ॥\nपौर्णमास्यां वटाधस्ताद्दंपतीनां चतुर्दश ॥ ९६ ॥\nततः प्रभातसमये उषःकाल उपस्थिते ॥\nभक्ष्यभोज्यादिकं सर्वं सावित्रीस्थलमानयेत् ॥ ९७॥\nपाकं कृत्वा तु शुचिना रक्षां कृत्वा प्रयत्नतः ॥\nब्राह्मणान्गृहिणीयुक्तांस्तत आह्वानयेत्सुधीः ॥ ९८ ॥\nसावित्र्याः स्थलके तत्र कृत्वा पादाभिषेचनम् ॥\nसुस्नातान्ब्राह्मणांस्तत्र सभार्यानुपवेशयेत् ॥ ९९ ॥\nसावित्र्याः पुरतो देवि दंपत्योर्भोजनं ददेत् ॥\nतेनाहं भोजितस्तत्र भवामीह न संशय ॥ 7.1.166.१०० ॥\nद्वितीयं भोजयेद्यस्तु भोजितस्तेन केशवः ॥\nलक्ष्म्याः सहायो वरदो वरांस्तस्य प्रयच्छति ॥ १०१ ॥\nसावित्र्या सहितो ब्रह्मा तृतीये भोजितो भवेत् ॥\nएकैकं भोजनं तत्र कोटिभोजसमं स्मृतम् ॥ १०२ ॥\nअष्टादशप्रकारेण षड्रसीकृतभोजनम् ॥\nदेव्यास्तत्र महादेवि सावित्रीस्थलसन्निधौ ॥ १०३ ॥\nविधवा न कुले तस्य न वंध्या न च दुर्भगा ॥\nन कन्याजननी चापि न च स्याद्भर्तुरप्रिया ॥\nअष्टौ दोषास्तु नारीणां न भवंति कदाचन ॥ १०४ ॥\nतस्मात्सर्वप्रयत्नेन सावित्र्यग्रे च भोजनम् ॥\nदातव्यं सर्वदा देवि कटुनीलविवर्जितम् ॥ १०५ ॥\nन चाम्लं न च वै क्षारं स्त्रीणां भोज्यं कदाचन ॥\nपंचप्रकारं मधुरं हृद्यं सर्वं सुसंस्कृतम् ॥ १०६ ॥\nघृतपूर्णापूपकाश्च बहुक्षीरसमन्विताः ॥\nपूपकास्तादृशाः कार्या द्वितीयाऽशोकवर्तिका ॥ १०७ ॥\nतृतीया पूपिका कार्या खर्जुरेण समन्विताः ॥\nचतुर्थश्चैव संयावो गुडाज्याभ्यां समन्वितः ॥ ॥ १०८ ॥\nआह्लादकारिणी पुंसां स्त्रीणां चातीव वल्लभा ॥\nधनधान्यजनोपेतं नारीनरशताकुलम् ॥\nपूपकैस्तु कुलं तस्या जायते नात्र संशयः ॥ ॥ १०९ ॥\nन ज्वरो न च संतापो दुःखं च न वियोगजम् ॥\nअशोकवर्तिदानेन कुलानामेकविंशतिः ॥ 7.1.166.११० ॥\nवधूभिश्च सुतैश्चैव दासीदासैरनन्तकैः ॥\nपूरितं च कुलं तस्याः पूरिका या प्रयच्छति ॥ १११ ॥\nपुत्रिण्यो वै दुहितरो वधूभिः सहिताः कुले ॥\nशिखरिणीप्रदात्रीणां युवतीनां न संशयः ॥ ११२ ॥\nमोदते च कुलं सर्वं सर्वसिद्धिप्रपूरितम् ॥\nमोदकानां प्रदानेन एवमाह पितामहः ॥ ११३ ॥\nएतच्च गौरिणीनां तु भोजनं हि विशिष्यते ॥ ११४ ॥\nसुभगा पुत्रिणी साध्वी धनऋद्धिसमन्विता ॥\nसहस्रभोजिनी देवि भवेज्जन्मनिजन्मनि ॥ ११५ ॥\nपानानि चैव मुख्यानि हृद्यानि मधुराणि च ॥\nद्राक्षापानं तु चिंचायाः पानं गुडसमन्वितम् ॥ ११६ ॥\nसरसेन तु तोयेन कृतखण्डेन वै शुभम् ॥\nसुवासिनीनां पेयं वै दातव्यं च द्विजन्मनाम् ॥ ११७ ॥\nइतरैरितराण्येव वर्णयोग्यानि यानि च ॥\nसुरभीणि च पानानि तासु योग्यानि दापयेत् ॥ ११८ ॥\nप्रतिपूज्य विधानेन वस्त्रदानैः सकंचुकैः ॥\nकुङ्कुमेनानुलिप्तांगाः स्रग्दामभिरलंकृताः ॥\nगंधैर्धूपैश्च संपूज्य नालिकेरान्प्रदापयेत् ॥ ११९ ॥\nनेत्राणां चाञ्जनं कृत्वा सिन्दूरं चैव मस्तके ॥\nपूगीफलानि हृद्यानि वासितानि मृदूनि च ॥\nहस्ते दत्त्वा सपात्राणि प्रणिपत्य विसर्जयेत् ॥ 7.1.166.१२० ॥\nस्वयं च भोजयेत्पश्चाद्बंधुभिर्बालकैः सह ॥ १२१ ॥\nअथवा नैव संपद्येत्तीर्थे चैव तु भोजनम् ॥\nगृहे गत्वा प्रभोक्तव्यं तुष्टा देवी यथा भवेत् ॥ ११२ ॥\nएवमेव पितॄणां च आगम्य स्वे च मन्दिरे ॥\nपिण्डप्रदानपूर्वं तु श्राद्धं कृत्वा विधानतः ॥\nपितरस्तस्य तुष्टा वै भवन्ति ब्रह्मणो दिनम् ॥१२३॥\nतीर्थादष्टगुणं पुण्यं स्वगृहे ददतः शुभे ॥\nन च पश्यन्ति वै नीचाः श्राद्धं दत्तं द्विजातिभिः ॥ १२४ ॥\nएकान्ते तु गृहे गुप्ते पितॄणां श्राद्धमिष्यते ॥\nनीचं दृष्ट्वा हतं तत्तु पितॄणां नोपतिष्ठति ॥ १२५ ॥\nतस्मात्सर्वप्रयत्नेन श्राद्धं गुप्तं च कारयेत् ॥\nपितॄणां तृप्तिदं प्रोक्तं स्वयमेव स्वयंभुवा ॥१२६॥\nगौरीभोज्यादिका या तु उत्सर्गात्क्रियते क्रिया ॥\nराजसी सा समाख्याता जनानां कीर्तिदायिनी ॥ १२७ ॥\nइदं दानं सदा देयमात्मनो हित मिच्छता ॥\nश्राद्धे चैव विशेषेण यदीच्छेत्सात्त्विकं फलम् ॥ १२८ ॥\nइदमुद्यापनं देवि सावित्र्यास्तु व्रतस्य च ॥\nसर्वपातकशुद्ध्यर्थं कार्यं देवि नरैः सदा ॥\nअकामतः कामतो वा पापं नश्यति तत्क्षणात् ॥ १२९ ॥\nइह लोके तु सौभाग्यं धनं धान्यं वराः स्त्रियः ॥\nभवंति विविधास्तेषां यैर्यात्रा तत्र वै कृता ॥ 7.1.166.१३० ॥\nइदं यात्राविधानं तु भक्त्या यः कुरुते नरः ॥\nशृणोति वा स पापैस्तु सर्वैरेव प्रमुच्यते ॥ १३१ ॥\nज्येष्ठस्य पूर्णिमायां तु सावित्रीस्थलके शुभे ॥\nप्रदक्षिणा यः कुरुते फलदानैर्यथाविधि ॥ १३२ ॥\nअष्टोत्तरशतं वापि तदर्धार्धं तदर्धकम् ॥\nयः करोति नरो देवि सृष्ट्वा तत्र प्रदक्षिणाम् ॥ १३३ ॥\nअगम्यागमनं यैश्च कृतं ज्ञानाच्च मानवैः ॥\nअन्यानि पातकान्येवं नश्यंते नात्र संशयः ॥ १३४ ॥\nयैर्गत्वा स्थलके संध्या सावित्र्याः समुपासिता ॥\nस्वपत्न्याश्चैव हस्तेन पांडुकूपजलेन च ॥ १३५ ॥\nभृंगारकनकेनैव मृन्मयेनाथ भामिनि ॥\nआनीय तु जलं पुण्यं संध्योपास्तिं करोति यः ॥\nतेन द्वादशवर्षाणि भवेत्संध्या ह्युपासिता ॥ १३६ ॥\nअश्वमेधफलं स्नाने दाने दशगुणं तथा ॥\nउपवासे त्वनंतं च कथायाः श्रवणे तथा ॥ १३७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये सावित्रीव्रतविधिपूजनप्रकारोद्यापनादिकथनंनाम षट्षष्ट्युत्तरशततमोऽध्यायः ॥ १६६ ॥"
  }
]
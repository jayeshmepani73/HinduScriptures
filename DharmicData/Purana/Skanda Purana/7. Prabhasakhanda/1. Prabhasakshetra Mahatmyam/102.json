[
  {
    "text": "ततो गच्छेन्महादेवि देवीं कंटकशोधिनीम् ॥\nतस्यैवोत्तरदिग्भागे धनुर्द्वितयसंस्थिताम् ॥ १ ॥\nमहिषघ्नीं महाकायां ब्रह्मदेवर्षिपूजिताम् ॥\nपुरा ये कल्मषोपेता दानवा देवकंटकाः ॥ २ ॥\nयुगेयुगे शोधयेत्तांस्तेन कंटकशोधिनी ॥\nआश्वयुक्छुक्लपक्षे तु नवम्यां तामथार्चयेत् ॥ ३ ॥\nपशुपुष्पोपहारैश्च दीपधूपैस्तथोत्तमैः ॥\nतस्याऽरयो न जायंते यावद्वर्षं वरानने ॥ ४ ॥\nयस्तां पश्यति सद्भक्त्या भूताया नित्यमेव वा ॥ । ॥\nतं पुत्रमिव कल्याणी संरक्षति न संशयः ॥ ५ ॥\nइति संक्षेपतः प्रोक्तं माहात्म्यं पापनाशनम् ॥\nदेवि कंटकशोधिन्याः श्रुतं रक्षाकरं परम् ॥ ६ ॥\nइति श्रीस्कांदे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सांबादित्यसमीपवर्तिकंटकशोधिनीमाहात्म्यवर्णनंनाम द्व्युत्तरशततमोध्यायः ॥ १०२ ॥ ॥ छ ॥"
  }
]
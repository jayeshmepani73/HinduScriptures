[
  {
    "text": "॥ ऋषय ऊचुः ॥ ॥\nकथाया लक्षणं ब्रूहि गुणदोषान्सविस्तरान् ॥\nआर्षेयपौरुषेयाणां काव्यचिह्नपरीक्षणम् ॥\nकथं ज्ञेयं महाबुद्धे श्रोतुमिच्छामहे वयम् ॥ १ ॥\n॥ सूत उवाच ॥ ॥\nअथ संक्षेपतो वक्ष्ये पुराणानामनुक्रमम् ॥\nलक्षणं चैव संख्यां च उक्तभेदांस्तथैव च ॥ २ ॥\nपुरा तपश्चचारोग्रममराणां पितामहः ॥\nआविर्भूतास्ततो वेदाः सषडंगपदक्रमाः ॥ ३ ॥\nततः पुराणमखिलं सर्वशास्त्रमयं ध्रुवम् ॥\nनित्यशब्दमयं पुण्यं शत कोटिप्रविस्तरम् ॥ ४ ॥\nनिर्गतं ब्रह्मणो वक्त्राद्ब्राह्मं वैष्णवमेव च ॥\nशैवं भागवतं चैव भविष्यं नारदीयकम् ॥ ५ ॥\nमार्कण्डेयमथाग्नेयं ब्रह्मवैवर्तमेव च ॥\nलैङ्गं तथा च वाराहं स्कांदं वामनमेव च ॥ ६ ॥\nकौर्म्यं मात्स्यं गारुडं च वायवीयमनन्तरम् ॥\nअष्टादशं समुद्दिष्टं सर्वपातकनाशनम् ॥ ॥ ७ ॥\nएकमेव पुरा ह्यासीद्ब्रह्माण्डं शतकोटिधा ॥ ८ ॥\nततोऽष्टादशधा कृत्वा वेदव्यासो युगेयुगे ॥\nप्रख्यापयति लोकेऽस्मिन्साक्षान्नारायणांशजः ॥ ९ ॥\nअन्यान्युपपुराणानि मुनिना कथितानि तु ॥\nतानि वः कथयिष्यामि संक्षेपादवधार्यताम् ॥ 7.1.2.१० ॥\nआद्यं सनत्कुमारोक्तं नारसिंहमतः परम् ॥\nतृतीयं स्कान्दमुद्दिष्टं कुमारेणानुभाषितम् ॥ ११॥\nचतुर्थं शिवधर्माख्यं साक्षान्नन्दीशभाषितम्॥\nदुर्वाससोक्तमाश्चर्य्यं नारदोक्तमतः परम् ॥१२॥\nकापिलं मानवं चैव तथैवोशनसेरितम्॥\nब्रह्माण्डं वारुणं चान्यत्कालिकाह्वयमेव च॥ १३॥\nमाहेश्वरं तथा सांबं सौरं सर्वार्थसंचयम्॥।\nपराशरोक्तं परमं मारीचं भार्गवाह्वयम् ॥१४॥\nएतान्युपपुराणानि कथितानि द्विजोत्तमाः॥१५॥\n॥ ऋषय ऊचुः ॥ ॥\nपुराणसंख्यामाचक्ष्व सूत विस्तरशः क्रमात्॥\nदानधर्ममशेषज्ञ यथावदनुपूर्वशः ॥ १६॥\n॥ सूत उवाच ॥ ॥\nइदमेव पुराणेऽस्मिन्पुराणपुरुषस्तदा ॥\nयदुक्तवान्स विश्वात्मा मनवे तन्निबोधत ॥१७॥\nपुराणं सर्वशास्त्राणां ब्रह्माण्डं प्रथमं स्मृतम् ॥\nअनन्तरं च वक्त्रेभ्यो वेदास्तस्य विनिर्गताः॥१८॥\nपुराणमेकमेवासीत्तस्मिन्कल्पान्तरेतथा॥\nत्रिवर्गसाधनं पुण्यं शतकोटिप्रविस्तरम् ॥ १९॥\nविनिर्दग्धेषु लोकेषु कृष्णेनानन्तरूपिणा ॥\nसाङ्गांश्च चतुरो वेदान्पुराणन्यायविस्तरम् ॥7.1.2.२०॥।\nमीमांसां धर्मशास्त्रं च परिगृह्यात्मसात्कृतम् ॥\nमत्स्यरूपेण च पुनः कल्पादावुदकार्णवे॥२१॥\nअशेषमेव कथितं ब्रह्मणे दिव्यचक्षुषे ॥\nब्रह्मा जगाद च मुनींस्त्रिकालज्ञानदर्शनः ॥ २२ ॥\nप्रवृत्तिः सर्वशास्त्राणां पुराणस्याभवत्ततः ॥ २३ ॥\nततः कालक्रमेणासौ व्यासरूपधरो हरिः ॥\nअष्टादशपुराणानि संक्षेप्स्यति युगेयुगे ॥ २४ ॥\nचतुर्लक्षप्रमाणानि द्वापरेद्वापरे सदा ॥\nतदाष्टादशधा कृष्णा भूर्लोकेऽस्मिन्प्रभाषते ॥ २५ ॥\nअद्याऽपि देवलोके तु शतकोटिप्रविस्तरम् ॥\nतदर्थोऽत्र चतुर्लक्षः संक्षेपेण निवेशितः ॥ २६ ॥\nपुराणानि दशाष्टौ च सांप्रतं तदिहोच्यते॥\nनामतस्तानि वक्ष्यामि संख्यां च मुनिसत्तमाः ॥ २७ ॥\nब्रह्मणाऽभिहितं पूर्वं यावन्मात्रं मरीचये ॥\nब्राह्मं तद्दशसाहस्रं पुराणं तदिहोच्यते ॥ २८ ॥\nलिखित्वा तच्च यो दद्याज्जलधेनुसमन्वितम् ॥\nवैशाख्यां पौर्णमास्यां च ब्रह्मलोके महीयते ॥ २९ ॥\nएतदेव यदा पद्ममभूद्धैरण्मयं जगत् ॥\nतद्वृत्तांताश्रयांतं तत्पाद्ममित्युच्यते बुधैः ॥ 7.1.2.३० ॥\nपाद्मं तत्पञ्चपञ्चाशत्सहस्राणीह पठ्यते ॥\nतत्पुराणं च यो दद्यात्सुवर्णकमलान्वितम् ॥\nज्येष्ठे मासि तिलैर्युक्तं सोऽश्वमेधफलं लभेत् ॥ ३१ ॥\nवाराहकल्पवृत्तान्तमधिकृत्य परात्परः ॥\nयत्राह धर्मानखिलांस्तदुक्तं वैष्णवं विदुः ॥३२॥\nचरितैरञ्चितं विष्णोस्तल्लोके वैष्णवं विदुः ॥\nत्रयोविंशतिसाहस्रं पुराणं तत्प्रकीर्तितम् ॥ ३३ ॥\nतदाषाढे च यो दद्याद्घृतधेनुसमन्वितम् ॥\nपौर्णमास्यां विशुद्धायां सं पदं याति वैष्णवम् ॥ ३४ ॥\nश्रुतकल्पप्रसङ्गेन धर्मान्वायुरथाब्रवीत् ॥\nयत्र तद्वायवीयं स्याद्रुद्रमाहात्म्यसंयुतम् ॥ ३५ ॥\nचतुर्विंशतिसाहस्रं नाना वृत्तान्तसंयुतम् ॥\nधर्मार्थकाममोक्षैश्च साधुवृत्तसमन्वितम्॥ ३६ ॥\nश्रावण्यां श्रावणे मासि गुडधेनुसमन्वितम् ॥\nयो दद्याद्दधिसंयुक्तं ब्राह्मणाय कुटुम्बिने ॥\nशिवलोके स पूतात्मा कल्पमेकं वसेन्नरः ॥ ३७ ॥\nपुनः संजायते मर्त्यो ब्राह्मणो वेदवित्तमः ॥\nवेदविद्यार्थतत्त्वज्ञो व्याख्यातत्त्वार्थवित्तमः ॥ ३८ ॥\nयत्राधिकृत्य गायत्रीं वर्ण्यते धर्मविस्तरः ॥\nवृत्रासुरवधोपेतं तद्भागवतमुच्यते ॥ ३९ ॥\nसारस्वतस्य कल्पस्य मध्ये ये स्युर्नरामराः॥\nतद्वृत्तान्तोद्भवं पुण्यं पुण्योद्वाहसमन्वितम् ॥ 7.1.2.४० ॥\nलिखित्वा तच्च यो दद्याद्धेमसिंहसमन्वितम् ॥\nपौर्णमास्यां प्रौष्ठपद्यां स याति परमां गतिम् ॥ ॥४१॥\nअष्टादशसहस्राणि पुराणं तत्प्रकीर्तितम्॥४२॥\nयत्राह नारदो धर्मान्बृहत्कल्पाश्रयांस्त्विह ॥\nपञ्चविंशत्सहस्राणि नारदीयं तदुच्यते ॥४३॥\nतदिषे पञ्चदश्यां तु यो दद्याद्धेनुसंयुतम्॥\nउत्तमां सिद्धिमाप्नोति इह लोके परत्र च॥\nसर्वान्कामानवाप्नोति नात्र कार्या विचारणा ॥४४॥\nयत्राधिकृत्य शकुनीन्धर्माधर्मविचारणम् ॥\nपुराणं नवसाहस्रं मार्कण्डेयं तदुच्यते ॥ ४५॥\nपरिलिख्य च यो दद्यात्सौवर्णकरिसंयुतम् ॥\nकार्तिक्यां पौण्डरीकस्य यज्ञस्य फलभाग्भवेत् ॥ ४६ ॥\nयत्तदीशानकल्पस्य वृत्तान्तमधिकृत्य च ॥\nवशिष्ठायाऽग्निना प्रोक्तमाग्नेयं तत्प्रचक्षते ॥ ४७ ॥\nलिखित्वा तच्च यो दद्याद्धेमपद्मसमन्वितम् ॥\nमार्गशीर्षे विधानेन तिलधेनुयुतं तथा ॥\nतच्च षोडशसाहस्रं सर्वक्रतुफलप्रदम् ॥ ४८ ॥\nयत्राधिकृत्य माहात्म्यमादित्यस्य चतुर्मुखः ॥\nअघोरकल्पवृत्तान्तप्रसंगेन जगत्पतिः ॥\nमनवे कथयामास भूतग्रामस्य लक्षणम् ॥ ४९ ॥\nचतुर्दशसहस्राणि तथा पञ्चशतानि च ॥\nभविष्यचरितप्रायं भविष्यं तदिहोच्यते ॥ 7.1.2.५० ॥\nतत्पौषमासि यो दद्यात्पौर्णमास्यां विमत्सरः ॥\nगुडकुम्भसमायुक्तमग्निष्टोमफलं लभेत् ॥ ॥ ५१ ॥\nरथंतरस्य कल्पस्य वृत्तान्तमधिकृत्य च ॥\nसावर्णिना नारदाय कृष्णमाहात्म्यसंयुतम् ॥\nप्रोक्तं ब्रह्मवराहस्य चरितं वर्ण्यतेऽत्र च ॥५२॥\nतदष्टादशसाहस्रं ब्रह्मवैवर्तमुच्यते ॥\nपुराणं ब्रह्मवैवर्तं यो दद्याद्ब्राह्मणोत्तमे ॥\nमाघमासे पौर्णमास्यां ब्रह्मलोके महीयते ॥ ५३ ॥\nयत्राग्निलिङ्गमध्यस्थः प्राह देवो महेश्वरः ॥\nधर्मार्थकाममोक्षार्थानाग्नेयमधिकृत्य च ॥ ५४ ॥\nकल्पं तल्लैङ्गमित्युक्तं पुराणं ब्रह्मणा स्वयम् ॥ ५५ ॥\nतदेकादशसाहस्रं फाल्गुन्यां यः प्रयच्छति ॥\nतिलधेनुसमायुक्तं स याति शिवसात्म्यताम् ॥५६॥\nमहावराहस्य पुनर्माहात्म्यमधिकृत्य च ॥\nविष्णुनाऽभिहितं क्षोण्यै तद्वाराहमिहोच्यते ॥५७॥\nमानवस्य प्रसंगेन धन्यस्य मुनिसत्तमाः ॥\nचतुर्विंशत्सहस्राणि तत्पुराणमिहोच्यते ॥ ५८ ॥\nकाञ्चनं गरुडं कृत्वा तिलधेनुसमन्वितम्॥\nपौर्णमास्यामथो दद्याद्ब्राह्मणाय कुटुम्बिने॥\nवाराहस्यप्रसादेन पदमाप्नोति वैष्णवम्॥५९॥\nयत्र माहेश्वरान्धर्मानधिकृत्य च षण्मुखम् ॥\nकल्पे तत्पुरुषे वृत्ते चरितैरुपबृंहितम् ॥7.1.2.६॥।\nस्कांदं नाम पुराणं तदेकाशीति निगद्यते॥\nसहस्राणि शतं चैकमिति मर्त्येषु पठ्यते॥६१॥\nपरिलेख्य च यो दद्याद्धेमशूलसमन्वितम् ॥\nशैवं स पदमाप्नोति मकरोपगमे रवेः ॥ ६२ ॥\nत्रिविक्रमस्य माहात्म्यमधिकृत्य चतुर्मुखः ॥\nत्रिवर्गमभ्यधात्तत्तु वामनं परिकीर्तितम् ॥ ६३॥\nपुराणं दशसाहस्रं कौर्मकल्पानुगं शिवम्॥ ६४ ॥\nयः शरद्विषुवे दद्याद्धेमवस्त्रसमन्वितम्॥\nक्षौमावृतं युतं धेन्वा स पदं याति वैष्णवम् ॥६५॥\nयच्च धर्मार्थकामानां मोक्षस्य च रसातले ॥\nमाहात्म्यं कथयामास कूर्मरूपी जनार्दनः ॥६६॥\nइन्द्रद्युम्नप्रसंगेन ऋषीणां शक्रसन्निधौ ॥\nसप्तदशसहस्राणि लक्ष्मीकल्पानुषङ्गिकम् ॥६७॥\nयो दद्यादयने कौर्मं हेमकूर्मसमन्वितम्॥\nगोसहस्रप्रदानस्य स फलं प्राप्नुयान्नरः॥६८॥\nश्रुतीनां यत्र कल्पादौ प्रवृत्त्यर्थं जनार्दनः॥\nमत्स्यरूपी च मनवे नरसिंहोपवर्णनम् ॥६९॥\nअधिकृत्याब्रवीत्सप्तकल्पवृत्तं मुनिव्रताः॥।\nतन्मात्स्यमिति जानीध्वं सहस्राणि चतुदर्श ॥ 7.1.2.७० ॥\nविषुवे हैममत्स्येन धेन्वा क्षौमयुगान्वितम् ॥\nयो दद्यात्पृथिवी तेन दत्ता भवति चाखिला ॥॥ ॥७१॥\nयदा वा गरुडे कल्पे विश्वाण्डाद्गरुडोऽभवत् ॥\nअधिकृत्याब्रवीत्कृष्णो गारुडं तदिहोच्यते ॥७२॥\nतदष्टादश चैकं च सहस्राणीह पठ्यते ॥।\nस्वर्णहंससमायुक्तं यो दद्यादयने परे ॥\nस सिद्धिं लभते मुख्यां शिवलोके च संस्थितिम् ॥ ७३ ॥\nब्रह्मा ब्रह्माण्डमाहात्म्यमधिकृत्याब्रवीत्पुनः ॥\nतच्च द्वादशसाहस्रं ब्रह्माण्डं द्विशताधिकम् ॥७४॥\nभविष्याणां च कल्पानां श्रूयते यत्र विस्तरः ॥\nतद्ब्रह्माण्डं पुराणं तु ब्रह्मणा समुदाहृतम् ॥ ७९ ॥\nयो दद्यात्तु व्यतीपात ऊर्णायुगसमन्वितम् ॥\nराजसूयसहस्रस्य फलमाप्नोति मानवः ॥ ७६ ॥\nहेमधेन्वायुतं तच्च ब्रह्मलोकफलप्रदम्॥\nचतुर्लक्षमिदं प्रोक्तं व्यासेनाद्भुतकर्मणा ॥ ७७ ॥\nइदं लोकहितार्थाय संक्षिप्तं द्वापरे द्विजाः ॥ ७८ ॥\nइदमद्यापि देवेषु शतकोटिप्रविस्तरम् ॥\nउपभेदान्प्रवक्ष्यामि लोके ये संप्रतिष्ठिताः ॥ ७९ ॥\nपाद्मे पुराणे यत्प्रोक्तं नारसिंहोपवर्णनम् ॥\nतच्चाष्टादशसाहस्रं नारसिंहमिहोच्यते ॥ 7.1.2.८० ॥\nनन्दिने यत्र माहात्म्यं कार्तिकेयेन वर्णितम् ॥\nलोके नन्दिपुराणं वै ख्यातमेतद्द्विजोत्तमाः ॥ ८१ ॥\nयत्र  साम्बं पुरस्कृत्य भविष्यति कथानकम् ॥\nप्रोच्यते तत्पुनर्लोके सांबमेव मुनिव्रताः ॥ ८२ ॥\nएवमादित्यसंज्ञं तु तत्रैव परिपठ्यते ॥\nअष्टादशभ्यस्तु पृथक्पुराणं यच्च दृश्यते ॥\nविजानीध्वं द्विजश्रेष्ठास्तदेतेभ्यो विनिर्गतम् ॥ ८३ ॥\nपञ्चाङ्गानि पुराणस्य चाख्यानमितरत्स्मृतम् ॥\nसर्गश्च प्रतिसर्गश्च वंशो मन्वन्तराणि च ॥\nवंशानुवंशचरितं पुराणं पञ्चलक्षणम् ॥ ८४ ॥\nब्रह्मविष्ण्वर्करुद्राणां माहात्म्यं भुवनस्य च ॥\nसंहारश्च प्रदृश्येत पुराणं पञ्चलक्षणम् ॥ ८५ ॥\nधर्मश्चार्थश्च कामश्च मोक्षश्च परिकीर्त्यते ॥\nसर्वेष्वपि पुराणेषु तद्विरूढे च यत्फलम् ॥ ८६ ॥\nसात्विकेषु च कल्पेषु माहात्म्यमधिकं हरेः ॥\nराजसेषु च माहात्म्यमधिकं ब्रह्मणो विदुः ॥ ८७ ॥\nतद्वदग्रे च माहात्म्यं तामसेषु शिवस्य हि ॥\nसंकीर्णे च सरस्वत्याः पितॄणां च निगद्यते ॥ ८८ ॥\nचतुर्भिर्भगवान्विष्णुर्द्वाभ्यां ब्रह्मा तथा रविः ॥\nअष्टादशपुराणेषु शेषेषु भगवाञ्छिवः ॥ ८९ ॥\nवेदवन्निश्चलं मन्ये पुराणं वै द्विजोत्तमाः ॥\nवेदाः प्रतिष्ठिताः सर्वे पुराणे नात्र संशयः ॥ 7.1.2.९० ॥\nबिभेत्यल्पश्रुताद्वेदो मामयं चालयिष्यति ॥\nइतिहासपुराणैस्तु निश्चलोऽयं कृतः पुरा ॥ ९१ ॥\nयन्न दृष्टं हि वेदेषु न दृष्टं स्मृतिषु द्विजाः ॥\nउभयोर्यत्र दृष्टं च तत्पुराणेषु गीयते ॥ ९२ ॥\nयो वेद चतुरो वेदान्सांगोपनिषदो द्विजः ॥\nपुराणं नैव जानाति न च स स्याद्विचक्षणः ॥ ९३ ॥\nअष्टादशपुराणानि कृत्वा सत्यवतीसुतः ॥\nभारताख्यानमकरोद्वेदार्थैरुपबृंहितम् ॥ ९४ ॥\nलक्षेणैकेन तत्प्रोक्तं द्वापरान्ते महात्मना ॥\nवाल्मीकिना च यत्प्रोक्तं रामोपाख्यानमुत्तमम् ॥ ९५ ॥\nब्रह्मणा विहितं यच्च शतकोटिप्रविस्तरम्॥\nआह तन्नारदायैव तेन वाल्मीकये पुनः ॥ ९६ ॥\nवाल्मीकिना च लोके तु धर्मकामार्थसाधकम् ॥ ॥ ९७ ॥\nएवं सपादाः पञ्चैते लक्षाः पुण्याः प्रकीर्तिताः ॥\nपुरातनस्य कल्पस्य पुराणे तु विदुर्बुधाः ॥ ९८ ॥\nइतिहासपुराणानि भिद्यन्ते काल गौरवात् ॥\nस्कान्दं तथा च ब्रह्माण्डं पुराणं लैङ्गमेव च ॥ ९९ ॥\nवाराहकल्पे विप्रेन्द्रास्तेषां भेदः प्रवर्तते ॥\nअष्टादशप्रकारेण ब्रह्माण्डं भिन्नमेव हि ॥ 7.1.2.१०० ॥\nअष्टादशपुराणानि तेन जातानि भूतले ॥\nलैङ्गमेकादशविधं प्रभिन्नं द्वापरे शुभम् ॥ १०१ ॥\nस्कान्दं तु सप्तधा भिन्नं वेद व्यासेनधीमता ॥\nएकाशीतिसहस्राणि शतं चैकं तु संख्यया ॥ १०२ ॥\nतस्याऽऽद्यो यो विभागस्तु स्कन्दमाहात्म्यसंयुतः ॥\nमाहेश्वरः समाख्यातो द्वितीयो वैष्णवः स्मृतः ॥ १०३ ॥\nतृतीयो ब्रह्मणः प्रोक्तः सृष्टिसंक्षेपसूचकः ॥\nकाशीमाहात्म्यसंयुक्तश्चतुर्थः परिपठ्यते ॥ १०४ ॥\nरेवायाः पञ्चमो भागः सोज्जयिन्याः प्रकीर्तितः ॥\nषष्ठः कल्पो नागरश्च तीर्थमाहात्म्यसूचकः ॥ १०५ ॥\nसप्तमो यो विभागोऽयं स्मृतः प्राभासिको द्विजाः॥\nसर्वे द्वादशसाहस्रा विभागाः संप्रकीर्तिताः ॥ १०६ ॥\nअस्मिन्प्राभासिकः सर्वो वर्ण्यते क्षेत्रविस्तरः ॥\nतीर्थानां चैव माहात्म्यं माहात्म्यं शंकरस्य च ॥ १०७ ॥\nअन्येषां चैव देवानां माहात्म्यं च प्रकीर्त्यते ॥\nइति भेदः पुराणानां संक्षेपात्कथितो द्विजाः ॥ १०८ ॥\nइममष्टादशानां तु पुराणानामनुक्रमम्॥\nयः पठेद्धव्यकव्येषु स याति भवनं हरेः॥१०९॥\nइदं पवित्रं हि यशोनिधानमिदं पितॄणामपि वल्लभं च॥\nइदं च देवेष्वमृताय नित्यमिदं महापातकहृच्च पुंसाम्॥7.1.2.११॥।\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ससंख्याकाष्टादशमहापुराणोपपुराणवर्णनपूर्वक पुराणपुस्तकदानफलवर्णनं नाम द्वितीयोऽध्यायः॥२॥"
  }
]
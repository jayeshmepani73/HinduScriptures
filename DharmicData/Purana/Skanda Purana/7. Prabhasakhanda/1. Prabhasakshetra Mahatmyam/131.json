[
  {
    "text": "॥ श्रीदेव्युवाच ॥ ॥\nयदेतद्भवता प्रोक्तं नालेश्वरमिति श्रुतम् ॥\nध्रुवेश्वरेति तल्लिंगं कथं वै संबभूव ह ॥ १ ॥\n॥ ईश्वर उवाच ॥ ॥\nशृणु देवि प्रवक्ष्यामि ध्रुवेश्वरमहोदयम् ॥\nयच्छ्रुत्वा मानवो देवि मुच्यते भवबंधनात् ॥ २ ॥\nउत्तानपादनृपतेः पुत्रोऽभूद्ध्रुवसंज्ञितः ॥\nमहात्मा ज्ञानसंपन्नः सर्वज्ञः प्रियदर्शनः ॥ ३ ॥\nस कदाचित्समासाद्य प्रभासं क्षेत्रमुत्तमम् ॥\nतताप विपुलं देवि तपः परमदारुणम् ॥ ४ ॥\nदिव्यं वर्षसहस्रं तु प्रतिष्ठाप्य महेश्वरम् ॥\nसंपूजयति सद्भक्त्या स्तौति स्तोत्रैः पृथग्विधैः ॥ ५ ॥\nतत्स्तोत्रं ते प्रवक्ष्यामि येनाहं तुष्टिमागतः ॥ ६ ॥\n॥ ध्रुव उवाच ॥ ॥\nकैलासतुंगशिखरं प्रविकम्प्यमानं कैलासशृंगसदृशेन दशाननेन ॥\nयः पादपद्मपरिपीडनया दधार तं शंकरं शरणदं शरणं व्रजामि ॥ ७ ॥\nयेनासुराश्चापि दनोश्च पुत्रा विद्याधरोरगगणैश्च वृताः समग्राः ॥\nसंयोजिता न तु फलं फलमूलमुक्तास्तं शंकरं शरणदं शरणं व्रजामि ॥ ८ ॥\nयस्याखिलं जगदिदं वशवर्ति नित्यं योऽष्टाभिरेव तनुभिर्भुवनानि भुंक्ते ॥\nयत्कारणं परमकारणकारणानां तं शंकरं शरणदं शरणं व्रजामि ॥९॥\nयः सव्यपाणिकमलाग्रनखेन देवस्तत्पंचमं च सहसैव पुरातिरुष्टः ॥\nब्राह्मं शिरस्तरुणपद्मनिभं चकर्त तं शंकरं शरणदं शरणं व्रजामि ॥7.1.131.१०॥।\nयस्य प्रणम्य चरणौ वरदस्य भक्त्या श्रुत्वा च वाग्भिरमलाभिरतंद्रिताभिः ॥\nदीप्तस्तमांसि नुदति स्वकरैर्विवस्वांस्तं शंकरं शरणदं शरणं व्रजामि ॥ ॥ ११ ॥\nयः पठेत्स्तवमिदं रुचिरार्थं मानवो ध्रुवकृतं नियतात्मा ॥\nविप्रसंसदि सदा शुचिसिद्धः स प्रयाति शिवलोकमनादिम् ॥ १२ ॥\nतस्यैवं स्तुवतो देवि तुष्टोऽहं भावितात्मनः ॥\nपूर्णे वर्षसहस्रांते ध्रुवस्याह महात्मनः ॥ १३ ॥\nपुत्र तुष्टोऽस्मि भद्रं ते जातस्त्वं निर्मलोऽधुना ॥\nदिव्यं ददामि ते चक्षुः पश्य मां विगतज्वरः ॥ १४ ॥\nयच्च ते मनसा किञ्चित्कांक्षितं फलमुत्तमम् ॥\nतत्सर्वं ते प्रदास्यामि ब्रूहि शीघ्रं ममाग्रतः ॥ १५ ॥\nब्राह्म्यं वा वैष्णवं शाक्रं पदमन्यत्सुदुर्लभम् ॥\nददामि नात्र संदेहो भक्त्या संप्रीणितस्तव ॥ १६ ॥\n॥ ध्रुव उवाच ॥ ॥\nब्राह्म्यं वैष्णवं माहेन्द्रं पदमावृत्तिलक्षणम्॥\nविदितं मम तत्सर्वं मनसाऽपि न कामये॥१७॥\nयदि तुष्टोऽसि मे देव भक्तिं देहि सुनिर्मलाम्॥\nअस्मिँल्लिंगे सदा वासं कुरु देव वृषध्वज॥१८॥\nईश्वर उवाच॥\nइति यत्प्रार्थितं सर्वं तद्दत्तं सर्वमेव हि॥\nस्थानं च तस्य तद्ध्रौव्यं तद्विष्णोः परमं पदम्॥१९॥\nश्रावणस्य त्वमावास्यां यस्तल्लिंगं प्रपूजयेत् ॥\nआश्वयुक्पौर्णमास्यां वा सोऽश्वमेधफलं लभेत् ॥ 7.1.131.२० ॥\nअपुत्रो लभते पुत्रं धनार्थी लभते धनम् ॥\nरूपवान्सुभगो भोगी सर्वशास्त्रविशारदः ॥\nहंसयुक्तविमानेन रुद्रलोके महीयते ॥ २१ ॥\nअसुरसुरगणानां पूजितस्य ध्रुवस्य कथयति कमनीयां कीर्तिमेतां शृणोति ॥\nसकलसुखनिधानरुद्रलोकं सुशांतः सुरगणदनुनाथैरर्चितं यात्यनंतम् ॥ २२ ॥\nइति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ध्रुवेश्वरमाहात्म्यवर्णनंनामैकत्रिंशदुत्तरशततमो ऽध्यायः ॥१३१॥"
  }
]
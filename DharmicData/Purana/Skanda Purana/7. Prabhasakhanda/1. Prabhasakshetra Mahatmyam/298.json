[
  {
    "text": "ईश्वर उवाच ॥ ॥\nऋषितोयापश्चिमे तु तत्र गव्यूतिमात्रतः ॥\nसंगालेश्वरनामास्ति सर्वपातकनाशनः ॥ १ ॥\nगुप्तस्तत्र प्रयागश्च देवो वै माधवस्तथा ॥\nजाह्नवी यमुना चैव देवी तत्र सरस्वती ॥ २ ॥\nअन्यानि तत्र तीर्थानि बहूनि च वरानने ॥\nस्नात्वा दृष्ट्वा पूजयित्वा मुक्तः स्यात्सर्वकिल्बिषैः ॥ ३ ॥\n॥ पार्वत्युवाच ॥ ॥\nकथय त्वं महेशान सर्वदेवनमस्कृत ॥\nतीर्थराजः प्रयागस्तु कथं विष्णुः सनातनः ॥ ४ ॥\nकथं गंगा च यमुना तथा देवी सरस्वती ॥\nअन्यान्यपि बहून्येव तीर्थानि वृषभध्वज ॥ ५ ॥\nसमायातानि तत्रैव संगालेश्वरसंनिधौ ॥\nसंगालेशेति किं नाम ह्येतन्मे वद कौतुकम् ॥ ६ ॥\n॥ ईश्वर उवाच ॥ ॥\nपुरा वै लिंगपतने सर्वदेवसमागमे ॥\nसार्धत्रितयकोटीनि पुण्यानि सुरसुन्दरि ॥ ७ ॥\nतीर्थानि तीर्थराजोऽयं प्रयागः समुपस्थितः ॥\nआत्मानं गोपयामास तीर्थकोटिभिरावृतम् ॥ ८ ॥\nततस्तत्र समायाता ब्रह्मविष्णुपुरोगमाः ॥\nविबुधास्तीर्थराजं तं ददृशुर्दिव्यचक्षुषा ॥ ९ ॥\nतीर्थकोटिभिराकीर्णं पवित्रं पापनाशनम् ॥\nलिंगस्य पतनं श्रुत्वा महादुःखेन संवृताः ॥ 7.1.298.१० ॥\nस्थिताः सर्वे तदा देवि ब्रह्माद्याः सुरसत्तमाः ॥ ११ ॥\nएतस्मिन्नेव काले तु देवो रुद्रः सनातनः ॥\nनिरानंदः समायातो वाक्यमेतदुवाच ह ॥ १२ ॥\nशृणुध्वं वचनं देवा ब्रह्मविष्णुपुरोगमाः ॥\nऋषिशापान्निपतितं मम लिंगमनुत्तमम् ॥\nतस्माल्लिंगं पूजयत सर्व कामार्थसिद्धये ॥१३ ॥\nएवमुक्त्वा महादेवो देशे तस्मिन्स्थितः प्रिये ॥\nब्राह्मं च वैष्णवं रौद्रं तत्र कुण्डत्रयं स्मृतम् ॥ १४ ॥\nचतुर्थं त्रिसंगमाख्यं नदीनां यत्र संगमः ॥\nगंगायाश्च सरस्वत्याः सूर्यपुत्र्यास्तथैव च ॥ १५ ॥\nकोटिरेका च तीर्थानां ब्रह्मकुण्डे व्यवस्थिता ॥\nतथा च वैष्णवे कुण्डे कोटिरेका प्रकीर्तिता ॥ १६ ॥\nसार्धकोटिस्तु संप्रोक्ता शिवकुण्डे प्रकीर्तिता ॥\nपश्चिमे ब्रह्मकुण्डं च पूर्वे वै वैष्णवं स्मृतम् ॥ १७ ॥\nमध्यभागे स्थितं यच्च रुद्रकुण्डं प्रकीर्तितम् ॥\nकुण्डमध्याद्विनिर्गत्य यत्र गंगा वरानने ॥ १८ ॥\nसूर्यपुत्र्या समेता च तत्त्रिसंगम उच्यते ॥\nअनयोरंतरे सूक्ष्मे तत्र गुप्ता सरस्वती ॥ १९ ॥\nएषु सन्निहितो नित्यं प्रयागस्तीर्थनायकः ॥\nअत्रागत्य नरो यस्तु माघमासे वरानने ॥ 7.1.298.२० ॥\nस्नायात्प्रभातसमये मकरस्थे रवौ प्रिये ॥\nकिञ्चिदभ्युदिते सूर्ये शृणु तस्य च यत्फलम् ॥ २१ ॥\nआद्येनैकेन स्नानेन पापं यन्मनसा कृतम्॥\nव्यपोहति नरः सम्यक्छ्रद्धायुक्तो जितेन्द्रियः ॥ २२ ॥\nवाचिकं तु द्वितीयेन कायिकं तु तृतीयकात् ॥\nसंसर्गजं चतुर्थेन रहस्यं पञ्चमेन तु ॥ २३ ॥\nउपपातकानि षष्ठेन स्नानेनैव व्यपोहति॥२४॥\nअभिषेकेण कुण्डानां सप्तकृत्वो वरानने॥\nमहांति चैव पापानि क्षाल्यंते पुरुषैः सदा॥२५॥\nयः स्नाति सकलं मासं प्रयागे गुप्तसंज्ञके ॥\nब्रह्मादिभिर्न तद्वक्तुं शक्यते कल्पकोटिभिः ॥ २६ ॥\nयानि कानि च तीर्थानि प्रभासे संति भामिनि ॥\nतेभ्योऽतिवल्लभं तीर्थं सर्वपापप्रणाशनम् ॥ २७ ॥\nएषां संरक्षणार्थाय मया वै तत्र मातरः ॥\nपूजनीयाः प्रयत्नेन नैवेद्यैर्विविधैः शुभैः ॥ २८ ॥\nकृष्णपक्षे चतुर्दश्यां श्रद्धायुक्तेन चेतसा ॥\nतासामनुचरा देवि भूतप्रेताश्च कोटिशः ॥ २९ ॥\nतेषां भयविनाशाय ता मातॄश्च प्रपूजयेत् ॥\nअस्मिंस्तीर्थे नरः स्नात्वा ब्रह्महत्यां व्यपोहति ॥7.1.298.३०॥\nयः कश्चित्कुरुते श्राद्धं पितॄनुद्दिश्य भक्तितः ॥\nउद्धरेच्च पितुर्वर्गं मातुर्वर्गं नरोत्तमः ॥३१॥\nवृषभस्तत्र दातव्यः सम्यग्यात्राफलेप्सुभिः ॥\nएवं यः कुरुते यात्रां तस्य फलमनन्तकम् ॥ ३२ ॥\nएवं गुप्तप्रयागस्य माहात्म्यं कथितं तव ॥\nश्रुत्वाभिनन्द्य पुरुषः प्राप्नुयाच्छंकरालयम् ॥ ३३ ॥\nइति श्रीस्कांदेमहापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गुप्तप्रया गमाहात्म्यवर्णनंनामाष्टनवत्युत्तरद्विशततमोऽध्यायः ॥ २९८ ॥"
  }
]
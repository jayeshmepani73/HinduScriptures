[
  {
    "text": "॥ ईश्वर उवाच ॥ ॥\nपंचैवं सिद्धलिंगानि कथितानि तव प्रिये ॥\nयश्चैनं वेद संकेतं क्षेत्रवासी स उच्यते ॥ १ ॥\nअथ शक्तित्रयाणां ते रौद्रीणां वच्मि विस्तरम् ॥\nइच्छा क्रियाज्ञानशक्त्यस्तिस्रस्ताः परिकीर्त्तिताः ॥ २ ॥\nपुनस्तासां पूजनायानुक्रमं क्रमतः शृणु ॥\nचतुर्दश तथा पंच पूर्वमुक्तानि यानि तु ॥ ३ ॥॥\nचत्वारि त्रीणि चैकं वा यथाशक्त्याभिपूज्य च ॥\nलिंगानि तानि संपूज्य शक्तीस्तिस्रस्ततोऽर्चयेत् ॥ ४ ॥\nसोमेशादीशदिग्भागे वरारोहेति या स्मृता ॥\nअमा कला सा सोमस्य उमा पश्चात्प्रकीर्त्तिता ॥५॥\nइच्छाशक्तिस्तु सा ज्ञेयाप्रभासक्षेत्रसंस्थिता ॥\nतत्र देवि हितार्थाय सर्वेषां प्राणिनां भुवि ॥ ६ ॥\nतस्या माहात्म्यमखिलं कथयामि तवाधुना ॥\nपुरा सोमेन त्यक्ताभिर्भार्याभिस्तु वरानने ॥ ७ ॥\nषड्विंशद्भिस्तपस्तप्तं क्षेत्रे प्राभासिके शुभे ॥\nगौरी साऽऽराध्यमानाथ दिव्यवर्षगणान्बहून् ॥ ८ ॥\nतासां प्रत्यक्षतां प्राप्ता पार्वती परमेश्वरी ॥\nउवाच वरदा ब्रूत यद्वो मनसि संस्थितम् ॥ ९ ॥\nअथ ताश्चाब्रुवन्देवि यदि तुष्टासि पार्वति ॥\nसौभाग्यं देहि नो भूरि लावण्यं परमं तथा ॥ 7.1.57.१० ॥\nत्यक्ताः सर्वा वयं देवि निर्दोषाः स्वामिना शुभे ॥\nदौर्भाग्यदोषसंदग्धा दौर्भाग्येण तु पीडिताः ॥ ११ ॥\n॥ गौर्युवाच ॥ ॥\nअद्यप्रभृति सर्वा वः समं द्रक्ष्यति रात्रिपः ॥\nप्रसादान्मम चार्वंग्यो नैतन्मिथ्या भविष्यति ॥ १२ ॥\nवरदा चेति मन्नाम वरदानाद्भविष्यति ॥\nइहागत्य तु या नारी पूजयिष्यति मां शुभाम् ॥ १३ ॥\nन दौर्भाग्यं कुले तस्याः क्वचित्प्राप्स्यंति योषितः ॥\nमाघमासे तृतीयायामुपवासपरायणा ॥ १४ ॥\nया मां द्रक्ष्यति सुश्रोणी मत्तुल्या सा भवि ष्यति ॥\nदम्पती षोडशैवात्र परिधाप्य प्रयत्नतः ॥ १५ ॥\nफलानि भक्ष्यभोज्यं च पक्वान्नानि च षोडश ॥\nया प्रदास्यति वै नारी सा तूमैव भविष्यति ॥ १६ ॥\nएतद्गौरीव्रतंनाम तृतीयायां तु कारयेत् ॥\nअप्रसूता च या नारी या नारी दुर्भगा भवेत् ॥ १७ ॥\nपुमानसकृदप्यैवं कृत्वा प्राप्स्यत्यभीप्सितम् ॥\nएवमुक्त्वा स्थिता तत्र सा देवी चारुलोचना ॥ १८ ॥\nपश्यते रात्रिनाथश्च सर्वास्ता रोहिणीं यथा ॥\nअन्यापि दुःखसंदग्धा दौर्भाग्येण तु पीडिता ॥ १९ ॥\nअपूजयदुमां देवीं सुभगा साऽभवत्ततः ॥\nइति संक्षेपतः प्रोक्तं माहात्म्यं शक्तिसंभवम् ॥ 7.1.57.२० ॥\nसोमेश्वरे वरारोहा नामेति कथितं तव ॥\nसर्वपापक्षयकरं सर्वदारिद्र्यनाशनम् ॥ २१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वरारोहामाहात्म्यवर्णनंनाम सप्तपंचाशोऽध्यायः ॥ ५७ ॥"
  }
]
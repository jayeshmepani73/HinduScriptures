[
  {
    "text": "॥ देव्युवाच ॥ ॥\nभगवन्भार्गवे वंशे यस्त्वौर्वः कथितस्त्वया ॥\nवैवस्वतेंऽतरे चास्मिंस्तस्योत्पत्तिं वद प्रभो ॥ १ ॥\n॥ ईश्वर उवाच ॥ ॥\nब्राह्मणा निहता ये तु क्षत्रियैर्वित्तकारणात् ॥\nक्षयं नीतास्तु ते सर्वे सपुत्राश्च सगर्भतः ॥ २ ॥\nम्रियमाणेषु सर्वेषु एका स्त्री समतिष्ठत ॥\nतया तु रक्षितो गर्भ ऊर्वोर्देशे निधाय च ॥ ३ ॥\nअन्यासां चैव नारीणां सर्वासामपि भामिनि ॥\nगर्भानि पातितास्तैस्तु द्रव्यार्थं क्षत्रियाधमैः ॥ ४ ॥\nकालांतरे ततो भित्त्वा कुरुदेशं महाप्रभः ॥\nनिर्गतोत्तंभितशिरा ज्वलदास्योतिभीषणः ॥ ५ ॥\nतद्वैरं हृदि चाधाय ददाह वसुधातलम् ॥\nउत्पाद्य वह्निं तपसा रौद्रमौर्वं जलाशनम् ॥ ६ ॥\nतमिन्द्रः प्लावयामास वृष्ट्यौघैर्वरवर्णिनि ॥\nन शशाक यदा नेतुं तदा स यतवाक्स्थितः ॥ ७ ॥\nततो देवाः सगंधर्वा ब्रह्माणं शरणं गताः ॥\nअभवन्भयसंत्रस्ताः सर्वे प्रांजलयः स्थिताः ॥ ८ ॥\n॥ देवा ऊचुः ॥ ॥\nभगवन्भार्गवे वंशे जातः कोऽपि महाद्युतिः ॥\nअग्निरूपेण सर्वं स ददाह वसुधातलम् ॥  ॥\nकृतो यत्नः पुराऽस्माभिस्तद्विनाशाय सत्तम ॥\nजलेन वृद्धिमायाति ततो नो भयमागतम् ॥ 7.1.35.१० ॥\nविनष्टे भूतले देव अग्निष्टोमादिकाः क्रियाः॥\nउच्छिद्यते ततोऽस्माकं नाशो नूनं भविष्यति ॥ ११ ॥\nतस्माद्यत्नं कुरु विभो त्रैलोक्यहितकाम्यया ॥ १२ ॥\nततो ब्रह्मा सुरैः सार्द्धं भार्गवैश्च महर्षिभिः ॥\nआगत्य चाब्रवीदौर्वं किमर्थं दहसि क्षितिम् ॥ १३ ॥\nविरामः क्रियतां सद्यो ममार्थं च द्विजोत्तम॥ १४ ॥\n॥ और्व उवाच ॥ ॥\nएष एव निवृत्तोऽहं तव वाक्येन सत्तम ॥\nएष वह्निर्मयोत्सृष्टः स विभो तव शासनात् ॥ १५ ॥\nयथा गच्छेत्समुद्रांतं तथा नीतिर्विधीय ताम् ॥ १६ ॥\nसमाहूय ततो देवीं स्वां सुतां पद्मसंभवः ॥\nउवाच पुत्रि गच्छ त्वं गृहीत्वाग्निं महोदधिम् ॥\nमद्वाक्यं नान्यथा कार्यं गच्छ शीघ्रं महाप्रभे ॥ १७ ॥\n॥ सरस्वत्युवाच ॥ ॥\nएषास्मि प्रस्थिता देव तव वाक्यादसंशयम् ॥\nइत्युक्ते साधु साध्वीति ब्रह्मणा समुदाहृता ॥ ॥ १८ ॥\nततोभिमंत्रितं वह्निं क्षिप्त्वा कुंभे हिरण्मये ॥\nप्रायच्छत सरस्वत्यै स्वयं ब्रह्मा पितामहः ॥\nआशिषो विविधा दत्त्वा प्रोवाचेदं पुनः पुनः ॥ १९ ॥\nगच्छ पुत्रि न संतापस्त्वया कार्यः कथंचन ॥\nअरिष्टं व्रज पंथानं मा संतु परिपन्थिनः ॥ 7.1.35.२० ॥\n॥ ईश्वर उवाच ॥ ॥\nएवमुक्ता तदा तेन ब्रह्मणा च सरस्वती ॥\nहिमवंतं गिरिं प्राप्य पिप्पलादाश्रमात्तदा ॥ २१ ॥\nउद्भूता सा तदा देवी अधस्ताद्वृक्षमूलतः ॥\nतत्कोटर कुटीकोटिप्रविष्टानां द्विजन्मनाम् ॥ २२ ॥\nश्रूयन्ते वेदनिर्घोषा सरसारक्तचेतसाम् ॥\nविष्णुरास्ते तत्र देवो देवानां प्रवरो गुरुः ॥ २३ ॥\nतस्मात्स्थानात्ततो देवी प्रतीच्यभिमुखं ययौ ॥\nअन्तर्द्धानेन सा प्राप्ता केदारं हिममध्यगम् ॥ २४ ॥\nतत्संप्लाव्य गिरेः शृंगं केदारस्य पुरः स्थिता ॥\nतेनाग्निना करस्थेन दह्यमाना सरस्वती ॥ २५ ॥\nभूमिं विदार्य तस्याधः प्रविष्टा गजगामिनी ॥\nतदंतर्द्धानमार्गेण प्रवृत्ता पश्चिमामुखी ॥ २६ ॥\nपापभूमिमतिक्रम्य भूमिं भित्त्वा विनि(?)गता ॥\nतत्र कूपः समभवन्नाम्ना  गन्धर्वसंज्ञितः ॥ २७ ॥\nतस्मात्कूपात्पुनर्दृश्या सा बभूव महानदी ॥\nमतिः स्मृतिस्तथा प्रज्ञा मेधा बुद्धिर्गिराधरा ॥ २८ ॥\nउपासिकाः सरस्वत्याः षडेताः प्रस्थितास्तदा ॥\nपुनः प्रवृत्ता सा तस्मादुद्भेदात्पश्चिमामुखी ॥२९॥\nभूतीश्वरं समायाता सिद्धो यत्र महामुनिः ॥\nभूतीश्वरे समीपस्थं तत्र प्राप्ता मनोरमम् ॥7.1.35.३०॥\nतस्य दक्षिणदिक्संस्थं रुद्रकोट्युपलक्षितम् ॥\nश्रीकंठ देशं विख्यातं गता सर्वौषधीयुतम् ॥ ३१ ॥\nतस्मात्पुण्यतमाद्देशाच्छ्रीकण्ठात्सा मनस्विनी ॥\nसंप्राप्ता वह्निना सार्द्धं कुरुक्षेत्रं सरस्वती ॥ ३२ ॥\nपुनस्तस्मात्कुरुक्षेत्राद्विराटनगरस्य सा ॥\nसमुद्भूता समीपस्था अन्तर्द्धानान्मनोरमा ॥\nगोपायनो गिरिर्यत्र तत्र सा पुनरुद्गता ॥ ३३ ॥\nगोपायिता केशवेन यत्र ते पाण्डुनन्दनाः ॥\nकुर्वंतः स्वानि कर्माणि न कैश्चिदुपलक्षिता ॥ ३४ ॥\nतत्र कुंडे स्थिता देवी महापातकनाशिनी ॥\nपुन र्गोपायनाद्देवी क्षेत्रं प्राप्तातिशोभनम् ॥ ३५ ॥\nखर्जुरीवनमापन्ना नन्दानाम्नीति तत्र सा ॥\nसरस्वती पुनस्तस्माद्वनात्खर्जूरसंज्ञितात् ॥ ३६ ॥\nमेरुपादं समासाद्य मार्कंडाश्रममागता ॥\nयत्र मार्कंडकं तीर्थं मेरुपादे समाश्रितम् ॥ ३७ ॥\nसरस्वती पुनस्तस्मादर्बुदारण्यमाश्रिता ॥\nगता वटवनं रम्यं मार्कंडेयाश्रमाच्छुभात् ॥३८॥\nतपस्तप्तं पुरा यत्र वसिष्ठेन समाश्रितात् ॥\nतस्माद्वटवनात्पुण्यादुदुम्बरवनं गता ॥\nमेरुपादे च तत्रैव तण्डिर्यत्रा तपत्तपः ॥ ३९ ॥\nऊदुंबरवनात्तस्मात्पुनर्देवी सरस्वती ॥\nअन्तर्द्धानेन शिखरमन्यत्प्राप्ता महानदी ॥ 7.1.35.४० ॥\nमेरुपादं तु सुमहत्सुरसिद्धनिषेवितम् ॥\nभिन्नांजनचयाकारं गोलांगूलमिति स्मृतम् ॥ ४१ ॥\nस्थानं मनोरमं तस्मादुद्गता सा सुमध्यमा ॥\nवंशस्तंबात्सुविपुला प्रवृत्ता दक्षिणामुखी ॥ ४२ ॥\nतत्रोद्गमवटस्तस्यास्तत्समाख्यो व्यवस्थितः ॥\nततः प्रभृति सा देवी सुप्रभं प्रकटा स्थिता ॥ ४३ ॥\nअंतर्द्धानं परित्यज्य प्राणिनामनुकम्पया ॥\nतस्यास्तटेषु रम्येषु संति तीर्थानि कोटिशः ॥ ४४ ॥\nतेषु तीर्थेषु सर्वेषु धर्महेतुः सरस्वती ॥\nरुद्रावतारमार्गेऽस्मिन्प्रवरं प्रथमं स्मृतम् ॥ ४५ ॥\nतरत्तरंगनामाढ्यं काकतीर्थं महाप्रभम् ॥\nतत्र तीर्थं पुनस्त्वन्यत्तीर्थं धारेश्वरं स्मृतम् ॥ ४६ ॥\nधारेश्वरात्पुनश्चान्यद्गंगोद्भेदमिति स्मृतम् ॥\nसारस्वतं तथा गांगं यत्रैकं संस्थितं जलम् ॥\nतस्मादन्यत्परं तीर्थं पुंडरीकं ततः परम् ॥ ॥ ४७ ॥\nमातृतीर्थं महापुण्यं सर्वातंकहरं परम् ॥\nमातृतीर्थात्पुनस्तस्मान्नातिदूरे व्यवस्थितम् ॥ ४८ ॥\nतीर्थं त्वनरकंनाम नरकार्ति भयापहम् ॥\nततस्तस्मादनरकात्तीर्थमन्यत्पुनः स्थितम् ॥ ४९ ॥\nसंगमेश्वरनामाढ्यं प्रसिद्धं तन्महीतले ॥\nततस्तस्मात्पुनश्चान्यत्तीर्थं कोटीश्वराह्वयम् ॥ 7.1.35.५० ॥\nततस्तस्मान्महादेवि शंभुकुण्डेश्वरं स्मृतम् ॥\nतीर्थे सरस्वतीतीरे तस्मिन्सिद्धेश्वरं स्मृतम् ॥ ५१ ॥\nसिद्धेश्वरात्पुनस्तस्मात्प्रवृत्ता पश्चिमामुखी ॥\nपश्चिमं सागरं गंतुं सखीं स्मृत्वा रुरोद सा ॥५२॥\nस्थित्वा पूर्वमुखा देवी हा गंगेति विना त्वया॥\nएकाकिनी मंदभाग्या क्व गमिष्याम्यबांधवा ॥ ५३ ॥\nतां विज्ञाय ततो गंगा रुदतीं शोककर्शिताम् ॥\nशीघ्रं स्वर्गात्समायाता तीर्थानां कोटिभिः सह ॥ ५४ ॥\nततो दुःखं परित्यज्य तत्र प्राची सरस्वती ॥\nसर्वदेवगुणैयुक्ता एवं तत्र स्थिताऽभवत् ॥ ५५ ॥\nतत्र सिद्धवटंनाम तीर्थं पैतामहं स्मृतम् ॥\nवटेश्वरस्य पुरतः सर्वपापक्षयंकरम् ॥ ५६ ॥\nत्रिकालं यत्र रुद्रस्तु समागत्य व्यवस्थितः ॥\nतन्महालयमित्युक्तं स्थानं तस्य महात्मनः ॥ ॥ ५७ ॥\nपिंडतारकमित्येतत्प्राचीनं तीर्थमुत्तमम् ॥\nकुम्भकुक्षिगिरिस्थं तत्पित्र्ये कर्मणि सिद्धिदम् ॥ ५८ ॥\nप्राचीनेश्वरदेवस्य पुरोभूतं प्रति ष्ठितम्॥\nप्राची सरस्वती यत्र तत्र किं मृग्यते परम् ॥ ५९ ॥\nनिवृत्ते भारते युद्धे तत्र तीर्थे किरीटिना ॥\nप्रायश्चित्तं पुरा चीर्णं विष्णुना प्रेरितात्मना ॥ 7.1.35.६० ॥\nतेन तस्माद्विनिर्मुक्तः पातकात्पूर्वसंचितात् ॥\nनरतीर्थं ततः ख्यातं तत्र पापभयापहम् ॥ ६१ ॥\nनरतीर्थादन्यतीर्थं पुंडरीकमिति स्मृतम् ॥\nअर्जुनेन सहागत्य यत्र स्नातो हरिः प्रिये ॥ ६२ ॥\nप्राचीनेशात्परं तीर्थं वालखिल्येश्वरं महत् ॥\nतत्र तस्मान्महातीर्थात्तीर्थमन्यन्महोदयम्॥ ६३ ॥\nगंगासमागमंनाम तीर्थमन्यन्महोदयम् ॥\nतत्रालोक्य पुनर्देवीं दीनास्यां दीनमानसाम् ॥ ६४ ॥\nब्रह्मासृजत्सखीं तस्याः कपिलां विपुलेक्षणाम् ॥\nहरिणीं हरिरप्याशु वज्रिणीमपि देवराट् ॥\nन्यंकुं विनोदनार्थं च सरस्वत्या ददौ हरः ॥ ६५ ॥\nततः प्रहृष्टा सा देवी देवादेशात्सरस्वती ॥\nतस्माद्गन्तुं समारब्धा प्राचीना पापनाशिनी ॥ ६६ ॥\n॥ ईश्वर उवाच ॥ ॥\nदक्षिणां दिशमास्थाय पुनः पश्चान्मुखी तदा ॥\nसरस्वती महादेवी वडवानलधारिणी ॥\nतदुत्तरे तटे तीर्थमेकद्वारमिति स्मृतम् ॥ ६७ ॥\nएकद्वारेण यत्सेना स्वर्गं प्राप्ता ततो वरात् ॥\nतस्मात्तीर्थात्पुनश्चान्यत्तीर्थं यत्र गुहेश्वरः ॥ ६८ ॥\nगुहेन स्थापितः पूर्वं यत्र देवो महेश्वरः ॥\nगुहेश्वरान्नातिदूरे वटेश्वरमिति स्मृतम् ॥ ६९ ॥\nदिव्यं सरस्वतीतीरे व्यासेनाराधितं पुरा ॥\nआमर्द्दकी नदी यत्र सरस्वत्या सहैकताम् ॥ 7.1.35.७० ॥\nसंप्राप्ता तन्महातीर्थं फलदं सर्वदेहिनाम् ॥\nआमर्दकी संगमं तं नापुण्यो वेद कश्चन ॥\nसंगमेश्वरनामेति तत्र लिंगं प्रतिष्ठितम् ॥ ७१ ॥\nमुण्डीश्वरेति च तथा प्रसिद्धिमगमत्क्षितौ ॥\nमुंडीश्वरसमीपस्थं सरस्वत्यां महोदयम् ॥ ७२ ॥\nनाम्ना यत्प्राङ्मुखं तीर्थं सरस्वत्यास्तटे स्थितम् ॥\nमांडव्येश्वरनाम्ना वै यत्रेशः संप्रतिष्ठितः ॥ ७३ ॥\nपीलुकर्णिकसंज्ञं तु तीर्थमन्यत्पुनस्ततः ॥\nसरस्वतीतीरगतमृषिणा सेवितं महत् ॥ ७४ ॥\nतस्मादन्यत्सरस्वत्यां तीर्थं द्वारवती स्मृतम् ॥\nतीर्थानां प्रवरं देवि यत्र संनिहितो हरिः ॥ ७५ ॥\nततस्तस्य समीपस्थं तीर्थं गोवत्ससंज्ञितम् ॥\nयत्रावतीर्य गोवत्सस्वरूपेणांबिकापतिः ॥ ७६ ॥\nस्वयं भूलिंगरूपेण संस्थितस्तेजसां निधिः ॥\nगोवत्सान्नैर्ऋते भागे दृश्यते लोहयष्टिका ॥ ७७ ॥\nस्वयंभूलिंगरूपेण रुद्रस्तत्र स्वयं स्थितः ॥\nएकविंशति वारस्य भक्त्या पिंडस्य यत्फलम् ॥ ७८ ॥\nगंगायां प्राप्यते पुंसां श्राद्धेनैकेन तत्र तत् ॥\nततस्तस्मान्महातीर्थाद्बालक्रीडनकी यथा ॥ ७९ ॥\nसखीभिः सहिता तत्र क्रीडताऽसौ यथेच्छया ॥\nआनुलोम्यविलोम्येन दक्षिणेनोत्तरेण च ॥ 7.1.35.८० ॥\nरुल्लं प्राप्य पुनर्देवी समुद्भूता मनोरमा ॥\nरुल्लं नाम पुरं यत्र सृष्टं देवेन शंभुना ॥ ८१ ॥\nसह देवैस्तु पार्वत्या धारायंत्रप्रयोगकैः ॥\nएकं वर्षसहस्रं तु शंभुना तत्र रुल्लितम् ॥ ८२ ॥\nरुल्लं तत्र ह्रदं नाम सरस्वत्यां महोदयम् ॥\nसाक्षात्तत्र महादेव आनंदेश्वरसंज्ञितः ॥ ८३ ॥\nपश्चिमेन स्थितं तत्र शम्भोरायतनस्य तु ॥\nस मेरोर्दक्षिणे पादे नखस्तु परिकीर्तितः ॥ ८४ ॥\nपश्यंति ये नराः सम्यक्तेऽपि पापविवर्जिताः ॥\nअश्वमेधसहस्रस्य प्राप्नुवंति फलं ध्रुवम् ॥ ८५ ॥\nपरतस्तस्य कूष्मांडमुनेस्तत्राश्रमं महत् ॥\nकूष्मांडेश्वरसंज्ञं तु तीर्थं त्रैलोक्यविश्रुतम् ॥ ८६ ॥\nकोल्लादेवी स्थिता तत्र सर्वपापभयापहा ॥\nअन्तर्द्धानेन तां कोल्लां संप्राप्ता सा महानदी ॥ ८७ ॥\nततोऽप्यंतर्हिता भूत्वा संप्राप्ता तु मनोरमम् ॥\nसानुं मदनसंज्ञं तु क्षेत्रं सिद्धनिषेवितम् ॥ ८८ ॥\nततोऽप्यंतर्हिता भूत्वा पुनः प्राप्ता हिमाचलम् ॥\nखादिरामोदनामानं सर्वर्तुकुसुमोज्ज्वलम् ॥ ८९ ॥\nतत्रारुह्य विलोक्याथ ददर्श सुमनोरमम ॥\nक्षारोदं पश्चिमाशास्थं घनवृंदमिवोन्नतम् ॥ 7.1.35.९० ॥\nएवंविधं च तं तत्र सा विलोक्य महाप्रभा ॥\nहर्षात्पंचानना भूत्वा देवकार्यार्थमुद्यता ॥ ९१ ॥\nहरिणी वज्रिणी न्यंकुः कपिला च सरस्वती ॥\nपंचस्रोताः स्थिता तत्र मुनिनोक्ता सरस्वती ॥ ९२ ॥\nश्रमापनोदं कुर्वाणा मुनीनां यत्र संस्थिता ॥\nतत्तत्पादकमित्युक्तं तीर्थं तीर्थार्थिनां नृणाम् ॥\nसर्वेषां पातकानां च शोधनं तद्वरानने ॥ ९३ ॥\nखादिरामोदमासाद्य तत्रस्था वीक्ष्य सागरम् ॥\nगन्तुं प्रवृत्ता तं वह्निमादाय सुरसुन्दरि ॥ ९४ ॥\nदग्ध्वा कृतस्मरं देवी पुनरादाय वाडवम् ॥\nसमुद्रस्य समीपस्था स्थिता हृष्टतनूरुहा ॥ ९५ ॥\nततः प्रविष्टा सा देवी अगाधे लवणांभसि ॥\nवाडवं वह्निमादाय जलमध्ये व्यसर्जयत् ॥ ९६ ॥\nततस्तस्याः पुनः प्रीतः स्वयमेव हुताशनः ॥\nतद्दृष्ट्वा दुष्करं कर्म वचनं चेदमब्रवीत् ॥ ९७ ॥\nपरितुष्टोऽस्मि ते भद्रे वरं वरय सुव्रते ॥\nतत्ते दास्याम्यहं प्रीतो यद्यपि स्यात्सुदुर्लभम् ॥ ९८ ॥\n॥ ईश्वर उवाच ॥ ॥\nप्रगृह्य वलयं हस्तादिदं वचनमब्रवीत् ॥\nइदं मे वलयं वह्ने वक्त्रे धार्यं सदा त्वया ॥ ९९ ॥\nअनेन शक्यते यावत्तावत्तोयं समाहर ॥\nन त्वया शोषणीयोऽयं समुदः सरितांपतिः ॥ 7.1.35.१०० ॥\nबाढमित्येव चोक्त्वा स प्रविष्टो निधिमंभसाम्॥\nएवमेषा महादेवि प्रभासे तु सरस्वती ॥\nगृहीत्वा वाडवं प्राप्ता तुष्ट्यर्थं च मनीषिणाम्॥ १०१ ॥\nसा विश्रांता कुरुक्षेत्रे भद्रावर्ते च भामिनि ॥\nपुष्करे श्रीकला देवी प्रभासे च महानदी ॥ १०२ ॥\nदेवमातेति सा तत्र संस्थिता लवणोदधौ ॥\nअस्मिन्मन्वंतरे देवि आदौ त्रेतायुगे पुरा॥१०३॥\nइति वृत्तं सरस्वत्या वाडवाग्नेस्तथाभवत् ॥\nमन्वन्तरे व्यतीतेऽस्मिन्भविताऽन्यस्तु वाडवः ॥ १०४ ॥\nज्वालामुखेति नाम्ना वै रुद्रक्रोधाद्भविष्यति ॥\nसरस्वत्यास्तथा नाम ख्यातिं ब्राह्मीति यास्यति ॥ १०५ ॥\nसरस्वतीति वै लोके वर्तते नाम सांप्रतम् ॥\nअतीतं नाम यत्तस्याः कमंडलुभवेति च ॥\nरत्नाकरेति सामुद्रं सत्यं नामांतरं पुरा ॥ १०६ ॥\nअस्मिन्मन्वंतरे देवि सागरेति प्रकीर्तितम् ॥\nक्षारोदेति भविष्यं तु नाम देवि प्रकीर्तितम् ॥ १०७ ॥\nएवं जानाति यः कश्चित्स तीर्थफलमश्नुते ॥\nस्वर्गनिःश्रेणिसंभूता प्रभासे तु सरस्वती ॥ १०८ ॥\nनापुण्यवद्भिः संप्राप्तुं पुंभिः शक्या महानदी ॥\nप्राची सरस्वती देवि सर्वत्र च सुदुर्लभा ॥\nविशेषेण कुरुक्षेत्रे प्रभासे पुष्करे तथा ॥ १०९ ॥\nएवंप्रभावा सा देवी वडवानल धारिणी॥\nअग्नितीर्थसमीपस्था स्थिता देवी सरस्वती ॥ 7.1.35.११० ॥\nतामादौ पूजयेद्यस्तु स तीर्थफलमश्नुते ॥\nसागरं यच्च तत्तीर्थं पापघ्नं पुण्यवर्द्धनम् ॥ १११ ॥\nदर्शनादेव तस्यैव महाक्रतुफलं लभेत् ॥\nअग्निचित्कपिला सत्री राजा भिक्षुर्महोदधिः ॥ ११२ ॥\nदृष्टमात्राः पुनंत्येते तस्मात्पश्येद्धि भावितः ॥\nअग्नितीर्थे नरः स्नात्वा पावके प्रक्षिपेत्ततः ॥\nगुग्गुलं भारसहितं सोग्निलोके महीयते ॥ ११३ ॥\nएवं संक्षेपतः प्रोक्तो ह्यग्नि तीर्थमहोदयः ॥\nसरस्वत्याश्च माहात्म्यं सर्वपातकनाशनम् ॥११४॥\nस्नात्वाग्नितीर्थे विधिवत्कंकणं प्रक्षिपेततः ॥\nसुवर्णस्य महादेवि यथावित्तानुसारतः ॥ ११५ ॥\nततः सरस्वतीं पूज्य कपर्दिनमथार्चयेत् ॥ ११६ ॥\nततः केदारनामानं भीमेश्वरमतःपरम् ॥\nभैरवेश्वरनामानं चण्डीश्वरमतः परम्॥ ११७ ॥\nततः सोमेश्वरं देवं पूजयेद्विधिवन्नरः ॥\nनवग्रहेश्वरानिष्ट्वा रुद्रैकादशकं तथा ॥ ११८ ॥\nततः संपूजयेद्देवं ब्रह्माणं बालरूपिणम् ॥\nएवं रौद्री समाख्याता यात्रा पातकनाशिनी॥११९॥\nमाहात्म्यमखिलं तस्या यो जानाति नरोत्तमः॥\nनिवसन्क्षेत्रमध्ये तु स तीर्थफलमश्नुते॥7.1.35.१२॥।\nएवं कृत्वा ततो गच्छेन्महादेवीं सरस्वतीम्॥१२१॥\nसरस्वतीवाससमा कुतो गुणाः सरस्वतीवाससमा कुतो रतिः॥\nसरस्वतीं प्राप्य दिवं गता नराः पुनः स्मरिष्यंति नदीं सरस्वतीम्॥ १२२ ॥\nइति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्र माहात्म्ये सरस्वत्यब्धिसमागमाग्नितीर्थमाहात्म्यवर्णनंनाम पञ्चत्रिंशोऽध्यायः॥३५॥"
  }
]
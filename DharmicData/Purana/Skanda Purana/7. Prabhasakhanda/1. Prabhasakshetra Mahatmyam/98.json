[
  {
    "text": "॥ ईश्वर उवाच ॥ ॥\nततो गच्छेन्महादेवि चंडेश्वरमिति श्रुतम्॥\nसोमेशाद्वायवे भागे धनुषां षष्टिभिः स्थितम्॥ १ ॥\nदिव्यं लिंगं महादेवि सर्वपातकनाशनम् ॥\nतत्पूर्वे तु युगे ख्यातं मनोः स्वायंभुवांतरे ॥ २ ॥\nत्रेतायुगमुखे देवि पृथिव्या संप्रतिष्ठितम्॥\nपूर्वमन्वंतरे चास्मिँल्लिङ्गं पृथ्वीश्वरं प्रिये ॥ ३ ॥\nपुनश्चंद्रेण तत्प्राप्तं लिंगं चंद्रेश्वरं प्रिये ॥\nब्रह्महत्यादिपापानां नाशनं पुण्यवर्द्धनम् ॥ ४ ॥\nतं दृष्ट्वा मानवो देवि सप्तजन्मसमुद्भवैः ॥\nमुच्यते कल्मषैः सर्वैः कृतकृत्यस्तु जायते ॥ ५ ॥\n॥ देव्युवाच ॥ ॥\nकथं पृथ्वीश्वरं ख्यातं तल्लिंगं पाप नाशनम् ॥\nकथं पुनः समाख्यातं चन्द्रेश्वरमिति प्रभो ॥\nएतद्विस्तरतो ब्रूहि श्रोतुकामाहमादरात् ॥ ६ ॥\n॥ ईश्वर उवाच ॥ ॥\nशृणु देवि प्रवक्ष्यामि कथा पापप्रणाशिनीम् ॥\nयां श्रुत्वा मुच्यते जंतुस्त्रिविधैः कर्मबन्धनैः ॥ ७ ॥\nआसीत्पूर्वं महादेवि दैत्यभारार्द्दिता मही ॥ साऽधो व्रजंती सहसा गोरूपा संबभूव ह ॥ ८ ॥\nइतस्ततो धावमाना न लेभे निर्वृतिं क्वचित् ॥\nततो वर्षशते पूर्णे भ्रममाणा क्वचित्क्वचित् ॥ ९ ॥\nआससाद महाक्षेत्रं प्रभासमिति विश्रुतम् ॥\nदेवदानवगंधर्वैः सेवितं पापनाशनम्॥ 7.1.98.१० ॥\nतत्र स्थित्वा महाक्षेत्रे कृत्वा मनसि निश्चयम् ॥\nलिंगं प्रतिष्ठयामास भक्त्या परमया युता ॥ ११ ॥\nवर्षाणां च शतं साग्रं कृते तपसि दुश्चरे ॥\nतुतोष भगवान्रुद्रो धरित्रीं वाक्यमब्रवीत् ॥ १२ ॥\nदेवि विश्वंभरे सर्वं तपः सुचरितं त्वया ॥\nमा शोकं कुरु कल्याणि भविष्यति तवेप्सितम् ॥ १३ ॥\nदैत्या नाशं गमिष्यंति विष्णुना निहता भुवि ॥\nभवित्री त्वं महादेवि दैत्यभारविवर्जिता ॥ १४ ॥\nइदं त्वया स्थापितं यल्लिंगं परमशोभनम् ॥\nधरित्रीनाम्ना विख्यातं लोके ख्यातिं गमिष्यति ॥ ॥ १५ ॥\nअत्राहं संस्थितो नित्यं लिंगरूपी महाप्रभुः ॥\nस्थास्यामि कल्पेकल्पे वै नृणां पापापहारकः ॥ १६ ॥\nमूर्त्यष्टकसमायुक्तो लिंगे ऽस्मिन्संस्थितः सदा ॥\nनृणां नाशयिता पापं पूर्वजन्मशतार्जितम् ॥ १७ ॥\nभाद्रे कृष्णतृतीयायां यश्चैतं पूजयिष्यति ॥\nसोऽश्वमेधसहस्रस्य फलमाप्स्यत्यसंशयम् ॥ १८ ॥\nसर्वतीर्थाभिषेकस्य सर्वेषां दानकर्मणाम् ॥\nभविष्यति फलं तस्य लिंगस्यैवास्य पूजनात् ॥ १९ ॥\nधनुषां षोडशं यावत्समंतात्परिमंडलम् ॥\nक्षेत्रमस्य समाख्यातं प्राणिनां मुक्तिदायकम् ॥ 7.1.98.२० ॥\nतस्मिन्मृताः प्राणिनो ये कामतो वाप्यकामतः ॥\nकृमि कीटसमा वापि ते यांति  परमां गतिम् ॥ २१ ॥\nयो दद्यात्काञ्चनं मेरुं  कृत्स्नां वाऽपि वसुन्धराम् ॥\nयः पूजयति पृथ्वीशं स तयोरधिकः स्मृतः ॥२२॥\nईश्वर उवाच ॥ ॥\nइति दत्त्वा वरान्देवस्तत्रैवांतरधीयत ॥\nपृथिवीश्वरनामाभूत्तत्प्रभृत्येव शंकरः ॥ २३ ॥\nपुनरस्मिन्महाकल्पे वाराह इति विश्रुते ॥\nकदाचिद्दक्षशापेन क्षीणश्चन्द्रो बभूव ह ॥ २४ ॥\nपपात भूतले देवि यक्ष्मणा पीडितः शशी ॥\nक्षेत्रं प्रभासमासाद्य तन्महोदधिसंनिधौ ॥ २५ ॥\nदृष्ट्वा पृथ्वीश्वरं लिंगं सप्रभावं महाप्रभम् ॥\nतत्पूजानिरतो भूत्वा वर्षाणां तु सहस्रकम् ॥ २६ ॥\nअतपत्स तपो रौद्रं शीर्णपर्णांबुभक्षकः ॥\nयतः समभवद्दीप्त्या सर्वाह्लादकरः शशी ॥ २७ ॥\nतल्लिंगस्यैव माहात्म्यात्ततश्चंद्रेश्वरोऽभवत् ॥\nतस्य लिंगस्य माहात्म्याच्चंद्रमा गतकल्मषः ॥ २८ ॥\nअवाप सिद्धिमत्युग्रां स्पर्शलिंगप्रकाशिनीम् ॥\nसोमनाथेति यां प्राहुः प्रसिद्धां लिंगरूपिणीम् ॥ २९ ॥\nइति संक्षेपतः प्रोक्तं माहात्म्यं चन्द्रदैवतम् ॥\nश्रुतं हरति पापानि तथाऽऽरोग्यं प्रयच्छति ॥ 7.1.98.३० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां पृथ्वीश्वर( चंद्रेश्वर)माहात्म्यवर्णनंनामाष्टनवतितमोध्यायः ॥ ९८ ॥"
  }
]
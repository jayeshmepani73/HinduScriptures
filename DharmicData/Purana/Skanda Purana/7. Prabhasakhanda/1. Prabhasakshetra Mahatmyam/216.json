[
  {
    "text": "॥ ईश्वर उवाच॥ ॥\nमार्कण्डेश्वरतो देवि उत्तरे लिंगमुत्तमम्॥\nधनुषां पञ्चदशभिर्गौतमेश्वरनामकम् ॥ १ ॥\nगुरुं हत्वा पुरा देवि गौतमः पापदुःखितः ॥\nतत्र लिंगं प्रतिष्ठाप्य तस्मात्पापाद्व्यमुच्यत ॥ २ ॥\nयस्तत्र कपिलां दद्यात्स्नात्वा नद्यां विधानतः ॥\nसंपूज्य विधिवल्लिंगं मुच्यते पञ्चपातकैः ॥३॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गौतमेश्वरमाहात्म्यवर्णनंनाम षोडशोत्तरद्विशततमोऽध्यायः ॥२१६॥ ॥"
  }
]
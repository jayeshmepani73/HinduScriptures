[
  {
    "text": "॥ ईश्वर उवाच ॥ ॥\nततो गच्छेन्महादेवि देवं च ऋणमोचनम् ॥\nतस्मिन्दृष्टे ऋणं न स्यान्मातापितृसमुद्भवम् ॥ १ ॥\nपितरस्तु पुरा सर्वे दिव्यक्षेत्रं समागताः ॥\nप्रभासे तपसा युक्ताः स्थिता वर्षगणान्बहून् ॥ २ ॥\nअग्निष्वात्ता बर्हिषदः सोमपा आज्यपास्तथा ॥\nलिंगं संस्थापयामासुः सर्वे भक्तिपरायणाः ॥ ३ ॥\nततः कालेन महता तुष्टस्तेषां महेश्वरः ॥\nततः प्रत्यक्षतां गत्वा वाक्यमेतदुवाच ह ॥ ४ ॥\nपरितुष्टोऽस्मि भद्रं वो ब्रूत यन्मनसेप्सितम् ॥५॥\n॥ पितर ऊचुः ॥ ॥\nअस्माकं दीयतां वृत्तिर्जगत्यस्मिन्स्वयं कृते ॥\nदेवानां च ऋषीणां च मानुषाणां महीतले ॥ ६ ॥\nभवानेव परो लोके सर्वेषां पद्मसंभव॥\nआगत्य वर्णाश्चत्वार इह ये श्रद्धयान्विताः ॥ ७ ॥\nपैतृकात्तु ऋणान्मुक्ता भवंतु गतकल्मषाः ॥\nव्यन्तरत्वं सुरश्रेष्ठ येषां वै पितरो गताः ॥ ८ ॥\nसर्प्पे वह्नि विषैर्वा ये नाशं नीताः पितामहाः ॥\nअपुत्रा वा सपुत्रा वा सपिण्डीकरणं विना ॥ ९ ॥\nन कृतानि पुरा येषामेकोद्दिष्टानि षोडश ॥\nतथा नैव वृषोत्सर्गो गोहताश्चाथ चान्त्यजैः ॥ 7.1.221.१० ॥\nअथापरे ये च मृताः शौचेन तु विना कृताः ॥\nते चात्र तर्पिताः सर्वे प्रयान्तु परमां गतिम् ॥ ११ ॥ ॥\n॥ श्रीभगवानुवाच ॥ ॥\nस्नात्वा तु सलिले पुण्ये पितृणां चैव तर्पणम् ॥\nये करिष्यंति मनुजाः पितृभक्तिपरायणाः ॥ १२ ॥\nअहं वरप्रदस्तेषां तारयिष्यामि तत्क्षणात् ॥\nपितृन्सर्वान्न संदेहो यदि पापशतैर्वृताः ॥ १३ ॥\nअस्मिंस्तीर्थे नरः स्नात्वा यो लिंगं पूजयिष्यति ॥\nयुष्माभिः स्थापितं लिंगं स मुक्तः पैतृकादृणात् ॥ १४॥\nयस्मादृणात्प्रमुच्येत अस्य लिंगस्य दर्शनात् ॥\nतस्मान्मया कृतं नाम ह्येतस्य ऋणमोचनम् ॥ । १५ ॥\n॥ ईश्वर उवाच ॥ ॥\nहिरण्यं मस्तके दत्त्वा यः स्नाति ऋणमोचने ॥\nआत्मा वै तारितस्तेन दत्तं भवति गोशतम् ॥ १६ ॥\nएवमुक्त्वा स भगवांस्तत्रैवान्तरधीयत ॥\nतस्मात्सर्वप्रयत्नेन तत्र श्राद्धं समाचरेत् ॥\nपूजयेत्तन्महादेवि पितृलिंगं सुरप्रियम् ॥ १७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य ऋणमोचनमाहात्म्यवर्णनंनामैकविंशत्युत्तरद्विशततमो ऽध्यायः ॥ २२१ ॥"
  }
]
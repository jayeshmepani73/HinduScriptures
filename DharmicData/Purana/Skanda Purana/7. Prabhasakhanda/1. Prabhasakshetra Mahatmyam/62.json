[
  {
    "text": "॥ ईश्वर उवाच ॥ ॥\nततो गच्छेन्महादेवि तृतीयां चत्वरप्रियाम् ॥\nललितापूर्वदिग्भागे दशधन्वंतरे स्थिताम् ॥ १ ॥\nक्षेत्रदूतीं महारौद्रीं रुद्रशक्तिं महाप्रभाम् ॥\nक्षेत्ररक्षाविधौ तत्र मया मुक्तां तु मध्यतः ॥ २ ॥\nकोटिभूतसमायुक्ता महाकाया महाप्रभा ॥\nजीर्णे गृहे तथोद्याने प्रासादाट्टालके पथि ॥ ३ ॥\nचत्वरेषु च सर्वेषु क्षेत्र मध्यस्थिता सती ॥\nरात्रौ पर्यटते देवी भूतानां कोटिभिर्वृता ॥ ४ ॥\nमहानवम्यां यस्तत्र नारी वाथ नरोपि वा ॥\nनानापूजोपचारैश्च पूजयेद्विधिवच्छुभाम् ॥ ५ ॥\nतस्य तुष्टाऽखिलान्कामान्सादेवी संप्रदास्यति ॥\nदंपत्योर्भोजनं तत्र देयं यात्राफलेप्सुभिः ॥९॥\nइति संक्षेपतः प्रोक्तं माहा त्म्यं पापनाशनम् ॥\nक्षेत्रदूत्यास्तृतीयायाः श्रुतमैश्वर्यकारकम् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चत्वरादेवीमाहात्म्यवर्णनंनाम द्विषष्टितमोऽध्यायः ॥ ६२ ॥"
  }
]
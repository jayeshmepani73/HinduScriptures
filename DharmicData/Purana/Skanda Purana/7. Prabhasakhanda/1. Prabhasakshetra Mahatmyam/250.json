[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगं त्रैलोक्यविश्रुतम् ॥\nगंगेश्वरेति विख्यातं संगमेश्वरपश्चिमे ॥ १ ॥\nयदा गंगा समाहूता विष्णुना प्रभविष्णुना ॥\nअन्तकालेऽभिषेकार्थं स्वकायस्य वरानने ॥ २ ॥\nततो दृष्ट्वा तु तत्क्षेत्रं पुण्यं ह्यृषिनिषेवितम् ॥\nसर्वत्र व्यापितं लिंगैराश्रमैश्च तपस्विनाम् ॥ ३ ॥\nततो गंगासरिच्छ्रेष्ठा पूर्वसागरगामिनी ॥\nस्थापयामास तल्लिंगं शिवभक्तिपरायणा ॥ ४ ॥\nतं दृष्ट्वा तु वरारोहे गंगास्नानफलं लभेत् ॥\nअश्वमेधसहस्रस्य फलं प्राप्नोति मानवः ॥ ५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गंगेश्वरमाहात्म्यवर्णनंनाम पञ्चाशदुत्तरद्विशततमोऽध्यायः ॥ २५० ॥"
  }
]
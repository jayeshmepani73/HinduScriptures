[
  {
    "text": "॥ ईश्वर उवाच ॥ ॥\nतस्माच्छुक्रेश्वराद्गच्छेद्देवि लिंगं महाप्रभम्॥\nशनैश्चरैश्वरंनाम महापातकनाशनम् ॥ १ ॥\nबुधेश्वरात्पश्चिमतो ह्यजादेव्यग्निगोचरे ॥\nतस्या धनुः पंचकेन नातिदूरे व्यवस्थितम् ॥ २ ॥\nकल्पलिंगं महादेवि पूजितं देवदानवैः ॥\nछायापुत्रेण संतप्तं तपः परमदुष्करम् ॥ ३ ॥\nअनादि निधनो देवो येन लिंगेऽवतारितः ॥\nप्राप्तवान्यो ग्रहेशत्वं भक्त्या शंभोः प्रसादतः ॥ ४ ॥\nयस्य दृष्ट्या बिभेति स्म देवासुरगणो महान् ॥\nन स कोऽप्यस्ति वै प्राणी ब्रह्मांडे सचराचरे ॥ ५ ॥\nदेवो वा दानवो वापि सौरिणा पीडितो न यः ॥\nशनिवारेण संपूज्य भक्त्या सौरीश्वरं शिवम् ॥ ॥ ६ ॥\nशमीपत्रैर्महादेवि तिलमाषगुडौदनैः ॥\nसंतर्प्य तु विधानेन दद्यात्कृष्णं वृषं द्विजे ॥ ७ ॥\nस्तुत्वा स्तोत्रैश्च विविधैः पुराणश्रुतिसंभवैः ॥\nअथ वैकेन देवेशः स्तोत्रेण परितोषितः ॥ ८ ॥\nराज्ञा दशरथेनैव कृतेन तु बलीयसा ॥\nस्तुत्यः सौरीश्वरो देवः सर्वपीडोपशांतये॥ ९ ॥\n॥ देव्यु वाच ॥ ॥\nकथं दशरथो राजा चक्रे शानैश्चरीं स्तुतिम् ॥\nकथं संतुष्टिमगमत्तस्य देवः शनैश्चरः ॥ 7.1.49.१० ॥\n॥ ईश्वर उवाच ॥ ॥\nरघुवंशेऽति विख्यातो राजा दशरथो बली ॥\nचक्रवर्ती स विज्ञेयः सप्तद्वीपाधिपः पुरा ॥ ११ ॥\nकृत्तिकांते शनिं कृत्वा दैवज्ञैर्ज्ञापितो हि सः ॥\nरोहिणीं भेद यित्वा तु शनिर्यास्यति सांप्रतम् ॥ १२ ॥\nउक्तं शकटभेदं तु सुरासुरभयंकरम् ॥\nद्वादशाब्दं तु दुर्भिक्षं भविष्यति सुदारुणम् ॥ १३ ॥\nएतच्छ्रुत्वा मुनेर्वाक्यं मंत्रिभिः सहितो नृपः ॥\nआकुलं तु जगद्दृष्ट्वा पौरजानपदादिकम् ॥ १४ ॥\nवदंति सततं लोका नियमेन समागताः ॥\nदेशाश्च नगर ग्रामा भयाक्रांताः समंततः ॥\nमुनीन्वसिष्ठप्रमुखान्पप्रच्छ च स्वयं नृपः ॥ १५ ॥\n॥ दशरथ उवाच ॥ ॥\nसमाधानं किमत्रास्ते ब्रूहि मे द्विज सत्तम ॥ १६ ॥\n॥ वसिष्ठ उवाच ॥ ॥\nप्राजापत्ये च नक्षत्रे तस्मिन्भिन्ने कुतः प्रजाः ॥\nअयं योगो ह्यसाध्यस्तु ब्रह्मादींद्रादिभिः सुरैः॥  ॥ १७ ॥\nतदा संचिंत्य मनसा साहसं परमं महत् ॥\nसमादाय धनुर्दिव्यं दिव्यैरस्त्रैः समन्वितम् ॥ १८ ॥\nरथमारुह्य वेगेन गतो नक्षत्रमंडलम् ॥।\nरथं तु कांचनं दिव्यं मणिरत्नविभूषितम् ॥ १९ ॥\nध्वजैश्च चामरैश्छत्रैः किंकिणैरथ शोभितम्॥\nहंसवर्णहयैर्युक्तं महाकेतुसमन्वितम् ॥ 7.1.49.२० ॥\nदीप्यमानो महारत्नैः किरीटमुकुटोज्ज्वलः ॥\nबभ्राज स तदाकाशे द्वितीय इव भास्करः ॥ २१ ॥\nआकर्णं चापमापूर्य संहारास्त्रं नियोज्य च ॥\nकृत्तिकांते शनिं ज्ञात्वा प्रविश्य किल रोहिणीम् ॥ २२ ॥\nदृष्ट्वा दशरथोऽस्याग्रे तस्थौ सभ्रुकुटीमुखः ॥\nसंहारास्त्रं शनिर्दृष्ट्वा  सुरासुरविमर्द्दनम्॥ ॥ २३ ॥\nहसित्वा तद्रयात्सौरिरिदं वचनमब्रवीत् ॥\nपौरुषं तव राजेंद्र परं रिपुभयंकरम् ॥ २४ ॥\nदेवासुरमनुष्याश्च सिद्धविद्याधरोरगाः ॥\nमया विलोकिताः सर्वे भयं चाशु व्रजंति ते ॥ २५ ॥\nतुष्टोहं तव राजेंद्र तपसा पौरुषेण च ॥\nवरं ब्रूहि प्रदास्यामि मनसा यदभीप्सितम् ॥ २६ ॥ ॥\n॥ दशरथ उवाच ॥ ॥\nरोहिणीं भेदयित्वा तु न गंतव्यं त्वया शने ॥\nसरितः सागरा यावद्यावच्चद्रार्कमेदिनी ॥ २७ ॥\nयाचितं ते मया सौरे नान्य मिच्छामि ते वरम् ॥\nएवमुक्तः शनिः प्रादाद्वरं तस्मै तु शाश्वतम् ॥ २८ ॥\nप्राप्यैवं तु वरं राजा कृतकृत्योऽभवत्तदा ॥\nपुनरेवाब्रवीत्सौरिर्वरं वरय सुव्रत ॥ २९ ॥\nप्रार्थयामास हृष्टात्मा वरमेवं शनेस्तदा ॥\nन भेत्तव्यं च शकटं त्वया भास्करनंदन ॥ 7.1.49.३० ॥\nद्वादशाब्दं तु दुर्भिक्षं न कर्तव्यं कदाचन ॥\nकीर्तिरेषा मदीया च त्रैलोक्ये विचरिष्यति ॥ ३१ ॥\n॥ ईश्वर उवाच ॥ ॥\nवरद्वयं ततः प्राप्य हृष्टरोमा स पार्थिवः ॥\nरथोपरि धनुर्मुक्त्वा भूत्वा चैव कृतांजलिः ॥ ३२ ॥\nध्यात्वा सरस्वतीं देवीं गणनाथं विनायकम् ॥\nराजा दशरथः स्तोत्रं सौरेरिदमथाकरोत् ॥ ३३ ॥ ॥\n॥ राजोवाच ॥ ॥\nनमो नीलमयूखाय नीलोत्पलनिभाय च ॥\nनमो निर्मांसदेहाय दीर्घश्मश्रुजटाय च ॥३४॥\nनमो विशालनेत्राय शुष्कोदरभयान क ॥\nनमः परुषगात्राय स्थूलरोमाय वै नमः ॥ ३५ ॥\nनमो नित्यं क्षुधार्त्ताय नित्यतप्ताय वै नमः ॥\nनमः कालाग्निरूपाय कृतांतक नमोस्तु ते ॥ ३६ ॥\nनमो दीर्घाय शुष्काय कालदृष्टे नमोऽस्तु ते ॥\nनमस्ते कोटराक्षाय दुर्निरीक्ष्याय वै नमः ॥३७॥\nनमो घोराय रौद्राय भीषणाय करा लिने ॥\nनमस्ते सर्वभक्षाय वलीमुख नमोऽस्तु ते ॥ ३८ ॥\nसूर्यपुत्र नमस्तेऽस्तु भास्करे भयदायक ॥\nअधोदृष्टे नमस्तुभ्यं वपुःश्याम नमोऽस्तु ते ॥ ३९ ॥\nनमो मन्दगते तुभ्यं निस्त्रिंशाय नमोनमः ॥\nनमस्त उग्ररूपाय चण्डतेजाय ते नमः ॥ 7.1.49.४० ॥\nतपसा दग्धदेहाय नित्यं योगरताय च ॥\nनमस्ते ज्ञाननेत्राय कश्यपात्मजसूनवे ॥ ४१ ॥\nतुष्टो ददासि वै राज्यं रुष्टो हरसि तत्क्षणात् ॥\nदेवासुरमनुष्याश्च पशुपक्षिसरीसृपाः ॥४२॥\nत्वया विलोकिताः सौरे दैन्यमाशु व्रजंति च ॥\nब्रह्मा शक्रो यमश्चैव ऋषयः सप्ततारकाः ॥ ४३ ॥\nराज्यभ्रष्टाश्च ते सर्वे तव दृष्ट्या विलोकिताः ॥\nदेशाश्च नगरग्रामा द्वीपाश्चैवाद्रयस्तथा ॥ ४४ ॥\nरौद्रदृष्ट्या तु ये दृष्टाः क्षयं गच्छंति तत्क्षणात् ॥ ४५ ॥\nप्रसादं कुरु मे सौरे वरार्थेऽहं तवाश्रितः\nसौरे क्षमस्वापराधं सर्वभूतहिताय च ॥ ४६ ॥\n॥ ईश्वर उवाच ॥ ॥\nएवं स्तुतस्तदा सौरी राज्ञा दशरथेन च ॥\nमहराजः शनिर्वाक्यं हृष्टरो माऽब्रवीदिदम् ॥ ४७ ॥\n॥ शनिरुवाच ॥ ॥\nतुष्टोऽहं तव राजेन्द्र स्तवेनानेन सुव्रत ॥\nवरं ब्रूहि प्रदास्यामि स्वेच्छया रघुनंदन ॥ ४८ ॥  ॥\n॥ दशरथ उवाच ॥ ॥\nअद्यप्रभृति पिंगाक्ष पीडा कार्या न कस्यचित् ॥\nदेवासुरमनुष्याणां पशुपक्षिसरीसृपाम् ॥ ४९ ॥\n॥ शनिरुवाच ॥ ॥\nग्रहाणां दुर्ग्रहो ज्ञेयो ग्रहपीडां करोम्यहम् ॥\nअदेयं प्रार्थितं राजन्किंचिद्युक्तं ददाम्यहम् ॥ 7.1.49.५० ॥\nत्वया प्रोक्तं मम स्तोत्रं ये पठि ष्यंति मानवाः ॥\nपुरुषाश्च स्त्रियो वापि मद्भयेनोपपीडिताः ॥ ५१ ॥\nदेवासुरमनुष्यास्तु सिद्धविद्याधरोरगाः ॥\nमृत्युस्थाने स्थितो वापि जन्मप्रांतगतस्तथा ॥ ५२ ॥\nएककालं द्विकालं वा तेषां श्रेयो ददाम्यहम् ॥\nपूजयित्वा जपेत्स्तोत्रं भूत्वा चैव कृतांजलिः ॥ ५३ ॥\nतस्य पीडां न चैवाहमिह कुर्यां कदाचन ॥\nजन्मस्थाने स्थितो वापि मृत्युस्थाने स्थितोऽपि च ॥ ५४ ॥\nजन्मऋक्षे च लग्ने च दशास्वंतर्दशासु च ॥\nरक्षामि सततं तस्य पीडां चान्यग्रहस्य च ॥ ५५ ॥\nअनेनैव प्रकारेण र्पाडामुक्तस्त्वसौ भवेत् ॥\nएतत्प्रोक्तं मया दत्तं वरं च रघुनंदन ॥ ५६ ॥\n॥ ईश्वर उवाच ॥ ॥\nवरद्वयं च संप्राप्य राजा दशरथः पुरा ॥\nमेने कृतार्थमात्मानं नमस्कृत्य शनैश्चरम् ॥ ५७ ॥\nशनिं स्तुत्वाऽभ्यनुज्ञातो रथमारुह्य वीर्यवान् ॥\nस्वस्थानं गतवान्राजा पूज्यमानो दिवौकसैः ॥ ५८ ॥\nय इदं प्रातरुत्थाय सौरिवारे पठेन्नरः ॥\nसर्वग्रहोद्भवा पीडा न भवेद्भुवि तस्य तु ॥ ५९ ॥\nशनैश्चरं स्मरेद्देवं नित्यं भक्तिसमन्वितः ॥\nपूजयित्वा पठेत्स्तोत्रं तस्य तुष्यति भास्करिः ॥ 7.1.49.६० ॥\nइति ते कथितं देवि माहात्म्यं शनिदैवतम् ॥\nसर्वपापोपशमनं सर्वकामफलप्रदम् ॥ ६१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमं प्रभासक्षेत्रमाहात्म्ये शनैश्चरेश्वरमाहात्म्यवर्णनंनामैकोनपञ्चाशोऽध्यायः ॥ ४९ ॥ ॥ छ ॥"
  }
]
[
  {
    "text": "॥ ईश्वर उवाच ॥ ॥\nतस्मान्नारायणात्पूर्वे किंचिदीशानसंस्थितम् ॥\nमूलचण्डीशनाम्ना तु विख्यातं भुवनत्रयं ॥ १ ॥\nयत्र लिंगं पुराऽस्माकं पातितं त्वृषिभिः प्रिये ॥\nक्रोधरक्तेक्षणैर्देवि मूलचण्डीशता? गतम् ॥ २ ॥\nआद्यं लिंगोद्भवं देवि ऋषिकोपान्निपातितम् ॥\nये केचिदृषयस्तत्र देवदारुवने स्थिताः ॥ ३ ॥\nकालांतरे महादेवि अहं तत्र समागतः ॥\nतेषां जिज्ञासया देवि ततस्ते रोषिता भवन् ॥\nशप्तस्ततोऽहं देवेशि चक्रुर्मे लिंगपातनम् ॥ ४ ॥ ॥\n॥ देव्युवाच ॥ ॥\nरोषोपहतसद्भावाः कथमेते द्विजातयः ॥\nसंजाता एतदाख्याहि परं कौतूहलं मम ॥ ५ ॥\n॥ ईश्वर उवाच ॥ ॥\nडिंडि रूपः पुरा देवि भूत्वाऽहं दारुके वने ॥\nऋषीणामाश्रमे पुण्ये नग्नो भिक्षाचरोऽभवम् ॥\nभिक्षंतमाश्रमे दृष्ट्वा ताः सर्वा ऋषियोषितः ॥ ६ ॥\nकामस्य वशमापन्नाः प्रियमुत्सृज्य सर्वतः॥\nतमूर्ध्वलिंगमालोक्य जटामुकुटधारिणम् ॥ ७ ॥ ॥\nभिक्षंतं भस्मदिग्धांगं झषकेतुमिवापरम् ॥\nविक्षोभिताश्च नः सर्वे दारा एतेन डिंडिना ॥ ८ ॥\nतस्माच्छापं च दास्याम ऋषयस्ते तदाऽब्रुवन् ॥\nततः शापोदकं गृह्य संध्यात्वाऽथ तपोधनाः ॥ ९ ॥\nअस्य लिंगमधो यातु दृश्यते यत्सदोन्नतम् ॥\nइत्युक्ते पतितं लिंगं तत्र देवकुले मम ॥ 7.1.308.१० ॥\nमूलचण्डीशनाम्ना तु विख्यातं भुवनत्रये ॥\nतल्लिंगं पतितं दृष्ट्वा कोपोपहतचेतसः ॥\nपुनर्हंतुं समारब्धा डिंडिनं ते तपोधनाः ॥ ११ ॥\nवृसिकापाणयः केचित्कमंडलुधराः परे ॥\nगृहीत्वा पादुकाश्चान्ये तस्य धावंति पृष्ठतः ॥ १२ ॥\nडिंडिश्चांतर्हितो भूत्वा त्वामुवाच सुमध्यमाम् ॥\nरोषोपहतचेतस्कान्पश्यैतांस्त्वं तपोधनान् ॥ १३ ॥\nएतस्मात्कारणाद्देवि तव वाक्यान्मयाऽनघे ॥\nन कृतोऽनुग्रहस्तेषां सरोषाणां तपस्विनाम् ॥ १४ ॥\nअत्रांतरे ते मुनयो ह्यपश्यंतो हि डिंडिनम् ॥\nनिरानंदं गताः सर्वे द्रष्टुं देवं पितामहम्॥ १५ ॥\nतं दृष्ट्वा विबुधेशानं विरंचिं विगतज्वरम् ॥\nप्रणम्य शिरसा सर्व ऋषयः प्राहुरंजसा ॥ १६ ॥\nभगवन्डिंडि रूपेण कश्चिदस्ति तपोधनः ॥\nविध्वंसनाय दाराणां प्रविष्टः किल भिक्षितुम्॥ १७ ॥\nशप्तोऽस्माभिस्तु दुर्वृत्तस्तस्य लिंगं निपातितम्॥\nतस्मिन्निपतितेऽस्माकं तथैव पतितानि च ॥ १८ ॥\nगतोऽसौ कारणात्तस्मात्तल्लिंगे पतिते वयम् ॥\nनिरानंदाः स्थिताः सर्व आचक्ष्वैतद्धि कारणम् ॥१९॥। ॥\n॥ ब्रह्मोवाच ॥ ॥\nअशोभनमिदं कार्यं युष्माभिर्यत्कृतं महत्।\nरुद्रस्यातिसुरूपस्य सेर्ष्या ये हन्तुमुद्यताः ॥7.1.308.२०॥\nआसुरीं दानवीं दैवीं यक्षिणीं किंनरीं तथा ॥\nविद्याधरीं च गन्धर्वीं नागकन्यां मनोरमाम् ॥\nएता वरस्त्रियस्त्यक्त्वा युष्मदीयासु तास्वपि ॥ २१ ॥\nआह्लादं कुरुते सर्वे नैव जानीत भो द्विजाः ॥\nत्रैलोक्यनायकां सर्वां रूपातिशयसंयुताम् ॥ २२ ॥\nतां त्यक्त्वा मुनिपत्नीनामाह्लादं कुरुते कथम् ॥\nतया रुद्रो हि विज्ञप्त ऋषीणां कुर्वनुग्रहम् ॥ २३ ॥\nतेन वाक्येन पार्वत्या जिज्ञासार्थं कृतं मनः ॥\nचतुर्द्दशविधस्यापि भूतग्रामस्य यः प्रभुः ॥ २४ ॥\nस शप्तो डिंडिरूपस्तु भवद्भिः करणेश्वरः ॥\nतच्छापाच्छप्तमेवैतत्समस्तं तद्गुणास्पदम् ॥\nदेवतिर्यङ्मनुष्याणां निरानंदमिति स्थितम् ॥ २५ ॥\nशापेनानेन भवतां महा दोषः प्रजायते ॥\nआराध्यं नान्यथा लिंगमुन्नतिं यात्यधोगतम् ॥ २६ ॥\nएवमुक्तेऽथ देवेन विप्रा ऊचुः पितामहम् ॥\nद्रष्टव्यः कुत्र सोऽस्माभिः कथयस्व यथास्थितम् ॥ २७ ॥\n॥ ब्रह्मोवाच ॥ ॥\nआस्ते गजस्वरूपेण कुबेराश्रमसंस्थितः ॥\nतत्र गत्वा तमासाद्य तोषयध्वं पिनाकिनम् ॥ ॥ २८ ॥\nएतच्छ्रुत्वा वचस्तस्य सर्वे ते हृष्टमानसाः ॥\nगंतुं प्रवृत्ताः सहसा कोटिसंख्यास्तपोधनाः ॥ २९ ॥\nचिंतयंतः शुभं देशं द्रष्टुं तं गजरूपिणम् ॥\nरुद्रं पितामहाख्यातं कुबेराश्रमवासिनम् ॥ 7.1.308.३० ॥\nक्षुत्कामकंठास्तृषितान्गौरी मत्वा तपोधनान् ॥\nआदाय गोरसं तेषां कारुण्यात्सा पुरः स्थिता ॥ ३१ ॥\nअसितां कुटिलां स्निग्धामायतां भुजगीमिव ॥\nवेणीं शिरसि बिभ्राणा गौरी गोरससंयुता ॥ ३२ ॥\nसा तानाह मुनीन्सर्वान्यन्मया पर्वताहृतम्॥\nकपित्थफलसंगंधं गोरसं त्वमृतोपमम् ॥३३॥\nतयैवमुक्ता विप्रास्तु आहुस्तां विपुलेक्षणाम् ॥\nस्नात्वा च सर्वे पास्यामो गोरसं तु त्वयाहृतम् ॥ ३४ ॥\nततः श्रुत्वा तथा देव्या स्नानार्थं तीर्थमुत्तमम् ॥\nतप्तोदकेनसंपूर्णं कृतं कुण्डं मनोरमम् ॥ ३५ ॥\nतत्र ते संप्लुताः सर्वे विमुक्ता विपुलाच्छ्रमात्॥\nकृताऽऽह्ना गोरसस्वैव पानार्थं समुपस्थिताः॥३६॥\nपत्रैर्दिवाकरतरोर्विधाय पुटकाञ्छुभान् ॥\nउपविश्य क्रमात्सर्वे ते पिबंति स्म गोरसम् ॥ ३७ ॥\nगोरसेन तदा तेषाममृतेनेव पूरितान्॥\nबुभुक्षितानां पुटकान्मुनीनां तृप्तिकारणात् ॥३८॥\nपुनः पूरयते गौरी पीत्वा ते तृप्तिमागताः॥\nक्षुत्तृषाश्रमनिर्मुक्ताः पुनर्जाता इव स्थिताः ॥३९॥\nस्वस्थचित्तैस्ततो ज्ञात्वा नेयं गोपालिसंज्ञिका ॥\nअनुग्रहार्थमस्माकं गौरीयं समुपागता ॥7.1.308.४०॥\nप्रणम्य शिरसा सर्वे तामूचुस्ते सुमध्यमाम्॥\nउमे कथय कुत्रस्थं द्रक्ष्यामो रुद्रमेकदा ॥ ४१ ॥\nतथोक्तास्ते महात्मानस्तं पश्यत महागजम् ॥\nगजतां च समासाद्य संचरंतं महाबलम् ॥ ४२ ॥\nभवद्भिर्निजभक्त्यायं संग्राह्यो हि यथासुखम् ॥\nते तद्वचनमासाद्य समेत्यैकत्र च द्विजाः ॥ ॥ ४३ ॥\nपवित्रास्तं गजं द्रष्टुं भावितेनांतरात्मना ॥\nयत्रैकत्र स्थिता विप्रास्तत्र तीर्थं महोदयम् ॥\nसंगमेश्वरसंज्ञं तु पूर्वं सर्वत्र विश्रुतम् ॥ ४४ ॥\nततस्तस्मात्प्रवृत्तास्ते द्रष्टुकामा महागजम् ॥\nकुंडिकाः संपरित्यज्य संनह्यात्मानमात्मना ॥४५॥\nयत्र ताः कुंडिकास्त्यक्तास्तत्तीर्थं कुण्डिकाह्वयम् ॥\nसर्वपापहरं पुंसां दृष्टाऽदृष्टफलप्रदम् ॥ ४६ ॥\nकुबेरस्याश्रमं प्राप्य ततस्ते मुनिसत्तमाः ॥\nनालिकेरवनीसंस्थं ददृशुस्तं द्विपं तदा ॥ ४७ ॥\nकरे ग्रहीतुमारब्धाः स्वकरैर्हृष्टमानसाः ॥\nगजस्तान्करसंलग्नान्विचिक्षेप तपोधनान् ॥ ४८ ॥\nकाश्चिदंगसमालग्नान्समंताद्भयवर्जितान् ॥\nएवं स तैः पुनः सर्वैर्मशकैरिव चेष्टितम् ॥ ४९ ॥\nक्रीडां करोति विविधां वनसंस्थो हरद्विपः ॥\nतद्रूपं संपरित्यज्य रुद्रो रौद्रगजात्मकम् ॥ 7.1.308.५० ॥\nपुनरन्यच्चकारासौ डिंडिरूपं मनोरमम् ॥\nजयशब्दप्रघोषेण वेदमङ्गलगीतकैः ॥ ५१ ॥\nउन्नामितं पुनस्तेन यत्र लिंगं महोदयम् ॥\nतदुन्नतमिति प्रोक्तं स्थानं स्थानवतां वरम् ॥ ५२ ॥\nगजरूपधरस्तत्र स्थितः स्थाने महाबलः ॥\nगणनाथस्वरूपेण ह्युन्नतो जगति स्थितः ॥ ५३ ॥\nडिंडिरूप धरो भूत्वा रुद्रः प्राह तपोधनान् ॥\nयन्मया भवतां कार्यं कर्तव्यं तदिहोच्यताम् ॥ ५४ ॥\nएवमुक्तस्तु तैरुक्तः सर्वज्ञानक्रियापरैः ॥\nसानन्दाः प्राणिनः संतु त्वत्प्रसादात्पुरा यथा ॥ ५५ ॥\nक्षंतव्यं देवदेवेश कृतं यन्मूढमानसैः ॥\nत्वत्प्रसादात्सुरेशान तत्त्वं सानुग्रहो भव ॥ ५६ ॥\nएवमस्त्विति तेनोक्तास्ते सर्वे विगतज्वराः ॥\nतल्लिंगानुकृतिं लिंगमीजिरे मुनयस्तथा ॥\nचक्रुस्ते मुनयः सर्वे स्तुतिं विगतमत्सराः ॥ ५७ ॥\nक्षमस्व देवदेवेश कुर्वस्माकमनुग्रहम् ॥\nअस्मिँल्लिंगे लयं गच्छ मूलचण्डीशसंज्ञके ॥\nत्रिकालं देवदेवेश ग्राह्या ह्यत्र कला त्वया ॥ ५८ ॥ ॥\n॥ ईश्वर उवाच ॥ ॥\nचण्डी तु प्रोच्यते देवी तस्या ईशस्त्वहं स्मृतः ॥\nतस्य मूलं स्मृतं लिंगं तदत्र पतितं यतः ॥ ५९ ॥\nतस्मात्तन्मूल चण्डीश इति ख्यातिं गमिष्यति ॥ वा\nपीकूपतडागानां शतैस्तु विपुलैरपि ॥ 7.1.308.६० ॥\nकृतैर्यज्जायते पुण्यं तत्पुण्यं लिंगदर्शनात् ॥\nब्रह्माण्डं सकलं दत्त्वा यत्पुण्यफलमाप्नुयात् ॥ ६१ ॥\nतत्पुण्यं लभते देवि मूलचण्डीशदर्शनात् ॥\nतत्र दानानि देयानि षोडशैव नरोत्तमैः ॥ ६२ ॥\nएवं तद्भविता सर्वं यन्मयोक्तं द्विजोत्तमाः ॥\nयात दारुवनं विप्राः सर्वे यूयं तपोधनाः ॥\nमया सर्वे समादिष्टा यात दारुवनं द्विजाः ॥ ६३ ॥\nततस्तु संप्राप्य महद्वचो मम सर्वे प्रहृष्टा मुनयो महोदयम् ॥\nगत्वा च तद्दारुवनं महेश्वरि पुनश्च चेरुः सुतपस्तपोधनाः ॥ ६४ ॥\nएतस्मात्कारणाद्देवि मूलचण्डीशसंज्ञितम् ॥\nलिंगं पापहरं नृणामर्द्धचन्द्रेण भूषितम् ॥ ६५ ॥\nदोहनी दुग्थदानेन मुनीनां तृषितात्मनाम् ॥\nश्रमापहारं यद्देवि त्वया कृतमनुत्तमम् ॥\nतत्तप्तोदकनाम्ना वा अभूत्कुण्डं धरातले ॥६६ ॥\nऋषितोयाजले स्नात्वा चण्डीशं यः प्रपूजयेत् ॥\nस प्रचण्डो भवेद्भूमौ भुवनानामधीश्वरः ॥ ६७ ॥\nएतत्संक्षेपतो देवि माहात्म्यं कीर्तितं तव ॥\nमूलचण्डीशदेवस्य श्रुतं पातकनाशनम् ॥ ६८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये तप्तोदककुण्डोत्पत्तौ मूलचण्डीशोत्पत्तिमाहात्म्यवर्णनंनामाष्टोत्तर त्रिशततमोऽध्यायः ॥ ३०८ ॥"
  }
]
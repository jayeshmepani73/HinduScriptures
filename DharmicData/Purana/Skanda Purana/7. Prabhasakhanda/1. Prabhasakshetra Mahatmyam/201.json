[
  {
    "text": "॥ ईश्वर उवाच ॥ ॥\nतस्मिन्स्थाने महादेवि स्मशानं कालभैरवम् ॥\nब्रह्मकुण्डं वरारोहे यावद्देवः कृतस्मरः॥१॥\nतत्र ये प्राणिनो दग्धा मृताः कालविपर्ययात् ॥\nते सर्वे मुक्तिमायांति महापातकिनोऽपि वा ॥२॥\nकृतस्मरान्महादेवि यावन्मंकीश्वरः स्थितः ॥\nमहास्मशानं तद्देवि अपुनर्भवदायकम् ॥३॥\nतस्मिन्स्थाने वहेद्यत्र विषुवं प्राणिनां प्रिये ॥\nतत्रोषरं स्मृतं क्षेत्रं तन्मे प्रियतरं सदा ॥४॥\nकल्पांतेऽपि न मुंचामि अविमुक्तात्प्रियं मम॥ ५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कालभैरवस्मशानमाहात्म्यवर्णनं नामैकोत्तरद्विशततमोऽध्यायः ॥ २०१ ॥"
  }
]
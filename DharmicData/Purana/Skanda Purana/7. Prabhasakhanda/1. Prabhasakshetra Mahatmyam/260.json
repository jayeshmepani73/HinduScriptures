[
  {
    "text": "॥ ईश्वर उवाच ॥ ॥\nततो गच्छेन्महादेवि देवं सिद्धेश्वरं परम् ॥\nतस्यैव पश्चिमे भागे सिद्धैः संस्थापितं पुरा ॥१ ॥\nसिद्धा नाम सुराः पूर्वं तत्रागत्य वरानने ॥\nलिंगं संस्थापयामासुः सिद्ध्यर्थं सर्ववस्तुषु ॥ २॥\nततस्तुष्टो महादेवि तेषां दृष्ट्वा तपो महत् ॥\nअणिमादिकमैश्वर्यं तेषां सर्वं ददौ शिवः ॥ ३ ॥\nअब्रवीदत्र मे नित्यं सानिध्यं च भविष्यति ॥ ४ ॥\nचैत्रे शुक्लचतुर्द्दश्यां योऽत्र मां पूजयिष्यति ॥\nस यास्यति परं स्थानं प्रसादान्मम पुण्यकृत् ॥ ५ ॥\nएवमुक्त्वाऽथ भगवाञ्जगामादर्शनं ततः ॥\nसिद्धाश्चैव तदाऽऽगत्य पूजयंति महेश्वरम् ॥ ६ ॥\nयस्तमाराधयेद्भक्त्या संसिद्धिं लभतेऽद्भुताम्॥\nईप्सितां च सुरश्रेष्ठे तस्मात्तं पूजयेत्सदा ॥ ७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरमाहात्म्यवर्णनंनाम षष्ट्युत्तरद्विशततमोऽध्यायः ॥ २६० ॥"
  }
]
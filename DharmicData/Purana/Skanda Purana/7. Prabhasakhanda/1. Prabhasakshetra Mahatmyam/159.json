[
  {
    "text": "॥ ईश्वर उवाच ॥ ॥\nततो गच्छेन्महादेवि रत्नकुण्डमनुत्तमम् ॥\nरत्नेशाद्दक्षिणे भागे धनुषां सप्तके स्थितम् ॥\nमहापापोपशमनं विष्णुना निर्मितं स्वयम् ॥ १ ॥\nअष्टकोटीस्तु तीर्थानि भूद्योऽन्तरिक्षगाणि तु ॥\nसमानीय तु कृष्णेन तत्र क्षिप्तानि भूरिशः ॥ २ ॥\nगणानां कोटिरेका तु तत्कुण्डं रक्षति प्रिये ॥\nकलौ युगे तु संप्राप्ते दुष्प्राप्यमकृतात्मभिः ॥ ३ ॥\nतत्र स्नात्वा महादेवि विधिदृष्टेन कर्मणा ॥\nप्राप्नुयादश्वमेधस्य फलं शतगुणोत्तरम् ॥ ४ ॥\nएकादश्यां विशेषेण पिंडं तत्र प्रदापयेत् ॥\nअक्षय्यां तृप्तिमायांति पितरस्तस्य भामिनि ॥ ५ ॥\nकुर्याज्जागरणं तत्र एकादश्यां विधानतः ॥\nवाञ्छितं लभते देवि यदि श्रद्धा दृढा भवेत् ॥ ६ ॥\nदेयानि पीतवस्त्राणि तथा धेनुः पयस्विनी ॥\nतत्र विष्णुं समुद्दिश्य सम्यग्यात्राफलाप्तये ॥ ७ ॥\nहेमकुण्डं कृते प्रोक्तं त्रेतायां रौप्यनामकम् ॥\nद्वापरे चक्रकुंडं तु रत्नकुंडं कलौ स्मृतम् ॥ ८ ॥\nपातालवाहिनीगंगा स्रोतांसि तत्र भूरिशः ॥\nसमानीतानि हरिणा तत्र तिष्ठंति भामिनि ॥ ९ ॥\nतत्र स्नानेन देवेशि सर्वतीर्थाभिषेचनम् ॥ 7.1.159.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये रत्नेश्वरमाहात्म्यवर्णनं- नामैकोनषष्ट्युत्तरशततमोऽध्यायः ॥१५९॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि तस्य दक्षिणतः स्थितम् ॥\nईशाने लक्ष्मणेशाच्च धनुषां षोडशे प्रिये ॥१॥\nअनन्तेश्वरनामानमनन्तेन प्रतिष्ठितम् ॥\nनागराजेन देवेशि ज्ञात्वा क्षेत्रं तु पावनम् ॥ २ ॥\nयस्तु तं पूजयेद्देवि पंचम्यां फाल्गुने सिते ॥\nपञ्चोपचारविधिना जिताहारो जितेन्द्रियः ॥ ३ ॥\nन तं दशंति फणिनो दश वर्षाणि पंच च ॥\nविषं न क्रमते देवि देहे त्वचरमेव वा ॥ ४ ॥\nतस्मात्तं पूजयेद्यत्नात्पंचम्यां च विशेषतः ॥ ५ ॥\nतत्रानंतव्रतं कार्यं मधुपायससंयुतम् ॥\nपायसं मधुसंयुक्तं देयं विप्राय भोजनम् ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽनन्तेश्वरमाहात्म्यवर्णनंनामैकषष्ट्युत्तरशततमोऽध्यायः ॥ १६१ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगं पापविमोचनम् ॥\nहिरण्येश्वरवायव्ये धनुषां त्रितये स्थितम् ॥ १ ॥\nपापघ्नं सर्वजंतूनां दर्शनात्स्पर्शनादपि ॥\nआद्यं लिंगं महादेवि गायत्र्या संप्रतिष्ठितम् ॥ २ ॥\nतल्लिंगं समनुप्राप्य गायत्रीं जपते तु यः ॥\nब्राह्मणस्तु शुचिर्भूत्वा मुच्यते दुष्प्रतिग्रहात् ॥ ३ ॥\nज्येष्ठस्य पूर्णिमायां तु दंपती यस्तु भोजयेत् ॥\nपरिधाप्य यथाशक्त्या दौर्भाग्यैर्मुच्यते नरः ॥ ४ ॥\nगंधपुष्पोपहारैश्च पौर्णमास्यां तु योऽर्चयेत् ॥\nब्राह्मण्यं जायते तस्य सप्त जन्मानि सुंदरि ॥ ५ ॥\nइत्येवं कथितं देवि माहात्म्यं पापनाशनम् ॥\nब्रह्मकुण्डप्रसादेन सारात्सारतरं प्रिये ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्ये गायत्रीश्वरमाहात्म्यवर्णनंनाम चतुःपञ्चाशदुत्तरशततमोऽध्यायः ॥ १५४ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि अनिलेश्वरमुत्तमम्॥\nतस्योत्तरेशानदिक्स्थं धनुषां त्रितये प्रिये ॥ १ ॥\nलिंगं महाप्रभावं हि दर्शनात्पापनाशनम् ॥\nवसूनां पञ्चमो योऽसावनिलः परिकीर्तितः ॥ २ ॥\nस चाऽऽराध्य महादेवं प्रत्यक्षीकृतवान्भवम् ॥\nलिंगं प्रतिष्ठयामास सम्यक्छ्रद्धासमन्वितः ॥ ३ ॥\nएवमीशप्रभावेन सुतस्तस्याऽप्यभूद्बली ॥\nमनोजवेति विख्यातो ह्यविज्ञातगतिस्तथा ॥ ४ ॥\nतं दृष्ट्वा व्याधिना मर्त्यो पीड्यते न कदाचन ॥\nनान्धो न बधिरो मूको न रोगी न च निर्धनः ॥\nकदाचिज्जायते मर्त्यस्तेन दृष्टेन भूतले ॥ ५ ॥\nपुष्पमेकं तु यो दद्यात्तस्य लिंगस्य चोपरि ॥\nसुखसौभाग्यसंपन्नः स सदा रूपवान्भवेत् ॥ ६ ॥\nइत्येवं कथितं देवि माहात्म्यं पापनाशनम्॥\nश्रुत्वाऽनुमोद्य भावेन सर्वकामैः समृद्ध्यते ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ऽनिलेश्वरमाहात्म्यवर्णनंनाम नवोत्तरशतत मोऽध्यायः ॥१०९॥"
  }
]
[
  {
    "text": "॥ ईश्वर उवाच ॥ ॥\nततो गच्छेद्वरारोहे प्रभासेश्वरमुत्तमम् ॥\nगौरीतपोवनाद्देवि पश्चिमे समुदाहृतम् ॥१॥\nधनुषां सप्तके देवि नातिदूरे व्यवस्थितम् ॥\nस्थापितं तन्महालिंगं वसूनामष्टमेन हि ॥ २ ॥\nप्रभास इति नाम्ना हि शिवपूजारतेन वै ॥\nस पुत्रकामो देवेशि प्रभासक्षेत्रमागतः ॥३॥\nप्रतिष्ठाप्य महालिङ्गं चचार विपुलं तपः ॥\nआग्नेयमिति विख्यातं दिव्याब्दानां शतं प्रिये ॥ ४ ॥\nततस्तस्य महादेवि सम्यक्छ्रद्धान्वि तस्य वै ॥\nतुतोष भगवान्रुद्रो ददौ यन्मनसीप्सितम् ॥५॥\nबृहस्पतेस्तु भगिनी भुवना ब्रह्मवादिनी ॥\nप्रभासस्य तु सा भार्या वसूनामष्टमस्य च ॥ ॥६॥\nविश्वकर्मा सुतस्तस्याः सृष्टिकर्ता प्रजापतिः॥\nदेवानां तक्षको विद्वान्मनोर्मातामहः स्मृतः ॥७॥\nतक्षकः सूर्यबिंबस्य तेजसः शातनो महान्॥\nएवं तस्याऽभवत्पुत्रो वसूनामष्टमस्य वै ॥ ८ ॥\nप्रभासनाम्नो देवेशि तल्लिंगाराधनोद्यतः ॥\nइति ते कथितं देवि प्रभासेश्वरसूचकम् ॥ ९ ॥\nमाहात्म्यं सर्वपापघ्नं सर्वकामप्रदं शुभम् ॥\nयस्तं पूजयते भक्त्या सम्यक्छ्रद्धासमन्वितः ॥ 7.1.110.१० ॥\nभूमिशायी निराहारो जपन्वै शतरुद्रियम् ॥\nमाघे मासि चतुर्दश्यां स्नात्वा सागरसंगमे ॥ ११ ॥\nपंचामृतेन संस्नाप्य पूजयित्वा विधानतः ॥ १२ ॥\nय एवं कुरुते देवि सम्यग्यात्रामहोत्सवम् ॥\nस मुक्तः पातकैः सर्वैः सर्वकामैः समृद्ध्यते ॥\nवृषस्तत्रैव दातव्यः सम्यग्यात्राफलेप्सुभिः ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभासेश्वरमाहात्म्यवर्णनंनाम दशोत्तरशततमोऽध्यायः ॥ ११० ॥"
  }
]
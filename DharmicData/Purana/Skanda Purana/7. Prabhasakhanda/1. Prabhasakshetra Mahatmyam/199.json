[
  {
    "text": "॥ ईश्वर उवाच ॥ ॥\nततो गच्छेन्महादेवि तस्य दक्षिणतः स्थितम् ॥\nसरस्वत्यास्तटे रम्ये देवं तत्र कृतस्मरम् ॥ १ ॥\nस्वयंभूतं महादेवि सर्वपापप्रणाशनम् ॥\nतस्योत्पत्तिं प्रवक्ष्यामि यथा जातं महीतले ॥ २ ॥\nपुरा कामो मया दग्धो यदा तत्र वरानने ॥\nतदा रतिः समागम्य विललाप सुदुःखिता ॥ ३ ॥\nतां तु शोकातुरां दृष्ट्वा तत्राहं करुणान्वितः ॥\nअवोचं मा रुदिष्वेति तव भर्ता पुनः शुभे ॥\nसमुत्थास्यति कालेन मत्प्रसादान्न संशयः ॥ ४ ॥\n॥ देव्युवाच ॥ ॥\nकिमर्थं स पुरा दग्धः कामदेवस्त्वया विभो ॥\nकथमाप पुनर्जन्म विस्तरात्कथयस्व मे ॥ ५ ॥\n॥ ईश्वर उवाच ॥ ॥\nदक्षः प्रजापतिः पूर्वं बभूव त्वत्पिता प्रिये ॥\nशतं सुतानां जज्ञेऽस्य गौरीणां दीर्घचक्षुषाम् ॥ ६ ॥\nददौ त्वां प्रथमं मह्यं सतीनामेति कीर्तिताम् ॥\nददौ दश च धर्माय श्रद्धा मेधा धृतिः क्षमा ॥ ७ ॥\nअनसूया शुचिर्लज्जा स्मृतिः शक्तिः श्रुतिस्तथा ॥\nद्वे भार्ये कामदेवाय रतिः प्रीतिस्तथैव च ॥ ८ ॥\nएकां स्वाहां ददौ वह्नेः पितॄणां च ततः स्वधाम् ॥\nसप्तविंशच्छशाङ्काय अश्विन्याद्याः प्रकीर्तिताः ॥ ९ ॥\nतवापि विदिता देवि रेवत्यन्तास्तथा जने ॥\nकश्यपाय ददौ देवि स तु कन्यास्त्रयोदश ॥ 7.1.199.१० ॥\nअदितिश्च दितिश्चैव विनता कद्रुरेव च ॥\nसिंहिका सुप्रभा चैव उलूकी या वरानने ॥ ११ ॥\nअनुविद्धा सिता चैव ईर्ष्या हिंसा तथा परा ॥\nमाया निष्कृतिसंयुक्ता दक्षः पूर्वं महामतिः ॥ १२ ॥\nगौरी च सुप्रभा चैव वार्त्ता साध्वी सुमालिका ॥\nवरुणाय ददौ पञ्च तदाऽसौ पर्वतात्मजे ॥ १३ ॥\nभद्रा च मदिरा चैव विद्या धन्या धना शुभा ॥\nददौ पञ्च कुबेराय पत्न्यर्थं पर्वतात्मजे ॥ १४ ॥\nजया च विजया चैव मधुस्पन्दा इरावती ॥\nसुप्रिया जनका कान्ता सुभद्रा धार्मिका शुभा ॥ १५ ॥\nरुद्राणां प्रददौ कन्या दशानां धर्मवित्तदा ॥\nप्रभावती सुभद्रा च विमला निर्मलाऽनृता ॥ १६ ॥\nतीव्रा दक्षारुणा विद्या धारपाला च वर्चसा ॥\nआदित्यानां ददौ दक्षः कन्याद्वादशकं प्रिये ॥ १७ ॥\nयोगनिद्राभिभूतस्य संसर्पा सरमा गुहा ॥\nमाला चंपा तथा ज्योत्स्ना स विश्वेभ्यश्च एव च ॥ १८ ॥\nअश्विभ्यां द्वे तथा कन्ये सुवेषा भूषणा शुभा ॥\nएका कन्या तथा वायोर्दत्ता एताः प्रकीर्तिताः ॥ १९ ॥\nसावित्रीं ब्रह्मणे प्रादाल्लक्ष्मीं विष्णोर्महात्मनः ॥\nकस्यचित्त्वथ कालस्य स ईजे दक्षिणावता ॥ 7.1.199.२० ॥\nयज्ञेन पर्वतसुते हिमवन्ते महागिरौ ॥\nयज्ञवाटो ह्यभूत्तस्य सर्वकामसमृद्धिमान् ॥ २१ ॥\nतस्मिन्यज्ञे समायाता आदित्या वसव स्तथा ॥\nविश्वेदेवाश्च मरुतो लोकपालाश्च सर्वशः ॥ २२ ॥\nब्रह्मा विष्णुः सहस्राक्षो वारुणो यम एव च ॥\nधनदश्च कुमारश्च तथा नद्यश्च सागराः ॥ ॥ २३ ॥\nवाप्यः कूपास्तथा चैव तडागाः पल्वलानि च ॥\nसुपर्णश्चाथ ये नागाः सर्वे मूर्ता व्यवस्थिताः ॥ २४ ॥\nदानवाप्सरसश्चैव यक्षाः किन्नरगुह्यकाः ॥\nसानुगास्ते सभार्याश्च वेदवेदांगपारगाः ॥ २५ ॥\nमहर्षयो महाभागास्तथा देवर्षयश्च ये ॥\nते भार्यासहितास्तत्र वसंति च वरानने ॥२६॥\nकपालमालाभरणश्चिताभस्म बिभर्ति यः ॥\nअपवित्रतया शंभुर्नाहूतस्तु तथाविधः ॥ २७ ॥\nयतस्ततः समायाताः कैलासे पर्वतोत्तमे ॥\nअश्विन्याद्या भगिन्यस्तास्त्वां प्रतीदं वचोऽबुवन् ॥ २८ ॥\nकिं तुष्टेव च कल्याणि तिष्ठसि त्वं सुमध्यमे ॥\nवयं च प्रस्थिताः सर्वाः पितुर्यज्ञे सभर्तृकाः॥२९॥\nवयमाकारितास्तेन सुताः सर्वा यशस्विनि ॥\nन त्वामाहूतवान्दक्षस्त्रपते शंकराद्यतः॥7.1.199.३०॥\nतासां वचनमाकर्ण्य सती प्राह क्रुधान्विता॥\nहा धिग्दक्ष दुराचार किं वदिष्ये महेश्वरम् ॥३१॥\nकथं संदर्शये वक्त्रमित्युक्त्वाऽऽत्मानमात्मना ॥\nविससर्ज तपोयोगात्सस्मारान्यन्न किञ्चन ॥३२॥\nअथ दृष्ट्वा महादेवः सतीं प्राणैर्विना स्थिताम् ॥\nअवमानात्तथाऽऽत्मानं त्यक्त्वा मत्वा कपालिनम् ॥३३॥\nगणान्संप्रेषयामास यज्ञविध्वंसनाय च ॥\nते गताश्च गणा रौद्राः शतशोऽथ सहस्रशः ॥ ३४ ॥\nविकृता विकृताकारा असंख्याता महाबलाः ॥\nरुद्रेण प्रेरितान्दृष्ट्वा वीरभद्रपुरोगमान् ॥३५॥\nततो देवगणाः सर्वे वसवः सह भास्करैः ॥\nविश्वेदेवाश्च साध्याश्च धनुर्हस्ता महाबलाः ॥ ३६ ॥\nयुद्धाय च विनिष्क्रान्ता मुञ्चन्तः सायकाञ्छितान् ॥\nते समेत्य ततोऽन्योन्यं प्रमथा विबुधैः सह ॥ ३७ ॥\nमुमुचुः शरवर्षाणि वारिधारां यथा घनाः ॥\nतेषां हस्ती गणेनाथ शूलेन हृदि भेदितः ॥ ३८ ॥\nस तु तेन प्रहारेण विसंज्ञो निषसाद ह ॥\nअथ मुष्ट्या हतः कुम्भे नाग ऐरावणस्तदा ॥ ३९ ॥\nसहसा स हतस्तेन वारणो भैरवान्रवान्॥\nविनदञ्जवमास्थाय यज्ञवाटमुपाद्रवत् ॥ 7.1.199.४० ॥\nविश्वेदेवा निरुच्छ्वासाः कृता रौद्रैर्महाशरैः ॥\nचकर्ष स धनुष्येण वसुमान्बलवतरः ॥ ॥ ४१ ॥\nनिस्तेजसस्तदादित्याः कृतास्तेन रणाजिरे ॥\nएतस्मिन्नन्तरे देवाः कृतास्तेन पराङ्मुखाः ॥ ४२ ॥\nततस्ते शरणं जग्मुर्विष्णुं तत्र च संस्थितम् ॥\nततः कोपसमाविष्टो विष्णुर्देवान्सवासवान् ॥ ४३ ॥\nदृष्ट्वा विद्रावितान्सर्वान्मुमोचाशु सुदर्शनम् ॥\nतमापतन्तं वेगेन विष्णोश्चक्रं सुदर्शनम् ॥ ४४ ॥\nप्रसार्य वक्त्रं सहसा उदरस्थं चकार ह ॥\nतस्मिंश्चक्रे तदा ग्रस्ते अमोघे पर्वतात्मजे ॥ ४५ ॥\nचुकोप भगवान्विष्णुः शार्ङ्गहस्तो ऽभ्यधावत ॥\nस हत्वा दशभिस्तीक्ष्णैर्नंदिं भृङ्गिं शतेन च ॥ ४६ ॥\nमहाकालं सहस्रेण ह्ययुतेन गणाधिपम् ॥\nबाणानामयुतैर्भित्त्वा वीरभद्रमुपाद्रवत् ॥ ४७ ॥\nतं हत्वा गदया विष्णुर्विह्वलं रुधिरोक्षितम् ॥\nगृहीत्वा पादयोर्भूमौ निजघानातिरोषितः ॥ ४८ ॥\nहन्यमानस्य तस्याथ भूमौ चक्रं सुदर्शनम्॥\nरुधिरोद्गारसंयुक्तं प्रहारमकरोन्न तु ॥४९॥\nरुद्रलब्धवरो देवि वीरभद्रो गणेश्वरः ॥\nयन्न पञ्चत्वमापन्नो गदया पीडितोऽपि सः ॥ 7.1.199.५० ॥\nपतितं वीक्ष्य तं सर्वे विष्णुतेजोबलार्दिताः ॥\nविद्रुताः सर्वतो याता यत्र देवो महेश्वरः ॥ ५१ ॥\nतस्मै सर्वं तथा वृत्तं समाचख्युः पराभवम् ॥\nविक्रमं वीरभद्रस्य ततः क्रुद्धो महेश्वरः ॥ ५२ ॥\nप्रगृह्य सहसा शूलं प्रस्थितः स्वगणैः सह ॥\nयज्ञवाटं तु दक्षस्य पराभवभवं ततः ॥\nविक्रमन्वीरभद्रेण यत्र विष्णुः स्वयं स्थितः ॥५३॥\nतमायान्तं समालोक्य कोपयुक्तं महेश्वरम् ॥\nसंग्रामे सोऽजयं मत्वा तत्रैवान्तरधीयत ॥५४॥\nमरुद्भिः सार्धमिन्द्रोऽपि वसुभिः सह किन्नरैः ॥\nशिवः क्रोधपरीतात्मा ततश्चादर्शनं गतः ॥५५॥\nकेवलं ब्राह्मणास्तत्र स्थिताः सदसि भामिनि ॥\nते दृष्ट्वा शंकरं प्राप्तं कोपसंरक्तलोचनम् ॥ ५६ ॥\nहोमं चक्रुस्ततो भीता रुद्रमंत्रैः समंततः ॥\nअन्ये त्राससमायुक्ताः पलायंते दिशो दश ॥ ५७ ॥\nअथागत्य महादेवो दृष्ट्वा तान्ब्राह्मणोत्तमान् ॥\nअपश्यमानो विबुधांस्तत्र यज्ञं जघान सः ॥ ५८ ॥\nस च मृगवपुर्भूत्वा प्रणष्टः शिवभीतितः ॥\nपृष्ठतस्तु धनुष्पाणिर्जगाम भगवाञ्छिवः ॥\nअद्यापि दृश्यते व्योम्नि तारारूपो महेश्वरि ॥ ५९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दक्षयज्ञविध्वंसनोनाम नवनवत्युत्तरशततमोऽध्यायः ॥ १९९ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि अंगारेश्वरमुत्तमम् ॥\nस्थापितं भूमिपुत्रेण सोमेशादीश गोचरे ॥ १ ॥\nत्रिपुरं दग्धुकामस्य पुरा मम वरानने ॥\nक्रोधादश्रु विनिष्क्रांतं लोचनत्रितयेन तु ॥२॥\nतच्च भूमौ निपतितं ततो भूभिसुतोऽभवत् ॥\nस प्रभासं ततो गत्वा बाल्यात्प्रभृति शंकरम् ॥ ३ ॥\nतपसाऽऽराधयामास बहून्वर्षगणान्प्रिये ॥\nतस्य तुष्टो महादेवः सुप्रीतात्मा वरं ददौ ॥ ४ ॥\nसोऽब्रवीद्यदि मे देव तुष्टोसि वृषभध्वज ॥\nग्रहत्वं देहि सर्वेश न चान्यं वरमुत्सहे ॥ ५ ॥\nस तथेति प्रतिज्ञाय पुनस्तं वाक्यमब्रवीत् ॥\nइहागत्य नरो यो मां पूजयिष्यति भक्तितः ॥ ६ ॥\nन भविष्यति वै पीडा तावकी तस्य कुत्रचित् ॥\nपुष्पाणि रक्तवर्णानि मध्वाज्याक्तानि भूरिशः ॥ ७ ॥\nहोमयिष्यति यो भक्त्या लक्षमेकं तदग्रतः ॥\nपंचोपचारविधिना त्वां तु संपूज्य यत्नतः ॥ ८ ॥\nतस्य जन्मावधिर्नैव तव पीडा भविष्यति ॥।\nतथा विद्रुमदानेन लप्स्यते फलमीप्सितम् ॥ ९ ॥\nएवमुक्त्वा स भगवानत्रैवांतरधीयन ॥\nभौमोऽपि ग्रहमध्यस्थो विमानेन विराजते ॥7.1.45.१०॥\nएवं संक्षेपतः प्रोक्तं भौममाहात्म्यमुत्तमम्॥\nश्रुतं हरति पापानि तथारोग्यं प्रयच्छति ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येंऽगारेश्वरमाहात्म्यवर्णनंनाम पञ्चचत्वारिंशोध्यायः ॥ ४५ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि कर्दमालमनुत्तमम् ॥\nतीर्थं त्रैलोक्यविख्यातं सर्वपातकनाशनम् ॥ १ ॥\nतस्मिन्नेकार्णवे घोरे नष्टे स्थावरजंगमे ॥\nचन्द्रार्कतपने नष्टे ज्योतिषि प्रलयं गते ॥ २ ॥\nरसातलगतामुर्वीं दृष्ट्वा देवो जनार्दनः ॥\nवाराहं रूपमास्थाय दंष्ट्राग्रेण वरानने ॥\nउत्क्षिप्य धरणीं मूर्ध्ना स्वस्थाने संन्यवेशयत् ॥ ३॥\nउद्धृत्य भगवान्विष्णुर्वाक्यमेतदुवाच ह ॥ ४ ॥\nअत्र स्थाने स्थितेनैव मया त्वं देवि चोद्धृता ॥\nममात्र नियतं वासः सदैवायं भविष्यति ॥ ५ ॥\nये पितॄंस्तर्पयिष्यंति कर्दमाले वरानने ॥\nआकल्पं तर्पितास्तेन भविष्यंति न संशयः ॥ ६ ॥\nतत्र श्राद्धं करिष्यंति शाकैर्मूलफलेन वा ॥\nभविष्यति कृतं श्राद्धं सर्वतीर्थेषु वै शुभे ॥ ७ ॥\nअत्र तीर्थे नरः स्नात्वा यो मां पश्यति मानवः ॥\nअपि कीटपतंगा ये निधनं यांति मानवाः ॥\nते मृतास्त्रि दिवं यान्ति सुकृतेन यथा द्विजाः ॥ ८ ॥\nततो द्वीपेषु जायन्ते धनाढ्याश्चोत्तमे कुले ॥\nदंष्ट्राभेदेन यत्तोयं निर्गतं ते शरीरतः ॥ ९ ॥\nतत्र स्नात्वा नरो देवि तिर्यग्योनौ न जायते ॥ 7.1.353.१० ॥\n॥ ईश्वर उवाच ॥ ॥\nशृणु देवि यथावृत्तमाश्चर्यं तत्र वै पुरा ॥\nमृगयूथं सुसन्त्रस्तं लुब्धकैः परिपीडितम् ॥\nप्रविष्टं कर्दमाले तु सद्यो मानुषतां गतम् ॥ ११ ॥\nअथ ते लुब्धका दृष्ट्वा विस्मयोत्फुल्ललोचनाः ॥\nअपृच्छंत च संभ्रातास्तान्मर्त्यान्वरवर्णिनि ॥ १२ ॥\nमृगयूथमनुप्राप्तं केन मार्गेण निर्गतम् ॥\nअथोचुस्ते वयं प्राप्ता मानुषं मृगरूपिणः ॥ १३ ॥\nएतत्तीर्थप्रभावोऽयं न विद्मो ह्यात्म कारणम् ॥\nततस्ते लुब्धकास्त्यक्त्वा धनूंषि सशराणि च ॥\nतत्र स्नात्वा महाभागे मुक्ताश्च सर्वपातकैः ॥ १४ ॥\n॥ पार्वत्युवाच ॥ ॥\nभगवन्विस्तरं ब्रूहि कर्दमालमहोदयम् ॥\nउत्पत्तिं च विधानं च क्षेत्रसीमादिकं क्रमात् ॥ १५ ॥\n॥ ईश्वर उवाच ॥ ॥\nशृणु देवि रहस्यं तु कर्द मालसमुद्भवम् ॥\nगूढं ब्रह्मर्षिसर्वस्वं न देयं कस्यचित्त्वया ॥ १६ ॥\nपूर्वमेकार्णवे घोरे नष्टे स्थावरजंगमे ॥\nचन्द्रार्कपवने नष्टे ज्योतिषि प्रलयं गते ॥ १७ ॥\nएकार्णवं जगदिदं ब्रह्मापश्यदशेषतः ॥\nतस्मिन्वसुमती मग्ना पातालतलमागता ॥ १८ ॥\nततो यज्ञवराहोऽसौ कृत्वा यज्ञमयं वपुः ॥\nउद्दधार महीं कृत्स्नां दंष्ट्राग्रेण वरानने ॥ १९ ॥"
  }
]
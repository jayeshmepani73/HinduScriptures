[
  {
    "text": "॥ ईश्वर उवाच ॥ ॥\nअथ पूजाविधानं ते कथयामि यशस्विनि ॥\nअर्कस्थलस्य देवस्य यथा पूज्यो नरोत्तमैः ॥१॥\nसर्वेषामेव देवानामादिरादित्य उच्यते ॥\nआदिकर्त्ता त्वसौ यस्मादादित्यस्तेन चोच्यते॥२॥\nनादित्येन विना रात्रिर्न दिवा न च तर्पणम्॥\nन धर्मो वै न चाधर्मो न संतिष्ठेच्चराचरम् ॥ ३ ॥\nआदित्यः पालयेत्सर्वमादित्यः सृजते सदा ॥\nआदित्यः संहरेत्सर्वं तस्मादेष त्रयीमयः ॥४॥\nआराधनविधिं तस्य भास्करस्य महात्मनः ॥\nकथयामि महादेवि वेदोक्तैर्मंत्रविस्तरैः ॥\nतं शृणुष्व वरारोहे सर्वपापप्रणाशनम् ॥ ५ ॥\nमूर्त्तिस्थः पूज्यते येन विधानेन महेश्वरि ॥\nद्वादशात्मा यथा सूर्यस्तत्ते वक्ष्याम्यशेषतः ॥ ६ ॥\nमुखशुद्धिं च कृत्वाऽऽदौ स्नानं कृत्वा विशेषतः ॥\nवस्त्रशुद्धिं देह शुद्धिं कृत्वा सूर्यं स्पृशेत्ततः ॥ ७ ॥\nदन्तकाष्ठविधानं तु प्रथमं कथयामि ते ॥\nमधूके पुत्रलाभः स्यादर्के नेत्रसुखं प्रिये ॥ ९ ॥\nवक्तृत्वं वै बदर्या च बृहत्या द्रुर्ज्जनाञ्जयेत् ॥\nऐश्वर्यं च भवेद्बिल्वे खदिरे च न संशयः ॥ ९ ॥\nरोगक्षयः कदम्बे तु अर्थलाभोऽतिमुक्तके ॥\nमरुतां याति सर्वत्र आटरूषकसंभवैः ॥ 7.1.17.१० ॥\nजातिप्रधानतां जातावश्वत्थो यच्छते यशः ॥\nश्रियं प्राप्नोति निखिलां शिरीषस्य निषेवणात् ॥ ११ ॥\nप्रियंगुं सेवमानस्य सौभाग्यं परमं भवेत् ॥\nअभीप्सितार्थसिद्धिः स्यान्नित्यं प्लक्षनिषेवणात् ॥१२॥\nन पाटितं समश्नीयाद्दंतकाष्ठं न सव्रणम् ॥\nन चोर्द्धशुष्कं वक्रं वा नैव च त्वग्विवर्ज्जितम् ॥ १३ ॥।\nवितस्तिमात्रमश्नीयाद्दीर्घं ह्रस्वं च वर्जयेत् ॥\nउदङ्मुखो वा प्राङ्मुखः सुखासीनोऽथ वाग्यतः ॥ ॥ १४ ॥\nकामं यथेष्टं हृदये कृत्वा समभिमन्त्र्य च ॥\nमंत्रेणानेन मतिमानश्नीयाद्दन्तधावनम् ॥ १५ ॥\nवरं दत्त्वाऽभिजानासि कामं चैव वनस्पते ॥\nसिद्धिं प्रयच्छ मे नित्यं दन्तकाष्ठ नमोऽस्तु ते ॥ १६ ॥\nत्रीन्वारान्परिजप्यैवं भक्षयेद्दंतधावनम् ॥\nपश्चात्प्रक्षाल्य तत्काष्ठं शुचौ देशे विनिक्षिपेत् ॥ १७ ॥\nदंतकाष्ठेन देवेशि न जिह्वां परिमार्जयेत् ॥\nपृथक्पृथक्तदा कार्यं यदीच्छेद्विपुलं यशः ॥ १८ ॥\nअंगुल्या दंतकाष्ठं च प्रत्यक्षं लवणं च यत् ॥\nमृत्तिकाभक्षणं चैव तुल्यं गोमांसभक्षणैः ॥ १९ ॥\nमुखे पर्युषिते नित्यं भवत्यप्रयतो द्विजः ॥\nतस्माच्छुष्कमथार्द्रं वा भक्षयेद्दंतधावनम् ॥ 7.1.17.२० ॥\nवर्जिते दिवसे चैव गडूषांश्चैव षोडश ॥\nतत्तत्पद्मसुगन्धैर्वा मुखशुद्धिं च कारयेत् ॥ २१ ॥\nमुखशुद्धिमकृत्वा यो भास्करं स्पृशति द्विजः ॥\nत्रीणि वर्षसहस्राणि स कुष्ठी जायते नरः ॥ २२ ॥\nएवं वस्त्रादि संशोध्य ततः स्नानं समाचरेत् ॥\nशुचौ मनोरमे स्थाने संगृह्यास्त्रेण मृत्तिकाम्॥ २३ ॥\nसानुस्वारोकारयुतो हकारः फट्समन्वितः ॥\nअनेनास्त्रेण संगृह्य स्नानं तत्र समाचरेत् ॥ २४ ॥\nभागत्रयं तु संशुद्धं तृणपाषाणवर्जितम् ॥\nएकमस्त्रेण चालभ्य तथान्यं भास्करेण तु ॥ २५ ॥\nअंगैश्चैव तृतीयं तु अभिमंत्र्य सकृत्सकृत् ॥\nजप्त्वास्त्रेण क्षिपेद्दिक्षु निर्विघ्नं तु जलं भवेत् ॥ २६ ॥\nसूर्यतीर्थ द्वितीयेन तृतीयेन सकृत्सकृत् ॥\nगुंठयित्वा ततः स्नायाद्रवितीर्थेन मानवः ॥ २७ ॥\nतूर्यशंख निनादेन ध्यात्वा देवं दिवाकरम् ॥\nस्नात्वा राजोपचारेण पुनराचम्य यत्नतः ॥ २८ ॥\nस्नानं कृत्वा ततो देवि मंत्रराजेन संयुतम् ॥\nहरेफौ बिंदु लक्ष्मीश्च तथाऽन्यो दीर्घया सह ॥ २९ ॥\nमात्रया रेफसंयुक्तो हकारो बिंदुना सह ॥\nसकारः सविसर्गस्तु मंत्रराजोऽयमुच्यते ॥ 7.1.17.३० ॥\nततस्तु तर्प्पयेन्मंत्रान्सर्वांस्तांस्तु कराग्रजैः ॥\nतुलनादूर्ध्वतो देवान्सव्येन च मुनींस्तथा ॥\nपितॄंश्चैवापसव्येन हृद्बीजेन प्रतर्पयेत् ॥ ३१ ॥\nयद्गीतं प्रवरं लोके अक्षराणां मनीषिभिः ॥\nएकोनविंशं मात्राया अक्षरं तत्प्रकीर्त्तितम् ॥ ३२ ॥\nएवं स्नात्वा विधानेन संध्यां वंदेद्विधानतः ॥\nततो विद्वान्क्षिपेत्पश्चाद्भास्करायोदकांजलिम् ॥ ३३ ॥\nजपेच्च त्र्यक्षरं मंत्र षण्मुखं च यदृच्छया ॥\nमंत्रराजेति यः पूर्वं तवाख्यातो मया प्रिये ॥ ३४ ॥\nपश्चात्तीर्थेन मंत्रास्तु संहृत्य हृदये न्यसेत् ॥\nमंत्रैरात्मानमेकत्र कृत्वा चार्घं प्रदापयेत् ॥ ३५ ॥\nरक्तचंदनगंधैस्तु शुचिःस्नातो महीतले ॥\nकृत्वा मंडलकं वृत्तमेकचित्तो व्यवस्थितः ॥ ३६ ॥\nगृहीत्वा करवीराणि ताम्रे संस्थाप्य भाजने ॥\nतिलतंदुलसंयुक्तं कुशगन्धोदकेन तु ॥३७॥\nरक्तचंदन धूपेन युक्तम?र्घ्योपसाधितम् ॥\nकृत्वा शिरसि तत्पात्रं जानुभ्यामवनिं गतः॥ ३८ ॥\nमूलमंत्रेण संयुक्तमर्घ्यं दद्याच्च भानवे ॥\nमुच्यते सर्वपापैस्तु यो ह्येवं विनिवेदयेत् ॥ ३९ ॥\nयद्युगादिसहस्रेण व्यतीपातशतेन च ॥\nअयनानां सहस्रेण यत्फलं ज्येष्ठपुष्करे ॥\nतत्फलं समवाप्नोति सूर्यायार्घ्य निवेदने ॥ 7.1.17.४० ॥\nदीक्षामंत्रविहीनोऽपि भक्त्या संवत्सरेण तु ॥\nफलमर्घेण वै देवि लभते नात्र संशयः ॥ ४१ ॥\nयः पुनर्दीक्षितो विद्वान्विधिनार्घ्यं निवेदयेत् ॥\nनासौ संभवते भूमौ प्रलयं याति भास्करे ॥ ४२ ॥\nइह जन्मनि सौभाग्यमायुरारोग्यसंपदम् ॥\nअचिराल्लभते देवि सभार्यः सुखभाजनम् ॥ ४३ ॥\nएवं स्नानविधिः प्रोक्तः सौरः संक्षेपतस्तव ॥\nहिताय मानवेन्द्राणां सर्वपापप्रणाशनः ॥ ४४ ॥\nअथवा वेदमार्गेण कुर्यात्स्नानं द्विजोत्तमः ॥\nयद्येवं मन्त्रविस्तारे ह्यशक्तो दीक्षया विना ॥ ४५ ॥\n॥ ईश्वर उवाच ॥ ॥\nअथ पूजाविधानं ते कथयामि यशस्विनि ॥\nवेदमार्गेण दिव्येन ब्राह्मणानां हिताय वै ॥ ४६ ॥\nएवं संभृतसंभारः पुष्पादिप्रगुणीकृतः ॥\nतत आवाहयेद्भानुं स्थापयेत्कर्णिकोपरि ॥ ४७ ॥\nउपस्थानं तु वै कृत्वा मंत्रेणानेन सुव्रते ॥\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>उदुत्यं जातवेदसमिति मंत्रः संपरिकीर्तितः ॥ ४८ ॥\nअग्निं दूतेति मंत्रेण अनेनावाह्य भामिनि ॥\nआकृष्णेन रजसा मंत्रेणानेन वाऽर्चयेत् ॥ ४९ ॥\nहंसः शुचिषदिति मंत्रेणानेन पूजयेत् ॥\nअपत्येतेति मन्त्रेण सूर्यं देवि प्रपूजयेत् ॥ 7.1.17.५० ॥\nअदृश्रमस्य चैतेन सूर्यं देवि समर्च्चयेत् ॥\nतरणिर्विश्वदर्शेति अनेन सततं जपम् ॥ ५१ ॥\nचित्रं देवानामुदेति भद्रां देवो सदार्चयेत् ॥\nविभूतिमर्च्चयेन्नित्यं येना पावक चक्षसा ॥ ५२ ॥\nविद्यामेपिरजस्पृथ्वित्यनेन विमलां सदा ॥\nअमोघां पूजयेन्नित्यं मंत्रेणानेन सुव्रते॥ ५३ ॥\nसप्त त्वा हरितोऽनेन सिद्धिदां सर्वकर्मसु ॥\nविद्युतामर्चयेद्देवं सप्त त्वा हरितेन च ॥ ५४ ॥\nनवमीं पूजयेद्देवीं सततं सर्वतोमुखीम् ॥\nमन्त्रेणानेन वै देवि उद्वयन्तमितीह वै ॥ ५५ ॥\nउद्यन्नद्य मित्रमहः प्रथममक्षरं जपेत् ॥\nद्वितीयं पूजयेद्देवि शुकेषु मे हरिमेति वै ॥ ५६ ॥\nउदगादयमादित्यो ह्यनेनापि तृतीयकम् ॥\nतत्सवितुर्वरेण्येति चतुर्थं परिकीर्तितम् ॥ ५७ ॥\nमहाहिवो महायेति पञ्चमं परिकीर्तितम् ॥\nहिरण्यगर्भः समवर्तत षष्ठं बीजं प्रकीर्तितम् ॥ ५८ ॥\nसविता पश्चातात्सविता सप्तमं वरवर्णिनि ॥\nएवं बीजानि विन्यस्य आदित्यं स्थापयेच्छुभे ॥ ५९ ॥\nआदित्यं स्थापयित्वा तु पश्चादङ्गानि विन्यसेत् ॥ 7.1.17.६० ॥\nआग्नेय्यां हृदयं न्यस्य ऐशान्यां तु शिरो न्यसेत् ॥\nनैर्ऋत्यां तु शिखां चैव कवचं वायुगोचरे ॥ ६१ ॥\nअस्त्रं दिशासु विन्यस्य स्वबीजेन तु कर्णिकाम् ॥\nअमोसि प्राणितेनेति अनेन हृदयं यजेत् ॥ ६२ ॥\nशिरस्तु पूजयेद्देवि आयुष्यं वर्चसेति वै ॥\nगायत्र्या तु शिखां पूज्य नैर्ऋत्यां तु व्यवस्थिताम् ॥ ६३ ॥\nजीमूतस्येव भवति प्रत्येकं कवचं यजेत् ॥\nधन्वन्नागा धन्वनेति अनेनास्त्रं सदाऽर्चयेत् ॥ ६४ ॥\nनेत्रं तु पूजयेद्देवि अश्विना तेजसेति च ॥\nह्यतः पूर्वतः सोमं दक्षिणेन बुधं तथा ॥ ६५ ॥\nपश्चिमेन गुरुं न्यस्य उत्तरेण च भार्गवम् ॥\nआग्नेय्यां मङ्गलं न्यस्य नैर्ऋत्यां तु शनैश्चरम् ॥ ६६ ॥\nवायव्यां तु न्यसेद्राहुं केतुमीशानगोचरे ॥\nआप्यायस्वेति मन्त्रेण देवि सोमं सदार्चयेत् ॥ ६७ ॥\nउद्बुध्यध्वं महादेवि बुधं तत्र सदार्चयेत् ॥\nबृहस्पतेति मन्त्रेण पूजयेत्सततं गुरुम् ॥ ६८ ॥\nशुक्रः शुशुक्वानिति च भार्गवं देवि पूजयेत् ॥\nअग्निर्मूर्द्धेति मन्त्रेण सदा मंगलमर्चयेत् ॥ ६९ ॥\nशमग्निरितिमन्त्रेण पूजयेद्भास्करात्मजम् ॥\nकयानश्चित्रेतिमन्त्रेण देवि राहुं सदाऽर्चयेत् ॥ 7.1.17.७० ॥\nकेतुं कृण्वेति केतुं वै सततं पूजयेद्बुधः ॥\nबाह्यतः पूर्वतः शुक्रं दक्षिणेन यमं तथा ॥ ७१ ॥\nऐशान्यामीश्वरं विंद्यादाग्नेय्यामग्निरुच्यते ॥\nनैऋतेति विरूपाक्षं पवनं वायुगोचरे ॥ ७२ ॥\nतमुष्टवाम इति वै ह्यनेनेन्द्रमथार्चयेत् ॥\nउदीरतामवरेति सदा वैवस्वतं यजेत् ॥ ७३ ॥\nतत्त्वायामीति मन्त्रेण वरुणं देवि पूजयेत् ॥\nइन्द्रासोमावत इति मन्त्रेण धनदं यजेत् ॥ ७४ ॥\nपावकं पूजयेद्देवि अग्निमीळे पुरोहितम् ॥\nरक्षोहणं वाजिनेति विरूपाक्षं सदार्चयेत् ॥ ७५ ॥\nवायवायाहि मन्त्रेण वायुं देवि सदार्चयेत् ॥\nयथाक्रममिमान्देवि सर्वान्वै पूजयेद्बुधः ॥ ७६ ॥\nबाह्यतः पूर्वतो देवि इन्द्रादीनां समन्ततः ॥\nरक्तवर्णं महातेजं सितपद्मोपरि स्थितम् ॥ ७७ ॥\nसर्वलक्षणसंयुक्तं सर्वाभरणभूषितम् ॥\nद्विभुजं चैकवक्त्रं च सौम्यपञ्चकधृक्करम् ॥ ७८ ॥\nवर्त्तुलं तेजबिंबं तु मध्यस्थं रक्तवाससम् ॥\nआदित्यस्य त्विदं रूपं सर्वलोकेषु पूजितम् ॥\nध्यात्वा संपूजयेन्नित्यं स्थंडिलं मण्डलाश्रयम् ॥ ७९ ॥\n॥ देव्युवाच ॥ ॥\nमण्डलस्थः सुरश्रेष्ठ विधिना येन भास्करः ॥\nपूज्यते मानवैर्भक्त्या स विधिः कथितस्त्वया ॥ 7.1.17.८० ॥\nपूजयेद्विधिना येन भास्करं पद्मसंभवम् ॥\nमूर्त्तिस्थं सर्वगं देवं तन्मे कथय शंकर ॥ ८१ ॥ ॥\n॥ ईश्वर उवाच ॥ ॥\nसाधुसाधु महादेवि साधु पृष्टोऽस्मि सुवते ॥\nशृणुष्वैकमना देवि मूर्तिथं येन पूजयेत् ॥ ८२ ॥\nइषेत्वेति च मन्त्रेण उत्तमांगं सदार्चयेत् ॥\nअग्निमीळेति मन्त्रेण पूजयेद्दक्षिणं करम् ॥ ८३ ॥\nअग्न आयाहि मन्त्रेण पादौ देवस्य पूजयेत् ॥\nआजिघ्रेति च मन्त्रेण पूजयेत्पुष्पमालया ॥ ८४ ॥\nयोगेयोगेति मन्त्रेण मुक्तपुष्पांजलिं क्षिपेत् ॥\nसमुद्रागच्छ यत्प्रोक्तमनेन स्नापयेद्रविम् ॥ ८५ ॥\nइमं मे गंगेति यत्प्रोक्तमनेनापि च भामिनि ॥\nसमुद्रज्येति मन्त्रेण क्षालयेद्विधिवद्रविम् ॥ ८६ ॥\nसिनीवालीति मन्त्रेण स्नापयेच्छंखवारिणा ॥\nयज्ञं यज्ञेति मन्त्रेण कषायैः परिरक्षयेत् ॥ ८७ ॥\nस्नापयेत्पयसा देवि आप्यायस्वेति मंत्रतः ॥\nदधिक्राव्णेति वै दध्ना स्नापयेद्विधिवद्रविम् ॥ ८८ ॥\nइमं मे गंगेति यत्प्रोक्तमनेनापि च भामिनि ॥\nसमुद्रज्येति मंत्रेण स्नानमौषधिभिः स्मृतम् ॥ ८९ ॥\nउद्वर्तयेत्ततो भानुं द्विपदाभिर्वरानने ॥\nमानस्तोकेति मंत्रेण युगपत्स्नानमाचरेत् ॥ 7.1.17.९० ॥\nविष्णोरराटमन्त्रेण स्नापयेद्गंधवारिणा ॥\nसौवर्णेन तु मंत्रेण अर्घ्यं पाद्यं निवेदयेत् ॥ ९१ ॥\nइदं विष्णुर्विचक्रमे मंत्रेणार्घ्यं प्रदापयेत् ॥\nवेदोसीति च मंत्रेण उपवीतं प्रदापयेत् ॥ ९२ ॥\nबृहस्पतेति मंत्रेण दद्याद्वस्त्राणि भानवे ॥\nयेन श्रियं प्रकुर्वाणः पुष्पमालां प्रपूजयेत् ॥ ९३ ॥\nधूरसीति च मंत्रेण धूपं दद्यात्सगुग्गलम् ॥\nसमिद्धोंजनमंत्रेण अंजनं तु प्रदापयेत् ॥ ९४ ॥\nयुंजान इति मंत्रेण भानुं रोचनमालभेत् ॥\nआरार्त्तिकं च वै कुर्याद्दीर्घायुत्वाय वै पुनः ॥ ९५ ॥\nसहस्रशीर्षा पुरुषः सूर्यं शिरसि पूजयेत् ॥\nशंभवायेति मंत्रेण रवेर्नेत्रे परामृशेत् ॥ ९६ ॥\nविश्वतश्चक्षुरित्येवं भानोर्देहं समालभेत् ॥\nश्रीश्च ते लक्ष्मीश्चेति सर्वांगे पूजयेद्रविम् ॥ ९७ ॥\n॥ ईश्वर उवाच । ॥\nअथ मेरो<sup class=\"reference\" id=\"cite_ref-2\"><a href=\"#cite_note-2\">[२]</a></sup>र्महादेवि अष्टशृंगस्य सुव्रते ॥\nपूजाविधानमंत्रांस्ते कथयामि समासतः ॥९८॥\nअष्टशृंगं महादेवि अनेन विधिनाऽर्चयेत् ॥\nप्रथमं पूजयेन्मध्ये मंत्रेणानेन सुव्रते ॥ ९९ ॥\nमहाहिवोमहायेति नानापुष्पकदंबकैः ॥\nत्रातारमिंद्रमंत्रेण पूर्वशृंगं सदार्चयेत् ॥ 7.1.17.१०० ॥\nतमुष्टवामेति मंत्रेण पूजयेत्सुरसुन्दरि ॥\nअग्निमीळे पुरोहितमाग्नेयं शृंगमर्चयेत् ॥ १०१ ॥\nआग्नेय्या चैव गायत्र्या अथवानेन पूजयेत् ॥\nयमाय त्वा मखाय त्वा दक्षिणं शृंगमर्च येत् ॥१०२॥\nउदीरतामवरेप्यथवानेन पूजयेत् ॥\nआयं गौरिति मंत्रेण नैर्ऋत्यं शृङ्गमर्चयेत्॥१०३॥\nरक्षोहणं वाजिनं वा पूजयेदसुरांतिकम्॥\nइंद्रासोमा च यो मंत्रो ह्यथवा तेन पूजयेत् ॥ १०४ ॥\nअभि त्वा सूर नोन्विति चैशानं शृंगमर्चयेत् ॥\nयेनेदं भूतमिति वा अथवानेन पूजयेत् ॥ १०५ ॥\nनमोस्तु सर्पेभ्य इति मेरुपीठं सदाऽर्चयेत् ॥\nहिरण्यगर्भः समवर्त्ततेति पुनर्मध्ये सदार्चयेत् ॥ १०६ ॥\nसविता पश्चातादिति वै पूजयेत्पुष्प मालया ॥\nत्रिकालमर्चयेद्देवि प्रदद्यादर्घ्यमादरात् ॥१०७॥\nमाता रुद्राणां दुहिता वसूनां पूर्वाह्ने चैव पूजयेत् ॥\nमध्याह्ने पूजयेद्देवि तद्विष्णोः परमं पदम् ॥ १०८ ॥\nहँसः शुचिषदिति वा अपराह्णे सदार्चयेत् ॥\nएवं भानुं ग्रहैः सार्द्ध पूजयेद्वरवर्णिनि ॥ १०९ ॥\n॥ देव्युवाच ॥ ॥\nयानि पुष्पाणि चेष्टानि सदा भास्करपूजने ॥\nकानि चोक्तानि देवेश कथयस्व प्रसादतः ॥ 7.1.17.११० ॥\nईश्वर उवाच ॥ ॥\nशृणु देवि प्रवक्ष्यामि पुष्पा ध्यायमनुत्तमम् ॥\nयेन चार्कस्थले देवि शीघ्रं तुष्यति पूजितः ॥ १११ ॥\nमालतीकुसुमैः पूजा भवेत्सांनिध्यकारिका ॥\nमल्लिकायाश्च कुसुमैर्भोगवाञ्जायते नरः ॥ ११२ ॥\nसौभाग्यं पुंडरीकैस्तु भवत्यर्थश्च शाश्वतः ॥\nकदंबपुष्पैर्देवेशि परमैश्वर्यमश्नुते ॥ ११३ ॥\nभवत्यक्षयमन्नं च बकुलै रर्चने रवेः ॥\nमंदारपुष्पकैः पूजा सर्वकुष्ठविनाशिनी ॥ ११४ ॥\nबिल्वस्य पत्रकुसुमैमहतीं श्रियमश्नुते ॥\nअर्कस्रजा भवत्यर्थः सर्वकामफलप्रदः ॥ ॥ ११५ ॥\nप्रदद्याद्रूपिणीं कन्यां पूजितो बकुलस्रजा ॥\nकिंशुकैरर्चितो देवि न पीडयति भास्करः ॥११६॥\nअगस्तिकुसुमैस्तद्वदानुकूल्यं प्रयच्छ ति ॥\nकरवीरैस्तु देवेशि सूर्यस्यानुचरो भवेत् ॥ ११७ ॥\nशतपत्रस्रजा देवि सूर्यसालोक्यतां व्रजेत् ॥\nबकपुष्पैर्महादेवि दारिद्यं नैव जायते ॥११९॥\nऋतुकुसुमेन गन्धेन समभ्यर्च्य दिवाकरम् ॥\nचतुःसमुद्रमर्यादां स भुंक्ते पृथिवीमिमाम् ॥ ११९ ॥\nयः सूर्यायतनं भक्त्या गैरिकेणोपलेपयेत् ॥\nप्राप्नुयान्महतीं लक्ष्मीं रोगैश्चापि प्रमुच्यते ॥ 7.1.17.१२० ॥\nअष्टादशेह कुष्ठानि ये चान्ये व्याधयो नृणाम् ॥\nप्रलयं यांति ते सर्वे मृदा यद्युपलेपयेत् ॥ ॥ १२१ ॥\nविलेपनानां सर्वेषां कुंकुमं रक्तचंदनम् ॥\nपुष्पाणां करवीराणि प्रशस्तानि वरानने ॥१२२॥\nनातः परतरं किंचिद्भास्वतस्तुष्टिकारकम् ॥\nयादृशं कुङ्कुमं जाती शतपत्रं तथाऽगुरुः ॥१२३॥\nकिं तस्य न भवेल्लोके यश्चैभिश्चार्चयेद्रविम् ॥\nउपलिप्यालयं यस्तु कुर्यान्मंडलकं शुभम् ॥१२४॥\nएकेनास्य भवेदर्थो द्वाभ्यामारोग्यमश्नुते ॥\nत्रिभिस्तु सर्वविद्यावांश्चतुर्भिर्भोगवान्भवेत् ॥१२५॥\nपंचभिर्विपुलं धान्यं षड्भिरायुर्बलं यशः॥\nसप्तमण्डलतारी स्यान्मंडलाधिपतिर्नरः ॥ १२६ ॥\nघृतदीपप्रदानेन चक्षुष्माञ्जायते नरः ॥\nकटुतैलस्य दीपेन स्वं शत्रुं जयते नरः ॥ १२७ ॥\nतैलदीपप्रदानेन सूर्यलोके महीयते ॥\nमधूकतैलदीपेन सौभाग्यं परमं लभेत् ॥ १२८. ॥\nपुष्पाणां प्रवरा जाती धूपानां विजयः परः ॥\nगन्धानां  कुंकुमं श्रेष्ठं लेपानां रक्तचंदनम् ॥ १२९ ॥\nदीपदाने घृतं श्रेष्ठं नैवेद्ये मोदकः परम् ॥\nएतैस्तुष्यति देवेशः सांनिध्यं चाधिगच्छति ॥ 7.1.17.१३० ॥\nएवं संपूज्य विधिवत्कृत्वा पितृप्रदक्षिणाम् ॥\nप्रणम्य शिरसा देवं तत्र चार्कस्थलं प्रिये॥ १३१ ॥\nसुखासीनस्ततः पश्येद्रवेरभिमुखे स्थितः ॥\nएकं सिद्धार्थकं कृत्वा हस्ते पानीयसंयुतम् ॥ १३२ ॥\nकामं यथेष्टं हृदये कृत्वार्कस्थलसन्निधौ ॥\nपिबेत्सतोयं तद्देवि ह्यस्पृष्टं दशनैः सकृत् ॥ १३३ ॥\nएवं कृत्वा नरो देवि कोटियात्राफलं लभेत् ॥\nब्रह्मा विष्णुर्महादेवो ज्वलनो धनदस्तथा ॥ १३४ ॥\nभानुमाश्रित्य सर्वे ते मोदन्ते दिवि सुव्रते ॥\nतस्माद्भानुसमं देवं नाहं पश्यामि कञ्चन ॥ १३५ ॥\nइति कृत्वा महादेवि पुनर्भानौ प्रदक्षिणम् ॥\nकुर्यान्मन्त्रेण देवेशि सप्तकृत्वो वरानने ॥ १३६ ॥\nतमुष्टवाम इति ऋक्प्रथमा परिकीर्तिता ॥\nएतोन्विन्द्रं स्तवामेति द्वितीया परिकीर्तिता ॥ १३७ ॥\nइंद्र शुद्धो न आगहि तृतीया परिकीर्तिता ॥\nइन्द्रं शुद्धो हि नो रयिं चतुर्थी परिकीर्तिता ॥ १३८ ॥\nअस्य वामस्येति शुभे पञ्चमी परिकीर्तिता ॥\nत्रिभिष्ट्वं देव इति वै षष्ठी च परिकीर्तिता ॥ १३९ ॥\nदश सामानि वै यानि प्रवराणि मनीषिभिः ॥\nगीतानि सामगैर्नित्यं सप्तमीं तैस्तु कारयेत् ॥7.1.17.१४॥।\nतानि ते कथयाम्यद्य दश सामानि सुन्दरि॥\nहुंकारः प्रणवोद्गीथः प्रस्तावश्च चतुष्टयम् ॥ १४१ ॥\nपञ्चमं प्रहरो यत्र षष्ठमारण्यकं तथा ॥\nनिधनं सप्तमं साम्नां सप्तसिद्धिमिति स्मृतम् ॥ १४२ ॥\nपञ्चविध्यमिति प्रोक्तं ह्रींकारप्रणवेन तु ॥\nअष्टमं च तथा साध्यं नवमं वामदेवकम् ॥ १४३ ॥\nज्येष्ठं तु दशमं साम वेधसे प्रियमुत्तमम् ॥\nएतेषां देवि साम्नां वै जाप्यं कार्यं विधानतः ॥ १४४ ॥\nज्येष्ठसामपरं चैव द्वितीयं गदतः शृणु ॥\nन च श्राव्यं द्वितीयं तु जप्तव्यं मुक्तिमिच्छता ॥१४५॥।\nतज्जाप्यं परमं प्रोक्तं स्वयं देवेन भानुना ॥\nजाप्यस्य विनियोगोऽस्य लक्षणं च निबोध मे ॥\nस्तोभसारं श्वासलीनमोंकारादि स्मृतं बुधैः ॥१४६॥\nऊर्भानुश्च तथा धर्मं धर्मः सत्यं ह्यृत तथा ॥\nधर्मं ये धर्मवद्धर्मे धर्मे वै निधनं गताः ॥ १४७ ॥\nयदेभिश्च यजेच्छब्दैरुचितं सामगैर्द्विजैः ॥\nजाप्यं चैतत्परं प्रोक्तं स्वयं देवेन भानुना ॥ १४८ ॥\nएतद्वै जप्यमानस्तु पुनरावर्तते न तु ॥\nसर्वरोगविनिर्मुक्तो मुच्यते ब्रह्महत्यया ॥ १४९ ॥\nआज्यदोहाद्यदोहेति ज्येष्ठसाम्नोऽपि लक्षणम् ॥7.1.17.१५०॥\nइति संपूज्य देवेशं ततः कुर्यात्परां स्तुतिम् ॥\nऋग्भिर्वे पंचभिश्चैव शृणुष्वैकमनास्तु ताः ॥१५१॥\nउक्षाणं पृश्निमिति वै प्रथमा परिकीर्तिता ॥\nचत्वारि वाक्परीति वै द्वितीया परिकीर्तिता ॥ १५२ ॥\nइंद्रं मित्रं तृतीया तु ऋक्चैव परिकीर्तिता ॥\nकृष्णं नियानं हि तथा चतुर्थी परिकीर्तिता ॥ १५३ ॥\nद्वादशप्रथम इति पंचमी परिकीर्तिता ॥\nयो रत्नवाहीत्यनया किरीटं योजयेद्रवेः ॥१५४॥\nगतेहनामित्यनया अव्यंगं भास्करं न्यसेत् ॥\nअनेन विधिना देवि पूजयेद्विधिवद्रविम् ॥ १५५ ॥\nइत्येष ते मया ख्यातः प्रतिमापूजने विधिः ॥ ॥ १५६ ॥\nअनेनविधिना यस्तु सततं पूजयेद्रविम् ॥\nस प्राप्नोत्यधिकान्कामानिह लोके परत्र च ॥ १५७ ॥\nपुत्रार्थी लभते पुत्रं धनार्थी लभते धनम् ॥\nकन्यार्थी लभते कन्यां विद्यार्थी वेदविद्भवेत् ॥ १५८ ॥\nनिष्कामः पूजयेद्यस्तु स मोक्षं याति वै ध्रुवम् ॥\nअस्य क्षेत्रस्य माहात्म्यादर्कसूर्यप्रभावतः ॥ १५९ ॥\nअन्यत्र ब्राह्मणानां च कोटिना यत्फलं लभेत्॥\nअर्कस्थले तथैकेन भोजितेन तु तत्फलम् ॥ 7.1.17.१६० ॥\nस्नानं दानं जपो होमः सूर्यपर्वणि यत्कृतम्॥\nतत्सर्वं कोटिगुणितं सूर्यकोटिप्रभावतः ॥ १६१ ॥\nमाघमासे नरो यस्तु सप्तम्यां रविवासरे ॥\nकृष्णपक्षे महादेवि जागरं श्रद्धयाऽऽचरेत् ॥\nअर्कस्थलसमीपे तु स याति परमां गतिम् ॥ १६२ ॥\nगोशतस्य प्रदत्तस्य कुरुक्षेत्रे च यत्फलम् ॥\nतत्फलं समवाप्नोति तत्रार्कस्थलदर्शनात् ॥ १६३ ॥\nअर्कस्थलः पूजनीयस्तत्र स्थाने निवासिभिः ॥\nजपापुष्पैरर्कपुष्पै रोगिभिस्तु विशेषतः ॥ १६४ ॥\nन च पत्रोर्णकुसुमैर्न चैवोन्मत्तसंभवैः ॥\nन चाम्रातकजैः पुष्पैरर्चनीयो दिवाकरः ॥ १६५ ॥\nआम्रातकस्य कुसुमं निर्माल्यमिव दृश्यते ॥\nअप्रत्यग्रं बहिर्यस्मात्तस्मात्तत्परिवर्जयेत् ॥ १६६ ॥\nनाविज्ञातं प्रदातव्यं न म्लानं न च दूषितम् ॥\nन च पर्य्युषितं माल्यं दातव्यं भूतिमिच्छता ॥ १६७ ॥\nदेवमुल्लोचयेद्यस्तु तत्क्षणात्पुष्पलोभतः ॥\nपुष्पाणि च सुगन्धानि भोजकेनेतराणि च ॥ १६८ ॥\nब्रह्महत्यामवाप्नोति भोजको लोभमोहितः ॥\nमहारौरवमासाद्य पच्यते शाश्वतीः समाः ॥ १६९ ॥\nहन्त ते कीर्त्तयिष्यामि धूपदानविधिं परम् ॥\nप्रदानाद्देवदेवस्य येन धूपेन यत्फलम् ॥ 7.1.17.१७० ॥\nसदार्चने च धूपेन सामीप्यं कुरुते रविः ॥\nप्रदद्यात्सकलं कामं यद्यदिच्छति मानवः ॥ १७१ ॥\nतथैवागुरुधूपेन निधिं दद्यादभीप्सितम् ॥\nआरोग्यार्थी धनार्थी च नित्यदा गुग्गलं दहेत् ॥ १७२ ॥\nपिंडातधूपदानेन सदा तुष्यति भानुमान् ॥\nआरोग्यं च स्वयं दद्यात्सौख्यं च परमं भवेत्॥१७३॥\nश्रीवासकस्य धूपेन वाणिज्यं सकलं लभेत्॥\nरसं सर्जरसं चैव दहतोऽर्थागमो भवेत्॥१७४॥\nदेवदारुं च दहतो भवत्यन्नमथाक्षयम्।.\nविलेपनं कुंकुमेन सर्वकामफलप्रदम्॥१७५॥\nइह लोके सुखी भूत्वा अक्षयं स्वर्गमाप्नुयात्॥\nचंदनस्य प्रलेपेन श्रियमायुश्च विंदति ॥ १७६ ॥\nरक्तचन्दनलेपेन सर्वं दद्याद्दिवाकरः ॥\nअपि रोगशतैर्ग्रस्तः क्षेममारोग्यमाप्नुयात् ॥ १७७ ॥\nगतिगंधं च सौभाग्यं परमं विंदते नरः ॥\nकस्तूरिकामर्दनकैरैश्वर्यमतुलं लभेत् ॥ १७८ ॥\nकर्पूरसंयुतैर्गंधैः क्ष्माधिपाधिपतिभवेत् ॥\nचतुःसमेन गंधेन सर्वा न्कामानवाप्नुयात् ॥ १७९ ॥\nएतत्ते कथितं देवि सूर्यमाहात्म्यमुत्तमम् ॥\nसविस्तरं मया ख्यातं किमन्यत्परिपृच्छसि ॥7.1.17.१८०॥।\n॥ देव्युवाच ॥ ॥\nयद्येवं भगवान्सूर्यः सर्वतेजस्विनां वरः ॥\nस कथं ग्रस्यते देव सैंहिकेयेन राहुणा ॥ १८१ ॥\n॥ ईश्वर उवाच ॥ ॥\nशृणु दैवि प्रवक्ष्यामि सर्व पापप्रणाशनम् ॥\nकारणं ग्रहणस्यापि भ्रांतेर्विच्छेदकारकम् ॥ १८२ ॥\nराहुरादित्यबिंबस्याधस्तात्तिष्ठति भामिनि ॥\nअमृतार्थी विमानस्थो यावत्संस्रवतेऽमृतम् ॥ १८३ ॥\nबिंबेनांतरितो देवि आदित्यग्रहणं हि तत् ॥\nन कश्चिद्ग्रसितुं शक्त आदित्यो दहति ध्रुवम् ॥ १८४ ॥\nब्रह्मादयस्तमर्चंति स आदिः सर्वनाकिनाम् ।१\nआदित्यदेहजाः सर्वे तथान्ये देवदानवाः ॥१८५॥\nआदिकर्त्ता स्वयं यस्मादादित्यस्तेन चोच्यते ॥\nप्रभासे संस्थितो देवः सर्वपातकनाशनः ॥ १८६ ॥\nभुक्तिमुक्तिप्रदो देवो व्याधिदुष्कृतनाशकृत् ॥\nतत्र सिद्धाः पुरा देवि लोकपाला महर्षयः ॥ १८७ ॥\nसिद्धा विद्या धरा यक्षा गंधर्वा मुनयस्तथा ॥\nधनदोऽपि तथा भीष्मो ययातिर्गालवस्तथा ॥ १८८ ॥\nसांबश्चैव तथा देवि परां सिद्धिमितो गताः ॥\nइदं रहस्यं देवेशि सूर्यमाहात्म्यमुत्तमम् ॥ १८९ ॥\nन देयं दुष्टबुद्धीनां पापिनां च विशेषतः ॥\nन नास्तिकेऽश्रद्दधाने न क्रूरं  वा कथंचन ॥ 7.1.17.१९० ॥\nइमां कथामनुब्रूयात्तथा नाऽसूयके शिवे ।\nइदं पुत्राय शिष्याय धर्मिणे न्यायवर्तिने ॥ १९१ ॥\nकथनीयं महाब्रह्म सूर्यभक्ताय सुव्रते ॥\nअर्कस्थलस्य देवस्य माहात्म्यमिदमुत्तमम् ॥ १९२ ॥\nयः श्राद्धे श्रावयेद्देवि ब्राह्मणान्संशितव्रतान् ॥\nतस्यानंतं भवेद्देवि यद्दानं पुरुषस्य वै ॥ १९३ ॥\nयत्रेदं कीर्त्त्यते पुण्यं संपदस्तत्र वै सदा ।१\nयातुधाना न हिंसंति तच्छ्राद्धं भयविह्वलाः ॥ १९४ ॥\nपंक्तिपावनतां यांति येऽपि वै पंक्तिदूषकाः ॥\nसुतवाञ्जन्मवांश्च स्यात्सर्वकाममनोरमः ॥१९५ ॥\nप्रवासिभिर्बंधुवर्गैः संयुज्येत सदा नरः ॥\nनष्टैः संयुज्यते चार्थैरपरैश्चापि चिंतितैः ॥ १९६ ॥\nरक्ष्यते यागिनीभिश्च प्रियैश्च न वियुज्यते ॥\nउपस्पृश्य शुचिर्भूत्वा शृणुयाद्ब्राह्मणः सदा ॥\nसर्वान्कामांश्च लभते नात्र कार्या विचारणा ॥ १९७ ॥\nवैश्यः समृद्धिमतुलां क्षत्रियः पृथिवीपतिः॥\nवणिजश्चापि वाणिज्यमखंडं शतसंख्यया॥\nलभेयुः कीर्तनादस्याः सूर्योत्पत्तेर्वरानने॥१९८॥\nशूद्राश्चैवाभिलषितान्कामान्प्राप्स्यंति भामिनि॥\nअपमृत्युभयं घोरं मृत्युतोऽपि महाभयम्॥१९९।\nनश्यते नात्र संदेहो राजद्वारकृतं च यत्॥\nसर्वकामसमृद्धात्मा सूर्यलोके महीयते ॥ 7.1.17.२०० ॥\nइत्येतत्कथितं देवि माहात्म्यं सूर्यदैवतम् ॥\nअर्कस्थलप्रसंगेन किमन्यच्छ्रोतुमिच्छसि॥। ॥ २०१ ॥\nस्थानं शाश्वतमोजसां गतिरपां दीपो दिशामक्षयः सिद्धेर्द्वारमपावभेदि जगतां साधारणं लोचनम्॥\nहैमं पुष्करमंतरिक्षसरसो दीप्तं दिवः कुण्डलं कालोन्मानविभावनाक्षतलयं बिंबं रवेः पातु वः ॥ २०२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽर्क्कस्थलमाहात्म्यार्कस्थलपूजाविधानादिवर्णनंनाम सप्तदशोऽध्यायः ॥ १७ ॥"
  }
]
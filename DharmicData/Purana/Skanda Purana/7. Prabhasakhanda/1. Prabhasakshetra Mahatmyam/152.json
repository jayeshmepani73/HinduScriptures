[
  {
    "text": "॥ ॥ ईश्वर उवाच ॥ ॥\nतृतीयो भैरवः प्रोक्तश्चतुर्थं भैरवं शृणु ॥\nब्रह्मेशात्पश्चिमे भागे धनुषां त्रितये स्थितम् ॥ १ ॥\nसर्वपापप्रशमनं सर्व कामप्रदं नृणाम् ॥\nनारदेश्वरनामानं स्थापितं नारदेन वै ॥ २ ॥\nब्रह्मलोके स्थितः पूर्वं नारदो भगवानृषिः ॥\nतत्र दृष्ट्वा महावीणां दिव्यां तंत्र्ययुतै र्युताम् ॥ ३ ॥\nसरस्वत्या विनिर्मुक्तां ब्रह्मलोके महाप्रभाम् ॥\nतेनासौ कौतुकाविष्टो वादयामास तां तदा ॥ ४ ॥\nतंत्रीभ्यो वाद्यमानाभ्यो ब्राह्मणाः पतिता भुवि ॥\nसप्त स्वरास्ते विख्याता मूर्च्छिताः षड्जकादयः ॥ ५ ॥\nतान्दृष्ट्वा विस्मयाविष्टो मुक्त्वा वीणां प्रयत्नतः ॥\nपप्रच्छ देवं ब्रह्माणं किमिदं कौतुकं विभो ॥ ६ ॥\nवाद्यमानासु तन्त्रीषु पतिता ब्राह्मणा भुवि ॥\nक एते ब्राह्मणा देव किं मृता इव शेरते ॥ ७ ॥\n॥ ब्रह्मोवाच ॥ ॥\nएते स्वरा महाभाग मूर्च्छिताः पतिता भुवि ॥\nअज्ञानवादनेनैव पापं जातं तवाधुना ॥ ८ ॥\nसप्तब्राह्मणविध्वंसपातकं ते समा गतम् ॥\nतस्माच्छीघ्रं व्रज मुने प्रभासं क्षेत्रमुत्तमम् ॥ ९ ॥\nसमाराधय देवेशं सर्वपापविशुद्धये ॥\nइत्युक्तो नारदस्तत्र संतप्य च मुहुर्मुहुः ॥ 7.1.152.१० ॥\nकृत्वा विषादं बहुशः प्रभासं क्षेत्रमागतः ॥\nतत्रैव ब्रह्मकुण्डं तु समासाद्य प्रयत्नतः ॥ ११ ॥\nभैरवं पूजयामास दिव्याब्दानां शतं प्रिये ॥\nततो निष्कल्मषो भूत्वा गीतज्ञश्चाभवत्तथा ॥ १२ ॥\nततः प्रभृति तल्लिंगं नारदेश्वरभैरवम् ॥\nख्यातं लोके महादेवि सर्वपातकनाशनम् ॥ १३ ॥\nअज्ञानाद्वादयेद्यस्तु वीणां चैव तथा स्वरान् ॥\nस तत्पातकशुद्ध्यर्थं तत्र गच्छेन्महेश्वरि ॥ १४ ॥\nमाघे मासि जिताहारस्त्रिकालं योऽर्चयेत्ततः ॥\nनारदेशं भैरवं स स्वर्गरामामनोहरः ॥ १५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये ब्रह्मकुण्डमाहात्म्ये नारदेश्वरभैरवमाहात्म्यवर्णनंनाम द्विपंचाशदुत्तरशततमोऽध्यायः ॥ १५२ ॥ ॥ छ ॥"
  }
]
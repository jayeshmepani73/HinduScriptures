[
  {
    "text": "॥ देव्युवाच ॥ ॥\nकस्मिन्काले जगन्नाथ तत्र लिंगं प्रतिष्ठितम् ॥\nकथमाराधनं चक्रे कृतार्थो रोहिणीपतिः ॥ १ ॥\n॥ ईश्वर उवाच ॥ ॥\nत्रेतायुगे च दशमे मनोर्वैवस्वतस्य हि ॥\nसंजातो रोहिणीनाथो युक्तो दुर्वाससा प्रिये ॥ २ ॥\nतस्मिन्काले तदा तत्र गते वर्षसहस्रके ॥\nततः कृत्वा तपश्चायं प्रत्यक्षीकृतशंकरः ॥ ३ ॥\nलिंगं प्रतिष्ठयामास ब्रह्मणा लोककर्तॄणा ॥\nपुनर्वर्षसहस्रं तु पूजयामास शंकरम्॥ ४ ॥\nततः संपूज्य विधिना निजकार्यार्थसिद्धये ॥\nस्तुतिं चक्रे निशानाथः प्रत्यक्षीकृतशंकरः ॥ ५ ॥\n॥ चंद्र उवाच ॥\nनास्ति शर्वसमो देवो नास्ति शर्वसमा गतिः ॥\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>नास्ति शर्वसमो देवो नास्ति शर्वसमा गतिः ॥ ६ ॥\nयं पठंति सदा सांख्याश्चितयंति च योगिनः ॥\nपरं प्रधानं पुरुषं तस्मै <sup class=\"reference\" id=\"cite_ref-2\"><a href=\"#cite_note-2\">[२]</a></sup>ज्ञेयात्मने नमः ॥ ७ ॥\nउत्पत्तौ च विनाशे च कारणं यं विदुर्बुधाः ॥\nदेवासुरमनुष्याणां तस्मै <sup class=\"reference\" id=\"cite_ref-3\"><a href=\"#cite_note-3\">[३]</a></sup>ज्ञानात्मने नमः ॥ ८ ॥\nयमव्ययमनाद्यंतं यं नित्यं शाश्वतं ध्रुवम् ॥\nनिष्कलं परमं <sup class=\"reference\" id=\"cite_ref-4\"><a href=\"#cite_note-4\">[४]</a></sup>ब्रह्म तस्मै योगात्मने नमः ॥ ९ ॥\nयः पवित्रं पवित्राणामादिदेवो महेश्वरः ॥\nपुनाति दर्शनादेव तस्मै तीर्थात्मने नमः ॥ 7.1.24.१० ॥\nयतः प्रवर्त्तते सर्वं यस्मिन्सर्वं विलीयते ॥\nपालयेद्यो जगत्सर्वं तस्मै सर्वात्मने नमः ॥ ११ ॥\nअनिष्टोमादिभिर्यज्ञैर्यं यजंति द्विजातयः ॥\nसंपूर्णदक्षिणैरेव तस्मै यज्ञात्मने नमः ॥ १२ ॥\n॥ ईश्वर उवाच ॥ ॥\nएवं स संस्तुते यावद्दिवारात्रौ निशाकरः ॥\nअब्रवीद्भगवान्प्रीतः प्रहसन्निव शंकरः ॥ १३ ॥\n॥ शंकर उवाच ॥ ॥\nपरितुष्टोऽस्मि ते वत्स स्तोत्रेणानेन शीतगो ॥\nवरं वरय भद्रं ते भूयो यत्ते मनोगतम् ॥ १४ ॥\n॥ चंद्र उवाच ॥ ॥\nयदि देयो वरोऽस्माकं यदि तुष्टोऽसि मे प्रभो ॥\nसांनिध्यं कुरु देवेश लिंगेऽस्मिन्सर्वदा विभो ॥१५॥\nये त्वां पश्यंति चात्रस्थं भक्त्या परमया युताः ॥\nतेषां तु परमा सिद्धिस्त्वत्<sup class=\"reference\" id=\"cite_ref-5\"><a href=\"#cite_note-5\">[५]</a></sup>प्रसादात्सुरेश्वर ॥ ॥ १६ ॥\n॥ शंभुरुवाच ॥ ॥\nअग्रे तु मम सांनिध्यमस्मिँल्लिंगे महाप्रभो ॥\nविशेषतोऽधुना चंद्र तव भक्त्या निरंतरम् ॥ १७ ॥\nस्थातव्यमद्यप्रभृति क्षेत्रेऽस्मिन्नुमया सह ॥\nयस्मात्त्वया प्रभा लब्धा क्षेत्रेऽस्मिन्मत्प्रसादतः ॥\nतस्मात्प्रभासमित्येवं नामास्य प्रभविष्यति ॥ १८ ॥\nयस्मात्प्रतिष्ठितं लिंगं त्वया सोम शुभं मम ॥\nसोमनाथेति मे नाम तस्मात्ख्यातिं<sup class=\"reference\" id=\"cite_ref-6\"><a href=\"#cite_note-6\">[६]</a></sup> गमिष्यति ॥ १९ ॥\nयन्ममाग्रेतनं नामख्यातं ब्रह्मावसानिकम्॥\nसोमनाथेति च पुनस्तदेव प्रचरिष्यति॥\nद्रक्ष्यंति हि नरा ये मामत्रस्थं भक्तितत्पराः ॥ 7.1.24.२० ॥\nशृणु तेषां फलं वत्स भवि<sup class=\"reference\" id=\"cite_ref-7\"><a href=\"#cite_note-7\">[७]</a></sup>ष्यति निशाकर ॥\nन तेषां जायते व्याधिर्न दारिद्र्यं न दुर्गतिः ॥\nन चेष्टेन वियोगश्च मम चंद्र प्रभावतः ॥ २१ ॥\nयात्रां कुर्वंति ये भक्त्या मम दर्शनकांक्षिणः ॥\nपदे पदेश्वमेधस्य तेषां फलमुदाहृतम्॥ २२ ॥\nकिं कृतैर्बहुभिर्यज्ञैरुपवासैर्निशाकर ॥\nसकृत्पश्यंति मां येऽत्र ते सर्वे लेभिरे<sup class=\"reference\" id=\"cite_ref-8\"><a href=\"#cite_note-8\">[८]</a></sup> फलम् ॥। २३ ॥\nएकमासोपवासं तु कुरुते भक्तितत्परः ॥\nयावद्वर्षसहस्रं तु एकः पश्यंति मामिह ॥ २४ ॥\n<sup class=\"reference\" id=\"cite_ref-9\"><a href=\"#cite_note-9\">[९]</a></sup>द्वाभ्यामपि फलं तुल्यं नास्ति काचिद्विचारणा ॥ २५ ॥\nएको भवेद्ब्रह्मचारी यावज्जीवं निशाकर ॥\nसकृत्पश्यति मामत्र समं <sup class=\"reference\" id=\"cite_ref-10\"><a href=\"#cite_note-10\">[१०]</a></sup>ताभ्यां फलं स्मृतम् ॥ २६ ॥\nएको दानानि सर्वाणि प्रयच्छति द्विजातये ॥\nएकः पश्यति मामत्र समं ताभ्यां फलं स्मृतम् ॥ २७ ॥\nएको व्रतानि सर्वाणि कुरुते मृगलांछन ॥\nअन्यः पश्यति मामत्र समं ताभ्यां फलं स्मृतम्॥ २८॥\nएकस्तीर्थानि कुरुते जपजाप्यानि भूरिशः ॥\nअन्यः पश्यति मामत्र फलं ताभ्यां समं स्मृतम् ॥ २९ ॥\nएको ज्ञानादियोगेन मुमुक्षुर्जायते ध्रुवम्॥\nअन्यः पश्यति मामत्र फलं ताभ्यां समं स्मृतम्॥7.1.24.३॥।\nएकस्तु भृगुपातेन याति मृत्युं निशाकर॥\nअन्यः पश्यति मामत्र समं ताभ्यां फलं स्मृतम् ॥ ३१ ॥\nएकः स्नाति सदा माघं प्रयागे नरसत्तमः ॥\nअन्यः पश्यति मामत्र फलं ताभ्यां समं स्मृतम्  ३२ ॥\nएकः पिण्डप्रदानं च पितृतीर्थे समाचरेत् ॥\nअन्यः पश्यति मामत्र फलं ताभ्यां समं स्मृतम् ॥ ३३ ॥\nगोसहस्रप्रदो ह्येको ब्राह्मणे वेदपारगे॥\nएकः पश्यति मामत्र फलं ताभ्यां समं स्मृतम् ॥ ३४ ॥\nपञ्चाग्निं साधयेदेको ग्रीष्मकाले सुदारुणे ॥\nएकः पश्यति मामत्र फलं ताभ्यां समं स्मृतम् ॥ ३५ ॥\nस्नातः सोमग्रहे चन्द्र सोमवारे च भक्तितः ॥\nयो मां पश्यति सर्वेषामेतेषां लभते फलम् ॥ ३६ ॥\nसरस्वती समुद्रश्च सोमः सोमग्रहस्तथा ॥\nदर्शनं सोमनाथस्य सकाराः पञ्च दुर्ल्लभाः ॥ ३७ ॥\nनैरंतर्येण षण्मासान्विधिना यः प्रपूजयेत् ॥\nपुण्यं तदेव सफलं लभते विषुवार्चनात् ॥ ३८ ॥\nएतदेव तु विज्ञेयं ग्रहणे चोत्तरायणे ॥\nसंक्रांतिदिनच्छिद्रेषु <sup class=\"reference\" id=\"cite_ref-11\"><a href=\"#cite_note-11\">[११]</a></sup>षडशीतिमुखेषु च ॥ ३९ ॥\nमासैश्चतुर्भिर्यत्पुण्यं विधिनाऽऽपूज्य शंकरम् ॥\nकार्त्तिक्यां स लभेत्पुण्यं चैत्र्यां तद्द्विगुणं स्मृतम् ॥\nपुण्यमेतत्तु फाल्गुन्यामाषाढ्यामेवमेव तु ॥ 7.1.24.४० ॥\nएको दद्याद्गवां लक्षं दोग्ध्रीणां वेदपारगे ॥\nएको ममार्चयेल्लिंगं तस्य पुण्यं ततोऽधिकम् ॥ ४१ ॥\nमासेमासे च योऽश्नीयाद्यावज्जीवं सुरेश्वरि ॥\nयश्चार्च्चयेत्सकृल्लिंगं सममेतन्न संशयः ॥ ४२ ॥\nतपःशीलगुणोपेते पात्रे वेदस्य पारगे ॥\nसुवर्णकोटिं यद्दत्त्वा तत्फलं कुसुमेन तु ॥ ४३ ॥\nअर्कपुष्पेऽपि चैकस्मिञ्छिवाय विनिवेदिते ॥\nदश दत्त्वा सुवर्णानि यत्फलं तदवाप्नुयात् ॥ ४४ ॥\nअर्कपुष्पसहस्रेभ्यः करवीरं विशिष्यते ॥\nकरवीर सहस्रेभ्यो द्रोणपुष्पं विशिष्यते ॥ ४५ ॥\nद्रोणपुष्पसहस्रेभ्यो ह्यपामार्गं विशिष्यते ॥\nअपामार्गसहस्रेभ्यः कुशपुष्पं विशिष्यते ॥\nकुशपुष्प सहस्रेभ्यः शमीपुष्पं विशिष्यते ॥ ४६ ॥\nशमीपुष्पं बृहत्याश्च कुसुमं तुल्यमुच्यते ॥\nकरवीरसमा ज्ञेया जातीविजयपाटलाः ॥ ४७ ॥\nश्वेतमंदार कुसुमं <sup class=\"reference\" id=\"cite_ref-12\"><a href=\"#cite_note-12\">[१२]</a></sup>सितंपद्मसमं भवेत् ॥\nनागचंपकपुन्नागधत्तूरकुसुमं स्मृतम् ॥ ४८ ॥\nकेतकीजातिमुक्तं च कन्दयूथीमदन्तिकाः ॥\nशिरीषसर्जजंबूककुसुमानि विवर्ज्जयेत् ॥ ४९ ॥\nआकुलीकुसुमं पत्रं करंजेन्द्रसमुद्भवम् ॥\nबिभीतकानि पुष्पाणि कुसुमानि विवर्ज्जयेत् ॥ 7.1.24.५० ॥\nकनकानि कदंबानि रात्रौ देयानि शंकरे ॥\nदेवशेषाणि पुष्पाणि दिवा रात्रौ च मल्लिका ॥ ५१ ॥\nप्रहरं तिष्ठते मल्ली करवीरमहर्निशम् ॥\nकीटकेशापविद्धानि रात्रौ पर्युषितानि च ॥ ५२ ॥\nस्वयं पतितपुष्पाणि त्यजेदुपहतानि च ॥\nतुलसी शतपत्रं च गन्धारी दमनस्तथा ॥ ५३ ॥\nसर्वासां पत्रजातीनां श्रेष्ठो मरुबकः स्मृतः ॥\nएतैः पुष्पविशेषैस्तु पूज्यः सोमेश्वरः सदा ॥ ५४ ॥\nयात्रायाः फलमाप्नोति स्वर्गलोके महीयते॥\nएतावदुक्त्वा वचनं तत्रैवान्तरधीयत ॥ ५५ ॥\nचन्द्रमा यक्ष्मणा मुक्तः स्वस्थाननिरतोऽभवत् ॥\nआहूय विश्वकर्माणं प्रासादं पर्यकल्पयत् ॥\nशुद्धस्फटिकसंकाशं गोक्षीरधवलोज्ज्वलम् ॥ ५६ ॥\nप्रासादं मेरुनामानं हेमप्राकारतोरणम् ॥\nचतुर्दशान्ये परितः प्रासादाः परिकल्पिताः ॥\nतेषां नामानि वक्ष्यामि प्रत्येकं तानि मे शृणु ॥ ५७ ॥\nकेसरी सर्वतोभद्रो नदनो <sup class=\"reference\" id=\"cite_ref-13\"><a href=\"#cite_note-13\">[१३]</a></sup>नन्दिशालकः ॥\nनन्दीशो मन्दरश्चैव श्रीवृक्षो ह्यमृतोद्भवः ॥ ५८ ॥\nहिमवान्हेमकूटश्च कैलासः पृथिवीजयः ॥\nइन्द्रनीलो महानीलो भूधरो रत्नकूटकः ॥ ५९ ॥\nवैडूर्यः पद्मरागश्च वज्रको मुकुटोज्ज्वलः ॥\nऐरावतो राजहंसो गरुडो वृषभस्तथा ॥ 7.1.24.६० ॥\nमेरुः प्रासादराजा च देवानामालयो हि सः ॥\nआदौ पञ्चाण्डको ज्ञेयः केसरीनामतः स्थितः ॥ ६१ ॥\n<sup class=\"reference\" id=\"cite_ref-14\"><a href=\"#cite_note-14\">[१४]</a></sup>चतुर्थांशा च तद्वृद्धिर्यावन्मेरुः प्रकीर्तितः ॥ ६२ ॥\nएवं पृथक्कारयित्वा प्रासादांश्च चतुर्दश ॥\nब्रह्मादीनां देवतानां समीपस्थानवासिनाम् ॥ ६३ ॥\nदश चान्यान्भूधरादीन्वृषभान्तान्वरानने ॥\nआदौ कपर्द्दिनं कृत्वा प्रासादान्पर्यकल्पयत् ॥ ६४ ॥\nमेरुः प्रासादराजो वै स तु सोमेश्वरे कृतः ॥\nत्रेतायुगे तु दशमे मनोवैर्वस्वतस्य च ॥ ६५ ॥\nकारयित्वा मंडपांश्च प्रतिष्ठाप्य यथाविधि ॥\nनदानां तु शतं कृत्वा वापीकूप सहस्रकम् ॥ ६६ ॥\nगृहाणां तु सहस्राणि दीनानाथाश्रयाणि च ॥\nकारयित्वा विधानेन विप्रेभ्यः प्रददौ पृथक् ॥ ६७ ॥\nनिवेश्य नगरं सोमः श्रीसोमेश्वरसन्निधौ ॥\nस्वकर्मणां प्रचारार्थमथाभ्यर्थयत द्विजान् ॥ ६८ ॥\nसोमोऽस्मि भवतां राजा प्रसादात्परमेष्ठिनः ॥\nतथापि विनयेनैव भक्त्या<sup class=\"reference\" id=\"cite_ref-15\"><a href=\"#cite_note-15\">[१५]</a></sup> विज्ञापयामि वः ॥ ६९ ॥\nधनं हिरण्यरत्नादि धान्यं व्रीहियवादिकम् ॥\nगोमहिष्यादिपशवो वस्त्राणि विविधानि च ॥ ॥ 7.1.24.७० ॥\nकदलीनालिकेराणि तांबूलीपूगमालिनः ॥\nमनोऽभिरामचरमा<sup class=\"reference\" id=\"cite_ref-16\"><a href=\"#cite_note-16\">[१६]</a></sup> आरामाः परितः स्थिताः ॥ ७१ ॥\nजंबूद्वीपाधिपाः सर्वे भवतामत्रवासि नाम्॥\nआदेशं च करिष्यंति शिरस्याधाय शोभनम्<sup class=\"reference\" id=\"cite_ref-17\"><a href=\"#cite_note-17\">[१७]</a></sup> ॥७२॥\nद्वीपांतरादागतैश्च कर्पूरागुरुचंदनैः ॥\nअन्यैश्च विविधैर्द्रव्यैः संपूर्णा भवतां गृहाः ॥७३॥\nपण्यानां शतसंख्यानां व्यवहारनिदर्शिनः ॥\n<sup class=\"reference\" id=\"cite_ref-18\"><a href=\"#cite_note-18\">[१८]</a></sup>ब्रह्मोत्तराणि तन्वंति वणिजो लाभकांक्षिणः ॥ ७४ ॥\nभवत्सु भृत्यभावेन वर्त्तमाना हितैषिणः ॥\nते चान्ये च तथा पौरा नावसीदंति कर्हिचित् ॥ ७५ ॥\nएवं संपूर्णविभवैर्भवद्भिः श्रेयसे मम ॥\nक्रतुक्रिया वितन्यंतां विधिवद्भूरिदक्षिणाः ॥ ७६ ॥\n<sup class=\"reference\" id=\"cite_ref-19\"><a href=\"#cite_note-19\">[१९]</a></sup>ब्रह्मादीनि च सर्वाणि प्रवर्तंतामहर्निशम् ॥\nदीनांधकृपणादीनां क्रियतामार्तिनाशनम् ॥ ७७ ॥\nअभ्यागतानामौचित्यादातिथ्यं च विधीयताम्॥\nतीर्थयात्राप्रसंगेन समेतानां महात्मनाम् ॥ ७८ ॥\nब्रह्मर्षीणामाश्रमेषु दीयतामाश्रयाः सदा ॥\nमयात्र स्थापितं लिंगं सर्वकालं दृढव्रताः ॥ ७९ ॥\nपवित्रैरुपचारैश्च पूजयंतु द्विजोत्तमाः ॥\nअष्टौ प्रमाणपुरुषाः पौराणां कार्यदर्शिनः ॥ 7.1.24.८० ॥\nव्यवहारानवेक्षध्वं स्मृत्याचारविशारदाः ॥\nव्यवस्थां मत्कृतामेतां भवंतोऽत्र द्विजोत्तमाः ॥ ८१॥\nधारयंतु महात्मानो दिग्गजा इव मेदिनीम् ॥\nएवं प्रभुत्वमास्थाय स्थानेऽस्मिञ्छिवशालिनि ॥८२॥\nश्रुतिस्मृतिपुराणोक्तान्धर्मानाचरत द्विजाः ॥\nनिशम्य सोमस्य वचो विनीतमिति ते द्विजाः ॥ ८३ ॥\nउवाच कौशिकस्तेषु गोत्राणां प्रथमो द्विजः ॥\nसाधूपदिष्टमस्माकं द्विजराजेन सर्वथा ॥८४॥\nसर्वमेतत्करिष्यामः किंतु किंचिन्निशामय ॥\nनियोगतः पूजयतां शिवनिर्माल्यसेविनाम् ॥ ॥ ८५ ॥\nपातित्यं जायतेऽस्माकं श्रुतिस्मृतिविगर्हितम् ॥\nश्रुतिस्मृती हि रुद्रस्य यस्मादाज्ञाद्वयं महत् ॥ ८६ ॥\nकस्तदुल्लंघयेन्मूढः प्राणैः कंठग तैरपि ॥ ८७ ॥\n<sup class=\"reference\" id=\"cite_ref-20\"><a href=\"#cite_note-20\">[२०]</a></sup>अष्टमूर्तेः पुनर्मूर्त्तावग्नौ देवमुखे मखान् ॥\nकुर्वाणाः श्रुतिमार्गेण प्रीणयामोऽखिलं जगत् ॥ ८८ ॥\nजगद्भगवतो रूपं व्यक्तमेत त्पुरद्विषः ॥\nमिथो विभिन्नमित्येतदभिन्नं पुनरीश्वरात् ॥ ८९ ॥\nअग्नौ प्रास्ताहुतिः सम्यगादित्यमुपतिष्ठते ॥\nआदित्याज्जायते वृष्टिर्वृष्टेरन्नं ततः प्रजाः ॥ 7.1.24.९० ॥\nश्रुतिस्मृतिपुराणादिसदभ्यासप्रसंगिनाम् ॥\nतत्तदर्थेषु पुण्यार्थं प्रवृत्ताखिलकर्मणाम् ॥ ९१ ॥\nअस्माकमवकाशोऽपि विरलो लिंग पूजने ॥\nरुद्रजाप्यैर्महायज्ञैर्यजानाश्चैवमीश्वरम् ॥ ९२ ॥\nयथाक्षणं यथाकालं लिंगं वेदमुपास्महे ॥\nयत्तु तेऽभिमतं सोम श्रीसोमेश्वरपूजनम् ॥\nतच्च संपादयिष्यामः सविशेषं महामते ॥ ९३ ॥\nयेन त्वदीप्सितं सिध्येत्तमुपायं निशामय ॥\nगौरीशंकरसंवादं श्रुत्वा भगवतो मुखात् ॥ ९४ ॥\nनारदः प्राह नः पूर्वं कथयामस्तमेव ते ॥\nब्रह्मदेवद्विषः पूर्वं शतशो दैत्यदानवाः ॥\nतपोभिरुग्रैर्विविधैः शंकरं प्रतिपेदिरे ॥ ९५ ॥\nतेषामत्युग्रतपसामनन्यासक्तचेतसाम् ॥\nप्रसादमीश्वरश्चक्रे कारुण्यामृतसागरः ॥ ९६ ॥\nस हि त्रिभुवनस्वामी देवदेवो महेश्वरः ॥\nअपेक्षते वरं दातुं भक्तिमेवानपायिनीम् ॥ ९७ ॥\nददौ स भुवनैश्वर्य्यप्रायानभिमतान्वरान् ॥\nतेषां भक्त्यैव संतुष्टो देवब्रह्मद्विषामपि ॥ ९८ ॥\nब्रह्मणा विष्णुना चापि यस्यांतो नाधिगम्यते ॥\nतस्यातर्क्यप्रभावस्य को नु वेदाशयं प्रभोः ॥ ९९ ॥\nदुर्वृत्तेभ्योऽपि दैत्येभ्यस्तपोभिर्वरदायिनम् ॥\nपप्रच्छ स्वच्छ्हृदया पार्वती परमेश्वरम् ॥ 7.1.24.१०० ॥\n॥ पार्वत्युवाच ॥ ॥\nभगवन्प्रसादं ते प्राप्य धृष्यंतो भुवनत्रयम् ॥\nउपद्रवंतींद्रमुखान्देवान्संक्षोभयंति<sup class=\"reference\" id=\"cite_ref-21\"><a href=\"#cite_note-21\">[२१]</a></sup> च ॥ १०१ ॥\nवरं ददासि किं तेषां तादृशानां दुरात्मनाम् ॥\nजगतः स्वस्तये येषां न मनागपि चेष्टितम् ॥ १०२॥\nत्वया दत्तवरानेतान्दिव्यान्भोगोपभोगिनः ॥\nअवधीर्य तवैश्वर्यं कथं विष्णुर्निहंति च ॥ १०३ ॥\nहतानां च पुनस्तेषां का गतिः स्याद्वद प्रभो ॥ १०४ ॥\n॥ ईश्वर उवाच ॥ ॥\nसात्त्विका राजसाश्चैव तामसाश्चेति वै त्रिधा ॥\nभवंति लोकास्तेष्वेते तमःप्राया दुरासदाः ॥ १०५ ॥\nसुरैः सह स्पर्धमानास्तपोभिरपि तामसैः ॥\nमां भजंते मुहुर्मोहाज्जगदुत्सादनोद्यताः ॥ १०६ ॥\nवरं ददामि यत्तेषां भक्तिस्तत्र तु कारणम् ॥\nअहं हि भक्त्या सुग्राह्यो नात्र कार्या विचारणा ॥ ॥१०७॥\nतपोनुरूपानासाद्य वरांस्ते पापकारिणः ॥\nविष्णुना यन्निहन्यते तच्च देवि निबोध मे॥१०८॥\nअहं हरिश्च यद्भिन्नौ गुणभागोऽत्र कारणम् ॥\nपरमार्थादभिन्नौ च रहस्यं परमं ह्यदः॥१०९॥\nआराध्याराधकादिश्च भेदः सामान्य एव नौ॥\nतथा ह्यहमिमां गंगां विष्णोः पादाग्रनिःसृताम्॥7.1.24.११॥।\nवहामि शिरसा भक्त्या त्वदीक्षाशंकितोऽपि सन् ॥\nअपि विष्णुस्त्रिभुवनं परित्रातुं व्यवस्थया ॥१११॥\nमामुपास्य चिरं लेभे चक्रं दुष्टनिबर्हणम्॥\nत्वां च तस्य महामायामप्रमेयात्मनो हरेः ॥ ११२॥\nआराधयामि तद्भक्त्या त्रिजगजन्मकारणम् ॥\nशिरस्याधाय चान्यां मे शक्तिरूपां तथा हरिः ॥११३॥\nअजोऽपि जन्मान्यासाद्य लोकरक्षां करोति वै ॥\nहंतुं हिरण्यकशिपुं नरसिंहवपुश्च सः ॥११४॥\nजगज्जिघांसुः शमितो मया शरभ रूपिणा ॥\nमां च बाणपरित्राणे त्रिशूलोद्यमकारिणम् ॥ ११५ ॥\nमानुष्येऽप्यवतारेऽसौ स्तंभयित्वा स लीलया ॥\nप्रभावं महिमानं च वर्द्धयन्मामकं हरिः ॥\n<sup class=\"reference\" id=\"cite_ref-22\"><a href=\"#cite_note-22\">[२२]</a></sup>वरिवस्यति मां नित्यमंतरात्मापि मे विभुः ॥ ११६ ॥\nअथाहं परमात्मानमेनमाद्यंतवर्जितम् ॥\nध्यानयोगैः समाधौ च भावयामि निरंतरम् ॥ ११७ ॥\nतदेवं नावयोर्भेदो विद्यते पारमार्थिकः ॥\nभेदं च तारतम्यं च मूढा एव वितन्वते ॥ ११९ ॥\nवैष्णवं रूपमास्थाय दुर्वृत्तान्हन्मि तानहम् ॥\nगतिं च तेषामधुना महेश्वरि निशामय ॥ ११९ ॥\nमयि भक्त्यवसाने तु हरेः संदर्शनेन च ॥\nक्रोधदर्पाभिभूतत्वान्न मुक्तिं प्राप्नुवंति ते ॥ 7.1.24.१२० ॥\nआवयोस्तु प्रभावेन ते पुनर्द्धौतकल्मषाः ॥\nब्रह्मर्षीणां कुले जन्म संप्राप्ता मुक्तिहेतुकम् ॥ १२१ ॥\nब्रह्मचारिव्रता दूर्ध्वं योगं पाशुपतं श्रिताः ॥\n<sup class=\"reference\" id=\"cite_ref-23\"><a href=\"#cite_note-23\">[२३]</a></sup>प्राचीनकर्मसंस्कारात्ते पुनर्मामुपासते ॥ १२२ ॥\nभक्तियोगेन चास्थाय व्रतं पाशुपतादिकम् ॥\nश्मशानवासिनो नग्ना अपरे चैकवाससः ॥ १२३ ॥\nभिक्षाभुजो भूतिभृतो मल्लिंगान्यर्च्चयंति ते ॥\nतथा मदेकाग्रधियो मद्ध्यानैकदृढव्रताः ॥ १२४ ॥\nये त्वामपि नमस्यंति जगतां मम चेश्वरीम्॥\nदेहावसानयोगेन मुक्तिं तेषां ददाम्यहम् ॥ १२५ ॥\nसारूप्यसालोक्यमयीं मय्यावेशितचेतसाम् ॥\nसायुज्यमुक्तये नायं योगः पाशुपतो यतः ॥\nस्मृत्याचारेण मुनिभिः स सद्भिस्तेन गर्हितः ॥ १२६ ॥\n॥ द्विजा ऊचुः ॥ ॥\nतीर्थयात्राप्रसंगेन तानि होपगतान्द्विजान् ॥\n<sup class=\"reference\" id=\"cite_ref-24\"><a href=\"#cite_note-24\">[२४]</a></sup>स्वमानमुपनेष्यामो भक्त्यावर्ज्जितमानसान् ॥ १२७ ॥\nशुचिभिक्षान्नकौपीनकमण्डल्वादिसत्कृताः ॥\nअनन्यकार्य्याः सततमिहागत्य तपस्विनः ॥ १२८ ॥\nभवत्प्रदत्तैर्विविधैरुपहारैरतंद्रिताः ॥\n<sup class=\"reference\" id=\"cite_ref-25\"><a href=\"#cite_note-25\">[२५]</a></sup>तत्त्वतस्तत्त्वसंख्यास्ते शिवधर्मैकतत्पराः ॥ १२९ ॥\nश्रीसोमेश्वरमभ्यर्च्य तव श्रेयोऽभिवर्द्धकाः ॥\nमुक्तिमंते गमिष्यंति देवस्यातिसुदुर्ल्लभाम्॥ 7.1.24.१३० ॥\nततोऽन्येऽथ ततोऽप्यन्ये ततश्चान्ये तपोधना ॥\nपरीक्षितास्तु तेऽस्माभिर्भवितारो निशापते ॥ १३१ ॥\n॥ द्विजा ऊचुः ॥ ॥\nइत्याह भगवान्देव्या पृष्टः स च त्रिलोचनः ॥\nतत्रैव नारदः सर्वं संवादं शिवयेरितम्(?)॥ १३२ ॥\nश्रुत्वा नः कथयामास कथां गोष्ठीषु पृच्छताम्॥\nतव चास्माभिरधुना सर्वमेतदुदीरितम् ॥ १३३ ॥\nएवमुक्तस्तु तैः प्रीतः सोमः स्वभवनं ययौ ॥\nतदाज्ञया च तत्सर्वं यथोक्तं तेऽपि कुर्वते ॥ १३४ ॥\n॥ देव्युवाच ॥ ॥\nएवं प्रभावो देवेशः सोमेशः पापनाशनः ॥\nकेनोपायेन तुष्येत व्रतेन नियमेन वा ॥ १३५ ॥\n॥ ईश्वर उवाच ॥ ॥\nकथयामि स्फुटं धर्म्मं मानुषाणां हिताय वै ॥\nस येन तुष्यते देवः शृणु त्वं सुरसुन्दरि ॥ १३६ ॥\nनित्योपवासनक्तानि व्रतानि विविधानि च ॥\nतीर्थे दानानि सर्वाणि पात्रे दत्तान्यशेषतः ॥ १३७ ॥\nतपश्च तप्तं तेनैव स्नातं तेनैव पुष्करे ॥\nकेदारे तु जलं तेन गत्वा पीतं <sup class=\"reference\" id=\"cite_ref-26\"><a href=\"#cite_note-26\">[२६]</a></sup>तु निश्चितम् ॥ १३८ ॥\nतेन दृष्टं वरारोहे ज्योतिर्लिंगं महाप्रभम् ॥\nसोमवारव्रतं दिव्यं येन चीर्णं तु संश्रये ॥ १३९ ॥\nकिमन्यैर्बहुभिर्दानैर्दत्तैः पात्रेषु सुन्दरि ॥ 7.1.24.१४० ॥\nपूजितं येन भावेन सोमवारदिनाष्ट कम् ॥\nतेन सर्वं कृतं देवि चीर्णं तत्र महाव्रतम् ॥ १४१ ॥\nइतिहासमिमं पूर्वं कथयामि तव प्रिये ॥\nयथावृत्तं महादेवि सोमवारव्रतं प्रति ॥ १४२ ॥\n॥ ईश्वर उवाच ॥ ॥\nकैलासस्य महेशानि उत्तरे च व्यवस्थिता॥\nनिषधोपरि विस्तीर्णा पुरी नाम स्वयंप्रभा ॥ ॥ १४३ ॥\nनानारत्नसुशोभाढ्या नानागन्धर्वसंकुला ॥\nसर्वावयवसंपूर्णा शक्रस्येवामरावती ॥ १४४ ॥\n<sup class=\"reference\" id=\"cite_ref-27\"><a href=\"#cite_note-27\">[२७]</a></sup>घनवाहननामा च गन्धर्वस्तत्र तिष्ठति ॥\nभुंक्ते तत्र महाभोगान्देवैरपि सुदुर्लभान् ॥ १४५ ॥\nनवयौवनसंयुक्ता भार्या तस्य मनोहरा ॥\nप्रौढवाक्या सुशीला च पीनोन्नतपयोधरा ॥ १४६ ॥\nतया सार्द्धं तु सम्भोगान्भुंक्ते गंधर्वनायकः ॥\nउत्पन्ना तस्य कालेन पुत्री पुत्राष्टकोपरि ॥ १४७ ॥\nसर्वावयवसंपन्ना सर्वविज्ञानवेदिनी ॥\nगंधर्वसेना विख्याता नाम्ना सा परमेश्वरि ॥ १४८ ॥\nकन्यानां तु सहस्रेषु प्रवरा रूपशालिनी ॥\nकौतूहलेन सा पित्रा प्रोक्ता क्रीडस्व भामिनि ॥ १४९ ॥\nउद्याने रमणीयेऽत्र नानाद्रुमलताकुले ॥\nवृक्षैरनेकैः संकीर्णे फलपुष्पसमन्विते ॥ 7.1.24.१५० ॥\nएवं सा रमते नित्यं कन्यापरिवृता सदा ॥\nएवं दृष्ट्वा क्रीडमाना माता भर्तारमब्रवीत् ॥१५१ ॥\nजीवितं निष्फलं स्वामिन्मम ते सह बांधवैः ॥\nयस्येदृशी गृहे कन्या तिष्ठते भर्तृवर्ज्जिता ॥ १५२ ॥\nइत्युक्तः स तु गंधर्वो भार्यां वचनमब्रवीत् ॥\nअन्वेषयामि भर्त्तारं पुत्र्यर्थे तु मनोहरम् ॥ १५३ ॥\nइत्युक्त्वाऽऽह्वापयामास<sup class=\"reference\" id=\"cite_ref-28\"><a href=\"#cite_note-28\">[२८]</a></sup> पुत्रीं तां घनवाहनः<sup class=\"reference\" id=\"cite_ref-29\"><a href=\"#cite_note-29\">[२९]</a></sup> ॥\nआहूता पितृमातृभ्यां त्वरिताऽऽगत्य सुन्दरि ॥ १५४ ॥\nअनुक्रमेण सर्वेषां पतिता पादयोः शुभा ॥\nआदेशं देहि मे तात कि नु कार्यं मयाऽऽधुना ॥ १५५ ॥\nउक्तं च घनवाहेन हर्षितेन वचस्ततः ॥\nहे पुत्रि तव यः कश्चिद्वरः संप्रति रोचते ॥\nदिव्यं द्रक्ष्ये त्वत्सदृशं गंधर्वाणां शिरोमणिम् ॥ १५६ ॥\nइत्युक्ता क्रोधताम्राक्षी पितरं वाक्यमब्रवीत् ॥\nमम रूपस्य कोट्यंशे किं कोप्यस्ति जगत्त्रये ॥\nतच्छ्रुत्वा चाद्भुतं वाक्यं पिता माता च मोहितौ॥ १५७ ॥\nसर्वे विषादमापन्ना बांधवाश्च परे जनाः ॥\nअशोभनमिदं वाक्यं कन्यया यत्प्रभाषितम् ॥\nइत्युक्त्वा तु गताः सर्वे जननीजनबांधवाः ॥ १५८ ॥\nसा तत्रैव महोद्याने रमते सखिसंयुता ॥\nहिंडोलके समारूढा वसंते मासि भामिनि॥ ॥ १५९ ॥\nतावद्दिव्यविमानस्थः शिखण्डी गणनायकः ॥\nगच्छन्खे ददृशे कन्यां रूपौदार्य्यसमाकुलाम् ॥ 7.1.24.१६० ॥\nगीतवाद्येन नृत्येन रमतीं दुदुभिस्वनैः ॥\nस माध्याह्निकसंध्यायामवतीर्य विमानतः ॥ १६१ ॥\nक्रीडमानोऽप्सरोभिस्तु तत्रोद्याने स्थितस्ततः ॥\nशुश्राव वाक्यं कन्याया गंधर्वदुहितुस्तदा ॥ १६२ ॥\nन कोऽपि सदृशो लोके मम रूपेण दृश्यते ॥\nदेवो वा दानवो वापि कोट्यंशे मम रूपतः ॥ १६३ ॥\nइति वाक्यं ततः श्रुत्वा गणः क्रोधसमन्वितः ॥\nशशाप तां सुचार्वंगीं साहंकारां गणेश्वरः ॥ १६४ ॥\n॥ गण उवाच ॥ ॥\nमां दृष्ट्वा यद्विशालाक्षि रूपसौभाग्यगर्विता ॥\nसमाक्षिपसि गंधर्वान्देवाद्यांश्चैव गर्विता ॥ १६५ ॥\nतस्मात्ते गर्वसंयुक्ते कुष्ठमंगे भविष्यति ॥\nश्रुत्वा शापं ततः कन्या भयभीता तपस्विनी ॥ १६६ ॥\nसाष्टांगं प्रणिपत्याथानुग्रहार्थमयाचत ॥\nभगवन्मम दीनायाः शापस्यानुग्रहं प्रभो ॥\nप्रयच्छ त्वं महा भाग नैवं कर्त्री पुनः क्वचित् ॥ १६७ ॥\nइत्युक्तस्तव कारुण्याच्छिखण्डी गणनायकः ॥\nअनुग्रहं ददौ तस्या गंधर्वदुहितुस्तदा ॥ १६८ ॥। ॥\n॥ शिखण्ड्युवाच ॥ ॥\nजातिरूपेण संयुक्तो विद्याहंकारसंपदा ॥\nयो येन गर्वितः प्राणी स तं प्राप्य विनश्यति ॥ १६९ ॥\nतस्माद्गर्वो नैव कार्यो गर्वस्यैतत्फलं स्मृतम् ॥\nशृणुष्वानुग्रहं बाले श्रुत्वा चैवावधारय ॥ 7.1.24.१७०॥\nहिमवद्वनमध्यस्थो गोशृंग ऋषिपुंगवः ॥\nकरिष्यत्युपकारं स एवमुक्त्वा गतः प्रिये ॥ १७१ ॥\nतावत्संध्या समायाता तत्क्षणाद्भुवनांतरे ॥ १७२ ॥\nततो गंधर्व्वतनया भग्नोत्साहा नतानना ॥\nपरित्यज्य वनं रम्यमागता पितुरंतिके ॥ १७३ ॥\nकथयामास तत्सर्वं कारणं कुष्ठसंभवम् ॥\nतच्छ्रुत्वा शोकसंतप्तौ पितरौ विगतप्रभौ ॥ १७४ ॥\nहिमवंतं गिरिं प्राप्तौ त्वरितौ सुतया सह ॥\nगोशृंगस्य ऋषेस्तत्र ददृशाते तथाश्रमम् ॥ १७५ ॥\nतत्र मध्यस्थितं दृष्ट्वा गोशृंगमृषिपुंगवम् ॥\nप्रणम्य दण्डवद्भूमौ स्तुत्वा स्तोत्रैरनेकधा ॥ १७६ ॥\nउपविष्टोग्रतस्तस्य प्रणिपत्य पुनःपुनः ॥\nप्रोवाच वचनं तत्र पूर्ववृत्तं यथाऽभवत् ॥ १७७ ॥\nकथिते चैव वृत्तांते पुनः पप्रच्छ कारणम्॥\nपृष्टे तु कारणे तत्र गंधर्वः प्रोक्तवांस्तदा ॥ १७८ ॥\n॥ गंधर्व उवाच ॥ ॥\nदुहितुर्मे शरीरं तु व्याधिकुष्ठेनपीडितम् ॥\nयेनोपशमनं याति तत्त्वं कर्त्तुमिहार्हसि ॥ १७९ ॥\nप्रसादं कुरु विप्रर्षे मम दीनस्य सांप्रतम् ॥\nयथा कुष्ठं शमं याति मम पुत्र्यास्तु कारणम्<sup class=\"reference\" id=\"cite_ref-30\"><a href=\"#cite_note-30\">[३०]</a></sup> ॥ ॥ 7.1.24.१८० ॥ ॥\nगोशृंग उवाच ॥ ॥\nभारते तु महातेजास्तिष्ठत्युदधिसन्निधौ ॥\nदेवः सोमेश्वरोनाम सर्वदेवनमस्कृतः ॥ १८१ ॥\n<sup class=\"reference\" id=\"cite_ref-31\"><a href=\"#cite_note-31\">[३१]</a></sup>क्षणं कृत्वा हि संपूज्य एकाहारेण मानवैः ॥\nसर्वव्याधिविनाशाय सर्वकार्यार्थसिद्धये ॥ १८२ ॥\nसोमवारव्रतेनेशं समाराधय शंकरम् ॥\nएवं कृते व्याधिनाशस्तव पुत्र्या भविष्यति ॥ १८३ ॥\n॥ ईश्वर उवाच ॥ ॥\nइति तद्वचनं श्रुत्वा महर्षेर्भावितात्मनः ॥\nतत्र गंतुं मनश्चक्रे सोमेशाराधनं प्रति ॥ १८४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमेश्वर वर्णने सोमवारव्रतमाहात्म्यवर्णनंनाम चतुर्विंशोऽध्यायः ॥ २४ ॥"
  }
]
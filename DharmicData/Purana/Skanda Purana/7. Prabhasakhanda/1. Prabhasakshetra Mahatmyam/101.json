[
  {
    "text": "॥ ईश्वर उवाच ॥ ॥\nएतस्मिन्नेव काले तु नारदो भगवानृषिः ॥\nब्रह्मणो मानसः पुत्रस्त्रिषु लोकेषु गर्वितः ॥ १ ॥\nसर्वलोकचरः सोऽपि युवा देवनमस्कृतः ॥\nतथा यदृच्छया चायमटमानः समंततः ॥ २ ॥\nवासुदेवं स वै द्रष्टुं नित्यं द्वारवतीं पुरीम् ॥\nआयाति ऋषिभिः सार्द्धं क्रोधेन ऋषि सत्तमः ॥ ३ ॥\nअथाश्वागच्छतस्तस्य सर्वे यदुकुमारकाः ॥\nये प्रद्युम्नप्रभृतयस्ते च प्रह्वाननाः स्थिताः ॥ ४ ॥\nअभावाच्चार्घ्यपाद्यानां पूजां चक्रुः समंततः ॥\nसांबस्त्ववश्यभावित्वात्तस्य शापस्य कारणात् ॥ ५ ॥\nअवज्ञां कुरुते नित्यं नारदस्य महात्मनः ॥\nरतक्रीडा स वै नित्यं रूपयौवनगर्वितः ॥ ६ ॥\nअविनीतं तु तं दृष्ट्वा चिन्तयामास नारदः ॥\nअस्याहमविनीतस्य करिष्ये विनयं शुभम् ॥ ७ ॥\nएवं स चिन्तयित्वातु वासुदेवमथाब्रवीत् ॥\nइमाः षोडशसाहस्राः स्त्रियो या देवसत्तम ॥ ८ ॥\nसर्वास्तासां सदा सांबे भावो देव समाश्रितः ॥\nरूपेणाप्रतिमः सांबो लोकेऽस्मिन्सचराचरे ॥ ९ ॥\nसदाऽर्हंति च तास्तस्य दर्शनं ह्यपि सत्स्त्रियः ॥\nश्रुत्वैवं नारदाद्वाक्यं चिन्तयामास केशवः ॥7.1.101.१० ॥\nयदेतन्नारदेनोक्तं सत्यमत्र तु किं भवेत् ॥\nएवं च श्रूयते लोके चापल्यं स्त्रीषु विद्यते ॥\nश्लोकाविमौ पुरा गीतौ चित्तज्ञैर्योषितां द्विजैः ॥ ११ ॥\nपौंश्चल्यादतिचापल्यादज्ञानाच्च स्वभावतः ॥\nरक्षिता यत्नतो ह्येता विकुर्वंति हि भर्तृषु ॥ १२ ॥\nनैता रूपं परीक्षंते नाऽऽसां वयसि संश्रयः ॥\nसुरूपं वा विरूपं वा पुमानित्येव भुंजते ॥ १३ ॥\n॥ ईश्वर उवाच ॥ ॥\nमनसा चिन्तयित्वैवं कृष्णो नारदमब्रवीत् ॥\nनह्यहं श्रद्दधाम्येतद्यदेतद्भाषितं पुरा ॥ १४ ॥\nब्रुवाणमेवं देवं तु नारदः प्रत्युवाच ह ॥\nतथाहं तु करिष्यामि यथा श्रद्धास्यते भवान् ॥ १५ ॥\nएवमुक्त्वा ययौ भूयो नारदस्तु यथागतम् ॥\nततः कतिपयाहस्य द्वारकां पुनरभ्यगात् ॥ १६ ॥\nतस्मिन्नहनि देवोऽपि सहांतःपौरकैर्जनैः ॥\nअनुभूय जलक्रीडां पानमासेवते रहः ॥ १७ ॥\nरम्ये रैवतकोद्याने नानाद्रुमविभूषिते ॥\nसर्वर्तुकुसुमैर्नित्यं वासिते सर्वकामने ॥ १८ ॥\nनानाजलजफुल्लाभिर्दीर्घिका भिरलंकृते ॥\nहंससारससंघुष्टे चक्रवाकोपशोभिते ॥१९ ॥\nतस्मिन्स रमते देवः स्त्रीभिः परिवृतस्तदा ॥\nहारनूपुरकेयूररसनाद्यैर्विभूषणैः ॥ 7.1.101.२० ॥\nभूषितानां वरस्त्रीणां सर्वांगीणां विशेषतः ॥\nतत्रस्थः पिबते पानं शुभगन्धान्वितं शुभम् ॥ २१ ॥\nएतस्मिन्नंतरे बुद्ध्वा मद्यमत्तास्ततः स्त्रियः ॥\nउवाच नारदः सांबमस्मिंस्तिष्ठ कुमारक ॥ २२ ॥\nत्वां समाह्वयते देवो न युक्तं स्थातुमत्र ते ॥\nतद्वाक्यार्थमबुद्ध्वैव नारदेनाथ नोदितः ॥ २३ ॥\nगत्वा तु सत्वरं सांबः प्रणाममकरोत्पितुः ॥\nनिर्द्दिष्टमासनं भेजे यथाभावेन विष्णुना ॥ २४ ॥\nएतस्मिन्नंतरे तत्र यास्तु वै चाल्पसात्त्विकाः ॥\nता दृष्ट्वा सहसा सांबं सर्वाश्चुक्षुभिरे स्त्रियः ॥ २५ ॥\nन स दृष्टः पुरा याभिरंतःपुरनिवासिभिः ॥\nमद्यदोषात्ततस्तासां स्मृतिलोपात्तथा बहु ॥२६ ॥\nस्वभावतोऽल्पसत्त्वानां जघनानि विसुस्रुवुः ॥\nश्रूयते चाप्ययं श्लोकः पुराणप्रथितः क्षितौ ॥ २७ ॥\nब्रह्मचर्येऽपि वर्त्तंत्या योगिन्या वा प्रमादतः ॥\nप्रकृष्टं पुरुषं दृष्ट्वा वरांगं क्लिद्यते स्त्रियाः ॥ २७ ॥\nलोकेऽपि दृश्यते ह्येतन्मद्यस्याप्यथ सेवनात् ॥\nलज्जां मुंचंति निःशंका ह्रीमत्यो ह्यपि च स्त्रियः ॥ २९ ॥\nसमांसैर्भोजनैः स्निग्धैः पानैः सीधुसुरासवैः ॥\nगंधैर्मनोज्ञैर्वस्त्रैश्च कामः स्त्रीषु विजृंभति ॥ 7.1.101.३० ॥\nमद्यं न देयमत्यर्थं पुरुषेण विपश्चिता ॥\nमदोन्मत्ताः स्वभावेन पूर्वं संति यतः स्त्रियः ॥ ३१ ॥\nनारदोऽप्यथ तं सांबं प्रेषयित्वा त्वरान्वितः ॥\nआजगामाथ तत्रैव सांबस्यानुपदेन तु ॥ ३२ ॥\nआयांतं ताः स्वयं दृष्ट्वा प्रियसौमनसं मुनिम्॥\nसहसैवोत्थिताः सर्वा मदोन्मत्ता अपि स्त्रियः ॥ ३३ ॥\nतासामथोत्थितानां तु वासुदेवस्य पश्यतः ॥\nभित्त्वा वासांस्यनर्घाणि पात्रेषु पतितानि तु ॥३४॥\nजघनेषु विलग्नानि तानि पेतुः पृथक्पृथक् ॥\nतद्दृष्ट्वा तु हरिः कुद्धस्ताः शशाप ततोऽबलाः ॥ ३५ ॥\nयस्माद्गतानि चेतांसि मां मुक्त्वाऽन्यत्र वः स्त्रियः ॥\nतस्मात्पतिकृताँल्लोकानायुषोंऽते न यास्यथ ॥ ॥ ३६ ॥\nपतिलोकात्परिभ्रष्टाः स्वर्गमार्गात्तथैव च ॥\nभूत्वा ह्यशरणा भूयो दस्युहस्तं गमिष्यथ ॥ ३७ ॥\nशापदोषात्ततस्तस्मात्ताः स्त्रियो गां गते हरौ ॥\nहृताः पांचनदैश्चौरैरर्जुनस्य प्रपश्यतः ॥ ३८ ॥\nअल्पसत्त्वाश्च याश्चासंस्ता गता दूषणं स्त्रियः ॥\nरुक्मिणी सत्यभामा च तथा जांबवती प्रिये ॥ ३९ ॥\nन प्राप्ता दस्युहस्तं ताः स्वेन सत्त्वेन रक्षिताः ॥\nशप्त्वैवं ताः स्त्रियः कृष्णः सांबमप्यशपत्पुनः॥7.1.101.४०॥\nयस्मादतीव ते कांतं दृष्ट्वा रूपमिमाः स्त्रियः ॥\nक्षुब्धाः सर्वा यतस्तस्मात्कुष्ठरोगमवाप्नुहि ॥ ४१ ॥\nतस्य तद्वचनं श्रुत्वा सांबो लज्जासमन्वितः॥\nउवाच प्रहसन्वाक्यं स स्मरन्नृषिसत्तमम् ॥ ४२ ॥\nअनिमित्तमहं तात भावदोषविवर्जितः ॥\nशप्तो न मेऽत्र वै कुद्धो दुर्वासा नान्यथा वदेत् ॥ ४३ ॥\nएवमुक्त्वा ततः सांबः कृष्णं कमललोचनम् ॥\nततो वैराग्यसंयुक्तश्चिन्ताशोकपरायणः ॥ ४४ ॥\nप्रभासक्षेत्रमगमत्सर्वपातकनाशनम् ॥\nएवं तत्क्षेत्रमासाद्य तपस्तेपे सुदारुणम् ॥ ४५ ॥\nप्रतिष्ठाप्य सहस्रांशुं देवं पापनिषूदनम् ॥\nततश्चाराधयामास परं नियममाश्रितः ॥ ४६ ॥\nत्रिसंध्यं पूजयामास दिव्यगंधानुलेपनैः ॥\nस्तोत्रेणानेन भक्त्या वै स्तौति नित्यं दिनाधिपम् ॥ ४७ ॥\n॥ सांब उवाच ॥ ॥\nनमस्त्रैलोक्यदीपाय नमस्ते तिमिरापह ॥\nनमः पंकजनाथाय नमः कुमुदशत्रवे ॥ ४८ ॥\nनमो जगत्प्रतिष्ठाय जगद्धात्रे नमोऽस्तु ते ॥\nदेवदेव नमस्यामि सूर्यं त्रैलोक्यदीपकम् ॥ ४९ ॥\nआदित्यवर्णो भुवनस्य गोप्ता अपूर्व एष प्रथमः सुराणाम् ॥\nहिरण्यगर्भः पुरुषो महात्मा स पठ्यते वै तमसः परस्तात् ॥ 7.1.101.५० ॥\nइति स्तुतस्तदा सूर्यः प्रसन्नेनांतरात्मना ॥\nउवाच दर्शनं गत्वा सांबं जांबवतीसुतम् ॥ ५१ ॥\nसांबसांब महावाहो शृणु गोविन्दनन्दने ॥\nस्तोत्रेणानेन तुष्टोऽहं वरं ब्रूहि यदीप्सितम् ॥ ५२ ॥\n॥ सांब उवाच ॥ ॥\nकृष्णेनाहं सुरश्रेष्ठ शप्तः पापः सुदुर्मतिः ॥\nकुष्ठांतं कुरु मे देव यदि तुष्टोऽसि मे प्रभो ॥ ५३ ॥\n॥ श्रीभानुरुवाच ॥ ॥\nभूय एव महाभाग नीरोगस्त्वं भविष्यसि ॥\nयादृग्रूपः पुरा ह्यासीर्मम चैव प्रसादतः ॥ ५४ ॥\nअद्य प्रभृति नेक्ष्यास्ता विष्णुभार्याः कथंचन ॥\nन तासां दर्शने जातु स्थातव्यं यदुनन्दन ॥ ५५ ॥\nतासामीर्ष्यापरीतेन विष्णुना प्रभविष्णुना ॥\nकुष्ठं ते यादवश्रेष्ठ प्रदत्तं हि महात्मना ॥ ५६ ॥\nयो मां स्तोत्रेण चानेन समागत्य च स्तोष्यति ॥\nन तस्यान्वयसंभूतः कुष्ठी कश्चिद्भविष्यति ॥ ५७ ॥\nअथादित्यस्य नामानि सम्यग्जानीहि द्वादश ॥\nद्वादशैव तथान्यानि तानि वक्ष्याम्यशेषतः ॥ ५८ ॥\nआदित्यः सविता सूर्यो मिहिरोऽर्कः प्रतापनः ॥\nमार्त्तंडो भास्करो भानुश्चित्रभानुर्द्दिवाकरः ॥ ५९ ॥\nरविर्द्वादशनामैवं ज्ञेयः सामान्यनामभिः ॥\nविष्णुर्धाता भगः पूषा मित्रोंऽशुर्वरुणो ऽर्यमा ॥ 7.1.101.६० ॥\nइन्द्रो विवस्वांस्त्वष्टा च पर्जन्यो द्वादशः स्मृतः ॥\nइति ते द्वादशादित्याः पृथक्त्वेन प्रकीर्तिताः ॥ ६१ ॥\nउत्तिष्ठंति सदा ह्येते मासैर्द्वादशभिः क्रमात् ॥\nविष्णुस्तपति वै चैत्रे वैशाखे चार्यमा सदा ॥ ६२ ॥\nविवस्वाञ्ज्येष्ठमासे तु आषाढे चांशुमांस्तथा ॥\nपर्ज्जन्यः श्रावणे मासि वरुणः प्रौष्ठसंज्ञिके ॥ ६३ ॥\nइन्द्रश्चाश्वयुजे मासि धाता तपति कार्तिके ॥\nमार्गशीर्षे तथा मित्रः पौषे पूषा दिवाकरः ॥ ६४ ॥\nमाघे भगस्तु विज्ञेयस्त्वष्टा तपति फाल्गुने ॥\nशतैर्द्वादशभिर्विष्णू रश्मीनां दीप्यते सदा ॥ ६५ ॥\nदीप्यते गोसहस्रेण शतैश्च त्रिभिरर्यमा ॥\nद्विसप्तकैर्विवस्वांस्तु अंशुमान्पञ्चकैस्त्रिभिः ॥ ६६ ॥\nविवस्वानिव पर्जन्यो वरुणश्चार्यमा इव ॥\nइन्द्रस्तु द्विगुणैः षड्भिर्भात्येकादशभिः शतैः ॥ ६७ ॥\nमित्रवच्च भगस्त्वष्टा सहस्रेण शतेन च ॥\nउत्तरोपक्रमेऽर्कस्य वर्धन्ते रश्मयः सदा ॥\nदक्षिणोपक्रमे भूयो ह्रसन्ते सूर्यरश्मयः ॥ ६८ ॥\nएवं द्वादश मूर्तिस्थः प्रभासक्षेत्रमध्यतः ॥\nसांबादित्येति विख्यातः स्थास्ये मन्वन्तरान्तरे ॥ ६९ ॥\nमाघस्य शुक्लपक्षे तु पञ्चम्यां यादवोत्तम ॥\nएकभक्तं सदा ख्यातं षष्ठ्यां नक्तमुदाहृतम् ॥ 7.1.101.७० ॥\nसप्तम्यामुपवासं तु कृत्वा सांबार्कसंनिधौ ॥\nरक्तचन्दनमिश्रैस्तु करवीरैर्महाव्रतः ॥ ७१ ॥\nदत्त्वा कुन्दरकं धूपं पूजयेद्भास्करं बुधः ॥\nब्राह्मणान्दिव्यभोज्येन भोजयित्वाऽपि शक्तितः ॥ ७२ ॥\nएवं यः कुरुते सम्यक्सांबादित्यस्य पूजनम् ॥।\nसम्यक्छ्रद्धासमायुक्तः संप्राप्स्यत्यखिलं फलम् ॥ ७३ ॥\n॥ ईश्वर उवाच ॥ ॥\nएवमुक्त्वा सहस्रांशुस्तत्रैवांतरधीयत  ॥\nसांबोऽपि निर्जरो भूत्वा द्वारकां पुनरागमत् ॥ ७४ ॥\nइत्येतत्कथितं देवि सांबादित्यमहोदयम् ॥\nश्रुतं हरति पापानि तथाऽऽरोग्यं प्रयच्छति ॥ ७५ ॥\nइति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सांबादित्यमाहात्म्यवर्णनंनामैकोत्तरशततमोऽध्यायः॥ १०१ ॥"
  }
]
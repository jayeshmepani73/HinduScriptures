[
  {
    "text": "॥ ईश्वर उवाच ॥ ॥\nपातालविवरस्यापि माहात्म्यं शृणु सांप्रतम् ॥\nपूर्वपृष्टं महादेवि ब्रह्मणा विश्वकर्मणा ॥ १ ॥\nतमोभावे समुत्पन्ने जातास्तत्रैव राक्षसाः ॥\nसूर्यस्य द्वेषिणः सर्वे ह्यसंख्याता महाबलाः ॥ ॥ २ ॥\nते तु दृष्ट्वा महात्मानं समुद्यंतं दिवाकरम् ॥\nते धूम्रप्रमुखाः सर्वे जहसुः सूर्यमंजसा ॥ ३ ॥\nअस्माकमंतकः कोऽयं विद्यते पापकर्मकृत्॥\nइत्यूचुर्विविधा वाचः सूर्यस्याग्रे स्थितास्तदा॥४॥\nइति श्रुत्वा तदा देवः क्रोधस्फुरिताधरः॥\nराक्षसानां वचश्चैव भक्ष्यमाणो दिवाकरः॥ ५॥\nततः क्रोधाभिभूतेन चक्षुषा चावलोकयत्॥\nस क्रूररक्षःक्षयकृत्तिमिरद्विपकेसरी॥ ६॥\nमहांशुमान्खगः सूर्यस्तद्विनाशमचिंतयत्॥\nअजानन्नंततश्छिद्रं राक्षसानां दिवस्पतिः॥ ७ ॥\nस धर्मविच्युतान्दृष्ट्वा पापोपहतचेतसः॥\nएवं संचिंत्य भगवान्दध्यौ ध्यानं प्रभाकरः॥८।\nअजानंस्तेजसा ग्रस्तं त्रैलोक्यं रजनीचरैः ॥\nततस्ते भानुना दृष्टाः क्रोधाध्मातेन चक्षुषा ॥ ९ ॥\nनिपेतुरंबरभ्रष्टाः क्षीणपुण्या इव ग्रहाः ॥\nराक्षसैर्वेष्टितो धूम्रो निपतञ्छुशुभेंऽबरात् ॥ 7.1.16.१० ॥\nअर्द्धपक्वं यथा तालफलं कपिभिरावृतम् ॥\nयदृच्छया निपेतुस्ते यंत्रमुक्ता यथोपलाः ॥ ११ ॥\nततो वायु वशाद्भ्रष्टा भित्त्वा भूमिं रसातलम्॥\nजग्मुस्ते क्षेत्रमासाद्य प्रभासं वरवर्णिनि ॥ १२॥\nयत्र चार्कस्थलो देवः सर्वसिद्धिप्रदायकः ॥\nतत्सान्निध्यस्थितं देवि पातालविवरं महत् ॥ १३ ॥\nअन्यानि कोटिशः संति तानि लुप्तानि भामिनि ॥\nकृतस्मरात्समारभ्य यावदर्कस्थलो रविः ॥ १४ ॥\nदेवमातुर्वरं प्राप्य सिद्धयोऽष्टौ व्यवस्थिताः ॥\nएतस्मिन्नंतरे देवि सूर्यक्षेत्रमुदाहृतम् ॥ १५ ॥\nसूर्यस्य तेजसो देवि मध्यभागं हि तत्स्मृतम् ॥\nसर्वं हेममयं देवि नापुण्यस्तत्र वीक्षते ॥ १६ ॥\nविवराणां शतं चैकं स्पर्शाश्चैव तु कोटिशः ॥\nतत्र संति महादेवि सिद्धेशस्तु प्ररक्षति ॥ १७ ॥\nइदं क्षेत्रं महादेवि प्रियं सूर्यस्य सर्वदा ॥\nसूर्यपर्वणिसंप्राप्ते कुरुक्षेत्राधिकं प्रिये ॥ १८ ॥\nब्राह्मी चैव हिरण्या च संगमश्च महोदधेः ॥\nएतत्त्रिसंगमं देवि कोटितीर्थ फलप्रदम् ॥ १९ ॥\nदेवमाता च तत्रैव मंकीशस्तत्र तिष्ठति ॥\nनागस्थानं नगस्थानं तत्रैव समुदाहृतम् ।१ 7.1.16.२० ॥\nइति संक्षेपतः प्रोक्तमर्कस्थलम- होदयम् ॥\nराक्षसानां च संपातादभूच्च विवरं यथा ॥ २१ ॥\nअन्यानि तत्र देवेशि लुप्तानि विवराणि वै ॥\nएवं तु प्रकटं तत्र दृश्यतेऽद्यापि भामिनि ॥ २२ ॥\nश्रीमुखं नाम तद्द्वारं रक्ष्यते मातृभिः प्रिये ॥\nवर्षमेकं चतुर्द्दश्यां नियमाद्यस्तु पूजयेत् ॥ २३ ॥\nतत्र मातृगणान्देवि सुनंदाद्यान्विधानतः॥\nपशुपुष्पोपहारैश्च धूपदीपैस्तथोत्तमैः ॥\nविप्राणां भोजनैर्देवि तस्य सिद्धिर्भविष्यति ॥ २४ ॥\nतस्मात्सर्वप्रयत्नेन तत्रार्कस्थलसंनिधौ ॥\nपूजयेन्मातरः सर्वा यदीच्छेत्सिद्धिमात्मनः ॥ २५ ॥\nएतास्तु मातरो देवि सुनंदागणनामतः ॥\nख्यातिं यांति प्रभासे तु क्षेत्रेस्मिन्वरवर्णिनि ॥ २६ ॥\nएतत्संक्षेपतः प्रोक्तं पातालोत्तरमध्यतः ॥\nतच्छ्रुत्वा मुच्यते देवि सर्वापद्भ्यो नरोत्तमः ॥ २७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये अर्कस्थलमाहात्म्ये पातालविवरसुनंदादिमातृगणोत्पत्तिवर्णनंनाम षोडशोऽध्यायः ॥ ॥१६ ॥ ॥  ॥"
  }
]
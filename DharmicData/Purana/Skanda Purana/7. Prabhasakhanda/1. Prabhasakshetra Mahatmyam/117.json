[
  {
    "text": "॥ ईश्वर उवाच ॥ ॥\nततो गच्छेन्महादेवि भूतनाथेश्वरं हरम्॥\nकुण्डेश्वर्या ईशभागे धनुषां विंशकेऽन्तरे ॥ १ ॥\nकल्पलिंगं महादेवि ह्यनादिनिधनं स्थितम् ॥\nपूर्वं त्रेतायुगे देवि वीरभद्रेश्वरीति च ॥ २ ॥\nप्रख्यातं भुवि देवेशि कलौ भूतेश्वरं स्मृतम् ॥\nपुरा द्वापरसंधौ च तत्र भूतानि कोटिशः ॥३॥\nसंसिद्धिं परमां जग्मुस्तल्लिंगस्य प्रभावतः ॥\nतेन भूतेश्वरं नाम प्रख्यातं धरणीतले॥ ॥ ४ ॥\nतत्र कृष्णचतुर्द्दश्यां रात्रौ संपूज्य शंकरम् ॥\nदक्षिणां दिशमाश्रित्य अघोरं पूजयेत्तु यः ॥ ५ ॥\nदृढं जितेन्द्रियो भूत्वा निर्भयो ध्यानसंयु तः ॥\nतस्यैव जायते सिद्धिर्या काचिद्भूतले स्थिता ॥ ६ ॥\nतिलहेमप्रदानं च पिण्डदानं च तत्र वै ॥\nपितॄनुद्दिश्य दद्याद्वै तेषां प्रेतत्वमुक्तये ॥ ॥ ७ ॥\nइति निगदितमेतद्भूतनाथेश्वरस्य प्रचुरकलिमलानां नाशनं पुण्यहेतुः ॥\nपठति च पुरुषो वा यः शृणोतीह भक्त्या सुरवरमहिमानं मुच्यते पातकौघैः ॥ ८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कुंडेश्वरी माहात्म्ये भूतनाथेश्वरमाहात्म्यवर्णनंनाम सप्तदशोत्तरशततमोऽध्यायः ॥ ११७ ॥"
  }
]
[
  {
    "text": "॥ देव्युवाच ॥ ॥\nयदा भ्रमिस्थः सविता तक्षितः क्षुरधारया ॥\nश्वशुरेण महादेव जामाता प्रीतिपूर्वकम्॥ १ ॥\nतत्तेजः शातितं भूरि प्रभासे यत्पपात वै ॥\nतदभूत्किं तदा देव प्रभासात्कथयस्व मे ॥ २ ॥\n॥ ईश्वर उवाच ॥ ॥\nशृणु देवि प्रवक्ष्यामि सूर्यमाहात्म्यमुत्तमम् ॥\nयच्छ्रुत्वा मानवो भक्त्या मुच्यते सर्वपातकैः ॥३॥\nदेहावतारो देवस्य प्रभासेऽर्कस्थलस्य च ॥\nपुराणाख्यानमाचक्षे तव देवि यशस्विनि ॥ ४ ॥\nशाकद्वीपे महादेवि भ्रमिस्थस्य तदा रवेः ॥\nवर्षाणां तु शतं साग्रं तक्ष्यमाणे विभावसौ ॥ ५ ॥\nयदाद्य भागजं तेजस्तत्प्रभासेऽपतत्प्रिये ॥\nपतितं तत्र तत्तेजः स्थलाकारं व्यजायत ॥ ६ ॥\nजांबूनदमयं देवि तत्पूर्वमभवत्क्षितौ ॥\nतिष्यमाहात्म्ययोगेन शैलीभूतं च सांप्रतम् ॥ ७ ॥\nतत्र चार्कमयं रूपं कृत्वा देवो दिवाकरः ॥\nउत्पन्नः सर्वभूतानां हिताय धरणीतले ॥ ८ ॥\nहिरण्यगर्भनामेति कृते सूर्येति कीर्तितम् ॥\nत्रेतायां सवितानाम द्वापरे भास्करः स्मृतः ॥ ९ ॥\nकलौ चार्कस्थलोनाम त्रिषु लोकेषु कीर्तितः ॥\nअवतीर्णमिदं देवि स्वयमेव प्रतिष्ठितम्॥ 7.1.13.१० ॥\nयदा स्वारोचिषो देवि द्वितीयोऽभून्मनुः पुरा ॥\nतस्मिन्कालेऽवतीर्णोऽसौ देवस्तत्र दिवाकरः ॥ ११ ॥\nभक्तिमुक्ति प्रदो देवि व्याधिदुःखविनाशकृत् ॥\nतस्य तेजोद्भवैर्व्याप्तं रेणुभिः पञ्चयोजनम् ॥ १२ ॥\nदक्षिणोत्तरतो देवि पञ्चपूर्वापरेण तु ॥\nउत्तरेण समुद्रस्य यावन्माहेश्वरी नदी ॥ १३ ॥\nन्यंकुमत्याश्चापरतो यावदेव कृतस्मरम् ॥\nएतद्व्याप्तं महादेवि तत्तेजोरेणुभिः शुभैः ॥ १४ ॥\nतस्य सूक्ष्मा प्रभा या तु आदितेजोविनिःसृता ॥\nतया व्याप्तं महादेवि यावद्द्वादशयोजनम् ॥ १५ ॥\nउत्तरे भास्करसुता दक्षिणे सरितां पतिः ॥\nपूर्वपश्चिमतो देवि रुक्मिणीद्वितयं स्मृतम् ॥ १६ ॥\nएतस्मिन्नन्तरे देवि सौरं तेजः प्रसर्प्पितम् ॥\nतेन पावित्र्यमानीतं क्षेत्रं द्वादशयोजनम् ॥ १७ ॥\nतस्य मध्यस्य यन्मध्यं तद्गृहं मम सुन्दरि ॥\nतेजोमण्डलमध्यस्थं मम स्थानं महेश्वरि ॥ १८ ॥\nचक्षुर्मंडलमध्ये तु यथा देवि कनीनिका ॥\nपूर्वपश्चिमतो देवि गोमुखादाऽऽश्वमेधिकम्॥ १९ ॥\nदक्षिणोत्तरतो देवि समुद्रात्कौरवेश्वरीम् ॥\nएतस्मिन्नंतरे क्षेत्रे क्षेत्रज्ञोऽहं वरानने ॥ 7.1.13.२० ॥\nयस्मादर्कस्य तेजोभिर्भासितं मम तद्गृहम् ॥\nतस्मात्प्रभासनामेति कल्पेऽस्मिन्प्रथितं प्रिये ॥ २१ ॥\nतत्र पश्यति यः सूर्यमर्क्करूपं नरोत्तमः ॥\nसर्वपापविनिर्मुक्तः सूर्यलोके महीयते ॥ २२ ॥\nस स्नातः सर्वतीर्थेषु तेन चेष्टं महामखैः ॥\nसर्वदानानि दत्तानि पूर्वजास्तेन तोषिताः ॥ २३ ॥\nअर्करूपी यतः सूर्यस्तत्र जातो महीतले ॥\nतस्मात्त्याज्यः सदा चार्को भोजनेऽत्र न संशयः ॥ २४ ॥\nयो दृष्ट्वार्कस्थलं मर्त्त्यश्चार्कपत्रेषु भुंजति ॥\nगोमांसभक्षणं तेन कृतं भवति भामिनि ॥ २५ ॥\nभक्षितो भास्करस्तेन स कुष्ठी जायते नरः ॥\nतस्मात्सर्वप्रयत्नेन चार्कपत्राणि वर्जयेत् ॥ २६ ॥\nयात्रायां प्रथमं देवि दृष्टो येनार्कभास्करः ॥\nतं दृष्ट्वा महिषीं दद्याद्ब्राह्मणाय विपश्चिते ॥ ॥ २७ ॥\nताम्रवर्णं रक्तवस्त्रं ततस्तुष्यति भास्करः ॥\nतस्य चैव तु सांनिध्ये वह्निकोणे व्यवस्थितम् ॥ २८ ॥\nनातिदूरे महाभागे सिद्धेश्वरमिति स्मृतम् ॥\nसर्वसिद्धिप्रदं देवि लिंगं त्रैलोक्यपूजितम् ॥ २९ ॥\nजैगीषव्येश्वरंनाम पूर्वं कृतयुगेऽभवत् ॥\nकलौ सिद्धेश्वरमिति प्रसिद्धिमगमत्प्रिये ॥ 7.1.13.३० ॥\nतं दृष्ट्वा मनुजो देवि सर्वसिद्धिमवाप्नुयात् ॥\nतत्रैव देवदेवेशि नातिदूरे व्यवस्थितम् ॥३१॥\nसूर्यदक्षिणनैर्ऋत्ये पातालविवरं प्रिये ॥\nमंदेहा राक्षसा यत्र तथा शालकटंकटाः ॥ ३२ ॥\nसूर्यस्य तेजसा दग्धाः पातालमगमन्पुरा ॥\nकलौ तद्द्वारमेवास्ति न पाताले गतिः प्रिये ॥ ३३ ॥\nयोगिन्यस्तत्र रक्षंति ब्राह्म्याद्या मातरस्तथा ॥\nमाघेकृष्णचतुर्दश्यां रात्रौ मातृगणान्यजेत् ॥\nबलिपुष्पोपहारैश्च ततः सिद्धिर्भविष्यति ॥ ३४ ॥\nइति हि सकलधर्मभावहेतोर्हरकमलासनविष्णुसंस्तुतस्य॥\nतनुपरिलिखनं निशम्य भानोर्व्रजति दिवाकरलोकमायुषोंऽते॥३५॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभासपवित्रनामकरणार्कस्थलोत्पत्तिवर्णनंनाम त्रयोदशोऽध्यायः ॥ ॥ १३ ॥"
  }
]
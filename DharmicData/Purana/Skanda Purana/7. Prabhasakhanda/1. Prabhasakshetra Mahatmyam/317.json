[
  {
    "text": "॥ ईश्वर उवाच ॥ ॥\nततो गच्छेन्महादेवि देवीं कंटकशोषिणीम् ॥\nउत्तरेण देवकुलाद्दक्षिणेनोन्नतात्स्थितात् ॥ १ ॥\nतस्योत्पत्तिं प्रवक्ष्यामि शृणु ह्येकमनाः प्रिये ॥\nउन्नताद्दक्षिणे भागे यजंते द्विजसत्तमाः ॥ २ ॥\nभृगुरत्रिर्मरीचिश्च भरद्वाजोऽथ कश्यपः ॥\nकण्वो मंकिश्च सावर्णिर्जातूकर्ण्यस्तथैव च ॥ ३ ॥\nवत्सश्चैव वसिष्ठश्च पुलस्त्यः पुलहः क्रतुः ॥\nमनुर्यमोंऽगिरा विष्णुः शातातपपराशरौ ॥ ४ ॥\nशांडिल्यः कौशिकश्चैव गौतमो गार्ग्य एव च ॥\nदाल्भ्यश्च शौनकश्चैव शाकल्यो गालवस्तथा ॥ ५ ॥\nजाबालिर्मुद्गलश्चैव ऋष्यशृंगो विभांडकः ॥\nविश्वामित्रः शतानंदो जह्नुर्विश्वावसुस्तथा ॥ ६ ॥\nएते चान्ये च मुनयो यजंते विविधैर्मखैः ॥\nयज्ञवाटं च निर्माय ऋषितोयातटे शुभे ॥ ७ ॥\nदेवगन्धर्वनृत्यैश्च वेणुवीणानिनादितम् ॥\nवेदध्वनितघोषेण यज्ञहोमाग्निहोत्रजैः ॥ ८ ॥\nधूपैः समावृतं सर्वमाज्यगंधिभिरर्चितम् ॥\nशोभितं मुनिभिर्दिव्यैश्चातुर्वेद्यैर्द्विजोत्तमैः ॥ ९ ॥\nएवंविधं प्रदेशं तु दृष्ट्वा दैत्या महाबलाः ॥\nसमुद्रमध्यादायाता यज्ञविध्वंसहेतवे ॥ 7.1.317.१० ॥\nमायाविनो महाकायाः श्यामवर्णा महोदराः ॥\nलंबभ्रूश्मश्रुनासाग्रा रक्ताक्षा रक्तमूर्धजाः ॥ ११ ॥\nयज्ञं समागताः सर्वे दैत्याश्चैव वरानने ॥\nतान्दृष्ट्वा मुनयः सर्वे रौद्ररूपान्भयंकरान् ॥ १२ ॥\nकेचिन्निपतिता भूमौ तथान्ये ऽग्नौ स्रुचीकराः ॥\nपत्नीशालां समाविष्टा हविर्धानं तथा परे ॥ १३ ॥\nऋत्विजस्तु सदोमध्ये स्थिता वाचंयमास्तथा ॥ १४ ॥\nएवं देवि यदा वृत्तं मुनीनां च महात्मनाम् ॥\nतदाध्वर्युर्महातेजा धैर्यमालम्ब्य सादरः ॥ १५ ॥\nअग्निहोत्रं हविष्यं च हविर्विन्यस्य मन्त्रवित् ॥\nसुसमिद्धं जुहावाग्निं रक्षसां नाशहेतवे ॥ १६ ॥\nहुते हविषि देवेशि तत्क्षणादेव चोत्थिता ॥\nशक्तिः शक्तित्रिशूलाढ्या चर्महस्ता महोज्ज्वला ॥ १७ ॥\nतया ते निहता दैत्या यज्ञविध्वंसकारिणः ॥\nततस्तां विविधैः स्तोत्रैर्मुनयस्तुष्टुवुस्तदा ॥ १८ ॥\nप्रसन्ना भूयसी देवी तानृषीन्प्रत्युवाच ह ॥\nवरं वृणुध्वं मुनयो दास्यामि वरमुत्तमम्॥ १९ ॥\n॥ ऋषय ऊचुः ॥ ॥\nकृतं वै सकलं कार्यं यज्ञा नो रक्षितास्त्वया ॥\nयदि देयो वरोऽस्माकं त्वया चासुरमर्द्दिनि ॥ 7.1.317.२० ॥\nअस्मिन्स्थाने सदा तिष्ठ मुनीनां हितकाम्यया ॥\nकंटकाः शोषिता दैत्यास्तेन कंटकशोषिणी ॥\nअद्यप्रभृति नामास्तु तेन देवि सदा त्विह ॥ २१ ॥\n॥ ईश्वर उवाच ॥ ॥\nएवं भविष्यतीत्युक्त्वा सा देव्यन्तर्हिता तदा ॥\nअष्टम्यां वा नवम्यां वा पूजयिष्यति मा नवः ॥ २२ ॥\nराक्षसेभ्यः पिशाचेभ्यो भयं तस्य न जायते ॥\nप्राप्नुयात्परमां सिद्धिं मानवो नात्र संशयः ॥ २३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कंटकशोषणीमाहात्म्यवर्णनंनाम सप्तदशोत्तरत्रिशततमोऽध्यायः ॥३१७॥ ॥"
  }
]
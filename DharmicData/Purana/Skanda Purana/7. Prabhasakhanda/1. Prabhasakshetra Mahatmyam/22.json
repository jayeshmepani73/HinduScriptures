[
  {
    "text": "ईश्वर उवाच ॥ ॥\nदक्षेणैवमनुज्ञातः शोचन्कर्म स्वकं तदा ॥\nदुःखशोकपरीतात्मा प्रभासं क्षेत्रमागतः ॥ १ ॥\nस गत्वा दक्षिणं तीरं सागरस्य समीपतः ॥\nददर्श पर्वतं तत्र कृतस्मरमिति श्रुतम् ॥ २ ॥\nयक्षविद्याधराकीर्णं किन्नरैरुपशोभितम् ॥\nचंदनागुरुकर्पूरैरशोकैस्तिलकैः शुभैः ॥ ३ ॥\nकल्हारैः शतपत्रैश्च पुष्पितैः फलितैः शुभैः ॥\nआम्रजम्बूकपित्थैश्च दाडिमैः पनसैस्तथा ॥४॥\nनिंबुजम्बीरनागैश्च कदलीखंडमंडितैः ॥\nक्रमुकैर्नागवल्ल्याद्यैः शालैस्तालैस्तमालकैः ॥ ५ ॥\nबीजपूरकखर्जूरैर्द्राक्षामधुरपाटलैः ॥\nबिल्वचंपकतिंद्वाद्यैः कदंबककुभैस्तथा ॥ ६ ॥\nधवाशोकशिरीषाद्यैर्नानावृक्षैश्च शोभितम् ॥\nकामं कामफलैर्वृक्षैः पुष्पितैः फलितैः शुभैः ॥ ७ ॥\nहंसकारंडवाकीर्णं चक्रवाकोपशोभितम् ॥\nकोकिलाभिः शुकैश्चैव नानापक्षिनिनादि तम् ॥ ८ ॥\nजातिस्मराः पक्षिणश्च व्याजह्रुर्मानुषीं गिरम् ॥\nगंधर्वकिंनरयुगैः सिद्धविद्याधरोरगैः [। ९ ॥\nक्रीडद्भिर्विविधैर्दिव्यैः शोभितं पर्वतोत्तमम् ॥\nदेवगंधर्वनृत्यैश्च वेणुवीणानिनादितम् ॥ 7.1.22.१० ॥\nवेदध्वनितघोषेण यज्ञहोमाग्निहोत्रजैः ॥\nसमावृतं सर्वमाज्यगंधिभिरुच्छ्रितम् ॥ ११ ॥\nशोभितं चर्षिभिर्दिव्यैश्चातुर्विद्यैर्द्विजोत्तमैः ॥\nअत्रिश्चैव वसिष्ठश्च पुलस्त्यः पुलहः क्रतुः ॥ १२ ॥\nभृगुश्चैव मरीचिश्च भरद्वाजोऽथ कश्यपः ॥\nमनुर्यमोंऽगिरा विष्णुः शातातपपराशरौ ॥ १३ ॥\nआपस्तंबोऽथ संवर्तः कात्यः कात्यायनो मुनिः ॥\nगौतमः शंखलिखितौ तथा वाचस्पतिर्मुनिः ॥ १४ ॥\nजामदग्न्यो याज्ञवल्क्य ऋष्यशृंगो विभांडकः ॥\nगार्ग्यशौनकदाल्भ्याश्च व्यास उद्दालकः शुकः ॥ १५ ॥\nनारदः पर्वतश्चैव दुर्वासा उग्रतापसः ॥\nशाकल्यो गालवश्चैव जाबालिर्मुद्गलस्तथा ॥ १६ ॥\nविश्वामित्रः कौशिकश्च जह्नुर्विश्वावसुस्तथा ॥\nधौम्यश्चैव शतानन्दो वैशंपायनजिष्णवः ॥ १७ ॥\nशाकटायनवार्द्धिक्यावग्निको बादरायणः ॥\nवालखिल्या महात्मानो ये च भूमण्डले स्थिताः ॥ १८ ॥\nते सर्वे तत्र तिष्ठंति पर्वते तु कृतस्मरे ॥\nतेजस्विनो ब्रह्मपुत्रा ऋषयो धार्मिकाः प्रिये ॥ १९ ॥\nज्वलंतस्तपसा सर्वे निर्द्धूमा इव पावकाः ॥\nमासोपवासिनः केचित्केचित्पक्षोपवासिनः ॥ 7.1.22.२० ॥\nत्रैरात्रिकाः सांतपना निराहारास्तथा परे ॥\nकेचित्पुष्प फलाहाराः शीर्णपर्णाशिनस्तथा ॥ २१ ॥\nकेचिद्गोमयभक्षाश्च जलाहारास्तथा परे ॥\nसाग्निहोत्राः सुविद्वांसो मोक्षमार्गार्थचिन्तकाः ॥ २२ ॥\nइति हासपुराणादिश्रुतिस्मृतिविशारदाः ॥\nएते चान्ये च बहवो मार्कंडेयपुरोगमाः ॥ २३ ॥\nप्रभासं क्षेत्रमासाद्य संस्थिता कृतपर्वते ॥\nएवं कृतस्मरस्तत्र सर्वदेवनिषेवितः ॥\nमन्वंतरेस्मिन्यो देवि निर्दग्धो वडवाग्निना ॥ २४ ॥\nतं दृष्ट्वा पर्वतं रम्यं दृष्ट्वा चैव महोदधिम् ॥\nप्रदक्षिणं ततश्चक्रे सप्तकृत्वो निशाकरः ॥\nगिरेः प्रदक्षिणां कृत्वा गतो यत्र महेश्वरः ॥ २५ ॥\nसमीपे तु समुद्रस्य स्पर्शलिंगस्वरूपवान् ॥\nप्रसादयामास विभुं प्रसन्नेनांतरात्मना ॥ २६ ॥\nमरणं वेति संध्याय शरणं वा महेश्वरम् ॥\nवरं शापाभिघातार्थं मृत्युं वा शंकरान्मम ॥ २७ ॥\nइति सोमो मतिं कृत्वा तपसाऽऽ राधयञ्छिवम् ॥\nयावद्वर्षसहस्रं तु फलमूलाशनोऽभवत् ॥ २८ ॥\nपूर्णे वर्षसहस्रे तु चतुर्थे वरवर्णिनि ॥\nतुतोष भगवान्रुद्रो वाक्यं चेदमुवाच ह ॥ ॥२९॥\nपरितुष्टोऽस्मि ते चंद्र वरं वरय सुव्रत॥\nकिं ते कामं करोम्यद्य ब्रूहि यत्स्यात्सुदुर्ल्लभम्॥7.1.22.३०॥।\nएवं प्रत्यक्षमापन्नं दृष्ट्वा देवं वृषध्वजम्॥\nप्रणम्य तं यथाभक्त्या स्तुतिं चक्रे निशाकरः ॥ ३१ ॥\n॥ चंद्र उवाच ॥ ॥\nॐ नमो देवदेवाय शिवाय परमात्मने ॥\nअप्रमेयस्वरूपाय ब्यक्ताव्यक्तस्वरूपिणे ॥ ३२ ॥\nत्वं पतिर्योगिनामीश त्वयि सर्वं प्रतिष्ठितम् ॥\nत्वं यज्ञस्त्वं वषट्कारस्त्वमोंकारः प्रजापतिः ॥ ३३ ॥\nचतुर्विंशत्यधिकं च   भुवनानां शतद्वयम् ॥\nतस्योपरि परं ज्योतिर्जागर्ति तव केवलम् ॥३४ ॥\nकल्पांत आदिवाराहमुक्तब्रह्मांडसंस्थितौ ॥\nआधारस्तंभभूताय तेजोलिंगाय ते नमः ॥ ३५ ॥\nनमोऽनामयनाम्ने ते नमस्ते कृत्तिवाससे ॥\nनमो भैरवनाथाय नमः सोमेश्वराय ते ॥ ३६ ॥\nइति संज्ञाभिरेताभिः स्तुत्याभिरमृतेश्वरः ॥\nभूतैर्भव्यैर्भविष्यैश्च स्तूयसे सुरसत्तमैः ॥ ३७ ॥\nआद्यो विरंचिनामाभूद्ब्रह्मा लोकपितामहः ॥\nमृत्युञ्जयेति ते नाम तदाऽभूत्पार्वतीपते  ॥ ३८ ॥\nद्वितीयोऽभूद्यदा ब्रह्मा पद्मभूरिति विश्रुतः ॥\nतदा कालाग्निरुद्रेति तव नाम प्रकीर्तितम् ॥ ३९ ॥\nतृतीयोऽभूद्यदा ब्रह्मा स्वयंभूरिति विश्रुतः ॥\nअमृतेशेति ते नाम कीर्तितं कीर्तिवर्द्धनम् ॥7.1.22.४० ॥\nचतुर्थोऽभूद्यदा ब्रह्मा परमेष्ठीति विश्रुतः ॥\nअनामयेति देवेश तव नाम स्मृतं तदा ॥ ४१ ॥\nपंचमोऽभूद्यदा ब्रह्मा सुरज्येष्ठ इति श्रुतः ॥\nकृत्तिवासेति ते नाम बभूव त्रिपुरांतक ॥४२॥\nषष्ठश्चाभूद्यदा ब्रह्मा हेमगर्भ इति स्मृतः ॥\nतदा भैरवनाथेति तव नाम प्रकीर्तितम् ॥ ४३ ॥\nअधुना वर्त्तते योऽसौ शतानंद इति श्रुतः ॥\nआदिसोमेन यश्चासौ वामनेत्रोद्भवेन ते ॥ ४४ ॥\nप्रतिष्ठार्थं तु लिंगस्य आनीतश्चाष्टवार्षिकः ॥\nबालरूपी तदा तेन सोमनाथेति कीर्तितम् ॥ ४५ ॥\nतदाप्रभृति सोमानां लक्षाणां द्वितयं गतम् ॥१४॥\nसहस्रद्वितयं चैव शतं चैव षडुत्तरम् ॥ ४६ ॥\nसप्तमोऽहं महादेव आत्रेय इति विश्रुतः ॥\nप्राचेतसेन दक्षेण शप्तस्त्वां शरणं गतः ॥\nरक्ष मां देवदेवेश क्षयिणं पापरोगिणम्॥ ४७ ॥\nइति संस्तुवतस्तस्य चंद्रस्य करुणाकरः ॥\nतुतोष भगवान्रुद्रो वाक्यं चेदमुवाच ह ॥ ४८ ॥\nपरितुष्टोऽस्मि ते चंद्र वरं वरय सुव्रत ॥\nकि ते कामं करोम्यद्य ब्रूहि यत्स्यात्सुदुर्ल्लभम् ॥ ४९ ॥\nमम नामानि गुह्यानि मम प्रियतराणि च ॥\nपठिष्यंति नरा ये तु  दास्ये तेषां मनोगतम् ॥ 7.1.22.५० ॥\nअतीता ये चंद्रमसो भविष्यंति च येऽधुना ॥\nतेषां पूज्यमिदं लिंगं यावदन्योऽष्टवार्षिकः ॥ ५१ ॥\nआः परं चतुर्वक्त्रो ब्रह्मा यो भविता यदा ॥\nप्राणनाथेति देवस्य तदा नाम भविष्यति ॥ ५२ ॥\nप्राणास्तु वायवः प्रोक्तास्तदाराधननाम तत् ॥\nप्राणनाथेति संप्रोक्तं    मेऽधुना तद्भविष्यति ॥ ५३ ॥\nतस्मादग्नीशनामेति कालरुद्रेत्यनंतरम् ॥\nतारकेति ततो नाम भविष्यत्येव कीर्तितम् ॥ ५४ ॥\nमृत्युञ्जयेति देवस्य भविता तदनंतरम् ॥\nत्र्यंबकेशस्त्वितीशेति भुवनेशेत्यनन्तरम् ॥ ५५ ॥\nभूतनाथेति घोरेति ब्रह्मेशेत्यथ नामकम् ॥\nभविष्यं पृथिवीशेति आदिनाथेत्यनंतरम् ॥ ५६ ॥\nकल्पेश्वरेति देवस्य चंद्रनाथेत्यनन्तरम् ॥\nनाम देवस्य यद्भावि सांप्रतं ते प्रकाशितम् ॥ ५७ [।\nइत्येवमादि नामानि स्वसंख्यातानि षोडश ॥\nगतानि संभविष्यंति कालस्यानंतभावतः ॥ ५८ ॥\nएकैकं वर्तते नाम ब्रह्मणः प्रलयावधि ।।\nततोन्यज्जायते नाम यथा नामानुरूपतः ॥ ५९ ॥\nअथ किं बहुनोक्तेन रहस्यं ते प्रकाशितम् ॥\nवत्स यत्कारणेनेह तपस्तप्तं त्वयाऽखिलम् ॥\nतन्मे निःशेषतो ब्रूहि दास्ये तुष्टोऽस्मि ते वरम् ॥ 7.1.22.६० ॥\n॥ चन्द्र उवाच ॥ ॥\nअहं शप्तस्तु दक्षेण कस्मिंश्चित्कारणांतरे ॥\nयक्ष्मणा च क्षयं नीतस्तस्मात्त्वं त्रातुमर्हसि ॥ ६१ ॥\n॥ शंभुरुवाच ॥ ॥\nअधुना भोः समं पश्य सर्वास्ता दक्षकन्यकाः ॥\nक्षयस्ते भविता पक्षं पक्षं वृद्धिर्भविष्यति ॥ ६२ ॥\nपूर्वोचितां प्रभां सोम प्राप्स्यसे मत्प्रसादतः ॥\nप्राचेतसस्य दक्षस्य तपसा हतपाप्मनः ॥ ६३ ॥\nतस्यान्यथा वचः कर्तुं शक्यं नान्यैः सुरैरपि ॥\nब्राह्मणाः कुपिता हन्युर्भस्मीकुर्युः स्वतेजसा ॥ ६४ ॥\nदेवान्कुर्युरदेवांश्च नाशयेयुरिदं जगत् ॥\nब्राह्मणाश्चैव देवाश्च तेज एकं द्विधा कृतम् ॥ ६५ ॥\nप्रत्यक्षं ब्राह्मणा देवाः परोक्षं दिवि देवताः ॥\nन विना ब्राह्मणा देवैर्न देवा ब्राह्मणैर्विना ॥ ६६ ॥\nएकत्र मन्त्रा स्तिष्ठन्ति तेज एकत्र तिष्ठति ॥\nब्राह्मणा देवता लोके ब्राह्मणा दिवि देवताः ॥\nत्रैलोक्ये ब्राह्मणाः श्रेष्ठा ब्राह्मणा एव कारणम् ॥ ६७ ॥\nपितुर्नियुक्ताः पितरो भवंति क्रियासु दैवीषु भवंति देवाः ॥\nद्विजोत्तमा हस्तनिषक्ततोयास्तेनैव देहेन भवंति देवाः ॥ ६८ ॥\nषट्क र्मतत्त्वाभिरतेषु नित्यं विप्रेषु वेदार्थकुतूहलेषु ॥\nन तेषु भक्त्या प्रविशंति घोरं महाभयं प्रेतभवं कदाचित् ॥ ६९ ॥\nयद्ब्राह्मणाः स्तुत्यतमा वदन्ति तद्देवता कर्मभिराचरंति ॥\nतुष्टेषु तुष्टाः सततं भवन्ति प्रत्यक्षदेवेषु परोक्षदेवाः ॥ 7.1.22.७० [।\nयथा रुद्रा यथा देवा मरुतो वसवोऽश्विनौ ॥\nब्रह्मा च सोमसूर्यौ च तथा लोके द्विजोत्तमाः ॥ ७१ ॥\nदेवाधीनाः प्रजाः सर्वा यज्ञाधीनाश्च देवताः ॥\nते यज्ञा ब्राह्मणाधीनास्तस्माद्देवा द्विजोत्तमाः ॥ ॥ ७२ ॥\nब्राह्मणानर्चयेन्नित्यं ब्राह्मणांस्तर्पयेत्सदा ॥\nब्राह्मणास्तारका लोके ब्राह्मणात्स्वर्गमश्नुते ॥ ७३ ॥\nअभेद्यमच्छेद्यमनादिमक्षयं विधिं पुराणं परिपालयन्ति ॥\nमहामतिस्तानभिपूज्य वै द्विजान्भवेदजेयो दिवि देवराडिव ॥ ७९ ॥\nशक्यं हि कवचं भेत्तुं नाराचेन शरेण वा ॥\nअपि वज्र सहस्रेण ब्राह्मणाशीः सुदुर्भिदा ॥ ७५ ॥\nहुतेन शाम्यते पापं हुतमन्नेन शाम्यति ॥\nअन्नं हिरण्यदानेन हिरण्यं ब्राह्मणाशिषा ॥ ७६ ॥\nय इच्छेन्नरकं गंतुं सपुत्रपशुबांधव ॥\nदेवेष्वधिकृतं कुर्याद्ब्राह्मणेषु च गोषु च ॥ ७७ ॥\nब्राह्मणान्द्वेष्टि यो मोहाद्देवान्गाश्च मखान्यदि ॥\nनैव तस्य परो लोको नाऽयं लोको दुरात्मनः ॥ ७८ ॥\nअनिन्द्या ब्राह्मणा गावः कांचनं सलिलं स्त्रियः॥\nपृथिवी तु षडेतानि यो निन्दति स पातकी ॥७९॥\nअग्रं धर्मस्य राजानो मूलं धर्मस्य ब्राह्मणाः ॥\nतस्मान्मूलं न हिंसीत मूले ह्यग्रं प्रतिष्ठितम् ॥ 7.1.22.८० ॥\nफलं धर्मस्य राजानः पुष्पं धर्मस्य ब्राह्मणाः ॥\nतस्मात्पुष्पं न हिंसीत पुष्पात्संजायते फलम् ॥ ८१ ॥\nराजा वृक्षो ब्राह्मणास्तस्य मूलं पौराः पर्णं मन्त्रिणस्तस्य शाखाः ॥\nतस्माद्राज्ञा ब्राह्मणा रक्षणीया मूले गुप्ते नास्ति वृक्षस्य नाशः ॥ ८२ ॥\nआसन्नो हि दहत्यग्निर्दूराद्दहति ब्राह्मणः ॥\nप्ररोहत्यग्निना दग्धं ब्रह्मदग्धं न रोहति ॥ ८३ ॥\nब्राह्मणानां च शापेन सर्वभक्षो हुताशनः ॥\nसमुद्रश्चाप्यपेयस्तु विफलश्च पुरंदरः ॥ ८४ ॥\nत्वं चन्द्र राजयक्ष्मी च पृथिव्यामूषराणि च ॥\nसूर्याचन्द्रमसोः पातः पुनरुद्धरणं तयोः ॥ ८५ ॥\nवनस्पतीनां निर्यासो दानवानां पराजयः ॥\nनागानां च वशीकारः क्षत्रस्योत्सादनं तथा ॥\nदेवोत्पत्ति विपर्यासो लोकानां च विपर्ययः ॥ ८६ ॥\nएवमादीनि तेजांसि ब्राह्मणानां महात्मनाम् ॥\nतस्माद्विप्रेषु नृपतिः प्रणमेन्नित्यमेव च ॥ ८७ ॥\nपरा मप्यापदं प्राप्तो ब्राह्मणान्न प्रकोपयेत् ॥\nते ह्येनं कुपिता हन्युः सद्यः सबलवाहनम् ॥ ८८ ॥\nप्रणीतश्चाप्रणीतश्च यथाग्निर्दैवतं महत् ॥\nएवं विद्वानविद्वान्वा ब्राह्मणो दैवतं महत् ॥ ८९ ॥\nश्मशानेष्वपि तेजस्वी पावको नैव दुष्यति ॥\nहूयमानश्च यज्ञेषु भूय एवाभिवर्द्धते ॥ 7.1.22.९० ॥\nएवं यद्यप्य निष्टेषु वर्त्तते सर्वकर्मसु ॥\nसर्वेषां ब्राह्मणः पूज्यो दैवतं परमं महत् ॥ ९१ ॥\nक्षत्रस्यातिप्रवृद्धस्य ब्राह्मणानां प्रभावतः ॥\nब्राह्मं हि परमं पूज्यं क्षत्रं हि ब्रह्मसंभवम् ॥ ९२ ॥\nअद्भ्योऽग्निर्ब्रह्मतः क्षत्रमश्मनो लोहमुत्थितम् ॥\nतेषां सर्वत्रगं तेजः स्वासु योनिषु शाम्यति ॥ ९३ ॥\nयान्समाश्रित्य तिष्ठन्ति देवलोकाश्च सर्वदा ॥\nब्रह्मैव वचनं येषां को हिंस्यात्ताञ्जिजीविषुः ॥ ९४ ॥\nम्रियमाणोऽप्याददीत न राजा ब्राह्मणात्करम् ॥\nन च क्षुधा ऽस्य संसीदेद्ब्राह्मणो विषये वसन् ॥ ९५ ॥\nयस्य राज्ञश्च विषये ब्राह्मणः सीदति क्षुधा ॥\nतस्य तच्छतधा राष्ट्रमचिरादेव सीदति ॥ ९६ ॥\nयद्राजा कुरुते पापं प्रमादाद्यच्च विभ्रमात् ॥\nवसन्तो ब्राह्मणा राष्ट्रे श्रोत्रियाः शमयन्ति तत् ॥ ९७ ॥\nपूर्वरात्रांतरात्रेषु द्विजैर्यस्य विधीयते ॥\nस राजा सह राष्ट्रेण वर्धते ब्रह्मतेजसा ॥ ९८ ॥\nब्राह्मणान्पूजयेन्नित्यं प्रातरुत्थाय भूमिपः ॥\nब्राह्मणानां प्रसादेन दीव्यन्ति दिवि देवताः ॥ ९९ ॥\nअथ किं बहुनोक्तेन ब्राह्मणा मामकी तनुः ॥\nये केचित्सागरांतायां पृथिव्यां कीर्तिता द्विजाः ॥\nतदूपं देवदेवस्य शिवस्य परमात्मनः ॥ 7.1.22.१०० ॥\nएतान्द्विषंति ये मूढा ब्राह्मणान्संशितव्रतान् ॥\nते मां द्विषंति वै नूनं पूजनात्पूजयन्ति माम्॥ १०१ ॥\nन प्रद्वेषस्ततः कार्यो ब्राह्मणेषु विजानता ॥\nप्रद्वेषेणाशु नश्यन्ति ब्रह्मशापहता नराः ॥ १०२ ॥\nइत्येवं कथितश्चन्द्र ब्राह्मणानां गुणार्णवः ॥\nकुरुष्वानन्तरं कार्य्यं यद्ब्रवीम्यहमेव ते ॥ १०३ ॥\nशापस्यानुग्रहो दत्तो मया तव निशाकर ॥\nन चान्यथा वचः कर्त्तुं शक्यं तेषां द्रिजन्मनाम् ॥ १०४ ॥\nशापानुग्रहदैः सर्वै देवैरपि सवासवैः ।।\nतस्माच्चन्द्र त्वया शोको नैव कार्यो विजानता ॥ १०८५ ॥\nक्षयस्ते भविता पक्षं पक्षं वृद्धिर्भविष्यति ॥\nअथान्यद्वचनं चन्द्र शृणु कार्यं यथा त्वया ॥ १०६ ॥\nइदं यत्सागरोपांते तिष्ठते लिंगमुत्तमम् ॥\nधरामध्यगतं तच्च देवानां दृष्टिगोचरम् ॥ १०७ ॥\nकुक्कुटांडसमप्रख्यं सर्पमेखलमंडितम् ॥\nममाद्यं परमं तेजो न चान्यो वेद कश्चन ॥ १०८ ॥\nइतः सागरमध्ये तु धनुषां च शतत्रये ॥\nतिष्ठते तत्र लिंगं तु सुगुप्तं लक्षणान्वितम् ॥ १०९ ॥\nआदिकल्पे महर्षीणां शापेन पतितं मम ॥\nलिंगं सागरमध्ये तु तत्त्वं शीघ्रं समानय ॥ 7.1.22.११० ॥\nस्पर्शाख्यं यत्र मे लिंगं तत्र स्थाने निवेशय ॥\nनिवेश्य तु प्रयत्नेन सहितो विश्वकर्मणा ॥ १११ ॥\nततो ब्रह्माणमाहूय समेतं तु मुनीश्वरैः ॥\nप्रतिष्ठां कारय विभो इष्ट्वा तत्र महामखैः ॥ ११२ ॥\nएवमुक्त्वा स भगवांस्तत्रैवांतरधीयत ॥\nततः प्रभां पुनर्लेभे रात्रिनाथो वरानने ॥ ११३ ॥\nततः प्रभृति तत्क्षेत्रं प्रभासमिति विश्रुतम् ॥\nनिष्प्रभस्य प्रभा दत्ता प्रभासं तेन चोच्यते ॥ ११४ ॥\nदक्षस्य तु वृथा शापो न कृतस्तेन लांछनम् ॥\nसोमः प्रभासते लोकान्वरं प्राप्य महेश्वरात् ॥\nव्यक्तीभूतः स देवेशः सोमस्यैव महात्मनः ॥ ११५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमवरप्रदानवर्णनंनाम द्वाविंशोऽध्यायः॥ ॥ २२ ॥"
  }
]
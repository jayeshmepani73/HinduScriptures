[
  {
    "text": "ईश्वर उवाच ॥ ॥\nअथ द्वितीयां ते वच्मि शक्तिं देवि क्रियात्मिकाम् ॥\nप्रभासस्थां महादेवीं देवानां प्रीतिदायिनीम् ॥ १ ॥\nसोमेशाद्वायवे भागे षष्टिधन्वतरे स्थिता ॥\nतत्र पीठं महादेवि योगिनीगणवन्दितम् ॥ २ ॥\nतस्मिन्स्थाने स्थितं देवि पातालविवरं महत् ॥\nतस्मिन्महाप्रभे स्थाने रक्षारूपेण संस्थिताम् ॥ ३ ॥\nपातालनिधि निक्षेपदिव्यौषधिरसायनम् ॥\nक्षेत्रमध्ये स्थितं सर्वं तदर्चनरतो लभेत् ॥ ४ ॥\nभैरवीति च तद्देव्याः पूर्वं नाम प्रकीर्त्तितम् ॥\nअस्मिन्पुनश्चांतरे तु अष्टाविंशे चतुर्युगे ॥\nत्रेतायुगमुखे राजा अजापालो बभूव ह ॥ ५ ॥\nतेन चागत्य क्षेत्रेस्मिन्पंचवर्षशतानि च ॥\nभैरवी पूजिता देवी व्याधिग्रस्तेन भामिनि ॥ ६ ॥\nततः प्रोवाच तं देवी संतुष्टा राजसत्तमम् ॥\nअलं क्लेशेन राजर्षे तुष्टाहं तव भक्तितः ॥ ७ ॥\nइत्युक्तः स तदा राजा कृताञ्जलिपुटः सुधीः ॥\nप्रणम्योवाच तां देवीमानंदास्राविलेक्षणः ॥ ८ ॥\nयदि तुष्टासि मे देवि वरार्हो यदि वाप्यहम् ॥\nसर्वे रोगाः शरीरान्मे नाशं यांतु बहिः कृताः ॥ ९ ॥\nएवमुक्ता तु सा देवी पुनः प्रोवाच तं नृपम् ॥\nसर्वमेव महाराज यथोक्तं ते भविष्यति ॥ 7.1.58.१० ॥\nइत्युक्ते तु तदा देव्या तस्य राज्ञः कलेवरात् ॥\nनिर्गता व्याधयस्तत्र अजारूपेण वै पृथक् ॥ ११ ॥\nसहस्राणां तु पञ्चैव नियतं सार्द्धमेव च ॥\nइति वृत्ते महादेव्या पुनः प्रोक्तो नराधिपः ॥१२ ॥\nराजन्नेतानजारूपान्व्याधीन्पालय कृत्स्नशः ॥\nकिंकुर्वाणा भविष्यंति तवैवादेशकारिणः ॥ १३ ॥।\nअजापालेति ते नाम ख्यातं लोके भविष्यति ॥\nतव नाम्ना मम नाम अजापालेश्वरीति च ॥\nभविष्यति धरापृष्ठे तच्च यावच्चतुर्युगम् ॥ ॥ १४ ॥\nअष्टम्यां च चतुर्द्दश्यां योऽत्र मां पूजयिष्यति ॥\nतस्याष्टगुणमैश्वर्यं दास्ये तुष्टा न संशयः ॥ १५ ॥\nअश्वयुक्छुक्लाष्टम्यां च त्रिः कृत्वा तु प्रदक्षिणाम् ॥\nसोमेशं मध्यतः कृत्वा संस्नाप्याभ्यर्च्य मां पृथक् ॥\nतस्य वर्षत्रयं राजन्न भीः शोको भविष्यति ॥ १६ ॥\nया तु वंध्या भवेन्नारी रोगिणी दुर्भगा तथा ॥\nतयोक्ता नवमी कार्या ममाग्रे तुष्टिवर्द्धिनी ॥ १७ ॥\n॥ ईश्वर उवाच ॥ ॥\nइत्युक्त्वा तु तदा देवी तत्रैवांतर्हिताऽभवत् ॥\nप्रभासक्षेत्रमध्यस्थः स राजातुलविक्रमः ॥ १८ ॥\nपालयामास धर्मात्मा तानजान्व्याधिरूपिणः ॥\nऔषधीर्विविधाकारास्तेषां याः पुष्टिहेतवः ॥ १९ ॥\nतत्र वर्षशतं साग्रं पुष्टिं नीता अजाः पृथक् ॥\nमहानिधानसंस्थानमजापालेन निर्मिंतम्॥ 7.1.58.२० ॥\nअथ तस्याः प्रसादेन स राजा पृथुविक्रमः ॥\nसप्तद्वीपाधिपो जातः सूर्यवंशविभूषणः ॥ २१ ॥\n॥ देव्युवाच ॥ ॥\nअत्याश्चर्यमिदं देव अजा देव्याः समुद्भवम् ॥\nपुनश्च श्रोतुमिच्छामि तस्य राज्ञोद्भुतं महत् ॥ २२ ॥\nकथं राजा स देवेश सप्तद्वीपां वसुन्धराम्॥\nशशास एक एवासौ कथं ते व्याधयः कृताः ॥ २३ ॥\n॥ ईश्वर उवाच ॥ ॥\nपुरा बभूव राजर्षिर्दिलीप इति विश्रुतः ॥\nदीर्घो नाम सुतस्तस्य रघुस्तस्मादजायत ॥ २४ ॥\nअजःपुत्रो रघोश्चापि तस्माद्यश्चातिवीर्यवान् ॥\nस भैरवीं समाराध्य कृत्वा व्याधीनजागणान् ॥२५॥\nपालयामास संहृष्टो ह्यजापालस्ततोऽभवत्॥\nतस्मिन्काले बभूवाथ रावणो राक्षसेश्वरः॥२६॥\nलंकास्थितः सुरगणान्नियुयोज स्वकर्मसु॥\nअखंडमंडलं चन्द्रमातपत्रं चकार ह॥२७॥\nइन्द्रं सेनापतिं चक्रे वायुं पांसुप्रमार्जकम्॥\nवरुणं दूतकर्मस्थं धनदं धनरक्षकम्॥२८॥\nयमं संयमनेऽरीणां युयुजे मन्त्रणे मनुम्॥\nमेघाश्छर्दंति लिंपंति द्रुमाः पुष्पाणि चिक्षिपुः॥२९॥\nसप्तर्षयः शांतिपरा ब्राह्मणाः शंसिनः प्रियः॥\nनागा यामककक्षायां गन्धर्वा गीततत्पराः॥7.1.58.३॥।\nप्रेक्षणीयेऽप्सरोवृंदं वाद्ये विद्याधरा वृताः॥\nगंगाद्याः सरितः पाने गार्हपत्ये हुताशनः॥३१॥\nविश्वकर्मांगसंस्कारे तेन शिल्पी नियोजितः॥\nतिष्ठंति पार्थिवाः सर्वे पुरः सेवाविधायिनः॥३२॥\nदृश्यंते भास्वरै रत्नैः प्रस्खलंतो विभूषणैः॥\nतान्दृष्ट्वा रावणः प्राह प्रहस्तं प्रतिहारकम्॥३३॥\nसेवां कर्त्तुं मम स्थाने ब्रूहि केऽत्र समागताः ॥\nउवाच स प्रणम्याग्रे दण्डपाणिर्निशाचरः ॥ ३४ ॥\nएष काकुत्स्थो मांधाता धुन्धुमारो नलोऽर्जुनः ॥\nययातिर्नहुषो भीमो राघवोऽयं विदूरथः ॥ ३५ ॥\nएते चान्ये च बहवो राजान इह चागताः ॥\nसेवाकरास्तव स्थाने नाजापाल इहो गतः ॥ ३६ ॥\nरावणः कुपितः प्राह शीघ्रं दूत विसर्जय ॥\nइत्युक्त्वा प्रहितो दूतो धूम्राक्षो नाम राक्षसः॥ ३७ ॥\nधूम्राक्ष गच्छ ब्रूहि त्वमजापालं ममा ज्ञया ॥\nसेवां कर्त्तुं ममागच्छ करं वा यच्छ पार्थिव ॥ ३८ ॥\nअथवा चन्द्रहासेन त्वां करिष्ये विकंधरम् ॥\nरावणेनैवमुक्तस्तु धूम्राक्षो गरुडो यथा ॥ ॥ ३९ ॥\nसंप्राप्तस्तां पुरीं रम्यां तव राजकुलं गतः ॥\nददर्शायांतमेकं स अजापालमजावृतम् ॥ 7.1.58.४० ॥\nमुक्तकेशं मुक्तकच्छं स्वर्णकंबलधारिणम् ॥\nयष्टिस्कंधं रेणुवृतं व्याधिभिः परिवारितम् ॥ ४१ ॥\nनिघ्नंतमिव शार्दूलं सर्वोपद्रवनाशनम् ॥\nमह्यामालिख्य नामानि विनिघ्नंतं द्विषां गणम्॥ ४२ ॥\nस्नातं भुक्तं निजस्थाने कृतकृत्यं मनुं यथा ॥\nदृष्ट्वा हृष्टमनाः प्राह धूम्राक्षो रावणोदितम् ॥ ४३ ॥\nअजापालोऽपि साक्षेपं प्रत्यु क्त्वा कारणोत्तरम् ॥\nप्रेषयामास धूम्राक्षं ततः कृत्यं समादधे ॥ ४४ ॥\nज्वरमाकारयित्वा तु प्रोवाचेदं महीपतिः॥\nगच्छ लंकाधिपस्थानमाचर त्वं यथोदितम् ॥ ४५ ॥\nनियुक्तस्त्वजपालेन ज्वरो दिवि जगाम ह ॥\nगत्वा च कंपयामास रावणं राक्षसेश्वरम् ॥ ४६ ॥\nरावणस्तं विदित्वा तु ज्वरं परमदारुणम् ॥\nप्रोवाच तिष्ठतु नृपस्तेन मे न प्रयोजनम् ॥ ४७ ॥\nततः स विज्वरो राजा बभूव धनदानुजः ॥\nएवं तस्य चरित्राणि संति चान्यानि कोटिशः ॥ ४८ ॥\nअजापालस्य देवेशि सूर्यवत्त्विट्किरीटिनः ॥\nतेनैषाऽऽराधिता देवी अजापालेन धीमता ॥\nसर्वरोगप्रशमनी सर्वो पद्रवनाशिनी ॥ ४९ ॥\nपूजयेत्तां विधानेन भोगेप्सुर्यदि मानवः ॥\nगंधैर्धूपैरलंकारैर्वस्त्रैरन्यैश्च भक्तितः ॥ 7.1.58.५० ॥\nइति ते कथितं सर्वमजादेव्याः समुद्भवम् ॥\nसर्वदुःखोपशमनं सर्वपातकनाशनम् ॥ ५१ ॥\nइति श्रीस्कान्दे महापुराण एकाशीतिसाहस्र्यां संहिताया सप्तमे प्रभासखण्डे प्रथमे प्रभासक्षेत्रमाहात्म्येऽजापालेश्वरीमाहात्म्यवर्णनंनामाष्टपञ्चाशोऽध्यायः ॥ ५८ ॥"
  }
]
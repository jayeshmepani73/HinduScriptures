[
  {
    "text": "॥ ईश्वर उवाच ॥ ॥\nततो गच्छेन्महादेवि तस्याः पूर्वेण संस्थितम्॥\nनारदादित्यनामानं जरादारिद्र्यनाशनम् ॥ १ ॥\nपश्चिमे मूलचंडीशाद्धनुषां च शतत्रये ॥\nआराध्य नारदो देवि भास्करं वारितस्करम् ॥\nजरा निर्मुक्तदेहस्तु तत्क्षणात्समपद्यत ॥२ ॥\n॥ देव्युवाच ॥ ॥\nकथं जरामनुप्राप्तो नारदो मुनिपुंगवः ॥\nकथमाराधितः सूर्य एतन्मे वद शंकर ॥ ३ ॥\n॥ ईश्वर उवाच ॥ ॥\nयदा द्वारवतीं प्राप्तो नारदो मुनिपुंगवः ॥\nसर्वे दृष्टास्तदा तेन विष्णोः पुत्रा महाबलाः ॥ ४ ॥\nतद्राजकुलमध्ये तु क्रीडमाना परस्परम् ॥ आयांतं नारदं दृष्ट्वा सर्वे विनयसंयुताः ॥ ५ ॥\nनमश्चक्रुर्यथान्यायं विना सांबं त्वरान्विताः ॥\nअविनीतं तु तं दृष्ट्वा कथयामास नारदः ॥ ६ ॥\nशरीरमदमत्तोऽसि यस्मात्सांब हरेः सुत ॥\nअचिरेणैव कालेन शापं प्राप्स्यसि दारुणम् ॥ ७॥\n॥ सांब उवाच ॥ ॥\nनमस्कारेण किं कार्यमृषीणां च जितात्मनाम्॥\nआशीर्वादेन तेषां च तपोहानिः प्रजायते ॥ ८ ॥\nमुनीनां यः स्वभावो हि त्वयि लेशो न नारद ॥\nविद्यते ब्रह्मणः पुत्र उच्यते किमतः परम्॥ ९ ॥\nन कलत्रं न ते पुत्रा न च पौत्रप्रपौत्रकाः ॥\nन गृहं नैव च द्वारं न हि गावो न वत्सकाः ॥ 7.1.305.१० ॥\nब्रह्मणो मानसः पुत्रो ब्रह्मचर्ये व्यवस्थितः ॥\nअयुक्तं कुरुते नित्यं कस्मात्प्रकृतिरीदृशी ॥ ११ ॥\nयुद्धं विना न ते सौख्यं सौख्यं न कलहं विना ॥\nयादृशस्तादृशो वापि वाग्वादोऽपि सदा प्रियः ॥ १२ ॥\nस्नानं संध्या जपो होमस्तर्पणं पितृदेवयोः ॥\nनारदः  कुरुते चान्यदन्यत्कुर्वंति ब्राह्मणाः ॥ १३ ॥\nकौमारेण तु गर्विष्ठो यस्मान्मां शापयिष्यसि ॥\nतस्मात्त्वमपि विप्रर्षे जरायुक्तो भविष्यसि ॥ १४ ॥\nएवं शप्तस्तदा देवि नारदो मुनिपुंगवः ॥\nएकान्ते निर्मले स्थाने कंटकास्थिविवर्जिते ॥ १५ ॥\nकृष्णाजिनपरिच्छिन्ने ह्युपविष्टो वरासने ॥\nऋषितोया तटे रम्ये प्रतिष्ठाप्य महामुनिः ॥ १६ ॥\nसूर्यस्य प्रतिमां रम्यां सर्वदारिद्र्यनाशिनीम् ॥\nतुष्टाव विविधैः स्तोत्रैरादित्यं तिमिरापहम् ॥ १७ ॥\nनमस्त ऋक्स्वरूपाय साम्नां धामग ते नमः ॥\nज्ञानैकरूपदेहाय निर्धूततमसे नमः ॥ १८ ॥\nशुद्धज्योतिःस्वरूपाय निर्मूर्तायामलात्मने ॥\nवरिष्ठाय वरेण्याय सर्वस्मै परमात्मने ॥ १९ ॥\nनमोऽखिलजगद्व्यापिस्वरूपानंदमूर्तये ॥\nसर्वकारणपूताय निष्ठायै ज्ञानचेतसाम् ॥ 7.1.305.२० ॥\nनमः सर्वस्वरूपाय प्रकाशालक्ष्यरूपिणे ॥\nभास्कराय नमस्तुभ्यं तथा दिनकृते नमः ॥ २१ ॥\n॥ ईश्वर उवाच ॥ ॥\nएवं संस्तुवतस्तस्य पुरतस्तस्य चेतसा ॥\nप्रादुर्बभूव देवेशि जगच्चक्षुः सनातनः ॥\nउवाच परमं प्रीतो नारदं मुनिपुंगवम् ॥ २२ ॥\n॥ सूर्य उवाच ॥ ॥\nवरं वरय विप्रर्षे यस्ते मनसि वर्तते ॥\nतुष्टोऽहं तव दास्यामि यद्यपि स्यात्सुदुर्लभम् ॥ २३ ॥\n॥ नारद उवाच ॥\nकुमार वयसा युक्तो जरायुक्तकलेवरः ॥\nप्रसादात्स्यां हि ते देव यदि तुष्टो दिवाकर ॥ २४ ॥\nसप्तम्यां रविवारेण यस्त्वां पश्यति मानवः ॥\nतस्य रोग भयं माऽस्तु प्रसादात्तिमिरापह॥ २५ ॥\n॥ ईश्वर उवाच ॥ ॥\nएवं भविष्यतीत्युक्त्वा ह्यन्तर्धानं गतो रविः ॥\nइत्येतत्कथितं देवि माहात्म्यं सकलं तव ॥\nनारदादित्यदेवस्य सर्वपातकनाशनम्॥ २६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये नारदादित्यमाहात्म्यवर्णनंनाम पञ्चोत्तरत्रिशततमोऽध्यायः ॥ ३०५ ॥"
  }
]
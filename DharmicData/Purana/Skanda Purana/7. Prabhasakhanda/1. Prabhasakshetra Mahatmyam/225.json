[
  {
    "text": "॥ ईश्वर उवाच ॥ ॥\nततोगच्छेन्महादेवि देवं चाऽनरकेश्वरम्॥\nतस्मादुत्तरदिग्भागे सर्वपातकनाशनम् ॥\nतन्माहात्म्यं प्रवक्ष्यामि शृणु ह्येकमनाः प्रिये ॥ १॥\nमथुरानाम विख्याता नगरी धरणीतले॥\nतत्र विप्रोऽभवत्पूर्वं देवशर्मेति विश्रुतः ॥\nअगस्त्यगोत्रो विद्वान्वै स तु दारिद्र्यपीडितः ॥ २ ॥\nअथापरोऽभवत्तत्र तादृग्रूपवयोऽन्वितः ॥\nतन्नाम गोत्रो देवेशि ब्राह्मणो वेदपारगः ॥ ३ ॥\nअथ प्राह यमो दूतं रौद्रमूर्धशिरोरुहम् ॥\nगच्छ भो मथुरां शीघ्रं देवशर्माणमानय ॥ ४ ॥\nअथागत्य ततो दूतो गृहीत्वा तत्र वै गतः ॥\nतं दृष्ट्वाथ यमो नत्वा प्राह दूतं क्रुधान्वितः ॥ ५ ॥\nनायमानेतुमादिष्टो देवशर्मां मया तव ॥\nअन्योस्ति देवशर्मा यस्त मानय गतायुषम् ॥\nएनं विप्रं च दीर्घायुं नय तत्राविलंबितम् ॥ ६ ॥\n॥ ईश्वर उवाच ॥ ॥\nअथाब्रवीद्ब्राह्मणो वै नाहं यास्ये गृहं विभो ॥\nदारिद्र्येणातिनिर्विण्णो यावज्जीवं सुरेश्वर ॥\nइहैव क्षपयिष्यामि शेषमायुस्तवांतिके ॥ ७ ॥\n॥ यम उवाच ॥ ॥\nअकाले नात्र चायाति कश्चिद्ब्राह्मणसत्तम ॥\nमुहूर्तमपि नो जीवेत्पूर्णकालेन वै भुवि ॥ ८ ॥\nअत एव हि मे नाम धर्मराजेति विश्रुतम् ॥ ९ ॥\nन मे सुहृन्न मे द्वेष्यः कश्चिदस्ति धरातले ॥\nविद्धः शरशतेनापि नाऽकाले म्रियते यतः ॥ 7.1.225.१० ॥\nकुशाग्रेणापि विद्धः सन्काले पूर्णे न जीवति ॥\nतस्माद्गच्छ द्विजश्रेष्ठ यावद्गात्रं न दह्यते ॥ ११ ॥\nअथाब्रवीद्ब्राह्मणोऽसौ यदि प्रेषयसे प्रभो ॥\nप्रश्नमेकं मया पृष्टो यथावद्वक्तुमर्हसि ॥ १२ ॥\nन वृथा जायते देव साधूनां दर्शनं क्वचित् ॥\nयुष्माकं च विशेषेण तस्मादेतद्ब्रवीम्यहम् ॥ १३ ॥\nएते ये नरका रौद्रा दृश्यन्ते च सुदारुणाः ॥\nकर्मणा केन कं गच्छेन्मानवो नरकं यम ॥ १४ ॥\nकति संख्याः स्युरेते च नरकाः किंप्रमाणतः ॥\nएतत्सर्वं सुरश्रेष्ठ यथावद्वक्तुमर्हसि ॥ १५ ॥\n॥ यम उवाच ॥ ॥\nशृणु देव प्रवक्ष्यामि यावन्तो नरकाः स्थिताः ॥\nकर्मणा येन गच्छेत मानवो द्विजसत्तम ॥\nएकविंशत्समाख्याता नरका मम मन्दिरे ॥ १६ ॥\nयानेतान्प्रेक्षसे विप्र यंत्र मध्ये व्यवस्थितान् ॥\nपीड्यमानान्किंकरैर्मे कृतघ्नान्पा पसंयुतान् ॥ १७ ॥\nलोहास्यवायसा येषां नेत्रोद्धारं प्रकुर्वते ॥\nएतैर्निरीक्षितान्येव कलत्राणि दुरात्मभिः ॥ १८ ॥\nपरेषां द्विजशार्दूल सरागैः पापि भिः सदा ॥\nकुम्भीपाकगतानेतानथ पश्यसि पापिनः ॥ १९ ॥\nकूटसाक्ष्यरता ह्येते कटुवाङ्निरतास्तथा ॥\nएते लोहमयास्तम्भान्संतप्तान्पावकप्र भान् ॥ 7.1.225.२० ॥\nआलिंगंति दुरात्मानः परदाररतास्तु ये ॥\nएते वैतरणीमध्ये पूयशोणितसंकुले ॥ २१ ॥\nये तिष्ठंति द्विजश्रेष्ठ सर्वे विश्वासघातकाः ॥\nअसिपत्रवने घोरे भिद्यन्ते ये तु खण्डशः ॥\nते नष्टाः स्वामिनं त्यक्त्वा संग्रामे समुपस्थिते ॥ २२ ॥\nअंगारराशीन्वै दीप्तान्ये गाहन्ते नराधमाः ॥\nस्वामिद्रोहरता ह्येते तथा हेतुप्रवादकाः ॥ २३ ॥\nलोहशंकुभिराकीर्णमाक्रमन्ति नराधमाः ॥\nक्रन्दमाना द्विजश्रेष्ठ उपानद्दानवर्जिताः ॥ २४ ॥\nअधोमुखा निबद्धा ये वृक्षाग्रे पावकोपरि ॥\nब्रह्महत्यान्विताः सर्व एते चैव नराधमाः ॥ २५ ॥\nमशकैर्मत्कुणैः काकैर्ये भक्ष्यंते विहंगमैः ॥\nव्रतभंगरता ह्येते व्रतिना चैव हिंसकाः ॥ २६ ॥\nकुठारकण्ठिता ह्येते भूयः संति तथाविधाः ॥\nगोहन्तारो दुरात्मानो देवब्राह्मणानिंदका ॥ २७ ॥\nये भक्ष्यंते शृगालैश्च वृकैर्लोहमयैर्मुखैः ॥\nपरस्वानां च हर्तारः परस्त्रीणां च हर्तृकाः ॥\nआत्ममांसानि ये पापा भक्षयंति बुभुक्षिताः ॥ ॥ २८ ॥\nन दत्तमन्नमेतैस्तु कदाचिद्वै द्विजोत्तम ॥\nरुधिरं ये पिबंत्येते वसापूयपरिप्लुतम् ॥\nब्राह्मणानां विनाशाय गवामेते सदा स्थिताः ॥ ॥ २९ ॥\nकूटशाल्मलिबद्धाश्च तीक्ष्णकण्टकपीडिताः ॥\nछिद्रान्वेषणसंयुक्ताः परेषां नित्यसंस्थिताः ॥ 7.1.225.३० ॥\nक्रकचेन तु छिद्यन्ते य इमे द्विजसत्तम ॥\nअभक्ष्यनिरता ह्येते स्वधर्मस्य विदूषकाः ॥ ३१ ॥\nकन्याविक्रयकर्त्तारः कन्यानां जीवभंजकाः ॥\nपुरीषमध्यगा ह्येते पच्यंते मम किंकरैः ॥ ३२ ॥\nसंदेशैर्दारुणैर्जिह्वा येषामुत्पाट्यते मुहुः ॥\nवाग्लोपनिरता ह्येते मृषावादपरायणाः ॥ ३३ ॥\nये शीतेन प्रबाध्यंते वेप माना मुहुर्मुहुः ॥\nदेवस्वानां च हर्तारो ब्राह्मणानां विशेषतः ॥ ३४ ॥\nतेषां शिरसि निक्षिप्तो भूरिभारो द्विजोत्तम ॥\nअतोऽमी ब्राह्मणश्रेष्ठ पूत्का रयन्ति भैरवम् ॥ ३५ ॥\n॥ यम उवाच ॥ ॥\nएवमेतत्समाख्यातं तव सर्वं द्विजोत्तम ॥\nनरकाणां स्वरूपं तु कर्मणां वै यथाक्रमम् ॥ ३६ ॥\nगच्छ शीघ्रं महाभाग यावत्कायो न दह्यते ॥ ३७ ॥\n॥ ब्राह्मण उवाच ॥ ॥\nकथय त्वं सुरश्रेष्ठ मम सर्वं समाहितः ॥\nन गच्छेत्कर्मणा येन नरकं मानवः क्वचित् ॥ ३८ ॥\nसतां सप्तपदं मैत्रमित्याहुर्बुद्धिकोविदाः ॥\nमित्रतां च पुरस्कृत्य समासाद्वक्तुमर्हसि ॥ ३९ ॥\n॥ यम उवाच ॥ ॥\nप्रभासं क्षेत्रमासाद्या नरकेश्वरमुत्तमम् ॥\nयः पश्यति नरो भक्त्या नरकं स न पश्यति ॥ 7.1.225.४० ॥\nस्थापितं यन्मया लिंगं शिवभक्त्या युतेन च ॥\nएतद्गुह्यं मया प्रोक्तं तव प्रीत्यै द्विजोत्तम ॥ ४१ ॥\nगोपनीयं प्रयत्नेन मम वाक्यादसंशयम् ॥\nएवमुक्तस्तदा विप्रः स्वयमेवावनिं ययौ ॥ ४२ ॥\nलब्ध्वा कलेवरं सोऽथ विस्मयं परमं गतः ॥\nतत्स्मृत्वा वचनं सर्वं धर्मराजस्य धीमतः ॥ ४३ ॥\nगत्वा तत्र स नित्यं वै पूजयामास तं प्रभुम् ॥\nयावज्जीवं वरारोहे ततः सिद्धिं परां गतः ॥ ४४ ॥\nतस्मात्सर्वप्रयत्नेन भक्त्या तमवलोकयन् ॥\nअपि पातकयुक्तोऽपि न याति नरके नरः ॥ ४५ ॥\nआश्वयुक्कृष्णपक्षे तु चतुर्दश्यां विधानतः ॥\nयस्तत्र कुरुते श्राद्धं सोऽश्वमेधफलं लभेत् ॥ ४६ ॥\nकृष्णाजिनं तत्र देयं ब्राह्मणे वेदपारगे ॥\nयावत्तिलानां संख्यानं तावत्स्वर्गे महीयते ॥ ४७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये ऽनरकेश्वरमाहात्म्यवर्णनंनाम पञ्चविंशत्युत्तरद्विशततमोऽध्यायः ॥ २२५ ॥ ॥ छ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगं पापप्रणाशनम् ॥\nकपिलेश्वरस्यैशान्यामुत्तरेण व्यवस्थितम् ॥ १ ॥\nजरद्गवेश्वरंनाम जरद्गवप्रतिष्ठितम् ॥\nब्रह्महत्यादि पापानां नाशनं नात्र संशयः ॥ २ ॥\nतत्रैव संस्थिता देवि देवी अंशुमती नदी ॥\nतत्र स्नात्वा विधानेन पिडदानं तु दापयेत् ॥ ३ ॥\nवर्षकोटिशतं साग्रं पितॄणां तृप्तिमावहेत् ॥\nवृषभस्तत्र दातव्यो ब्राह्मणे वेदपारगे ॥ ४ ॥\nततस्तु पूजयेद्देवं गन्धपुष्पैर्जरद्गवम् ॥\nपञ्चामृतरसेनैव तथा गुग्गु लुधूपनैः ॥ ५ ॥\nस्तुतिदण्डनमस्कारैः प्रदक्षिणैरहर्निशम् ॥\nब्राह्मणान्भोजयेत्तत्र भक्ष्यभोज्यैः पृथग्विधैः ॥\nएकेन भोजितेनैव कोटिर्भवति भोजिता ॥ ६ ॥\nकृते सिद्धोदकंनाम तत्तीर्थं परिकीर्त्तितम् ॥\nजरद्गवेश्वरं तीर्थं कलौ तु परिकीर्त्यते ॥ ७ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येंऽशुमतीमाहात्म्ये जरद्गवेश्वरमाहात्म्यवर्णनंनाम चतुश्चत्वारिंशदुत्तरत्रिशततमोऽध्यायः ॥ ३४४ ॥"
  }
]
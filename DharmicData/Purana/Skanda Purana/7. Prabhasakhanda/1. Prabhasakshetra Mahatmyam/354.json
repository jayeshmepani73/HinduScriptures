[
  {
    "text": "॥ ईश्वर उवाच ॥ ॥\nततो गच्छेन्महादेवि देवगुप्तेश्वरं प्रिये ॥\nतत्र पश्चिमवायव्ये यत्र सोमोऽकरोत्तपः ॥ १ ॥\nगुप्तो भूत्वा कुष्ठरोगाल्लज्जयाधोमुखः स्थितः ॥\nदिव्यं वर्षसहस्रं तु प्रभासक्षेत्र उत्तमे ॥ २ ॥\nततः प्रत्यक्षतां यातः सर्वदेवपतिः शिवः ॥\nतुष्टो बभूव चंद्रस्य क्षयनाशं तथाऽकरोत् ॥ ३ ॥\nक्षयरोगविनिर्मुक्तस्ततोऽभून्मृगलांछनः ॥\nप्रतिष्ठाप्य महालिंगं सुरासुरनमस्कृतम् ॥ ४ ॥\nगुप्तस्तेपे तपो यस्मात्तस्माद्गुप्तेश्वरः स्मृतः ॥\nसर्वकुष्ठहरो देवो दर्शनात्स्पर्शनादपि ॥ ५ ॥\nसोमवारे विशेषेण यस्तल्लिंगं प्रपूजयेत् ॥\nतस्यान्वयेऽपि देवेशि कुष्ठी कश्चिन्न जायते ॥ ६ ॥\nइति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गुप्तेश्वरमाहात्म्यवर्णनंनाम चतुष्पञ्चाशदुत्तरत्रिशततमो ऽध्यायः ॥ ३५४ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि यत्र न्यंकुमती नदी ॥\nमर्यादार्थं समानीता क्षेत्रशांत्यै च शंभुना ॥ १ ॥\nतस्यैव दक्षिणे भागे सर्वपापप्रणाशिनी ॥\nतस्यां स्नात्वा च वै सम्यग्यः श्राद्धं कुरुते नरः ॥\nस पितॄंस्तारयेत्सर्वान्नरकान्नात्र संशयः ॥ २ ॥\nवैशाखे शुक्लपक्षे तु तृतीयायां च भामिनि ॥\nस्नात्वा तु तर्पयेद्भक्त्या तिलदर्भजलैः प्रिये ॥\nश्राद्धं कृतं भवेत्तेन गंगायां नात्र संशयः ॥ ३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यंकुमतीमाहात्म्यवर्णनंनामैकषष्ट्युत्तरद्विशततमोऽध्यायः ॥ २६१ ॥"
  }
]
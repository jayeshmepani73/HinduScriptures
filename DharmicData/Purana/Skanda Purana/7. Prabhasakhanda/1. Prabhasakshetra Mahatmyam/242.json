[
  {
    "text": "॥ ईश्वर उवाच ॥ ॥\nततो गच्छेन्महादेवि यत्र देवीकुमारिका ॥\nतस्यैव पूर्वदिग्भागे स्थिता रक्षार्थमेव हि ॥ १ ॥\nपुरा रथंतरे कल्पे रुरुर्नाम महासुरः ॥\nउत्पन्नः स महाकायः सर्वलोकभयावहः ॥ २ ॥\nतेन देवाः सगन्धर्वास्त्रासितास्त्रिदशा लयात् ॥\nतस्य भीत्या ततः सर्वे ब्रह्मलोकमधिस्थिताः ॥ ३ ॥\nतथा भूमितले विप्रान्यज्वनोऽथ तपस्विनः ॥\nनिजघान स दुष्टात्मा ये चान्ये धर्मचारिणः ॥ ४ ॥\nनिःस्वाध्यायवषट्कारं तदाऽऽसीद्धरणीतलम्॥\nनष्टयज्ञोत्सवं सर्वं रुरोर्भयनिपीडितम्॥ ५ ॥\nततः प्रव्यथिता देवास्तथा सर्वे महर्षयः ॥\nसमेत्यामंत्रयन्मंत्रं वधार्थं तस्य दुर्मतेः ॥ ६ ॥\nततः कायोद्भवः स्वेदः सर्वेषां समजायत ॥\nतेषां चिंतयतां देवि निरोधाज्जगृहुश्च तम् ॥ ॥७॥\nतत्र कन्या समुत्पन्ना दिव्या कमललोचना ॥\nव्यापयंती दिशः सर्वाः सर्वेषां पुरतः स्थिता ॥८॥\nसर्वान्देवांस्ततः प्राह किमर्थं निर्मितास्म्य हम् ॥\nतद्वः कार्यं करिष्यामि श्रुत्वा तस्यास्तदा गिरम्॥ ९ ॥\nआचख्युः संकटं तस्यास्ते देवा रुरुचेष्टितम् ॥\nश्रुत्वा जहास सा देवी देवानां कार्य सिद्धये ॥ 7.1.242.१० ॥\nतस्या हसंत्या निश्चेरुर्वरांगाः कन्यकाः पुनः ॥\nपाशांकुशधराः सर्वाः पीनश्रोणिपयोधराः ॥ ११ ॥\nफेत्कारारावमात्रेण त्रास यंत्यश्चराचरम् ॥\nअन्वगात्सा रुरुर्यत्र ताभिः सार्द्धं यशस्विनी ॥ १२ ॥\nअथाभूत्तुमुलं तासां युद्धं घोरं तु तैः सह ॥\nशस्त्रास्त्रैर्विविधैर्घोरैः शत्रुपक्ष क्षयंकरैः ॥ १३ ॥\nताभिस्तदनुगाः सर्वे प्रहारैर्जर्जरीकृताः॥\nपराङ्मुखाः क्षणेनैव जाताः केचिन्निपातिताः ॥ १४ ॥\nततो हतं बलं दृष्ट्वा रुरुर्मायामथाऽसृजत् ॥\nतामसींनाम देवेशि तयामुह्यत नैव सा ॥ १५ ॥\nतमोभूते ततस्तत्र देवी दैत्यं तदा रुरुम् ॥\nशक्त्या बिभेद हृदये ततो मूर्छां जगाम ह ॥ १६ ॥\nमुहूर्त्ताल्लब्धसंज्ञोऽथ ज्ञात्वा तस्याः पराक्रमम् ॥\nपलायनकृतोत्साहः समुद्राभिमुखो ययौ ॥ १७ ॥\nसाऽपि देवी जगामाथ पृष्ठतोऽस्य दुरात्मनः ॥\nस्तूयमाना सुरगणैः किंनरैः समहोरगैः ॥ १८ ॥\nततः प्रविश्य जलधिं तं दृष्ट्वा दानवं रुषा ॥\nखङ्गाग्रेण शिरश्छित्त्वा चर्ममुण्डधरा ततः ॥ १९ ॥\nनिश्चक्राम पुनस्तस्मात्प्रभासं क्षेत्रमागता ॥\nकन्या सैन्येन संयुक्ता बहुरूपेण भास्वता ॥ 7.1.242.२० ॥\nदेवैः सुविस्मितैर्दृष्टा चर्ममुण्डधरा वरा ॥\nततो देवाः स्तुतिं चक्रुः कृतांजलिपुटाः स्थिताः ॥ २१ ॥\n॥ देवा ऊचुः ॥ ॥\nजय त्वं देवि चामुंडे जय भूतापहारिणि ॥\nजय सर्वगते देवि कालरात्रि नमोऽस्तु ते ॥ २२ ॥\nभीमरूपे शिवे विद्ये महामाये महोदये ॥\nमहाभागे जये जृम्भे भीमाक्षि भीमदर्शने ॥ २३ ॥\nमहामाये विचित्रांगि गेयनृत्यप्रिये शुभे ॥\nविकरालि महाकालि कालिके कालरूपिणि ॥ २४ ॥\nप्रासहस्ते दण्डहस्ते भीमहस्ते भयानने ॥\nचामुण्डे ज्वलमानास्ये तीक्ष्णदंष्ट्रे महाबले ॥\nशवयानस्थिते देवि प्रेतसंघनिषेविते ॥ २५ ॥\nएवं स्तुता तदा देवी सर्वैः शक्रपुरोगमैः ॥\nप्रहृष्टवदना भूत्वा वाक्यमेतदुवाच ह ॥ २६ ॥\nवरं वृणुध्वं भद्रं वो नित्यं यन्मनसि स्थितम् ॥\nअहं दास्यामि तत्सर्वं यद्यपि स्यात्सुदुर्ल्लभम् ॥ २७ ॥\n॥ देवा ऊचुः ॥ ॥\nकृतकृत्यास्त्वया भद्रे दानवस्य निषूदनात् ॥ २८ ॥\nस्तोत्रेणानेन यो देवि त्वां वै स्तौति वरानने ॥\nतस्य त्वं वरदा देवि भव सर्वगता सती ॥ २९ ॥\nयश्चेदं शृणुयाद्भक्त्या तव देवि समुद्भवम् ॥\nसर्वपापविनिर्मुक्तः स प्राप्नोतु परां गतिम् ॥ 7.1.242.३० ॥\nअस्मिन्क्षेत्रे त्वया देवि स्थितिः कार्या सदा शुभे ॥ ३१ ॥\nअत्र त्वां पूजयेद्यस्तु शुक्लपक्षे समाहितः ॥\nनवम्यामाश्विने मासि तस्य कार्यं सदा शुभम्॥ ३२ ॥ ॥\n॥ ईश्वर उवाच ॥ ॥\nएवमुक्ता महादेवी तत्रैव निरताऽभवत् ॥\nदेवास्त्रिविष्टपं जग्मुः प्रहृष्टा हतशत्रवः ॥३३॥\nइति श्रीस्कांदे महापुराण एकाशीति साहस्र्यां सहितायां सप्तमे प्रभासखंडे प्रथमे प्रभासक्षेत्रमाहात्म्ये कुमारीमाहात्म्यवर्णनंनाम द्विचत्वारिंशदुत्तरद्विशततमोऽध्यायः ॥२४२॥   ॥"
  }
]
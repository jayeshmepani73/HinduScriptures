[
  {
    "text": "॥ ईश्वर उवाच ॥ ॥\nततो गच्छेन्महादेवि भैरवेश्वरमुत्तमम् ॥\nब्रह्मकुण्डस्य ईशाने स्थितं पापप्रणाशनम् ॥\nचतुर्वक्त्रं महादेवं संस्थितं तीर्थरक्षणे ॥ १ ॥\nतत्र स्नात्वा महाकुण्डे यस्तं पूजयते नरः ॥\nपंचोपचारविधिना भक्तियुक्तो यतेन्द्रियः ॥ २ ॥\nकुलानि यान्यतीतानि भविष्याणि च यानि वै ॥\nतारयेत्स नरो देवि नात्र कार्या विचारणा ॥ ३ ॥\nन चात्र संभवस्तस्य विनाशो नैव जायते ॥\nविमानैश्चरते नित्यं दिवाकरसमप्रभैः ॥ ४ ॥\nस्त्रीसहस्रैर्वृतो नित्यं क्रीडते देवव द्दिवि ॥ ५ ॥\nएतल्लिंगं महादेवि चतुर्वक्त्रं महाप्रभम् ॥\nदृष्ट्वापि तद्विमुच्येत सर्वपापैस्तु मानवः ॥६॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनंनामैकोनपंचाशदुत्तरशततमोऽध्यायः ॥ १४९ ॥ ॥ छ ॥ ॥"
  }
]
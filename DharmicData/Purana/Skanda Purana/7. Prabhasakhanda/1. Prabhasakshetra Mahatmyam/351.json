[
  {
    "text": "॥ ईश्वर उवाच ॥ ॥\nततो गच्छेन्महादेवि सुपर्णेलां च भैरवीम् ॥\nदुर्गकूटाद्दक्षिणतो धनुःपंचशतांतरे ॥ १ ॥\nसुपर्णेन पुरा देवि पातालादमृतं हृतम् ॥\nगृहीत्वा तत्र मुक्तं तु नागानां पश्यतां किल ॥ २ ॥\nततो देव्या तदा दृष्ट्वा रक्षितं नागपार्श्वतः ॥\nततः सुपर्णेलेत्येवं ख्याता सा वसुधातले ॥ ३ ॥\nइला तु कथ्यते भूमिः सुपर्णेन प्रतिष्ठिता ॥\nततः सुपर्णेलेत्येव नाम्ना पातकनाशिनी ॥ ४ ॥\nसुपर्णकुण्डे तत्रैव स्नात्वा तां पूजयेन्नरः ॥\nविप्रेभ्यो भोजनं दद्यान्नापद्भिर्म्रियते नरः ॥\nजीववत्सा भवेन्नारी आत्मजैश्चाप्यलंकृता ॥ ५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये सुपर्णेलामाहात्म्यवर्णनंनामैकपञ्चाशदुत्तरत्रिशततमोऽध्यायः ॥३५१॥"
  }
]
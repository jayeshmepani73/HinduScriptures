[
  {
    "text": "॥ देव्युवाच ॥\nयदेतद्भवता प्रोक्तं प्राची सर्वत्र दुर्ल्लभा ॥\nविशेषेण कुरुक्षेत्रे प्रभासे पुष्करे तथा ॥ १ ॥\nकथं प्रभासमासाद्य संस्थिता पापनाशिनी ॥\nमाहात्म्यमखिलं तस्याः प्राच्याः पातकनाशनम् ॥\nकथयस्व महेशान यद्यहं ते प्रिया विभो ॥ २ ॥\n॥ ईश्वर उवाच ॥ ॥\nसाधु प्रोक्तं त्वया भद्रे प्राची सर्वत्र दुर्लभा ॥\nकुरुक्षेत्रे पुष्करे च तस्मात्प्राभासिकेऽधिका ॥ ३ ॥\nप्रभासे तु महादेवी प्राचीं पापप्रणाशिनीम् ॥\nनापुण्यो वेद देवेशि कर्मनिर्मूलनक्षमाम् ॥ ४ ॥\nये पिबंति नराः पुण्यां प्राचीं देवीं सरस्वतीम् ॥\nन ते मनुष्या विज्ञेयाः सत्यंसत्यं वरानने ॥ ५ ॥\nधन्यास्ते मुनयस्ते च पुण्यास्ते च तपस्विनः ॥\nये च सारस्वतं तोयं पिबंत्यहरहः सदा ॥ ६ ॥\nदेवास्ते न मनुष्यास्ते नदीस्तिस्र पिबंति ये ॥\nचंद्रभागां च गंगां च तथा देवीं सस्स्वतीम् ॥ ७ ॥\nभुक्त्वा वा यदि वाऽभुक्त्वा दिवा वा यदि वा निशि ॥\nन कालनियमस्तत्र यत्र प्राची सरस्वती ॥ ८ ॥\nप्राचीं सरस्वतीं ये तु पिबंति सततं मृगाः ॥\nतेऽपि स्वर्गं गमिष्यंति यज्ञैर्द्विजवरा यथा ॥ ९ ॥\nसर्वकामप्रपूर्त्यर्थं नृणां तत्क्षेत्रमुत्तमम् ॥\nचिंतामणिसमा देवी यत्र प्राची सरस्वती ॥ 7.1.36.१० ॥\nयथा कामदुघा गावः सर्वकामफलप्रदाः ॥\nतथा स्वर्गापवर्गाभ्यां प्राची देवी सरस्वती ॥ ११ ॥\nअष्टाशीतिसहस्राणि मुनीनामूर्ध्वरेतसाम् ॥\nयत्र स्थितानि संन्यासं तस्मात्किमधिकं स्मृतम् ॥ १२ ॥\nयत्र मंकणकः सिद्धः प्राचीने नियतात्मवान् ॥\nब्रह्महत्याव्रतं चीर्णं मया यत्र वरानने ॥ १३ ॥\nवृषतीर्थे महापुण्ये प्राचीकूलसमाश्रिते ॥\nनिवृत्ते भारते युद्धे तस्मिंस्तीर्थे किरीटिना ॥\nप्रायश्चित्तं पुरा चीर्णं विष्णुना प्रेरितात्मना ॥१४॥\nत्रैलोक्ये सर्वतीर्थानां तत्तीर्थं प्रवरं स्मृतम् ॥\nपापघ्नं पुण्यजननं प्राणिनां पुण्यकीर्त्तिद ॥ १५ ॥\n॥ सूत उवाच ॥ ॥\nआहैवमुक्ते सा देवी शंकरं लोक शंकरम्॥\nप्रायश्चित्तं कथं प्राप्तः पार्थः परपुरंजयः ॥\nज्ञातिक्षयोद्भवं पापं कथं नाशमगात्प्रभो ॥१६॥\nएवमुक्तः पुनः प्राह विश्वेशो नीललोहितः ॥\nप्रायश्चित्तस्य संप्राप्तः कारणं तद्यथा स्थितम् ॥१७॥\n॥ ईश्वर उवाच ॥ ॥\nशृणुष्वावहिता भद्रे कथां पातकनाशिनीम् ॥\nयां श्रुत्वा मानवो भक्त्या पवित्रात्मा प्रजायते ॥१८॥\nयोऽसौ देवि समाख्यातः किरीटी श्वेतवाहनः॥\nस जित्वा कौरवान्सर्वान्संहृत्य हयकुञ्जरान् ॥ १९ ॥\nपश्चात्सुयोधनं हत्वा भीमेन प्रययौ गृहान्॥\nनारायणेन सहितो नरोऽसौ प्रस्थितो रणात्॥ 7.1.36.२० ॥\nद्रष्टुं धर्मसुतं दृष्टः प्रणतः प्रांजलिः स्थितः॥\nस विज्ञाय तदाऽऽयान्तौ नरनारायणावुभौ ॥ २१ ॥\nराजा युधिष्ठिरः प्राह द्वारस्थान्द्वारपालकान् ॥\nभवद्भिरेतावायांतौ निषेध्यौ द्वारसंस्थितौ ॥ २२ ॥\nनर नारायणौ क्रूरौ पापपंकानुलेपिनौ ॥\nएवमेतदिति प्रोक्तौ तौ तदा द्वारमागतौ ॥ २३ ॥\nभवन्तौ नेच्छति द्रष्टुं राजा दुर्नयकारिणौ ॥\nतत्रस्थः पृष्टवान्भूयः प्रतीहारं नरः स्वयम् ॥ २४ ॥\nआवां किं कारणं राजा नेक्षते वशवर्तिनौ ॥\nप्रोवाच प्रणतो राजा ततो द्वाःस्थं पुरःस्थितम् ॥ २५ ॥\nनारायणेन सहितं नरं नरकनिर्भयम् ॥\nदुर्योधनेन सहिता बांधवास्ते यतो हताः ॥\nपितृतुल्याश्च राजानस्तेन वै पापभाजनम् ॥ २६ ॥\nएवमुक्ते तु तेनाथ मुखमालोकितं हरेः ॥\nतेन प्रोक्तमिदं तथ्यं यत्ते राज्ञा प्रभाषितम् ॥ २७ ॥\nएवमुक्ते नरः प्राह पुनरेव जनार्द्दनम् ॥\nकथयस्व कथं पापात्कृष्ण शुद्ध्यामहे वयम् ॥ २८ ॥\nतीर्थस्नानेन मे शुद्धिर्यथा स्यात्तद्वद स्फुटम् ॥\nतच्च गंगादिकं कृष्ण यथाऽस्याघस्य नाशनम् ॥ २९ ॥ ॥\n॥ कृष्ण उवाच ॥ ॥\nमा गयां गच्छ कौंतेय मा गंगां मा च पुष्करम् ॥\nतत्र गच्छ कुरुश्रेष्ठ यत्र प्राची सरस्वती ॥ 7.1.36.३० ॥\nब्रह्मघ्नाश्च सुरा पाश्च ये चान्ये पापकारिणः ॥\nतत्र स्नात्वा विमुच्यंते यत्र प्राची सरस्वती ॥ ३१ ॥\nनारायणेन प्रोक्तोऽसौ नरस्तद्वचनाद्द्रुतम् ॥\nसहितस्तेन संप्राप्तः प्राचीनं तीर्थमुत्तमम् ॥ ३२ ॥\nत्रिरात्रोपोषितः स्नातस्त्रिकालं नियतात्मवान् ॥\nतेन तस्माद्विनिर्मुक्तः पातकात्पूर्वसंचितात् ॥ ३३ ॥।\nविज्ञाय शुद्धमेनं तु राजा धर्मसुतो द्रुतम् ॥\nभ्रातृभिः सहितः प्राप्तस्तं द्रष्टुं नरपुंगवम् ॥ ३४ ॥\nततस्तं प्रणतं दृष्ट्वा धर्मपुत्रः पुरःस्थितम् ॥\nआलिलिंग प्रहृष्टात्मा पृष्टवांश्चाप्यनामयम् ॥ ३५ ॥\nभीमादिभिर्भ्रातृभिश्च तदा गुरुगणैर्वृतः ॥\nआलिंगितः प्रहृष्टैस्तु नरो गुणगणैर्वृतः ॥ ३६ ॥\nएतद्धि तन्महातीर्थं प्राचीनेति च शब्दितम् ॥\nस्नानक्रमेण मर्त्त्यानामन्येषामपि पावकम् ॥ ३७ ॥\nत्रिरात्रोपोषितः स्नातस्तीर्थेऽस्मिन्ब्रह्महाऽपि यः ॥\nविमुक्तः पातकात्तस्मान्मोदते दिवि रुद्रवत् ॥ ३८ ॥\nप्राचीने देव्यहं नित्यं वसामि सहितस्त्वया ॥\nप्रभासे तु महाक्षेत्रे विशेषात्तत्र भामिनि ॥ ॥ ३९ ॥\nसरस्वत्युत्तरे तीरे यस्त्यजेदात्मनस्तनुम् ॥\nप्राचीने तु वरारोहे न चेहागच्छते पुनः ॥ 7.1.36.४० ॥\nआप्लुतो वाजिमेधस्य फलं प्राप्स्यति पुष्कलम् ॥\nनियमैश्चोपवासैश्च शोषयेद्देहमात्मनः ॥ ४१ ॥\nजलाहारा वायुभक्षाः पर्णाहाराश्च तापसाः ॥\nयथा स्थंडिलगा नित्यं ये चान्यनियमाः पृथक् ॥ ४२ ॥\nएवं मंक्याश्रमे येषां वसतां मृत्युरागतः ॥\nन ते मनुष्या देवास्ते सत्यमेतद्ब्रवीमि ते ॥ ४३ ॥\nअस्मिंस्तीर्थे तु यो दद्यात्त्रुटिमात्रं तु कांचनम्॥\nश्रद्धया द्विजमुख्याय मेरुतुल्यं फलं लभेत् ॥ ४४ ॥\nअस्मिंस्तीर्थे तु ये श्राद्धं करिष्यंति च मानवाः ॥\nएकविंशत्कुलोपेताः स्वर्गं यास्यंति ते ध्रुवम् ॥ ४५ ॥\nपितॄणां वल्लभे तीर्थे पिण्डेनैकेन तर्प्पिताः ॥\nब्रह्मलोकं गमिष्यंति गयाश्राद्धकृतो यथा ॥ ॥ ४६ ॥\nकृष्णपक्षे चतुर्द्दश्यां स्नानं च विहितं सदा ॥\nपिण्याकैंगुदकेनापि पिंडं तत्र ददाति यः ॥\nपितॄणामक्षया तृप्तिः पितृलोकं स गच्छति ॥ ४७ ॥\nभूयश्चान्नं प्रयच्छंति मोक्षमार्गं व्रजंति ते ॥ ४८ ॥\nदधि दद्याद्योऽपि तत्र ब्राह्मणाय मनोरमम् ॥\nसोऽग्निलोकं समासाद्य भुंक्ते भोगान्सुशोभनान्॥ ४९ ॥\nऊर्णां प्रावरणं योऽपि भक्त्या दद्याद्द्विजोत्तमे ॥\nसोऽपि याति परां सिद्धिं मर्त्यैरन्यैः सुदुर्ल्लभाम् ॥ 7.1.36.५० ॥\nये चात्र मलनाशाय विशेयुर्मानवा जलम्॥\nगोप्रदानसमं तेषां सुखेन फलमादिशेत् ॥ ५१ ॥\nभावेन यो नरस्तत्र कश्चित्स्नानं समाचरेत् ॥\nसर्वपापविनिर्मुक्तो ब्रह्मलोके महीयते ॥ ५२ ॥\nतर्पणात्पिंडदानाच्च नरकेष्वपि संस्थिताः ॥\nस्वर्गं प्रयांति पितरः सुपुत्रेण हि तारिताः ॥ ५३ ॥\nप्राचीं सरस्वतीं प्राप्य याति तीर्थं हिमालयम्॥\nस करस्थं समुत्सृज्य कूर्परेण समालिहेत् ॥ ५४ ॥\nयंयं काममभिध्याय तस्मिन्प्राणान्परित्यजेत् ॥\nतंतं सकलमाप्नोति तीर्थमाहात्म्ययोगतः ॥ ५५ ॥\nअन्यद्देवि पुरा गीतं गांगेयेन युधिष्ठिरे ॥\nसत्यमेव हि गंगायां वयं जाता युधिष्ठिर ॥ ५६ ॥\nयाः काश्चित्सरितो लोके तासां पुण्या सरस्वती ॥ ९७ ॥\nसरस्वती सर्वनदीषु पुण्या सरस्वती लोकसुखावहा सदा ॥\nसरस्वतीं प्राप्य सुदुःखिता नराः सदा न शोचन्ति परत्र चेह च ॥५८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये  प्राचीसरस्वतीमाहात्म्यवर्णनंनाम षट्त्रिंशोऽध्यायः ॥ ३६  ॥"
  }
]
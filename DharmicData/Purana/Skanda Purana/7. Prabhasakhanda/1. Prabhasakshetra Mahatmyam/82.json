[
  {
    "text": "॥देव्युवाच ॥ ॥\nचक्रतीर्थेति किं नाम त्वया प्रोक्तं वृषध्वज ॥\nकुत्र तिष्ठति तत्तीर्थं किं प्रभावं वदस्व मे ॥ १ ॥\n॥ ईश्वर उवाच ॥ ॥\nपुरा देवासुरे युद्धे हत्वा दैत्याञ्जनार्द्दनः ॥\nचक्रं प्रक्षालयामास तत्र वै रक्तरंजितम्॥ २ ॥\nअष्टकोटिसुतीर्थानि तत्रानीय स्वयं हरिः ॥\nतीर्थे प्रकल्पयामास शुद्धिं कृत्वा सुदर्शने ॥\nतीर्थस्य चक्रे नामापि चकतीर्थमिति श्रुतम्॥ ३ ॥\nअष्टायुतानि तीर्थानामष्टौ कोट्यस्तथैव च ॥\nतत्र संति महादेवि चक्रतीर्थे न संशयः ॥ ४ ॥\nयस्तत्र कुरुते स्नानमेकचित्तो नरोत्तमः॥\nसर्वतीर्थाभिषेकस्य स प्राप्नोत्यखिलं फलम्॥५ ॥\nतीर्थानामष्टकोटिस्तु निवसंति वरानने ॥\nएकादश्यां विशेषेण चन्द्रसूर्यग्रहे तथा ॥ ६ ॥\nतत्र स्नात्वा महादेवि यज्ञकोटिफलं लभेत् ॥\nतस्यैव कल्पनामानि शृणु ते कथयाम्यहम् ॥ ७ ॥\nकोटितीर्थं पूर्वकल्पे श्रीनिधानं द्वितीयके ॥\nतृतीये शतधारं च चक्रतीर्थं चतुर्थके ॥ ८ ॥\nएवं ते कल्पनामानि ह्यतीतान्यखिलानि वै ॥\nकथितान्येवमन्यानि ज्ञेयानि विबुधैः क्रमात्॥ ९ ॥\nतत्र यद्दीयते दानं तस्य संख्या न विद्यते ॥\nअर्द्धक्रोशप्रमाणं हि विष्णुक्षेत्रं प्रकीर्त्तितम् ॥ 7.1.82.१० ॥\nब्रह्महत्या नोपसर्पेत्सत्यमेतन्मयोदितम् ॥\nमासोपवासी तत्क्षेत्रे अग्निहोत्री यतव्रतः ॥ ११ ॥\nस्वाध्यायी यज्ञयाजी च तपश्चांद्रायणा दिकम् ॥\nतिलोदकं पितॄणां च श्राद्धं च विधिपूर्वकम् ॥ १२ ॥\nएकरात्रं त्रिरात्रं वा कृच्छ्रं सांतपनं तथा ॥\nमासोपवासं तच्चैव अन्यद्वा पुण्यकर्म तत् ॥ १३ ॥\nदैत्यारिक्षेत्रमासाद्य यत्किंचित्कुरुते नरः ॥\nअन्यक्षेत्रात्कोटिगुणं पुण्यं भूयान्न संशयः ॥ १४ ॥\nसुदर्शने वरे तीर्थे गोदानं तत्र दापयेत् ॥\nसम्यग्यात्राफलप्रेप्सुः सर्वपापविशुद्धये ॥ १५ ॥\nचंडालः श्वपचो वाऽपि तिर्यग्योनिगतस्तथा ॥\nतस्मिंस्तीर्थे मृतः सम्यगाच्युतं लोकमाप्नुयात् ॥ १६ ॥\nइति संक्षेपतः प्रोक्तं चक्रतीर्थसमुद्भवम् ॥\nमाहात्म्यं सर्वपापघ्नं सर्वकामफलप्रदम् ॥ १७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दैत्यसूदन माहात्म्यप्रसंगेन चक्रतीर्थोत्पत्तिवृत्तान्तमाहात्म्यवर्णनंनाम द्व्यशीतितमोऽध्यायः ॥ ८२ ॥"
  }
]
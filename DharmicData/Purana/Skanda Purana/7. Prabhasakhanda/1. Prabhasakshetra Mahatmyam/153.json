[
  {
    "text": "॥ ईश्वर उवाच ॥ ॥\nततो गच्छेन्महादेवि हिरण्येश्वरमुत्तमम् ॥\nब्रह्मकुण्डस्य वायव्ये धनुषां द्वितये स्थितम् ॥ १ ॥\nसर्वपापप्रशमनं दारिद्र्यौघविनाशनम् ॥\nकृतस्मराच्च परतो ह्यग्नितीर्थाच्च पूर्वतः ॥ २ ॥\nयमेश्वराच्च नैर्ऋत्ये समुद्रस्योत्तरे तथा ॥\nतस्य लिंगस्य प्राग्भागे ब्रह्मा तेपे महत्तपः ॥\nआराधयामास तदा देवदेवं त्रिलोचनम् ॥ ३ ॥\nततस्तुष्टो महादेवो ब्रह्मन्ब्रूहि वरो मम ॥ ४ ॥\n॥ ब्रह्मोवाच ॥ ॥\nयदि तुष्टोऽसि मे देव याज यामीति मे मतिः ॥\nस्थानं च यन्महापुण्यं तन्ममाख्यातुमर्हसि ॥ ५ ॥\n॥ ईश्वर उवाच ॥ ॥\nकृतस्मराद्ब्रह्मकुंडं यमेशात्सागरावधि ॥\nएतदंतरमासाद्य पापी चापि विमुच्यते ॥ ६ ॥\nवहेद्विषुवती तत्र सदा पुण्यात्मनां नृणाम् ॥\nयत्र तत्र कुरु विभो मनसा ते यथेप्सितम् ॥ ७ ॥\nइत्युक्तः स तदा ब्रह्मा प्रारेभे यज्ञमुत्तमम् ॥ ८ ॥\nततो भागार्थिनो देवा इन्द्राद्यास्तत्र चागताः॥\nऋषयो भागकामास्तु सर्वे तत्र समागताः ॥९॥\nततो यज्ञागतेभ्यः स दक्षिणामददात्पुनः ॥\nततोऽथ दक्षिणा क्षीणा दीयमाना यशस्विनि ॥ 7.1.153.१० ॥\nततोब्रह्मा बहूद्विग्नो दध्यौ वै मनसा तदा ॥\nबद्धाञ्जलिपुटो भूत्वा इदं वचनमब्रवीत् ॥ ११ ॥\nभगवन्वै विरूपाक्ष क्रतुर्नैव समाप्यते ॥\nदक्षिणाहै(दै?)न्यतो देव न याति परिपूर्णताम् ॥ १२ ॥\nदक्षिणासहिताः सर्वे यथा यांति तथा कुरु ॥\nपितामहवचः श्रुत्वा कृत्वा ध्यानं तदा मया ॥ १३ ॥\nस्मृता सरस्वती देवी देवानां हितकाम्यया ॥\nआगता सा महापुण्या उक्ता देवी मया तदा ॥ १४ ॥\nपद्मयोनेर्धनं क्षीणं क्रतुर्वै न समाप्यते ॥\nतस्मान्मम प्रसादेन भव काञ्चनवाहिनी ॥ १५ ॥\nसरस्वत्यास्ततः स्रोत उत्थितं पश्चिमामुखम् ॥\nकाञ्चनानां तु पद्मानि उच्छ्रितानि सहस्रशः ॥ १६ ॥\nकाञ्चनेन प्रवाहेण तोयं सारस्वतं शुभम् ॥\nदैत्यसूदनमासाद्य अग्नितीर्थावधि प्रिये ॥\nपूरयामास पद्मैश्च कोटिशश्च समंततः ॥ १७ ॥\nकाञ्चनानि तु तान्येव दत्त्वा विप्रेषु दक्षिणाम् ॥\nयज्ञं निर्वर्तयामास हृष्टो ब्रह्मा द्विजैः सह ॥ १८ ॥\nशेषाणि यानि पद्मानि तानि निःक्षिप्य भूतले ॥\nतदूर्ध्वं स्थापयामास लिगं तु कनके श्वरम्॥ १९ ॥\nतत्र लिंगं प्रतिष्ठाप्य सर्वदेवनमस्कृतम् ॥\nऋषिभ्यो दक्षिणां प्रादादेकैकस्य यथाक्रमम् ॥\nकाञ्चनानां च पद्मानां प्रत्येकमयुतं ददौ ॥7.1.153.२०॥\nततः शेषाणि पद्मानि निहितानि धरातले ॥\nब्रह्मकुण्डस्य मध्ये तु नापुण्यो लभते नरः ॥२१॥\nतत्कुण्डतोयमद्यापि नानावर्णं प्रदृश्यते ॥\nतत्राधः पद्मसंयोगान्नीरं स्वर्णायते क्षणात् ॥ २२ ॥\nहिरण्मयानि पद्मानि अधः कृत्वा प्रजापतिः ॥\nलिंगमूर्ध्वं प्रतिष्ठाप्य स्वयं पूजितवांस्तदा ॥\nहिरण्यकमलैर्दिव्यैर्हिरण्येशस्ततोऽभवत् ॥ २३ ॥\nसर्वपापप्रशमनं तथा दारिद्र्यनाशनम् ॥\nदृष्ट्वा हिरण्मयेशानं सर्वपापैः प्रमुच्यते ॥ २४ ॥\nमाघ मासे चतुर्दश्यां यस्तल्लिंगं प्रपूजयेत् ॥\nपूजितं तेन सकलं ब्रह्माण्डं सचराचरम् ॥ २५ ॥\nसर्वदानानि दत्तानि सर्वे देवाश्च तोषिताः ॥\nब्रह्माण्डं तेन दत्तं स्याद्येन तल्लिंगमर्चितम् ॥ २६ ॥\nएतन्मया ते कथितं स्नेहेन वरवर्णिनि ॥\nन कस्यचिन्मयाऽऽख्यातं महागोप्यं वरानने । २७ ॥\nय इदं शृयुयाद्भक्त्या पठेद्वा भक्तिसंयुतः ॥\nस गच्छेद्देवलोकं तु मुक्तः सर्वैस्तु पातकैः ॥ २८ ॥\nइति ते चातिविख्याताः पवित्राः पञ्च भैरवाः ॥\nब्रह्मकुण्डसमीपस्थाः कथितास्तव सुन्दरि ॥ २९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्ये हिरण्येश्वरमाहात्म्यवर्णनंनाम त्रिपञ्चाशदुत्तरशततमोऽध्यायः ॥ १५३ ॥ ॥"
  }
]
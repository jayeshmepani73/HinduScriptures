[
  {
    "text": "॥ ईश्वर उवाच ॥ ॥\nततो गच्छेन्महादेवि चतुर्थं रुद्रमुत्तमम् ॥\nवृषभेश्वरनामानं कल्पलिंगं सुरप्रियम् ॥ १ ॥\nबालरूपी महादेवि यत्र ब्रह्मा स्वयं स्थितः ॥\nतस्यैव चोत्तरे भागे धनुषां त्रितये स्थितम् ॥ २ ॥\nआद्यं महाप्रभावं हि नापुण्यो वेद मानवः ॥\nतस्यैव कल्पनामानि सांप्रतं प्रब्रवीमि ते ॥ ३॥\nपूर्वकल्पे महादेवि ब्रह्मेश्वर इति स्मृतः ॥\nब्रह्मणाराधितः पूर्वं वर्षाणामयुतं प्रिये ॥ ४ ॥\nसृष्टिकामेन देवेन ततस्तुष्टो महेश्वरः ॥\nचतुर्विधां भूतसृष्टिं ततश्चक्रे पितामहः ॥ ५ ॥\nब्रह्मणस्त्वीशभावेन गतस्तुष्टिं यतो हरः ॥\nतेन ब्रह्मेश्वरं नाम तस्मिँल्लिंगे पुराऽभवत् ॥ ६ ॥\nततो द्वितीयकल्पे तु संप्राप्ते वरवर्णिनि ॥\nरैवतेश्वरनामेति प्रख्यातं धरणीतले ॥७॥\nरैवतो नाम राजाऽभूद्ब्रह्मांडे सचराचरे ॥\nजगद्योनिर्जिगायेदं तल्लिंगस्य प्रभावतः ॥ ८ ॥\nरैवतेश्वरनामाभूत्तेन लिंगं महाप्रभम् ॥\nपुनस्तृतीयकल्पे  तु संप्राप्ते वरवर्णिनि॥९ ॥\nवृषभेश्वरनामाभूत्तस्य लिंगस्य भामिनि ॥\nममैव वाहनं योऽसौ धर्मोयं वृषरूपधृक् ॥ 7.1.90.१० ॥\nतेन तत्पूजितं लिंगं दिव्याब्दानां सहस्रकम्॥\nततस्तुष्टेन देवेशि नीतः सायुज्यतां वृषः ॥ ११ ॥\nतेन तल्लिंगमभवद्वृषभेशेति भूतले ॥\nततश्चतुर्थे संप्राप्ते वाराहेकल्प संज्ञिते ॥ १२ ॥\nअष्टाविंशतिमे तत्र त्रेतायुगमुखे तदा ॥\nइक्ष्वाकुर्नाम राजाऽभूत्सूर्यवंशविभूषणः ॥ १३ ॥\nस लिंगं पूजयामास त्रिकालं भक्तिभावितः ॥\nएकाहारो जिताहारो भूभिशायी जितेंद्रियः ॥ १४ ॥\nएवं काले बहुविधे ततस्तुष्टो महेश्वरः ॥\nददौ राज्यं महोदग्रं संततिं पुत्र पौत्रिकीम्॥ १५ ॥\nइक्ष्वाक्वीश्वरनामाभूत्तेनेदं लिंगमुत्तमम् ॥\nयस्तं पूजयते भक्त्या देवं वृषभवाहनम् ॥ .१६ ॥\nसप्तजन्मकृतैः पापैर्मुच्यते नात्र संशयः ॥\nत्रिंशद्धनुष्प्रमाणेन तस्य क्षेत्रचतुर्द्दिशम्॥ १७॥\nस्नानं जाप्यं बलिं होमं पूजां स्तोत्रमुदीरणम् ॥\nतस्मिंस्तीर्थे तु यः कुर्यात्तत्सर्वं चाक्षयं भवेत् ॥ १८ ॥\nचतुष्कोणांतरा क्षेत्रमेवं मात्राप्रमाणतः ॥\nएकरात्रोषितो भूत्वा तस्य लिंगस्य सन्निधौ ॥ १९ ॥\nब्रह्मचर्येण जागर्त्ति स पापैः संप्रमुच्यते ॥\nहोमजाप्यसमाधिस्थो नृत्यगीतादिवादनैः ॥ 7.1.90.२० ॥\nगोघ्नो वा ब्रह्महा पापी मुच्यते दुष्कृतैर्नरः ॥\nयः संप्रीणयते विप्रांस्तत्र भोज्यैः पृथग्विधैः ॥ २१ ॥\nएकस्मिन्भोजिते विप्रे कोटिर्भवति भोजिता ॥\nभैरवं चैव केदारं पुष्करं द्रुतिजंगमम् ॥ २२ ॥\nवाराणसी कुरुक्षेत्रं महा कालं च नैमिषम् ॥\nएतत्तीर्थाष्टकं देवि तस्मिँल्लिंगे व्यवस्थितम् ॥ २३ ॥\nमाघे कृष्णचतुर्द्दश्यां तत्र यो जागृयान्निशि ॥\nसंपूज्य विधिना देवं स तीर्थाष्टफलं लभेत् ॥ २४ ॥\nददाति तत्र यः पिण्डं नष्टेन्दौ शिवसंनिधौ ॥\nतृप्यन्ति पितरस्तस्य यावद्ब्रह्मदिनान्तकम् ॥ २५ ॥\nदधिक्षीर घृतेनैव पंचगव्यकुशोदकैः ॥\nकुंकुमागरुकर्पूरैस्तल्लिगं पूजयेन्निशि ॥ २६ ॥\nसंमंत्र्याघोरमंत्रेण ध्यात्वा देवं सदाशिवम् ॥\nएवं कृत्वा महादेवि मुच्यते पंचपातकैः ॥ २७ ॥\nअष्टम्यां च चतुर्द्दश्यां दध्ना संस्नापयेद्यदि ॥\nस ब्राह्मणश्चतुर्वेदो जायते नात्र संशयः ॥ २८ ॥\nक्षीरेण स्नापयेद्देवि यदि तं वृषभेश्वरम् ॥\nसप्तधेनुसहस्राणां स फलं विंदते महत् ॥ २९ ॥\nजन्मांतरेण यत्पापं सांप्रतं यत्कृतं प्रिये ॥\nतत्सर्वं नाशमायाति घृतस्नानेन भामिनि ॥ 7.1.90.३० ॥\nपंचगव्येन यो देवि स्नापयेद्वृषभेश्वरम् ॥\nस दहेत्सर्वपापानि सर्वयज्ञफलं लभेत् ॥ ३१ ॥\nतद्दृष्ट्वा ब्रह्महा गोघ्नः स्तेयी च गुरुतल्पगः ॥\nशरणागतघाती च मित्रविश्रंभघातकः ॥ ३२ ॥\nदुष्टपापसमाचारो मातृहा पितृहा तथा ॥\nमुच्यते सर्वपापैस्तु तल्लिंगाराधनोद्यतः ॥ ३३ ॥\nकार्तिकं सकलं यस्तु पूजयेद्ब्रह्मणा सह ॥\nब्रह्मेश्वरं महालिंगं स मुक्तः पातकैर्भवेत् ॥ ३४ ॥\nतेन दत्तं भवेत्सर्वं गुरवस्तेन तोषिताः ॥\nश्राद्धं कृतं गयातीर्थे तेन तप्तं महत्तपः ॥\nयेन देवाधिदेवोऽसौपूजितो वृषभेश्वरः ॥ ३५ ॥\nइति ते कथितं देवि माहात्म्यं देवपूजितम् ॥\nवृषभेश्वरदेवस्य कल्पलिंगस्य भामिनि ॥ ३६ ॥\nयः शृणोति महादेवि माहात्म्यं दैवदेवतम् ॥\nमूर्खो वा पंडितो वाऽपि स याति परमां गतिम् ॥ ३७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य एकादशरुद्रमाहात्म्ये वृषवाहनेश्वरमाहाम्यवर्णनंनाम नवतितमोऽध्यायः ॥ ९० ॥"
  }
]
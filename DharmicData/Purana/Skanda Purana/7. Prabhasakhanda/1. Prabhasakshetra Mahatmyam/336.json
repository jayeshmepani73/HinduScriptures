[
  {
    "text": "॥ ईश्वर उवाच ॥ ॥\nततो गच्छेन्महादेवि गोष्पदं तीर्थमुत्तमम् ॥\nयत्र श्राद्धं नरः कृत्वा गयासप्तगुणं फलम्॥\nलभते नात्र संदेहो यदि श्रद्धा दृढा भवेत् ॥ १ ॥\nयत्र श्राद्धं पृथुः कृत्वा पितरं पापयोनितः ॥ उद्दधार महादेवि वेनंनाम महाप्रभुम् ॥ ॥ २ ॥\n॥ देव्युवाच ॥ ॥\nकस्मिन्स्थाने स्थितं तीर्थमुत्पत्तिस्तस्य कीदृशी ॥\nकथं स वेनराजो वा उद्धृतः पापयोनितः ॥ ३ ॥\nगयासप्तगुणं पुण्यं कथं तत्र प्रजायते ॥\nश्राद्धस्य किं विधानं तु के मंत्रास्तत्र के द्विजाः ॥\nएतन्मे कौतुकं देव यथावद्वक्तुमर्हसि ॥ ४ ॥\n॥ ईश्वर उवाच ॥ ॥\nइदं रहस्यं देवेशि यत्त्वया परिपृच्छितम्॥\nअप्रकाश्यमिदं तीर्थमस्मिन्पापयुगे प्रिये ॥ ५ ॥\nतथापि संप्रवक्ष्यामि तव स्नेहात्सुरेश्वरि ॥\nन पापिन इदं ब्रूयान्नैव तर्करताय वै ॥ ६ ॥\nन नास्तिकाय देवेशि न सुवर्णेतराय च ॥\nअस्ति देवि महासिद्धा पुण्या न्यंकुमती नदी ॥ ७ ॥\nमर्यादार्थं मयाऽऽनीता क्षेत्रस्यास्य महेश्वरि॥\nसंस्थिता पापशमनी पर्णादित्याच्च दक्षिणे॥ ८ ॥\nनारायणगृहात्सौम्ये नातिदूरे व्यवस्थिता॥\nतस्या मध्ये महादेवि तीर्थं त्रैलोक्यविश्रुतम् ॥ ९ ॥\nगोष्पदं नाम विख्यातं कोटिपापहरं नृणाम्॥\nगोष्पदस्य समीपे तु नातिदूरे व्यवस्थितः ॥ 7.1.336.१० ॥\nअनन्तो नाम नागेन्द्रः स्वयंभूतो धरातले ॥\nतस्य तीर्थस्य रक्षार्थं विष्णुना सन्नियोजितः ॥ ११ ॥\nकांक्षंति पितरः पुत्रान्नरकादतिभीरवः ॥\nगंता यो गोष्पदे पुत्रः स नस्त्राता भविष्यति ॥\nगोष्पदे च सुतं दृष्ट्वा पितॄणामुत्सवो भवेत् ॥ १२ ॥\nपद्भ्यामपि जलं स्पृष्ट्वा अस्मभ्यं किं न दास्यति ॥\nअपि स्यात्स कुलेऽस्माकं यो नो दद्याज्जलांजलिम् ॥\nप्रभासक्षेत्रमासाद्य गोष्पदे तीर्थ उत्तमे ॥ १३ ॥\nअपि स्यात्स कुलेऽस्माकं खड्गमांसेन यः सकृत् ॥\nश्राद्धं कुर्यात्प्रयत्नेन कालशाकेन वा पुनः ॥ १४ ॥\nअपि स्यात्स कुलेऽस्माकं गोष्पदे दत्तदीपकः ॥\nआकल्पकालिका दीप्तिस्तेनाऽस्माकं भविष्यति ॥ १५ ॥\nगोष्पदे चान्नशता यः पितरस्तेन पुत्रिणः ॥\nदिनमेकमपि स्थित्वा पुनात्यासप्तमं कुलम् ॥ ॥ १६ ॥\nपिण्डं दद्याच्च पित्रादेरात्मनोऽपि स्वयं नरः ॥\nपिण्याकेंगुदकेनापि तेन मुच्येद्वरानने ॥ १७ ॥\nब्रह्मज्ञानेन किं योगैर्गोग्रहे मरणेन किम् ॥\nकिं कुरुक्षेत्रवासेन गोष्पदे यदि गच्छति ॥ १८ ॥\nसकृत्तीर्थाभिगमनं सकृत्पिण्डप्रपातनम् ॥\nदुर्ल्लभं किं पुनर्नित्यमस्मिंस्तीर्थे व्यवस्थितम्॥ १९ ॥\nअर्द्धकोशं तु तत्तीर्थं तदर्द्धार्द्धं तु दुर्ल्लभम् ॥\nतन्मध्ये श्राद्धकृत्पुण्यं गयासप्तगुणं लभेत् ॥ 7.1.336.२० ॥\nश्राद्धकृद्गोष्पदे यस्तु पितॄणामनृणो हि सः ॥\nपदमध्ये विशेषेण कुलानां शतमुद्धरेत् ॥ २१ ॥\nगृहाच्चलितमात्रस्य गोष्पदे गमनं प्रति ॥\nस्वर्गारोहणसोपानं पितॄणां तु पदेपदे ॥ २२ ॥\nपायसेनैव मधुना सक्तुना पिष्टकेन च ॥\nचरुणा तंदुलाद्यैर्वा पिंडदानं विधीयते ॥ २३ ॥\nगोप्रचारे तु यः पिण्डा ञ्छमीपत्रप्रमाणतः ॥\nकन्दमूलफलाद्यैर्वा दत्त्वा स्वर्गं नयेत्पितॄन् ॥ २४ ॥\nगोष्पदे पिण्डदानेन यत्फलं लभते नरः ॥\nन तच्छक्यं मया वक्तुं कल्पकोटिशतैरपि ॥ २५ ॥\nअथातः संप्रवक्ष्यामि सम्यग्यात्राविधिं शुभम् ॥\nयात्राविधानं च तथा सम्यक्छ्रद्धान्विता शृणु ॥ ॥ २६ ॥\nयदि तीर्थं नरो गच्छेद्गयाश्राद्धफलेप्सया ॥\nतथाविधविधानेन यात्रा कुर्याद्विचक्षणः ॥ २७ ॥\nब्रह्मचारी  शुचिर्भूत्वा हस्तपादेषु संयतः ॥\nश्रद्धावानास्तिको भावी गच्छेत्तीर्थं ततः सुधीः ॥ २८ ॥\nन नास्तिकस्य संसर्गं तस्मिंस्तीर्थे नरश्चरेत् ॥\nसर्वोपस्करसंयुक्तः श्राद्धार्ह द्रव्यसंयुतः ॥\nगच्छेत्तीर्थं साधुसंगी गयां मनसि मानयन् ॥ २९ ॥\nएवं यस्तु द्विजो गच्छेत्प्रतिग्रहविवर्जितः ॥\nपदेपदेऽश्वमेधस्य फलं प्राप्नोत्य संशयम्॥ 7.1.336.३० ॥\nतत्र स्नात्वा न्यंकुमत्यां सिद्धये पितृमुक्तये ॥\nस्नात्वाथ तर्प्पणं कुर्याद्देवादीनां यथाविधि ॥ ३१ ॥\nब्रह्मादिस्तंबपर्यंता देवर्षि मनुमानवाः ॥\nतृप्यन्तु पितरः सर्वे मातृमातामहादयः ॥ ३२ ॥\nएवं संतर्प्य विधिना कृत्वा होमादिकं नरः ॥\nश्राद्धं सपिण्डकं कुर्यात्स्वतंत्रोक्तविधानतः ॥ ३३ ॥\nआमन्त्र्य ब्राह्मणांस्तत्र शास्त्रजान्दोषवर्जितान् ॥\nएवं कृतोपचारस्तु इमं मन्त्रमुदीरयेत् ॥ ३४ ॥\nकव्यवाडनलः सोमो यमश्चैवार्यमा तथा ॥\nअग्निष्वात्ता बर्हिषदः सोमपाः पितृदेवताः ॥\nआगच्छन्तु महाभागा युष्माभी रक्षिता स्त्विह ॥ ३५ ॥\nमदीयाः पितरो ये च कुले जाताः सनाभयः ॥\nतेषां पिण्डप्रदाताऽहमागतोऽस्मिन्पितामहाः ॥ ३६ ॥\nएवमुक्त्वा महादेवि इमं मन्त्रमुदीरयेत् ॥ ३७ ॥\nपिता पितामहश्चैव तथैव प्रपितामहः ॥\nमाता पितामही चैव तथैव प्रपितामही ॥ ३८ ॥\nमातामहः प्रमाता च तथा वृद्धप्रमातृकः ॥\nतेषां पिंडो मया दत्तो ह्यक्षय्यमुपतिष्ठताम् ॥ ३९ ॥\nॐ नमो भानवे भर्त्रेऽब्जभौमसोमरू पिणे ॥\nएवं नत्वाऽर्चयित्वा तु इमां स्तुतिमथो पठेत् ॥ 7.1.336.४० ॥\nतत्र गोष्पदसामीप्ये चरुणा सुशृतेन च ॥\nपितॄणामनाथानां च मंत्रैः पिंडांश्च निर्वपेत् ॥ ४१ ॥\nअस्मत्कुले मृता ये च गतिर्येषां न विद्यते ॥\nरौरवे चांधतामिस्रे कालसूत्रे च ये गताः ॥\nतेषामुद्धरणार्थाय इमं पिंडं ददाम्यहम् ॥ ॥ ४२ ॥\nअनेकयातनासंस्थाः प्रेतलोकेषु ये गताः ॥\nतेषामुद्धरणार्थाय इमं पिंडं ददाम्यहम् ॥ ४३ ॥\nपशुयोनिगता ये च ये च कीटसरी सृपाः ॥\nअथवा वृक्षयोनिस्थास्तेभ्यः पिंडं ददाम्यहम् ॥४४॥\nअसंख्या यातनासंस्था ये नीता यमशासकैः॥\nतेषामुद्धरणार्थाय इमं पिंडं ददाम्यहम् ॥ ४५ ॥\nयेऽबांधवा बांधवा ये येऽन्यजन्मनि बांधवाः ॥\nते सर्वे तृप्तिमायांतु पिंडेनानेन सर्वदा ॥ ४६ ॥\nये केचित्प्रेतरूपेण वर्त्तंते पितरो मम ॥\nते सर्वे तृप्तिमायांतु पिंडेनानेन सर्वदा ॥ ४७ ॥\nदिव्यांतरिक्षभूमिस्थपितरो बांधवादयः ॥\nमृताश्चासंस्कृता ये च तेषां पिंडोस्तु मुक्तये ॥ ॥ ४८ ॥\nपितृवंशे मृता ये च मातृवंशे तथैव च ॥\nगुरुश्वशुरबंधूनां ये चान्ये बांधवा मृताः ॥ ४९ ॥\nये मे कुले लुप्तपिंडाः पुत्रदारविवर्जिताः ॥\nक्रियालोपगता ये च जात्यंधाः पंगवस्तथा ॥ 7.1.336.५० ॥\nविरूपा आमगर्भा येऽज्ञाता ज्ञाताः कुले मम ॥\nतेषां पिंडो मया दत्तो ह्यक्षय्यमुपतिष्ठताम्॥ ॥५१॥\nप्रेतत्वात्पितरो मुक्ता भवंतु मम शाश्वतम् ॥\nयत्किंचिन्मधुसमिश्रं गोक्षीरं घृतपायसम् ॥५२॥\nअक्षय्यमुपतिष्ठेत्त्वत्त्वस्मिंस्तीर्थे तु गोष्पदे॥\nस्वाध्यायं श्रावयेत्तत्र पुराणान्यखिलान्यपि ॥ ५३ ॥\nब्रह्मविष्ण्वर्करुद्राणां स्तवानि विविधानि च॥\nऐंद्राणि सोमसूक्तानि पावमानीश्च शक्तितः ॥ ॥ ५४ ॥\nबृहद्रथंतरं तद्वज्ज्येष्ठसाम सरौरवम्॥\nतथैव शांतिकाध्यायं मधुब्राह्मणमेव च ॥५५॥\nमंडलं ब्राह्मणं तत्र प्रीतकारि च यत्पुनः ॥\nविप्राणामात्मनश्चैव तत्सर्वं समुदीरयेत्॥५६॥\nएवं न्यंकुमतीमध्ये गोष्पदे तीर्थ उत्तमे ॥\nदत्त्वा पिंडांश्च विधिवत्पुनर्मंत्रमिमं पठेत् ॥ ५७ ॥\nसाक्षिणः संतु मे देवा ब्रह्माद्या ऋषिपुंगवाः ॥\nमयेदं तीर्थमासाद्य पितॄणां निष्कृतिः कृता ॥५८॥\nआगतोऽस्मि इदं तीर्थं पितृकार्ये सुरोत्तमाः ॥\nभवंतु साक्षिणः सर्वे मुक्तश्चाहमृणत्रयात्॥ ५९ ॥\nएवं प्रदक्षिणीकृत्य गोष्पदं तीर्थमुत्तमम् ॥\nविप्रेभ्यो दक्षिणां दत्त्वा नद्यां पिंडान्विसर्जयेत् ॥ 7.1.336.६० ॥\nगोदानं तत्र देयं तु तद्वत्कृष्णाजिनं प्रिये ॥\nअष्टकासु च वृद्धौ च गयायां मृतवासरे ॥ ६१ ॥\nअत्र मातुः पृथक्छ्राद्धमन्यत्र पतिना सह ॥\nवृद्धिश्राद्धे तु मात्रादि गयायां पितृपूर्वकम्॥ ६२ ॥\nगयावदत्रैव पुनः श्राद्धं कार्यं नरोत्तमैः ॥\nतस्माद्गुप्तगया प्रोक्ता इयं सा विष्णुना स्वयम् ॥ ६३ ॥\nगंधदानेन गंधाप्तिः सौभाग्यं पुष्पदानतः ॥\nधूपदानेन राज्याप्तिर्दीप्तिर्दीपप्रदानतः ॥ ६४ ॥\nध्वजदानात्पापहानिर्यात्राकृद्ब्रह्मलोकभाक् ॥\nश्राद्धपिंडप्रदो लोके विष्णुर्नेष्यति वै पितॄन्॥ ६५ ॥\nएकं यो भोजयेत्तत्र ब्राह्मणं शंसितव्रतम्॥\nगोप्रचारे महातीर्थे कोटिर्भवतिभोजिता ॥ ६६ ॥\nइति संक्षेपतः प्रोक्तस्तत्र श्राद्धविधिस्तव ॥\nअथ ते कथयिष्यामि इतिहासं पुरातनम् ॥ ६७ ॥\nवेनस्य राज्ञश्चरितं पृथोश्चैव महात्मनः ॥\nयथा तत्राभवन्मुक्तिस्तस्य चांडालयोनितः ॥\nतत्सर्वं शृणु देवेशि सम्यक्छ्रद्धासमान्विता ॥ ६८ ॥\nपिशुनाय न पापाय नाशिष्यायाहिताय च ॥\nकथनीयमिदं पुण्यं नाव्रताय कथंचन ॥ ६९ ॥\nस्वर्ग्यं यशस्यमायुष्यं धन्यं वेदेन संमितम् ॥\nरहस्यमृषिभिः प्रोक्तं शृणुयाद्योऽनसूयकः ॥ 7.1.336.७० ॥\nयश्चैनं श्रावयेन्मर्त्यः पृथो र्वैन्यस्य संभवम् ॥\nब्राह्मणेभ्यो नमस्कृत्वा न स शोचेत्कृताऽकृते ॥७१॥\nगोप्ता धर्मस्य राजाऽसौ बभौ चात्रिसमप्रभः ॥\nअत्रिवंशसमुत्पन्नो ह्यंगो नाम प्रजापतिः ॥ ७२ ॥\nतस्य पुत्रोऽभवेद्वेनो नात्यर्थं धार्मिकस्तथा ॥\nजातो मृत्युसुतायां वै सुनीथायां प्रजापतिः॥७३ ॥\nसमातामह दोषेण तेन कालात्मकाननः ॥\nस धर्मं पृष्ठतः कृत्वा पापबुद्धिरजायत ॥ ७४ ॥\nस्थितिमुत्थापयामास धर्मोपेतां सनातनीम् ॥\nवेदशास्त्राण्यतिक्रम्य ह्यधर्म निरतोऽभवत् ॥ ७५ ॥\nनिःस्वाध्यायवषट्काराः प्रजास्तस्मिन्प्रशासति ॥\nडिंडिमं घोषयामास स राजा विषये स्वके ॥ ७६ ॥\nन दातव्यं न यष्टव्यं मयि राज्यं प्रशासति ॥\nआसीत्प्रतिज्ञा क्रूरेयं विनाशे प्रत्युपस्थिते ॥ ७७॥\nअहमीड्यश्च पूज्यश्च सर्वयज्ञैर्द्विजोत्तमैः ॥\nमयि यज्ञा विधातव्या मयि होतव्यमित्यपि ॥७८॥\nतमतिक्रांतमर्यादं प्रजापीडनतत्परम् ॥\nऊचुर्महर्षयः क्रुद्धा मरीचिप्रमुखास्तदा ॥७९॥\nमाऽधर्मं वेन कार्षीस्त्वं नैष धर्मः सनातनः ॥\nअत्रेर्वंशे प्रसूतोऽसि प्रजापतिरसंशयम् ॥ 7.1.336.८० ॥\nपालयिष्ये प्रजाश्चेति पूर्वं ते समयः कृतः ॥\nतांस्तथावादिनः सर्वान्ब्रह्मर्षीनब्रवीत्तदा ॥ ८१ ॥\nवेनः प्रहस्य दुर्बुद्धिरिदं वचनकोविदः ॥\nस्रष्टा धर्मस्य कश्चान्यः श्रोतव्यं कस्य वा मया ॥ ८२ ॥\nवीर्यश्रुततपःसत्यैर्मयान्यः कः समो भुवि ॥\nमदात्मानो न नूनं मां यूयं जानीथ तत्त्वतः ॥ ८३ ॥\nप्रभवं सर्वलोकानां धर्माणां च विशेषतः॥\nइत्थं देहेन पृथिवीं भावेन यजनेन च ॥ ८४ ॥\nसृजेयं च ग्रसेयं च नात्र कार्या विचारणा ॥\nयदा न शक्यते स्तंभान्मत्तश्चैव विमोहितः ॥ ८५ ॥\nअनुनेतुं नृपो वेनस्तत्र क्रुद्धा महर्षयः ॥\nआथर्वणेन मंत्रेण हत्वा तं ते महाबलम् ॥ ८६ ॥\nततोऽस्य वामबाहुं ते ममंथुर्भृशकोपिताः ॥\nतस्माच्च मथ्यमानाद्वै जज्ञे पूर्वमिति श्रुतिः ॥ ८७ ॥\nह्रस्वोऽतिमात्रः पुरुषः कृष्णश्चापि तदा प्रिये ॥\nस भीतः प्राञ्जलिश्चैव तस्थिवान्संमुखे प्रिये ॥ ८८ ॥\nतमात्तं विह्वलं दृष्ट्वा निषीदेत्यब्रुवन्किल ॥\nनिषादो वंशकर्ता वै तेनाभूत्पृथुविक्रमः ॥ ८९ ॥\nधीवरानसृजच्चापि वेनपापसमुद्भवान् ॥\nये चान्ये विन्ध्यनिलयास्तथा वै तुंबराः खसाः ॥ 7.1.336.९० ॥\nअधर्मे रुचयश्चापि वर्द्धिता वेनपापजाः ॥\nपुनर्महर्षयस्तेथ पाणिं वेनस्य दक्षिणम् ॥९१॥\nअरणीमिव संरब्धा ममंथुर्जात मन्यवः ॥\nपृथुस्तस्मात्समुत्पन्नः कराज्ज्वलनसंनिभः ॥ ९२ ॥\nपृथोः करतलाच्चापि यस्माजातस्ततः पृथुः ॥\nदीप्यमानश्च वपुषा साक्षादग्निरिव ज्वलन् ॥ ९३ ॥\nधनुराजगवं गृह्य शरांश्चाशीविषोपमान् ॥\nखङ्गं च रक्षन्रक्षार्थं कवचं च महाप्रभम् ॥ ९४ ॥\nतस्मिञ्जातेऽथ भूतानि संप्रहृष्टानि सर्वशः ॥\nसंबभूवुर्महादेवि वेनश्च त्रिदिवं गतः ॥ ९५ ॥\nततो नद्यः समुद्राश्च रत्नान्यादाय सर्वशः ॥\nअभिषेकाय ते सर्वे राजानमुपतस्थिरे ॥ ॥ ९६ ॥\nपितामहश्च भगवानृषिभिश्च सहामरैः ॥\nस्थावराणि च भूतानि जंगमानि च सर्वशः ॥ ९७ ॥\nसमागम्य तदा वैन्यमभ्यषिंचन्नराधि पम् ॥\nसोऽभिषिक्तो महातेजा देवैरंगिरसादिभिः ॥ ९८ ॥\nअधिराज्ये महाभागः पृथुर्वैन्यः प्रतापवान् ॥\nपित्रा न रंजिताश्चास्य प्रजा वैन्येन रंजिताः ॥ ९९ ॥\nततो राजेति नामास्य अनुरागादजायत ॥\nआपः स्तस्तंभिरे चास्य समुद्रमभियास्यतः ॥ 7.1.336.१०० ॥\nपर्वताश्चापि शीर्यंते ध्वजसंगोऽपि नाऽभवत् ॥\nअकृष्टपच्या पृथिवी सिध्यंत्यन्नानि चिंतया ॥\nसर्वकामदुघा गावः पुटकेपुटके मधु ॥ १०१ ॥\nतस्मिन्नेव तदा काले पुन र्जज्ञेऽथ मागधः ॥\nसामगेषु च गायत्सु स्रुग्भांडाद्वैश्वदेविकात् ॥ १०२ ॥\nसामगेषु समुत्पन्नस्तस्मान्मगध उच्यते ॥\nऐंद्रेण हविषा चापि हविः पृक्तं बृहस्पतिः ॥ १०३ ॥\nयदा जुहाव चेंद्राय ततस्ततो व्यजायत ॥\nप्रमादस्तत्र संजज्ञे प्रायश्चित्तं च कर्मसु ॥ १०४ ॥\nशेषहव्येन यत्पृक्तमभिभूतं गुरोर्हविः ॥\nअधरोत्तरस्वारेण जज्ञे तद्वर्णवैकृतम् ॥१०५॥\nयज्ञस्तस्यां समभवद्ब्राह्मण्यां क्षत्रयोनितः ॥\nततः पूर्वेण साधर्म्यात्तुल्यधर्माः प्रकीर्त्तिताः॥ ॥ १०६ ॥\nमध्यमो ह्येष तत्त्वस्य धर्मः क्षत्रोपजीवनम् ॥\nरथनागाश्वचरितं जघन्यं च चिकित्सितम् ॥ १०७ ॥\nपृथोः कथार्थं तौ तत्र समा हूतौ महर्षिभिः ॥\nतावूचुर्मुनयः सर्वे स्तूयतामिति पार्थिवः ॥ १०८ ॥\nकर्मभिश्चानुरूपो हि यतोयं पृथिवीपतिः ॥\nतानूचतुस्तदा सर्वानृषींश्च सूतमागधौ ॥ १०९ ॥\nआवां देवानृषींश्चैव प्रीणयाव स्वकर्मभिः ॥\nन चास्य विद्वो वै कर्म न तथा लक्षणं यश ॥ 7.1.336.११० ॥\nस्तोत्रं येनास्य संकुर्वो राज्ञस्तेजस्विनो द्विजाः ॥\nऋषिभिस्तौ नियुक्तौ तु भविष्यैः स्तूयतामिति ॥१११॥\nयानि कर्माणि कृतवान्पृथुः पश्चान्महाबलः ॥\nतानि गीतानि बद्धानि स्तुवद्भिः सूतमागधैः ॥ ११२ ॥\nततः श्रुतार्थः सुप्रीतः पृथुः प्रादात्प्रजेश्वरः ॥\nअनूपदेशं सूताय मागधान्मागधाय च ॥ १ १३॥\nतदादि पृथिवीपालाः स्तूयन्ते सूतमागधैः ॥\nआशीर्वादैः प्रशंस्यंते सूतमागधबंदिभिः ॥ ११४ ॥\nतं दृष्ट्वा परमं प्रीताः प्रजा ऊचुर्महर्षयः ॥\nएष वो वृत्तिदो वैन्यो विहितोऽथ नराधिपः ॥ ११५ ॥\nततो वैन्यं महाभागं प्रजाः समभिदुद्रुवुः ॥\nत्वं नो वृत्तिविधातेति महर्षिवचनात्तथा ॥ ॥ ११६ ॥\nसोऽभीहितः प्रजाभिस्तु प्रजाहितचिकीर्षया ॥\nधनुर्गृहीत्वा बाणांश्च वसुधामार्दयद्बली ॥ ११७ ॥\nततो वैन्यभयत्रस्ता गौर्भूत्वा प्राद्रवन्मही ॥\nतां धेनुं पृथुरादाय द्रवन्तीमन्वधावत ॥ ११८ ॥\nसा लोकान्ब्रह्मलोकादीन्गत्वा वैन्यभयात्तदा ॥\nददर्श चाग्रतो वैन्यं कार्मुकोद्यतपाणिनम् ॥ ११९ ॥\nज्वलद्भिर्विशिखैस्तीक्ष्णैर्दीप्ततेजःसमन्वितैः ॥\nमहायोगं महात्मानं दुर्द्धर्षममरैरपि ॥ 7.1.336.१२० ॥\nअलभंती तु सा त्राणं वैन्यमेवाभ्यपद्यत ॥\nकृतांजलिपुटा देवी पूज्या लोकैस्त्रिभिस्सदा ॥१२१॥\nउवाच चैनं नाधर्म्यं स्त्रीवधं परिपश्यसि ॥\nकथं धारयिता चासि प्रजा राजन्मया विना ॥ १२२ ॥\nमयि लोकाः स्थिता राजन्मयेदं धार्यते जगत् ॥\nमदृते तु विनश्येयुः प्रजाः पार्थिव विद्धि तत् ॥ १२३ ॥\nस मां नार्हसि हंतुं वै श्रेयश्चेत्त्वं चिकीर्षसि ॥\nप्रजानां पृथिवीपाल शृणुष्वेदं वचो मम ॥१२४॥\nउपायतः समारब्धाः सर्वे सिध्यंत्युपक्रमाः ॥\nहत्वा मां त्वं न शक्तो वै प्रजाः पालयितुं नृप ॥ १२५ ॥\nअनुकूला भविष्यामि त्यज कोपं महाद्युते ॥\nअवध्याश्च स्त्रियः प्राहुस्तिर्यग्योनिगता अपि ॥ ॥१२६॥\nएकस्मिन्निधनं प्राप्ते पापिष्ठे क्रूरकर्मणि ॥\nबहूनां भवति क्षेमस्तत्र पुण्यप्रदो वधः ॥\nसत्येवं पृथिवीपाल धर्म्मं मा त्यक्तुमर्हसि ॥१२७॥\nएवंविधं तु तद्वाक्यं श्रुत्वा राजा महाबलः ॥\nक्रोधं निगृह्य धर्मात्मा वसुधामिदमब्रवीत् ॥ १२८ ॥\nएकस्यार्थे च यो हन्यादात्मनो वा परस्य वा ॥\nएकं वापि बहून्वापि कामतश्चास्ति पातकम् ॥ १२९ ॥\nयस्मिंस्तु निधनं प्राप्ता एधन्ते बहवः सुखम् ॥\nतस्मिन्हते च भूयो हि पातकं नास्ति तस्य वै ॥ 7.1.336.१३० ॥\nसोऽहं प्रजानिमित्तं त्वां हनिष्यामि वसुन्धरे ॥\nयदि मे वचनं नाद्य करिष्यसि जगद्धितम् ॥ १३१ ॥\nत्वां निहत्याद्य बाणेन मच्छासनपराङ्मुखीम्॥\nआत्मानं पृथुकृत्वेह प्रजा धारयितास्म्यहम् ॥१३२॥\nसा त्वं वचनमास्थाय मम धर्मभृतांवरे॥\nसञ्जीवय प्रजा नित्यं शक्ता ह्यसि न संशयः ॥ १३३ ॥\nदुहितृत्वं हि मे गच्छ एवमेतन्महच्छरम् ॥\nनियच्छे त्वद्वधार्थं च प्रयुक्तं घोरदर्शनम् ॥\nप्रत्युवाच ततो वैन्यमेवमुक्ता महासती ॥ १३४ ॥\nसर्वमेतदहं राजन्विधास्यामि न संशयः ॥\nवत्सं तु मम संयुक्ष्व क्षरेयं येन वत्सला ॥ १३५ ॥\nसमां च कुरु सर्वत्र मां त्वं सर्वभृतां वर ॥\nयथा विस्यन्दमानाहं क्षीरं सर्वत्र भावये ॥१३६॥\n॥ ईश्वर उवाच ॥ ॥\nतत उत्सारयामास शिलाजालानि सर्वशः॥\nधनुष्कोट्या ततो वैन्यस्तेन शैला विवर्द्धिताः ॥१३७॥\nमन्वतरेष्वतीतेषु चैवमासीद्वसुन्धरा ॥\nस्वभावेनाभवत्तस्याः समानि विषमाणि च ॥१३८॥\nन हि पूर्वनिसर्गे वै विषमं पृथिवीतलम्॥\nप्रविभागः पुराणां च ग्रामाणां चाथ विद्यते ॥ १३९ ॥\nन सस्यानि न गोरक्षं न कृषिर्न वणिक्पथः ॥ 7.1.336.१४० ॥\nचाक्षुषस्यांतरे पूर्वमासीदेतत्पुरा किल ॥\nवैवस्वतेऽन्तरे चास्मिन्सर्वस्यैतस्य संभवः ॥\nसमत्वं यत्रयत्रासीद्भूमेः कस्मिंश्चिदेव हि॥१४१॥\nतत्रतत्र प्रजास्ता वै निवसन्ति स्म सर्वदा ॥\nआहारः फलमूलं तु प्रजानामभवत्किल ॥ १४२ ॥\nकृच्छ्रेणैव तदा तासामित्येवमनुशुश्रुम ॥\nवैन्यात्प्रभृतिलोकेऽस्मिन्सर्वस्यैतस्य संभवः ॥१४३॥\nसंकल्पयित्वा वत्सं तु चाक्षुषं मनुमीश्वरम् ॥\nपृथुर्दुदोह सस्यानि स्वहस्ते पृथिवीं ततः ॥१४४॥\nसस्यानि तेन दुग्धा वै वेन्येनेयं वसुन्धरा ॥\nमनुं वै चाक्षुषं कृत्वा वत्सं पात्रे च भूमये ॥ १४५ ॥\nतेनान्नेन तदा ता वै वर्त्तयन्ते सदा प्रजाः ॥\nऋषिभिः श्रूयते चापि पुनर्दुग्धा वसुन्धरा ॥१४६॥\nवत्सः सोमस्ततस्तेषां दोग्धा चापि बृहस्पतिः ॥\nपात्रमासन्हि च्छन्दांसि गायत्र्यादीनि सर्वशः ॥ १४७ ॥\nक्षीरमासीत्तदा तेषां तपो ब्रह्म च शाश्वतम्॥\nपुनस्ततो देवगणैः पुरंदरपुरोगमैः ॥ १४८ ॥\nसौवर्णं पात्रमादाय दुग्धेयं श्रूयते मही ॥\nवत्सस्तु मघवा चासीद्दोग्धा च सविताऽभवत् ॥ १४९ ॥\nक्षीरमूर्जामधु प्रोक्तं वर्तंते तेन देवताः ॥\nपितृभिः श्रूयते चापि पुनर्दुग्धा वसुन्धरा ॥ ॥ 7.1.336.१५० ॥\nराजतं पात्रमादाय स्वधा त्वक्षय्यतृप्तये ॥\nवैवस्वतो यमस्त्वासीत्तेषां वत्सः प्रतापवान् ॥ १५१ ॥\nअंतकश्चाभवद्दोग्धा पितृणां भगवा न्प्रभुः ॥\nअसुरैः श्रूयते चापि पुनर्दुग्धा वसुन्धरा ॥ १५२ ॥\nआयसं पात्रमादाय बलमाधाय सर्वशः ॥\nविरोचनस्तु प्राह्लादिस्तेषां वत्सः प्रतापवान् ॥ १५३ ॥\nऋत्विग्द्विमूर्द्धा दैत्यानां दोग्धा तु दितिनन्दनः ॥\nमायाक्षीरं दुदोहासौ दैत्यानां तृप्तिकारकम् ॥ १५४ ॥\nतेनैते माययाऽद्यापि सर्वे मायाविदोऽसुराः ॥\nवर्त्तयंति महावीर्यास्तदेतेषां परं बलम्॥ १५५ ॥\nनागैश्च श्रूयते दुग्धा वत्सं कृत्वा तु तक्षकम् ॥\nअलाबुपात्रमादाय विषं क्षीरं तदा महत् ॥ १५६ ॥\nतेषां वै वासुकिर्दोग्धा काद्रवेयो महायशाः ॥\nनागानां वै महादेवि सर्पाणां चैव सर्वशः ॥१५७॥\nतेन वै वर्त्तयन्त्युग्रा महाकाया विषोल्बणाः ॥\nतदाहारास्तदाचारास्तद्वीर्यास्तदपाश्रयाः ॥ १५८ ॥\nआमपात्रे पुनर्दुग्धा त्वंतर्द्धानमियं मही ॥\nवत्सं वैश्रवणं कृत्वा यक्षपुण्यजनैस्तथा ॥ १५९ ॥\nदोग्धा रजतनागस्तु चिन्तामणिचरस्तु यः ॥\nयक्षाधिपो महातेजा वशी ज्ञानी महातपाः ॥ 7.1.336.१६० ॥\nतेन ते वर्त्तयं तीति यक्षा वसुभिरूर्जितैः ॥\nराक्षसैश्च पिशाचैश्च पुनर्दुग्धा वसुन्धरा ॥ १६१ ॥\nब्रह्मोपेन्द्रस्तु दोग्धा वै तेषामासीत्कुबेरतः ॥\nवत्सः सुमाली बलवान्क्षीरं रुधिरमेव च ॥१६२॥\nकपालपात्रे निर्दुग्धा त्वंतर्द्धानं तु राक्षसैः ॥\nतेन क्षीरेण रक्षांसि वर्त्तयन्तीह सर्वशः ॥१६३॥\nपद्मपत्रेषु वै दुग्धा गंधर्वाप्सरसां गणैः ॥\nवत्सं चैत्ररथं कृत्वा शुचिगन्धान्मही तदा ॥ १६४ ॥\nतेषां वत्सो रुचिस्त्वासीद्दोग्धा पुत्रो मुनेः शुभः ॥\nशैलैस्तु श्रूयते देवि पुनर्दुग्धा वसुंधरा ॥ १६५ ॥\nतदौषधीर्मूर्तिमती रत्नानि विविधानि च ॥\nवत्सस्तु हिमवांस्तेषां दोग्धा मेरुर्महागिरिः ॥ १६६ ॥\nपात्रं शिलामयं ह्यासीत्तेन शैलाः प्रतिष्ठिताः ॥\nश्रूयते वृक्षवीरुद्भिः पुनर्दुग्धा वसुन्धरा ॥ १६७ ॥\nपालाशं पात्रमादाय च्छिन्नदग्धप्ररोहणम् ॥\nदोग्धा तु पुष्पितः शालः प्लक्षो वत्सो यशस्विनि ॥\nसर्वकामदुघा दोग्धा पृथिवी भूतभाविनी ॥ १६८ ॥\nसैषा धात्री विधात्री च धरणी च वसुन्धरा ॥\nदुग्धा हितार्थं लोकानां पृथुना इति नः श्रुतम् ॥ १६९ ॥\nचराचरस्य लोकस्य प्रतिष्ठा योनिरेव च ॥\nआसीदियं समुद्रांता मेदिनीति परिश्रुता॥7.1.336.१७०॥\nमधुकैटभयोः पूर्वं मेदोमांसपरिप्लुता ॥\nवसुन्धारयते यस्माद्वसुधा तेन कीर्तिता ॥ १७१ ॥\nततोऽभ्युपगमाद्राज्ञः पृथोर्वैन्यस्य धीमतः ॥\nदुहितृत्वमनुप्राप्ता पृथिवीत्युच्यते ततः ॥ १७२ ॥\nप्रथिता प्रविभक्ता च शोभिता च वसुन्धरा ॥\nदुग्धा हि यत्नतो राज्ञा पत्तनाकरमालिनी ॥ १७३ ॥\nएवं प्रभावो राजासीद्वैन्यः स नृपसत्तमः ॥\nततः स रंजयामास धर्मेण पृथिवीं तदा ॥ १७४ ॥\nततो राजेति शब्दोऽथ पृथिव्यां रंजनादभूत् ॥\nस राज्यं प्राप्य वैन्यस्तु चिंतयामास पार्थिवः ॥ १७५ ॥\nपिता मम ह्यधर्मिष्ठो यज्ञाद्युच्छित्तिकारकः॥\nकस्मिन्स्थाने गतश्चासौ ज्ञेयं स्थानं कथं मया ॥ १७६ ॥\nकथं तस्य क्रिया कार्या हतस्य ब्राह्मणैः किल ॥\nकथं गतिर्भवेत्तस्य यज्ञदानक्रियाबलात् ॥ १७७ ॥\nइत्येव चिंतया तस्य नारदोभ्याजगाम ह ॥\nतस्यैवमासनं दत्त्वा प्रणिपत्य च पृष्टवान् ॥ १७८ ॥\nभगवन्सर्वलोकस्य जानासि त्वं शुभाशुभम् ॥\nपिता मम दुराचारो देवब्राह्मणनिंदकः ॥ १७९ ॥\nस्वकर्मणा हतो विप्रैः परलोकमवाप्तवान् ॥\nकस्मिंस्थाने गतस्तातः श्वभ्रं वा स्वर्गमेव च ॥ 7.1.336.१८० ॥\nततोऽब्रवीन्नारदस्तु ज्ञात्वा दिव्येन चक्षुषा ॥\nशृणु राजन्महाबाहो यत्र तिष्ठति ते पिता ॥ १८१ ॥\nअत्र देशो मरुर्नाम जलवृक्षविवर्जितः ॥\nतत्र देशे महारौद्रे जनकस्ते नरोत्तम ॥ १८२ ॥\nम्लेच्छमध्ये समुत्पन्नो यक्ष्मी कुष्ठसमन्वितः ॥\nउच्छिष्टभोजी म्लेच्छानां कृमिभिः संयुतो व्रणैः ॥ ॥ १८३ ॥\nतच्छ्रुत्वा वचनं तस्य नारदस्य महात्मनः ॥\nहाहाकारं ततः कृत्वा मूर्छितो निपपात ह ॥१८४ ॥\nचिंतयामास दुःखार्तः कथं कार्यं मया भवेत् ॥\nइत्येवं चिंतयानस्य मतिर्जाता महात्मनः ॥\nपुत्रः स कथ्यते लोके पितरं त्रायते तु यः ॥ १८५ ॥\nस कथं तु मया तातः पापान्मुक्तो भविष्यति ॥\nएवं संचिंत्य स ततो नारदं पर्यपृच्छत ॥ १८६ ॥\nभगवन्कथितं सर्वं पितुर्मम विचेष्टितम् ॥\nकेन तस्य भवेन्मुक्तिः कर्मणा द्विजसत्तम ॥\nव्रतैर्दानैस्तपोभिर्वा तीर्थानां यात्रया वद ॥ १७७ ॥\n॥ नारद उवाच ॥ ॥\nगच्छ राजन्प्रधानानि तीर्थानि मनुजेश्वर ॥\nपितरं तेषु चानीय तस्माद्राजन्मरुस्थलात् ॥ १८८ ॥\nयत्र देवाः सप्रभावास्तीर्थानि विमलानि च ॥\nतत्र गच्छ महाराज तीर्थयात्रां कुरु प्रभो ॥ १८९ ॥\nएवं ह्यवितथं विद्धि मोक्षस्ते भविता पितुः ॥\nतच्छ्रुत्वा वचनं राजा नारदस्य महात्मनः ॥\nसचिवे भारमाधाय स्वराजस्य जगाम ह ॥ 7.1.336.१९० ॥\nस गत्वा मरुभूमिं तु म्लेच्छमध्ये ददर्श ह ॥\nकुष्ठरोगेण महता क्षयेण च समावृतम् ॥ १९१ ॥\nगव्यूतिमात्रं तत्रैव शून्यं मानुषवर्जितम् ॥\nएवं दृष्ट्वा स राजा तु संतप्तो वाक्यमब्रवीत् ॥ १९२ ॥\nहे म्लेच्छ रोगिपुरुषं स्वगृहं च नयाम्यहम् ॥\nतत्राहमेनं निरुजं करोमि यदि मन्यथ ॥ १९३ ॥\nज्ञात्वेति सर्वे ते म्लेच्छाः पुरुषं तं दयापरम् ॥\nऊचुः प्रणतसर्वांगाः शीघ्र नय जगत्पते ॥\nअस्मद्भाग्यवशान्नाथ त्वमेवात्र समागतः ॥ १९४ ॥\nदुर्गंधोपहता लोकास्त्वया नाथ सुखीकृताः ॥\nतत आनाय्य पुरुषाञ्छिबिकावाहनोचितान् ॥ १९५ ॥\nततः श्रुत्वा तु वचनं तस्य राज्ञो दयावहम् ॥\nप्रापुस्तीर्थान्यनेकानि केदारादीनि कोटिशः ॥ १९६ ॥\nयत्रयत्र स गच्छेत वैन्यो वेनेन संयुतः ॥\nतत्र तत्रैव तीर्थानामाक्रंदः श्रूयते महान्॥ ॥ १९७ ॥\nहा दैव रिपुरायाति अस्माकं नाशहेतवे ॥\nअधुना क्व गमिष्याम इति चिंता पुनःपुनः॥१९८॥\nदर्शनेनापि तस्यैव हाहाकारं विधाय वै॥ ।\nपलायंते च तीर्थानि देवा नश्यंति तत्क्षणात् ॥१९९॥\nएवं वर्षत्रयं राजा तीर्थयात्रां चकार वै ॥\nन तस्य मुक्तिर्ददृशे ततः शोकमगात्परम् ॥7.1.336.२००॥\nततस्तु प्रेरिता भृत्याः कुरुक्षेत्रे महाप्रभे ॥\nयदि वापि पुनस्तत्र पापमुक्तिर्भवेत्ततः ॥ २०१ ॥\nगृहीत्वा शिबिकां स्कन्धे कुरुक्षेत्रे गताः प्रिये ॥\nतत्र नीत्वा स्थाणुतीर्थमवतार्य च ते गताः ॥ २०२ ॥\nततः स राजा मध्याह्ने चिकीर्षुः स्नानमादरात् ॥\nतस्यैव तु पितुस्तत्र तथा दानानि षोडश ॥ २०३ ॥\nब्राह्मणेभ्यस्तथा दित्सुः श्रद्धावान्भावतत्परः ॥\nततो वायुश्चांतरिक्ष इदं वचनमब्रवीत् ॥ २०४ ॥\nमा तात साहसं कुर्यास्तीर्थं  रक्ष प्रयत्नतः ॥\nअयं पापेन घोरेण समंतात्परिवेष्टितः ॥ २०५ ॥\nवेदनिन्दासमाचारो ब्रह्महत्याशतैर्युतः ॥\nसोऽयं पापो दुराचारस्तीर्थं नाशं नयिष्यति ॥ २०६ ॥\nमा तीर्थं नाशय विभो महदेनो भविष्यति ॥\nएतद्वायोर्वचः श्रुत्वा दुःखेन महतार्दितः ॥\nउवाच शोकसंतप्तः पितुर्दुःखेन दुःखितः ॥ २०७ ॥\nहा दैवेति च चुक्रोश ऊर्द्ध्वबाहुः पुनःपुनः ॥\nएष घोरेण पापेन अतीव परिवेष्टितः ॥ २०८ ॥\nयदनेनापि तीर्थेन शुद्धः कर्त्तुं न शक्यते ॥\nप्रायश्चित्तं करिष्येऽहं पितुरर्थे न संशयः ॥ २०९ ॥\nएवं तस्य वचः श्रुत्वा दयां कृत्वा महीयसीम् ॥\nअन्तरिक्षभवां वाचं खेचराः पुनरब्रुवन् ॥ 7.1.336.२१० ॥\nभोभो राजन्नृपश्रेष्ठ त्यक्त्वा शोकं वचः शृणु ॥\nयेन ते जनकस्यास्य भवेत्पापक्षयो महान् ॥ २११ ॥\nअस्ति क्षेत्रं महासिद्धं प्रभासमिति विश्रुतम् ॥\nसर्वपापप्रशमनं महापातकनाशनम् ॥ २१२ ॥\nब्रह्मतत्त्वं हरितत्त्वं रुद्रतत्त्वं तृतीयकम् ॥\nतस्मिन्नेव महाक्षेत्रे प्रभासे शंकरप्रिये ॥ २१३ ॥\nशाक्तेयं यदि वा चांद्रं सौरं सारस्वतं तथा ॥\nआग्नेयं वारुणं चापि स्मृतं क्षेत्रमनुत्तमम् ॥ २१४ ॥\nब्रह्माण्डे यानि तीर्थानि पुरा क्षेत्राणि यानि तु ॥\nप्रभासमागमिष्यन्ति संप्राप्ते तु कलौ युगे ॥ २१५ ॥\nअष्टौ कोटिसहस्राणि अष्टौ कोटिशतानि च ॥\nक्षेत्रं रक्षंति तत्रस्थाः प्रभासं शांकरा गणाः ॥ २१६ ॥\nइयं सरस्वती पुण्या सर्वत्रैव हि विद्यते ॥\nपञ्चस्रोताः प्रभासे तु दुष्प्राप्या त्रिदशैरपि ॥ २१७ ॥\nतस्या यत्पञ्चमं स्रोतन्यंकुमत्यास्तटानि च ॥\nतस्य मध्ये स्थितं तीर्थं गोष्पदेति च विश्रुतम् ॥ २१८ ॥\nतत्र प्रेतशिला मध्ये प्रेतानां मुक्तिदायिका ॥\nयत्र प्रेताः पुरा मुक्ता अष्टाविंशतिकोटयः ॥ २१९ ॥\nपापिनां मुक्तिदं तीर्थमाद्या रुद्रगया स्मृता ॥\nतदस्मिन्गोष्पदंनाम कलौ ख्यातं धरातले ॥ 7.1.336.२२० ॥\nयदा क्षीरोदमथनान्निःसृता लोकमातरः ॥\nतदा देवैः समेतास्तु आगतास्तीर्थसन्निधौ ॥ २२१ ॥\nपदं तत्र निमग्नं च नन्दायाश्च शिलातले ॥\nशिलां खुरांकितां दृष्ट्वा जानुदेशांकितां तथा ॥ २२२ ॥\nविस्मिताः सर्वदेवा वै पप्रच्छुर्गां च नन्दिनीम् ॥\nकिमेतद्दृश्यते देवि पदं प्रेतशिलातले ॥\nकथं तु खेदः सञ्जातश्चास्माकं स्खलनं कथम्॥ २२३ ॥\n॥ नन्दिन्युवाच ॥ ॥\nइदं मम पदं देवाः शिलासंस्थं विराजते ॥\nगगनांगणभूमिस्थं चन्द्रबिंबमिवापरम्॥ २२४ ॥\nअद्यप्रभृति भो देवास्त्रैलोक्ये सचराचरे ॥\nगोष्पदंनाम विख्यातं लोके ख्यातिं गमिष्यति ॥ २२५ ॥\nअत्रागत्य नरो यस्तु स्नानं श्राद्धं करिष्यति ॥\nगयासप्तगुणंतस्य फलं देवा भविष्यति ॥ २२६ ॥\nन वारो न च नक्षत्रं न कालस्तत्र कारणम्॥\nयदैव दृश्यते तीर्थं तदा पर्वसहस्रकम् ॥ २२७ ॥\nअथवा पर्वकांक्षा चेत्तानि मे शृणुपार्वति ॥\nअयने विषुवे युग्मे सामान्ये चार्कसंक्रमे ॥ २२८ ॥\nअमावास्याष्टकायां च कृष्णपक्षे विशेषतः ॥\nआर्द्रामघारोहिणीषु द्रव्यब्राह्मणसंगमे ॥ २२९ ॥\nगजच्छाया व्यतीपाते वैधृते धृतचामरे ॥\nवैशाखस्य तृतीयायां नवम्यां कार्तिकस्य तु ॥ 7.1.336.२३० ॥\nपञ्चदश्यां च माघस्य नभस्ये च त्रयोदशीम् ॥\nयुगादयः स्मृता ह्येतास्तस्मिन्काले च वा पुनः ॥ २३१ ॥\nमन्वन्तरादौ कार्यं च तत्र श्राद्धं विजानता ॥\nआश्वयुक्छुक्लनवमी द्वादशी कार्तिके तथा ॥२३२॥\nतृतीया चैत्रमासस्य तथा भाद्रपदस्य च ॥\nफाल्गुनस्य त्वमावास्या पौषस्यैकादशी तथा ॥ २३३ ॥\nआषाढस्यापि दशमी माघमासस्य सप्तमी ॥\nश्रावणस्याष्टमी कृष्णा तथाऽऽषाढी च पूर्णिमा ॥ २३४ ॥\nकार्तिकी फाल्गुनी चैव ज्यैष्ठी पञ्चदशी तथा ॥\nमन्वन्तरादयश्चैता दत्तस्या क्षयकारिकाः ॥ २३५ ॥\nवैशाखस्य तृतीयायां कृष्णायां फाल्गुनस्य च ॥\nपञ्चमी चैत्रमासस्य तस्यैवांत्या तथा परा ॥ २३६ ॥\nशुक्ला त्रयो दशी माघे कार्तिकस्य तु सप्तमी ॥\nनवमी मार्गशीर्षस्य सप्तैताः कल्पकादिमाः ॥ २३७ ॥\nकल्पतृप्तिर्भवेच्छ्राद्धे कल्पादौ तु कृते पुरा ॥\nइत्येवमुक्त्वा सा नन्दा देवानां प्रतिनन्दिनी ॥\nअन्तर्द्धानं जगामाशु दीपो वातहतो यथा ॥२३८॥\nइतीदं कौतुकं दृष्ट्वा सर्वे देवाः सवासवाः ॥\nब्रह्मर्षयो देवर्षयः श्लोकं पौराणिकं जगुः ॥ २३९ ॥\nअहो तीर्थस्य माहात्म्यं नन्दायास्तपसो बलम् ॥\nसकृच्छ्राद्धेन दत्तेन गयासप्तगुणं फलम् ॥ 7.1.336.२४० ॥\nएवमुक्त्वा ततोदेवाश्चक्रुः श्राद्धादिकां क्रियाम्॥\nयथोक्तं फलमापुस्ते नंदिन्या पूर्वभाषितम् ॥ २४१ ॥\nइत्थं त्वमपि राजेन्द्र गच्छ शीघ्रं हि गोष्पदम्॥\nतत्र श्राद्धादिकं कृत्वा लप्स्यसे फलमीप्सितम् ॥ २४२ ॥\nअयं ते जनको राजन्पापिनां प्रवरः स्मृतः ॥\nनान्यैस्तीर्थशतैः शक्यः प्रोद्धर्तुं गोष्पदं विना ॥ २४३ ॥\nतस्माद्व्रज महाराज मा कार्षीस्त्वं विलंबनम् ॥\nएवं श्रुत्वा तदा राजा प्रभासं क्षेत्रमागतः ॥२४४॥\nतत्र स्थानस्थितान्विप्रांस्तीर्थमाहात्म्यकोविदान्॥\nअग्रेकृत्य महाराजो ययौ न्यंकुमतीं नदीम् ॥ २४५ ॥\nतै राज्ञो दर्शितं तीर्थं पदं प्रेतशिलास्थितम् ॥\nतद्दृष्ट्वा विमलं तीर्थं विस्मयोत्फुल्ललोचनः ॥\nचक्रे कुण्डानि वेदीश्च मण्डपान्यज्ञसिद्धये ॥ २४६ ॥\nततो यज्ञः समारब्धो विधिवद्भूरिदक्षिणः ॥\nप्रत्यक्षं पितर स्तस्य बभूवुर्ज्वलनप्रभाः ॥ २४७ ॥\nततः श्रद्धां समास्थाय श्राद्धैर्यज्ञैर्महोदयम् ॥\nते चाब्रुवन्वचस्तुष्टाः पितरो राजसत्तमम् ॥ २४८ ॥\nधन्योऽसि राजन्पुण्योऽसि वयं धन्यतरास्त्वया ॥\nयदत्र तीर्थे श्राद्धेन उद्धृता भवता वयम् ॥ २४९ ॥\nएवमुक्त्वा ततः सर्वे वेनेन पितरः सह ॥\nविमानवरसंस्थाश्च जग्मुस्ते त्रिदिवालयम् ॥ 7.1.336.२५० ॥\nगच्छन्नुवाच वेनस्तं राजानं पृथुवक्षसम् ॥\nराजञ्जन्मानि चत्वारि अभूवं चान्यजन्मनि ॥ २५१ ॥\nकुष्ठी पापो दुराचारश्चांडालोच्छिष्टभुक्तथा ॥\nसोऽहं पापविनिर्मुक्तो गच्छामि त्रिदिवालयम् ॥ २५२ ॥\nतद्गच्छ त्वं महाभाग राज्यं भुंक्ष्व चिराय च ॥\nकृतं ते सकलं कार्यं पुत्रेण क्रियते च यत् ॥ २५३ ॥\nएवं श्रुत्वा तदा राजा मुमुदे ज्ञातिसंयुतः ॥\nब्राह्मणान्हर्षयामास दानैर्भूकांचनादिभिः ॥ २५४ ॥\nन तदस्ति जगत्यस्मिंस्तत्र यन्न ददौ नृपः ॥\nदृष्ट्वा प्रभावं तीर्थस्य प्रत्यक्षं पितृदर्शनम् ॥२५५॥\nएवं राजा स कृत्वा तु स्वकीयं स्थान माययौ ॥\nभुक्त्वा भूमिं तु सकलां प्रेत्य स्वर्गं समाप्तवान् ॥ २५६ ॥\nएवं प्रभावं तत्क्षेत्रं प्रभासं पापनाशनम् ॥\nयस्मिन्नायांति तीर्थानि देवास्तिष्ठंति कोटिशः ॥ २५७ ॥\nप्रभासं क्षेत्रमासाद्य योन्यत्तीर्थं हि मार्गते ॥\nस करस्थं समुत्सृज्य कूर्परेण समालिहेत् ॥ २५८ ॥\nअब्रुवन्पितरश्चैनां गाथां पौराणिकीं प्रिये ॥\nगयां गंतुं न शक्नोति यदि पुत्रः कथंचन ॥\nतदा यत्नेन गंतव्यं गोष्पदं तीर्थमुत्तमम् ॥ २५९ ॥\nकन्दैर्मूलैः फलैर्वापि पिण्याकेंगुदकेन वा ॥\nअपि नः स कुले भूयाद्योऽत्र श्राद्धं प्रदास्यति ॥ 7.1.336.२६० ॥\nतत्र स्नात्वा प्रयत्नेन ब्राह्मणान्वेदवित्तमान् ॥\nआमंत्र्य विधिवच्छ्राद्धे भोजयित्वा प्रयत्नतः ॥\nपिंडदानं तु कर्त्तव्यं पितृणां तृप्तिमिच्छताम् ॥२६१॥\nन तिथिर्न च नक्षत्रं पर्व मासादिकं न हि ॥\nसर्वदा तत्र गंतव्यं श्रद्धा युक्तेन चेतसा ॥ २६२ ॥\nन कालनियमस्तत्र प्रमाणं दर्शनं यतः ॥\nतत्राक्षयतृतीयायां दुर्ल्लभं गमनं प्रिये ॥ २६३ ॥\nकार्त्तिक्यां माघसप्तम्यां पद्मके वाऽथ पर्वणि ॥२६४॥\nहिरण्यदानं गोदानं वस्त्रं रूप्यं घृतं तिलाः ॥\nदातव्यास्तत्र युक्तेन पितॄणां तृप्तिमिच्छता ॥ २६५ ॥\nएवं ते कथितं देवि तीर्थगुह्यं महोदयम् ॥\nन कथ्यं दुष्टबुद्धीनां पापिनां क्रूरचेतसाम् ॥२६६॥\nश्रद्धायुक्ताय दातव्यं पितृभक्तिरताय च ॥\nश्राद्धकाले विशेषेण पठे द्भक्त्या पुराणवित् ॥ २६७ ॥\nपितॄणां जायते तृप्तिस्तेन द्वादशवार्षिकी ॥\nश्रोतव्यं प्रयतैर्नित्यं नरैर्नरकभीरुभिः ॥\nपठितव्यं सदा भक्त्या विप्राणां भुंजता पुरः ॥ २६८ ॥\nपानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः ॥\nश्राद्धं कृतं तेन समासहस्रं रहस्यमेतत्पितरो वदंति ॥२६९॥\nइदं रहस्य यशसो निधानमिदं पितॄणामतिवल्लभं च ॥\nइदं च वेदेष्वमृताय नित्यमिदं महापापहरं च पुंसाम् ॥ 7.1.336.२७० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यंकुमतीनदीमाहात्म्ये गोष्पदतीर्थमाहात्म्यवर्णनंनाम षट्त्रिंशदुत्तरत्रिशततमोऽध्यायः ॥ ३३६ ॥"
  }
]
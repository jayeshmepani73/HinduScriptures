[
  {
    "text": "॥ ईश्वर उवाच ॥ ॥\nततो गच्छेन्महादेवि पुष्करावर्तकां नदीम् ॥\nब्रह्मकुंडादुत्तरतो नातिदूरे व्यवस्थिताम् ॥ १ ॥\nपुरा यज्ञे वर्तमाने सोमस्य तु महात्मनः ॥\nब्रह्मा सुरगणैः सार्धं प्रभासं क्षेत्रमागतः ॥२॥\nसोमनाथप्रतिष्ठार्थमृक्षराजनिमंत्रितः ॥\nप्रतिज्ञातं पुरा तेन ब्रह्मणा लोककारिणा ॥ ३ ॥\nयावत्स्थास्याम्यहं मर्त्ये कस्मिंश्चित्कारणांतरे ॥\nतावत्संध्यात्रयं वंद्यं नित्यमेव त्रिपुष्करे ॥ ४ ॥\nएतस्मिन्नेव काले तु लग्नकाल उपस्थिते ॥\nआदिष्टं शोभनं कालं ब्राह्मणैर्दैवचिन्तकैः ॥ ५ ॥\nततस्तं प्रस्थितं ज्ञात्वा पुष्करे तु पितामहम् ॥\nसंध्यार्थं रात्रिनाथो वै वाक्यमेतदुवाच ह ॥ ६ ॥।\nदैवज्ञैः कलितः काल एष एव शुभोदयः ॥\nयथा कालात्ययो न स्यात्तथा नीतिर्विधीयताम् ॥ ७ ॥\nतं ज्ञात्वा सांप्रतं कालं ब्रह्मा लोकपितामहः ॥\nमनसा चिन्तयामास पुष्कराणि समाहितः ॥ ८ ॥\nतानि वै स्मृतमात्राणि ब्रह्मणा वरवर्णिनि ॥\nप्रादुर्भूतानि तत्रैव नद्यास्तीरे सुशोभने ॥ ९ ॥\nआवर्तास्तत्र सञ्जाता ज्येष्ठमध्यकनीयसः ॥\nअथ नामाकरोत्तस्या ब्रह्मा लोकपितामहः ॥ 7.1.134.१० ॥\nपुष्करावर्तका नाम्ना अद्यप्रभृति शोभना ॥\nनदी प्रयास्यते लोके ख्यातिं मम प्रसादतः ॥ ११ ॥\nअत्र स्नात्वा नरो भक्त्या तर्पयिष्यति यः पितॄन् ॥\nत्रिपुष्करसमं पुण्यं लप्स्यते स तथेप्सितम् ॥ १२ ॥\nश्रावणे शुक्लपक्षस्य तृतीयायां नरोत्तमः ॥\nयः पितॄंस्तर्पयेत्तत्र तृप्तिः कल्पायुतं भवेत् ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये पुष्करावर्तकानदीमाहात्म्यवर्णनंनाम चतुस्त्रिंशदुत्तरशततमोऽध्यायः ॥ १३४॥"
  }
]
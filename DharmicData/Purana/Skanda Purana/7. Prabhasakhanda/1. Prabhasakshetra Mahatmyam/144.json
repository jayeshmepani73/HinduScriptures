[
  {
    "text": "॥ ईश्वर उवाच ॥ ॥\nततो गच्छेन्महादेवि तृतीयं पुष्करं महत् ॥\nतस्यैव पूर्वदिग्भागे किञ्चिदीशानगोचरे ॥\nकनीयः संस्मृतं कुंडं पुष्करंनाम नामतः ॥ १ ॥\nयत्र मध्याह्नसमये ब्रह्मणा समुपासिता ॥\nसन्ध्या त्रैलोक्यजननी प्रतिष्ठार्थं गतेन च ॥ २ ॥\nतत्र यः कुरुते स्नानं पौर्णमास्यां समाहितः ॥\nसम्यक्कृतं भवेत्तेन स्नानं तत्रादिपुष्करे ॥ ३ ॥\nहिरण्यं तत्र दातव्यं सर्वपापापनुत्तये ॥ ४ ॥\nइति संक्षेपतः प्रोक्तं माहात्म्यं तव पौष्करम् ॥\nश्रुतं पापहरं नॄणां सर्वकामप्रदं तथा ॥ ५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्करकुण्डमाहात्म्य वर्णनंनाम चतुश्चत्वारिंशदुत्तरशततमोऽध्यायः ॥ १४४ ॥"
  }
]
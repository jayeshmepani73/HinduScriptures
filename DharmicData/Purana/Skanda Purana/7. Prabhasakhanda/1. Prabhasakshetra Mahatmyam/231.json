[
  {
    "text": "॥ ईश्वर उवाच ॥ ॥\nततो गच्छेन्महादेवि यत्र जांबवती नदी ॥\nपुरा जांबवतीनाम विष्णोर्या महिषीप्रिया ॥\nअपृच्छदर्जुनं साध्वी वद वार्तां कुरू द्वह ॥ १ ॥\nतस्यास्तद्वचनं श्रुत्वा अर्जुनो निश्वसन्मुहुः ॥\nवाष्पगद्गदया वाचा इदं वचनमब्रवीत् ॥ २ ॥\nपरित्यक्ता वयं भद्रे यादवैः सुमहात्मभिः ॥९\nबलदेवस्य वीरस्य सात्यकेश्च महात्मनः ॥ ३ ॥\nअन्येषां यदुवीराणां पापकर्मातिनिर्घृणः ॥\nजिजीविषुरिह प्राप्तो वासुदेवनिराकृतः ॥ ४ ॥\nसा श्रुत्वा भर्तृनिधनमर्जुनाच्च महासती ॥\nगंगातीरे समुत्पाद्य पावकं पावकप्रभा ॥\nसमुत्सृज्य महाकायं नदीभूत्वा विनिर्ययौ ॥ ५ ॥\nसा गृहीत्वा सती भर्तुर्भस्म सर्वं चितेस्तथा ॥\nप्रविष्टा सागरं देवि तदा जांबवती शुभा ॥६॥\nया नारी तत्र देवेशि भक्त्या स्नानं समाचरेत् ॥\nतदन्वयेपि काचित्स्त्री न वैधव्यमवाप्नुयात् ॥ ७ ॥\nतस्मात्सर्वप्रयत्नेन तत्र स्नानं समाचरेत् ॥\nनरो वा यदि वा नारी प्राप्नोति परमां गतिम् ॥ ८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये जांबवतीनदीमाहात्म्यवर्णनंनामैकत्रिंशदुत्तरद्वि शततमोऽध्यायः ॥ २३१ ॥ ॥ छ ॥"
  }
]
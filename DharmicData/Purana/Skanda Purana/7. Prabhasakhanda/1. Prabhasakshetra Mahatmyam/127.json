[
  {
    "text": "॥ ईश्वर उवाच ॥ ॥\nततो गच्छेन्महादेवि क्षेमेश्वरमनुत्तमम् ॥\nतस्मादुत्तरकोणस्थं कपालेशाग्निगोचरे ॥ १ ॥\nधनुषां पंचदशके कपालेश्वरतः स्थितम् ॥\nलिंगं महाप्रभावं हि सर्वपातकनाशनम् ॥ २ ॥\nक्षेममूर्तिः पुरा राजा बभूव स महाबलः ॥\nतेन तत्र तपस्तप्तं चिरकालं महात्मना ॥ ॥ ३ ॥\nततः संस्थापितं लिंगं भक्त्या भावितचेतसा ॥\nतद्दृष्ट्वा क्षेममायाति कार्यं क्षेमेण सिद्ध्यति ॥ ४ ॥\nसर्वकामसमृद्धात्मा भूया ज्जन्मनिजन्मनि ॥\nएवं क्षेमेश्वरं लिंगं ख्यातं पातकनाशनम् ॥ ५ ॥\nसर्वकामप्रदं नृणां श्रुतं सौभाग्यदायकम् ॥\nदर्शनेनापि तस्यापि गोशतस्य फलं स्मृतम् ॥ ६ ॥\nतस्मात्क्षेत्रफलाकांक्षी नित्यं तल्लिंगमाश्रयेत् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये क्षेमंकरेश्वरमाहात्म्यवर्णनंनाम सप्तविंशत्युत्तरशततमोऽध्यायः ॥ १२७ ॥"
  }
]
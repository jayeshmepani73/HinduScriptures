[
  {
    "text": "॥ ईश्वर उवाच ॥ ॥\nततो गच्छेन्महादेवि कुन्तीश्वरमनुत्तमम् ॥\nसावित्र्याः पूर्वभागस्थं खातमध्ये व्यवस्थितम् ॥ १ ॥\nकुन्त्या प्रतिष्ठितं देवि क्षेत्रे प्राभासिके प्रिये ॥\nपाण्डवास्तु यदा पूर्वं प्रभासक्षेत्रमागताः ॥ २ ॥\nतीर्थयात्राप्रसंगेन कुन्त्या चैव समन्विताः ॥\nतस्मिन्काले महादेवि ज्ञात्वा क्षेत्रमनुत्तमम्॥३॥\nकुन्त्या प्रतिष्ठितं लिंगं सर्वपापभयापहम्॥\nकार्तिक्यां तु विशेषेण यस्तं पूजयते नरः॥\nस सर्वकामतृप्तात्मा रुद्रलोके महीयते॥४॥\nवाचिकं मानसं पापं कर्मणा यदुपार्जितम्॥\nतत्सर्वं नश्यते देवि तस्य लिंगस्य दर्शनात्॥५॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कुन्तीश्वरमाहात्म्यवर्णनंनाम चतुःसप्तत्युत्तरशततमोऽध्यायः ॥ ॥ १७४ ॥"
  }
]
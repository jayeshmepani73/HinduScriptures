[
  {
    "text": "॥ ईश्वर उवाच ॥ ॥\nततो गच्छेन्महादेवि देवं पाशुपतेश्वरम् ॥\nउग्रसेनेश्वराद्देवि पूर्वभागे व्यवस्थितम् ॥ १ ॥\nगोपादित्यात्तथाग्नेय्यां ध्रुवेशाद्दक्षिणां श्रितम् ॥\nसर्वपापहरं देवि पूर्वभागे व्यवस्थितम् ॥ २ ॥\nगोपादित्यात्तथा लिंगं दर्शनात्सर्वकामदम् ॥\nअस्मिन्युगे समाख्यातं संतोषेश्वरसंज्ञितम् ॥ ३ ॥\nसंतुष्टो भगवान्यस्मात्तेषां तत्र तपस्विनाम् ॥\nतेन संतोषनाम्ना तु प्रख्यातं धरणीतले ॥ ४ ॥\nयुगलिंगं महादेवि सिद्धिस्थानं महाप्रभम् ॥\nस्थानं पाशुपतानां च भेषजं पापरोगिणाम् ॥ ५ ॥\nचत्वारो मुनयः सिद्धास्तस्मिँल्लिंगे यशस्विनि॥\nवामदेवस्तु सावर्णिरघोरः कपिलस्तथा॥\nतस्मिँल्लिंगे तु संसिद्धा अनादीशे निरंजने॥६॥\nतस्य देवस्य सामीप्ये वने श्रीमुखसंज्ञितम्॥\nलक्ष्मीस्थानं महादेवि सिद्धयोगैस्तु सेवितम्॥७॥\nतत्र पाशुपताः श्रेष्ठा मम लिंगार्चने रताः॥\nतेषां चैव निवासार्थं तद्देव्या निर्मितं वनम् ॥ ८ ॥\nतस्य मध्ये तु सुश्रोणि लिंगं पूर्वमुखं स्थितम् ॥\nतस्मिन्पाशुपताः सिद्धा अघोराद्या महर्षयः ॥\nअनेनैव शरीरेण गतास्ते शिवमन्दिरम् ॥ ९ ॥\nतत्र प्राभासिके क्षेत्रे सुरसिद्धनिषेविते ॥\nरोचते मे सदा वासस्तस्मिन्नायतने शुभे ॥\nसर्वेषामेव स्थानानामतिरम्यमतिप्रियम् ॥ 7.1.130.१० ॥\nतत्र पाशुपता देवि मम ध्यानपरायणाः ॥\nमम पुत्रास्तु ते सर्वे ब्रह्मचर्येण संयुताः ॥ ११ ॥\nदान्ताः शांता जितक्रोधा ब्राह्मणास्ते तपस्विनः ॥\nतल्लिंगस्य प्रभावेन सिद्धिं ते परमां गताः ॥ १२ ॥\nतस्मात्तं पूजयेन्नित्यं क्षेत्रवासी द्विजोत्तमः ॥ १३ ॥\n॥ देव्युवाच ॥ ॥\nभगवन्देवदेवेश संसारार्णवतारक ॥\nप्रभासे तु महाक्षेत्रे त्वदीयव्रतचारिणाम् ॥ १४ ॥\nस्थानं तेषां महत्पुण्यं योगं पाशुपतं तथा ॥\nकथयस्व प्रसादेन लिंगमाहात्म्यमुत्तमम् ॥ १५ ॥\nकिमादिनाम देवस्य कथं पूज्यो नरोत्तमैः ॥\nकथं पाशुपतास्तत्र सदेहाः स्वर्गमागताः ॥१६॥\nएतत्कथय देवेश दयां कृत्वा मम प्रभो ॥ १७ ॥\n॥ ईश्वर उवाच ॥ ॥\nयस्त्वया पृछ्यते भद्रे योगः पाशुपतो महान् ॥\nतेषां चैव प्रभावो यस्तथा लिंगस्य सुव्रते ॥ १८ ॥\nअनादीशस्य देवस्य आदिनाम महाप्रभे ॥\nतस्मिँल्लिंगे तु ये देवि मदीयव्रतमाश्रिताः ॥ १९ ॥\nचिरं नियोगं सुश्रोणि व्रतं पाशुपतं महत् ॥\nधारयंति यथोक्तं तु मम विस्मयकारकम् ॥\nतेषामनुग्रहार्थाय मम चित्तं प्रधावति ॥ 7.1.130.२० ॥\n॥ सूत उवाच ॥ ॥\nहरस्य वचनं श्रुत्वा देवी विस्मयमागता ॥\nउवाच वचनं विप्राः सर्वलोकपतिं पतिम् ॥ २१ ॥। ।\nममापि कौतुकं देव किमकार्षीत्ततो भवान् ॥\nतद्ब्रूहि मे महादेव यद्यहं तव वल्लभा ॥ २२ ॥\nतस्यास्तद्वचनं श्रुत्वा महादेवो जगाद ताम् ॥\nशृणु देवि प्रवक्ष्यामि मम भक्तविचेष्टितम् ॥ २३ ॥\nदृष्ट्वा चैव तपोनिष्ठां तेषामाद्यः सुरेश्वरः ॥\nउवाच वचनं देवः प्रणतान्पार्श्वतः स्थितान् ॥ २४ ॥ ॥\n॥ ईश्वर उवाच ॥ ॥\nगच्छ शीघ्रं नन्दिकेश यत्र ते मम पुत्रकाः ॥\nचरंति च व्रतं घोरं मदीयं चातिदुष्करम् ॥ २५ ॥\nतत्क्षेत्रस्य प्रभावेन भक्त्या च मम नित्यशः ॥\nतेन ते मुनयः सिद्धाः स्वशरीरेण सुव्रताः ॥ २६ ॥\nतस्मान्मद्वचनान्नन्दिन्गच्छ प्राभासिकं शुभम् ॥\nआमन्त्रय त्वं तान्सर्वान्कैलासं शीघ्रमानय ॥ २७ ॥\nइदं पद्मं गृहाण त्वं सनालं कलिकोज्ज्वलम् ॥\nलिंगस्य मूर्ध्नि दत्त्वेदं पद्मनालमिहानय ॥ २८ ॥\nमुक्तस्तदा स वै नन्दी देवदेवेन शंभुना ॥\nकैलासनिलयात्तस्मात्प्रभासं क्षेत्रमागतः ॥ २९ ॥\nदृष्ट्वा चैव पुनर्लिङ्गं देवदेवस्य शूलिनः ॥\nदृष्ट्वा तांश्चैव योगीन्द्रान्परं विस्मयमागतः ॥ 7.1.130.३० ॥\nकेचिद्ध्यानरतास्तत्र केचिद्योगं समाश्रिताः ॥\nकेचिद्व्याख्यां प्रकुर्वन्ति विचारमपि चापरे ॥३१॥\nकुर्वन्त्यन्ये लिंगपूजां प्रणामं च तथाऽपरे ॥\nप्रदक्षिणं प्रकुर्वन्ति साष्टांगं प्रणमन्ति च ॥ ३२ ॥\nकेचित्स्तुतिं प्रकुर्वन्ति भावयज्ञैस्तथा परे ॥\nकेचित्पूजां च कुर्वन्ति अहिंसाकुसुमैः शुभैः ॥ ३३ ॥\nभस्मस्नानं प्रकुर्वंति गण्डुकैः स्नापयन्ति च ॥\nएवं व्याकुलतां यातं तपस्विगणमण्डलम् ॥ ३४ ॥\nतत्तादृशमथालोक्य नन्दी विस्मयमागतः ॥\nचिन्तयामास मनसा सर्वं तेषां निरीक्ष्य च ॥ ३५ ॥\nआगतोऽहमिमं देशं न कश्चिन्मां निरीक्षते॥\nन केनचिदहं पृष्टोऽभ्यागतः कुत्र कस्य च ॥ ३६ ॥\nअहंकारावृताः सर्वे न वदन्ति च मां क्वचित् ॥\nएवं मनसि संधाय लिंगपार्श्वमुपागतः ॥ ॥ ३७ ॥\nदत्तं लिंगस्य तत्पद्मनालं छित्त्वा तु नन्दिना ॥\nअर्चयित्वा तु तन्नन्दी लिंगं पाशुपतेश्वरम् ॥\nनालं गृहीत्वा यत्नेन ऋषीन्वचनमब्रवीत् ॥ ३८ ॥\n॥ नन्दिकेश्वर उवाच ॥ ॥\nशासनाद्देवदेवस्य भवतां पार्श्वमागतः ॥\nआज्ञापयति देवेशस्तपस्विगणमण्डलम् ॥ ३९ ॥।\nयुष्माभिस्तत्र गन्तव्यं यत्र देवः सनातनः ॥\nयुष्मान्सर्वान्समादाय गमिष्यामि भवालयम् ॥ 7.1.130.४० ॥\nउत्तिष्ठताशु गच्छामः कैलासं पर्वतोत्तमम् ॥\nतूष्णींभूतास्ततः सर्वे प्रोचुस्ते संज्ञया द्विजाः ॥\nगम्यतामग्रतो नन्दिन्पश्चादेष्यामहे वयम् ॥ ४१ ॥\nएवमुक्तस्तु मुनिभिर्नन्दी शीघ्रतरं गतः ॥\nकथयामास तत्सर्वं कुपितेनान्तरात्मना ॥ ४२ ॥\n॥ नन्दिकेश्वर उवाच ॥ ॥\nदेव तत्र गतोऽहं वै यत्र ते योगिनः स्थिताः ॥\nसन्तोषितो न चैवाहं केनचित्तत्र संस्थितः ॥ ४३ ॥\nन मां देव निरीक्षन्ते नालपंति कथंचन ॥\nपद्मं तत्र मया देव स्थापितं लिंग मूर्धनि ॥ ४४ ॥।\nउक्तं देव मया तेषां योगीन्द्राणां महेश्वर ॥\nआज्ञप्ता देवदेवेन इहागच्छत मा चिरम् ॥ ४५ ॥\nएतच्छ्रुत्वा वचः स्वामिन्सर्वे तत्र महर्षयः ॥\nआगमिष्याम इति वै पृष्ठतो गच्छ मा चिरम् ॥ ४६ ॥\nइत्युक्ते तैस्तथा देव अहं शीघ्रमिहागतः ॥\nशृणु चेमं गृहाण त्वं यथेष्टं कुरु मे प्रभो ॥ ४७ ॥\nएकं मे संशयं देव च्छेत्तुमर्हसि सांप्रतम् ॥\nमया विना महादेव आगमिष्यंति ते कथम् ॥\nसंशयो मे महादेव कथयस्व महेश्वर ॥ ४८ ॥। ॥\n॥ ईश्वर उवाच ॥ ॥\nशृणु नंदिन्यथाश्चर्यं तेषां वै भावितात्मनाम् ॥\nन दृश्यन्त इमे सिद्धा मां मुक्त्वाऽन्यैः सुरैरपि ॥४९॥\nमद्भावभावितास्ते वै योगं विंदंति शांकरम् ॥\nपश्यैतत्कौतुकं नंदिन्दर्शयामि तवाधुना ॥ 7.1.130.५० ॥\nआनीतं यत्त्वया नालं तस्मिन्नाले तु सूक्ष्मवत् ॥\nप्रविश्य चागताः सर्वे योगैश्वर्यबलेन च ॥५१॥\nएवमुक्तस्तदा नंदी विस्मयोत्फुल्ललोचनः ॥\nअपश्यन्नालमध्यस्थान्महर्षीन्परमाणुवत्॥५२॥\nयथार्करश्मिमध्यस्था दृश्यन्ते परमाणवः ॥\nएवं तन्नालमध्यस्था दृश्यंत ऋषयः पृथक् ॥ ५३ ॥\nएवं दृष्ट्वा तदा नंदी विस्मयोत्फुल्ललोचनः ॥\nआश्चर्यं परमं गत्वा किञ्चिन्नेवाब्रवीत्पुनः ॥ ५४ ॥\nएवं तत्कौतुकं दृष्ट्वा देवी वचनमब्रवीत् ॥\nकिं दृश्यते महादेव हृष्टः कस्मान्महेश्वर ॥५५॥\nइत्युक्ते वचने देव्या प्रोवाचेदं महेश्वरः॥ ॥५६॥\n॥ ईश्वर उवाच ॥ ॥\nयोगयुक्ता महात्मानो योगे पाशुपते स्थिताः ॥\nएते मां च समाराध्य प्रभासक्षेत्रवासिनम् ॥\nईदृशीं सिद्धिमापन्नाः स्वच्छंदगतिचारिणः॥ ५७ ॥\nइत्युक्तवति देवेश ऋषयस्ते महाप्रभाः ॥\nपद्मनालाद्विनिःसृत्य सर्वे वै योगमायया ॥\nप्रदक्षिणां प्रकुर्वंति देवं देव्या बहिष्कृतम्॥ ५८ ॥\n॥ देव्युवाच ॥ ॥\nकिमर्थं मां न पश्यंति दुराचारा इमे द्विजाः ॥\nविस्मयोऽयं महादेव कथयस्व प्रसादतः ॥ ५९ ॥ ॥\n॥ ईश्वर उवाच ॥ ॥\nप्रकृतित्वान्न पश्यंति सिद्धा ह्येते महातपाः ॥\nएवमुक्ता तु गिरिजा देवेदेवेन शूलिना ॥ 7.1.130.६० ॥\nचुकोप तेषां सुश्रोणी शशाप क्रोधितानना ॥\nस्त्रीलौल्येन दुराचारा नाशमेष्यथ गर्विणः ॥ ६१ ॥\nराजप्रतिग्रहासक्ता वृत्त्या देवार्चने रताः॥\nभविष्यथ कलौ प्राप्ते लिंगद्रव्योपजीविनः ॥ ६२ ॥\nवेश्यासक्ताश्च संभ्रांता सर्वलोकबहिष्कृताः ॥\nदेवद्रव्यविनाशाय भविष्यथ कलौ युगे ॥ ६३ ॥\nइति दत्ते तदा शाप ऋषीणां च महात्मनाम् ॥\nगौरीं प्रसादयामासुस्ते च सर्वे सुरेश्वराः ॥ ६४ ॥\nदेवदेवस्य वचनात्प्रसन्ना साऽभवत्पुनः ॥\nनालं देवोऽपि संगृह्य दक्षिणाशां समाक्षिपत् ॥ ६५ ॥\nपतितं तच्च वै नालं प्रभासक्षेत्रमध्यतः ॥\nतदेव लिंगं संजातं महानालेति विश्रुतम् ॥ ६६ ॥\nकलौ युगे च संप्राप्ते तद्ध्रुवेश्वरसंज्ञितम्॥\nसंस्थितं चोत्तरेशाने तस्मात्पाशुपतेश्वरात् ॥६७ ॥\nपुराऽनादीशनामेति पश्चात्पाशुपतेश्वरः ॥\nप्रभासे तु महाक्षेत्रे स्थितः पातकनाशनः ॥६८॥\nइदं स्थानं परं श्रेष्ठं मम व्रतनिषेवणम् ॥\nइदं लिंगं परं ब्रह्म अनादीशेति संज्ञितम् ॥ ६९॥\nअत्र सिद्धिश्च मुक्तिश्च ब्राह्मणानां न संशयः ॥\nअनेनैव शरीरेण षड्भिर्मासस्तु सिद्ध्यति ॥ 7.1.130.७० ॥\nसंसारस्य विमोक्षार्थमिदं लिंगं तु दृश्यताम् ॥\nदुर्लभं सर्वलोकानामिदं मोक्षप्रदं परम्॥\nइदं पाशुपतं ज्ञानमस्मिँल्लिंगे प्रतिष्ठितम् ॥ ७१ ॥\nयश्चैनं पूजयेद्भक्त्या माघे मासि निरंतरम् ॥\nसर्वेषां वै क्रतूनां च दानानां लभते फलम् ॥ ७२ ॥\nहिरण्यं तत्र दातव्यं सम्यग्यात्राफलेप्सुभिः ॥ ७३ ॥\nइत्येतत्कथितं देवि माहात्म्यं पापनाशनम् ॥\nपशुपाशविमोक्षार्थं सम्यक्पाशुपतेश्वरम् ॥ ७४ ॥\nचतुर्णामपि वर्णानां पूज्यो ब्राह्मण उच्यते ॥\nतस्य चैवाधिकारोऽस्ति चास्मिन्पाशुपतेश्वरे ॥ ७५ ॥\nयद्देवतानां प्रथमं पवित्रं विश्वव्रतं पाशुपतं बभूव ॥\nअयं पन्था नैष्ठिको वै मयोक्तो येन देवा यांति भुवनानि विश्वा ॥ ७६ ॥\nसुरां पीत्वा गुरुदारांश्च गत्वा स्तेयं कृत्वा ब्राह्मणं चापि हत्वा ॥\nभस्मच्छन्नो भस्मशय्याशयानो रुद्राध्यायी मुच्यते पातकेभ्यः ॥ ७७ ॥\nअग्निरित्यादिना भस्म गृहीत्वांगानि संस्पृशेत् ॥\nगृह्णीयात्संयते चाग्नौ भस्म तद्गृहवासिनाम् ॥ ७८ ॥\nअग्निरिति भस्म वायुरिति भस्म जलमिति भस्म स्थलमिति भस्म सर्वं ह वा इदं भस्माभवत् ॥\nएतानि चक्षूंषि नादीक्षितः संस्पृशेत् ॥ ७९ ॥\nब्राह्मणैश्च समादेयं न तु शूद्रैः कदाचन ॥\nनाधिकारोऽस्ति शूद्रस्य व्रते पाशुपते सदा ॥ 7.1.130.८० ॥\nब्राह्मणेष्वधिकारोऽस्ति व्रते पाशुपते शुभे ॥\nब्राह्मणीं तनुमास्थाय संभवामि युगेयुगे ॥ ८१ ॥\nचण्डालवेश्मन्यथ वा स्मशाने राज्ञश्च मार्गेश्वथ वर्त्ममध्ये ॥\nकरीषमध्ये निःसृता नराधमाः शैवं पदं यांति न संशयोऽत्र ॥ ८२ ॥\nइति श्रीस्कांदे महापुराण एकाशी तिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पाशुपतेश्वरमाहात्म्यवर्णनंनाम त्रिंशदुत्तरशततमोध्यायः ॥ १३० ॥"
  }
]
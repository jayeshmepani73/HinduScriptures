[
  {
    "text": "॥ सूत उवाच ॥ ॥\nएवं मुनीन्द्राः कथिते प्रभावे शंकरेण तु ॥\nपुनः पप्रच्छ सा देवी कृतांजलिपुटा सती ॥ १ ॥\n॥ देव्युवाच ॥ ॥\nदेवदेव जगन्नाथ क्षेत्रतीर्थमय प्रभो ॥\nप्रभासक्षेत्रमाहात्म्यं विस्तरात्कथयस्व मे ॥ २ ॥\nकथं तुष्यसि मर्त्यानां क्षेत्रे तत्र विचेतसाम् ॥\nजप्तं दत्तं हुतं यष्टं तपस्तप्तं कृतं च यत् ॥\nप्रभासे तु महाक्षेत्रे कस्मात्तत्राक्षयं भवेत् ॥ ३ ॥\nजात्यंतरसहस्रेषु यत्पापं पूर्वसंचितम् ॥\nतत्कथं क्षयमाप्नोति तन्ममाचक्ष्व शंकर ॥ ४ ॥\nयदि प्रभासं सर्वेषां तीर्थानां प्रवरं मतम्॥\nकिमन्यैर्बहुभिस्तत्र कर्त्तव्यं तीर्थविस्तरैः ॥ ५ ॥\nएकं यदि भवेत्तीर्थं मनो निःसंशयं भवेत् ॥\nबहुत्वे सति तीर्थानां मनो विचलते नृणाम् ॥ ६ ॥\nतस्मात्सर्वं परित्यज्य तीर्थजालं सविस्तरम् ॥\nप्रभासस्यैव माहात्म्यं कथयस्व सुरेश्वर ॥ ७ ॥\nक्षेत्रप्रमाणं सीमां च क्षेत्रसारं हि यत्प्रभो ॥\nवक्तुमर्हसि तत्सर्वं परं कौतूहलं हि मे ॥ ८ ॥ ॥\nईश्वर उवाच ॥ ॥\nशृणु देवि प्रवक्ष्यामि क्षेत्राणां क्षेत्रमुत्तमम् ॥\nसर्वक्षेत्रेषु यत्क्षेत्रं प्रभासं तु प्रियं मम ॥ ९ ॥\nप्रभासे तु परा सिद्धिः प्रभासे तु परा गतिः ॥\nयत्र संनिहितो नित्यमहं भद्रे निरन्तरम् ॥ 7.1.4.१० ॥\nतस्य प्रमाणं वक्ष्यामि सर्वसीमासमन्वितम्॥\nक्षेत्रं तु त्रिविध प्रोक्तं तत्ते वक्ष्याम्यनुक्रमात् ॥ ११ ॥\nक्षेत्रं पीठं गर्भगृहं प्रभासस्य प्रकीर्त्यते ॥\nयथाक्रमं फलं तस्य कोटिकोटिगुणं स्मृतम् ॥ १२ ॥\nक्षेत्रं तु प्रथमं प्रोक्तं तच्च द्वादशयोजनम् ॥\nपञ्चयोजनमानेन क्षेत्रपीठं प्रकीर्तितम् ॥ १३ ॥\nगर्भगृहं च गव्यूतिः कर्णिका सा मम प्रिया ॥\nक्षेत्रसीमा प्रवक्ष्यामि शृणु देवि यथाक्रमम् ॥ १४ ॥\nआयामव्यासतश्चैव आदिमध्यान्तसंस्थितम् ॥\nपूर्वे तप्तोदक स्वामी पश्चिमे माधवः स्मृतः ॥ १५ ॥\nदक्षिणे सागरस्तद्वद्भद्रा नद्युत्तरे मता ॥\nएवं सीमासमायुक्तं क्षेत्रं द्वादशयोजनम् ॥ १६ ॥\nएतत्प्राभासिकं क्षेत्रं सर्वपातकनाशनम्॥\nतन्मध्ये पीठिका प्रोक्ता पञ्चयोजनविस्तृता ॥ १७ ॥\nन्यंकुमन्यपरेणैव वज्रिण्याः पूर्वतस्तथा ॥\nमाहेश्वर्या दक्षिणतः समुद्रोत्तरतस्तथा ॥ १८ ॥\nआयामव्यासतश्चैव पञ्चयोजनविस्तरम् ॥\nपीठमेतत्समाख्यातमथो गर्भगृहं शृणु ॥ १९ ॥\nदक्षिणोत्तरतो यावत्समुद्रा त्कौरवेश्वरी ॥\nपूर्वपश्चिमतो यावद्गोमुखाच्चाश्वमेधिकम् ॥\nएतद्गर्भगृहं प्रोक्तं कैलासान्मम वल्लभम् ॥ 7.1.4.२० ॥\nअत्रान्तरे तु देवेशि यानि तीर्थानि भूतले ॥\nवापीकूपतडागानि देवतायतनानि च ॥२१॥\nसरांसि सरितश्चैव पल्वलानि ह्रदास्तथा ॥\nतानि मेध्यानि सर्वाणि सर्वपापहराणि च॥२२॥\nयत्र तत्र नरः स्नात्वा स्वर्गलोके महीयते ॥\nक्षेत्रस्य प्रथमो भागो मेध्यो माहेश्वरः स्मृतः ॥ २३ ॥\nद्वितीयो वैष्णवो भागो ब्रह्मभागस्तृतीयकः ॥\nतीर्थानां कोटिरेका तु ब्राह्मे भागे व्यवस्थिता ॥ २४ ॥\nवैष्णवे कोटिरेका तु तीर्थानां वरवर्णिनि ॥\nसार्द्धकोटिस्तु संप्रोक्ता रुद्रभागे च मध्यतः ॥ ॥२५॥\nएवं देवि समाख्यातं तत्क्षेत्रं हि त्रिदैवतम् ॥\nगुह्याद्गुह्यतरं क्षेत्रं मम प्रियतरं शुभे ॥२६॥\nतिस्रः कोट्योऽर्द्धकोटिश्च क्षेत्रे प्रोक्ता विभागतः ॥\nयात्रा तु त्रिविधा ज्ञेया तां शृणुष्व वरानने ॥ २७ ॥\nरौद्री तु प्रथमा यात्रा वैष्णवी च द्वितीयिका॥\nब्राह्मी तृतीया संख्याता सर्वपातकनाशिनी ॥ ॥ २८ ॥\nब्राह्मे विभागे संप्रोक्ता इच्छाशक्तिर्वरानने ॥\nक्रिया च वैष्णवे भागे द्वितीये तु प्रकीर्तिता ॥२९॥\nरौद्रे भागे तृतीये तु ज्ञानशक्तिर्वरानने ॥\nयदि पापो यदि शठो यदि नैष्कृतिको नरः ॥ 7.1.4.३० ॥\nनिर्मुक्तः सर्वपापेभ्यो मध्यभागे वसेत्तु यः ॥\nहिमवंतं परित्यज्य पर्वतं गंधमादनम् ॥ ३१ ॥\nकैलासं निषधं चैव मेरुपृष्ठं महाद्युतिम् ॥\nरम्यं त्रिशिखरं चैव मानसं च महागिरिम् ॥३२॥\nदेवोद्यानानि रम्याणि नंदनं वनमेव च ॥\nस्वर्गस्थानानि रम्याणि तीर्थान्यायतनानि च ॥\nतानि सर्वाणि संत्यज्य प्रभासे तु रतिर्मम ॥ ३३ ॥\nयस्तत्र वसते देवि संयतात्मा समाहितः ॥\nत्रिकालमपि भुंजानो वायुभक्षसमो भवेत् ॥ ३४ ॥\nविघ्नैरालोड्यमानोऽपि यः प्रभासं न मुंचति ॥\nस मुंचति जरां मृत्युं जन्मचक्रमशाश्वतम् ॥ ३५ ॥\nजन्मांतरशतैर्देवि योगो वा यदि लभ्यते ॥\nमोक्षस्य च सहस्रेण जन्मनां लभ्यते न च ॥ ३६ ॥\nप्रभासे तु महादेवि ये स्थिता कृतनिश्चयाः ॥\nएकेन जन्मना तेषां मोक्षो नैवात्र संशयः ॥ ३७ ॥\nप्रभासे तु स्थिता ये वै ब्राह्मणाः संशितव्रताः ॥\nमृत्युंजयेन संयुक्तं जपंति शतरुद्रियम् ॥ ३८ ॥\nकालाग्निरुद्रसांनिध्ये दक्षिणां दिशमाश्रिताः ॥\nज्ञानं चोत्पद्यते तत्र षण्मासाभ्यंतरेण तु ॥ ३९ ॥\nशिवस्तु प्रोच्यते वेदो नामपर्यायवाचकैः ॥\nतस्य चात्मस्वरूपं तु शतरुद्रं प्रकीर्तितम् ॥ 7.1.4.४० ॥\nकल्पेषु वेदाश्च पुनःपुनरावर्तकाः स्मृताः ॥\nमंत्राश्चैव तथा देवि मुक्त्वा तु शतरुद्रियम् ॥ ४१ ॥\nईड्यं चैव तु मंत्रेण मामेव हि यजंति ये ॥\nप्रभासक्षेत्रमासाद्य ते मुक्ता नात्र संशयः ॥ ४२ ॥\nसमंत्रोऽमंत्रको वापि यस्तत्र वसते नरः ॥\nसोऽपि यां गतिमाप्नोति यज्ञैर्दानैर्न साध्यते ॥ ४३ ॥\nअस्मिक्षेत्रे स्वयंभूश्च स्थितः साक्षान्महेश्वरः ॥\nरुद्राणां कोटयश्चैव प्रभासे संव्यवस्थिताः ॥ ४४ ॥\nध्यायमानास्तथोंकारं स्थिताः सोमेशदक्षिणे ॥४५ ॥\nब्रह्मांडोदरमध्ये तु यानि तीर्थानि सुव्रते ॥\nसोमेश्वरं गमिष्यंति वैशाखस्य चतुर्दशी ॥४६॥\nमनोबुद्धिरहंकारः कामक्रोधौ तथाऽपरे ॥\nएते रक्षंति सततं सोमेशं पापनाशनम् ॥ ४७ ॥\nन सा गतिः कुरुक्षेत्रे गंगाद्वारे त्रिपुष्करे ॥\nया गतिर्विहिता पुंसां प्रभासक्षेत्रवासिनाम् ॥ ४८ ॥\nतिर्यग्योनिगताः सत्त्वा ये प्रभासे कृतालयाः ॥\nकालेन निधनं प्राप्तास्तेपि यांति परां गतिम् ॥ ४९ ॥\nतद्गुह्यं देवदेवस्य तत्तीर्थं तत्तपोवनम् ॥\nतत्र ब्रह्मादयो देवा नारायणपुरोगमाः ॥ 7.1.4.५० ॥\nयोगिनश्च तथा सांख्या भगवंतं सनातनम् ॥\nउपासते प्रभासं तु मद्भक्ता मत्परायणाः ॥ ५१ ॥\nअष्टौ मासान्विहारः स्याद्यतीनां संयतात्मनाम् ॥\nएके च चतुरो मासानष्टौ वा नियतं वसेत् ॥ ५२ ॥\nप्रभासे तु प्रविष्टानां विहारस्तु न विद्यते ॥\nअत्र योगश्च मोक्षश्च प्राप्यते दुर्लभो नरैः ॥ ५३ ॥\nतस्मात्प्रभासं संत्यज्य नान्यद्गच्छेत्तपोवनम् ॥\nप्रभासं ये न सेवंते मूढास्ते तमसा वृताः ॥ ५४ ॥\nविण्मूत्ररेतसां मध्ये संभवंति पुनःपुनः ॥\nकामः क्रोधस्तथा लोभो दंभः स्तंभोऽथ मत्सरः ॥ ॥ ५५ ॥\nनिद्रा तंद्रा तथाऽऽलस्यं पैशुन्यमिति ते दश ॥\nएते रक्षंति सततं सोमेशं तीर्थनायकम् ॥ ५६ ॥\nन प्रभासे मृतः कश्चिन्नरकं याति किल्बिषी ॥\nयावज्जीवं नरो यस्तु वसते कृतनिश्चयः ॥५७॥\nअग्निहोत्रैश्च संन्यासैराश्रमैश्च सुपालितैः ॥\nत्रिदंडैरेकदंडैश्च शैवैः पाशुपतैरपि ॥५८॥\nएतैरन्यैश्च यतिभिः प्राप्यते यत्फलं शुभम् ॥\nतत्सर्वं लभ्यते देवि श्रीसोमेश्वरयात्रया ॥ ५९ ॥\nएको ह्यर्चयते लिंगं तपस्यति तथापरः ॥\nतयोर्मध्ये तु श्रेष्ठो यः सोमेशं च प्रपूजयेत् ॥7.1.4.६॥।\nयत्तद्योगे च सांख्ये च सिद्धांते पंचरात्रिके ॥\nअन्यैश्च शास्त्रैर्विज्ञेयं प्रभासे संव्यवस्थितम् ॥६१॥\nलिंगे चैव स्थितं सर्वं जगदेतच्चराचरम्॥\nतस्माल्लिंगे सदा देवः पूजनीयः प्रयत्नतः ॥ ६२ ॥\nममैव सा परा मूर्तिः श्रीसोमेशाख्यया स्थिता ॥\nतेन चैषा त्मनात्मानमाराधनपरो ह्यहम् ॥ ६३ ॥\nअनेकजन्मसाहस्रैर्भ्रममाणस्तु जन्मभिः ॥\nकस्तां प्राप्नोति वै मुक्तिं विना सोमेशपूजनात् ॥६४॥\nयत्किञ्चिदशुभं कर्म कृतं मानुषबुद्धिना ॥\nतत्सर्वं विलयं याति श्रीसोमेश्वरपूजनात् ॥६५॥\nअनेकजन्मकोटीभिर्जंतुभिर्यत्कृतं ह्यघम् ॥\nतत्सर्वं नाशमायाति श्रीसोमेश्वरपूजनात् ॥ ६६ ॥\nतीर्थानि यानि लोकेऽस्मिन्सेव्यंते पापमोक्षिभिः ॥\nतानि सर्वाणि शुद्ध्यर्थं प्रभासे संविशंति हि ॥६७॥\nयोऽसौ कालाग्निरुद्रस्तु प्रोच्यते वेदवादिभिः ॥\nसोऽयं भैरवनाम्ना तु प्रभासे संव्यवस्थितः ॥ ६८ ॥\nजनानां दुष्कृतं सर्वं क्षेत्रमध्ये व्यवस्थितः ॥\nभैरवं रूपमास्थाय नाशयामि सुरेश्वरि ॥ ६९ ॥\nजगत्सर्वं चरित्वा तु स्थितोऽहं सचराचरम् ॥\nतेन भैरवनामाहं प्रभासे संव्यवस्थितः ॥ 7.1.4.७० ॥\nअग्निना यत्र तप्तं तु दिव्याब्दानां चतुर्युगम् ॥\nमेघवाहनकल्पे तु तत्र लिंगं बभूव ह ॥७१॥\nअग्निमीडेति वेदोक्तप्रभावः सुरसुंदरि ॥\nकालाग्निरुद्रनामा च देवैः सर्वैरुदाहृतम् ॥ ७२ ॥\nअग्नीशानेति देवेशि नामत्रितयमुच्यते ॥\nकल्पेकल्पे तु नामानि कथितुं नैव शक्यते ॥\nअसंख्यत्वाच्च कल्पानां ब्रह्मणा च वरानने ॥ ७३ ॥\nएवं चैव रहस्यं च महागोप्यं वरानने ॥\nस्नेहान्महत्या भक्त्या च मया ते परिकीर्तितम् ॥७४॥\nएकतस्तु जगत्सर्वं कर्म कांडे प्रतिष्ठितम् ॥\nयज्ञदानतपोहोमैः स्वाध्यायैः पितृतर्पणैः ॥७५॥\nउपवासैर्व्रतैः कृत्स्नैश्चांद्रायणशतैस्तथा ॥\nषड्रात्रैश्च त्रिरात्रैश्च तीर्थादिगमनैः परैः ॥७६॥\nआश्रमैर्विविधाकारैर्यतिभिर्ब्रह्मचारिभिः ॥\nवानप्रस्थैर्गृहस्थैश्च वेदकर्मपरायणैः ॥७७॥\nअन्यैश्च विविधाकारैर्लोकमार्गस्थितैः शुभैः ॥\nन तत्पदं परं देवि शक्यं वीक्षयितुं क्वचित् ॥ ७८ ॥\nयावन्न चार्चयेद्देवि सोमेशं लिंगनायकम् ॥\nलीलया वापि तैर्द्रष्टुं तत्पदं दुर्लभं परम् ॥ ७९ ॥\nपूजितो यैर्जगन्नाथः सोमेशः किल भैरवः ॥\nतिर्यग्योनिगता ये तु पशुपक्षिपिपीलिकाः ॥ 7.1.4.८० ॥\nअन्तर्ज्जलगता ये तु कृमिकीटपतंगकाः ॥\nस्थावरा जंगमाश्चान्ये मनुष्याः पशवः स्त्रियः ॥ ८! ॥\nबाला वृद्धास्तथा षण्ढाः श्वानगर्द्दभवायसाः ॥\nचंडालाः पुष्कसाः शूद्रा म्लेच्छा येऽन्ये वियोनिजाः ॥ ८२ ॥\nमूर्खास्तु पण्डिताश्चापि ये चान्ये कुत्सिता भुवि ॥\nते सर्वे मुक्तिमायांति प्रभासे ये मृताः शुभे ॥ ८३ ॥\nकालानलस्य रुद्रस्य कालराजेन चाग्निना ॥\nदग्धास्ते जन्तवः सर्वे प्रभासे ये मृताः शुभे ॥ ८४ ॥\nदुर्ल्लभं तु मम क्षेत्रं प्रभासं देवि पापिनाम् ॥\nन तत्र लभते मृत्युं पापात्मा लोकवंदिते ॥ ८५ ॥\nमया दक्षिणभागे च विघ्नेशः संप्रतिष्ठितः ॥\nउत्तरे दण्डपाणिस्तु क्षेत्रमेतच्च रक्षति ॥ ८६ ॥\nतथान्ये गणपाः सर्वे मदाज्ञावशवर्तिनः ॥\nक्षेत्रं रक्षंति देवेशि तेषां नामानि मे शृणु ॥ ८७ ॥\nमहाबलस्तु चण्डीशो घंटाकर्णस्तु गोमुखः ॥\nविनायको महानादः काकवक्त्रः शुभेक्षणः ॥\nएकाक्षो दुन्दुभिश्चंडस्तालजंघस्तथैव च ॥ ८८ ॥\nभूमिदंडश्च चंडश्च शंकुकर्णश्च वैधृतिः ॥\nतालचण्डो महातेजा विकटास्यो हयाननः ॥ ९८९ ॥\nहस्तिवक्त्रः श्वानवक्त्रो बिडालवदनस्तथा ॥\nसिंहव्याघ्रमुखाश्चान्ये वीरभद्रादयस्तथा ॥ 7.1.4.९० ॥\nविनायकं पुरस्कृत्य देव देवं कपर्द्दिनम् ॥\nएकादश तथा कोट्यो नियुतानि त्रयोदश ॥ ९१ ॥\nअर्बुदं च गणानां च प्रभासं क्षेत्रमाश्रिताः ॥\nद्वारिद्वारि प्रचंडास्ते शूलमुद्गरपाणयः ॥ ९२ ॥\nप्रभासक्षेत्रं रक्षंति देवदेवस्य वै गृहम् ॥\nन कश्चिद्दुष्टबुद्ध्या तु प्रविशेदिति संस्थितिः ॥ ९३ ॥\nशतकोटिगणैश्चापि पूर्वद्वारि तु संवृतः ॥\nअट्टहासो गणो नाम प्रभासं तत्र रक्षति ॥ ९४ ॥\nकालाक्षो भीषणश्चंडो वृतोऽष्टादशकोटिभिः ॥\nघंटाकर्णगणो नाम दक्षिणं द्वारमाश्रितः ॥९५॥\nपश्चिमद्वारमाश्रित्य स्थितवान्विष्टरो गणः ॥\nदण्डपाणिः स्थितस्तत्र देवदेवस्य चोत्तरे ॥९६॥\nयोगक्षेमं वहन्नित्यं प्रभासे भावितात्मनाम्॥\nभीषणाक्षस्तथैशान्यामाग्नेय्यां छागवक्त्रकः ॥ ९७ ॥\nनैर्ऋत्यां चंडनादस्तु वायव्यां भैरवाननः ॥\nनन्दी चैव महाकालो दण्डपाणिर्विनायकः ॥ ॥ ९८ ॥\nएतेङ्गरक्षका मध्ये शतकोटिगणैर्वृताः ॥\nएवं रक्षंति बहवो ह्यसंख्येया गणेश्वराः ॥ ९९ ॥\nकलिकल्मषसंभूत्या येषां चोपहता मतिः ॥\nन तेषां तद्भवेद्गम्यं स्थानमर्धेन्दुमौलिनः ॥ 7.1.4.१०० ॥\nगंधर्वैः किन्नरैर्यक्षैरप्सरोभिस्तथोरगैः ॥\nसिद्धैः संपूज्य देवेशं सोमेशं पापनाशनम् ॥ १०१ ॥\nअन्तर्धानं गतैर्नित्यं प्रभासं तु निषेव्यते ॥\nसप्तलोकेषु ये सन्ति सिद्धाः पातालवासिनः ॥\nप्रदक्षिणं ते कुर्वंति सोमेशं कालभैरवम् ॥ १०२ ॥।\nपृथिव्यां यानि तीर्थानि पुण्यान्यायतनानि च ॥\nलाकुलिं भारभूतिं च आषाढिं दण्डमेव च ॥ १०३ ॥\nपुष्करं नैमिषं चैव अमरेशं तथापरम् ॥।\nभैरवं मध्यमं कालं केदारं कणवीरकम् ॥ १०४ ॥\nहरिचंद्रस्तु शैलेशस्तथा वस्त्रांतिकेश्वरः ॥\nअट्टहासं महेन्द्रं च श्रीशैलं च गया तथा ॥ १०५ ॥\nएतानि सर्वतीर्थानि देवं सोमेश्वरं प्रभुम् ॥\nप्रदक्षिणं प्रकुर्वंति तत्र लिंगं स्तुवंति च ॥ १०६ ॥\nब्रह्मा जनार्दनश्चान्ये ये देवा जगति स्थिताः ॥\nअग्निलिंगसमीपस्थाः संध्याकाले स्तुवंति च ॥ १०७ ॥\nषष्टिकोटिसहस्राणि षष्टिकोटिशतानि च ॥\nसर्वे सोमेश्वरं यांति माघकृष्णचतुर्द्दशीम् ॥। ॥ १०८ ॥\nतस्मिन्काले च यो दद्यात्सोमेशे घृतकम्बलम् ॥ १०९ ॥\nघृतं रसं तिलान्दुग्धं जलं चंद्राधिवासितम् ॥\nएकत्र कृत्वा काश्मीरमित्येतद्घृतकंबलम् ॥7.1.4.११०॥।\nशिवरात्र्यां तु कर्त्तव्यमेतद्गोप्यं मम प्रियम् ॥\nएवं कृते च यत्पुण्यं गदितुं तन्न शक्यते ॥ १११ ॥\nतत्र दक्षिणभागे तु स्वयं भूतविनायकम् ॥\nप्रथमं पूजयेद्देवि यदीच्छेत्सिद्धिमात्मनः ॥११२॥\nऊषराणां च सर्वेषां प्रभासक्षेत्रमूषरम् ॥\nपीठानां चैव पीठं च क्षेत्राणां क्षेत्रमुत्तमम् ॥\nसन्देहानां च सर्वेषामयं संदेह उत्तमः ॥ ११३ ॥\nये केचिद्योगिनः संति शतकोटिप्रविस्तराः ॥\nतेषां क्षेत्रे प्रभासे तु रतिर्न्नान्यत्र कुत्रचित् ॥।  ॥ ११४ ॥\nलिंगादीशानभागे तु संस्थिता सुरसुन्दरि ॥ ११५ ॥\nमया या कथिता तुभ्यमुमा नाम कला शुभा ॥\nसा सती प्रोच्यते देवि दक्षस्य दुहिता पुरा ॥ ११६ ॥\nदक्षकोपाच्छरीरं तु संत्यज्य परमा कला ॥\nहिमवंतगृहे जाता उमानाम्ना च विश्रुता ॥ ११७ ॥\nतेन देवि त्वया सार्द्धं तत्रस्था वरदाः स्मृताः ॥\nनवकोट्यस्तु चामुंडास्तस्मिन्क्षेत्रे स्थिताः स्वयम् ॥ ११८ ॥\nचैत्रे मासि सिताष्टम्यां तत्र त्वां यदि पूजयेत् ॥\nएक विंशतिजन्मानि दारिद्र्यं तस्य नो भवेत् ॥ ११९ ॥\nअमा सोमेन संयुक्ता कदाचिद्यदि लभ्यते ॥\nतस्यां सोमेश्वरं दृष्ट्वा कोटियज्ञफलं लभेत् ॥ ॥ 7.1.4.१२० ॥\nएतत्क्षेत्रं महागुह्यं सर्वपातकनाशनम्॥\nरुद्राणां कोटयो यत्र एकादश समासते ॥१२१॥\nद्वादशात्र दिनेशानां वसवोऽष्टौ समागताः ॥\nगन्धर्वयक्षरक्षांसि असंख्याता गणेश्वराः ॥१२२॥\nउमापि तत्र पार्श्वस्था सर्वदेवैस्तु संस्तुता ॥\nनन्दी च गणनाथो यो देवदेवस्य शूलिनः॥१२३॥\nमहाकालस्य ये चान्ये गणपाः संति पार्श्वगाः ॥\nगंगा च यमुना चैव तथा देवी सरस्वती ॥१२४॥\nअन्याश्च सरितः पुण्या नदाश्चैव ह्रदास्तथा ॥\nसमुद्राः पर्वताः कूपा वनस्पतय एव च ॥ १२५ ॥\nस्थावरं जंगमं चैव प्रभासे तु समागतम् ॥\nअन्ये चैव गणास्तत्र प्रभासे संव्यवस्थिताः ॥ ॥१२६॥\nन मया कथिताः सर्व उद्देशेन क्वचित्क्वचित् ॥\nभक्त्या परमया युक्तो देवदेवि विनायकम् ॥\nतृतीयं पूजयेत्तत्र वांछेत्क्षेत्रफलं यदि॥१२७॥\nद्वादशैवं तथा चाष्टौ चत्वारिंशच्च कोटयः ॥\nनदीनामग्नितीर्थस्य द्वारे तिष्ठंति भामिनि ॥ १२८ ॥\nनिर्माल्यलंघनं किंचिदज्ञाताद्यदि वै कृतम् ॥\nतत्सर्वं विलयं याति अग्नितीर्थस्य दर्शनात् ॥१२९॥\nदेवि किं बहुनोक्तेन क्षेत्रमेतन्महाप्रभम् ॥\nन ते वर्णयितुं शक्यं कल्पकोटिशतैरपि॥7.1.4.१३॥।\nये चांतरिक्षे भुवि ये च देवास्तीर्थानि वै यानि दिगंतरेषु ॥\nक्षेत्रं प्रभासं प्रवरं हि तेषां सोमेश्वरं देवि तथा वरिष्ठम् ॥१३१॥\nये चांडजाश्चोद्भिजाश्चैव जीवाः सस्वेदजाश्चैव जरायुजाश्च ॥\nदेवि प्रभासे तु गतासवोऽथ मुक्तिं परं यांति न संशयोऽत्र ॥ १३२ ॥\nइति निगदितमेतद्देवदेवस्य चित्रं चरितमिदमचिंत्यं देवि ते शंकरस्य ॥\nकलिकलुषविदारं सर्वलोकोऽपि यायाद्यदि पठति शृणोति स्तौति नित्यं य इत्थम् ॥ १३३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये क्षेत्रप्रमाणवर्णनं नाम चतुर्थोऽध्यायः ॥ ४ ॥"
  }
]
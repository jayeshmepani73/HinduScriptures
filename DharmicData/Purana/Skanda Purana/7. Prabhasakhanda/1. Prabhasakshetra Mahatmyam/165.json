[
  {
    "text": "॥ ईश्वर उवाच ॥ ॥\nततो गच्छेन्महादेवि सावित्रीं लोकमातरम् ॥\nमहा पापप्रशमनीं सोमेशादीशदिक्स्थिताम् ॥ १ ॥\nसंयतात्मा नरः पश्येत्तत्र तां नियतात्मवान् ॥ २ ॥\nब्रह्मणा यष्टुकामेन सावित्री सहधर्मिणी ॥\nकृता तां बलतो ज्ञात्वा गायत्रीं कोपमाविशत् ॥ ३ ॥\nततः संत्यज्य सा देवी ब्रह्माणं कमलोद्भवम् ॥\nसपत्नीरोषसन्तप्ता प्रभासं क्षेत्रमाश्रिता ॥ ४ ॥\nतपः करोति विपुलं देवैरपि सुदुःसहम् ॥\nतत्र स्थले स्थिता देवी साऽद्यापि प्रियदर्शना ॥ ५ ॥\n॥ श्रीदेव्युवाच ॥ ॥\nकिमर्थं सा परित्यक्ता सावित्री ब्रह्मणा पुरा ॥\nगायत्री च कथं प्राप्ता केन चास्य निवेदिता ॥ ६ ॥\nकीदृशीं तां च गायत्रीं लब्धवान्पद्मसंभवः ॥\nयस्तां पत्नीं समुत्सृज्य तस्यामेव मनो दधौ ॥ ७ ॥\nकस्य सा दुहिता देव किमर्थं च विवाहिता ॥\nएतन्मे कौतुकं सर्वं यथावद्वक्तुमर्हसि ॥ ८ ॥ ॥\n॥ ईश्वर उवाच ॥ ॥\nशृणु देवि प्रवक्ष्यामि सावित्र्याश्चरितं महत् ॥\nयथा सा ब्रह्मणा त्यक्ता गायत्री च विवाहिता ॥ ९ ॥\nपुरा बुद्धिः समुत्पन्ना ब्रह्मणोऽव्यक्तजन्मनः ॥\nइति वेदा मया प्रोक्ता यज्ञार्थं नात्र संशयः ॥ 7.1.165.१० ॥\nयज्ञैः संतर्पिता देवा वृष्टिं दास्यंति भूतले ॥\nततश्चौषधयः सर्वा भविष्यंति धरातले ॥ ११ ॥\nतस्मात्संजायते शुक्रं शुक्रात्सृष्टिः प्रवर्तते ॥\nसृष्ट्यर्थं सर्वलोकानां ततो यज्ञं करोम्यहम् ॥ १२ ॥\nदृष्ट्वा मां यज्ञ आसक्तं ये च विप्रा धरातले ॥\nते यज्ञान्प्रचरिष्यंति शतशोऽथ सहस्रशः ॥ १३ ॥\nएवं स निश्चयं कृत्वा यज्ञार्थं सुरसुंदरि ॥\nतीर्थं निवेशयामास पुष्करं नाम नामतः ॥ १४ ॥\nयज्ञवाटो महांस्तत्र आसीत्तस्य महात्मनः ॥\nतत्र देवर्षयः सर्वे देवाः सेन्द्रपुरोगमाः ॥ १५ ॥\nसमायाता महादेवि यज्ञे पैतामहे तदा ॥\nपुण्यास्तेऽपि द्विजश्रेष्ठास्तत्रर्त्विजः प्रजज्ञिरे ॥ १६ ॥\nसावित्री लोकजननी पत्नी तस्य महात्मनः ॥\nगृहकार्ये समासक्ता दीक्षा कालव्यतिक्रमात् ॥\nअध्वर्युणा समाहूता सावित्री वाक्यमब्रवीत् ॥ १७ ॥\n॥ सावित्र्युवाच ॥ ॥\nअद्यापि न कृतो वेषो न गृहे गृहमण्डनम् ॥\nलक्ष्मीर्नाद्यापि संप्राप्ता न भवानी न जाह्नवी ॥ १८ ॥\nन स्वाहा न स्वधा चैव तथा चैवाप्यरुंधती ॥\nइन्द्राणी देवपत्न्योऽन्याः कथमेकाकिनी व्रजे ॥ १९ ॥\nउक्तः पितामहो गत्वा पुलस्त्येन महात्मना ॥\nसावित्री देव नायाति प्रसक्ता गृहकर्मणि ॥ 7.1.165.२० ॥\nत्वत्पत्नी किमिदं कर्म फलेन संप्रवर्तते ॥\nतच्छ्रुत्वा दीक्षितो वाचं शिखी मुंडी मृगाजिनी ॥ २१ ॥\nपत्नीकोपेन संतप्तः प्राह देवं पुरंदरम् ॥ २२ ॥\nगच्छ मद्वचनाच्छक्र पत्नीमन्यां कुतश्चन ॥\nगृहीत्वा शीघ्रमागच्छ न स्यात्कालात्ययो यथा ॥ २३ ॥\nजगाम बलहा तूर्णं वचनात्परमेष्ठिनः ॥\nअपश्यमानः कांचित्स्त्रीं या योग्या हंसवाहने ॥ २४ ॥\nअथ शापाद्बिभीतेन सहस्राक्षेण धीमता ॥\nदृष्टा गोपालकन्यैका रूपयौवनशालिनी ॥ २५ ॥\nबिभ्रती तत्र पूर्णं सा कुम्भं कन्येत्यचोदयत् ॥\nतां गृहीत्वा ततः शक्रः समायाद्यत्र दीक्षितः ॥\nदेवदेवश्चतुर्वक्त्रो विष्णुरुद्रसमन्वितः ॥ २६ ॥\nसंप्रदानं तु कृतवान्कन्याया मधुसूदनः ॥२७॥\nप्रेरितः शंकरेणैव ब्रह्मा देवर्षिभिस्तथा॥\nपरिणीयतां ततो दीक्षां तस्याश्चक्रे यथात्मनः ॥२८ ॥\nततः प्रवर्तितो यज्ञः सर्वकामसमन्वितः ॥२९॥\nअत्रिर्होतार्चिकस्तत्र पुलस्त्योऽध्वर्युरेव च॥\nउद्गाताऽथो मरीचिश्च ब्रह्माहं सुरपुंगवः॥7.1.165.३०॥\nसनत्कुमारप्रमुखाः सदस्यास्तस्य निर्मिताः॥\nवस्त्रैराभरणैर्युक्ता मुकुटैरंगुलीयकैः ॥ ३१ ॥\nभूषिता भूषणोपेता एकैकस्य पृथक्पृथक् ॥\nत्रयस्त्रयः पृष्ठतोऽन्ये ते चैवं षोडशर्त्विजः ॥३२॥\nप्रोक्ता भवद्भि र्यज्ञेऽस्मिन्ननुगृह्योऽस्मि सर्वदा ॥\nपत्नी ममेयं गायत्री यज्ञेऽस्मिन्ननुगृह्यताम् ॥ ३३ ॥\nमृदुवस्त्रधरां साक्षात्क्षौमवस्त्रावगुण्ठिताम् ॥\nनिष्क्रम्य पत्नीशालात ऋत्विग्भिर्वेदपारगैः ॥ ३४ ॥\nऔदुम्बरेण दण्डेन संवृतो मृगचर्मणा ॥\nतया सार्धं प्रविष्टश्च ब्रह्मा तं यज्ञमण्डपम् ॥३५॥\n॥ ईश्वर उवाच ॥ ॥\nएतस्मिन्नेव काले तु संप्राप्ता देवयोषितः ॥\nसंप्राप्ता यत्र सावित्री यज्ञे तस्मिन्निमंत्रिताः ॥ ३६ ॥\nभृगोः ख्यात्यां समुत्पन्ना विष्णुपत्नी यशस्विनी ॥\nआमन्त्रिता सा लक्ष्मीश्च तत्रायाता त्वरान्विता ॥ ३७ ॥\nतत्र देवी महाभागा योगनिद्रादिभूषिता ॥\nदेवी कांतिस्तथा श्रद्धा द्युतिस्तुष्टिस्तथैव च ॥ ३८ ॥\nसती या दक्षतनया उमा या पार्वती शुभा ॥\nत्रैलोक्यसुन्दरी देवी स्त्रीणां सौभाग्यदायका ॥३९॥\nजया च विजया चैव गौरी चैव महाधना ॥\nमनोजवा वायुपत्नी ऋद्धिश्च धनदप्रिया ॥ 7.1.165.४० ॥\nदेवकन्यास्तथाऽऽयाता दानव्यो दनुवंशजाः ॥\nसप्तर्षीणां तथा पत्न्य ऋषीणां च तथैव च ॥ ४१ ॥\nप्लवा मित्रा दुहितरो विद्याधरगणास्तथा ॥\nपितरो रक्षसां कन्यास्तथाऽन्या लोकमातरः ॥ ४२ ॥\nवधूभिश्चैव मुख्याभिः सावित्री गन्तुमिच्छति ॥\nअदित्याद्यास्तथा देव्यो दक्षकन्याः समागताः ॥ ४३ ॥\nताभिः परिवृता सार्धं ब्रह्माणी कमलालया ॥\nकाश्चिन्मोदकमादाय काश्चित्पूपं वरानने ॥ ४४ ॥\nफलानि तु समादाय प्रयाता ब्रह्मणोऽन्तिकम् ॥\nआढकीश्चैव निष्पावान्राजमाषांस्तथाऽपराः ॥ ४५ ॥\nदाडिमानि विचित्राणि मातुलिंगानि शोभने॥\nकरीराणि तथा चान्या गृहीत्वा करमर्दकान्॥४६॥\nकौसुंभं जीरकं चैव खर्जूरं चापरास्तथा॥\nउततीश्चापरा गृह्य नालिकेराणि चापराः॥४७॥\nद्राक्षया पूरितं चाम्रं शृङ्गाराय यथा पुरा॥\nकर्बुराणि विचित्राणि जंबूकानि शुभानि च॥४८॥\nअक्षोडामलकान्गृह्य जंबीराणि तथा पराः ॥\nबिल्वानि परिपक्वानि चिर्भटानि वरानने ॥ ४९ ॥\nअन्नपानाधिकाराणि बहूनि विविधानि च ॥\nशर्करापुत्तलीं चान्या वस्त्रे कौसुम्भके तथा ॥ 7.1.165.५० ॥\nएवमादीनि चान्यानि गृह्य पूर्वे वरानने ॥\nसावित्र्या सहिताः सर्वाः संप्राप्तास्तु तदा शुभाः ॥ ५१ ॥\nसावित्रीमागतां दृष्ट्वा भीतस्तत्र पुरंदरः ॥\nअधोमुखः स्थितो ब्रह्मा किमेषा मां वदिष्यति ॥ ५२ ॥\nत्रपान्वितौ विष्णुरुद्रौ सर्वे चान्ये द्विजातयः ॥\nसभासदस्तथा भीतास्तथैवान्ये दिवौकसः ॥ ५३ ॥\nपुत्रपौत्रा भागिनेया मातुला भ्रातरस्तथा ॥\nऋतवो नाम ये देवा देवानामपि देवताः ॥ ५४ ॥\nविलक्षास्तु तथा सर्वे सावित्री किं वदिष्यति ॥\nब्रह्मवाक्यानि वाच्यानि किं नु वै गोपकन्यया ॥ ॥ ५५ ॥\nमौनीभूतास्तु शृण्वानाः सर्वेषां वदतां गिरः ॥\nअध्वर्युणा समाहूता नागता वरवर्णिनी ॥ ५६ ॥\nशक्रेणान्या तथाऽऽनीता दत्ता सा विष्णुना स्वयम् ॥\nअनुमोदिता च रुद्रेण पित्रा दत्ता स्वयं तथा ॥ ५७ ॥\nकथं सा भविता यज्ञः समाप्तिं वा कथं व्रजेत् ॥\nएवं चिन्तयतां तेषां प्रविष्टा कमलालया ॥ ५८ ॥\nवृतो ब्रह्मा भार्यया स ऋत्विग्भिर्वेदपारगैः ॥\nहूयन्ते चाग्नयस्तत्र ब्राह्मणैर्वेदपारगैः ॥ ५९ ॥\nपत्नीशाले तथा गोपी रौप्यशृंगा समेखला ॥\nक्षौमवस्त्रपरीधाना ध्यायन्ती परमेश्वरम् ॥ 7.1.165.६० ॥\nपतिव्रता पतिप्राणा प्राधान्येन निवेशिता ॥\nकृपान्विता विशालाक्षी तेजसा भास्करोपमा ॥ ६१ ॥\nद्योतयंती सदस्तत्र सूर्यस्येव यथा प्रभा ॥\nज्वलमानस्तथा वह्निर्भ्रमंते चर्त्विजस्तथा ॥ ६२ ॥\nपशूनामवदानानि गृह्णंति द्विजसत्तमाः ॥\nप्राप्ता भागार्थिनो देवा विलंबसमयोऽभवत् ॥ ६३ ॥\nकालहीनं न कर्तव्यं कृतं न फलदं भवेत् ॥\nवेदेष्वयमधीकारो दृष्टः सर्वो मनीषिभिः ॥ ६४ ॥\nप्रवर्ग्ये क्रियमाणे तु ब्राह्मणैर्वेदपारगैः ॥\nक्षीरद्वये हूयमाने मंत्रेणाध्वर्युणा तथा ॥ ६५ ॥\nउपहूतोपहूतेन आगतेषु द्विजन्मसु ॥\nक्रियमाणे तथा भक्ष्ये दृष्ट्वा देवी क्रुधान्विता ॥\nउवाच देवी ब्रह्माणं सदोमध्ये तु मौनिनम् ॥ ६६ ॥\nकिमेवं बुध्यते देव कृतमेतद्विचेष्टितम् ॥\nमां परित्यज्य यः कामात्कृतवानसि किल्बिषम् ॥ ६७ ॥\nन तुल्या पादरजसा समा साऽधिशिरः कृता ॥ ६८ ॥\nयद्वदंति नराः सर्वे संगताः सदसि स्थिताः ॥\nआश्चर्यं च प्रभूणां तु कुरुते यं यमिच्छति ॥ ६९ ॥\nभवता रूपलोभेन कृतं कर्म विगर्हितम् ॥ 7.1.165.७० ॥\nन पुत्रेषु कृता लज्जा पौत्रेषु च न ते विभो ॥\nकामकारकृतं मन्ये ह्येतत्कर्म विगर्हितम् ॥ ७१ ॥\nपितामहोऽसि देवानामृषीणां प्रपितामहः ॥\nकथं न ते त्रपा जाता आत्मनः पश्यतस्तनुम् ॥ ७२ ॥\nलोकमध्ये कृतं हास्यमिह चैव विगर्हितः ॥\nयद्येष ते स्थितो भावस्तिष्ठ देव नमोऽस्तु ते ॥७३॥\nअहं कथं सखीनां तु दर्शयिष्यामि वै मुखम् ॥\nभर्त्रा मे विहिता पत्नी कथमेतदहं वदे ॥ ७४ ॥\n॥ ब्रह्मोवाच ॥ ॥\nऋत्विग्भिरहमाज्ञप्तो दीक्षा कालोऽतिवर्तते ॥\nपत्नीं विना न होमोत्र शीघ्रं पत्नीमिहानय ॥ ७५ ॥\nशक्रेणैषा समानीता दत्ता चैवाऽथ विष्णुना ॥\nगृहीता च मया त्वं हि क्षमस्वैकं मया कृतम् ॥\nन चापराध्यं भूयोऽन्यं करिष्ये तव सुव्रते ॥ ७६ ॥\n॥ ईश्वर उवाच ॥ ॥\nएवमुक्ता तदा क्रुद्धा ब्रह्माणं शप्तुमुद्यता॥\nयदि मेऽस्ति तपस्तप्तं गुरवो यदि तोषिताः ॥ ७७ ॥\nसर्वब्राह्मणशालासु स्थानेषु विविधेष्वपि ॥\nन तु ते ब्राह्मणाः पूजां करिष्यंति कदाचन ॥ ॥ ७८ ॥\nऋते वै कार्तिकीमेकां पूजां सांवत्सरीं तव ॥\nकरिष्यंति द्विजाः सर्वे सत्येनानेन ते शपे ॥\nएतद्बुद्ध्वा न कोपोस्तु हतो हन्ति न संशयः ॥ ॥ ७९ ॥\n॥ सावित्र्युवाच ॥ ॥\nभोभोः शक्र त्वयानीता आभीरी ब्रह्मणोऽन्तिकम् ॥\nयस्मादीदृक्कृतं कर्म तस्मात्त्वं लप्स्यसे फलम् ॥7.1.165.८०॥\nयदा संग्राममध्ये त्वं स्थाता शक्र भविष्यसि ॥\nतदा त्वं शत्रुभिर्बद्धो नीतः परमिकां दशाम् ॥ ८१ ॥\nअकिंचनो नष्टसुतः शत्रूणां नगरे स्थितः॥\nपराभवं महत्प्राप्य अचिरादेव मोक्ष्यसे ॥ ८२ ॥\nशक्रं शप्त्वा तदा देवी विष्णुं चाऽथ वचोब्रवीत् ॥ ८३ ॥\nगुरुवाक्येन ते जन्म यदा मर्त्ये भवि ष्यति ॥\nभार्याविरहजं दुःखं तदा त्वं तत्र भोक्ष्यसे ॥ ८४ ॥\nहृतां शत्रुगणैः पत्नीं परे पारे महोदधेः ॥\nन च त्वं ज्ञायसे सीतां शोकोपहचेतनः ॥ ८५ ॥\nभ्रात्रा सह परां काष्ठामापदं दुःखितस्तथा ॥\nपशूनां चैव संयोगश्चिरकालं भविष्यति ॥ ८६ ॥\nतथाऽऽह रुद्रं कुपिता यदा दारुवने स्थितः ॥\nतदा ते मुनयः क्रुद्धाः शापं दास्यंति ते हर ॥ ८७ ॥\nभोभोः कापालिक क्षुद्र पत्न्योऽस्माकं जिहीर्षसि ॥\nतदेतद्भूषितं लिंग भूमौ रुद्र पतिष्यति ॥ ८८ ॥\nविहीनः पौरुषेण त्वं मुनिशापाच्च पीडितः ॥\nगंगातीरे स्थिता पत्नी सा त्वामाश्वासयिष्यति ॥ ८९ ॥\nअग्ने त्वं सर्वभक्षोऽसि पूर्वं पुत्रेण मे कृतः ॥\nभ्रूणहा धर्म इत्येष कथं दग्धं दहाम्यहम् ॥ 7.1.165.९० ॥\nजातवेदस रुद्रस्त्वां रेतसा प्लावयिष्यति ॥\nमेध्येषु च कृतज्वाला ज्वालया त्वां ज्वलिष्यति ॥ ९१ ॥\nब्राह्मणानृत्विजः सर्वान्सावित्री ह्यशपत्तदा ॥ ९२ ॥\nप्रतिग्रहाग्निहोत्राश्च वृथा दारा वृथाश्रमाः ॥\nसदा क्षेत्राणि तीर्थानि लोभादेव गमिष्यथ ॥ ९३ ॥\nपरान्नेषु सदा तृप्ता अतृप्ताः स्वगृहेषु च ॥\nअयाज्ययाजनं कृत्वा कुत्सितस्य प्रतिग्रहम् ॥ ९४ ॥\nवृथा धनार्जनं कृत्वा व्यवश्चैव तथा वृथा ॥\nमृतानां तेन प्रेतत्वं भविष्यति न संशयः ॥ ९५ ॥\nएवं शक्रं तथा विष्णुं रुद्रं वै पावकं तथा ॥\nब्रह्माणं ब्राह्मणांश्चैव सर्वांस्तानशपत्तदा ॥ ९६ ॥\nशापं दत्त्वा तथा तेषां तदा सावस्थिता स्थिरा ॥ ९७ ॥\nलक्ष्मीः प्राह सखीं तां च इन्द्राणी च वरानना ॥\nअन्या देव्यस्तथा प्राहुः साऽऽह स्थास्यामि नात्र वै ॥\nतत्र चाहं गमिष्यामि यत्र श्रोष्ये न तु ध्वनिम् ॥ ९८ ॥\nततस्ताः प्रमदाः सर्वाः प्रयाताः स्वं निकेतनम् ॥\nसावित्री कुपिता तासां पुनः शापाय चोद्यता ॥ ९९ ॥\nयस्मान्मां संपरित्यज्य गतास्ता देवयोषितः ॥\nतासामपि तथा शापं प्रदास्ये कुपिता भृशम् ॥ 7.1.165.१०० ॥\nनैकत्र वासो लक्ष्म्यास्तु भविष्यति कदाचन ॥\nरुद्रापि चंचला तावन्मूर्खेषु च वसिष्यसि ॥ १०१ ॥\nम्लेच्छेषु पर्वतीयेषु कुत्सिते कुष्ठिते तथा ॥\nवाचाटे चावलिप्ते च अभिशस्ते दुरात्मनि ॥\nएवंविधे नरे तुभ्यं वसतिः शापकारिता ॥ १०२ ॥\nशापं दत्त्वा ततस्तस्या इन्द्राणीमशपत्तदा ॥ १०३ ॥\nत्वष्टुर्वाचा गृहीतेन्द्रे पत्यौ ते दुष्टकारिणि ॥\nनहुषाय गते राज्ये दृष्ट्वा त्वां याचयिष्यति ॥ ॥ १०४ ॥\nअहमिन्द्रः कथं चैषा नोपतिष्ठति चालसा ॥\nसर्वान्देवान्हनिष्यामि लप्स्ये नाहं शचीं यदि ॥ १०५ ॥\nनष्टा त्वं च तदा शस्ता वने महति दुःखिता ॥\nवसिष्यसि दुराचारे शापेन मम गर्विते ॥ १०६ ॥\nदेवभार्यासु सर्वासु तदा शापमयच्छत ॥ १०७ ॥\nन चापत्यकृता प्रीतिः सर्वास्वेव भविष्यति ॥\nदह्यमाना दिवारात्रौ वंध्याशब्देन दुःखिताः ॥१०८॥\nगौरीमेवं तथा शप्त्वा सा देवी वरवर्णिनी ॥\nउच्चै रुरोद सावित्री भर्तृ यज्ञाद्बहिः स्थिता ॥ १०९ ॥\nरोदमाना तु सा दृष्टा विष्णुना च प्रसादिता ॥\nमा रोदीस्त्वं विशालाक्षि एह्यागच्छ सदः शुभे ॥ 7.1.165.११० ॥\nप्रविष्टा च शुभे यागे मेखलां क्षौमवाससी ॥\nगृहाण दीक्षां ब्रह्माणि पादौ ते प्रणमे शुभे ॥ १११ ॥\nएवमुक्ताऽब्रवीदेनं नाहं कुर्यां वचस्तव ॥\nतत्राहं च गमिष्यामि यत्र श्रोष्ये न च ध्वनिम् ॥ ११२ ॥\nएतावदुक्त्वा व्यरमदुच्चैः स्थाने क्षितौ स्थिता ॥ ११३ ॥\nविष्णुस्तदग्रतः स्थित्वा बद्ध्वा च करसंपुटम् ॥\nतुष्टाव प्रणतो भूत्वा भक्त्या परमया युतः ॥ ११४ ॥\n॥ विष्णुरुवाच ॥ ॥\nनमोऽस्तु ते महादेवि भूर्भुवःस्वस्त्रयीमयि ॥\nसावित्रि दुर्गतरिणि त्वं वाणी सप्तधा स्मृता ॥ ११५ ॥\nसर्वाणि स्तुतिशास्त्राणि लक्षणानि तथैव च ॥\nभविष्या सर्वशास्त्राणां त्वं तु देवि नमोऽस्तु ते ॥ ॥ ११६ ॥\nश्वेता त्वं श्वेतरूपासि शशांकेन समानना ॥\nशशिरश्मिप्रकाशेन हरिणोरसि राजसे ॥\nदिव्यकुंडलपूर्णाभ्यां श्रवणाभ्यां विभूषिता ॥ ॥ ११७ ॥\nत्वं सिद्धिस्त्वं तथा ऋद्धिः कीर्तिः श्रीः संततिर्मतिः ॥\nसंध्या रात्रि प्रभातस्त्वं कालरात्रिस्त्वमेव च ॥ ११८ ॥\nकर्षुकाणां यथा सीता भूतानां धारिणी तथा ॥\nएवं स्तुवंतं सावित्री विष्णुं प्रोवाच सुव्रता ॥ ११९ ॥\nसम्यक्स्तुता त्वया पुत्र अजेयस्त्वं भविष्यसि ॥\nअवतारे सदा वत्स पितृमातृसु वल्लभः ॥ 7.1.165.१२० ॥\nअनेन स्तवराजेन स्तोष्यते यस्तु मां सदा ॥\nसर्वदोषविनिर्मुक्तः परं स्थानं गमिष्यति ॥ १२१ ॥\nगच्छ यज्ञं चिरं तस्य समाप्तिं नय पुत्रक ॥ १२२ ॥\nकुरुक्षेत्रे प्रयागे च भविष्ये यज्ञकर्मणि ॥\nसमीपगा स्थिता भर्तुः करिष्ये तव भाषितम् ॥ १२३ ॥\nएवमुक्तो गतो विष्णुर्ब्रह्मणः सद उत्तमम् ॥\nसावित्री तु समायाता प्रभासे वरवर्णिनि ॥१२४॥\nगतायामथ सावित्र्यां गायत्री वाक्यमब्रवीत् ॥१२५॥\nशृण्वंतु मुनयो वाक्यं मदीयं भर्तृसन्निधौ ॥\nयदहं वच्मि संतुष्टा वरदानाय चोद्यता ॥ १२६ ॥\nब्रह्माणं पूजयिष्यंति नरा भक्तिसमन्विताः ॥\nतेषां वस्त्रं धनं धान्यं दाराः सौख्यं सुताश्च वै ॥ १२७ ॥\nअविच्छिन्नं तथा सौख्यं गृहं वै पुत्रपौत्रिकम् ॥\nभुक्त्वाऽसौ सुचिरं कालं ततो मोक्षं गमिष्यति ॥१२८॥\nशक्राहं ते वरं वच्मि संग्रामे शत्रुभिः सह ॥\nतदा ब्रह्मा मोचयिता गत्वा शत्रुनिकेतनम् ॥ १२९ ॥\nसपुत्रशत्रुनाशात्त्वं लप्स्यसे च परं मुदम् ॥\nअकंटकं महद्राज्यं त्रैलोक्ये ते भविष्यति ॥ 7.1.165.१३० ॥\nमर्त्यलोके यदा विष्णो ह्यवतारं करिष्यसि ॥\nभ्रात्रा सह परं दुःखं स्वभार्या हरणं च यत् ॥ १३१ ॥\nहत्वा शत्रुं पुनर्भार्यां लप्स्यसे सुरसन्निधौ ॥\nगृहीत्वा तां पुनः प्राज्यं राज्यं कृत्वा गमिष्यसि ॥ १३२ ॥\nएकादश सहस्राणि कृत्वा राज्यं पुनर्दिवम्॥\nख्यातिस्ते विपुला लोके चानुरागो भविष्यति॥ १३३ ॥\nगायत्री ब्राह्मणांस्तांश्च सर्वानेवाब्रवीदिदम् ॥१३४ ॥\nयुष्माकं प्रीणनं कृत्वाऽ तृप्तिं यास्यंति देवताः॥\nभवंतो भूमिदेवा वै सर्वे पूज्या भविष्यथ ॥ १३५ ॥\nयुष्माकं पूजनं कृत्वा दत्त्वा दानान्यनेकशः॥\nप्राणायामेन चैकेन सर्वमेतत्तरिष्यथ॥१३६॥\nप्रभासे तु विशेषेण जप्त्वा मां वेदमातरम्॥\nप्रतिग्रहकृतान्दोषान्न प्राप्स्यध्वं द्विजोत्तमाः॥१३७ ॥\nपुष्करे चान्नदानेन प्रीताः सर्वे च देवताः ॥\nएकस्मिन्भोजिते विप्रे कोटिर्भवतिभोजिता ॥ १३८ ॥\nब्रह्महत्यादिपापानि दुरितानि च यानि च ॥\nतरिष्यंति नराः सर्वे दत्ते युष्मत्करे धने ॥ १३९ ॥\nमहीयध्वे तु जाप्येन प्राणायामैस्त्रिभिः कृतैः ॥\nब्रह्महत्यासमं पापं तत्क्षणादेव नश्यति ॥ 7.1.165.१४० ॥\nदशभिर्जन्मजनितं शतेन तु पुरा कृतम् ॥\nत्रियुगं तु सहस्रेण गायत्री हंति किल्बिषम् ॥ १४१ ॥\nएवं ज्ञात्वा सदा पूज्या जाप्ये च मम वै कृते ॥\nभविष्यध्वं न सन्देहो नात्र कार्या विचारणा ॥ १४२ ॥\nओंकारेण त्रिमात्रेण सार्धेन च विशेषतः ॥\nपूज्याः सर्वे न सन्देहो जप्त्वा मां शिरसा सह ॥ १४३ ॥\nअष्टाक्षरस्थिता चाहं जगद्व्याप्तं मया त्विदम् ॥\nमाताऽहं सर्ववेदानां वेदैः सर्वैरलङ्कता ॥ १४४॥\nजत्वा मां परमां सिर्द्धि पश्यन्ति द्विजसत्तमाः ॥\nप्राधान्यं मम जाप्येन सर्वेषां वो भविष्यति ॥ १४५ ॥\nगायत्रीसारमात्रोऽपि वरं विप्रः सुयन्त्रितः॥\nनायंत्रितश्चतुर्वेदः सर्वाशी सर्वविक्रयी॥१४६॥\nयस्माद्भवतां सावित्र्या शापो दत्तो सदे त्विह॥\nअत्र दत्तं हुतं चापि सर्वमक्षयकारकम्॥\nदत्तो वरो मया तेन युष्माकं द्विजसत्तमाः ॥ १४७ ॥\nअग्निहोत्रपरा विप्रास्त्रिकालं होमदायिनः ॥\nस्वर्गं ते तु गमिष्यंति एकविंशतिभिः कुलैः ॥ १४८ ॥\nएवं शक्रे च विष्णौ च रुद्रे वै पावके तथा ॥\nब्रह्मणो ब्रह्मणानां च गायत्री सा वरं ददौ ॥\nतस्मिन्काले वरं दत्त्वा ब्रह्मणः पार्श्वगाऽभवत् ॥ १४९ ॥\nहरिणा तु समाख्यातं लक्ष्म्याः शापस्य कारणम् ॥\nयुवतीनां च सर्वासां शापस्तासां पृथक्पृथक् ॥ 7.1.165.१५० ॥\nलक्ष्म्यास्तदा वरं प्रादाद्गायत्री ब्रह्मणः प्रिया ॥ १५१ ॥\nअकुत्सिताः सदा पुत्रि तव वासेन शोभने ॥\nभविष्यति न संदेहः सर्वेभ्यः प्रीतिदायकाः ॥ १५२ ॥\nये त्वया वीक्षिताः सर्वे सर्वे वै पुण्यभाजनाः ॥\nतेषां जातिः कुलं शीलं धर्मश्चैव वरानने ॥ १५३ ॥\nपरित्यक्तास्त्वया ये तु ते नरा दुःखभागिनः ॥\nसभायां ते न शोभन्ते मन्यन्ते न च पार्थिवैः ॥ १५४ ॥\nआशिषश्चैव तेषां तु कुर्वते वै द्विजोत्तमाः ॥\nसौजन्यं तेषु कुर्वन्ति नप्ता भ्राता पिता गुरुः ॥ १५५ ॥\nबांधवोऽसि न संदेहो न जीवेऽहं त्वया विना ॥\nत्वयि दृष्टे प्रसन्ना मे दृष्टिर्भवति शोभना ॥\nमनः प्रसीदतेऽत्यर्थं सत्यंसत्यं वदामि ते ॥ १५६ ॥\nएवंविधानि वाक्यानि त्वया दृष्ट्या निरीक्षिते ॥\nसज्जनास्ते वदिष्यन्ति जनानां प्रीतिदायकाः ॥ १५७ ॥\nइन्द्राणि नहुषः प्राप्य स्वर्गं त्वां याचयिष्यति ॥\nअदृष्ट्वा तु हतः पापो अगस्त्यवचनाद्द्रुतम्॥ १५८ ॥\nसर्पत्वं समनुप्राप्य प्रार्थयिष्यति तं मुनिम् ॥\nदर्पेणाहं विनष्टोऽस्मि शरणं मे मुने भव ॥ १५९ ॥\nवाक्येन तेन तस्यासौ नृपस्य भगवानृषिः ॥\nकृत्वा मनसि कारुण्यमिदं वचनमब्रवीत् ॥ 7.1.165.१६० ॥\nउत्पत्स्यति कुले राजा त्वदीये कुरुनंदन ॥\nसार्पं कलेवरं दृष्ट्वा प्रश्नैस्त्वामुद्धरिष्यति ॥ १६१ ॥\nसोऽप्यजगरतां त्यक्त्वा पुनः स्वर्गं गमिष्यति ॥\nअश्वमेधे कृते भर्त्रा सह यासि पुनर्दिवि ॥\nप्राप्स्यसे वर दानेन ममानेन सुलोचने ॥ १६२ ॥\nदेवपत्न्यस्तदा सर्वास्तुष्टया परिभाषिताः ॥\nअपत्यैरपि हीनाः स्युर्नैव दुःखं भविष्यति ॥ १६३ ॥\nइति दत्त्वा वरान्देवी गायत्री लोकसंमता ॥\nजगामादर्शनं देवी सर्वेषां पश्यतां तदा ॥ १६४ ॥\nसावित्री तु तदा देवी प्रभासं क्षेत्रमागता ॥\nकृतस्मरस्य शृङ्गे तु श्रीसोमेश्वरपूर्वतः ॥ १६५ ॥\nमन्वन्तरे चाक्षुषे च द्वितीये द्वापरे शुभे ॥\nतत्र यज्ञः समारब्धो ब्रह्मणा लोककारिणा ॥ १६६ ॥\nयज्ञे याता महात्मानो देवाः सप्तर्षयो वराः ॥\nस्वायंभुवे तु ये शस्ताः शप्तास्ते चाभवन्पुरा ॥ १६७ ॥\nतस्मात्कालात्समारभ्य प्रभासं क्षेत्रमाश्रिताः ॥ १६८ ॥\nसावित्री लोकजननी लोकानुग्रहकारिणी ॥\nयस्तां पूजयते भक्त्या पक्षमेकं निरंतरम् ॥\nब्रह्मपूजाविधानेन तस्य पुत्रो ध्रुवो भवेत् ॥ १६९ ॥\nपाण्डुकूपे नरः स्नात्वा दृष्ट्वा लिंगानि पञ्च वै ॥\nपाण्डवैः स्थापितानीह दृष्ट्वा यज्ञफलं लभेत् ॥ 7.1.165.१७० ॥\nज्येष्ठस्य पूर्णिमायां तु सावित्रीस्थलसंनिधौ ॥\nपठेद्यो ब्रह्मसूक्तानि मुच्यते सर्वपातकैः ॥ १७१ ॥\nएतत्ते सर्वविख्यातमाख्यातं कल्मषापहम् ॥\nयश्चेदं शृणुयाद्भक्त्या स गच्छेत्परमं पदम् ॥ १७२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सावित्रीमाहात्म्यवर्णनंनाम पञ्चषष्ट्युतरशततमोऽध्यायः ॥ १६५ ॥"
  }
]
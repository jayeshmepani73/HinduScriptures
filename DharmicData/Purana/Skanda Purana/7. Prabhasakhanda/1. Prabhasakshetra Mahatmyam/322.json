[
  {
    "text": "॥ ईश्वर उवाच ॥ ॥\nततो गच्छेन्महादेवि तस्य दक्षिणसंस्थितम् ॥\nदुर्गादित्येतिनामानं सर्वपापप्रणाशनम् ॥ १ ॥\nयदा दुःखमनुप्राप्ता दुर्गा दुःखविनाशिनी ॥\nसूर्यमाराधयामास तदा दुःखविनुत्तये ॥ २ ॥\nततः कालेन बहुना तस्यास्तुष्टो दिवाकरः ॥\nउवाच मधुरं वाक्यं दुर्गां देवो महाप्रभाम् ॥\nवरं वरय देवेशि तपसा तुष्टवानहम् ॥ ३ ॥\n॥ दुर्गोवाच ॥ ॥\nयदि तुष्टो दिवानाथ दुःखसंघं विनाशय ॥ ४ ॥\n॥ सूर्य उवाच ॥ ॥\nअचिरेणैव कालेन भगवांस्त्रिपुरांतकः ॥\nसंप्राप्स्यत्युत्तमं लिंगमुन्नते स्थान उत्तमे ॥ ५ ॥\nदुर्गादित्येति मे नाम इह देवि भविष्यति ॥\nएवमुक्त्वा महादेवि तत्रैवान्तर्दधे रविः ॥\nसप्तम्यां रविवारेण दुर्गादित्यं प्रपूजयेत् ॥ ६ ॥\nतस्य दुःखानि सर्वाणि कुष्ठानि विविधानि च ॥\nविलयं यांति देवेशि दुर्गादित्यप्रपूजनात् ॥ ७ ॥\nइति श्रीस्कांदे महापुराण एकाशीतिसा हरुयां संहितायां सप्तमे प्रभासखंडे प्रथमे प्रभासक्षेत्रमाहात्म्ये दुर्गादित्यमाहात्म्यवर्णनंनाम द्वाविंशत्युत्तरत्रिशततमोऽध्यायः ॥ ३२२ ॥"
  }
]
[
  {
    "text": "॥ ईश्वर उवाच ॥ ॥\nअथ संपूज्य विधिना देवदेवं कपर्द्दिनम् ॥\nततो गच्छेन्महादेवि लिगं केदारसंस्थितम् ॥ १ ॥\nतस्यैवाग्नेयभागस्थं भीमेश्वरसमीपगम्॥\nस्वयंभूतं महादेवि कल्पलिंगं मम प्रियम् ॥ २ ॥\nमया संपूजितं देवि वृद्धिलिंग महाप्रभम्॥\nनिराहारस्तु यस्तत्र करोत्येकं प्रजागरम् ॥ ३ ॥\nचतुर्दश्यां विशेषेण तस्य लोकाः सनातनाः ॥\nरुद्रेश्वरेति देवस्य त्वासीन्नाम पुरा युगे ॥ ४ ॥\nतिष्येस्मिंस्तु पुनः प्राप्ते म्लेच्छस्पर्शभयातुरः ॥\nअस्मिँल्लिंगे लयं यातः केदारश्चाब्धिसंनिधौ ॥ ५ ॥\nतेन केदारनामेति तस्य ख्यातं धरातले ॥\nमाघे मासि यताहारः स्नात्वा तु लवणोदधौ ॥६॥\nपद्मके तु महाकुंडे मध्येस्य लवणांभसः ॥\nरुद्रेशाद्दक्षिणे भागे धनुषां दशके स्थिते ॥ ७ ॥\nस्नात्वा विधानतो देवि रुद्रेशं चार्चयिष्यति ॥\nसम्यक्केदारया त्रायाः फलं तस्य भविष्यति ॥ ८ ॥\nब्रह्महत्यादिपापानां पूजनान्नाशनं महत् ॥\nअथ तस्यैव देवस्य इतिहासं पुरातनम् ॥ ९ ॥\nसर्वकामप्रदं नृणां कथ्यते ते सुरप्रिये ॥\nआसीद्राजा पुरा देवि शशबिंदुरिति श्रुतः ॥ 7.1.39.१० ॥\nसार्वभौमो महीपालो विपक्षगणसूदनः ॥\nकलिद्वापरयोः संधौ सभूतः पृथिवीपतिः ॥ ११ ॥\nतस्य भार्याऽभवत्साध्वी प्राणेभ्योऽपि गरीयसी ॥\nन देवी न च गन्धर्वी नासुरी न च पन्नगी ॥ १२ ॥\nतादृग्रूपा वरारोहे यथाऽस्य शुभलोचना॥\nतस्य हेममयं पद्मं शतपत्रं मनोरमम्॥१३॥\nखेचरं वेगि नित्यं च तस्य राज्ञो महात्मनः॥\nस तेन पर्यटँल्लोकान्सर्वान्देवि स्वकामतः॥१४॥\nएकदा फाल्गुने मासि शुक्लपक्षे वरानने ॥\nचतुर्द्दश्यां तु संप्राप्तः प्रभासक्षेत्रमुत्तमम्॥१५॥\nअथापश्यदृषीन्सर्वाञ्छ्रीसोमेशपुरःस्थितान् ॥\nरात्रौ जागरणार्थाय जपहोमपरायणान्॥ १६ ॥\nस दृष्ट्वा सोमनाथं तु प्रणिपत्य विधानतः ॥\nपूजयामास सर्वां स्तान्यथार्हं भक्तिसंयुतः ॥ १७ ॥\nततः केदारमासाद्य संस्नाप्य विधिवत्प्रिये ॥\nपूजयित्वा विचित्राभिः पुष्पमालाभिरीश्वरम् ॥ १८ ॥\nनैवेद्यैर्विविधैर्वस्त्रैर्भूषणैश्च मनोहरैः ॥\nततोऽत्र कारयामास जागरं सुसमाहितः ॥ १९ ॥\nततस्ते मुनयः सर्वे कुतूहलसमन्विताः ॥\nच्यवनो याज्ञवल्क्यश्च शांडिल्यः शाकटायनः ॥ 7.1.39.२० ॥\nरैभ्योऽथ जैमिनिः क्रौंचो नारदः पर्वतः शिलः ॥\nमार्कंडं पुरतः कृत्वा जग्मुस्तस्य समीपतः ॥ २१ ॥\nचक्रुः कथाः सुविचित्रा इतिहासानि भूरिशः ॥\nकीर्त्तयंतः स्थितास्तत्र पप्रच्छू राजसत्तमम् ॥ २२ ॥\n॥ ऋषय ऊचुः ॥ ॥\nकस्मात्सोमेश्वरं देवं परित्यज्य नराधिप ॥\nकेदारस्य पुरोऽकार्षीर्जागरं तद्ब्रवीहि नः ॥\nनूनं वेत्सि फलं चास्य लिंगस्य त्वं महोदयम् ॥ २३ ॥ ॥\n॥ राजोवाच ॥ ॥\nशृण्वंतु ब्राह्मणाः सर्वे अन्यदेहोद्भवं मम ॥\nपुराऽहं शूद्रजातीय आसं ब्राह्मणपूजकः ॥ २४ ॥\nसौराष्ट्रविषये शुभ्रे धनधान्यसमाकुले ॥\nअथ कालांतरे तत्र अनावृष्टिरभूद्द्विजाः ॥ २५ ॥\nततोऽहं क्षुधयाविष्टः प्रभासं क्षेत्रमास्थितः ॥\nअथापश्यं सरः शुभ्रं हरिणीमूलसंस्थितम् ॥ २६ ॥\nतच्च रामसरोनाम पद्मिनीषण्डमंडितम् ॥\nक्षीरोदांबुधिसंकाशं दृष्ट्वा स्नातः क्लमान्वितः ॥ २७ ॥\nसंतर्प्य च पितॄन्देवान्पीत्वा स्वच्छमथोदकम् ॥\nततोऽहं भार्यया प्रोक्तो गृहाणेमान्सरोरुहान् ॥ २८ ॥\nएतत्समीपतो रम्यं दृश्यते स्थानमुत्तमम् ॥\nविक्रीणीमोऽत्र गत्वा तु येन स्याद्भोजनं विभो ॥ २९ ॥\nअथावतीर्य सलिलं गृहीतानि मया द्विजाः ॥\nकमलानि सुभू रीणि प्रस्थितश्च पुरं प्रति ॥ 7.1.39.३० ॥\nतत्र गत्वा च रथ्यासु चत्वरेषु त्रिकेषु च ॥\nप्रफुल्लकमलान्येव क्रेतुं वै मुनिसत्तमाः ॥ ३१ ॥\nन कश्चित्प्रति गृह्णाति अस्तं प्राप्तो दिवाकरः ॥\nप्रासादं कंचिदासाद्य सुप्तोहं सह भार्यया ॥३२॥\nतत्र सुप्तस्य मे बुद्धिः श्रुत्वा गीतध्वनिं तदा ॥\nसमुत्पन्ना सभा र्यस्य क्षुधार्तस्य विशेषतः ॥\nनूनं जागरणं ह्येतत्कस्मिंश्चिद्विबुधालये ॥ ३३ ॥\nसरोरुहाणि चादाय व्रजाम्यत्र सुरालये ॥\nयदि कश्चित्प्रगृह्णाति प्राणयात्रा ततो भवेत् ॥ ३४ ॥\nअथोत्थाय समायातो ह्यत्राहं मुनिपुंगवाः ॥\nअपश्यं लिंगमेतत्तु पूजितं कुसुमैः शुभैः ॥ ३५ ॥\nरुद्रेश्वराभिधमिदं वृद्धलिंगं स्वयंभुवम् ॥\nवेश्यानंगवतीनाम्नी शिवरात्रिपरायणा ॥ ३६ ॥\nजागर्त्ति पुरतस्तस्य गीतनृत्योत्सवादिना ॥\nततः कश्चिन्मया दृष्टः किमेतद्रात्रिजागरम् ॥३७॥\nकेयं स्त्री दृश्यतेऽत्यर्थं गीतनृत्योत्सवे रता ॥\nसोऽब्रवीच्छिवधर्मोक्ता शिवरात्रिः सुधर्मदा ॥३८॥\nतां चानंगवतीनाम्नी वेश्येयं धर्मसंयुता ॥\nजागर्त्ति परमं श्रेयः शिवरात्रिव्रतं शुभम्॥ ३९ ॥\nशिवरात्रिव्रतं ह्येतद्यः सम्यक्कुरुते नरः ॥\nन स दुःखमवाप्नोति न दारि द्र्यं न बंधनम्॥ 7.1.39.४० ॥\nदुष्टं चारिष्टयोगं वा न रोगं न भयं क्वचित् ॥\nसुखसौभाग्यसंपन्नो जायते सत्कुले नरः ॥ ४१ ॥\nतेजस्वी च यशस्वी च सर्वकल्याणभाजनम् ॥\nभवेदस्य प्रसादेन एवमाहुर्मनीषिणः ॥ ४२ ॥\n॥ राजोवाच ॥ ॥\nअथ मे बुद्धिरुत्पन्ना तद्व्रतं प्रति निश्चला ॥\nचिंतितं मनसा ह्येतन्मयाब्राह्मणसत्तमाः ॥ ४३ ॥\nअन्नाभावान्ममोत्पन्न उपवासो बलाद्यतः ॥\nतदहं पद्मके तीर्थेस्नात्वा च लवणांभसि ॥ ४४ ॥\nएतैः सरोरुहैर्देवं पूजयामि महेश्वरम्॥\nततो मया सभार्येण रुद्रेशः संप्रपूजितः ॥ ४५ ॥\nपद्मैश्च भक्तियुक्तेन सभार्येण विशेषतः ॥\nजाग्रत्स्थितस्तु देवाग्रे तां रात्रिं सह भार्यया ॥ ४६ ॥\nततः प्रभातसमय उदिते सूर्यमण्डले ॥\nसा वेश्या मामुवाचेदं कलधौतपलत्रयम् ॥ ४७ ॥\nगृहाणमूल्यं पद्मानां न गृहीतं मया हि तत् ॥\nसात्त्विकं भावमास्थाय सभार्येण द्विजोत्तमाः ॥ ४८ ॥\nततो भिक्षां समाहृत्य प्राणयात्रा मया कृता ॥\nकालेन महता प्राप्तः कालधर्मं मुनीश्वराः ॥ ४९ ॥\nइयं मे दयिता साध्वी प्राणेभ्योऽपि गरीयसी ॥\nमम देहं समादाय प्रविष्टा हव्यवाहनम्॥ ॥ 7.1.39.५० ॥\nतत्प्रभावादहं जातः सर्वभौमो महीपतिः ॥\nजातिस्मरः सभार्यस्तु सत्यमेतद्द्विजोत्तमाः ॥ ५१ ॥\nएतस्मात्कारणादस्य भक्तिर्लिंगस्य चोपरि ॥\nमम नित्यं सभार्यस्य सत्यमेतद्ब्रवीमि वः ॥ ५२ ॥\nमया क्रियाविहीनेन भक्तिबाह्येन सत्तमाः ॥\nव्रतमेतत्समाचीर्णं तस्येदं सुमहत्फ लम्॥ ५३ ॥\nअधुना भक्तियुक्तस्य यथोपकरणान्मम ॥\nभविष्ये यत्फलं किंचिन्नो वेद्मि च मुनीश्वराः ॥\nयेन सोमेशमुत्सृज्य अत्राहं भक्ति तत्परः ॥ ५४ ॥\n॥ ईश्वर उवाच ॥ ॥\nएवं श्रुत्वा तु ते विप्रा विस्मयोत्फुल्ललोचनाः ॥\nसाधुसाध्विति जल्पंतो राजानं संप्रशंसिरे ॥ ५५ ॥\nपूजयामासुरनिशं लिंगं तत्र स्वयंभुवम् ॥\nततोऽसौ पार्थिवश्रेष्ठो लिंगस्यास्यप्रसादतः ॥\nसंसिद्धिं परमां प्राप्तो दुर्ल्लभां त्रिदशैरपि ॥ ५६ ॥\nसा च वेश्या भगवती शिवरात्रिप्रभावतः ॥\nतस्य लिंगस्य माहात्म्याद्रंभानामाप्सराऽभवत् ॥ ५७ ॥\nतस्मात्सर्वप्रयत्नेन तल्लिंगं पूजयेद्बुधः ॥\nधर्मकामार्थमोक्षं च यो वांछत्यखिलप्रदम् ॥ ५८ ॥\nइति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्रमाहात्म्ये केदारेश्वर (रुद्रेश्वर)लिङ्गमाहात्म्यवर्णनं नामैकोनचत्वारिंशोऽध्यायः॥३९॥"
  }
]
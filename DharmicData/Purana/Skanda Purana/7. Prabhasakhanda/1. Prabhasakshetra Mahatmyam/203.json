[
  {
    "text": "॥ईश्वर उवाच ॥ ॥\nततो गच्छेन्महादेवि मंकीश्वर महालयम् ॥\nरामेशादुत्तरे भागे देवमातुः समीपगम् ॥ १ ॥\nअर्कस्थलात्ततो याम्ये पूर्वतश्च कृतस्मरात् ॥\nलिंगं महाप्रभावं तु मंकिना स्थापितं पुरा ॥ २ ॥\nतं दृष्ट्वा मानवः सम्यगश्वमेधफलं लभेत् ॥ ३ ॥\n॥ देव्युवाच ॥ ॥\nकोऽसौ मंकिर्महादेव कथं लिंगं प्रतिष्ठितम् ॥\nकिं प्रभावं च तल्लिंगमेतन्मे वद विस्तरात् ॥ ४ ॥\n॥ ईश्वर उवाच ॥ ॥\nमंकिर्नामाभवत्पूर्वं कुब्जकायो द्विजोत्तमः ॥\nप्रभासं क्षेत्रमासाद्यतपस्तेपे महत्तमम् ॥ ५ ॥\nप्रतिष्ठाप्य महादेवं शिवभक्तिपरायणः ॥\nन तुतोष हरस्तस्य वहुवर्षगणार्चितः ॥ ६ ॥\nतस्यैवं तप्यमानस्य सिद्धिं प्राप्ता ह्यनेकशः ॥\nतत्राराध्य महादेवं स्वर्गलोकमितो गताः ॥ ७ ॥\nततो दुःखं समभवन्मंकेस्तत्र वरानने ॥\nकस्मान्मे भगवांस्तुष्टिं न गच्छति महेश्वरः ॥ ८ ॥\nततस्तीव्ररतिं चक्रे कृत्वा तीव्रनिवर्तनम् ॥\nएवं वृद्धत्वमापन्नो जपध्यानपरायणः ॥ ९ ॥\nतस्य तुष्टो महादेवो वयसोऽन्ते वरं ददौ ॥\nपरितुष्टोऽस्मि ते मंके ब्रूहि किं करवाणि ते ॥ 7.1.203.१० ॥\n॥ मंकिरुवाच ॥ ॥\nकिं वरेण सुरश्रेष्ठ मम वृद्धस्य सांप्रतम् ॥\nकिञ्चिन्मे परमं दुःखं स्थितस्यात्र परं प्रभो ॥ ११ ॥\n॥ शिव उवाच ॥ ॥\nशृणु यत्कारणं तत्र तेषां तव तपस्विनाम् ॥\nव्रतचर्याप्तये विप्राः पूजयन्त्यधिकं हि ते ॥१२॥\nते पुष्पाणि समानीय नानावर्णानि सर्वशः ॥\nवृक्षाणामतिगंधीनि न तेषां हर्षकारणम् ॥ १३ ॥\nत्वं पुनः कुब्जरूपश्च यज्ञपूजापरायणः ॥\nन च प्राप्नोषि वृक्षाणां शाखाग्राण्यतियत्नवान् ॥ १४ ॥\nएकेनापि प्रदत्तेन पुष्पेण द्विजसत्तम ॥\nभक्त्या शिरसि लिंगस्य लभ्यते याज्ञिकं फलम्॥ १५ ॥\nलिंगस्य दक्षिणे ब्रह्मा स्वयमेव व्यवस्थितः ॥\nवामे च भगवान्विष्णुर्मध्येहं वै प्रतिष्ठितः ॥ १६ ॥\nत्रयोऽपि पूजितास्तेन येन लिंगं प्रपूजितम् ॥ १७ ॥\nबिल्वपत्रं शमीपत्रं करवीरं च मालतीम् ॥\nउन्मत्तकं चम्पकं च सद्यः प्रीतिकरं भवेत् ॥ १८ ॥\nचंपकाशोक कह्लारैः करवीरैस्तथा मम ॥\nपूजेष्टा द्विजशार्दूल ये चान्ये वहुगंधिनः ॥\nएतैर्हि पूजितो नित्यं शीघ्रं तुष्टिं प्रयाम्यहम् ॥ १९ ॥ ॥\n॥ ब्राह्मण उवाच ॥ ॥\nयदि तुष्टोऽसि मे देव यदि देयो वरो मम ॥\nइहागत्य नरः स्नात्वा यो जलेनापि सिञ्चति ॥ 7.1.203.२० ॥\nलिंगमेतद्धि सर्वासां पूजानां फलमाप्नुयात् ॥\nअद्यप्रभृति ये वृक्षा दैविकाः पार्थिवाश्च ये ॥\nतेषां सान्निध्यमत्रास्तु प्रसादात्तव शंकर ॥ २१ ॥\n॥ भगवानुवाच ॥ ॥\nसलिलेनापि यः पूजामस्मिँल्लिंगे विधास्यति ॥\nतस्य पूजाफलं सर्वं भविष्यति द्विजोत्तम ॥ ॥ २२ ॥\nवृक्षाणामत्रसान्निध्यं सर्वेषां च भविष्यति ॥\nअद्यप्रभृति नाम्नैतन्नागस्थानं भविष्यति ॥ २३ ॥\nयतस्तु सर्वनागानां सांनिध्य मत्र संस्थितम् ।\nत्वमपि द्विजशार्दूल प्रयास्यसि ममान्तिकम् ॥ २४ ॥\nएवमुक्त्वा तु भगवांस्तत्रैवान्तरधीयत ॥\nमंकिस्तु देहमुत्सज्य शिवलोकं ततो गतः ॥ २५ ॥\nइत्येवं कथितं देवि मंकीशोद्भवमुत्तमम् ॥\nश्रुतं हरति पापानि सम्यक्छ्रद्धासमन्वितैः ॥ २६ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मंकीश्वरमाहात्म्यवर्णनंनाम त्र्युत्तरद्विशततमोऽध्यायः ॥ ॥ २०३ ॥"
  }
]
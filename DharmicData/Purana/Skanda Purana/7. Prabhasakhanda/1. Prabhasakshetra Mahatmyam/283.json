[
  {
    "text": "॥ ईश्वर उवाच ॥ ॥\nतं दृष्ट्वा घोरवदनं मदं देवः शतक्रतुः ॥\nआयांतं भक्षयिष्यन्तं व्यात्ताननमिवान्तकम् ॥ १ ॥\nभयात्स्तंभितरूपेण लेलिहानं मुहुर्मुहुः ॥\nप्रणतोऽब्रवीन्महादेवि च्यवनं भयपीडितः ॥ २ ॥\nसोमार्हावश्विनावेतावद्यप्रभृति भार्गव ॥\nभविष्यतः सर्वमेतद्वचः सत्यं ब्रवीमि ते ॥ ३ ॥\nमा ते मिथ्या समारम्भो भवत्वथ तपोधन ॥\nजानामि चाहं विप्रर्षे न मिथ्या त्वं करिष्यसि ॥ ४ ॥\nसोमार्हावश्विनावेतौ यथैवाद्य त्वया कृतौ ॥\nभूय एव तु ते वीर्यं प्रकाशेदिति भार्गव ॥ ५ ॥\nसुकन्यायाः पितुश्चास्य लोके कीर्तिर्भवेदिति ॥\nअतो मयैतद्विहितं तद्वीर्यस्य प्रकाशनम् ॥\nतस्मात्प्रसादं कुरु मे भवत्वेतद्यथेच्छसि ॥ ६ ॥\nएवमुक्तस्य शक्रेण च्यवनस्य महात्मनः ॥\nमन्युर्व्युपारमच्छीघ्रं मानश्चैव सुरेशितुः ॥ ७ ॥\nमदं च व्यभजद्देवि पाने स्त्रीषु च वीर्यवान् ॥\nअक्षेषु मृगयायां च पूर्वं सृष्टं पुनःपुनः ॥\nतथा मदं विनिक्षिप्य शक्रं संतर्प्य चेंदुना ॥ ८ ॥\nअश्विभ्यां सहितान्सर्वान्याजयित्वा च तं नृपम् ॥\nविख्याप्य वीर्यं सर्वेषु लोकेषु वरवर्णिनि ॥ ९ ॥\nसुकन्यया महारण्ये क्षेत्रेऽस्मिन्विजहार सः ॥\nतस्यैतद्देवि संयुक्तं च्यवनेश्वरनामभृत् ॥ 7.1.283.१० ॥\nलिंगं महापापहरं च्यव नेन प्रतिष्ठितम् ॥\nपूजयेत्तं विधानेन सोऽश्वमेधफलं लभेत् ॥११॥\nतस्माच्चन्द्रमसस्तीर्थमृषयः पर्युपासते ॥\nवैखानसाख्या ऋषयो वालखिल्यास्तथैव च ॥ १२ ॥\nअत्राश्विने मासि नरः पौर्णमास्यां विशेषतः ॥\nश्राद्धं कुर्याद्विधानेन ब्राह्मणान्भोजयेत्पृथक् ॥\nकोटितीर्थफलं तस्य भवेन्नैऽवात्र संशयः ॥ १३ ॥\nय इमां शृणुयाद्देवि कथां पातकनाशिनीम् ॥\nसमस्तजन्मसंभूतात्पापान्मुक्तो भवेन्नरः ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्यवर्णनंनाम त्र्यशीत्युत्तरद्विशततमोऽध्यायः ॥२८३ ॥ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि देवेशं दैत्यसूदनम् ॥\nपापघ्नं सर्वजंतूनां प्रभासक्षेत्रवासिनाम् ॥ १ ॥\nअनादियुगसंस्थानं सर्व कामप्रदं शुभम्॥\nसंसारसागरे घोरे स्थितं नौरिव तारणे ॥ २ ॥\nअन्ये सर्वेऽपि नश्यंति कल्पांते ब्रह्मणो दिने ॥\nएतानि मुक्त्वा देवेशि न्यग्रोधं सप्त कल्पगम ॥३॥\nकल्पवृक्षं तथाऽगारं वैडूर्यं पर्वतोत्तमम्॥\nश्रीदैत्यसूदनं देवं मार्कंडेयं महामुनिम्॥४॥\nअक्षयाश्चाव्ययाश्चैते सप्तकल्पानि सुन्दरि ॥\nदेवि किं बहुनोक्तेन वर्णितेन पुनःपुनः ॥ ५ ॥\nश्रीदैत्यसूदनाद्देवि नान्यास्ति भुवि देवता ॥\nयवाकारं तु तस्यैव क्षेत्रपातकनाशनम्॥ ६ ॥\nसेवितं चर्षिभिः सिद्धैर्यक्षविद्याधरोरगैः ॥\nतस्य सीमां प्रवक्ष्यामि विष्णुक्षेत्रस्य भामिनि ॥ ७ ॥\nपूर्वे यमेश्वरं यावच्छ्रीसोमेशं तु पश्चिमे ॥\nउत्तरे तु विशालाक्षी दक्षिणे सरितां पतिः ॥ ८ ॥\nएतत्क्षेत्रं यवाकारं वैष्णवं पापनाशनम् ॥९॥\nअत्र क्षेत्रे मृता ये तु पापिनोऽपि नरा ध्रुवम् ॥\nस्वर्गं गच्छंति ते सर्वे संतः सुकृतिनो यथा ॥7.1.81.१०॥\nअत्र दत्तं हुतं जप्तं तपस्तप्तं कृतं हि यत् ॥\nतत्सर्वं चाक्षयं प्रोक्तं सप्तकल्पावधि प्रिये ॥ ११ ॥\nतत्रैकमपि यो देवि ब्राह्मणं भोजयिष्यति ॥\nविधिना विष्णुमुद्दिश्य कोटिर्भवति भोजिता ॥ १२ ॥\nतत्रोपवासं यः कुर्यान्नरो भक्तिसमन्वितः ॥\nएकेनैवोपवासेन उपवासायुतं फलम् ॥\nचक्रतीर्थे नरः स्नात्वा सोपवासो जितेंद्रियः ॥ १३ ॥\nद्वादश्यां कार्त्तिके मासि दद्याद्विप्रेषु कांचनम् ॥\nविष्णुं संपूज्य विधिवन्मुच्यते सर्वपातकैः ॥ १४ ॥\n॥ देव्युवाच ॥ ॥\nदैत्यसूदननामेति कथं तस्य प्रकीर्तितम् ॥\nकस्मिन्काले तु देवेश तन्मे विस्तरतो वद ॥ १५ ॥\n॥ ईश्वर उवाच ॥ ॥\nशृणु देवि प्रवक्ष्यामि माहात्म्यं पापनाशनम् ॥\nदैत्यसूदनदेवस्य पुरा वृत्तं महोदयम् ॥ १६ ॥\nदेवि तस्यैव नामानि कल्पेकल्पे भवंति वै॥\nअनादिनिधनान्येव संभवन्ति पुनःपुनः॥१७॥\nपूर्वकल्पे श्रिया वृत्तो वामनस्तु द्वितीयके॥\nवज्रांगस्तु तृतीये वै तुरीये कमलाप्रियः॥१८॥\nपंचमे दुःखहर्त्ता च षष्ठे तु पुरुषोत्तमः॥\nश्रीदैत्यसूदनो देवः कल्पे वै सप्तमे स्मृतः॥१९॥\nतस्यैव नाम चोत्पत्तिं कथयामि यथार्थतः ॥ 7.1.81.२० ॥\nपुरा देवासुरे युद्धे दानवैर्देवकंटकैः ॥\nनिर्जिता देवताः सर्वे जग्मुस्ते शरणं हरिम् ॥\nक्षीरोदवासिनं देवमस्तुवन्प्रणताः स्थिताः ॥ २१ ॥\n॥ देवा ऊचुः॥ ॥\nजय देव जगन्नाथ दैत्यासुरविमर्द्दन ॥\nवाराहरूपमास्थाय उद्धृता वसुधा त्वया ॥ २२ ॥\nउद्धृता मत्स्यरूपेण वेदा उदधिमध्यतः ॥\nकूर्मरूपी तथा भूत्वा क्षीरोदार्णवमंथनम् ॥ २३ ॥\nकृत्वा त्वया जगन्नाथ उद्धृता श्रीर्नमो ऽस्तु ते ॥\nश्रीपतिः श्रीधरो देव आर्त्तानामर्तिनाशनः ॥ २४ ॥\nबलिर्वामनरूपेण त्वया बद्धोऽसुरारिणा ॥\nहिरण्याक्षो महादैत्यो हिरण्यकशिपुर्हतः ॥ २५ ॥\nनारसिंहेन रूपेण अन्तरिक्षे धृतस्त्वया ॥\nदेवमूल महादेव उद्धृतं भुवनं त्वया ॥ २६ ॥\nत्वया विना जगन्नाथ भुवनं निष्प्रभी कृतम् ॥\nसूर्येणेव तु विक्रान्तं तमोभिरिव दानवैः ॥ २७ ॥\nश्रुत्वा स्तोत्रमिदं देवि विष्णुः कमललोचनः ॥\nउवाच देवान्ब्रह्माद्यान्क्षीरोदार्णव बोधितः ॥ २८ ॥\nभयं त्यजध्वं वै देवा दानवान्प्रति सर्वथा ॥\nअचिरेणैव कालेन घातयिष्यामि दानवान् ॥ २९ ॥\nएवमुक्त्वाथ तैः सार्द्धमा जगाम जनार्द्दनः ॥\nदानवान्घातयामास स चक्रेण पृथक्पृथक् ॥ 7.1.81.३० ॥\nभयार्त्ता दानवाः सर्वे पलायनपरायणाः ॥\nप्रभासं क्षेत्रमासाद्य समुद्राभिमुखा भवन्॥ ३१ ॥\nनश्यमानास्ततो दृष्ट्वा दैत्यान्दैत्यविनाशनम् ॥\nसंजघ्ने तान्स चक्रेण निःशेषान्सर्वदानवान् ॥ ३२ ॥\nहतेषु सर्वदैत्येषु देवब्राह्मणतापसैः ॥\nकल्याणमभवत्तत्र जगत्स्वस्थमनाकुलम् ॥ ३३ ॥\nतत्प्रभृत्येव देवस्य दैत्यसूदननाम तत् ॥\nएतन्माहात्म्यमतुलं कथितं तव सुन्दरि ॥\nदैत्यसूदनदेवस्य महाभाग्यं महोदयम् ॥ ३४ ॥\nतं दृष्ट्वा न जडो नांधो न दरिद्रो न दुःखितः ॥\nजायते सप्त जन्मानि सत्यंसत्यं वरानने ॥ ३५ ॥\nश्रवणद्वादशीं पुण्यां रोहिण्यां चाष्टमीं शुभाम् ॥\nशयनोत्थापनीं चैव नरः कृत्वा प्रयत्नतः ॥ ३६ ॥\nएकैकेनोप वासेन उपवासायुतं फलम् ॥\nलभते नात्र सन्देहो दैत्यसूदनसन्निधौ ॥ ३७ ॥\nचण्डालः श्वपचो वापि तिर्यग्योनिगतोऽपि वा ॥\nप्राणत्यागे कृते तस्मिन्नाच्युतं लोकमाप्नुयात् ॥ ३८ ॥\nकार्तिक्यां चैव वैशाख्यां मासमेकमुपोषयेत् ॥\nदैत्यसूदनमध्यस्थः सम्यक्छ्रद्धासमन्वितः ॥ ३९ ॥।\nएकैकेनोपवासेन कोटिकोटि पृथक्पृथक् ॥\nलभते तत्फलं सर्वं विष्णुक्षेत्रप्रभावतः ॥ 7.1.81.४० ॥\nदीपं ददाति यस्तत्र मासं वा पक्षमेव वा ॥\nएकैक दीपदानेन कोटिदीपफलं लभेत् ॥ ४१ ॥\nपंचामृतेन संस्नाप्य  देवदेवं चतुर्भुजम् ॥\nएकादश्यां निराहारः पूजयित्वाऽच्युतो भवेत् ॥ ४२ ॥\nचातुर्मास्यं विधानेन दैत्यसूदनसन्निधौ ॥\nनियमेन क्षिपेद्यस्तु तस्य तुष्यति केशवः ॥ ४३ ॥\nअन्यक्षेत्रेषु यत्कृत्वा चातुर्मास्यानि कोटिशः ॥\nतत्फलं लभते सर्वं दैत्यसूदनदर्शनात् ॥ ४४ ॥\nब्रह्माण्डं सकलं दत्त्वा यत्पुण्यफलमाप्नुयात् ॥\nतत्पुण्यं लभते सर्वं दैत्यसूदनदर्शनात्॥ ४५॥\nएकादश्यां तु यस्तत्र कुरुते जागरं नरः ॥\nगीतनृत्यैस्तथा वाद्यैः प्रेक्षणीयैस्तथाविधैः ॥\nस याति वैष्णवं लोकं यं गत्वा न निवर्त्तते ॥ ४६ ॥\nहत्याऽयुतानीह सुसंचितानि स्तेयानि रुक्मस्य न सन्ति संख्या ॥\nनिहंति केनापि पुरा कृतानि सर्वाणि भद्रा निशि जागरेण ॥ ४७॥\nमार्गा न ते प्रेतपुरी न दूता वनं च तत्खेचरखड्गपत्रम् ॥\nस्वप्ने न पश्यंति च ते मनुष्या येषां गता जागरणेन भद्रा ॥ ४८ ॥\nकन्यासहस्रं विधिवद्ददाति रत्नैरलंकृत्य स्वधर्मबुद्ध्या ॥\nगवां सहस्रं कुरुजांगले तु तेषां परं जागरणेन विष्णोः ॥ ४९ ॥\nकृत्वा चैवोपवासं च योऽश्नाति द्वादशीदिने ॥\nनैवेद्यं तुलसीमिश्रं हत्याकोटिविनाशनम् ॥ 7.1.81.५० ॥\nइति ते कथितं देवि माहात्म्यं पापनाशनम् ॥\nदैत्यसूदनदेवस्य किमन्यत्परिपृच्छसि ॥ ॥ ५१ ॥\nपीतवस्त्राणि देवस्य गां हिरण्यं च दापयेत् ॥\nस्नात्वा चक्रवरे तीर्थे मुच्यते सर्वपातकात् ॥ ५२ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये श्रीदैत्यसूदनमाहात्म्यवर्णनंनामैकाशीतितमोऽध्यायः ॥ ८१ ॥ ॥  ॥"
  }
]
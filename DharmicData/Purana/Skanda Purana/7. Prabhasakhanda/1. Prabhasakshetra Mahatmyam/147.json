[
  {
    "text": "॥ ईश्वर उवाच ॥ ॥\nततो गच्छेन्महादेवि ब्रह्मकुण्डमनुत्तमम् ॥\nतस्यैव नैर्ऋते भागे ब्रह्मणा निर्मितं पुरा ॥ १ ॥\nयदा तु ऋक्षराजेन सोमनाथः प्रति ष्ठितः ॥\nतदा ब्रह्मादयो देवाः सर्वे तत्र समागताः ॥\nप्रतिष्ठार्थं हि देवस्य शशांकेन निमन्त्रिताः ॥ २ ॥\nअथाऽब्रवीन्निशानाथो ब्रह्माणं विनयान्वितः ॥ ३ ॥\nकृतं भवद्भिर्जानाति स्थापनं वै यथा जनः ॥\nतथा कुरु सुरश्रेष्ठ चिह्नमात्मसमुद्भवम् ॥ ४ ॥\nएवं श्रुत्वा तदा ब्रह्मा ध्यानं कृत्वा तु निश्चलम् ॥\nआह्वयत्सर्वतीर्थानि पुष्करादीनि सर्वशः ॥ ५ ॥\nस्वर्गे वै यानि तीर्थानि तथैव च रसातले ॥\nतपःसामर्थ्ययोगेन ब्रह्मणा ऽऽकर्षितानि च ॥\nअतस्तस्यैव नाम्ना तु ब्रह्मकुण्डं तु गीयते ॥ ६ ॥\nगणानां च सहस्रैस्तु चतुर्दशभिरीक्ष्यते ॥\nअतश्चाभक्तियुक्तानां दुष्प्राप्यं तीर्थमुत्तमम् ॥ ७ ॥\nअथाब्रवीत्सर्वदेवान्ब्रह्मा लोकपितामहः ॥ ८ ॥\nअत्र कुण्डे नरः स्नात्वा यः पितॄंस्तर्पयिष्यति ॥\nअग्निष्टोमफलं सव लप्स्यते स च मानवः ॥\nतत्प्रसादात्स्वर्गलोके विमानेन चरिष्यति ॥ ९ ॥\nगोदानं चाश्वदानं च तथा स्वर्णकमण्डलुम् ॥\nदद्याद्विप्राय विदुषे सर्वपापापनुत्तये ॥ 7.1.147.१० ॥\nपौर्णमास्यां महादेवि तथा च प्रतिपद्दिने ॥\nसर्वपापविनाशार्थं तत्र स्नाति सरस्वती ॥ ११ ॥\nसिद्धं रसायनं देवि तत्र वै ह्युदकं प्रिये ॥\nनानावर्णसमायुक्तमुपदेशेन सिद्ध्यति ॥ १२ ॥\nदारिद्र्यदुःखरुक्छोकान्मानवः सेवते कथम् ॥\nब्रह्मकुण्डमनुप्राप्य कल्पवृक्षमिवापरम् ॥ ॥ १३ ॥\n॥ देव्युवाच ॥ ॥\nभगवन्विस्तराद्ब्रूहि ब्रह्मकुण्डमहोदयम् ॥\nसर्वप्राणिहितार्थाय विस्तराद्वद मे प्रभो ॥ १४ ॥\nब्रह्मकुंडस्य माहात्म्यं श्रोतुं मे कौतुकं महत्॥\nलोकानां दुःखनाशाय दारिद्यक्षयहेतवे ॥ १५ ॥\nभगवन्मानुषाः सर्वे दुःखशोकनिपीडिताः ॥\nभ्रमंति सकलं जन्म रसायनविमोहिताः ॥ १६ ॥\nतेषां हिताय मे ब्रूहि निर्वाणं रसमुत्तमम् ॥\nआदाविह शरीरं तु अक्षय्यं तु यथा भवेत् ॥ १७ ॥\nअष्टसिद्धिसमा युक्तं सर्वविद्यासमन्वितम् ॥\nकामरूपं क्रियायुक्तं सर्वव्याधिविवर्जितम् ॥ १८ ॥\nततस्तु परमं देव निर्वाणं येन वै लभेत् ॥\nमानवः कृतकृत्यश्च जायते च यथा प्रभो ॥ १९ ॥\nतथा कथय मे देव दयां कृत्वा जगत्प्रभो ॥\nनिर्वाणपरमं कल्पं सर्वभ्रांतिविवर्जितम् ॥\nप्रसिद्धं सुखदं दिव्यं समा चक्ष्व महेश्वर ॥ 7.1.147.२० ॥\n॥ ईश्वर उवाच ॥ ॥\nसाधुसाधु महादेवि लोकानां हितकारिणि ॥\nमर्त्यलोके महादेवि तीर्थं(?) तीर्थवरं शुभम् ॥ ॥ २१ ॥\nप्रभासं परमं ख्यातं तच्च द्वादशयोजनम् ॥\nतत्र सोमेश्वरो देवस्त्रिषु लोकेषु विश्रुतः ॥ २२ ॥\nतस्य पूर्वे समाख्यातः श्रीकृष्णो दैत्यसूदनः ॥\nचण्डिका योगिनी तत्र सखीभिः परिवारिता ॥ २३ ॥\nततः पूर्वे दिशां भागे चतुर्वक्त्रेण निर्मितम् ॥\nतीर्थात्तीर्थं वरं दिव्यं सर्वाश्चर्यमयं शुभम् ॥ २४ ॥\nसेवितं सर्वदेवैस्तु सिद्धैः साध्यैर्ग्रहैस्तथा ॥\nअप्सरोमुनिभिर्दिव्यैर्यक्षैश्च पन्नगैः सदा ॥ २५ ॥\nसिद्ध्यर्थं सर्वकामार्थं दिव्यभोगावहं शुभम् ॥\nब्रह्मकुण्डमिति ख्यातं ब्रह्मणा निर्मितं यतः ॥ २६ ॥\nतस्य वायव्यकोणे तु हिर ण्येशः स्वयं स्थितः ॥\nतमाराध्य महादेवं हिरण्येश्वरमुत्तमम् ॥ २७ ॥\nमहामन्त्रं जपेत्क्षिप्रं दशांशं होमयेत्सुधीः ॥\nहोमेन सिद्ध्यते मन्त्रः सत्यं सत्यं वरानने ॥ २८ ॥\nतस्योत्तरे तु दिग्भागे किञ्चिदीशानमाश्रितः ॥\nचतुर्वक्त्रो महादेवि क्षेत्रपो लिंगरूपधृक् ॥ २९ ॥\nतत्स्थानं रक्षते देवि लिंगरूपेण शंकरः ॥\nतमाराध्य प्रयत्नेन ततः कुण्डं समाश्रयेत् ॥ 7.1.147.३० ॥\nसर्वैश्वर्यमयं देवि नानावर्णविचित्रितम् ॥\nकुण्डस्यास्येशदिग्भागे भैरवेश्वरमुत्तमम् ॥ ३१ ॥\nदुर्गन्धा भासुरा देवि वहते रसरूपिणी ॥\nतस्या रसेन संयुक्तं पृथग्वर्णं हि कर्बुरम् ॥ ३२ ॥\nमेघवर्णं महादिव्यं राजतं च पुनः शुभम् ॥\nकपिलं दुग्धवर्णं च कर्पूराभं सुशोभनम् ॥ ३३ ॥\nकदा कस्तूरिकाभासं कुंकुमच्छविकावहम् ॥\nसौगन्धं चंदनोपेतं कदाचिद्रौधि रोदकम् ॥ ३४ ॥\nएते रसाश्च विविधा दृश्यंते तत्र सर्वदा ॥\nयस्य तुष्टो महादेवः सिद्ध्यते तस्य तत्क्षणात् ॥ ३५ ॥\nरजतं क्षिप्यते तत्र सुवर्ण मिव जायते ॥\nप्रत्यक्षमेव तत्रैव रसायनमनुत्तमम् ॥ ३६ ॥\nपश्यंति मानवा देवि कौतुकं तत्क्षणाद्भृशम् ॥\nरसं हि परमं दिव्यं तत्रस्थं च कलौ युगे ॥ ३७ ॥\nसिद्धं सिद्धरसं पुंसां व्याधीनां क्षयकारकम् ॥\nहेमबीजमयं दिव्यं ब्रह्मकुण्डोद्भवं महत् ॥ ३८ ॥\nइदानीं ते प्रवक्ष्यामि मनुष्याणां हिताय वै ॥\nदारिद्र्यं क्षयमाप्नोति तत्क्षणाच्च यशस्विनि ॥ ३९ ॥\nआदावेव प्रकुर्वन्ति ताम्रकुम्भं दृढं शुभम् ॥\nतीर्थोदकं क्षिपेत्तत्र पत्रैस्ताम्रस्तथा युतम् ॥ 7.1.147.४० ॥\nनिक्षिप्य भूमौ तत्कुम्भं ज्वालयेदनलं ततः ॥\nचुह्लीरूपेण षण्मासं पाचयेत्तं शनैःशनैः ॥ ४१ ॥\nपश्चादुद्धृत्य तं कुम्भं पुनरेव जलं क्षिपेत् ॥\nमासमेकं पुनः कुर्यान्मासमेकं पुनर्भृशम् ॥४२॥\nततः सर्वाणि खण्डानि एकीकृत्य प्रयत्नतः ॥\nपुनरेवोदकेनैव प्लाव्य चावर्तयेत्पुनः ॥ ॥४३॥\nकांचनं जायते तत्र यदि तुष्टो महेश्वरः ॥४४॥\nसिद्धिं शरीरजां देवि यदीच्छेन्मानवोत्तमः ॥\nस स्नानमादितः कृत्वा संवत्सरत्रयं पुनः ॥ ॥ ४५ ॥\nमौनेन नियमेनैव महामंत्रजपान्वितः ॥\nपूजयेच्च हिरण्येशं क्षेत्रपालं प्रयत्नतः ॥४६॥\nपंचोपचारसंयुक्तं ध्यानधारणसंयुतम् ॥\nतीर्थोदकेन पाकं वै पेयं तद्वदुदुम्बरे ॥४७॥\nएवं वर्षत्रयेणैव दिव्यदेहः प्रजायते ॥\nतेजस्वी वलवान्प्राज्ञः सर्वव्याधिविवर्जितः ॥४८ ॥\nजीवेद्वर्षेशतान्येव त्रीणि दुःखविवर्जितः ॥\nवर्षत्रयमविच्छिन्नं यस्तत्र स्नानमाचरेत् ॥४९॥\nवागीश्वरीं जपेन्नित्यं पूजाहोमसमन्वितः ॥\nतस्य प्रवर्तते वाणी सिद्धिः सारस्वती भवेत् ॥7.1.147.५०॥\nसंस्कृतं प्राकृतं चैवापभ्रंशं भूतभाषितम् ॥\nगांगस्रोतःप्रवाहेण उद्गिरेद्गिरमात्मवान् ॥\nअश्रान्तां च वरारोहे ह्यविच्छिन्नां च संततम् ॥५१॥\nवदेद्वादिसहस्रैस्तु न श्रमस्तस्य जायते ॥\nतीर्थस्यास्य प्रभावेण सर्वशास्त्रविशारदाः ॥ ५२ ॥\nपंडिता गर्विताः सर्वे तर्कशास्त्रविशारदाः ॥\nआगच्छन्ति समं तात विद्ययोद्धतकन्धराः ॥\nन शक्नुवंति ते वक्तुं द्रष्टुं वक्त्रमपि प्रिये ॥ ५३ ॥\nवादिनां च सहस्राणि भनक्त्येवं निरीक्षणात् ॥ ५४ ॥\nउद्वाहयति शास्त्राणि विबुद्धार्थानि सत्वरम् ॥\nविमलं पाञ्चरात्रं च वैष्णवं शैवमेव च ॥ ५५ ॥\nइतिहासपुराणं च भूततंत्रं च गारुडम् ॥\nभैरवं च महातंत्रं कुलमार्गं द्विधा प्रिये ॥ ५६ ॥\nरथप्रवरवेगेन वाणी चास्खलिता भवेत् ॥\nनश्यंति वादिनः सर्वे गरुडस्येव पन्नगाः ॥ ५७ ॥\nन दारिद्र्यं न रोगश्च न दुःखं मानसं पुनः ॥\nराजमान्यो महामानी भवेद्ब्रह्मप्रसादतः ॥ ५८ ॥\nउत्साहबलसंयुक्तो देववज्जीवते सुधीः ॥\nदाता भोक्ता च वाग्ग्मी च तीर्थस्यास्य प्रसादतः ॥ ५९ ॥\nतैलाभ्यक्तस्य यत्तेजो जायते मनुजेषु च ॥\nस्नातमात्रे तथा तेजस्तीर्थस्यैव प्रसादतः ॥ 7.1.147.६० ॥\nयत्पापं  कुरुते जंतुः पैशुन्यं च कृतघ्नताम् ॥\nमित्रद्रोहे च यत्पापं यत्पापं पारदारिकम् ॥\nतत्सर्वं विलयं याति कुंडस्नानरतस्य च ॥ ६१ ॥\nमुशलं लङ्घयेद्  यस्तु यो गास्त्यजति वै द्विजः ॥\nतत्पापं क्षयमाप्नोति ब्रह्मकुण्डस्य दर्शनात् ॥ ६२ ॥\nपृथिव्यां यानि तीर्थानि दैवतानि तथा पुनः ॥\nपूजितानि च सर्वाणि कुण्डस्नानप्रभावतः ॥ ६३ ॥\nसप्तजन्मार्जितं पापं दर्शनात्क्षयमाव्रजेत् ॥ ६४ ॥\nयत्पापं गुरुगोघ्ने च परस्वहरणेषु च ॥\nतत्पापं क्षयमाप्नोति ब्रह्मकुण्डनिषेवणात् ॥ ६५ ॥\nप्रदक्षिणं च यः कुर्यात्स्नात्वा कुण्डस्य नामतः ॥\nसंख्यया पंचदश वै शृणु तस्यापि यत्फलम् ॥ ६६ ॥\nप्रदक्षिणीकृता तेन सप्तद्वीपा वसुन्धरा ॥\nसप्तपातालसहिता तीर्थकोटिभिरावृता ॥ ६७ ॥\nआहारमात्रं यो दद्यात्तत्र वेदविदां वरे ॥\nलक्षभोज्यं कृतं तेन तीर्थस्यास्य प्रभावतः ॥ ६८ ॥\nब्रह्मेश्वरं च संपूज्य हिरण्येश्वरमुत्तमम् ॥\nक्षेत्रपालं चतुर्वक्त्रं पूजयेच्चिन्तितं लभेत् ॥ ६९ ॥\nएकविंशत्कुलै र्युक्तः सर्वपापविवर्जितः ॥\nब्रह्मलोकं स वै याति नात्र कार्या विचारणा ॥ 7.1.147.७० ॥\nविरंचिकुण्डे स्नात्वा वा यो जपेद्वेदमातरम् ॥\nलक्षजाप्यविधानेन स मुक्तः पातकैर्भवेत् ॥ ७१ ॥\nस एव पुण्यकर्त्ता च स एव पुरुषोत्तमः ॥\nयात्रा तत्र कृता येन ब्रह्मकुण्डे वरानने ॥ ७२ ॥\nअष्टाशीतिसहस्राणि ऋषीणामूर्ध्वरेतसाम् ॥\nब्रह्मकुण्डं समाश्रित्य ब्रह्मदेवमुपासते ॥ ७३ ॥\nतावद्गर्जंति तीर्थानि त्रैलोक्ये सचराचरे ॥\nयावद्ब्रह्मेश्वरं तीर्थं न पश्यन्ति नराः प्रिये ॥ ७४ ॥\nब्रह्मकुण्डे च पानीयं ये पिबन्ति नराः सकृत् ॥\nन तेषां संक्रमेत्पापं वाचिकं मानसं तनौ ॥ ७५ ॥\nब्रह्मांडोत्तरमध्ये तु यानि तीर्थानि संति वै ॥\nतेषां पुण्यमवाप्नोति ब्रह्मकुण्डे प्रदक्षिणात् ॥ ७६ ॥\nयाज्ञवल्क्यो महात्मा च परब्रह्मस्वरूपवान् ॥\nसोऽपि कुंडं न मुंचेत निकुं भस्तु गणस्तथा ॥ ७७ ॥\nइति संक्षेपतः प्रोक्तं माहात्म्यं ब्रह्मकुण्डजम् ॥\nतव स्नेहेन देवेशि किमन्यत्परिपृच्छसि ॥ ७८ ॥\nय इदं शृणुयान्मर्त्यः  सम्यक्छ्रद्धासमन्वितः ॥\nस मुक्तः पातकैः सर्वैर्ब्रह्मलोकं च गच्छति ॥ ७९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्यवर्णनंनाम सप्तचत्वारिंशदुत्तरशततमोऽध्यायः ॥ १४७ ॥ ॥ छ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि देवं वैश्वानरेश्वरम् ॥\nतस्यैवाग्नेयकोणस्थं धनुषां पंचके स्थितम् ॥ १ ॥\nपापघ्नं सर्वजंतूनां दर्शनात्स्पर्शनादपि ॥\nतत्र कश्चिच्छुकः पूर्वं नीडं देवि चकार ह ॥ २ ॥\nप्रासादे भार्यया सार्द्धं निवस न्सुचिरं स्थितः ॥\nततस्तौ दंपती नित्यं प्रदक्षिणं प्रचक्रतुः ॥ ३ ॥\nकुलायस्य वशाद्देवि न तु भक्त्या कथंचन ॥\nकालेन महता तौ च पंचत्वं समुपस्थितौ ॥ ४ ॥\nजातौ तेन प्रभावेन उक्तौ जातिस्मरौ भुवि ॥\nलोपामुद्रागस्त्यनामप्रसिद्धिं परमां गतौ ॥ ५ ॥\nअथ गाथा पुरी गीता अगस्त्येन महात्मना ॥\nस्मरता पूर्वदेहं तु विस्मयेनानुभूतिजा ॥ ६ ॥\nकृत्वा प्रदक्षिणं सम्यग्वह्नीशं यः प्रपश्यति ॥\nनूनं प्रसिद्धिमाप्नोति इतश्चाहं यथा पुरा ॥ ७ ॥\nएवं देवि तवाख्यातं माहात्म्यं वह्निदैवतम् ॥\nश्रुतं पापहरं नृणां सर्वकामफलप्रदम् ॥ ८ ॥\nघृतेन तं तु संस्नाप्य विधिना वै समर्चयेत् ॥\nहेम दद्याच्च विप्रेंद्र सम्यक्छ्रद्धासमन्वितः ॥ ९ ॥\nएवं कृत्वा विधानेन सम्यग्यात्राफलं लभेत् ॥\nवह्निलोकं तु संप्राप्य मोदते कालमक्षयम् ॥ 7.1.78.१० ॥\nइति श्रीस्कांदे महापुराण एकाशीति साहरुया संहितायां सप्तमे प्रभासखण्डे प्रथमे प्रभासक्षेत्रमाहात्म्ये वैश्वानरेश्वरमाहात्म्यवर्णनंनामाष्टसप्तति तमोऽध्यायः ॥ ७८ ॥"
  }
]
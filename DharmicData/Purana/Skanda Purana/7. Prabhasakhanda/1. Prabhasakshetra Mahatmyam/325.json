[
  {
    "text": "॥ ईश्वर उवाच ॥ ॥\nततो गच्छेन्महादेवि विनायकमनुत्तमम् ॥\nऋषितोयातटे रम्ये सर्वविघ्ननिवारणम् ॥ १ ॥\nयोऽसौ देवगणाध्यक्षः साक्षाच्च त्रिपुरान्तकः ॥\nगजरूपं समाश्रित्य ह्युन्नते जगति स्थितः ॥\nप्राभासिके महाक्षेत्रे गणानां कोटिभिर्वृतः ॥ २ ॥\nतस्मात्सर्वप्रयत्नेन यात्रा निर्विघ्नहेतवे ॥\nआराध्यो गणनाथश्च पुष्पधूपादिभिः सदा ॥ ३ ॥\nचतुर्थ्यां च चतुर्थ्यां च सर्वैर्नगरवासिभिः ॥\nतस्मिन्महोत्सवः कार्यो राष्ट्रक्षेमार्थ सिद्धये ॥ ४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्वामिमाहात्म्यवर्णनं नाम पंचविंशत्युत्तरत्रिशततमोऽध्यायः ॥ ३२५ ॥"
  }
]
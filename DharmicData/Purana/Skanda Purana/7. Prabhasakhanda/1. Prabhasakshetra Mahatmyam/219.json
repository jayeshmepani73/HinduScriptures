[
  {
    "text": "॥ ईश्वर उवाच ॥ ॥\nतस्मादाग्नेयकोणे तु मार्कंडेयसमीपगम् ॥\nगुहालिंगं महादेवि नीलकण्ठेति विश्रुतम् ॥ १ ॥\nविष्णुना पूजितं पूर्वं सर्व पातकनाशनम् ॥ २ ॥\nतत्र यः पूजयेद्भक्त्या तल्लिंगं पापमोचनम्॥\nस पुत्रपशुमान्धीमान्मोदते पृथिवीतले ॥ ३ ॥\nएवं तत्र महादेवि मार्कण्डेयेश सन्निधौ ॥\nऋषीणामाश्रमा येऽत्र दृश्यन्तेऽद्यापि भामिनि ॥ ४ ॥\nअष्टाशीतिसहस्राणि ऋषीणामूर्ध्वरेतसाम् ॥\nतत्र स्थितानि देवेशि मार्कण्डेयाश्रमांतिके ॥ ५ ॥\nऋषीणां च गुहास्तत्र सर्वा लिंगसमन्विताः ॥\nदृश्यन्ते पुण्यतपसां तदाश्रमनिवासिनाम् ॥ ६ ॥\nतत्र यः स्थापयेल्लिंगं मार्कंडेशसमीपगम्॥\nकुलानां शतमुद्धृत्य मोदते दिवि देववत् ॥ ७ ॥\nसर्वे शिवमया लोकाः शिवे सर्वं प्रतिष्ठितम् ॥\nतस्माच्छिवं यजेद्विद्वान्य इच्छेच्छ्रियमात्मनः ॥ ८ ॥\nशिवभक्तो न यो राजा भक्तोऽन्येषु सुरेषु च ॥\nस्वपतिं युवती त्यक्त्वा रमतेऽन्येषु वै यथा ॥ ९ ॥\nब्रह्मादयः सुराः सर्वे राजानश्च महर्द्धिकाः ॥\nमानवा मुनयश्चैव सर्वे लिंगं यजंति च ॥ 7.1.219.१० ॥\nस्वनामकृतचिह्नानि लिंगानींद्रादिभिः क्रमात् ॥\nस्थापितानि यथा स्थाने मानवैरपि भूरिशः ॥ ११ ॥\nस्थापनाद्ब्रह्महत्यां च भ्रूणहत्यां तथैव च ॥\nमहापापानि चान्यानि निस्तीर्णाः शिवतेजसा ॥ १२ ॥\nवृत्रं हत्वा पुरा शक्रो माहेन्द्रं स्थाप्य शंकरम् ॥\nलिंगं च मुक्तपापौघस्ततोऽसौ त्रिदिवं गतः ॥ १३ ॥\nस्थापयित्वा शिवं सूर्यो गंगासागरसंगमे ॥\nनिरामयोऽभूत्सोमश्च प्रभासे पश्चिमोदधेः ॥ १४ ॥\nकाश्यां चैव तथादित्यः सह्ये गरुडकाश्यपौ ॥\nप्रतिष्ठां परमां प्राप्तौ प्रतिष्ठाप्य जगत्पतिम् ॥ १५ ॥\nख्यातदोषा ह्यहिल्याऽपि भर्तृशप्ताऽभवत्तदा ॥\nस्थाप्येशानं पुनः स्त्रीत्वं लेभे पुत्रांस्तथोत्तमान् ॥ १६ ॥\nपश्यंत्यद्यापि याः स्नात्वा तत्राहिल्येश्वरं स्त्रियः ॥\nपुरुषाश्चापि तद्दोषैर्मुच्यन्ते नात्र संशयः ॥ १७ ॥\nस्थापयित्वेश्वरं श्वेतशैले बलिविरोचनौ ॥\nउभावपि हि संजातावमरौ बलिनां वरौ ॥ ॥ १८ ॥\nरामेण रावणं हत्वा ससैन्यं त्रिदशेश्वरम् ॥\nस्थापितो विधिवद्भक्त्या तीरे नदनदीपतेः ॥ १९ ॥\nस्वायंभुवर्षिदैवादिलिंगहीना न भूः क्वचित ॥ व्या\nपारान्सकलांस्त्यक्त्वा पूजयध्वं शिवं सदा ॥\nनिकटा इव दृश्यंते कृतांतनगरोपगाः ॥ 7.1.219.२० ॥\nदेवि किं बहुनोक्तेन वर्णितेन पुनः पुनः ॥\nप्रभासक्षेत्रसारं तु मार्कण्डेयाश्रमं प्रति ॥ २१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभास क्षेत्रमाहात्म्ये मार्कण्डेयेश्वरमाहात्म्यवर्णनंनामैकोनविंशत्युत्तरद्विशततमोऽध्यायः ॥ २१९ ॥"
  }
]
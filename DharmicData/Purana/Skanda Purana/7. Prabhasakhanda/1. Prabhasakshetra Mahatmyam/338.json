[
  {
    "text": "॥ ईश्वर उवाच ॥ ॥\nततो गच्छेन्महादेवि देविकातटसंस्थितम् ॥\nजालेश्वरेति विख्यातं सुरासुरनमस्कृतम् ॥ १ ॥\nमन्वन्तरे चाक्षुषे च सम्प्राप्ते द्वापरे युगे ॥\nनाम्ना जालेश्वरं लिंगं देविकातटसंस्थितम् ॥ २ ॥\nपूज्यते नागकन्याभिर्न तत्पश्यंति मानवाः ॥\nमहा तेजोमणिमयं चंद्रबिंबसमप्रभम् ॥\nस्मरणात्तस्य देवस्य ब्रह्महत्या प्रणश्यति ॥ ३ ॥\n॥ देव्युवाच ॥ ॥\nकथं जालेश्वरं नाम कस्मिन्काले बभूव तत् ॥ ४ ॥\nसाधुभिः सह संवासात्के गुणाः परिकीर्त्तिताः ॥\nके लोकाः कानि पुण्यानि तत्सर्वं शंस मे प्रभो ॥ ५ ॥\n॥ ईश्वर उवाच ॥ ॥\nअत्रैवोदाहरंतीममितिहासं पुरातनम् ॥\nनाभागस्य च संवादमापस्तंबतपोनिधेः ॥ ६ ॥\nमहर्षिरात्मवान्पूर्वमापस्तंबो द्विजाग्रणीः ॥\nउपावसन्सदा रम्भो बभूव भगवांस्तदा ॥ ७ ॥\nनित्यं क्रोधं च लोभं च मोहं द्रोहं विसृज्य सः ॥\nदेविकासरितो मध्ये विवेश सलिलाशये ॥ ८ ॥\nक्षेत्रे प्राभासिके रम्ये सम्यग्ज्ञात्वा शिवप्रिये ॥\nतत्रास्य वसतः कालः समतीतो महांस्तदा ॥ ९ ॥\nपरेण ध्यानयोगेन स्थाणुभूतस्य तिष्ठतः ॥\nततः कदाचिदागत्य तं देशं मत्स्यजीविनः ॥ 7.1.338.१० ॥\nप्रसार्य सुमहज्जालं सर्वे चाकर्षयन्बलात् ॥\nअथ तं च महामत्स्यं निषादा बलदर्पिताः ॥ ११ ॥\nतस्मादुत्तारयामासुः सलिलाद्ब्रह्मनंदनम् ॥\nतं दृष्ट्वा तपसा दीप्तं कैवर्त्ता भयविह्वलाः ॥\nशिरोभिः प्रणिपत्योच्चैरिदं वचनमब्रुवन् ॥ १२ ॥ ॥\nनिषादा ऊचुः ॥ ॥\nअज्ञानात्कृतपापानामस्माकं क्षन्तुमर्हसि ॥\nकिं वा कार्यं प्रियं तेऽद्य तदाज्ञापय सुव्रत ॥ १३ ॥\nस मुनिस्तन्महद्दृष्ट्वा मत्स्यानां कदनं कृतम्॥\nकृपया परयाविष्टो दाशान्प्रोवाच दुःखितः ॥ १४ ॥\nकेन मे स्यादुपायो हि सर्वे स्वार्थे बत स्थिताः ॥\nज्ञानिनामपि यच्चेतः केवलात्महिते रतम् ॥ १५ ॥\nज्ञानिनोपि यदा स्वार्थमाश्रित्य ध्यानमास्थिताः ॥\nदुःखार्त्तानीह सत्त्वानि क्व यास्यंति सुखं ततः ॥ १६ ॥\nयोऽभिवांछति भोक्तुं वै दुःखान्येकांततो जनः ॥\nपापात्पापतरं तं हि प्रवदंति मुमुक्षवः ॥ १७ ॥\nको नु मे स्यादुपायो हि येनाहं दुःखितात्मवान्॥\nअंतः प्रविष्टः सत्त्वानां भवेयं सर्वदुःखभुक् ॥ १८ ॥\nयन्ममास्ति शुभं किचित्तदेनानुपगच्छतु ॥\nयत्कृतं दुष्कृतं तैश्च तदशेषमुपेतु माम् ॥ १९ ॥\nदृष्ट्वांधान्कृपणान्व्यंगाननाथान्रोगिणस्तथा ॥\nदया न जायते यस्य स रक्ष इति मे मतिः ॥ 7.1.338.२० ॥\nप्राणसंशयमापन्नान्प्राणिनो भयविह्वलान् ॥\nयो न रक्षति शक्तोपि स तत्पापं समश्नुते ॥ २१ ॥\nआहुर्जनानामार्त्तानां सुखं यदुपजायते ॥\nतस्य स्वर्गोऽपवर्गो वा कलां नार्हति षोडशीम् ॥ ॥ २२ ॥\nतस्मान्नैतानहं दीनांस्त्यक्त्वा मीनान्सुदुःखितान् ॥\nपदमात्रं तु यास्यामि किं पुनस्त्रिदशालयम् ॥ २३ ॥\n॥ ईश्वर उवाच ॥ ॥\nनिशम्यैतदृषेर्वाक्यं दाशास्ते जातसंभ्रमाः ॥\nयथावृत्तं तु तत्सर्वं नाभागाय न्यवेदयन् ॥ २४ ॥\nनाभागोऽपि ततः श्रुत्वा तं द्रष्टुं ब्रह्मनन्दनम् ॥\nत्वरितः प्रययौ तत्र सामात्यः सपुरोहितः ॥ २५ ॥\nस सम्यक्पूजयित्वा तं देवकल्पमुनिं नृपः ॥\nप्रोवाच भगवन्ब्रूहि किं करोमि तवाज्ञया ॥२६॥ ॥\n॥ आपस्तंब उवाच ॥ ॥\nश्रमेण महताविष्टाः कैवर्त्ता दुःखजीविनः ॥\nमम मूल्यं प्रयच्छेति यद्योग्यं मन्यसे नृप ॥ २७ ॥\n॥ नाभाग उवाच ॥ ॥\nसहस्राणां शतं मूल्यं निषादेभ्यो ददाम्यहम् ॥\nनिग्रहाख्यस्य भगवन्यथाह ब्रह्मनंदनः ॥ २८ ॥\n॥ आपस्तंब उवाच ॥ ॥\nनाहं शतसहस्रैश्च नियम्यः पार्थिव त्वया ॥\nसदृशं दीयतां मूल्यममात्यैः सह चिंतय ॥ २९ ॥\n॥ नाभाग उवाच ॥ ॥\nकोटिः प्रदीयतां मूल्यं निषादेभ्यो द्विजोत्तम ॥\nयद्येतदपि ते मूल्यं ततो भूयः प्रदीयते ॥ 7.1.338.३० ॥ ॥\nआपस्तंब उवाच ॥ ॥\nनार्हं मूल्यं च मे कोटिरधिकं वापि पार्थिव ॥\nसदृशं दीयतां मूल्यं ब्राह्मणैः सह चिंतय ॥ ३१ ॥\n॥ नाभाग उवाच ॥ ॥\nअर्द्धराज्यं समस्तं वा निषादेभ्यः प्रदीयताम् ॥\nएतन्मूल्यमहं मन्ये किं वाऽन्यन्मन्यसे द्विज ॥ ३२ ॥\n॥ आपस्तंब उवाच ॥ ॥\nअर्धराज्यसमस्तं वा नाहमर्हामि पार्थिव ॥\nसदृशं दीयतां मूल्यमृषिभिः सह चिंतय ॥ ३३ ॥\nमहर्षेस्तद्वचः श्रुत्वा नाभागः स विषादवान् ॥\nचिन्तयामास दुःखार्तः सामात्यः सपुरोहितः ॥ ३४ ॥\nततः कश्चिदृषिस्तत्र लोमशस्तु महातपाः ॥\nनाभागमब्रवीन्मा भैस्तोषयिष्यामि तं मुनिम् ॥ ३५ ॥\n॥ नाभाग उवाच ॥ ॥\nब्रूहि मूल्यं महाभाग मुनेरस्य महात्मनः ॥\nपरित्रायस्व मामस्मात्सज्ञातिकुलबांधवम् ॥ ३६ ॥\nनिर्दहेद्भगवान्रुद्रस्त्रैलोक्यं सचराचरम्॥\nकिं पुनर्मानुषं हीनमत्यंतवि षयात्मकम् ॥ ३७ ॥\n॥ लोमश उवाच ॥ ॥\nत्वमीड्यो हि महाराज जगत्पूज्यो द्विजोत्तमः ॥\nगावश्च दिव्यास्तस्माद्गौर्मूल्यमम्यै प्रदीयताम्॥ ३९ ॥\nतच्छ्रुत्वा वचनं राजा सामात्यः सपुरोहितः ॥\nहर्षेण महताविष्टः प्रोवाचेदं वचोमुनिम् ॥ ३९ ॥\nउत्तिष्ठोत्तिष्ठ भगवन्क्रीत एव न संशयः ॥\nएतद्योग्यतमं मूल्यं भवतो मुनिसत्तम ॥ 7.1.338.४० ॥\n॥ आपस्तंब उवाच ॥ ॥\nउत्तिष्ठाम्येष सुप्रीतः सम्यक्क्रीतोऽस्मि पार्थिव ॥\nगोभ्यो मूल्यं न पश्यामि पवित्रं परमं भुवि ॥ ४१ ॥\nगावः प्रदक्षिणीकार्याः पूजनीयाश्च नित्यशः ॥\nमंगलायतनं देव्यः सृष्टा ह्येताः स्वयंभुवा॥ ॥ ४२ ॥\nअग्न्यगाराणि विप्राणां देवतायतनानि च ॥\nयद्गोमयेन शुद्ध्यंति किंभूतमधिकं ततः ॥४३॥\nगोमूत्रं गोमयं क्षीरं दधि सर्पिस्तथैव च ॥\nगवां पंच पवित्राणि पुनंति सकलं जगत् ॥४४॥\nगावो ममाग्रतो नित्यं गावः पृष्ठत एव च ॥\nगावो मे ह्रदये चैव गवां मध्ये वसाम्यहम ॥४५॥\nएवं जपन्नरो मंत्रं त्रिसंध्यं नियतः शुचिः ॥\nमुच्यते सर्वपापेभ्यः स्वर्गलोकं च गच्छति ॥ ४६ ॥\nतृणाहारपरा गावः कर्त्तव्या भक्तितोऽन्वहम्॥\nअकृत्वा स्वयमाहारं कुर्वन्प्राप्नोति दुर्गतिम् ॥ ४७ ॥\nतेनाग्नयो हुताः सम्यक्पितरश्चापि तर्पिताः ॥\nदेवाश्च पूजितास्तेन यो ददाति गवाह्निकम्॥४८॥\nमन्त्रः ॥\nसौरभेयी जगत्पूज्या देवी विष्णुपदे स्थिता ॥\nसर्वमेव मया दत्तं प्रतीच्छतु सुतोषिता॥४९॥\nरक्षणाद्बालपुत्राणां गवां कण्डूयनात्तथा ॥\nक्षीणार्तरक्षणाच्चैव नरः स्वर्गे महीयते । 7.1.338.५० ॥\nआदिर्गावो हि मर्त्यस्य मध्ये चांते प्रकीर्तिताः ॥\nरक्षंति तास्तु देवानां क्षीराज्यममृतं सदा ॥ ५१ ॥\nतस्माद्गावः प्रदातव्याः पूजनीयाश्च नित्यशः ॥\nस्वर्गस्य संगमा ह्येताः सोपानमिव निर्मिताः ॥ ५२ ॥\nएतच्छ्रुत्वा निषादास्ते गवां माहात्म्यमुत्त मम् ॥\nप्रणिपत्य महात्मानमापस्तंबमथाब्रुवन् ॥ ५३ ॥\n॥ निषादा ऊचुः ॥ ॥\nसंभाषो दर्शनं स्पर्शः कीर्तनं स्मरणं तथा ॥\nपावनानि किलैतानि   साधूनामिति च श्रुतम् ॥ ५४ ॥\nसंभाषो दर्शनं चैव सहास्माभिः कृतं त्वया ॥\nकुरुष्वानुग्रहं तस्माद्गौरेषा प्रतिगृह्यताम् ॥ ५५ ॥\n॥ आपस्तंब उवाच ॥ ॥\nएता वः प्रतिगृह्णामि गां यूयं मुक्तकिल्विषाः ॥\nनिषादा गच्छत स्वर्गं सह मत्स्यैर्जलोद्धृतैः ॥५६॥\nप्राणिनां प्रीतिमुत्पाद्य निन्दिते नापि कर्मणा ॥\nनरकं यदि पश्यामि वत्स्यामि स्वर्ग एव तत् ॥ ५७ ॥\nयन्मया सुकृतं किञ्चिन्मनोवाक्कायकर्मभिः ॥\nकृतं स्यात्तेन दुःखार्ताः सर्वे  यांतु शुभां गतिम् ॥ ५८ ॥\nततस्तस्य प्रसादेन महर्षेर्भावितात्मनः ॥\nनिषादास्तेन वाक्येन सह मत्स्यैर्दिवं गताः ॥ ५९ ॥\nतान्दृष्ट्वा व्रजतः स्वर्गं समत्स्यान्मत्स्यजीविनः ॥\nसामात्यभृत्यो नृपतिर्विस्मयादिदमब्रवीत् ॥ 7.1.338.६० ॥\nसेव्याः श्रेयोऽर्थिभिः सन्तः पुण्यतीर्थे जलोपमाः ॥\nक्षणो पासनमप्यत्र न येषां निष्फलं भवेत् ॥ ६१ ॥\nसद्भिः सह सदासीत सद्भिः कुर्वीत सत्कथाम् ॥\nसतां व्रतेन वर्तेत नासद्भिः किञ्चिदाचरेत् ॥ ६२ ॥\nसतां समागमादेते समत्स्या मत्स्यजीविनः ॥\nत्रिविष्टपमनुप्राप्ता नराः पुण्यकृतो यथा ॥ ६३ ॥\nआपस्तंबो मुनिस्तत्र लोमशश्च महामनाः ॥\nवरैस्तं विविधैरिष्टैश्छंदयामासतुर्नृपम्॥ ६४ ॥\nततः स वरयामास धर्मबुद्धिं सुदुर्लभाम् ॥\nतथेति चोक्त्वा तौ प्रीत्या तं नृपं वै शशंसतुः ॥ ६५ ॥\nअहो धन्योऽसि राजेन्द्र यत्ते धर्मपरा मतिः ॥\nधर्मः सुदुर्लभः पुंसां विशेषेण महीक्षिताम् ॥ ६६ ॥\nयदि राजा मदाविष्टः स्वधर्मं न परि त्यजेत् ॥\nततो जगति कस्तस्मात्पुमानभ्यधिको भवेत् ॥ ६७ ॥\nध्रुवं जन्म सदा राज्ञां मोहश्चापि सदा ध्रुवः ॥\nमोहाद्ध्रुवश्च नरको राज्यं निन्दन्त्यतो बुधाः ॥ ६८ ॥\nराज्यं हि बहु मन्यंते नरा विषयलोलुपाः ॥\nमनीषिणस्तु पश्यन्ति तदेव नरकोपमम् ॥ ६९ ॥\nतस्माल्लोकद्वयध्वंसी न कर्त्तव्यो मदस्त्वया ॥\nयदीच्छसि महाराज शाश्वतीं गतिमात्मनः ॥ 7.1.338.७० ॥\n॥ ईश्वर उवाच ॥ ॥\nइत्युक्त्वा तौ महात्मानौ जग्मतुः स्वं स्वमाश्रमम् ॥\nनाभागोऽपि वरं लब्ध्वा प्रहृष्टः प्राविशत्पुरम् ॥ ७१ ॥\nएतत्ते कथितं देवि प्रभावं देविकोद्भवम् ॥\nऋषिणा स्थापितश्चापि भवो जाले श्वरस्तदा ॥ ७२ ॥\nजाले निपतितो यस्माद्दाशानामृषिसत्तमः ॥\nजालेश्वरेति नामासौ विख्यातः पृथिवीतले ॥ ७३ ॥\nतत्र स्नात्वा महादेवि जालेश्वरसमर्चनात् ॥\nआपस्तंबश्च नाभागो निषादा मत्स्यजीविनः ॥ ७४ ॥\nमत्स्यैः सह गताः स्वर्गं देविकायाः प्रभावतः ॥\nचैत्रस्यैव तु मासस्य शुक्लपक्षे त्रयोदशीम् ॥ ७५ ॥\nदद्यात्पिण्डं पितृभ्यो यस्तस्यांतो नैव विद्यते ॥\nगोदानं तत्र देयं तु ब्राह्मणे वेदपारगे ॥\nश्रोतव्यं चैव माहात्म्यं द्रष्टव्यो जालकेश्वरः ॥ ७६ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये देविका नदीमाहात्म्ये जालेश्वरमाहात्म्यवर्णनंनामाष्टात्रिंशदुत्तरत्रिशततमोऽध्यायः ॥ ३३८ ॥ छ ॥"
  }
]
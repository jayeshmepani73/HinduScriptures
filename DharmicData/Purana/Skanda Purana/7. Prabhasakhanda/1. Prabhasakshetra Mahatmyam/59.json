[
  {
    "text": "॥ ईश्वर उवाच ॥ ॥\nअथ वच्मि तृतीयां ते ज्ञानशक्तिं शिवात्मिकाम् ॥\nप्रभासक्षेत्रमध्यस्थां दारिद्र्यौघविनाशिनीम् ॥ १ ॥\nअजेति नाम्नीं तां देवीं राह्वीशाद्दक्षिणे स्थिताम् ॥\nमम वक्त्राद्विनिष्क्रांता षष्ठाद्वै विष्णुपूजितात् ॥ २ ॥\n॥ देव्युवाच ॥ ॥\nपंचवक्त्राणि देवेश प्रसिद्धानि तव प्रभौ ॥\nषष्ठं यद्वदनं देव तस्य किं नाम संस्मृतम् ॥\nसमुत्पन्ना कथं तस्मादजादेवीति या श्रुता ॥ ३ ॥\n॥ ईश्वर उवाच ॥ ॥\nसाधु पृष्टं त्वया देवि यद्गोप्यं स्वसुतेष्वपि ॥\nतत्तेऽहं संप्रवक्ष्यामि अप्रसिद्धागमोदितम् ॥ ४ ॥\nवक्त्राणि मम देवेशि सप्तासन्पूर्वमेव हि ॥\nसद्योजातादिपंचैव षष्ठं स्मृतमजेति च ॥ ५ ॥\nसप्तमं पिचुनामेति सप्तैवं वदनानि मे ॥\nतेभ्योऽजं ब्रह्मणे दत्तं पिचुवक्त्रं तु विष्णवे ॥ ६ ॥\nतस्मादहं महादेवि पंचवक्त्रोऽधुनाऽभवम् ॥\nअजस्तु ब्रह्मा सञ्जज्ञे पिचुर्विष्णुरजायत ॥ ७ ॥\nअजवक्त्रान्महादेवि अजा जाता महाप्रभा ॥\nअन्धासुररणे घोरे मम क्रोधेन भामिनि ॥ ८ ॥\nखड्गचर्मधरादेवी सुरूपा सिंहवाहिनी ॥\nमर्द्दयन्ती महादैत्यान्देवीकोटिसमन्विता ॥ ९ ॥\nतस्या भयेन ये दैत्या विद्रुता दक्षिणार्णवम् ॥\nपृष्ठतोऽनुययौ तान्वै सा देवी सिंहवाहिनी ॥ 7.1.59.१० ॥\nइतस्ततस्ते धावन्तो मार्यमाणाश्च तद्गणैः ॥\nप्रभास क्षेत्रसंप्राप्ता नश्यमाना महार्णवम् ॥ ११ ॥\nकेचित्तत्र हता दैत्याः केचित्पातालमाययुः ॥\nनिःशेषान्निहतान्दृष्ट्वा सा देवी सिंहवाहिनी ॥ १२ ॥\nक्षेत्रं पवित्रमाज्ञाय तत्र स्थाने स्थिता शुभा ॥\nसोमेशादीशकोणस्था सौरीशादुत्तरे स्थिता ॥ १३ ॥\nयस्तां तत्र स्थितां पश्येद्योषिद्वाथ नरोऽपि वा ॥\nस भूयात्सत्त्वसौभाग्यैः सप्तजन्मानि संयुतः ॥१४॥\nगीतवाद्यादिकं नृत्यं यस्तत्र कुरुते नरः ॥\nतस्यान्वये न दौर्भाग्यं भूयात्तस्याः प्रसादतः॥ ॥१५॥\nघृतेन दीपकं तत्र या नारी संप्रयच्छति॥\nरक्तवर्त्या महादेवि यावंतस्तत्र तंतवः ॥\nतावज्जन्मांतराण्येव सा सौभाग्यमवाप्नुयात्॥१६॥\nयश्चैतत्तु पठेन्नित्यं तृतीयायां विशेषतः ॥\nशृणुयाद्वाऽपि यो भक्त्या स कामानखिलाल्लँभेत् ॥ १७ ॥\nइति संक्षेपतः प्रोक्तो रुद्रशक्तित्रयक्रमः ॥ १८॥\nएताः शक्तीः पूजयित्वा सोमेशं पूजयेत्ततः ॥\nसम्यग्यात्राफलापेक्षी एकां वा वरदामथ ॥ १९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽजादेवीमाहात्म्यवर्णनंनामैकोनषष्टितमोऽध्यायः ॥ ५९ ॥"
  }
]
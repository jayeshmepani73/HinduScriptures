[
  {
    "text": "॥ ईश्वर उवाच ॥ ॥\nततो गच्छेन्महादेवि कपिलेश्वरमुत्तमम् ॥\nशीराभूषणपूर्वेण कोटितीर्थाच्च पश्चिमे ॥१ ॥\nजरद्गवेशाद्दक्षिणे समुद्रोत्तरतस्तथा ॥\nएतद्वै कापिलं क्षेत्रं नापुण्यैः प्राप्यते नरैः ॥ २ ॥\nकपिलेन पुरा देवि यत्र तप्तं तपो महत् ॥\nवर्षाणामयुतं साग्रं प्रतिष्ठाप्य महेश्वरम् ॥ ३ ॥\nसमाहूता तत्र देवी कपिलधारा महानदी ॥\nसमुद्रमध्ये साऽद्यापि पुण्यवद्भिः प्रदृश्यते ॥ ४ ॥\nतत्र स्नात्वा महादेवि कपिलाषष्ठ्यां विशेषतः ॥\nकपिलां दापयेत्तत्र गोकोटिफलभाग्भवेत् ॥ ५ ॥\nसर्वेषां चैव पापानां प्रायश्चित्तमिदं स्मृतम् ॥\nकपिलेश्वरं तु संपूज्य कन्याकोटिफलं लभेत् ॥ ६ ॥\n॥ देव्युवाच ॥ ॥\nआश्चर्यं मम देवेश कपिलषष्ठ्या महेश्वर ॥\nविधानं श्रोतुमिच्छामि दानमन्त्रादि पूर्वकम् ॥ ७ ॥\n॥ ईश्वर उवाच ॥ ॥\nजन्मजीवितमध्ये तु यद्येका लभ्यते नरैः ॥\nसंयोगयुक्ता सा षष्ठी तत्किं देवि ब्रवीम्यहम् ॥ ८ ॥\nप्रौष्ठपद्यसिते पक्षे षष्ठ्यामंगारको यदि ॥\nव्यतीपातश्च रोहिण्यां सा षष्ठी कपिला स्मृता ॥९॥\nतत्र क्षेत्रे नरः स्नात्वा अथवार्कस्थले शुभे ॥\nमृदा शुक्ल तिलैश्चैव कपिलासंगमे शुभे ॥ 7.1.343.१० ॥\nकृतस्नानजपः पश्चात्सूर्यायार्घ्यं निवेदयेत् ॥\nरक्तचंदनतोयेन करवीरयुतेन च ॥\nकृत्वार्घपात्रं शिरसि मंत्रेणानेन दापयेत् ॥ ११ ॥\nनमस्त्रैलोक्यनाथाय उद्भासितजगत्त्रय ॥\nवेदरश्मे नमस्तुभ्यं गृहाणार्घ्यं नमोऽस्तु ते ॥ १२ ॥\nसूर्यं प्रदक्षिणीकृत्य संपूज्य कपिलेश्वरम्॥\nउपलिप्ते शुभे देशे पुष्पाक्षतविभूषिते ॥ १३ ॥\nस्थापयेदव्रणं कुम्भं चन्दनोदकपूरितम् ॥\nपंचरत्नसमायुक्तं दूर्वापुष्पाक्षतान्वितम्॥१४॥\nरक्तवस्त्रयुगच्छन्नं ताम्रपात्रेण संयुतम् ॥\nरथो रुक्मफलस्यैव एकचित्रविचित्रितः ॥ १५ ॥\nसौवर्णपलसंयुक्तां मूर्तिं सूर्यस्य कारयेत्॥\nकुंभस्योपरि संस्थाप्य गंधपुष्पैः समर्चयेत् ॥ १६ ॥\nकपिलेश्वरसान्निध्ये मण्डपे होमसंस्कृते ॥\nआदित्यं पूजयेद्देवं नामभिः स्वैर्यथोदितैः ॥ ॥ १७ ॥\nआदित्यभास्कर रवे भानो स्वयं दिवाकर ॥\nप्रभाकर नमस्तुभ्यं ससारान्मां समुद्धर ॥ १८ ॥\nभुक्तिमुक्तिप्रदो यस्मात्तस्माच्छांतिं प्रयच्छ नः ॥१९॥\n॥ प्रार्थनामन्त्रः ॥ ॥\nनमोनमस्ते वरद ऋक्सामयजुषांपते ॥\nनमोऽस्तुविश्वरूपाय विश्वधाम्ने नमोऽस्तु ते ॥7.1.343.२०॥\nअमृतं देवि ते क्षीरं पवित्रमिह पुष्टिदम्॥\nत्वत्प्रसादात्प्रमुच्यंते मनुजाः सर्वपातकैः ॥ २१ ॥\nब्रह्मणोत्पादिते देवि वह्निकुण्डान्महाप्रभे ॥\nनमस्ते कपिले पुण्ये सर्वदेवनमस्कृते ॥२२॥\nसर्वदेवमये देवि सर्वतीर्थमये शुभे॥\nदातारं पूजयानं मां ब्रह्मलोकं नय स्वयम्॥२३ ॥\n॥ पूजामंत्रः ॥ ॥\nएवं संपूज्य कपिलां कुम्भस्थं च दिवाकरम्॥\nब्राह्मणे वेदविदुष उभयं प्रतिपादयेत् ॥२४॥\nव्यासाय सूर्यभक्ताय मंत्रेणानेन दापयेत् ॥२५॥\nदिव्यमूर्त्तिर्जगच्चक्षु र्द्वादशात्मा दिवाकरः ॥\nकपिलासहितो देवो मम मुक्तिं प्रयच्छतु ॥ २६ ॥\nयस्मात्त्वं कपिले पुण्या सर्वलोकस्य पावनी ॥\nप्रदत्ता सह सूर्येण मम मुक्तिप्रदा भव ॥ २७ ॥\nपलेन दक्षिणा कार्या तदर्धार्धेन वा पुनः ॥\nशक्तितो दक्षिणायुक्तां तां धेनुं प्रतिपादयेत् ॥ २८ ॥\nयोऽनेन विधिना कुर्या त्षष्ठीं कपिलसंज्ञिताम्॥\nसोऽश्वमेधसहस्रस्य फलं प्राप्नोति मानवः ॥ २९ ॥\nयत्फलं सर्वतीर्थेषु सर्वदानेषु यत्फलम् ॥\nतत्फलं सर्वमाप्नोति यः षष्ठीं कपिलां चरेत् ॥ 7.1.343.३० ॥\nकपिलाकोटिसहस्राणि कपिलाकोटिशतानि च ॥\nसूर्यपर्वणि यद्दत्त्वा तत्फलं कोटिशो भवेत् ॥ ३१ ॥\nकोटिगोरोम संख्यानि वर्षाणि वरवर्णिनि ॥\nतावत्स वसते स्वर्गे यः षष्ठीं कपिलां चरेत् ॥ ३२ ॥\nज्ञानतोऽज्ञानतो वापि यत्पापं पूर्वसंचितम् ॥\nतत्सर्वं नाशमायाति इत्याह कपिलो मुनिः ॥३३॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपि लधाराकपिलेश्वरमाहात्म्ये कपिलाषष्ठीव्रतविधानमाहात्म्यवर्णनंनाम त्रिचत्वारिंशदुत्तरत्रिशततमोऽध्यायः ॥ ३४३ ॥"
  }
]
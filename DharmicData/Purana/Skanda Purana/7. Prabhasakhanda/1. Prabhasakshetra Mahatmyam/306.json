[
  {
    "text": "॥ ईश्वर उवाच ॥ ॥\nततो गच्छेन्महादेवि सांबादित्यमनुत्तमम् ॥\nतस्मादुत्तरभागे तु सर्वपातकनाशनम् ॥ १ ॥\nयत्र सांबस्तपस्तप्त्वा ह्याराध्य च दिवाकरम् ॥\nप्राप्तवान्सुन्दरं देहं सहस्रांशुप्रसादतः ॥ २ ॥\nयदा रोषेण संशप्तः पित्रा जांबवतीसुतः ॥\nआराधयामास तदा विष्णुं कमललोचनम् ॥ ३ ॥\nअनुग्रहार्थं शापस्य सांबो जांबवतीसुतः ॥\nप्रसन्नवदनो भूत्वा विष्णुः प्रोवाच तं प्रति ॥ ४ ॥\nगच्छ प्राभासिके क्षेत्रे ब्रह्मभागमनुत्तमम् ॥\nऋषितोयातटे रम्ये ब्राह्मणैरुपशोभिते ॥ ५ ॥\nतत्राऽहं सूर्यरूपेण वरं दास्यामि पुत्रक ॥\nइत्युक्तः स तदा सांबो विष्णुना प्रभविष्णुना ॥ ६ ॥\nगतः प्राभासिके क्षेत्रे रम्ये शिवपुरे शिवे ॥\nतत्राराध्य परं देवं भास्करं वारितस्करम् ॥ ७ ॥\nप्रसादयामास तदा स्तुत्वा स्तोत्रैरनेकधा ॥ ८ ॥\nप्रत्युवाच रविः सांबं प्रसन्नस्ते स्तवेन वै ॥\nशीघ्रं गच्छ नरश्रेष्ठ ऋषितोयातटे शुभे ॥ ९ ॥\nइत्युक्तः स तदाऽऽगत्य ऋषितोयातटं शुभम् ॥\nनारदो यत्र ब्रह्मर्षिस्तपस्तप्यति चैव हि ॥ 7.1.306.१० ॥\nतत्र गत्वा हरेः सूनुरुन्नतस्थानवासिनः ॥\nआसन्ये ब्राह्मणास्तान्स इदं वचनमब्रवीत् ॥ ११ ॥\n॥ सांब उवाच ॥ ॥\nएष वै ब्रह्मणो भागः प्रभासे क्षेत्र उत्तमे ॥\nअत्र वै ब्राह्मणा ये तु ते वै श्रेष्ठाः स्मृता भुवि ॥ १२ ॥\nभवतां वचनाद्विप्राः सूर्यमाराधयाम्यहम् ॥\nमम वै पूर्वमादिष्टं स्थानमेतच्च विष्णुना ॥ १३ ॥\n॥ विप्रा ऊचुः ॥ ॥\nसिद्धिस्ते भविता सांब आराधय दिवाकरम् ॥\nइत्युक्तः स तदा विप्रैः प्रविष्टोऽथ प्रभाकरम्॥ १४ ॥\nनित्यमाराधयामास सांबो जांबवतीसुतः ॥\nतपोनिष्ठं च तं दृष्ट्वा विष्णुः कारुणिको महान् ॥ १५ ॥\nइदं वै चिन्तयामास पुत्रवात्सल्यसंयुतः ॥\nयथैश्वर्यप्रदो रुद्रो यथा विष्णुश्च मुक्तिदः ॥ १६ ॥\nयज्ञैरिष्टो हि देवेन्द्रो यथा स्वर्गप्रदः स्मृतः ॥\nशुद्धिकर्तृ यथा तोयं मृत्तिकाभस्मसंयुतम् ॥\nदहनात्मा यथा वह्निर्विघ्नहर्त्ता गणेश्वरः ॥ १७ ॥\nस्वच्छंदभारतीदाने यथा ब्रह्मसुता नृणाम् ॥\nतथाऽऽरोग्यप्रदाता च नान्यो देवो दिवाकरात् ॥ १८ ॥\nअनेकधाऽऽराधितोऽपि स देवो भास्करः शुचिः ॥\nन ददाति वरं यत्तु तन्मे शापस्य कारणात् ॥ १९ ॥\nएवं संचिन्त्य भगवान्विष्णुः कमललोचनः ॥\nसूर्यरूपं समाश्रित्य तस्य तुष्टो जनार्दनः ॥ 7.1.306.२० ॥\nयोऽपरनारायणख्यस्तस्यैव सन्निधौ स्थितः ॥\nप्रत्यक्षः स ततो विष्णुः सूर्यरूपी दिवाकरः ॥\nउवाच परमप्रीतो वरदः पुण्यकर्मणाम् ॥ २१ ॥\nअलं क्लेशेन ते सांब किमर्थं तप्यसे तपः ॥\nप्रसन्नोऽहं हरेः सूनो वरं वरय सुव्रत ॥ २२ ॥\n॥ सांब उवाच ॥ ॥\nनिर्मलस्त्वत्प्रसादेन कुष्ठमुक्तकलेवरः ॥\nभवानि देवदेवेश प्रत्यक्षाऽम्बरभूषण ॥\nअस्मिन्स्थाने स्थितो रम्ये नित्यं सन्निहितो भव ॥ २३ ॥\n॥ सूर्य उवाच ॥ ॥\nअधुना निर्मलो देहस्तव सांब भविष्यति ॥ इहागत्य नरो यस्तु सप्तम्यां रविवासरे ॥\nउपवासपरो भूत्वा रात्रौ जागरणे स्थितः ॥ २४ ॥\nअष्टादशानि कुष्ठानि पापरोगास्तथैव च ॥\nकदाचिन्न भविष्यन्ति कुले तस्य महात्मनः ॥ २५ ॥\nकृत्वा स्नानं नरो यस्तु भक्तियुक्तो जितेन्द्रियः ॥\nपूजयेद्रविवारेण सांबादित्यं महाप्रभम् ॥\nस रोगहीनो धनवान्पुत्रवाञ्जायते नरः ॥ २६ ॥\nतस्यैव पूर्वदिग्भागे किञ्चिदीशानमाश्रितम् ॥\nकुंडं पापहरं पुण्यं स्वच्छोदपरि पूरितम्॥ २७ ॥\nतत्र स्नात्वा च् विधिवत्कुर्याच्छ्राद्धं विचक्षणः ॥\nभोजयेद्ब्राह्मणान्यस्तु सांबादित्यं प्रपूजयेत् ॥ २८ ॥\nसर्वकामसमृद्धात्मा सूर्य लोके महीयते ॥ २९॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सांबादित्य माहात्म्यवर्णनंनाम षडुत्तरत्रिशततमोध्यायः ॥ ३०६ ॥"
  }
]
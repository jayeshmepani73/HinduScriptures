[
  {
    "text": "॥ देव्युवाच ॥ ॥\nइत्याश्चर्यमिदं देव त्वत्तः सर्वं मया श्रुतम् ॥\nमहिमानं महेशस्य विस्तरेण समुद्भवम् ॥\nसांप्रतं सोमनाथस्य यथावद्वक्तुमर्हसि ॥ १ ॥\nविधिना केन दृश्योसौ यात्रा कार्या कथं नृभिः ॥\nकस्मिन्काले महादेव नियमाश्चैव कीदृशाः ॥ २ ॥ ॥\n॥ ईश्वर उवाच ॥ ॥\nहेमन्ते शिशिरे वापि वसन्ते वाथ भामिनि ॥\nयदा च जायते चित्तं वित्तं वा पर्व वा भवेत् ॥ ३ ॥\nतदैव यात्रा कर्त्तव्या भावस्तत्रैव कारणम् ॥\nकृत्वा तु नियमं कंचित्स्वगृहे वरवर्णिनि ॥ ४ ॥\nप्रणम्य मनसा रुद्रं कृत्वा श्राद्धं यथाविधि ॥\nस्थानं प्रदक्षिणं कृत्वा वाग्यतः सुसमाहितः ॥ ५ ॥\nनियतो नियताहारो गच्छेच्चैव ततः पथि ॥\nकामक्रोधौ परित्यज्य लोभमोहौ तथैव च ॥ ६ ॥\nईर्ष्यामत्सरलौल्यं च यात्रा कार्या ततो नृभिः ॥\nतीर्थानुगमनं पुण्यं यज्ञेभ्योऽपि विशिष्यते ॥ ७ ॥\nअग्निष्टोमादियज्ञैश्च इष्ट्वा विपुलदक्षिणैः ॥\nतत्तत्फलमवाप्नोति तीर्थानुगमनेन यत् ॥ ८ ॥\nकलेर्युगं महाघोरं प्राप्य पापसमन्वितम् ॥\nनान्येनाऽस्मिन्नुपायेन धर्म्मः स्वर्गश्च लभ्यते ॥\nविना यात्रां महादेवि सोमेशस्य न संशयः ॥ ९ ॥\nये कुर्वंति नरा यात्रां शुचिश्रद्धासमन्विताः ॥\nकलौ युगे कृतार्थास्ते ये त्वन्ये ते निरर्थकाः ॥ 7.1.28.१० ॥\nयथामहोदधेस्तुल्यो न चान्योऽस्ति जलाशयः ॥\nतथा प्राभासिकात्क्षेत्रात्समं तीर्थं न विद्यते ॥ ११ ॥\nअनुपोष्य त्रिरात्राणि तीर्थान्यनभिगम्य च ॥\nअदत्त्वा कांचनं गाश्च दरिद्रोनाम जायते ॥ १२ ॥\nयन्यगम्यानि तीर्थानि दुर्गाणि विषमाणि च ॥\nमनसा तानि गम्यानि सर्वतीर्थगतीप्सुना ॥ १३ ॥\nयस्य हस्तौ च पादौ च मनश्चैव सुसंयतम् ॥\nविद्या तपश्च कीर्तिश्च स तीर्थफलमश्नुते ॥ १४ ॥\nनियतो नियताहारः स्नान। जाप्यपरायणः ॥\nव्रतोपवासनिरतः स तीर्थफलमश्नुते ॥ १५ ॥\nअक्रोधनश्च देवेशि सत्यशीलो दृढव्रतः ॥\nआत्मोपमश्च भूतेषु स तीर्थफलमश्नुते ॥ १६ ॥\nकुरुक्षेत्रादितीर्थानि रथगम्यानि यानि तु ॥\nतान्येव ब्राह्मणो यायादानदोषो न तेषु वै ॥ १७ ॥\nये साधवो धनोपेतास्तीर्थानां स्मरणे रताः ॥\nतीर्थे दानाच्च योगाच्च तेषामभ्यधिकं फलम् ॥ १८ ॥\nये दरिद्रा धनैर्हीनास्तीर्थानुगमनेरताः॥\nतेषां यज्ञफलावाप्तिर्विनापि धनसंचयैः ॥१९॥\nसर्वेषामेव वर्णानां सर्वाश्रमनिवासिनाम् ॥\nतीर्थं तु फलदं ज्ञेयं नात्र कार्या विचारणा ॥ 7.1.28.२० ॥\nकार्यांतरेण यो गत्वा स्नानं तीर्थे समाचरेत् ॥\nन च यात्राफलं तस्य स्नानमात्रं फलं भवेत् ॥ २१ ॥\nतीर्थानुगमनं पद्भ्यां तपःपरमिहोच्यते ॥\nतदेव कृत्वा यानेन स्नानमात्रफलं लभेत् ॥ २२ ॥\nयस्यान्यः कुरुते शक्त्या तीर्थयात्रां तथेश्वरि ॥\nस्वकीयद्रव्ययानाभ्यां फलं तस्य चतुर्गुणम् ॥ २३ ॥\nतीर्थानुगमनं कृत्वा भिक्षाहारा जितेंद्रियाः॥\nप्राप्नुवंति महादेवि तीर्थे दशगुणं फलम् ॥ २४ ॥\nछत्रोपानद्विहीनस्तु भिक्षाशी विजितेंद्रियः ॥\nमहापातकजैर्घोरैर्विप्रः पापैः प्रमुच्यते ॥ २५ ॥\nन भैक्षं परपाकं तु न च भैक्ष्यं प्रतिग्रहम् ॥\nसोमपानसमं भैक्ष्यं तस्माद्भैक्षं समाचरेत् ॥ २६ ॥\nलोकेऽस्मिन्द्विविधं तीर्थं स्वच्छ न्दैर्निर्म्मितं तथा ॥\nस्वयंभूतं प्रभासाद्यं निर्मितं दैवतैः कृतम् ॥ २७ ॥\nस्वयंभूते महातीर्थे स्वभावे च महत्तरे ॥\nतस्मिंस्तीर्थे प्रतिगृह्य कृताः सर्वे प्रतिग्रहाः ॥ २८ ॥\nप्रतिग्रहनिवृत्तस्य यात्रादशगुणं फलम् ॥\nतेन दत्तानि दानानि यज्ञैर्देवाः सुतर्पिताः ॥ २९ ॥\nयेन क्षेत्रं समासाद्य निवृत्तिः परमा कृता ॥\nवस्तुलौल्याद्धि यः क्षेत्रे प्रतिग्रहरुचिस्तथा ॥ 7.1.28.३० ॥\nनैव तस्य परोलोको नायं लोको दुरात्मनः ॥\nअथ चेत्प्रतिगृह्णाति ब्राह्मणो वृत्तिदुर्बलः ॥\nदशांशमर्जिताद्दद्यादेवं तत्र न हीयते ॥ ३१ ॥\nविप्रवेषं समास्थाय शूद्रो भूत्वा प्रतिग्रहम् ॥\nतृणकाष्ठसमं वापि प्रतिगृह्य पतत्यधः ॥ ३२ ॥\nकुम्भीपाकादिकेष्वेवं महानरककोटिषु ॥\nयावदिंद्रसहस्राणि चतुर्द्दश वरानने ॥३३॥\nतस्मान्नैव प्रतिग्राह्यं किमन्यैर्ब्राह्मणैरपि ॥\nद्विप्रकारस्य तीर्थस्य कृतस्याप्यकृतस्य च ॥ ३४ ॥\nस्वकीयभावसंयुक्तः संपूर्णं फलमश्नुते ॥\nलभते षोडशांशं स यः परान्नेन गच्छति ॥ ३५ ॥\nअशक्तस्य तथांधस्य पंगोर्यायावरस्य च ॥\nविहितं कारणायानमच्छिद्रे ब्राह्मणे कुतः ॥ ३६ ॥\nस्नानखादनपानैश्च वोढृभ्यस्तीर्थसेवकः ॥\nददत्सकलमाप्नोति फलं तीर्थसमुद्भवम् ॥ ३७ ॥\nन षोडशांशं यत्नेन लब्धार्थं यदि यच्छति ॥\nपंचमांशमथो वापि दद्यात्तत्र द्विजातिषु ॥ ३८ ॥\nदेवतानां गुरूणां च मातापित्रोश्च कामतः ॥\nपुण्यदः समवाप्नोति तदेवाष्टगुणं फलम् ॥ ३९ ॥\nस्नानं दानं जपो होमः स्वाध्यायो देवतार्चनम् ॥\nपुण्यं देयं तु सर्वत्र नापुण्यं दीयते क्वचित् ॥ 7.1.28.४० ॥\nपितरं मातरं तीर्थे भ्रातरं सुहृदं गुरुम् ॥\nयमुद्दिश्य निमज्जेत द्वादशांशं लभेत सः ॥ ४१ ॥\nकुशैस्तु प्रतिमां कृत्वा तीर्थवारिषु मज्जयेत् ॥\nयमुद्दिश्य महादेवि अष्टभागं लभेत सः ॥ ४२ ॥\nमहादानानि ये विप्रा गृह्णन्ति ज्ञानदुर्बलाः ॥\nवृक्षास्ते द्विजरूपेण जायंते ब्रह्मराक्षसाः ॥ ४३ ॥\nन वेदबलमाश्रित्य प्रतिग्रहरुचिर्भवेत् ॥\nअज्ञानाद्वा प्रमादाद्वा दहते कर्म नेतरत् ॥ ४४ ॥\nचितिकाष्ठं तु वै स्पृष्ट्वा यज्ञयूपं तथैव च ॥\nवेदविक्रयिणं स्पृष्ट्वा स्नानमेव विधीयते ॥ ४५ ॥\nआदेशं पठते यस्तु आदेशं तु ददाति यः ॥\nद्वावेतौ पापकर्माणौ पातालतलवासिनौ ॥ ४६ ॥\nआदेशं पठते यस्तु संजिघृक्षुः प्रतिग्रहम् ॥\nतीर्थे चैव विशेषेण ब्रह्मघ्नः सैव नेतरः ॥\nस्थितो वै नृपतेर्द्वारि न कुर्याद्वेदविक्रयम् ॥ ४७ ॥\nहत्वा गावो वरं मांसं भक्षयीत द्विजाधमः ॥\nवरं जीवन्समं मत्स्यैर्न कुर्याद्वेदविक्रयम् ॥\nब्रह्महत्यासमं पापं न भूतं न भविष्यति ॥ ४८ ॥\nवरं कुर्याच्च तद्देवि न कुर्याद्वेदविकयम् ॥\nतीर्थे चैव विशेषेण महाक्षेत्रे तथैव च ॥ ४९ ॥\nदीयमानं तु वै दानं यस्त्यजेत्तीर्थसेवकः ॥\nतीर्थं करोति तीर्थं च स पुनाति च पूर्वजान् ॥ 7.1.28.५० ॥\nयदन्यत्र कृतं पापं तीर्थे तद्याति लाघवम्॥\nन तीर्थकृतमन्यत्र क्वचिदेव व्यपोहति ॥ ५१ ॥\nतैलपात्रमिवात्मानं यो रक्षेत्तीर्थसेवकः ॥\nस तीर्थफलमस्कन्नं विप्रः प्राप्नोति संयतः ॥ ॥। ५२ ॥\nयस्ययस्यात्ति पक्वान्नमल्पं वा यदि वा बहु ॥\nतीर्थगस्तस्य तस्यार्धं स्नातस्य विनियच्छति ॥ ५३ ॥\nयो न क्लिष्टोपि भिक्षेत ब्राह्मण स्तीर्थसेवकः ॥\nसत्यवादी समाधिस्थः स तीर्थस्योपकारकः ॥ ५४॥\nकृते युगे पुष्कराणि त्रेतायां नैमिषं तथा ॥\nद्वापरे तु कुरुक्षेत्रं प्राभासिकं कलौयुगे ॥ ५५ ॥\nतिष्ठेद्युगसहस्रंतुपादेनैकेन यः पुमान् ॥\nप्रभासयात्रामेको वा समं भवति वा न वा ॥ ५६ ॥\nएतत्क्षेत्रं समागत्य मध्यभागे वरानने ॥\nयानानि तु परित्यज्य भाव्यं पादचरैर्नरैः॥५७॥\nलुठित्वा लोठनीं तत्र लुठिता यत्र देवताः ॥\nततो नृत्यन्हसन्गायन्भूत्वा कार्पटिका कृतिः ॥\nगच्छेत्सोमेश्वरं देवं दृष्ट्वा चादौ कपर्द्दिनम्॥ ५८ ॥\nईदृशं पुरुषं दृष्ट्वा स्थितं सोमेश्वरोन्मुखम् ॥\nनित्यं तुष्यंति पितरो गर्जंति च पिता महाः ॥ ५९ ॥\nअस्माकं वंशजो देवं प्रस्थितस्तारणाय नः ॥\nगत्वा सोमेश्वरं देवि कुर्याद्वपनमादितः ॥ 7.1.28.६० ॥\nतीर्थोपवासः कर्त्तव्यो यथावद्वै निबोध मे ॥\nनास्ति गंगासमं तीर्थं नास्ति क्रतुसमा गतिः ॥६१॥\nगायत्रीसदृशं जाप्यं होमो व्याहृतिभिः समः ॥\nअंतर्जले तथा नास्ति पापघ्नमघमर्षणात् ॥६२॥\nअहिंसासदृशं पुण्यं दानात्संचयनं परम् ॥\nतपश्चानशनान्नास्ति तथा तीर्थनिषेवणात् ॥६३॥\nतीर्थोपवासाद्देवेशि अधिकं नास्ति किञ्चन ॥\nपापानां चोपशमनं सतामीप्सितकारकम् ॥ ६४ ॥\nउपवासो विनिर्द्दिष्टो विशेषाद्देवताश्रये ॥\nब्राह्मणस्य त्वनशनं तपः परमिहोच्यते ॥ ६५ ॥\nषष्ठकालाशनं शूद्रे तपः प्रोक्तं परं बुधैः ॥\nवर्णसंकरजातानां दिनमेकं प्रकीर्तितम् ॥ ६६ ॥\nषष्ठकालात्परं शूद्रस्तपः कुर्याद्यथा क्वचित् ॥\nराष्ट्रहानिस्तदा ज्ञेया राज्ञश्चोपद्रवो महान् ॥ ६७ ॥\nशूद्रस्तु षष्ठकालाशी यथाशक्त्या तपश्चरेत् ॥\nन दर्भानुद्धरेच्छूद्रो न पिबेत्कापिलं पयः ॥ ६८ ॥\nमध्यपत्रे न भुञ्जीत ब्रह्मवृक्षस्य भामिनि ॥\nनोच्चरेत्प्रणवं मंत्रं पुरोडाशं न भक्षयेत् ॥ ६९ ॥\nन शिखां नोपवीतं च नोच्च रेत्संस्कृतां गिरम् ॥\nन पठेद्वेदवचनं त्रैरात्रं न हि सेवयेत् ॥ 7.1.28.७० ॥\nनमस्कारेण शूद्रस्य क्रियासिद्धिर्भवेद्ध्रुवम् ॥\nनिषिद्धाचरणं कुर्वन्पितृभिः सह मज्जति ॥ ७१ ॥\nयेनैकादशसंख्यानि यंत्रितानींद्रियाणि वै ॥\nस तीर्थफलमाप्नोति नरोऽन्यः क्लेशभाग्भवेत् ॥ ७२ ॥\nयच्च तीर्थे पितृश्राद्धं स्नानं तत्र समाचरेत् ॥\nहितकारी च भूतेभ्यः सोऽश्नीयात्तीर्थजं फलम् ॥ ७३ ॥\nधर्मध्वजी सदा लुब्धः परदाररतो हि यः ॥\nकरोति तीर्थगमनं स नरः पातकी भवेत्॥ ७४ ॥\nएवं ज्ञात्वा महादेवि यात्रां कुर्याद्यथाविधि ॥\nतीर्थोपवासं कृत्वादौ श्रद्धायुक्तो दृढव्रतः ॥ ७५ ॥\nभोजनं नैव कुर्वीत यदी च्छेद्धितमात्मनः ॥\nपरान्नं नैव भुञ्जीत तद्दिने ब्राह्मणः क्वचित् ॥७६॥\nहस्त्यश्वरथयानानि भूमिगोकांचनादिकम् ॥\nसर्वं तत्परिगृह्णीयाद्भोजनं न समाचरेत् ॥ ७७ ॥\nआमाच्छतगुणं पुण्यं भुञ्जतो ददतोऽपि वा ॥\nतीर्थोपवासं कुर्वीत तस्मात्तत्र वरानने ॥ ७८ ॥\nव्रती च तीर्थयात्री च विधवा च विशेषतः ॥\nपरान्नभोजने देवि यस्यान्नं तस्य तत्फलम् ॥ ७९ ॥\nविधवा चैव या नारी तस्या यात्राविधिं ब्रुवे ॥\nकुंकुमं चन्दनं चैव तांबूलं च स्रजस्तथा ॥ 7.1.28.८० ॥\nरक्तवस्त्राणि सर्वाणि शय्या प्रास्तरणानि च ॥\nअशिष्टैः सह संभाषो द्विवारं भोजनं तथा ॥ ८१ ॥\nपुंसां प्रदर्शनं चैव हास्यं तमसि वर्जयेत् ॥\nसशब्दोपानहौ चैव नृत्यं गतिं च वर्जयेत् ॥ ८२ ॥\nधारणं चैव केशानामंजनं च विलेपनम् ॥\nअसतीजनसंसर्गं पांडित्यं च परित्यजेत् ॥ ८३ ॥\nनित्यं स्नानं च कुर्वीत श्वेतवस्त्राणि धारयेत् ॥\nयतिश्च ब्रह्मचारी च विधवा च विशेषतः ॥ ८४ ॥\nतांबूलं मधु मांसं च सुरापानसमं विदुः ॥\nएतेषां वर्ज्जनाद्देवि सम्यग्यात्राफलं लभेत् ॥ ९५ ॥\n॥ देव्युवाच ॥ ॥\nतपांसि कानि कथ्यन्ते क्षेत्रे प्राभा  सिके नरैः ॥\nकानि दानानि दीयन्ते केषु तीर्थेषु वा कथम् ॥ ८६ ॥\n॥ ईश्वर उवाच॥ ॥\nतपः परं कृतयुगे त्रेतायां ज्ञानमिष्यते ॥\nद्वापरे  यजनं धन्यं दानमेकं कलौ युगे ॥८७॥\nतपस्तप्यन्ति मुनयः कृच्छ्रचान्द्रायणादिकम् ॥\nगत्वा प्राभासिकं क्षेत्रं लोकाश्चान्ये कृते युगे ॥८८॥\nकलौ दानानि दीयन्ते ब्राह्मणेभ्यो यथाविधि ॥\nप्रभासं क्षेत्रमासाद्य तपसां प्राप्यते फलम् ॥ ८९ ॥\nतुलापुरुषब्रह्माण्डपृथिवीकल्पपादपाः ॥\nहिरण्य कामधेनुश्च गजवाजिरथास्तथा ॥ 7.1.28.९० ॥\nरत्नधेनुहिरण्याश्वसप्तसागर एव च ॥\nमहाभूतघटो विश्वचक्रकल्पलताभिधः ॥ ९१ ॥\nप्रभासे नृपतिर्दद्या न्महादानानि षोडश ॥\nधान्यरत्नगुडस्वर्णतिलकार्पासशर्कराः ॥ ९२ ॥\nसर्पिर्लवणरूप्याख्या दशैते पर्वताः स्मृताः ॥\nगुडाज्यदधिमध्वंबुसलिल क्षीरशर्कराः ॥\nरत्नाख्याश्च स्वरूपेण दशैता धेनवो मताः ॥ ९३ ॥\nतेषामेकतमं दानं तीर्थेतीर्थे पृथक्पृथक् ॥\nप्रदेयान्येकवारं वा सरस्वत्यब्धि संगमे ॥ ९४ ॥\nसर्वस्वं चातिविदुषे गृहं वा सपरिच्छदम् ॥\nबह्वल्पमपि विप्रेभ्यो दातव्यं प्रियमेलके ॥९५॥\nयत्र तीर्थे लभेल्लिंगं तीर्थं च विमलोदकम्॥\nतत्राग्निकार्यं कृत्वादौ विशिष्टं दानमिष्यते ॥९६॥\nतर्पणं पितृदेवानां श्राद्धं दानं सदक्षिणम् ॥\nतीर्थेतीर्थे च गोदानं नियतः प्रकृतो विधिः ॥ ॥ ९७ ॥\nविशिष्टख्यातलिंगेषु वृषदानं विधीयते ॥\nस्नानं विलेपनं पूजां देवतानां समाचरेत् ॥ ९८ ॥\nजगतीं चार्चयेद्भक्त्या तथा चैवोपलेपयेत् ॥\nप्रासादं धवलं सौधं कारयेज्जीर्णमुद्धरेत् ॥ ९९ ॥\nपुष्पवाटीं स्नानकूपं निर्मलं कारयेद्व्रती ॥\nब्राह्मणानां भूरिदानं देवपूजाकराय च ॥ 7.1.28.१०० ॥\nसर्वत्र देवयात्रायां विधिरेष प्रवर्त्तते ॥\nतीर्थमभ्युद्धरेज्जीर्णं मार्जयेत्कथयेत्फलम् ॥ १०१ ॥\nप्रसिद्धे च महादानं मध्यमे चैव मध्यमम् ॥\nगोदानं सर्वतीर्थेषु सुवर्णमथ निष्क्रयः ॥\nहिरण्यदानं सर्वेषां दानानामेव निष्कृतिः ॥ १०२ ॥\nएवं कृत्वा नरो भक्त्या लभते जन्मनः फलम् ॥\nतीर्थेषु दानं वक्ष्यामि येषु यद्दीयते तिथौ ॥ १०३ ॥\nप्रभासे प्रतिपद्दानं दातव्यं कांचनं शुभम् ॥\nद्वितीयायां तथा वस्त्रं तृतीयायां च मेदिनीम् ॥ ॥१०४ ॥\nचतुर्थ्यां दापयेद्धान्यं पंचम्यां कपिलां तथा ॥\nषष्ठ्यामश्वं च सप्तम्यां महिषीं तत्र दापयेत् ॥ १०५॥\nअष्टम्यां वृषभं दत्त्वा नीलं लक्षणसंयुतम् ॥\nनवम्यां तु गृहं दद्याच्चक्रं शंखं गदां तथा ॥ १०६ ॥\nदशम्यां सर्वगंधांश्च एकादश्यां च मौक्तिकम् ॥\nद्वादश्यां सुव्रतेन्नाद्यं प्रवालं विधिवत्तथा ॥ १०७ ॥\nस्त्रियो देयास्त्रयोदश्यां भूतायां ज्ञानदो भवेत्॥\nअमावास्यामनुप्राप्य सर्वदानानि दापयेत् ॥ १०८ ॥\nएवं दानं प्रदत्त्वा तु दश कृत्वः फलं लभेत् ॥ १०९ ॥\n॥ देव्युवाच ॥ ॥\nभक्तिदानविहीना ये प्रभासं क्षेत्रमागताः ॥\nस्नानमन्त्रविहीनाश्च वद तेषां तु किं फलम् ॥ ॥ 7.1.28.११० ॥\n॥ ईश्वर उवाच ॥ ॥\nसधना निर्द्धना वापि समंत्रा मंत्रवर्जिताः ॥\nप्रभासे निधनं प्राप्ताः सर्वे यांति शिवालयम् ॥ १११ ॥\nये मंत्रहीनाः पुरुषा धर्महीनाश्च ये मृताः ॥\nतेषामेकं विमानं तु ददामि सुमहत्प्रिये ॥ ११२ ॥\nस्नानदानानुरूप्येण प्राप्नुवंति परं पदम् ॥\nकेचित्स्नानप्रभावेन केचिद्दानेन मानवाः ॥ ११३ ॥\nकेचिल्लिंगप्रणामेन केचिल्लिंगार्च्चनेन च ॥\nकेचिद्ध्यानप्रभावेन केचिद्योगप्रभावतः ॥ ११४ ॥\nकेचिन्मं त्रस्य जाप्येन केचिच्च तपसा शुभे ॥\nतीर्थे संन्यसनैः केचित्केचिद्भक्त्यनुसारतः ॥११५ ॥\nएते चान्ये च बहव उत्तमाधममध्यमाः ॥\nसर्वे शिवपुरं यांति विमानैः सूर्यसंनिभैः ॥ ११६ ॥\nत्रिशूलांकितहस्ताश्च सर्वे च वृषवाहनाः ॥\nदिव्याप्सरोगणाकीर्णाः क्रीडंते मत्प्रभावतः ॥ ११७ ॥\nएवं भक्त्यनुसारेण ददामि फलमव्ययम्॥\nअलेपकं प्रभासं तु धर्माधर्मैर्न लिप्यते ॥ ११८ ॥\nधर्मं चरंत्यधर्मं वा शिवं यांति न संशयः ॥ ११९ ॥\nजन्मप्रभृति यो देवि नरो नेत्रविवर्जितः ॥\nमम क्षेत्रे मृतः सोऽपि रुद्रलोके महीयते ॥ 7.1.28.१२० ॥\nजन्मप्रभृति यो देवि श्रवणाभ्यां विवर्जितः ॥\nप्रभासे निधनं प्राप्तः स भवेन्मत्परिग्रहः ॥ १२१ ॥\nअथातः संप्रवक्ष्यामि तीर्थानां स्पर्शने विधिम् ॥\nमन्त्रेण मंत्रितं तीर्थं भवेत्संनिहितं तथा ॥ ॥।१२२ ॥\nप्रथमं चालभेत्तीर्थं प्रणवेन जलं शुचि ॥\nअवगाह्य ततः स्नायादध्यात्ममन्त्रयोगतः ॥ १२३ ॥\nओंनमो देवदेवाय शितिकण्ठाय दंडिने ॥\nरुद्राय वामहस्ताय चक्रिणे वेधसे नमः ॥ १२४ ॥\nसरस्वती च सावित्री वेदमाता विभावरी ॥\nसंनिधानं कुरुष्वात्र तीर्थे पाप प्रणाशिनि ॥\nसर्वेषामेव तीर्थानां मंत्र एष उदाहृतः ॥ १२५ ॥\nइत्युच्चार्य नमस्कृत्वा स्नानं कुर्याद्यथाविधि ॥\nउपवासं ततः कुर्यात्तस्मिन्नहनि सुव्रते ॥ १२६ ॥\nसा तिथिर्वर्षमेकं तु उपोष्या भक्तितत्परैः ॥ १२७ ॥\n॥ देव्युवाच ॥ ॥\nकस्मिंस्तीर्थे नरैः पूर्वं प्रभासक्षेत्रमागतैः ॥\nस्नानं कार्यं महादेवि तन्मे विस्तरतो वद ॥ १२८ ॥\n॥ ईश्वर उवाच ॥ ॥\nहंत ते संप्रवक्ष्यामि आद्यं तीर्थं महाप्रभम् ॥\nपूर्वं यत्र नरैः स्नानं क्रियते तच्छृषुष्व मे ॥ १२९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये तीर्थयात्रा विधानवर्णनंनामाष्टाविंशोऽध्यायः ॥ २८ ॥"
  }
]
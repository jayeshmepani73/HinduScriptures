[
  {
    "text": "॥ ईश्वर उवाच ॥ ॥\nततो गच्छेन्महादेवि शंकरादित्यमुत्तमम् ॥\nगंगेश्वरस्य पूर्वेण शंकरेण प्रतिष्ठितम् ॥ १ ॥\nषष्ठ्यां चैव तु शुक्लायामेनं यः पूजयिष्यति ॥\nगमिष्यति परं स्थानं यत्र देवो दिवाकरः ॥ २ ॥\nरक्तचंदनमिश्रैश्च रक्तपुष्पैः समाहितः ॥\nताम्रपात्रे समाधाय योऽर्घ्यं दास्यति मानवः ॥\nस यास्यति परां सिद्धिं न च याति दरिद्रताम्॥ ३ ॥\nतस्मात्सर्वप्रयत्नेन तस्मिन्क्षेत्रे वरानने ॥\nपूजयेच्छंकरादित्यं सर्वकामफलप्रदम् ॥ ४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शंकरादित्यमाहात्म्यवर्णनंनामैकपञ्चाशदुत्तरद्विशततमोऽध्यायः ॥ २५१ ॥"
  }
]
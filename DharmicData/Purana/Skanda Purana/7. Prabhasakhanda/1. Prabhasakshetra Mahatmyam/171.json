[
  {
    "text": "॥ ईश्वर उवाच ॥ ॥\nततो गच्छेन्महादेवि देवीमेकल्लवीरिकाम् ॥\nएकल्लवीरायाम्ये तु नातिदूरे व्यवस्थिताम् ॥ १ ॥\nपूर्वं दशरथो योऽसौ सूर्यवंशविभूषणः ॥\nप्रभासं क्षेत्रमासाद्य तपश्चक्रे सुदुश्चरम् ॥ २ ॥\nलिंगं तत्र प्रतिष्ठाप्य तोषयामास शांकरम् ॥\nस देवं प्रार्थयामास पुत्रं चैवामितौजसम् ॥ ॥ ३ ॥\nददौ तस्य तदा पुत्रं देवं त्रैलोक्यपूजितम् ॥\nरामेति नाम यस्यासीत्त्रैलोक्ये प्रथितं यशः ॥ ४ ॥\nयस्याद्यापीह गायन्ति भूर्भुवःस्वर्नि वासिनः ॥\nदेवदैत्यासुराः सर्वे वाल्मीक्याद्या महर्षयः ॥ ५ ॥\nतल्लिंगस्य प्रभावेन प्राप्तं राज्ञा महद्यशः ॥\nकार्तिक्यां कार्तिके मासि विधिना यस्तमर्चयेत् ॥\nदीपपूजोपहारेण यशस्वी सोऽपि जायते ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दशरथेश्वरमाहात्म्यवर्णनंनामैकसप्तत्युत्तरशततमोऽध्यायः ॥ १७१ ॥"
  }
]
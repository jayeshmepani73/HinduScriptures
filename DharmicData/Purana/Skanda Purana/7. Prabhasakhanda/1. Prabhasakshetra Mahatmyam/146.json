[
  {
    "text": "। ईश्वर उवाच ॥ ॥\nततो गच्छेन्महादेवि धर्मराजप्रतिष्ठितम् ॥\nयमेश्वरं महादेवं तस्यै वोत्तरतः स्थितम् ॥ १ ॥\nयदा शप्तो धर्मराजश्छायया वरवर्णिनि ॥\nतदा तस्यापतत्पादः स च दुःखान्वितोऽभवत् ॥ २ ॥\nततः प्राभासिके क्षेत्रे तपस्तेपे महातपाः ॥\nस्थापयामास लिंगं तु तत्र देवस्य शूलिनः ॥ ३ ॥\nतस्य तुष्टो महादेवस्ततः प्रत्यक्षतां गतः ॥\nअब्रवीद्धर्म भद्रं ते वरं वरय चेप्सितम् ॥ ४ ॥\nतदाऽब्रवीद्धर्मराजः पादः प्रपतितो मम ॥\nप्रसादात्तव देवेश जायतां पुनरेव हि ॥ ५ ॥\nएतल्लिंगं सुरश्रेष्ठ यन्मया निर्मितं तव ॥\nएतद्ये भक्तिसंयुक्ताः पश्यंति प्राणिनो भुवि ॥ ६ ॥\nतेषां तव प्रसादेन भूयात्पापविमोक्षणम् ॥ ७ ॥\nएवं भविष्यतीत्युक्ता ह्यन्तर्धानं गतो हरः ॥\nयमोऽपि लब्धपादस्तु पुनरेव दिवं ययौ ॥ ८ ॥\nतस्मिन्दृष्टे सुरश्रेष्ठ यमलोकसमुद्भवम् ॥\nन भयं विद्यते नृणामपि दुष्कृतकारिणाम् ॥ ॥ ९ ॥\nभ्रातृद्वितीयासंयोगे स्नात्वा पुष्करिणीजले ॥\nयमेश्वरसमीपस्थो यमेशमवलोकयेत् ॥ 7.1.146.१० ॥\nतिलपात्रं प्रदातव्यं दीपं गाः कांचना दिकम् ॥\nयमदेवं समुद्दिश्य मुच्यते सर्वपातकैः ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये यमेश्वरमाहात्म्यवर्णनंनाम षट्चत्वारिंशदुत्तरशततमोऽध्यायः ॥ १४६ ॥ ॥ छ ॥"
  }
]
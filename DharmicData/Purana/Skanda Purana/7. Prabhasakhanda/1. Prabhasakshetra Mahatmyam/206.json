[
  {
    "text": "॥ ईश्वर उवाच ॥ ॥\nअथ श्राद्धविधिं वक्ष्ये पार्वणस्य विधानतः ॥\nयथाक्रमं महादेवि शृणुष्वैकमनाः प्रिये ॥ १ ॥\nकृत्वापसव्यं पूर्वेद्युः पितृपूर्वं निमंत्रयेत् ॥\nभवद्भिः पितृकार्यं नः संपाद्यं च प्रसीदथ ॥ २ ॥\nसवर्णान्प्रेषयेदाप्तान्द्विजानामुपमन्त्रणे ॥ ३ ॥\nअभोज्यं ब्राह्मणस्यान्नं क्षत्रियाद्यैर्निमन्त्रितैः ॥\nतथैव ब्राह्मणस्यान्नं ब्राह्मणेन निमन्त्रितौः ॥ ४ ॥\nब्राह्मणान्नं ददेच्छूद्रः शूद्रान्नं ब्राह्मणो ददेत् ॥\nउभावेतावभोज्यान्नौ भुक्त्वा चान्द्रायणं चरेत् ॥ ५ ॥\nउपनिक्षेपधर्मेण शूद्रान्नं यः पचेद्द्विजः ॥\nअभोज्यं तद्भवेदन्नं स च विप्रः पतेदधः ॥ ६ ॥\nशूद्रान्नं शूद्रसंपर्कः शूद्रेण च सहासनम् ॥\nशूद्राज्ज्ञानागमश्चैव ज्वलंतमपि पातयेत् ॥ ७ ॥\nशूद्रान्नोपहता विप्रा विह्वला रतिलालसाः ॥\nकुपिताः किं करिष्यंति निर्विषा इव पन्नगाः ॥८॥\nनग्नः स्यान्मलवद्वासा नग्नः कौपीनवस्त्रधृक् ॥\nद्विकच्छोऽनुत्तरीयश्च विकच्छोऽवस्त्र एव च ॥९॥\nनग्नः काषायवस्त्रः स्यान्नग्नश्चार्धपटः स्मृतः ॥\nअच्छिन्नाग्रं तु यद्वस्त्रं मृदा प्रक्षालितं तु यत् ॥ 7.1.206.१० ॥\nअहतं धातुरक्तं वा तत्पवित्रमिति स्थितम् ॥\nअग्रतो वसते मूर्खो दूरे चास्य गुणान्वितः ॥ ११ ॥\nगुणान्विते च दातव्यं नास्ति मूर्खे व्यतिक्रमः ॥\nयस्त्वासन्नमतिक्रम्य ब्राह्मणं पतितादृते ॥\nदूरस्थं पूजयेन्मूढो गुणाढ्यं नरकं व्रजेत् ॥ १२ ॥\nवेदविद्याव्रतस्नाते श्रोत्रिये गृहमागते ॥\nक्रीडन्त्योषधयः सर्वा यास्यामः परमां गतिम्॥१३॥\nसंध्ययोरुभयोर्जाप्ये भोजने दंतधावने॥\nपितृकार्ये च दैवे च तथा मूत्रपुरीषयोः॥\nगुरूणां संनिधौ दाने योगे चैव विशेषतः ॥\nएतेषु मौनमातिष्ठन्स्वर्गं प्राप्नोति मानवः ॥ १५ ॥\nयदि वाग्यमलोपः स्याज्जपादिषु कथंचन ॥\nव्याहरेद्वैष्णवं मंत्रं स्मरेद्वा विष्णुमव्ययम् ॥ १६ ॥\nदाने स्नाने जपे होमे भोजने देवतार्चने ॥\nदेवानामृजवो दर्भाः पितॄणां द्विगुणास्तथा ॥ १७ ॥\nउदङ्मुखस्तु देवानां पितॄणां दक्षिणामुखः ॥\nअग्निना भस्मना वापि यवेनाप्युदकेन वा ॥\nद्वारसंक्रमणेनापि पंक्तिदोषो न विद्यते ॥ १८ ॥\nइष्टश्राद्धे क्रतुर्दक्षो वृद्धौ सत्यवसू स्मृतौ ॥\nनैमित्तिके कालकामौ काम्ये चाध्वविरोचनौ ॥ १९ ॥\nपुरूरवा आर्द्रवश्च पार्वणे समुदाहृतौ ॥\nपुष्टिं प्रजां च न्यग्रोधे बुद्धिं प्रज्ञां धृतिं स्मृतिम् ॥ 7.1.206.२० ॥\nरक्षोघ्नं च यशस्यं च काश्मीर्यं पात्रमुच्यते ॥\nसौभाग्यमुत्तमं लोके मधूके समुदाहृतम् ॥ २१ ॥\nफाल्गुनपात्रे तु कुर्वाणः सर्वकामानवाप्नुयात् ॥\nपरां द्युतिमथार्के तु प्राकाश्यं च विशेषतः ॥ २२ ॥\nबिल्वे लक्ष्मीं तपो मेधां नित्यमायुष्यमेव च ॥\nक्षेत्रारामतडागेषु सर्वपात्रेषु चैव हि ॥ २३ ॥\nवर्षत्यजस्रं पर्जन्ये वेणुपात्रेषु कुर्वतः ॥\nएतेषां लभ्यते पुण्यं सुवर्णै रजतैस्तथा ॥ २४ ॥\nपलाशफलन्यग्रोधप्लक्षाश्वत्थविकंकताः ॥\nऔदुम्बरस्तथा बिल्वं चंदनं यज्ञियाश्च ये ॥ २५ ॥\nसरलो देवदारुश्च शालाश्च खदिरास्तथा ॥\nसमिदर्थं प्रशस्ताः स्युरेते वृक्षा विशेषतः ॥ २६ ॥\nश्लेष्मातको नक्तमाल्यः कपित्थः शाल्मली तथा ॥\nनिंबो बिभीतकश्चैव श्राद्धकर्मणि गर्हिताः ॥२७॥\nअनिष्टशब्दां संकीर्णा रूक्षां जन्तुमतीमपि ॥\nप्रतिगंधां तु तां भूमिं श्राद्धकर्मणि गर्हयेत् ॥२८॥\nत्रैशंकवं त्यजेद्देशंसर्वद्वादशयोजनम् ॥\nउत्तरेण महानद्या दक्षिणेन च केवलम् ॥ २९ ॥\nदेशस्त्रैशं कवोनाम वर्जितः श्राद्धकर्मणि ॥\nकारस्काराः कलिंगाश्च सिंधोरुत्तरमेव च ॥\nप्रणष्टाश्रमधर्माश्च वर्ज्या देशाः प्रयत्नतः ॥7.1.206.३०॥\nब्राह्मणं तु कृतं प्रोक्तं त्रेता तु क्षत्रियं स्मृतम् ॥\nवैश्यं द्वापरमित्याहुः शूद्रं कलियुगं स्मृतम् ॥३१॥\nकृते तु पितरः पूज्यास्त्रेतायां च सुरास्तथा ॥\nमुनयो द्वापरे नित्यं पाखंडाश्च कलौ युगे ॥३२॥\nशुक्लपक्षस्य पूर्वाह्णे श्राद्धं कुर्याद्विचक्षणः ॥\nकृष्णपक्षेऽपराह्ने तु रौहिणं न विलंघयेत् ॥३३॥\nरत्निमात्रप्रमाणं च पितृतीर्थं तु संस्कृतम् ॥\nउपमूले तथा लूनाः प्रस्तरार्थे कुशोत्तमाः॥।\nतथा श्यामाकनीवारा दूर्वाश्च समुदाहृताः ॥\nस्व कीर्तिमतां श्रेष्ठो बहुकेशः प्रजापतिः ॥३५॥\nतस्य केशा निपतिता भूमौ काशत्वमागताः ॥\nतस्मान्मेध्याः सदा काशाः श्राद्धकर्मणि पूजिताः ॥३६॥\nपिण्डनिर्वपणं तेषु कर्तव्यं भूतिमिच्छता॥\nउष्णमन्नं द्विजातिभ्यः श्रद्धया विनिवेशयेत्॥ ३७॥\nअन्यत्र फलपुष्पेभ्यः पानकेभ्यश्च पण्डितः॥\nहस्ते दत्त्वा तु वै स्नेहाल्लवणं व्यञ्जनानि च॥\nआयसेन च पात्रेण तद्वै रक्षांसि भुञ्जते॥\nद्विजपात्रेषु दत्त्वान्नं तूष्णीं संकल्पमाचरेत्॥३९॥\nदर्व्यादिस्थेन नो तेषां संबन्धो दृश्यते यतः ॥\nयश्च शूकरवद्भुंक्ते यश्च पाणितले द्विजः ॥\nन तदश्नंति पितरो यः सवाचं समश्नुते ॥ 7.1.206.४० ॥\nद्विहायनस्य वत्सस्य विशंत्यास्यं यथा सुखम् ॥\nतथा कुर्यात्प्रमाणेन पिण्डान्व्यासेन भाषितम् ॥ ४१ ॥\nन स्त्री प्रचालयेत्तानि ज्ञानहीनो न चाव्रतः ॥\nस्वयं पुत्रोऽथवा यस्य वाञ्छेदभ्युदयं परम् ॥ ४२ ॥\nभाजनेषु च तिष्ठत्सु स्वस्तिं कुर्वन्ति ये द्विजाः ॥\nतदन्नमसुरैर्भुक्तं निराशाः पितरो गताः ॥ ४३ ॥\nअप्स्वेकं प्लावयेत्पिण्डमेकं पत्न्यै निवेदयेत् ॥\nएकं वै जुहुयादग्नावेषा तु त्रिविधा गतिः ॥ ४४ ॥\nछन्दोगं भोजयेच्छ्राद्धे वैश्वदेवे च बह्वृचम् ॥\nपुष्टिकर्मण्यथाध्वर्युं शान्तिकर्मण्यथर्वणम् ॥ ४५ ॥\nद्वौ देवेऽथर्वणौ विप्रौ प्राङ्मुखौ च निवेशयेत् ॥\nपित्र्ये ह्युदङ्मुखान्कुर्याद्बह्वृचाध्वर्युसामगान् ॥ ४६ ॥\nजात्यश्च सर्वा दातव्या मल्लिका श्वेतयूथिका ॥\nजलोद्भवानि सर्वाणि कुसुमानि च चम्पकम्॥ ४७ ॥\nमधूकं रामठं चैव कर्पूरं मरिचं गुडम् ॥\nश्राद्धकर्मणि शस्तानि सैंधवं त्रपुसं तथा ॥ ४८॥\nब्राह्मणः कम्बलो गावः सूर्योग्निरतिथिश्च वै ॥\nतिला दर्भाश्च कालश्च नवैते कुतपाः स्मृताः ॥ ४९ ॥\nआपद्यनग्नौ तीर्थे च चंद्रसूर्यग्रहे तथा ॥\nनाचरेत्संग्रहे चैव तथैवास्तमुपागते ॥ 7.1.206.५० ॥\nसंशुद्धा स्याच्चतुर्थेऽह्नि स्नाता नारी रजस्वला ॥\nदैवे कर्मणि पित्र्ये च पञ्चमेऽहनि शुद्ध्यति ॥ ५१ ॥\nद्रव्याभावे द्विजाभावे प्रवासे पुत्रजन्मनि ॥\nआमश्राद्धं प्रकुर्वीत यस्य भार्या रजस्वला ॥ ५२ ॥\nसर्पविप्रहतानां च दंष्ट्रिशृंगिसरीसृपैः ॥\nआत्मनस्त्यागिनां चैव श्राद्धमेषां न कारयेत् ॥ ५३ ॥\nचण्डालादुदकात्सर्पाद्ब्राह्मणाद्वैद्युतादपि ॥\nदंष्ट्रिभ्यश्च पशुभ्यश्च मरणं पापकर्मणाम् ॥ ५४ ॥\nसर्वैरनुमतं कृत्वा ज्येष्ठेनैव च यत्कृतम् ॥\nद्रव्येण च विभक्तेन सर्वैरेव कृतं भवेत् ॥ ॥ ५५ ॥\nअमावास्यां पितृश्राद्धे मंथनं यस्तु कारयेत् ॥\nतत्तक्रं मदिरातुल्यं घृतं गोमांसवत्स्मृतम् ॥ ५६ ॥\nभुंजंति क्रमशः पूर्वे तथा पिंडाशिषो ऽपि च ॥\nनिमंत्रितो द्विजः श्राद्धे न शयीत स्त्रिया सह ॥ ५७ ॥\nश्रादभुक्प्रातरुत्थाय प्रकुर्याद्दन्तधावनम् ॥\nश्राद्धकर्ता न कुर्वीत दन्तानां धावनं बुधः ॥ ५८ ॥\nवर्षेवर्षे तु यच्छ्राद्धं मातापित्रोर्मृतेऽहनि ॥\nमलमासे न कर्तव्यं व्यासस्य वचनं यथा ॥ ५९ ॥\nगर्भे वार्धुषिके प्रेते भृत्ये मासानुमासिके ॥\nआब्दिके च तथा श्राद्धे नाधिमासो विधीयते ॥ 7.1.206.६० ॥\nविवाहादौ स्मृतः सौरो यज्ञादौ सावनः स्मृतः ॥\nआब्दिके पितृकार्ये तु चान्द्रो मासः प्रशस्यते ॥ ६१ ॥\nयस्मिन्राशौ गते सूर्ये विपत्तिः स्याद्द्विजन्मनः ॥\nतद्राशावेव कर्तव्यं पितृकार्यं मृतेऽहनि ॥ ६२ ॥\nवषट्कारश्च होमश्च पर्व चाग्रायणं तथा ॥\nमलमासेऽपि कर्तव्यं काम्या इष्टीर्विवर्जयेत् ॥ ६३ ॥\nअग्न्याध्येयं प्रतिष्ठां च यज्ञदानव्रतानि च ॥\nवेदव्रतवृषोत्सर्गचूडाकरणमेखलाः ॥ ६४ ॥\nमांगल्यमभिषेकं च मलमासे विवर्जयेत् ॥\nनित्यनैमित्तिके कुर्यात्प्रयतः सन्मलिम्लुचे ॥\nतीर्थे स्नानं गज च्छायां प्रेतश्राद्धं तथैव च ॥ ६५ ॥\nरसा यत्र प्रशस्यन्ते भोक्तारो बंधुगोत्रिणः ॥\nराजवार्तादि संक्रंदो रक्षःश्राद्धस्य लक्षणम्॥ ६६ ॥\nश्राद्धं कृत्वा परश्राद्धे यस्तु भुंक्ते च विह्वलः ॥\nपतंति पितरस्तस्य लुप्तपिण्डोदकक्रियाः ॥६७॥\nतैलमुद्वर्तनं स्नानं दन्तधावनमेव च ॥\nक्लृप्तरोमनखेभ्यश्च दद्याद्गत्वापरेऽहनि ॥ ६८ ॥\nनिमन्त्रिता यथान्यायं हव्ये कव्ये द्विजोत्तमाः ॥\nकथंचिदप्यतिक्रामेत्पापः शूकरतां व्रजेत् ॥ ६९ ॥\nदैवे च पितृ श्राद्धे चाप्याशौचं जायते यदा ॥\nआशौचान्तेऽथवा तत्र तेभ्यः श्राद्धं प्रदीयते ॥ 7.1.206.७० ॥\nअथ श्राद्धावसाने तु आशिषस्तत्र दापयेत् ॥\nदीर्घा नागास्तथा नद्यो विष्णोस्त्रीणि पदानि च ॥\nएवमेषां प्रमाणेन दीर्घमायुरवाप्नुयाम् ॥ ७१ ॥\nअपां मध्ये स्थिता देवाः सर्वमप्सु प्रतिष्ठितम् ॥\nब्राह्मणस्य करे न्यस्ताः शिवा आपो भवन्तु नः ॥ ७२॥\nलक्ष्मीर्वसति पुष्पेषु लक्ष्मीर्वसति पुष्करे ॥\nलक्ष्मीर्वसतु वासे मे सौमनस्यं ददातु मे ॥ ७३ ॥\nअक्षतं चाऽस्तु मे पुण्यं शांतिः पुष्टिर्धृतिश्च मे ॥\nयद्यच्छ्रेयस्करं लोके तत्तदस्तु सदा मम ॥ ७४ ॥\nदक्षिणायां तु सर्वत्र बहुदेयं तथास्तु नः ॥\nएवमस्त्विति तैर्वाच्यं मूर्ध्ना ग्राह्यं च तेन तत् ॥७५ ॥\nपिंडमग्नौ सदा देयाद्भोगार्थी सततं नरः ॥\nप्रजार्थं पत्न्यै वै दद्यान्मध्यमं मंत्रपूर्वकम् ॥ ७६ ॥\nउत्तमां द्युतिमविच्छन्गोषु नित्यं प्रदापयेत् ॥\nआज्ञामिच्छेद्यशः कीर्तिमप्सु नित्यं प्रवेशयेत् ॥ ७७ ॥\nप्रार्थयन्दीर्घमायुश्च वायसेभ्यः प्रदापयेत् ॥\nकुमारलोकमन्विच्छन्कुक्कुटेभ्यः प्रदापयेत् ॥ ७८ ॥\nआकाशे प्रक्षिपेद्वापि स्थितो वा दक्षिणामुखः ॥\nपितॄणां स्थानमाकाशं दक्षिणा चैव दिक्तथा ॥ ७९ ॥\nनक्तं तु वर्जयेच्छ्राद्धं राहोरन्यत्र दर्शनात् ॥\nसर्वस्वेनापि कर्तव्यं क्षिप्रं वै राहुदर्शनात् ॥ 7.1.206.८० ॥\nउपरागे न कुर्याद्यः पंके गौरिव सीदति ॥\nकुर्वाणस्तु तरेत्पापं सा च नौरिव सागरे ॥ ८१ ॥\nकृष्णमाषास्तिलाश्चैव श्रेष्ठाः स्युर्यवशालयः ॥\nमहायवा व्रीहियवास्तथैव च मसूरिकाः ॥ ८२ ॥\nकृष्णाः श्वेताश्च वा ग्राह्याः श्राद्धकर्मणि सर्वदा ॥\nबिल्वामलकमृद्वीकं पनसाम्रातदाडिमम् ॥ ८३ ॥\nभव्यं पारापतं चैव खर्जूरं करमर्द्दकम् ॥\nसकोरका बदर्यश्च तालकंदं तथा बिसम् ॥ ८४ ॥\nतमालासनकंदं च मावेल्लं शतकंदली ॥\nकालेयं कालशाकं च मुद्गान्नं च सुवर्चलम्॥८५॥\nमांसं क्षीरं दधि शाकं व्योषं वेत्रांकुरस्तथा ॥\nकट्फलं वज्रकं द्राक्षां लकुचं मोचमेव च ॥ ॥ ८६ ॥\nप्रियामलकदुर्ग्रीवं तिंडुकं मधुसाह्वयम् ॥\nवैकंकतं नालिकेरं शृङ्गाटकपरूषकम् ॥ ८७ ॥\nपिप्पलीमरिचं चैव पटोली बृहतीफलम्॥\nआरामस्य तु सीमाऽन्तः संभवं सर्वमेव तु ॥८८॥\nएवमादीनि चान्यानि पुष्पाणि श्राद्धकर्मणि॥\nमसूराः शतपुष्प्याश्च कुसुमं श्रीनिकेतनम् ॥८९॥\nवर्या स्वातियवा नित्यं तथा वृषयवासकौ ॥\nवंशा करीरा सुरसा मार्जिता भूतृणानि च ॥ 7.1.206.९० ॥\nवर्जनीयानि वक्ष्यामि श्राद्धकर्मणि नित्यशः ॥\nलशुनं गृंजनं चैव पलांडुं पिण्डमूलकम् ॥\nमोगरं चात्र वैदेहं दीर्घमूलकमेव च ॥ ९१ ॥\nदिवसस्याष्टमे भागे मन्दीभूते दिवाकरे ॥\nआसुरं तद्भवेच्छ्राद्धं पितृणां नोपतिष्ठते ॥ ९२ ॥\nचतुर्थे प्रहरे प्राप्ते यः श्राद्धं कुरुते नरः ॥\nवृथा श्राद्धमवाप्नोति दाता च नरकं व्रजेत् ॥ ९३ ॥\nलेखाप्रभृत्यथादित्ये मुहूर्तास्त्रय एव च ॥\nप्रातस्तस्योत्तरं कालं भगमाहुर्विपश्चितः ॥ ९४ ॥\nसंगवस्त्रिमुहूर्तोऽयं मध्याह्नस्तु समन्ततः ॥\nततश्च त्रिमुहूर्ताश्च अपराह्णो विधीयते ॥ ९५ ॥\nपञ्चमोऽथ दिनांशो यः स सायाह्न इति स्मृतः ॥ ९६ ॥\n॥ तथा च श्रुतिः ॥ ॥\nयदैवादित्योऽथ वसन्तो यदा संगविकोऽथ ग्रीष्मो यदा वा माध्यंदिनोऽथ वर्षा यदपराह्णोऽथ शरत् ॥\nघदेवास्तमेत्यथ हेमन्त इति ॥ ९७ ॥\nप्रारभ्य कुतपे श्राद्धे कुर्यादारोहणं बुधः ॥\nविधिज्ञो विधिमास्थाय रोहिणं न तु लंघयेत् ॥ ९८ ॥\nअष्टमो यो मुहूर्तश्च कुतपः स निगद्यते ॥\nनवमो रौहिणः प्रोक्त इति श्राद्धविदो विदुः ॥ ९९ ॥\nएकोद्दिष्टं तु मध्याह्नं प्रातर्वै जातकर्मणि ॥\nपित्र्यार्थं निर्वपेत्पाकं वैश्वदेवार्थमेव च ॥ 7.1.206.१०० ॥\nवैश्वदेवे न पित्र्यार्थं न पित्र्यं वैश्वदेविके ॥\nकृत्वा श्राद्धं महादेवि ब्राह्मणांश्च विसर्ज्य च ॥ १०१ ॥\nवैश्वदेवादिकं कर्म ततः कुर्याद्वरानने ॥\nबहुहव्येन्धने चाग्नौ सुसमिद्धे विशेषतः ॥ १०२ ॥\nविधूमे लेलिहाने च कुर्यात्कर्म प्रसिद्धये ॥\nअप्रबुद्धे सधूमे च जुहुयाद्यो हुताशने ॥ ॥ १०३ ॥\nयजमानो भवेदन्धः कुपुत्र इति निश्चितम् ॥\nदुर्गन्धश्चैव कृष्णश्च नीलश्चैव विशेषतः ॥ १०४ ॥\nभूमिं विगाहते यत्र तत्र विद्यात्पराभवम् ॥\nअर्चिष्मान्पिंगलशिखः सर्पिःकांचनसप्रभः ॥ १०५ ॥\nस्निग्धः प्रदक्षिणश्चैव वह्निः स्यात्कार्यसिद्धये ॥\nअंजनाभ्यंजनं गंधान्मन्त्रप्रणयनं तथा ॥ १०६ ॥\nकाशैः पुनर्भवेत्कार्यं हयमेधफलं लभेत् ॥\nअष्टजातिकपुष्पं च अञ्जनं नित्यमेव हि ॥ १०७ ॥\nकृष्णेभ्यश्च तिलेभ्यश्च तैलं यत्नात्सुरक्षितम् ॥\nचन्दनागरुणी चोभे तमालोशीरपद्मकम् ॥ १०८ ॥\nधूपश्च गौग्गुलः श्रेष्ठस्तौरुष्को धूप एव च ॥\nशुक्लाः सुमनसः श्रेष्ठास्तथा पद्मोत्पलानि च ॥ १०९ ॥\nगन्धवन्त्युपपन्नानि यानि चान्यानि कृत्स्नशः ॥\nनिशिगंधा जपा भिण्डिरूपकः सकुरंटकः ॥ 7.1.206.११० ॥\nपुष्पाणि वर्जनीयानि श्राद्धकर्मणि नित्यशः ॥\nसौवर्णं राजतं ताम्रं पितॄणां पात्रमुच्यते ॥ १११ ॥\nरजतस्य तथा किञ्चिद्दर्शनं पुण्यदायकम् ॥\nकृष्णाजिनस्य सान्निध्यं दर्शनं दानमेव च ॥ ११२ ॥\nरक्षोघ्नं चैव वर्चस्यं पशून्पुत्रांश्च तारयेत् ॥\nअथ मन्त्रं प्रवक्ष्यामि अमृतं ब्रह्मनिर्मितम् ॥ ११३ ॥\nदेवताभ्यः पितृभ्यश्च महायोगिभ्य एव च ॥\nनमः स्वाहायै स्वधायै नित्यमेव नमोनमः ॥ ११४ ॥\nआद्यावसाने श्राद्धस्य त्रिरावर्तमिमं जपन् ॥\nअश्वमेधफलं ह्येतद्विप्रैः संज्ञाय पूजितम् ॥११५ ॥\nपिण्डनिर्वपणे वापि जपेदेनं समाहितः ॥\nपितरः क्षिप्रमायान्ति राक्षसाः प्रद्रवन्ति च ॥ ११६ ॥\nसप्तार्चिषं प्रवक्ष्यामि सर्वकामशुभप्रदम् ॥ ११७ ॥\nअमूर्तानां च मूर्तानां पितॄणां दीप्ततेजसाम् ॥\nनमस्यामि सदा तेषां ध्यायिनां दिव्यचक्षुषाम् ॥ ११८ ॥\nइन्द्रादीनां च नेतारो दक्षमारीचयस्तया ॥\nतान्नमस्यामि सर्वान्वै पितॄंश्चैवौषधीस्तथा ॥ ११९ ॥\nनक्षत्राणां ग्रहाणां च वाय्वग्न्योश्च पितॄनपि ॥\nद्यावापृथिव्योश्च सदा नमस्यामि कृताञ्जलिः ॥ 7.1.206.१२० ॥\nनमः पितृभ्यः सप्तभ्यो नमो लोकेषु सप्तसु ॥\nस्वयंभुवे नमस्यामो ब्रह्मणे योगचक्षुषे ॥१२१॥\nएतत्त्वदुक्तं सप्तर्षिब्रह्मर्षिगणसेवितम् ॥\nपवित्रं परमं ह्येतच्छ्रीमद्रक्षोविनाशनम् ॥ १२२॥\nअनेन विधिना युक्तस्त्रीन्वारांस्तु जपेन्नरः ॥\nभक्त्या परमया युक्तः श्रद्दधानो जितेन्द्रियः ॥१२३॥\nसप्तार्चिषं जपेद्यस्तु नित्यमेव समाहितः ॥\nस तु सप्तसमुद्रायाः पृथिव्या एकराड्भवेत् ॥१२४॥\nश्राद्धकल्पं पठेद्यो वै स भवेत्पंक्तिपावनः ॥\nअष्टादशानां विद्यानां स च वै पारगः स्मृतः ॥ १२५ ॥\nपूजां पुष्टिं स्मृतिं मेधां राज्यमारोग्यमेव च ॥\nप्रीता नित्यं प्रयच्छन्ति मानुषाणां पितामहाः ॥ १२६ ॥\nएवं प्रभासक्षेत्रे स सरस्वत्यब्धिसंगमे ॥\nकुर्याच्छ्राद्धं विधानेन प्रभासे चैव भामिनि ॥ १२७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये सरस्वत्यब्धिसंगमे श्राद्धकल्पे श्राद्धविधिवर्णनंनाम षडुत्तरद्विशततमोऽध्यायः ॥ २०६ ॥"
  }
]
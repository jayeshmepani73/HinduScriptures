[
  {
    "text": "॥ देव्युवाच ॥ ॥\nएवमद्वैतभावेन यद्ब्रह्म परिकीर्तितम् ॥\nतस्य पूजा विधानं मे कथयस्व यथार्थतः ॥ १ ॥\nक्षेत्रे प्राभासिके देव बालरूपी पितामहः ॥\nस कथं पूज्यते लोकैः परब्रह्मस्वरूपवान् ॥ २ ॥\nके मन्त्राः किं विधानं तद्बाह्मणास्तत्र कीदृशाः ॥\nतत्र स्थितानां विप्राणां कथं क्षेत्रफलं भवेत् ॥ ३ ॥\nकतिप्रकारास्ते विप्रास्तत्र क्षेत्रनिवासिनः ॥\nकिमाचारा महादेव किंशीलाः किंपरायणाः ॥ ४ ॥\nएतद्विस्तरतो ब्रूहि ब्राह्मणानां महोदयम् ॥ ५ ॥\n॥ ईश्वर उवाच ॥ ॥\nसाधुसाधु महादेवि सम्यक्प्रश्नविशारदे ॥\nशृणुष्वैकमना भूत्वा माहात्म्यं विप्रदैवतम् ॥ ६ ॥\nयच्छ्रुत्वा मानवो देवि मुच्यते सर्वपातकैः ॥\nये केचित्सागरांतायां पृथिव्यां कीर्तिता द्विजाः ॥ ७ ॥\nतद्रूपं मम देवेशि प्रत्यक्षं धरणीतले ॥ प्रत्यक्षं ब्राह्मणा देवाः परोक्षं दिवि देवताः ॥ ८ ॥\nब्राह्मणा मत्प्रिया नित्यं ब्राह्मणा मामकी तनुः ॥\nयस्तानर्चयते भक्त्या स मामर्चयते सदा ॥ ९ ॥\nयस्तांस्तोषयते भक्त्या स च मां परितोषयेत् ॥7.1.106.१॥।\nये ब्राह्मणाः सोऽहमसंशयं प्रिये तेष्वर्चितेष्वर्चितोऽहं भवेयम् ॥\nतेष्वेव तुष्टेष्वहमेव तुष्टो वैरं च तैर्यस्य ममापि वैरम् ॥ ११ ॥\nयश्चन्दनैः सागरुगन्धमाल्यै रभ्यर्चयेच्छैलमयीं ममार्चाम्॥\nअसौ न मामर्चयतेर्चयन्वै विप्रार्चनादर्चित एव चाहम् ॥ १२ ॥\nयावंतः पृथिवीमध्ये चीर्णवेदव्रता द्विजाः ॥\nअचीर्णव्रतवेदा वा तेऽपि पूज्या द्विजाः प्रिये ॥ १३ ॥\nन ब्राह्मणान्परीक्षेत श्राद्धे क्षेत्रनिवासिनः ॥\nसुमहान्परिवादोऽस्य ब्राह्मणानां परीक्षणे ॥ १४ ॥\nकाणाः खञ्जाश्च कृष्णाश्च दरिद्रा व्याधितास्तथा ॥\nसर्वे श्राद्धे नियोक्तव्या मिश्रिता वेदपारगैः ॥ १५ ॥\nब्राह्मणा जातितः पूज्या वेदाभ्यासात्ततः परम् ॥\nततोर्थं हव्यकव्येषु न निन्द्या ब्राह्मणाः क्वचित् ॥ १६ ॥\nकाणान्कुण्टांश्च कुब्जाश्च दरिद्रान्व्याधितानपि॥\nनावमन्येद्द्विजान्प्राज्ञो मम रूपं यतः स्मृतम् ॥ १७ ॥\nबहवो हि न जानंति नरा ज्ञानबहिष्कृताः ॥\nयथाहं द्विजरूपेण चरामि पृथिवीमिमाम् ॥ १८ ॥\nमद्रूपान्घ्नन्ति ये विप्रान्विकर्म कारयंति च ॥\nअप्रेषणे प्रेषयंति दासत्वं कारयन्ति च ॥ १९ ॥\nमृतांस्तान्करपत्रेण यमदूता महाबलाः ॥\nनिकृंतंति यथा काष्ठं सूत्रमार्गेण शिल्पिनः ॥ 7.1.106.२० ॥\nये चैवाश्लक्ष्णया वाचा तर्जयन्ति नराधमाः ॥\nवदंति परुषं क्रोधात्पादेन निहनंति च ॥ २१ ॥\nमृतांस्तान्यमलोका हि निहत्य धरणीतले ॥\nक्रूरपादेन चाक्रम्य क्रोधसंरक्तलोचनाः ॥ २२ ॥\nअग्निवर्णैश्च संदंशैर्जिह्वामुद्धरते यमः ॥\nये नु विप्रान्निरीक्षन्ते पापाः पापेन चक्षुषा ॥ २२ ॥\nअब्रह्मण्यास्तु ते बाह्या नित्यं ब्रह्मद्विषो नराः ॥\nतेषां घोरा महाकाया वज्रतुंडा भयानकाः ॥\nउद्धरंति मुहूर्तेन चक्षुः काका यमाज्ञया ॥ २४ ॥\nयस्ताडयति विप्रं वै क्षते कुर्याद्धि शोणितम् ॥\nअस्थिभंगं च वा कुर्यात्प्राणैर्वापि वियोजयेत् ॥२५॥\nब्रह्मघ्नः स तु विज्ञेयो न तस्मै निष्कृतिः स्मृता ॥\nपञ्चाशत्कोटिसंख्येषु नरकेष्वनुपूर्वशः ॥ २६ ॥\nस बहूनि सहस्राणि वर्षाणि पच्यते भृशम्॥\nतस्माद्विप्रो वरारोहे नमस्कार्यो नृभिः सदा॥ २७ ॥\nअन्नपानप्रदानैस्तु पूज्या हि सततं द्विजाः ॥\nसर्वेषां चैव दानानां विप्राः सर्वेऽधिकारिणः ॥ २८ ॥\nनान्यः समर्थो देवेशि गृह्णन्यात्यधमां गतिम् ॥\nतपसा पावितो देवि ब्राह्मणो धृतकिल्विषः ॥ २९ ॥\nन सीदेत्प्रतिगृह्णानः पृथिवीमनुसागराम्॥\nनास्ति किंचिन्महादेवि दुष्कृतं ब्राह्मणस्य तु ॥ 7.1.106.३० ॥\nयस्तु स्थितः सदाऽध्यात्मे नित्यं सद्भावभावितः ॥\nब्राह्मणो हि महद्भूतं जन्मना सह जायते ॥ ३१ ॥\nलोके लोकेश्वराश्चापि सर्वे ब्राह्मणपूजकाः ॥\nततस्तान्नावमन्येत यदीच्छेज्जीवितं चिरम् ॥ ३२ ॥\nब्राह्मणाः कुपिता हन्युर्भस्मीकुर्युः स्वतेजसा ॥\nलोकानन्यान्सृजेयुश्च लोकपालांस्तथाऽपरान् ॥ ३३ ॥\nअपेयः सागरो यैश्च कृतः कोपान्महात्मभिः ॥\nयेषां कोपाग्निरद्यापि दंडके नोपशाम्यति ॥३४॥\nएते स्वर्गस्य नेतारो देवदेवाः सनातनाः॥\nएभिश्चापि कृतः पंथा देवयानः स उच्यते ॥ ३५ ॥\nते पूज्यास्ते नमस्कार्यास्तेषु सर्वं प्रतिष्ठितम् ॥\nते वै लोकानिमान्सर्वान्पारयंति परस्परम्॥३६॥\nगूढस्वाध्यायतपसो ब्राह्मणाः शंसितव्रताः ॥\nविद्यास्नाता  व्रतस्नाता अनपाश्रित्य जीविनः॥३७॥\nआशीविषा इव क्रुद्धा उपचर्या हि ब्राह्मणाः॥\nतपसा दीप्यमानास्ते दहेयुः सागरानपि॥३८॥\nब्राह्मणेषु च तुष्टुषु तुष्यंते सर्वदेवताः॥\nते गतिः सर्वभूतानामध्यात्मगतिचिन्तकाः॥३९॥\nआदिमध्यावसानानां ज्ञानानां छिन्नसंशयाः॥\nपरापरविशेषज्ञा नेतारः परमां गतिम् ॥\nअवध्या ब्राह्मणास्तस्मात्पापेष्वपि रताः सदा ॥ 7.1.106.४० ॥\nयश्च सर्वमिदं हन्याद्ब्राह्मणं चापि तत्समम् ॥\nसोऽग्निः सोऽर्को महातेजा विषं भवति कोपितः ॥ ४१ ॥\nभूतानामग्रभुग्विप्रो वर्णश्रेष्ठः पिता गुरुः ॥\nन स्कन्दते न व्यथते न विनश्यति कर्हिचित्॥४२॥\nवरिष्ठमग्निहोत्राद्धि ब्राह्मणस्य मुखे हुतम्॥\nविप्राणां वपुराश्रित्य सर्वास्तिष्ठंति देवताः॥४३॥\nअतः पूज्यास्तु ते विप्रा अलाभे प्रतिमादयः ॥ ४४ ॥\nअविद्यो वा सविद्यो वा ब्राह्मणो मम दैवतम् ॥\nप्रणीतश्चाप्रणीतश्च यथाग्निर्दैवतं महत् ॥ ४५ ॥\nस्मशानेष्वपि तेजस्वी पावको नैव दुष्यति ॥\nहव्यकव्यव्यपेतोऽपि ब्राह्मणो नैव दुष्यति ॥ ४६ ॥\nमहापातकवर्ज्यं हि पूज्यो विप्रो वरानने ॥\nसर्वथा ब्राह्मणाः पूज्याः सर्वथा दैवतं महत् ॥\nतस्मात्सर्वप्रयत्नेन रक्षेदापद्गतं द्विजम् ॥ ४७ ॥\nएवं विप्रा महादेवि पूज्याः सर्वत्र मानवैः ॥\nकिं पुनः संजितात्मानो विशेषात्क्षेत्रवासिनः ॥ ४८ ॥\nअथ क्षेत्रस्थितानां च चतुराश्रमवासिनाम् ॥\nविप्राणां वृत्तितो भेदं प्रवक्ष्याम्यानुपूर्व्यशः ॥ ४९ ॥\nक्षेत्रस्य संन्यासविधिं ये जानंति द्विजातयः ॥\nवृत्तिभेदं क्रमाच्चैव ते क्षेत्रफलभागिनः ॥ 7.1.106.५० ॥\nयथा क्षेत्रे निवसता वर्तितव्यं द्विजातिना ॥\nप्राजापत्यादिभेदेन तच्छृणु त्वं वरानने ॥ ५१ ॥\nप्राजापत्या महीपालाः कपोता ग्रंथिकास्तथा ॥\nकुटिकाश्चाथ वैतालाः पद्महंसा वरानने ॥ ५२ ॥\nधृतराष्ट्रा बकाः कंका गोपालाश्चैव भामिनि ॥\nत्रुटिका मठराश्चैव गुटिका दंडिकाः परे ॥ ५३ ॥\nक्षेत्रस्थानामिमे भेदा वृत्तिं तेषां शृणुष्व च ॥ ५४ ॥\nअहिंसा गुरुशुश्रूषा स्वाध्यायः शौचसंयमः ॥\nसत्यमस्तेयमेतद्धि प्राजापत्यं व्रतं स्मृतम् ॥ ५५ ॥\nक्षयपुष्ट्यर्थविद्वेषकर्मभिः शांतिकादिभिः ॥\nपालयंति महीं यस्मान्महीपालास्ततः स्मृताः ॥ ५६ ॥\nपतिता ये कणा भूमौ संहरंति कपोतवत् ॥\nउद्धृत्याजीवनं येषां कपोतास्ते तु साधकाः ॥ ५७ ॥\nगृहं कृत्वा तु सद्ग्रंथाः सहसैव त्यजंति ये ॥\nकुटिका साधकास्ते वै शिवाराधनतत्पराः ॥ ५८ ॥\nतीर्थासक्ताः सपत्नीका यथालब्धोपजीविनः ॥\nमहासाहसयुक्तास्ते वैतालाख्यास्तु साधकाः ॥ ५९ ॥\nसंयताः कामनासक्ता राज्यकामार्थसाधकाः ॥\nपद्मास्ते साधकाः ख्याता भिक्षाचर्यारताः सदा ॥ 7.1.106.६० ॥\nज्ञानयोगसमायुक्ता द्वैताचाररताश्च ये ॥\nहंसास्ते साधकाः ख्याताः स्वयमुत्पन्नसंविदः ॥ ६१ ॥\nब्रह्मचर्येण सत्त्वेन तथाऽलुब्धतयापि वा ॥\nजितं जगद्धारयन्तो धृतराष्ट्रा मतास्तु ये ॥ ६२ ॥\nगूढाश्चरंति ये ज्ञानं व्रतं धर्ममथापि वा ॥\nस्वार्थैकागतनिष्ठास्तु बकास्ते साधका मताः॥ ॥ ६३ ॥\nजलाश्रयं समाश्रित्य स्थिता उत्कृष्टसिद्धये ॥\nबिसशृंगाटकाहारास्ते कंकाः साधकाः स्मृताः ॥ ६४ ॥\nगोभिः सार्द्धं व्रजंत्यत्र गोष्ठे च निवसंति ये ॥\nपंचगव्यरसा ये वै गोपालास्ते तु साधकाः ॥ ६५ ॥\nकृच्छ्रचांद्रायणैश्चैव क्षपयंति स्वकं वपुः ॥\nत्रुटिमात्राशनास्ते तु त्रुटिकाः साधका मताः ॥ ६६ ॥\nकृत्वा कुशमयीं पत्नीं मठे ये गृहमेधिनः ॥\nभैक्षवृत्तिरताः शुद्धा मठरास्ते तु साधकाः ॥ ६७ ॥\nग्रासमात्रसमानाभिर्गुटिकाभिरथाष्टभिः ॥\nकन्दमूलफलोत्थाभिर्गुटिकास्ते द्विजातयः ॥ ६८ ॥\nस्वदेहदण्डनैर्युक्ता रात्रौ वीरासने स्थिताः ॥\nदंडिनस्ते समाख्याताः सर्वमेतत्तवोदितम् ॥ ६९ ॥\nसामान्योऽपि विशेषश्च वृत्तिनो गृहिणोऽपि वा ॥\nतेषां भेदो मया ख्याताः सम्यक्क्षेत्रनिवासिनाम् ॥ 7.1.106.७० ॥\nएवमादिधर्मयुक्ताः प्रभासक्षेत्रवासिनः ॥\nतैः पूज्यो भगवान्देवो बालरूपी पितामहः ॥ ७१ ॥\nमहापातकिनो ये तु ये तु विप्रैर्बहिष्कृताः ॥\nन च ते संस्पृशेयुर्वै ब्रह्माणं बालरूपिणम् ॥। ७२ ॥\nब्रह्मचारी सदा दांतो जितक्रोधो जितेंद्रियः ॥\nएवं ते ब्राह्मणाः ख्याताः क्षेत्रमध्यनिवासिनः ॥ ७३ ॥\nतैः पूज्यो भगवान्देवो बालरूपी पितामहः ॥\nये वेदाध्ययने युक्तास्तैः प्रपूज्यः पितामहः ॥ ॥ ७४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां ब्राह्मणप्रशंसा वर्णनंनाम षडुत्तरशततमोऽध्यायः ॥ १०६ ॥"
  }
]
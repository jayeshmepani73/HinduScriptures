[
  {
    "text": "॥ ईश्वर उवाच ॥ ॥\nततो गच्छेन्महादेवि गोपीश्वरमनुत्तमम् ॥\nबलातिबलदैत्यघ्न्या उत्तरे धनुषां त्रये ॥ १ ॥\nसंस्थितं पापशमनं गोपीभिः संप्रतिष्ठितम् ॥\nसमाराध्य महादेवं पुत्रहेतोर्महेश्वरम् ॥\nसर्वकामप्रदं नॄणां पूजितं संततिप्रदम् ॥ २ ॥\nचैत्रशुक्लतृतीयायां यस्तं पूजयते नरः ॥\nगंध पुष्पोपहारैश्च स प्राप्नोतीप्सितं फलम् ॥ ३ ॥\nएवं संक्षेपतः प्रोक्तं माहात्म्यं पापनाशनम् ॥\nगोपीश्वरस्य देवस्य प्रभासक्षेत्रवासिनः ॥ ४ ॥\nइति श्री स्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये बलातिबलदैत्यघ्नीमाहात्म्ये गोपीश्वर माहात्म्यवर्णनंनाम विंशत्युत्तरशततमोऽध्यायः ॥ १२० ॥"
  }
]
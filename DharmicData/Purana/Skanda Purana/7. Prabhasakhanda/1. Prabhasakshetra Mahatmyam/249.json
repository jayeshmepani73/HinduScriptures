[
  {
    "text": "॥ ईश्वर उवाच ॥ ॥\nततो गच्छेन्महादेवि देवं वै संगमेश्वरम् ॥\nगोलक्षमिति विख्यातं सर्वपातकनाशनम् । १ ॥\nतस्यैव पश्चिमे भागे सर्वकामफलप्रदम् ॥\nऋषिरुद्दालकोनाम पुरा ह्यासीन्महातपाः ॥ २ ॥\nस पुरा संगमं प्राप्य सर्वपापप्रणाशनम् ॥\nसरस्वत्याश्च पिंगायास्तपस्तेपे सुरेश्वरि ॥ ३ ॥\nततस्तपस्यतस्तस्य तपो रौद्रं महात्मनः ॥\nपुरतो ह्युत्थितं लिंगं भक्त्या युक्तस्य सुन्दरि ॥ ४ ॥\nएतस्मिन्नेव काले तु वागुवाचाशरीरिणी ॥\nउद्दालक महाबाहो शृणुष्वैतद्वचो मम ॥ ५ ॥\nअद्यप्रभृति वासोऽत्र मम नित्यं भविष्यति ॥\nयस्मादत्र समुत्पन्नं संगमे लिंगमुत्तमम् ॥\nसंगमेश्वरमित्येव नाम चास्य भवि ष्यति ॥ ६ ॥\nयेत्र स्नानं नराः कृत्वा संगमे लोकविश्रुते ॥\nसंगमेश्वरमीक्षन्ते ते यांति परमां गतिम् ॥ ७ ॥\n॥ ईश्वर उवाच ॥ ॥\nततस्तं पूजयामास दिवारात्रमतंद्रितः ॥\nततो देहावसानेऽसौ गतो यत्र महेश्वरः ॥ ८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे ,प्रभासखण्डे प्रथमे प्रभासक्षेत्रमाहात्म्ये संगमेश्वरमाहात्म्यवर्णनंनामैकोनपञ्चाशदुत्तरद्विशततमोऽध्यायः ॥ २४९ ॥"
  }
]
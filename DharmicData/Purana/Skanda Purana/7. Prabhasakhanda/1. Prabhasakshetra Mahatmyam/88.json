[
  {
    "text": "॥ ईश्वर उवाच ॥ ॥\nततो गच्छेन्महादेवि नीलरुद्रं द्वितीयकम्॥\nभूतेशादुत्तरे भागे धनुषां षोडशे स्थितम् ॥ १ ॥\nमहालिंगं महादेवि गणगंधर्वपूजितम्॥\nसंस्नाप्य तं विधानेन ईशमंत्रेण पूजयेत्॥ २ ॥\nकुमुदोत्पलसंभारैः सम्यक्संभावितात्मवान् ॥\nकृत्वा प्रदक्षिणां तस्य नमस्कारेण पूजयेत् ॥ ३ ॥\nएवं कृत्वा नरो देवि राजसूयफलं लभेत् ॥\nवृषस्तत्रैव दातव्यः सम्यग्यात्राफलेप्सुभिः ॥ ४ ॥\nनीलांजननिभो दैत्यो निहतश्चांतकः पुरा ॥\nतस्य रोदयिता स्त्रीणां नीलरुद्रस्ततः स्मृतः॥५॥\nतस्य संक्षेपतः प्रोक्तं माहात्म्यं पापनाशनम् ॥\nसम्यक्छ्रद्धान्वितैः प्राप्यं श्राव्यं तद्दर्शनोत्सुकैः ॥ ६ ॥\nइतिश्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये नील रुद्रमाहात्म्यवर्णनंनामाष्टाशीतितमोऽध्यायः ॥ ८८ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि तयोरुत्तरसंस्थितम् ॥\nतथा वायव्यदिग्भागे ब्रह्मणो बालरूपिणः ॥ १ ॥\nसांबादित्यं सुरश्रेष्ठे यः सांबेन प्रतिष्ठितः ॥\nस्थानानि त्रीणि देवस्य द्वीपेऽस्मिन्भास्करस्य तु ॥ २ ॥\nपूर्वं मित्रवनं नाम तथा मुण्डीरमुच्यते ॥\nप्रभासक्षेत्रमास्थाय सांबादित्यस्तृतीयकः ॥ ३ ॥\nतस्मिन्क्षेत्रे महादेवि पुरं यत्सांबसंज्ञकम् ॥\nद्वितीयं शाश्वतं स्थानं तत्र सूर्यस्य नित्यशः ॥ ४ ॥\nप्रीत्या सांब स्य तत्रार्को जनस्यानुग्रहाय च ॥\nतत्र द्वादशभागेन मित्रो मैत्रेण चक्षुषा ॥ ५ ॥\nअवलोकयञ्जगत्सर्वं श्रेयोर्थं तिष्ठते सदा ॥\nप्रयुक्तां विधिवत्पूजां गृह्णाति भगवान्स्वयम्॥ ६ ॥\n॥ देव्युवाच ॥ ॥\nकोऽयं सांबः सुतः कस्य यस्य नाम्ना रवेः पुरम् ॥\nयस्य वाऽयं सहस्रांशुर्वरदः पुण्यकर्मणः ॥७॥\n॥ ॥ ईश्वर उवाच ॥ ॥\nय एते द्वादशादित्या विराजन्ते महाबलाः ॥\nतेषां यो विष्णुसंज्ञस्तु सर्वलोकेषु विश्रुतः ॥ ८ ॥\nइहासौ वासुदेवत्वमवाप भगवान्विभुः ॥ ९ ॥\nतस्य सांबः सुतो जज्ञे जांबवत्यां महाबलः ॥\nस तु पित्रा भृशं शप्तः कुष्ठरोगमवाप्तवान् ॥\nतेन संस्थापितः सूर्यो निजनाम्ना पुरं कृतम् ॥ 7.1.100.१० ॥\n॥ देव्युवाच ॥ ॥\nशप्तः कस्मिन्निमित्तेऽसौ पित्रा पुत्रः स्वयं पुनः ॥\nनाल्पं स्यात्कारणं देव येनासौ शप्तवान्सुतम् ॥ ११ ॥\n॥ ईश्वर उवाच ॥ ॥\nशृणुष्वावहिता भूत्वा तस्य यच्छापकारणम् ॥\nदुर्वासानाम भगवान्ममैवांशसमुद्भवः ॥ १२ ॥\nअटमानः स भगवांस्त्रींल्लोकान्प्रचचार ह ॥\nअथ प्राप्तो द्वारवतीं लोकाः संजज्ञिरे पुरः ॥ १३ ॥\nतमागतमृषिं दृष्ट्वा सांबो रूपेण गर्वितः ॥\nपिंगाक्षं जटिलं रूक्षं विस्वरूपं कृशं तथा ॥ १४ ॥\nअवमानं चकारासौ दर्शनात्स्पर्शनात्तथा ॥\nदृष्ट्वा तस्य मुखं मंदो वक्त्रं चक्रे तथात्मनः ॥\nचक्रे यदुकुलश्रेष्ठो गर्वितो यौवनेन तु ॥ १५ ॥\nअथ क्रुद्धो महातेजा दुर्वासा ऋषिसत्तमः ॥\nसांबं प्रोवाच भगवान्विधुन्वन्मुखमात्म नः ॥ १६ ॥\nयस्माद्विरूपं मां दृष्ट्वा आत्मरूपेण गर्वितः ॥\nगमने दर्शने मह्यमहंकारः कृतो यतः ॥\nतस्मात्त्वं कुष्ठरोगेण न चिरेण ग्रसिष्यसे ॥ १७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां सांबादित्यमाहात्म्योपक्रमे सांबाय दुर्वाससा शापप्रदानवर्णनंनाम शततमोऽध्यायः ॥ १०० ॥"
  }
]
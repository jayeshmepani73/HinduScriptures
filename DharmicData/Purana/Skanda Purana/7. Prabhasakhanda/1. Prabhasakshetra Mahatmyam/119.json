[
  {
    "text": "॥ ईश्वर उवाच ॥ ॥\nततो गच्छेन्महादेवि महादेवीं महाप्रभाम् ॥\nबलातिबलदैत्यघ्नीं नाम्नेति प्रथितां क्षितौ ॥ १ ॥\nअनादिनिधनां देवीं तत्र क्षेत्रे व्यवस्थिताम् ॥\nकोटिभूतपरीवारां सर्वदैत्यनिबर्हिणीम् ॥ २ ॥\n॥ देव्युवाच ॥ ॥\nबलातिबलदैत्यघ्नी कथमुक्ता त्वया प्रभो ॥\nबलातिबलनामानौ कथं दैत्यौ निपातितौ ॥ ३ ॥\nकुत्र तिष्ठति सा देवी किंप्रभावा महेश्वर ॥\nमाहात्म्यमखिलं तस्याः सर्वं विस्तरतो वद ॥ ४ ॥\n॥ ईश्वर उवाच ॥ ॥\nशृणु देवि प्रवक्ष्यामि कथां पापप्रणाशनीम् ॥\nयां श्रुत्वा मानवो भक्त्या मुच्यते सर्वपातकैः ॥ ५ ॥\nआसीद्रक्तासुरोनाम महिषस्य सुतो बली ॥\nमहाकायो महाबाहुर्हिरण्याक्ष इवापरः ॥ ६ ॥\nबलातिबल नामानौ तस्य पुत्रौ बभूवतुः ॥\nतौ विजित्य सुरान्सर्वान्देवेन्द्राग्निपुरोगमान् ॥ ७ ॥\nत्रैलोक्येऽस्मिन्निरातंकौ चक्रतू राज्यमञ्जसा ॥\nतयोः सेना मुखे वीरास्त्रयस्त्रिंशत्प्रकीर्तिताः ॥ ८ ॥\nरौद्रात्मानो महायोधाः सहस्राक्षौहिणीमुखाः ॥\nसिंहस्कन्धा महाकाया दुरात्मानो महाबलाः ॥ ९ ॥\nधूम्राक्षो भीमदंष्ट्रश्च कालवश्यो महाहनुः ॥\nब्रह्मघ्नो यज्ञकोपश्च स्त्रीघ्नः पापनिकेतनः ॥ 7.1.119.१० ॥\nविद्युन्माली च बन्धूकः शंकुकर्णो विभावसुः ॥\nदेवांतको विकर्मा च दुर्भिक्ष क्रूर एव च ॥ ११ ॥\nहयग्रीवोऽश्वकर्णश्च केतुमान्वृषभो द्विजः ॥\nशरभः शलभो व्याघ्रो निकुंभो मणिको बकः ॥ १२ ॥\nशूर्पको विक्षरो माली कालो दण्डककेरलः ॥\nएते दैत्या महाकायास्तयोः सेनाधिकारिणः ॥ १३ ॥\nएवं तैः पृथिवी व्याप्ता पञ्चाशत्कोटि विस्तरा ॥\nएवं ज्ञात्वा तदा देवा भयेनोद्विग्नमानसाः ॥ १४ ॥\nसर्वैर्देवर्षिभिः सार्धं जग्मुस्ते हिमवद्वनम् ॥\nस्तोत्रेणानेन तां देवीं तुष्टुवुः प्रयतास्तदा ॥ १५ ॥\n॥ देवा ऊचुः ॥ ॥\nजयाक्षरे जयाऽनंते जयाऽव्यक्ते निरामये ॥\nजय देवि महामाये जय देवर्षिवंदिते ॥ १६ ॥\nजय विश्वेश्वरे गंगे जय सर्वार्थसिद्धिदे ॥\nजय ब्रह्माणि कौमारि जय नारायणीश्वरि ॥ १७ ॥\nजय ब्रह्माणि चामुंडे जयेन्द्राणि महेश्वरि ॥\nजय मातर्महालक्ष्मि जय पार्वति सर्वगे ॥ १८ ॥\nजय देवि जगत्सृष्टे जयैरावति भारति ॥\nजयानंते जय जये जय देवि जलाविले ॥ १९ ॥\nजयेशानि शिवे शर्वे जय नित्यं जयार्चिते ॥\nमोक्षदे जय सर्वज्ञे जय धर्मार्थकामदे ॥ 7.1.119.२० ॥\nजय गायत्रि कल्याणि जय सह्ये विभावरि ॥\nजय दुर्गे महाकालि शिव दूति जयाऽजये ॥ २१ ॥\nजय चण्डे महामुण्डे जय नन्दे शिवप्रिये ॥\nजय क्षेमंकरि शिवे जय कल्याणि रेवति ॥ २२ ॥\nजयोमे सिद्धिमांगल्ये हरसिद्धे नमोस्तु ते ॥\nजयापर्णे जयानन्दे महिषाऽसुरघातिनि ॥ २३ ॥\nजय मेधे विशालाक्षि जयानंगे सरस्वति ॥\nजयाशेषगुणावासे जयावर्ते सुरान्तके ॥ २४ ॥\nजय संकल्पसंसिद्धे जय त्रैलोक्यसुंदरि ॥\nजय शुंभनिशुंभघ्ने जय पद्मेऽद्रिसंभवे ॥ २५ ॥\nजय कौशिकि कौमारि जय वारुणि कामदे ॥\nनमोनमस्ते शर्वाणि भूयोभूयो जयाम्बिके ॥ २६ ॥\nत्राहि नस्त्राहि नो देवि शरण्ये शरणागतान् ॥ २७ ॥\nसैवं स्तुता भगवती देवैः सर्वैर्वरानने ॥\nआत्मानं दर्शयामास भाभासितदिगन्तरम् ॥ २८ ॥\nनमस्कृत्य तु तामूचुः सुरास्ते भयनाशनीम् ॥\nबलातिबलनामानौ हत्वा दैत्यौ महाबलौ ॥\nतेषां चैव महत्सैन्यं पाह्यतो महतो भयात् ॥ २९ ॥\nतेषां तद्वचनं श्रुत्वा दत्त्वा तेभ्योऽभयं ततः ॥\nबभूवाद्भुतरूपा सा त्रिनेत्रा चेन्दुशेखरा ॥7.1.119.३०॥\nसिंहारूढा महादेवि नानाशस्त्रास्त्रधारिणी ॥\nसुवक्त्रा विंशतिभुजा स्फूर्जद्विद्युल्लतोपमा ॥३१॥\nततों ऽबिका निनादोच्चैः साट्टहासं मुहुर्मुहुः ॥ ३२ ॥\nतस्या नादेन घोरेण कृत्स्नमापूरितं नभः ॥\nप्रकंपिताखिला चोर्वी सरिद्वारिधिमेखला ॥ ३३ ॥\nशैलतुंगस्तनी रम्या प्रमदेव भयातुरा ॥\nतेऽपि तत्रासुराः प्राप्ताश्चतुरंगबलान्विताः ॥ ३४ ॥\nसम्यग्विदितविक्रान्ताः कालान्तकयमोपमाः ॥\nरक्षो दानवदैत्याश्च पाताले येऽपि संस्थिताः ॥ ३५ ॥\nते सर्व एव दैत्येन्द्राः कोटिशः समुपागताः ॥\nततोऽभवन्महायुद्धं देव्यास्तत्रासुरैः सह ॥ ३६ ॥\nबभूव सर्वब्रह्माण्डे ह्यकाण्डक्षयकारणम् ॥\nअक्षौहिणीसहस्राणि त्रयस्त्रिंशत्सुरेश्वरि ॥ ३७ ॥\nएकविंशत्सहस्राणि शतान्यष्टौ च सप्ततिः ॥\nसानुगानां सयोधानां रथानां वातरंहसाम् ॥ ३८ ॥\nहत्वा सा लीलया देवी निन्ये क्षयमनाकुला ॥ ३९ ॥\nततो देव्या हतानां च दानवानां महौजसाम् ॥\nगजवाजिरथानां च शरीरैरावृता मही ॥ 7.1.119.४० ॥\nकबंधनृत्यसंकुले स्रवद्वसास्थिकर्द्दमे ॥\nरणाजिरे निशाचरास्ततो विचेरुरूर्जिताः ॥ ४१ ॥\nशृगाल गृधवायसाः परं प्रपातमादधुः ॥\nक्वचित्परे निशाचराः प्रपीतशोणितोत्कटाः ॥\nप्रतर्प्य चात्मनः पितॄन्समर्चयंस्तथा ऋषीन् ॥ ४२ ॥\nगजान्नरांस्तुरंगमान्बभक्षिरे सुनिर्घृणाः ॥\nरथोडुपैस्तथा परे तरंति शोणितार्णवम् ॥ ४३ ॥\nइति प्रगाढसंगरे सुरारिसंघसंकुले ॥\nविराजतेऽम्बिका धनुः शराऽसिशूलधारिणी ॥ ४४ ॥\nगजेन्द्रदर्पमर्द्दनी तुरंगयूथपोथिनी ॥\nसुरारिसैन्यनाशिनी इतस्ततः प्रपश्यती ॥ ४५ ॥\nसिंहाष्टकयुक्ते महा प्रेतके भूधरहंसशुभ्रोज्जलद्भास्वराभे वृषभसमाने मानिनीमथो ते दैत्येन्द्रवीराः पश्यंतः समुद्भूतरोषास्ततोऽपि जग्मुर्नदन्तो रवन्तो रवं मेघनादाः ॥ ४६ ॥\nहाहाकारं विकुर्वाणा हन्यमानास्ततोऽसुराः ॥\nकेचित्समुद्रं विविशुरद्रीन्केचिच्च दानवाः ॥ ४७ ॥\nकेचिल्लुञ्चितमूर्धानो जाल्मा भूत्वा वनेऽवसन् ॥\nदयाधर्मं ब्रुवाणाश्च निर्ग्रंथव्रतमास्थिताः ॥ ४८ ॥\nकेचित्प्राणपरा भीताः पाखण्डाश्रममास्थिताः ॥\nहेतुवादपरा  मूढा निःशौचा निरपेक्षकाः ॥ ४९ ॥\nते चाद्यापीह दृश्यन्ते लोके क्षपणकाः किल ॥\nतथैव भिन्दकाश्चान्ये शिवशास्त्रबहिष्कृताः ॥ 7.1.119.५० ॥\nकेचित्कौलव्रता ह्यस्मिन्दृश्यन्ते सकलैर्जनैः॥\nसुरास्त्रीमांसभूयिष्ठा विकर्मस्थाश्च लिङ्गिनः ॥ ५१ ॥\nप्रायो नैष्कृतिकाः पापा जिह्वोपस्थपरायणा॥\nएवं देव्या हताः सर्वे बलातिबलसंयुताः॥५२॥\nप्रभासं क्षेत्रमासाद्य संस्थिता सा तदाम्बिका॥\nयोगिनीनां चतुःषष्ट्या संयुता पापनाशिनी॥\nबलातिबलनाशीति प्रभासे प्रथिता क्षितौ॥५३॥\nदेव्युवाच॥\nचतुःषष्टिस्त्वया प्रोक्ता योगिन्यो याः सुरेश्वर॥\nतासां नामानि मे ब्रूहि सर्वपापहराणि च॥ ५४॥\n॥ ॥ ईश्वर उवाच ॥ ॥\nशृणु देवि प्रवक्ष्यामि योगिनीनां महोदयम् ॥\nसर्वरक्षाकरं दिव्यं महाभयविनाशनम् ॥ ५५ ॥\nआदौ तत्र महालक्ष्मीर्नंदा क्षेमंकरी तथा ॥\nशिवदूती महाभद्रा भ्रामरी चन्द्रमण्डला ॥ ५६ ॥\nरेवती हरसिद्धिश्च दुर्गा विषमलोचना ॥\nसहजा कुलजा कुब्जा मायावी शांभवी क्रिया ॥ ५७ ॥\nआद्या सर्वगता शुद्धा भावगम्या मनोतिगा ॥\nविद्याविद्या महामाया सुषुम्ना सर्वमंगला ॥ ५८ ॥\nॐकारात्मा महादेवि वेदार्थजननी शिवा ॥\nपुराणान्वीक्षिकी दीक्षा चामुण्डा शंकरप्रिया ॥ ५९ ॥\nब्राह्मी शांतिकरी गौरी ब्रह्मण्या ब्राह्मणप्रिया ॥\nभद्रा भगवती कृष्णा ग्रहनक्षत्रमालिनी ॥ 7.1.119.६० ॥\nत्रिपुरा त्वरिता नित्या सांख्या कुंडलिनी ध्रुवा ॥\nकल्याणी शोभना निरया निष्कला परमा कला ॥ ६१ ॥\nयोगिनी योगसद्भावा योगगम्या गुहाशया ॥\nकात्यायनी उमा शर्वा ह्यपर्णेति प्रकीर्तिता ॥ ६२ ॥\nचतुःषष्टिर्महादेवि एवं ते परिकीर्तिताः ॥\nस्तोत्रेणानेन दिव्येन भक्त्या यः स्तौति चंडिकाम् ॥ ६३ ॥\nतं पुत्रमिव शर्वाणी सर्वापत्स्वभिरक्षति ॥\nचतुर्दश्यामथाष्टम्यां नवम्यां च विशेषतः ॥ ६४ ॥\nउपवासैकभक्तेन तथैवायाचितेन च ॥\nगृहीतनियमा देवि ये जपंति च चंडिकाम् ॥ ६५ ॥\nवर्षार्धं वर्षमेकं वा सिद्धास्ते तत्त्वचारिणः ॥\nआश्वयुक्छुक्लपक्षे च मन्वादिष्वष्टकासु च ॥ ६६ ॥\nकृत्वा महोत्सवं देवीं यजेच्छ्रेयोऽभिवृद्धये ॥\nपादुके धारयेद्देव्या दुर्गाभक्तो हिरण्मये ॥ ६७ ॥\nप्रमादविघ्नशांत्यर्थं क्षुरिकां च सदा पुमान् ॥\nपशुमांसासवैश्चैवमासुरं भावमाश्रिताः ॥ ६८ ॥\nये यजन्त्यम्बिकां ते स्युर्दैत्या ऐश्वर्यभोगिनः ॥\nदेवत्वं सात्त्विका यांति सात्त्विकीं भक्तिमास्थिताः ॥ ६९ ॥\nएतत्ते कथितं देवि माहात्म्यं पापनाशनम् ॥\nबलातिबलनाशिन्या देव्या सर्वार्थसाधकम् ॥\nप्रभासक्षेत्रसंस्थायाः संक्षेपात्कीर्तिवर्धनम् ॥ ७० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये बलातिबलदैत्यघ्नीमाहात्म्यवर्णनंनामैकोनविंशत्युत्तरशततमोऽध्यायः ॥ ११९ ॥"
  }
]
[
  {
    "text": "॥ ईश्वर उवाच ॥ ॥\nकस्यचित्त्वथ कालस्य त्रिदशावश्विनौ प्रिये ॥\nकृताभिषेकां विवृतां सुकन्यां तामपश्यताम् ॥ १ ॥\nतां दृष्ट्वा दर्शनीयांगीं देवराजसुतामिव ॥\nऊचतुः समभिद्रुत्य नासत्यावश्विनावथ ॥ २ ॥\nकस्य त्वमसि वामोरु किं वनेऽस्मिंश्चिकीर्षसि॥\nइच्छावस्त्वां च विज्ञातुं तत्त्वमाख्याहि शोभने ॥ ३ ॥\nततः सुकन्या संवीता तावुवाच सुरोत्तमौ ॥\nशर्यातितनयां वित्तं भार्यां च च्यवनस्य माम् ॥ ४ ॥\nततोऽश्विनौ प्रहस्यैनामब्रूतां पुनरेव तु ॥\nकथं त्वं च विदित्वा तु पित्रा दत्ताऽऽगता वने ॥ ५ ॥\nभ्राजसे गगनोद्देशे विद्युत्सौदामनी यथा ॥\nन देवेष्वपि तुल्यां हि तव पश्याव भामिनि ॥ ६ ॥\nसर्वाभरणसंपन्ना परमांबरधारिणी ॥\nमामैवमनवद्यांगि त्यजैनमविवेकिनम् ॥ ७ ॥\nकस्मादेवंविधा भूत्वा जराजर्जरितं भुवि ॥\nत्वमुपास्ये हि कल्याणि कामभावबहिष्कृतम् ॥ ८ ॥\nअसमर्थं परित्राणे पोषणे वा शुचिस्मिते ॥\nसा त्वं च्यवनमुत्सृज्य वरयस्वैकमावयोः ॥ ९ ॥\nपत्यर्थं देवगर्भाभे मा वृथा यौवनं कृथाः ॥\nएवमुक्ता सुकन्या सा सुरौ ताविदमब्रवीत् ॥7.1.281.१० ॥\nरताऽहं च्यवने पत्यौ न चैवं परिशंकतम् ॥\nतावब्रूतां पुनश्चैतामावां देवभिषग्वरौ ॥ ११ ॥\nयुवानं रूपसंपन्नं करिष्यावः पतिं तव ॥\nततस्तस्यावयोश्चैव पतिमेकतमं वृणु ॥ १२ ॥\nएतेन समयेनावां शमं नय सुमध्यमे ॥\nसा तयोर्वचनाद्देवि उपसंगम्य भार्गवम् ॥\nउवाच वाक्यं यत्ताभ्यामुक्तं भृगुसुतं प्रति ॥ १३ ॥\nतद्वाक्यं च्यवनो भार्यामुवाचाद्रियतामिति ॥\nइत्युक्ता च्यवनेनाथ सुकन्या तावुवाच वै ॥ १४ ॥\nएवं देवौ भवद्भ्यां यत्प्रोक्तं तत्कियतां लघु ॥\nइत्युक्तौ भिषजौ तत्र तया चैव सुकन्यया ॥\nऊचतू राजपुत्रीं तां पतिस्तव विशत्वपः ॥ १५ ॥\nततोऽपश्च्यवनः शीघ्रं रूपार्थी प्रविवेश ह ॥\nअश्विनावपि तद्देवि ततः प्राविशतां जलम् ॥ १६ ॥\nततो मुहूर्त्तादुत्तीर्णाः सर्वे ते सरसस्ततः ॥\nदिव्यरूपधराः सर्वे युवानो मृष्टकुण्डलाः ॥ १७ ॥\nदिव्यवेषधराश्चैव मनसः प्रीतिवर्द्धनाः ॥\nतेऽब्रुवन्सहिताः सर्वे वृणीष्वान्यतमं शुभे ॥ १८ ॥\nअस्माकमीप्सितं भद्रे यतस्त्वं वरवर्णिनी ॥\nयत्र वाप्यभि कामासि तं वृणीष्व सुशोभने ॥ १९ ॥\nसा समीक्ष्य तु तान्सर्वांस्तुल्यरूपधरान्स्थितान् ॥\nनिश्चित्य मनसा बुद्ध्या देवि वव्रे पतिं स्वकम् ॥ 7.1.281.२० ॥\nलब्ध्वा तु च्यवनो भार्यां वयोरूपमवस्थितः ॥\nहृष्टोऽब्रवीन्महातेजास्तौ नासत्याविदं वचः ॥ २१ ॥\nयदहं रूपसंपन्नो वयसा च समन्वितः ॥\nकृतो भवद्भ्यां वृद्धः सन्भार्यां च प्राप्तवान्निजाम् ॥\nतद्ब्रूतं वै विधास्यामि भवतोर्यदभीप्सितम् ॥ २२ ॥\n॥ अश्विनावूचतुः ॥ ॥\nआवां तु देवभिषजौ न च शक्रः करोति नौ ॥\nसोमपानार्हतां तस्मात्कुरु नौ सोमपायिनौ ॥ २३ ॥\n॥ च्यवन उवाच ॥ ॥\nअहं वां यज्ञभागार्हौ करिष्ये सोमपायिनौ ॥ २४ ॥\n॥ ईश्वर उवाच ॥ ॥\nततस्तौ हृष्टमनसौ नासत्यौ दिवि जग्मतुः ॥\nच्यवनोऽपि सुकन्या च सुराविव विजह्रतुः ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वर माहात्म्यवर्णनंनामैकाशीत्युत्तरद्विशततमोऽध्यायः ॥ २८१ ॥"
  }
]
[
  {
    "text": "॥ ईश्वर उवाच ॥ ॥\nअथ दैत्यावताराणां क्रमो हि कथ्यते पुनः ॥\nहिरण्यकशिपू राजा वर्षाणामर्बुदं बभौ ॥ १ ॥\nतथा शत सहस्राणि यानि कानि द्विसप्ततिम् ॥\nअशीतिं च सहस्राणि त्रैलोक्यस्येश्वरोऽभवत्॥२॥\nसौत्येऽहन्यतिरात्रस्य कश्यपस्याश्वमेधिके ॥३॥\nउपक्षिप्ता सनं यत्तु होतुरर्थे हिरण्मयम् ॥\nनिषसाद स गर्तो(?)ऽत्र हिरण्यकशिपुस्ततः ॥ ४ ॥\nशतवर्षसहस्राणां तपश्चक्रे सुदुश्चरम् ॥\nदशवर्षसहस्राणि दित्या गर्भे स्थितः पुरा ॥ ५ ॥\nहिणयकशिपोर्दैत्यैः श्लोको गीतः पुरातनः ॥\nराजा हिरण्यकशिपुर्यां यामाशां निरीक्षते ॥ ६ ॥\nतस्यां तस्यां दिशि सुरा नमश्चक्रुः सहर्षिभिः १।\nपर्याये तस्य राजाभूद्बलिर्वर्षार्बुदं पुनः ॥ ७ ॥\nषष्टिं चैव सहस्राणि त्रिंशच्च नियुतानि च ॥\nबले राज्याधिकारस्तु याव त्कालं बभूव ह ॥ ८ ॥\nप्रह्लादो निगृहीतोऽभूत्तावत्कालं तथा सुरैः १।\nइंद्रादयस्ते विख्याता असुराञ्जघ्नुरोजसा ॥ ९ ॥\nदैत्यसंस्थमिदं सर्वमा सीद्दशयुगं किल ॥\nअसपत्नं ततः सर्वमष्टादशयुगं पुनः ॥ 7.1.20.१० ॥\nत्रैलोक्यमिदमव्यग्रं महेंद्रेण तु पालितम् ॥\nत्रेतायुगे तु दशमे कार्त्तवीर्यो महाबलः ॥ ११ ॥\nपंचाशीतिसहस्राणि वर्षाणां वै नराधिपः ॥\nस सप्तरत्नवान्सम्राट् चक्रवर्ती बभूव ह ॥ १२ ॥\nद्वीपेषु सप्तसु स वै खड्गी चर्मी शरासनी ॥\nरथी राजा सानुचरो योगाच्चौरानपश्यत ॥ १३ ॥\nप्रणष्टद्रव्यता यस्य स्मरणान्न भवेन्नृणाम् ॥\nचतुर्युगे त्वतिक्रांते मनौ ह्येकादशे प्रभौ ॥ १४ ॥\nअर्द्धावशिष्टे तस्मिंस्तु द्वापरे संप्रवर्तिते ॥\nमानवस्य नरिष्यंतो ह्यासीत्पुत्रो मदः किल ॥। ॥ १५ ॥\nनवमस्तस्य दायादस्तृणबिंदुरिति स्मृतः ॥\nत्रेतायुगमुखे राजा तृतीये संबभूव ह ॥ १६ ॥\nतस्य कन्या त्विलविला रूपे णाप्रतिमाऽभवत् ॥\nपुलस्त्याय स राजर्षिस्तां कन्यां प्रत्यपादयत् ॥ १७ ॥\nऋषिरैलविलो यस्यां विश्रवाः समपद्यत ॥\nतस्य पत्न्यश्च तिस्रस्तु पौलस्त्यकुलमंडनाः ॥ १८ ॥\nबृहस्पतेः शुभा कन्या नाम्ना वै वेदवर्णिनी ॥\nपुष्पोत्कटा च वीका च उभे माल्यवतः सुते ॥ १९ ॥\nकेकसी मालिनः कन्या तस्यां देवि शृणु प्रजाः ॥\nज्येष्ठं वैश्रवणं तस्य सुषुवे वरवर्णिनी ॥ 7.1.20.२० ॥\nअष्टदं(?) हरिच्छ्मश्रुं शंकुकर्णं विलोहितम् ॥\nश्वपादं ह्रस्वबाहुं च पिंगलं शुचिभूषणम् ॥ २१ ॥\nत्रिपादं तु महाकायं स्थूलशीर्षं महाहनुम् ॥\nएवंविधं सुतं दृष्ट्वा विरूपं रूपतस्तदा ॥ २२॥\nतदा दृष्ट्वाब्रवीत्तं तु कुबेरोऽयमिति स्वयम्॥\nकुत्सायां क्वितिशब्दोयं शरीरं वेरमुच्यते ॥ २३ ॥\nकुबेरः कुशरीरत्वान्नाम्ना तेन च सोंकितः ॥\nतस्य भार्य्याऽभवद्वृद्धिः पुत्रस्तु नलकूबरः ॥ २४ ॥\nकैकस्यजनयत्पुत्रं रावणं राक्षसाधिपम् ॥\nशंकुकर्णं दशग्रीवं पिगलं रक्तमूर्द्धजम्॥ २५ ॥\nवसुपादं विंशद्भुजं महाकायं महाबलम् ॥\nकालांजननिभं चैव दंष्ट्रिणं रक्तलोचनम् ॥ २६ ॥\nराक्षसेनौजसा युक्तं रूपेण च बलेन च ॥\nनिसर्गाद्दारुणः क्रूरो रावणाद्रावणः स्मृतः ॥२७॥\nहिरण्यकशिपुस्त्वासीत्स राजा पूर्वजन्मनि ॥\nचतुर्युगानि राजा तु तथा दश स राक्षसः ॥२८॥\nपंच कोटीस्तु वर्षाणां संख्यताः संख्याया प्रिये ॥\nनियुतान्येकषष्टिं च संख्यावद्भिरुदाहृतम् ॥ २९ ॥\nषष्टिं चैव सहस्राणि वर्षाणां स हि रावणः ॥\nदेवतानामृषीणां च घोरं कृत्वा प्रजागरम् ॥ 7.1.20.३० ॥\nत्रेतायुगे चतुर्विंशे रावणस्तपसः क्षयात् ॥\nरामं दाशरथिं प्राप्य सगणः क्षयमेयिवान् ॥ ३१ ॥\nयोऽसौ देवि दशग्रीवः संबभूवारिमर्द्दनः ॥\nदमघोषस्य राजर्षेः पुत्रो विख्यातपौरुषः ॥३२॥\nश्रुतश्रवायां चैद्यस्तु शिशुपालो बभूव ह ॥\nरावणं कुंभकर्णं च कन्यां शूर्पणखां तथा ॥३३॥\nविभीषणं चतुर्थं च कैकस्यजनयत्सुतान् ॥\nमनोहरः प्रहस्तश्च महापार्श्वः खरस्तथा ॥३४॥\nपुष्पोत्कटायास्ते पुत्राः कन्या कुम्भीनसी तथा ॥\nत्रिशिरा दूषणश्चैव विद्युज्जिह्वश्च राक्षसः॥\nकन्यैका श्यामिका नाम वीकायाः प्रसवः स्मृतः॥३५॥\nइत्येते क्रूरकर्माणः पौलस्त्या राक्षसा नव ॥\nविभीषणो विशुद्धात्मा दशमः परिकीर्तितः ॥३६॥\nपुलहस्य मृगाः पुत्राः सर्वे व्यालाश्च दंष्ट्रिणः ॥\nभूताः पिशाचाः सर्पाश्च शूकरा हस्तिनस्तथा ॥ ॥३७॥\nअनपत्यः क्रतुस्त्वस्मिन्स्मृतो वैवस्वतेंतरे ॥\nअत्रेः पत्न्यो दशैवासन्सुन्दर्यश्च पतिव्रताः ॥३८॥\nभद्राश्वस्य घृताच्यंता जज्ञिरे दश चाप्सराः ॥३९॥\nभद्रा शूद्रा च मद्रा च नलदा जलदा तथा ॥\nउर्णा पूर्णा च देवेशि या च गोपुच्छला स्मृता॥7.1.20.४०॥\nतथा तामरसा नाम दशमी रक्तकोटिका ॥\nएतासां च महादेवि ख्यातो भर्त्ता प्रभाकरः ॥ ४१ ॥\nस्वर्भानुना हते सूर्ये पतितेस्मिन्दिवो महीम् ॥\nतमोऽभिभूते लोकेस्मिन्प्रभा येन प्रवर्त्तिता ॥! ॥ ४२ ॥\nस्वस्ति तेस्त्विति चैवोक्तः पतन्निह दिवाकरः ॥\nब्रह्मर्षेर्वचनात्तस्य न पपात यतः प्रभुः ॥ ४३ ॥\nततः प्रभाकरेत्युक्तः प्रभुरेवं महर्षिभिः ॥\nभद्रायां जनयामाम् सोमं पुत्रं यशस्विनम् ॥ ४४ ॥\nत्विषिमान्धर्मपुत्रस्तु सोमो देवो वरस्तु सः ॥\nशीतरश्मिः समुत्पन्नः कृत्तिकासु निशाचरः॥ ।४५॥\nपिता सोमस्य वै देवि जज्ञेऽत्रिर्भगवानृषिः ॥\nतत्रात्रिः सर्वलोकेशं भृत्वा स्वे नयने स्थितः ॥ ४६ ॥\nकर्मणा मनसा वाचा शुभान्येव समा चरत् ॥\nकाष्ठकुड्यशिलाभूत ऊर्द्ध्वबाहुर्महाद्युतिः ॥४७॥\nसुदुस्तरं नाम तपस्तेन तप्तं महत्पुरा ॥\nत्रीणि वर्षसहस्राणि दिव्यानि सुरसुंदरि ॥ ४८ ॥\nतस्योर्द्ध्वरेतसस्तत्र स्थितस्यानिमिषस्य ह ॥\nसोमत्वं वपुरापेदे महाबुद्धेस्तु वै शुभे ॥ ४९ ॥\nऊर्द्ध्वमाचक्रमे तस्य सोमसंभावितात्मनः ॥\nनेत्राभ्यां सोमः सुस्राव दशधा द्योतयन्दिशः ॥ 7.1.20.५० ॥\nतद्गर्भं विधिना दृष्टा दिशोदश दधुस्तदा ॥\nसमेत्य धारयामासुर्न च धर्तुमशक्नुवन् ॥ ॥ ५१ ॥\nस ताभ्यः सहसैवेह दिग्भ्यो गर्भश्च शाश्वतः ॥ पपात भावयँल्लोकाञ्छीतांशुः सर्वभावनः ॥ ५२ ॥\nयदा न धारणे शक्तास्तस्य गर्भस्य ताः स्त्रियः ॥\nततस्ताभ्यः स शीतांशुर्निपपात वसुंधराम् ॥ ५३ ॥\nपतितं सोममालोक्य ब्रह्मा लोकपितामहः॥\nरथमारोपयामास लोकानां हितका म्यया ॥ ५४ ॥\nस तदैव मया देवि धर्मार्थं सत्यसंगरः ॥\nयुक्तो वाजिसहस्रेण सितेन सुरसुंदरि ॥ ५५ ॥\nतस्मिन्निपतिते देवि पुत्रेत्रेः परमात्म नि ॥\nतुष्टुवुर्ब्रह्मणः पुत्रा मानसाः सप्त ये श्रुताः ॥ ५६ ॥\nतथैवांगिरसः सर्वे भृगोश्चैवात्मजास्तथा ॥\nऋग्भिस्तु सामभिश्चैव तथैवांगिरसैरपि ॥ ॥ ५७ ॥\nतस्य संस्तूयमानस्य तेजः सोमस्य भास्वतः ॥\nआप्यायमानं लोकांस्त्रीन्भासयामास सर्वशः ॥ ५८ ॥\nस तेन रथमुख्येन सागरांतां वसुंधराम् ॥\nत्रिःसप्तकृत्वोतियशाश्चकाराभिप्रदक्षिणम् ॥ ५९ ॥\nतस्य यच्चापि तत्तेजः पृथिवीमन्वपद्यत ॥\nओषध्यस्ताः समुत्पन्नास्ते जसाऽज्वलयन्पुनः ॥ 7.1.20.६० ॥\nताभिर्धिनोत्ययं लोकं प्रजाश्चैव चतुर्विधाः ॥\nओषध्यः फलपाकांताः कणाः सप्तदश स्मृताः ॥ ६१ ॥\nव्रीहयश्च यवाश्चैव गोधूमा अणवस्तिलाः ॥ ६२ ॥\nप्रियंगुः कोविदारश्च कोरदूषाः सतीनकाः ॥\nमाषा मुद्गा मसूराश्च निष्पावाः सकुलत्थकाः ॥ ॥ ६३ ॥\nआढक्यश्चणकाश्चैव कणाः सप्तदश स्मृताः ॥\nइत्येता ओषधीनां च ग्राम्याणां जातयः स्मृताः ॥ ६४ ॥\nओषध्यो यज्ञियाश्चैव ग्राम्या रण्याश्चतुर्द्दश ॥\nव्रीहयश्च यवाश्चैव गोधूमास्त्वणवस्तिलाः ॥ ६५ ॥\nप्रियंगुषष्ठा इत्येते सप्तमास्तु कुलत्थकाः ॥\nश्यामाकास्त्वथ नीवारा जर्तिलाः सगवेधुकाः ॥ ६६ ॥\nऊरुविन्दा मर्कटकास्तथा वेणुयवाश्च ये ॥\nग्राम्यारण्यास्तथा ह्येता ओषध्यस्तु चतुर्दश ॥ ६७ ॥\nतृणगुल्मलता वीरुद्वल्लीगुच्छादि कोटिशः ॥\nएतेषामधिपश्चन्द्रो धारयत्यखिलं जगत् ॥ ६८ ॥\nज्योत्स्नाभिर्भगवान्सोमो जगतो हितकाम्यया ॥\nततस्तस्मै ददौ राज्यं ब्रह्मा ब्रह्मविदां वरः ॥ ६९ ॥\nबीजौषधीनां विप्राणां मंत्राणां च वरानने ॥\nसोऽभिषिक्तो महातेजा राजा राज्ये निशाकरः ॥ 7.1.20.७० ॥\nत्रीँल्लोकान्भावयामास स्वभासा भास्वतां वरः॥\nतं सिनी च कुहूश्चैव द्युतिःपुष्टिः प्रभा वसुः॥७१॥\nकीर्तिर्धृतिश्च लक्ष्मीश्च नव देव्यः सिषेविरे॥\nसप्तविंशतिरिंदोस्तु दाक्षायण्यो महाव्रताः॥७२॥\nददौ प्राचेतसो दक्षो नक्षत्राणीति या विदुः॥\nस तत्प्राप्य मह्द्राज्यं सोमः सोमवतां वरः ॥ ७३ ॥\nसमाजह्रे राजसूयं सहस्रशतदक्षिणम् ॥\nहिरण्यगर्भश्चोद्गाता ब्रह्मा ब्रह्मत्वमेयिवान् ॥ ७४ ॥\nसदस्यस्तस्य भगवान्हरिर्नारायणः प्रभुः ॥\nसनत्कुमारप्रमुखैराद्यैर्ब्रह्मर्षिभिर्वृतः ॥ ७५ ॥\nदक्षिणामददात्सोमस्त्रीँल्लोकांस्तु वरानने ॥\nतेभ्यो ब्रह्मर्षिमुख्येभ्यः सदस्येभ्यश्च वै शुभे ॥ ॥ ७६ ॥\nप्राप्यावभृथमव्यग्रः सर्वदेवर्षिपूजितः ॥\nअतिराजति राजेन्द्रो दशधा भावयन्दिशः ॥ ७७ ॥\nतेन तत्प्राप दुष्प्राप्यमैश्वर्य्यमकृता त्मभिः ॥\nस एवं वर्त्तते चन्द्रश्चात्रेय इति विश्रुतः ॥ ७८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चन्द्रोत्पत्तिवर्णनंनाम विंशोऽध्यायः ॥ २० ॥"
  }
]
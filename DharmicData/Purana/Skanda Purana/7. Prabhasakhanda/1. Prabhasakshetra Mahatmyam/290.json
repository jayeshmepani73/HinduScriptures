[
  {
    "text": "॥ ईश्वर उवाच ॥ ॥\nततो गच्छेन्महादेवि कुबेरस्थानमुत्तमम् ॥\nयत्र सिद्धः पुरा देवि कुबेरो धनदोऽभवत् ॥ १ ॥\nब्राह्मणश्चौररूपेण तत्र स्थानेऽवसत्पुरा ॥\nस च मे भक्तियोगेन पुरा वै धनदः कृतः॥ २ ॥\n॥ देव्युवाच ॥ ॥\nकथं स ब्राह्मणो भूत्वा चौररूपो नराधमः ॥\nतन्मे कथय देवेश धनदः स यथाऽभवत् ॥ ३ ॥\n॥ ईश्वर उवाच ॥ ॥\nतस्मिन्नर्थे महादेवि यद्वृत्तं चौत्तमेंऽतरे ॥\nकथयिष्यामि तत्सर्वं शिवमाहात्म्यसूचकम् ॥ ४ ॥\nकश्चिदासीद्द्विजो देवि देवशर्मेति विश्रुतः ॥\nप्रभासक्षेत्रनिलयो न्यंकुमत्यास्तटेऽवसत् ॥ ५ ॥\nपुत्रक्षेत्रकलत्रादिव्यापारैकरतः सदा ॥\nविहायाथ स गार्हस्थ्यं धनार्थं लोभ मोहितः ॥\nप्रचचार महीमेतां सग्रामनगरांतराम् ॥ ६ ॥\nभार्या तस्य विलोलाक्षी तस्य गेहाद्विनिर्गता ॥\nस्वच्छंदचारिणी नित्यं नित्यं चानंगमोहिता ॥ ७ ॥\nतस्यां कदाचित्पुत्रस्तु शूद्राज्जातो विधेर्वशात् ॥\nदुष्टात्माऽतीव निर्मुक्तो नाम्ना दुःसह इत्यतः ॥ ८ ॥\nसोऽथ कालेन महता नामकर्मप्रवर्तितः ॥\nव्यसनोपहतः पापस्त्यक्तो बन्धुजनैस्तथा ॥ ९ ॥\nपूजोपकरणं द्रव्यं स कस्मिंश्चिच्छिवालये ॥\nबहुदोषामुखे दृष्ट्वा हर्तुकामोऽविशत्ततः॥। ॥ 7.1.290.१०॥\nयावद्दीपो गतप्रायो वर्त्तिच्छेदोऽभवत्किल ॥\nतावत्तेन दशा दत्ता द्रव्यान्वेषणकारणात् ॥ ११ ॥\nप्रबुद्धश्चोत्थितस्तत्र देवपूजाकरो नरः ॥\nकोऽयं कोयमिति प्रोच्चैर्व्याहरत्परिघायुधः ॥१२॥\nस च प्राणभयान्नष्टः शूद्रजश्चापि मूढधीः ॥\nविनिन्दन्नात्मनो जन्म कर्म चापि सुदुःखित॥१३॥\nपुरपालैर्हतोऽवन्यां मृतः कालादभूच्च सः॥\nगंधारविषये राजा ख्यातो नाम्ना सुदुर्मुखः॥१४॥\nगीतवाद्यरतस्तत्र वेश्यासु निरतो भृशम्॥\nप्रजोपद्रवकृन्मूर्खः सर्वधर्मबहिष्कृतः ॥ १५ ॥\nकिन्त्वर्चयन्सदैवासौ लिंगं राज्यक्रमागतम् ॥\nपुष्पस्रग्धूपनैवेद्यगंधादिभिरमन्त्रवत् ॥१६ ॥\nमुख्येषु च सदा काले देवतायतनेषु च ॥\nदद्यात्स बहुलान्दीपान्वर्तिभिश्च समुज्ज्वलान् ॥ १७ ॥\nकदाचिन्मृगयासक्तो बभ्राम  स च वीर्यवान्॥\nप्रभास क्षेत्रमागात्य पूर्वसंस्कारभावितः ॥ १८ ॥\nपरैरभिहतो युद्धे न्यंकुमत्यास्तटे शुभे ॥\nशिवपूजाविधानेन विध्वस्ताशेषपातकः ॥ १९ ॥\nततो विश्रवसश्चासौ पुत्रोऽभूद्भुवि विश्रुतः ॥\nयः स एव महातेजाः सर्वयज्ञाधिपो बली ॥ 7.1.290.२० ॥\nकुबेर इति धर्मात्मा श्रुतशीलसमन्वितः ॥\nलिंगं प्रतिष्ठयामास न्यंकुमत्याश्च पूर्वतः ॥ २१ ॥\nकौबेरात्पश्चिमे भागे सोमनाथेति विश्रुतम् ॥\nसंपूज्य च यथेशानं न्यंकुमत्यास्तटे शुभे ॥\nस्तोत्रेणानेन चास्तौषीद्भक्त्या तं सर्वकामदम् ॥ २२ ॥\nमूर्तिः क्वापि महेश्वरस्य महती यज्ञस्य मूलोदया तुम्बी तुंगफलावती च शतशो ब्रह्माण्डकोटिस्तथा ॥\nयन्मानं न पितामहो न च हरिर्ब्रह्माण्डमध्यस्थितो जानात्यन्यसुरेषु का च गणना सा संततं वोऽवतात् ॥ २३ ॥\nनमाम्यहं देवमजं पुराणमु पेन्द्रमिन्द्रावरराजजुष्टम् ॥\nशशांकसूर्याग्निसमाननेत्रं वृषेन्द्रचिह्नं प्रलयादिहेतुम् ॥ २४ ॥\nसर्वेश्वरैकत्रिबलैकबन्धुं योगाधिगम्यं जगतोऽधिवासम् ॥\nतं विस्मयाधारमनंतशक्तिं ज्ञानोद्भवं धैर्यगुणाधिकं च ॥ २५ ॥\nपिनाकपाशांकुशशूलहस्तं कपर्दिनं मेघसमानघोषम् ॥\nसकालकण्ठं स्फटिकावभासं नमामि शंभुं भुवनैकनाथम् ॥ २६ ॥\nकपालिनं मालिनमादिदेवं जटाधरं भीमभुजंगहारम् ॥\nप्रभासितारं च सहस्रमूर्तिं सहस्रशीर्षं पुरुषं विशिष्टम् ॥ २७ ॥\nयदक्षरं निर्गुणमप्रमेयं सज्योतिरेकं प्रवदंति संतः ॥\nदूरंगमं वेद्यमनिंद्यवन्द्यं सर्वेषु हृत्स्थं परमं पवित्रम् ॥ २८ ॥\nतेजोनिभं बालमृगांकमौलिं नमामि रुद्रं स्फुरदुग्रवक्त्रम् ॥\nकालेन्धनं कामदमस्तसंगं धर्मासनस्थं प्रकृतिद्वयस्थम् ॥ २९ ॥\nअतीन्द्रियं विश्वभुजं जितारिं गुणत्रयातीतमजं निरीहम् ॥\nतमोमयं वेदमयं चिदंशं प्रजापतीशं पुरुहूतमिन्द्रम् ॥\nअनागतैकध्वनिरूपमाद्यं ध्यायंति यं योगविदो यतीन्द्राः ॥ 7.1.290.३० ॥\nसंसारपाशच्छिदुरं विमुक्तः पुनः पुनस्त्वां प्रणमामि देवम् ॥ ३१ ॥\nनिरूपमास्यं च बलप्रभावं न च स्वभावं परमस्य पुंसः ॥\nविज्ञायते विष्णुपितामहाद्यैस्तं वामदेवं प्रणमाम्यचिंत्यम् ॥ ३२ ॥\nशिवं समाराध्य तमुग्रमू्र्त्तिं पपौ समुद्रं भगवानगस्त्यः ॥\nलेभे दिलीपोऽप्यखिलांश्च कामांस्तं विश्वयोनिं शरणं प्रपद्ये ॥ ३३ ॥\nदेवेन्द्रवन्द्योद्धर मामनाथं शम्भो कृपाकारुणिकः किल त्वम् ॥\nदुःखाऽर्णवे मग्नमुमेश दीनं समुद्धर त्वं भव शंकरोऽसि ॥ ३४ ॥\nसंपूजयन्तो दिवि देवसंघा ब्रह्मेन्द्ररुद्रा विहरंति कामम् ॥\nतं स्तौमि नौमीह जपामि शर्वं वन्देऽभिवंद्यं शरणं प्रपन्नः ॥३५॥\nस्तुत्वैवमीशं विरराम यावत्तावत्स रुद्रोऽर्कसहस्रतेजाः ॥\nददौ च तस्मै वरदोंऽधकारिर्वरत्रयं वैश्रवणाय देवः॥\nसख्यं च दिक्पालपदं चतुर्थं धनाधिपत्यं च दिवौकसां च ॥ ३६ ॥\nयस्मादत्र त्वया सम्यङ्न्यंकुमत्यास्तटे शुभे ॥\nआराधितोऽहं विधिवत्कृत्वा मूर्त्तिं महीमयीम् ॥ ३७ ॥\nतस्मात्तवैव नाम्ना तत्स्थानं ख्यातं भविष्यति ॥\nकुबेरनगरेत्येवं मम प्रीतिप्रदायकम् ॥ ३८॥\nत्वया प्रतिष्ठितं लिंगमस्मात्स्थानाच्च पश्चिमे ॥\nउमानाथस्य विधिवत्सोमनाथेति तत्स्मृतम् ॥ ३९ ॥\nश्रीपंचम्यां विधानेन यस्तच्च पूजयिष्यति ॥\nसप्तपुरुषावधिर्यावत्तस्य लक्ष्मीर्भविष्यति ॥ 7.1.290.४० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये न्यंकुमतीमाहात्म्ये कुबेरनगरोत्पत्तिकुबेरस्थापितसोमनाथमाहात्म्यवर्णनंनाम नवत्युत्तरद्विशततमोऽध्यायः ॥२९०॥"
  }
]
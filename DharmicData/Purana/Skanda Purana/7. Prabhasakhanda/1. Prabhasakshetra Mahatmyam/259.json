[
  {
    "text": "॥ ईश्वर उवाच ॥ ॥\nततो गच्छेन्महादेवि पर्णादित्यं सुरेश्वरम् ॥\nप्राचीसरस्वतीकूले तटे चोत्तरतः स्थितम्॥ १ ॥\nपुरा त्रेतायुगे देवि पर्णादोनाम वै द्विजः ॥\nप्रभासं क्षेत्रमासाद्य तपस्तेपे सुदारुणम् ॥\nआराधयामास रविं भक्त्या परमया युतः ॥ २ ॥\nतर्पयित्वा ततः सूर्यं धूपमाल्यविलेपनैः ॥\nवेदोक्तैः स्तवनैः सूक्तैर्दिवारात्रं समाहितः ॥ ३ ॥\nएवं च ध्यायतस्तस्य कालेन महता ततः ॥\nतुतोष भगवान्सूर्यो वाक्यमेतदुवाच ह ॥ ४ ॥\nपरितुष्टोऽस्मि विप्रेन्द्र तपसानेन सुव्रत ॥\nवरं वरय भद्रं ते नित्यं यन्मनसेप्सितम्॥ ५ ॥\n॥ ब्राह्मण उवाच ॥ ॥\nएष एव वरः कामो यत्तुष्टो भगवान्स्वयम् ॥\nदर्शनं तव देवेश स्वप्नेष्वपि च दुर्ल्लभम्॥ ६ ॥\nअवश्यं यदि दातव्यो वरो मम दिवाकर ॥\nअत्र संनिहतो देव सदा त्वं भव भास्कर ॥ ७ ॥\nतव प्रसादात्ते यांतु तव लोकं दिवा कर ॥\nएवं भविष्यतीत्युक्त्वा ह्यन्तर्धानं गतो रविः ॥ ८ ॥\nपर्णादोऽपि स्थितस्तत्र तस्याराधनतत्परः ॥\nतत्र भाद्रपदे मासे षष्ठ्यां स्नानं समाचरेत् ॥\nपर्णादित्यं ततः पश्येन्न स दुःखमवाप्नुयात् ॥ ९ ॥\nगोशतस्य प्रयागे तु सम्यग्दत्तस्य यत्फलम् ॥\nतत्फलं लभते मर्त्यः पर्णादित्यस्य दर्शनात् ॥ 7.1.259.१० ॥\nये सेवंते महाकुष्ठं पांगुल्यं च विवर्चिकाः ॥\nपर्णादित्यं न जानंति नूनं ते मंदबुद्धयः ॥ ११ ॥\nइति श्रीस्कान्दे महपुराण एकाशीति साहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये पर्णादित्यमाहात्म्यवर्णनंनामैकोनषष्ट्युत्तरद्विशततमोऽध्यायः ॥२५९॥"
  }
]
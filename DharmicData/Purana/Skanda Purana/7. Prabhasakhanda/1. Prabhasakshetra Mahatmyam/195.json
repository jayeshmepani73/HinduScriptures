[
  {
    "text": "॥ ईश्वर उवाच ॥ ॥\nततो वृद्धप्रभासं तु गच्छेच्च नियतात्मवान् ॥\nआदिप्रभासाद्दक्षिणतो नातिदूरे व्यवस्थितम् ॥ १ ॥\nचतुर्मुखं महालिंगं दर्शनात्पापनाशनम् ॥ २ ॥\n॥ श्रीदेव्युवाच ॥ ॥\nकथं वृद्धप्रभासं तु नाम तस्याभवत्प्रभो ॥\nतस्मिन्दृष्टे फलं किं स्यात्स्तुते संपूजिते तथा ॥ ३ ॥\nएतत्कथय मे देव संक्षेपान्नातिविस्तरात् ॥ ४ ॥\n॥ ईश्वर उवाच ॥ ॥\nआदौ स्वायंभुवे देवि पूर्वमन्वन्तरे पुरा ॥\nत्रेतायुगे चतुर्थे तु प्रभासे क्षेत्र उत्तमे ॥ ५ ॥\nतस्मिन्काले महादेवि पूर्वमन्वंतरे पुरा ॥\nत्रेतायुगे चतुर्थे तु ऋषयस्तत्र संगताः ॥ ६ ॥\nदर्शनार्थं प्रभासस्य उत्तरापथगामिनः ॥\nतं दृष्ट्वाऽऽच्छादितं देवं वज्रेण तु महेश्वरि ॥ ७ ॥\nविषादं परमं जग्मुर्वाक्यं चेदमथाबुवन् ॥\nअदृष्ट्वा शांकरं लिगं न यास्यामो वयं गृहम् ॥ ८ ॥\nस्वर्गार्थिनो वयं प्राप्ता महदध्वानमेव हि ॥\nतस्मादत्रैव तिष्ठामो यावल्लिंगस्य दर्शनम् ॥ ९ ॥\nएवं ते निश्चयं कृत्वा परस्मिंस्तपसि स्थिताः ॥\nवर्षास्वाकाशगा भूत्वा हेमंते सलिलाश्रयाः ॥ 7.1.195.१० ॥\nपञ्चाग्निसाधना ग्रीष्मे नियता ब्रह्मचारिणः ॥\nबहून्वर्षगणान्विप्रा जराग्रस्तास्तदाऽभवन् ॥ ११ ॥\nएवं वृद्धत्वमापन्ना यदा ते वरवर्णिनि ॥\nछन्द्यमाना वरैस्ते तु शंकरेण महात्मना ॥ १२ ॥\nलिंगस्य दर्शनं मुक्त्वा न तेऽन्यं वव्रिरे वरम् ॥ १३ ॥\nतेषां तु निश्चयं ज्ञात्वा सर्वेषां वृषभध्वजः ॥\nअनुकम्पापरो भूत्वा स्वलिंगं तानदर्शयत् ॥ १४ ॥\nएतस्मिन्नेव काले तु भित्त्वा चैव वसुन्धराम् ॥\nउत्थितं सहसा लिंगं तदेव वरवर्णिनि ॥ १५ ॥\nऋषयस्ते च तं दृष्ट्वा सर्वे च त्रिदिवं गताः ॥\nअथ तेषु प्रयातेषु शक्रस्तप्तमना ह्यभूत् ॥ १६ ॥\nतमपि च्छादयामास वज्रेण शतपर्वणा ॥ १७ ॥\nवृद्धभावे यतस्तेषामृषीणां दर्शनं गतः ॥\nअतो वृद्धप्रभासं तत्कीर्त्यते वसुधातले ॥ १८ ॥!\nतस्मिन्दृष्टे वरारोहे अद्यापि लभते फलम् ॥\nराजसूयाश्वमेधानां नरो भक्तिसमन्वितः ॥ १९ ॥\nएवं तत्र समुत्पन्नं प्रभासं वृद्धसंज्ञकम् ॥\nतत्रोक्षा ब्राह्मणे देयः सम्यग्यात्राफलेप्सुभिः ॥ 7.1.195.२० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वृद्धप्रभासमाहात्म्यवर्णनंनाम पञ्चनवत्युत्तरशततमोऽध्यायः ॥ १९५ ॥"
  }
]
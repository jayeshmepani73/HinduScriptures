[
  {
    "text": "॥ ईश्वर उवाच ॥ ॥\nअथ पूजाविधानं ते कथयामि समासतः ॥\nभक्तिभेदान्पृथक्तस्य ब्रह्मणो बालरूपिणः ॥ १ ॥\nरथयात्राविधानं तु स्तोत्रमंत्रविधिक्रमम् ॥\nविविधा भक्तिरुद्दिष्टा मनोवाक्कायसंभवा ॥ ॥ २ ॥\nलौकिकी वैदिकी चापि भवेदाध्यात्मिकी तथा ॥\nध्यानधारणया या तु वेदानां स्मरणेन च ॥\nब्रह्मप्रीतिकरी चैषा मानसी भक्तिरुच्यते ॥ ३ ॥\nमंत्रवेदनमस्कारैरग्निश्राद्धविधानकैः ॥\nजाप्यैश्चारण्यकैश्चैव वाचिकी भक्तिरुच्यते ॥ ४ ॥\nव्रतोपवासनियमैश्चितेंद्रियनिरोधिभिः ॥\nकृच्छ्र सांतपनैश्चान्यैस्तथा चांद्रायणादिभिः ॥ ५ ॥\nब्रह्मोक्तैश्चोपवासैश्च तथान्यैश्च शुभव्रतैः ॥\nकायिकी भक्तिराख्याता त्रिविधा तु द्विजन्मनाम् ॥ ६ ॥\nगोघृतक्षीरदधिभिर्मध्विक्षुसुकुशोदकैः ॥\nगंधमाल्यैश्च विविधैर्वस्तुभिश्चोपपादिभिः ॥ ७ ॥\nघृतगुग्गुलधूपैश्च कृष्णागुरुसुगंधिभिः ॥\nभूषणै हैमरत्नाद्यैश्चित्राभिः स्रग्भिरेव च ॥ ८ ॥\nन्यासैः परिसरैः स्तोत्रैः पताकाभिस्तथोत्सवैः ॥\nनृत्यवादित्रगीतैश्च सर्ववस्तूपहारकैः ॥ ९ ॥\nभक्ष्यभोज्यान्न पानैश्च या पूजा क्रियते नरैः ॥\nपितामहं समुद्दिश्य सा भक्तिर्लौकिकी मता ॥ 7.1.107.१० ॥\nवेदमंत्रहविर्भागैः क्रिया या वैदिकी स्मृता ॥ ११ ॥\nदर्शे च पौर्णमास्यां च कर्त्तव्यं चाग्निहोत्रजम् ॥\nप्राशनं दक्षिणादानं पुरोडाश इति क्रिया ॥ १२ ॥\nइष्टिर्धृतिः सोमपानं याज्ञियं कर्म सर्वशः ॥\nऋग्यजुः सामजाप्यानि संहिताध्ययनानि च ॥\nक्रियते ब्रह्माणमुद्दिश्य सा भक्तिर्वेदिकोच्यते ॥ १३ ॥\nप्राणायामपरो नित्यं ध्यानवान्विजितेंद्रियः ॥\nभैक्ष्यभक्षी व्रती चापि सर्वप्रत्याहृतेंद्रियः ॥ १४ ॥\nधारणं हृदये कृत्वा ध्यायमानः प्रजेश्वरम् ॥\nहृत्पद्मकर्णिकासीनं रक्तवर्णं सुलोचनम् ॥१५॥\nपश्यन्नुद्द्योतितमुखं ब्रह्माणं सुकटीतटम्॥\nरक्तवर्णं चतुर्बाहुं वरदाभयहस्तकम्॥\nएवं यश्चिंतयेद्देवं ब्रह्मभक्तः स उच्यते ॥ १६ ॥\nविधिं च शृणु मे देवि यः स्मृतः क्षेत्रवासिनाम् ॥ १७ ॥\nनिर्ममा निरहंकारा निःसंगा निष्परिग्रहाः॥\nचतुर्वर्गेपि निःस्नेहाः समलोष्टाश्मकांचनाः ॥१८॥\nभूतानां कर्मभिर्नित्यं त्रिविधैरभयप्रदाः ॥\nप्राणायामपरा नित्यं परध्यानपरायणाः ॥ १९ ॥\nजापिनः शुचयो नित्यं यतिधर्मक्रियापराः ॥\nसांख्ययोगविधिज्ञा ये धर्मविच्छिन्नसंशयाः ॥ 7.1.107.२० ॥\nब्रह्मपूजारता नित्यं ते विप्राः क्षेत्रवासिनः ॥\nतैर्यथा पूजनीयो वै बालरूपी पितामहः ॥ २१ ॥\nतथाहं कीर्त्तयिष्यामि शृणुष्वैकमनाः प्रिये ॥\nस्नात्वा तु विमले तीर्थे शुक्लांबरधरः शुचिः॥\nपूजोपहारसंयुक्तस्ततो ब्रह्माणमर्चयेत् ॥ २२ ॥\nपूर्वं संस्नाप्य विधिना पंचामृतरसोदकैः ॥\nगोमूत्रं गोमयं क्षीरं दधि सर्पिः कुशोदकम् ॥ २३ ॥\nगायत्र्या गृह्य गोमूत्रं गंधद्वारेति गोमयम् ॥\nआप्यायस्वेति च क्षीरं दधिक्राव्णेति वै दधि ॥ २४ ॥\nतेजोऽसि शुक्रमित्याज्यं देवस्य त्वा कुशोदकम् ॥\nआपोहिष्ठेति मंत्रेण पंचगव्येन स्नापयेत् ॥ २५ ॥\nकपिलापंचगव्येन कुशवारियुतेन च ॥\nस्नापयेन्मंत्रपूतेन ब्रह्मस्नानं हि तत्स्मृतम् ॥ २६ ॥\nवर्षकोटिसहस्रैस्तु यत्पापं समुपार्जितम् ॥\nसुरज्येष्ठं तु संस्नाप्य दहेत्सर्वं न संशयः ॥ २७ ॥\nएवं संस्नाप्य विधिना ब्रह्माणं बालरूपिणम् ॥\nकर्पूरागरुतोयेन ततः संस्नापयेद्द्विजः ॥ २८ ॥\nएवं कृत्वार्च्चयेद्देवं गायत्रीन्यासयोगतः ॥\nमूर्ध्नः पादतलं यावत्प्रणवं विन्यसेद्बुधः ॥ २९ ॥\nतकारं विन्यसेन्मूर्ध्नि सकारं मुखमण्डले ॥\nविकारं कंठदेशे तु तुकारं चांगसंधिषु ॥ 7.1.107.३० ॥\nवकारं हृदि मध्ये तु रेकारं पार्श्वयोर्द्वयोः ॥\nणिकारं दक्षिणे कुक्षौ यकारं वामसंज्ञिते ॥ ३१ ॥\nभकारं कटिनाभिस्थं गोकारं पार्श्वयोर्द्वयोः ॥\nदेकारं जानुनोर्न्यस्य वकारं पादपद्मयोः ॥ ३२ ॥\nस्यकारमंगुष्ठयोर्न्यस्य धीकारमुरसि न्यसेत् ॥\nमकारं जानुमूले तु हि कारं गुह्यमाश्रितम् ॥ ३३ ॥\nधिकारं हृदये न्यस्य योकारं चाधरोष्ठके ॥\nयोकारं च तथैवान्यमुत्तरोष्ठे न्यसेत्सुधीः ॥ ३४ ॥\nनकारं नासिकाग्रे तु प्रकारं नेत्रमाश्रितम् ॥\nचोकारं च भ्रुवोर्मध्ये दकारं प्राणमाश्रितम् ॥ ३५ ॥\nयात्कारं च ललाटांते विन्यसेद्वै सुरेश्वरि ॥\nन्यासं कृत्वाऽऽत्मनो देहे देवे कुर्यात्तथा प्रिये ॥ ३६ ॥\nसर्वोपहारसंपन्नं कृत्वा सम्यङ्निरीक्षयेत् ॥\nकुंकुमागरुकर्पूरचंदनेन विमिश्रितम् ॥ ३७ ॥\nगंधतोयैरुपस्कृत्य गायत्र्या प्रणवेन च ॥\nप्रोक्षयेत्सर्वद्रव्याणि पश्चादर्चनमारभेत् ॥ ३८ ॥\nदिव्यै पुष्पैः सुगंधैश्च मालतीकमलादिभिः ॥\nअशोकैः शतपत्रैश्च बकुलैः पूजयेत्क्रमात् ॥ ३९ ॥\nकृष्णागरुसुधूपेन घृतदीपैस्तथोत्तमैः ॥\nततः प्रदापयेत्तत्र नैवेद्यं विविधं क्रमात् ॥ 7.1.107.४० ॥\nखण्डलड्डुकश्रीवेष्टकांसाराशोकपल्लवैः ॥\nस्वस्तिकोल्लिपिकादुग्धा तिलवेष्टकिलाटिकाम् ॥ ४१ ॥\nफलानि चैव पक्वानि मूलमंत्रेण दापयेत् ॥\nऋग्वेदं च यजुर्वेदं सामवेदं च पूजयेत् ॥ ४२ ॥\nज्ञानं वैराग्यमैश्वर्यं धर्मं संपूजयेद्बुधः ॥\nईशानादिक्रमाद्देवि दिशासु विदिशासु च  ॥ ४३ ॥\nचतुर्द्दशविद्यास्थानानि ब्रह्मणोऽग्रे प्रपूजयेत् ॥\nहृदयानि ततो न्यस्य देवस्य पुरतः क्रमात् ॥ ४४ ॥\nआपोहिष्ठेति ऋगियं हृदयं परिकीर्त्तितम् ॥\nऋतं सत्यं शिखा प्रोक्ता उदुत्यं नेत्रमादिशेत् ॥ ४५ ॥\nचित्रं देवानामित्येवं सर्वलोकेषु विश्रुतम् ॥\nब्रह्मंस्ते छादयामीति कवचं समुदाहृतम् ॥ ४६ ॥\nभूर्भुवः स्वरितीरेश पूजनं परिकीर्तितम् ॥\nगायत्र्या पूजयेद्देवमोंकारेणाभिमंत्रितम्॥ ४७॥\nप्रणवेनापरान्सर्वानृग्वेदादीन्प्रपूजयेत् ॥\nगायत्री परमो मंत्रो वेदमाता विभावरी ॥ ४८ ॥\nगायत्र्यक्षरतत्त्वैस्तु ब्रह्माणं यस्तु पूजयेत् ॥\nउपोष्य पंचदश्यां तु स याति परमं पदम् ॥ ४९ ॥\nसंसारसागरं घोरमुत्तितीर्षुर्द्विजो यदि ॥\nप्रभासे कार्त्तिके मासि ब्रह्माणं पूजयेत्सदा ॥ 7.1.107.५० ॥\nयस्य दर्शनमात्रेण अश्वमेध फलं लभेत् ॥\nकस्तं न पूजयेद्विद्वान्प्रभासे बालरूपिणम् ॥ ५१ ॥\nयस्यैकदिवसप्रांते सदेवासुरमानवाः ॥\nविलयं यांति देवेशि कस्तं न प्रतिपूजयेत् ॥ ५२ ॥\nपिता यः सर्वदेवानां भूतानां च पितामहः ॥\nयस्मादेष स तैः पूज्यो ब्राह्मणैः क्षेत्रवासिभिः ॥ ५३ ॥\nरुद्ररूपी विश्वरूपी स एव भुवनेश्वरः ॥\nपौर्णमास्यामुपोषित्वा ब्रह्माणं जगतां पतिम् ॥\nअर्चयेद्यो विधानेन सोऽश्वमेधफलं लभेत् ॥ ५४ ॥\nकार्त्तिके मासि देवस्य रथयात्रा प्रकीर्त्तिता ॥\nयां कृत्वा मानवो भक्त्या याति ब्रह्मसलोकताम् ॥ ५५ ॥\nकार्त्तिके मासि देवेशि पौर्णमास्यां चतुर्मुखम् ॥\nमार्गेण चर्मणा सार्द्धं सावित्र्या च परंतपः ॥ ५६ ॥\nभ्रामयेन्नगरं सर्वं नानावाद्यैः समन्वितम् ॥\nस्थापयेद्भ्रामयित्वा तु सकलं नगरं नृपः ॥ ५७ ॥\nब्राह्मणान्भोजयित्वाग्रे शांडिलेयं प्रपूज्य च ॥\nआरोपयेद्रथे देवं पुण्यवादित्रनिःस्वनैः ॥ ५८ ॥\nरथाग्रे शांडिलीपुत्रं पूजयित्वा विधानतः ॥\nब्राह्मणान्वाचयित्वा च कृत्वा पुण्याहमंगलम् ॥ ५९ ॥\nदेवमारोपयित्वा तु रथे कुर्यात्प्रजागरम् ॥\nनानाविधैः प्रेक्षणकैर्ब्रह्मशेषैश्च पुष्कलैः ॥ 7.1.107.६० ॥\nनारोढव्यं रथे देवि शूद्रेण शुभमिच्छता ॥\nनाधर्मेण विशेषेण मुक्त्वैकं भोजकं प्रिये ॥ ६१ ॥\nब्रह्मणो दक्षिणे पार्श्वे सावित्रीं स्थापयेत्प्रिये ॥\nभोजकं वामपार्श्वे तु पुरतः पंकजं न्यसेत् ॥ ६२ ॥\nएवं तूर्यनिनादैश्च शंखशब्दैश्च पुष्कलैः ॥\nभ्रामयित्वा रथं देवि पुरं सर्वं च दक्षिणम् ॥\nस्वस्थाने स्थापयेद्भूयः कृत्वा नीराजनं बुधः ॥ ६३ ॥\nय एवं कुरुते यात्रां भक्त्या यश्चापि पश्यति ॥\nरथं वाऽऽकर्षयेद्यस्तु स गच्छेद्ब्रह्मणः पदम् ॥ ६४ ॥\nयो दीपं धारयेत्तत्र ब्रह्मणो रथपृष्ठगः ॥\nपदेपदेऽश्वमेधस्य स फलं विंदते महत् ॥ ६५ ॥\nयो न कारयते राजा रथयात्रां तु ब्रह्मणः ॥\nस पच्यते महादेवि रौरवे कालमक्षयम् ॥ ६६ ॥\nतस्मात्सर्वप्रयत्नेन राष्ट्रस्य क्षेममिच्छता ॥\nरथयात्रां विशेषेण स्वयं राजा प्रवर्त्तयेत् ॥ ६७ ॥\nप्रतिपद्ब्राह्मणांश्चापि भोजयेद्वि धिवत्सुधीः ॥\nवासोभिरहतैश्चापि गन्धमाल्यानुलेपनैः ॥ ६८ ॥\nकार्त्तिके मास्यमावास्यां यस्तु दीपप्रदीपनम् ॥\nशालायां ब्रह्मणः कुर्यात्स गच्छेत्परमं पदम् ॥ ६९ ॥\nउत्सवेषु च सर्वेषु सर्वकाले विशेषतः ॥\nपूजयेयुरिमं विप्रा ब्रह्माणं जगतां गुरुम् ॥ 7.1.107.७०॥\nयथाकृत्यप्रयोगेण सम्यक्छ्रद्धा समन्विताः ॥\nपूज्यो दिव्योपचारेण यथावित्तानुसारतः ॥ ७१ ॥\nएवं ते कथितं देवि पूजामाहात्म्यमुत्तमम् ॥\nप्रभासक्षेत्रमाहात्म्यं ब्रह्मणः बालरूपिणः ॥ ७२ ॥\nतस्याहं कथयिष्यामि नाम्नामष्टोत्तरं शतम् ॥\nप्रदत्त्वा च पठित्वा च यज्ञायुतफलं लभेत् ॥ ७३ ॥\nगायत्र्या लक्षजाप्येन सम्यग्जप्तेन यत्फलम् ॥\nतत्फलं समवाप्नोति स्तोत्रस्यास्य उदीरणात् ॥ ७४ ॥\nइदं स्तोत्रवरं दिव्यं रहस्यं पापनाशनम् ॥\nन देयं दुष्टबुद्धीनां निन्दकानां तथैव च ॥ ७५ ॥\nब्राह्मणाय प्रदातव्यं श्रोत्रियाय महात्मने ॥\nविष्णुना हि पुरा पृष्टं ब्रह्मणः स्तोत्रमुत्त्मम् ॥ ७६ ॥\nकेषुकेषु च स्थानेषु देवदेव पितामह ॥\nसंचिन्त्यस्तन्ममाचक्ष्व त्वं हि सर्वविदुत्तम ॥ ७७ ॥\n॥ ब्रह्मोवाच ॥ ॥\nपुष्करेऽहं सुरश्रेष्ठो गयायां प्रपितामहः।।\nकान्यकुब्जे वेदगर्भो भृगुक्षेत्रे चतुर्मुखः ॥ ७८ ॥\nकौबेर्यां सृष्टिकर्ता च नन्दिपुर्यां बृहस्पतिः ॥\nप्रभासे बालरूपी च वाराणस्यां सुरप्रियः ॥७९॥\nद्वारावत्यां चक्रदेवो वैदिशे भुवनाधिपः ॥\nपौंड्रके पुण्डरीकाक्षः पीताक्षो हस्तिनापुरे ॥ 7.1.107.८० ॥\nजयंत्यां विजयश्चासौ जयन्तः पुरुषोत्तमे ॥\nवाडेषु पद्महस्तोऽहं तमोलिप्ते तमोनुदः ॥ ८१ ॥\nआहिच्छत्र्यां जनानंदः काञ्चीपुर्यां जनप्रियः ॥\nकर्णाटस्य पुरे ब्रह्मा ऋषिकुण्डे मुनिस्तथा ॥ ८२ ॥\nश्रीकण्ठे श्रीनिवासश्च कामरूपे शुभंकरः ॥\nउच्छ्रियाणे देवकर्त्ता स्रष्टा जालंधरे तथा ॥ ८३ ॥\nमल्लिकाख्ये तथा विष्णुर्महेन्द्रे भार्गवस्तथा ॥\nगोनर्दः स्थविराकारे ह्युज्जयिन्यां पितामहः ॥ ८४ ॥\nकौशांब्यां तु महादेवो ह्ययोध्यायां तु राघवः ॥\nविरंचिश्चित्रकूटे तु वाराहो विन्ध्यपर्वते ॥ ८५ ॥\nगंगाद्वारे सुरश्रेष्ठो हिमवन्ते तु शंकरः ॥\nदेहिकायां स्रुचाहस्तः पद्महस्तस्तथाऽर्बुदे ॥८६ ॥\nवृन्दावने पद्मनेत्रः कुश हस्तश्च नैमिषे ॥\nगोपक्षेत्रे च गोविन्दः सुरेन्द्रो यमुनातटे ॥ ८७ ॥\nभागीरथ्यां पद्मतनुर्जनानन्दो जनस्थले ॥\nकौंकणे च स मध्वक्षः काम्पिल्ये कनकप्रभः ॥ ८८ ॥\nखेटके चान्नदाता च शंभुश्चैव क्रतुस्थले ॥\nलंकायां चैव पौलस्त्यः काश्मीरे हंसवाहनः ॥ ८९ ॥\nवसिष्ठश्चार्बुदे चैव नारदश्चोत्पलावने ॥\nमेधके श्रुतिदाता च प्रयागे यजुषां पतिः ॥ 7.1.107.९० ॥\nशिवलिंगे सामवेदो मर्कटे च मधुप्रियः ॥\nनारायणश्च गोमन्ते विदर्भायां द्विज प्रियः ॥ ९१ ॥\nअंकुलके ब्रह्मगर्भो ब्रह्मवाहे सुतप्रियः ॥\nइन्द्रप्रस्थे दुराधर्षश्चंपायां सुरमर्दनः ॥ ९२ ॥\nविरजायां महारूपः सुरूपो राष्ट्रवर्धने ॥\nकदंबके जनाध्यक्षो देवाध्यक्षः समस्थले ॥ ९३ ॥\nगंगाधरो रुद्रपीठे सुपीठे जलदः स्मृतः ॥\nत्र्यंबके त्रिपुरारिश्च श्रीशैले च त्रिलोचनः ॥ ९४ ॥\nमहादेवः प्लक्षपुरे कपाले वेधनाशनः ॥\nशृङ्गवेरपुरे शौरिर्निमिषे चक्रधारकः ॥ ९५ ॥\nनन्दिपुर्यां विरूपाक्षो गौतमः प्लक्षपादपे ॥\nमाल्यवान्हस्तिनाथे तु द्विजेन्द्रो वाचिके तथा ॥ ९६ ॥\nइन्द्रपुर्यां दिवानाथो भूतिकायां पुरंदरः ॥\nहंसबाहुश्च चन्द्रायां चंपायां गरुडप्रियः ॥ ९७ ॥\nमहोदये महायक्षः सुयज्ञः पूतके वने ॥\nसिद्धेश्वरे शुक्लवर्णो विभायां पद्मबोधकः ॥ ९८ ॥\nदेवदारुवने लिंगी उदकेथ उमापतिः ॥\nविनायको मातृस्थाने अलकायां धनाधिपः ॥ ९९ ॥\nत्रिकूटे चैव गोविंदः पाताले वासुकिस्तथा ॥\nकोविदारे युगाध्यक्षः स्त्रीराज्ये च सुरप्रियः ॥ 7.1.107.१०० ॥\nपूर्णगिर्यां सुभोगश्च शाल्मल्यां तक्षकस्तथा ॥\nअमरे पापहा चैव अंबिकायां सुदर्शनः ॥ १०१ ॥\nनरवाप्यां महावीरः कान्तारे दुर्गनाशनः ॥\nपद्मवत्यां पद्मगृहो गगने मृगलाञ्छनः ॥ १०२ ॥\nअष्टोत्तरं नामशतं यत्रैतत्परिपठ्यते ॥\nतत्रैव मम सांनिध्यं त्रिसंध्यं मधुसूदन ॥ १०३ ॥\nतेषामपि यस्त्वेकं पश्येद्वै बालरूपिणम् ॥\nसर्वेषां लभते पुण्यं पूर्वोक्तानां च वेधसाम् ॥१०४॥\nएतैर्यो नामभिः कृष्ण प्रभासे स्तौति मां सदा ॥\nस्थानं मे विजयं लब्ध्वा मोदते शाश्वतीः समाः ॥ १०५ ॥\nमानसं वाचिकं चैव कायिकं चैव दुष्कृतम् ॥\nतत्सर्वं नाशमायाति मम स्तोत्राऽनु कीर्तनात् ॥ १०६ ॥\nपुष्पोपहौरर्धूपैश्च ब्राह्मणानां च तर्पणैः ॥\nध्यानेन च स्थिरेणाशु प्राप्यते यत्फलं नरैः ॥\nतत्फलं समवाप्नोति मम स्तोत्रानु कीर्तनात् ॥ १०७ ॥\nब्रह्महत्यादिपापानि इह लोके कृतान्यपि ॥\nअकामतः कामतो वा तानि नश्यंति तत्क्षणात् ॥ १०८ ॥\nइदं स्तोत्रं ममाभीष्टं शृणुयाद्वा पठेच्च वा ॥\nस मुक्तः पातकैः सर्वैः प्राप्नुयान्महदीप्सितम् ॥ १०९ ॥\nअन्यद्रहस्यं ते वच्मि शृणु कृष्ण यथार्थतः ॥ 7.1.107.११० ॥\nआग्नेयं तु यदा ऋक्षं कार्तिक्यां भवति क्वचित् ॥\nमहती सा तिथिर्ज्ञेया प्रभासे मम वल्लभा ॥ १११ ॥\nप्राजापत्यं यदा ऋक्षं तिथौ तस्यां भवेद्यदि ॥\nसा महाकार्तिकी पुण्या देवानामपि दुर्लभा ॥ ११२ ॥\nमंदे वार्के गुरौ वाऽपि कार्तिकी कृत्तिकायुता ॥\nतत्राश्वमेधिकं पुण्यं दृष्ट्वा वै बालरूपिणम् ॥ ॥ ११३ ॥\nविशाखासु यदा सूर्यः कृत्तिकासु च चन्द्रमाः ॥\nस योगः पद्मको नाम प्रभासे दुर्लभो हरे ॥ ११४ ॥\nतस्मिन्योगे नरो दृष्ट्वा प्रभासे बालरूपिणम् ॥\nपापकोटियुतो वाऽपि यमलोकं न पश्यति ॥ ११५ ॥\n॥ ईश्वर उवाच ॥  ॥\nइत्येवं कथितं स्तोत्रं ब्रह्मणा हरये पुनः ॥\nमया तव समाख्यातं माहात्म्यं ब्रह्मदैवतम् ॥११६ ॥\nसर्वपापहरं नृणां श्रुतं सर्वार्थसाधकम् ॥\nभूमिदानं च दातव्यं तत्र यात्राफलेप्सुभिः ॥ ॥ ११७ ॥\nकमंडलुः श्वेतवस्त्रं महादानानि षोडश ॥\nतत्रैव देवि देयानि ब्रह्मणे बालरूपिणे ॥११८॥\nमहापर्वणि संप्राप्ते कुर्युः पारायणं द्विजाः ॥\nसर्वे ते ब्राह्मणा देवि क्षेत्रमध्यनिवासिनः ॥ ११९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये बालरूपिब्रह्मणो माहात्म्यवर्णनंनाम सप्तोत्तरशततमोऽध्यायः ॥ १०७ ॥"
  }
]
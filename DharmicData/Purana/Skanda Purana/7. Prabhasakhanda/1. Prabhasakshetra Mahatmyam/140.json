[
  {
    "text": "ततो गच्छेन्महादेवि नदीं चित्रपथां ततः ॥\nब्रह्मकुण्डसमीपस्थां चित्रादित्यस्य मध्यतः ॥ १ ॥\nयदा च चित्रः संनीतो यमदूतैः सुरप्रिये ॥\nसशरीरो महाप्राज्ञो यमादेशपरायणैः ॥ २ ॥\nएवं ज्ञात्वा तु तत्रस्था भगिनी तस्य दुःखिता ॥\nचित्रा नदी ततो भूत्वा स्वसा तस्य महात्मनः ॥ ३ ॥\nप्रविष्टा सागरे देवि अन्वेषन्ती च बांधवम् ॥\nततश्चित्रपथानाम तस्याश्चक्रुर्द्विजातयः ॥ ४ ॥\nएवं तत्र समुत्पन्ना सा नदी वरवर्णिनि ॥ ५ ॥\nतस्यां स्नात्वा नरो यस्तु चित्रादित्यं प्रपश्यति ॥\nस याति परमं स्थानं यत्र देवो दिवाकरः ॥ ६ ॥\nअस्मिन्कलियुगे देवि अंतर्धानं गता नदी ॥\nप्रावृट्काले च दृश्येत दुर्लभं तत्र दर्शनम् ॥ ७ ॥\nस्नानं दानं विशेषेण सर्वपातकनाशनम् ॥ ८ ॥\nभुक्तो वाप्यथवाऽभुक्तो रात्रौ वा यदि वा दिवा ॥\nपर्वकालेऽथवाऽकाले पवित्रोऽप्यथवाऽशुचिः ॥ ९ ॥\nयदैव दृश्यते तत्र नदी चित्रपथा प्रिये ॥\nप्रमाणं दर्शनं तस्या न कालस्तत्र कारणम् ॥ 7.1.140.१० ॥\nदृष्ट्वा नदीं महादेवि पितरः स्वर्गसंस्थिताः ॥\nगायंति तत्र सामानि नृत्यन्ति च हसंति च ॥ ११ ॥\nअस्माकं वंशजः कश्चिच्छ्राद्धमत्र करिष्यति ॥\nयावत्कल्पं तथाऽस्माकं प्रीतिमुत्पादयिष्यति ॥ १२ ॥\nएवं ज्ञात्वा नरस्तत्र स्नानं श्राद्धं च कारयेत् ॥\nसर्वपापविनाशार्थं पितॄणां प्रीतये तथा ॥ ॥ १३ ॥\nइत्येतत्कथितं देवि यथा चित्रपथा नदी ॥\nप्रभासक्षेत्रमासाद्य संस्थिता पापनाशिनी ॥ १४ ॥\nइति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चित्रपथानदीमाहात्म्यवर्णनंनाम चत्वारिंशदुत्तरशततमोऽध्यायः ॥। ॥ १४० ॥"
  }
]
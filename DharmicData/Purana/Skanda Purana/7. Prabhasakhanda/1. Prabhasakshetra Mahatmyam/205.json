[
  {
    "text": "॥ देव्युवाच ॥ ॥\nभगन्देवदेवेश संसारार्णवतारक ॥\nब्रूहि श्राद्धविधिं पुण्यं विस्तराज्जगतांपते ॥ १ ॥\nकस्मिन्वासरभागे तु श्राद्धकृच्छ्राद्धमाचरेत् ॥\nअस्मिन्सरस्वती तीर्थे प्रभासक्षेत्र उत्तमे ॥ २ ॥\nकस्मिंस्तीर्थे कृतं श्राद्धं बहुपुण्यफलं भवेत् ॥\nएतत्सर्वं महादेव यथावद्वक्तुमर्हसि ॥ ३ ॥\n॥ ईश्वर उवाच ॥ ॥\nप्रातःकाले मुहूतांस्त्रीन्संगवस्तावदेव तु ॥\nमध्याह्नस्त्रिमुहूर्तः स्यादपराह्णस्ततः परम् ॥ ४ ॥\nसायाह्नस्त्रिमुहूर्तः स्याच्छ्राद्धं तत्र न कारयेत् ॥\nराक्षसीनाम सा वेला गर्हिता सर्वकर्मसु ॥ ५ ॥\nअह्नो मुहूर्ता विख्याता दशपंच च सर्वदा ॥\nतत्राष्टमो मुहूर्तो यः स कालः कुतपः स्मृतः ॥ ६ ॥\nमध्याह्ने सर्वदा यस्मान्मन्दीभवति भास्करः ॥\nतस्मादनंतफलदस्तदारम्भो भविष्यति ॥ ७ ॥\nमध्याह्नः खड्गपात्रं तु तथान्ये कालकम्बलाः ॥।\nरूप्यं दर्भांस्तिला गावो दौहित्रश्चाष्टमः स्मृतः ॥ ८ ॥\nपापं कुत्सितमित्याहुस्तस्य सन्तापकारिणः ॥\nअष्ट चैवं मतास्तस्मात्कुतपा इति विश्रुताः। ॥ ९ ॥\nऊर्ध्वं मुहूर्तात्कुतपाद्यन्मुहूर्तचतुष्टयम् ॥\nमुहूर्तपञ्चकं चैव स्वधाभवनमिष्यते ॥ 7.1.205.१० ॥\nविष्णोर्देहसमुद्भूताः कुशाः कृष्णास्तिलास्तथा ॥।\nश्राद्धस्य रक्षणार्थाय एतत्प्राहुर्दिवौकसः ॥ ११ ॥\nतिलोदकाञ्जलिर्देयो जलस्थैस्तीर्थवासिभिः ॥\nसदर्भहस्तेनैकेन श्राद्धसेवनमिष्यते ॥ १२ ॥\nत्रीणि श्राद्धे पवित्राणि दौहित्रः कुतपस्तिलाः ॥\nत्रीणि चात्र प्रशंसंति शुद्धिमक्रोधमत्वराम् ॥ १३ ॥\nदौहित्रं खड्गमित्युक्तं ललाटे शृङ्गमस्ति यत् ॥\nतस्य शृंगस्य यत्पात्रं तद्दौहित्रमिति स्मृतम् ॥ १४ ॥\nक्षीरिणी वापि चित्रा गौस्तत्क्षीरायद्घृतं भवेत् ॥\nतद्दौहित्रमिति प्रोक्तं दैवे पित्र्ये च कर्मणि ॥ १५ ॥\nदर्भाग्रं दैवमित्युक्तं समूलाग्रं तु पैतृकम् ॥\nतत्रावलंबिनो ये तु कुशास्ते कुतपाः स्मृताः ॥ १६ ॥\nशरीरद्रव्यदाराभूमनोमंत्रद्वि जन्मनाम् ॥\nशुद्धिः सप्तसु विज्ञेया श्राद्धकाले विशेषतः॥१७॥\nसप्तधा द्रव्यशुद्धिस्तु सोत्तमा मध्यमाऽधमा ॥१८॥\nश्रुतं शौर्यं तपः कन्या शिष्याद्यं चान्वयागतम् ॥\nधनं सप्तविधं शुक्लमुपायोप्यस्य तादृशः ॥ १९ ॥\nकुत्सितं कृषिवाणिज्यं शुक्लं शिल्पानुवृत्तिभिः ॥\nकृतोपकारादाप्तं च शंबलं समुदाहृतम् ॥ 7.1.205.२० ॥\nउत्कोचतश्च यत्प्राप्तं यत्प्राप्तं चैव साहसात् ॥\nव्याजेनोपार्जितं यच्च तत्कृष्णं समुदाहृतम् ॥ २१ ॥\nअन्यायोपार्जितैर्द्रव्यै र्यच्छ्राद्धं क्रियते नरैः ॥\nतृप्यंति तेन चण्डालाः पुष्कसाद्यासु योनिषु ॥ २२ ॥\nअन्नप्रकिरणं यत्तु मनुष्यैः क्रियते भुवि ॥\nतेन तृप्तिमुपायांति ये पिशाचत्वमागताः ॥ २३ ॥\nयत्पयः स्नानवस्त्रोत्थं भूमौ पतति पुत्रक ॥\nतेन ये तरुतां प्राप्तास्तेषांतृप्तिः प्रजायते ॥ २४ ॥\nयास्तु गंधांबुकणिकाः पतंति धरणीतले ॥\nताभिराप्यायनं तेषां ये देवत्वमुपागताः ॥ २५ ॥\nउद्धृतेष्वपि पिण्डेषु याश्चान्नकणिका भुवि ॥\nताभिराप्यायनं तेषां तिर्यक्त्वं च कुले गताः ॥२६॥\nये चादग्धाः कुले बालाः स्त्रियो याश्चाप्यसंस्कृताः ॥\nविपन्नास्ते तु विकिरसंमार्जनसुलालसाः ॥२७॥\nभुक्त्वा वा भ्रमते यच्च जलं यच्चाह्नि सेवते ॥\nब्राह्मणानां तथान्नेन तेन तृप्तिं प्रयांति ते ॥ २८ ॥\nपिशाचत्वमनुप्राप्ताः कृमिकीटत्वमेव ये ॥\nअथ कालान्प्रवक्ष्यामि कथ्यमा नान्निबोध मे ॥ २९ ॥\nश्राद्धं कार्यममावास्यां मासिमासींदुसंक्षये ॥\nतथाष्टकासु विप्राप्तौ सूर्येन्दुग्रहणे तथा ॥ 7.1.205.३० ॥\nअयने विषुवे युग्मे सामान्ये चार्कसंक्रमे ॥\nअमावास्याष्टकायां च कृष्णपक्षे विशेषतः ॥ ३१ ॥\nआर्द्रामघारोहिणीषु द्रव्यब्राह्मणसंगमे ॥\nगजच्छायाव्यतीपाते विष्टिवैधृति वासरे ॥ ३२ ॥\nवैशाखस्य तृतीयायां नवम्यां कार्त्तिकस्य च ॥\nपंचदश्यां तु माघस्य नभस्ये च त्रयोदशी ॥ ३३ ॥\nयुगादयः स्मृता एता दत्त स्याक्षयकारिकाः ॥ ३४ ॥\nयस्य मन्वन्तरस्यादौ रथारूढो दिवाकरः ॥\nमाघमासस्य सप्तम्यां सा तु स्याद्रथसप्तमी ॥ ३५ ॥\nवैशाखस्य तृतीयायां कृष्णायां फाल्गुनस्य च ॥\nपंचमी चैत्रमासस्य तस्यैवान्त्या तथापरा ॥ ३६ ॥\nशुक्लत्रयोदशी माघे कार्त्तिकस्य च सप्तमी ॥\nकार्त्तिकी फाल्गुनी चैत्री ज्यैष्ठी पञ्चदशीति च ॥\nमन्वन्तराः स्मृता ह्येता दत्तस्याक्षयकारिकाः ॥ ३७ ॥\nश्रावणस्याष्टमी कृष्णा तथाषाढी च पूर्णिमा ॥\nकार्त्तिकी फाल्गुनी चैत्री ज्यैष्ठी पञ्चदशी तिथिः ॥ ३८ ॥\nमन्वादयः स्मृताश्चैता दत्तस्याक्षयकारिकाः ॥\nनवमी मार्गशीर्षस्य सप्तैताः संस्मरा म्यहम् ॥ ३९ ॥\nकल्पनामादयो देवि दत्तस्याक्षयकारिकाः ॥\nतथा मन्वन्तरस्यादौ द्वादशैव वरानने ॥ 7.1.205.४० ॥\nनित्यं नैमित्तिकं काम्यं वृद्धि श्राद्धं सपिण्डकम् ॥\nपार्वणं चातिविज्ञानं गोष्ठं शुद्ध्यर्थमुत्तमम् ॥ ४१ ॥\nकर्मांगं नवमं प्रोक्तं दैवकं दशमं स्मृतम् ॥\nएकादशं क्षयाहं तु पुष्ट्यर्थे द्वादशं स्मृतम् ॥ ४२ ॥\nसर्वेषामेव श्राद्धानां श्रेष्ठं सांवत्सरं स्मृतम् ॥\nअहन्यहनि यच्छ्राद्धं नित्यं तत्परिकीर्तितम् ॥ ४३ ॥\nवैश्वदेवविहीनं तु अशक्तावुदकेन तु ॥\nएकोद्दिष्टं तु यच्छ्राद्धं तन्नैमित्तिकमुच्यते ॥ ४४ ॥\nकामेन विहितं काम्यमभिप्रेतार्थसिद्धये ॥\nवृद्धौ यत्क्रियते श्राद्धं वृद्धि श्राद्धं तदुच्यते ॥ ४५ ॥\nये समाना इति द्वाभ्यामेतच्छ्राद्धं सपिण्डनम् ॥\nअमावास्यां तु यच्छ्राद्धं तत्पार्वणमुदाहृतम् ॥ ४६ ॥\nगोष्ठ्यां यत्क्रि यते श्राद्धं तद्गोष्ठीश्राद्धमुच्यते ॥\nक्रियते पापशुद्ध्यर्थं शुद्धिश्राद्धं तदुच्यते ॥ ४७ ॥\nनिषेककाले सोमे च सीमन्तोन्नयने तथा ॥\nतथा पुंसवने चैव श्राद्धं कर्मांगमेव च ॥ ४८ ॥\nदेवमुद्दिश्य क्रियते यत्तद्दैवकमुच्यते ॥\nगच्छेद्देशान्तरं यस्तु श्राद्धं कार्यं तु सर्पिषा ॥ ४९ ॥\nपुष्ट्यर्थमेतद्विज्ञेयं क्षयाहं द्वादशं स्मृतम् ॥\nमृतेऽहनि पितुर्यस्तु न कुर्याच्छ्राद्धमादरात् ॥ 7.1.205.५० ॥\nमातुश्चैव वरारोहे वत्सरान्ते मृतेऽहनि ॥\nनाहं तस्य महादेवि पूजां गृह्णामि नो हरिः ॥ ५१ ॥\nमृताहर्यो न जानाति मानवो यदि वा क्वचित् ॥\nतेन कार्यममावास्यां श्राद्धं माघेऽथ मार्गके ॥ ५२ ॥\nअथ विप्रान्प्रवक्ष्यामि श्राद्धे ये केचन क्षमाः ॥\nविशिष्टः श्रोत्रियो योगी वेदविद्यासमन्वितः ॥ ५३ ॥\nत्रिणाचिकेतस्त्रिमधुस्त्रिसुपर्णः षडंगवित् ॥\nदौहित्रकस्तु जामाता स्वस्रीयः श्वशुरस्तथा ॥ ५४ ॥\nपञ्चाग्निकर्मनिष्ठश्च तपोनिष्ठश्च मातुलः ॥\nपितृमातृपरश्चैव शिष्यसंबंधिबांधवः ॥ ५५ ॥\nवेदार्थवित्प्रवक्ता च ब्रह्मचारी सहस्रदः ॥\nसंबंधिनं तथा संतं दौहित्रं दुहितुः पतिम् ॥ ५६ ॥\nभागिनेयं विशेषेण तथा बन्धुगणानपि ॥\nनातिक्रमेन्नरस्त्वेतान्मूर्खानपि वरानने ॥ ५७ ॥\nन ब्राह्मणान्परीक्षेत देवकर्मण्युप स्थिते ॥\nपैत्रकर्मणि संप्राप्ते परीक्षेत प्रयत्नतः ॥ ५८ ॥\nये स्तेनाः पतिताः क्लीबा ये च नास्तिकवृत्तयः ॥\nतान्हव्यकव्ययोर्विप्राननर्हान्मनुर ब्रवीत् ॥ ५९ ॥\nजटिलं चानधीयानं दुर्बलं कितवं तथा ॥\nयाजयंति च ये शूद्रांस्तांश्च श्राद्धे न पूजयेत् ॥ 7.1.205.६० ॥\nचिकित्सकान्देवलकान्मांस विक्रयिणस्तथा ॥\nविपणैः पीरजीवंतो वर्ज्याः स्युर्हव्यकव्ययोः ॥ ६१ ॥\nप्रेष्यो ग्राम्यश्च राज्ञश्च कुनखी श्यावदंतकः ॥\nप्रतिरोद्धा गुरोश्चैव त्यक्ता ग्निर्वार्धुषिस्तथा ॥ ६२ ॥\nयक्ष्मी च पशुपालश्च परिवेत्ता निराकृतिः ॥\nब्रह्मध्रुक्परिवित्तिश्च गणाभ्यन्तर एव च ॥ ६३ ॥\nकुशीलश्चैव काणश्च वृषलीपतिरेव च ॥\nपौनर्भवश्च कानीनः कितवो मद्यपस्तथा ॥ ६४ ॥\nपापरोग्यभिशस्तश्च दांभिको रसविक्रयी ॥\nधनुःशराणां कर्त्ता च यश्च स्याद्दिधिषूपतिः ॥ ६५ ॥\nमित्रध्रुड्दूतवृत्तिश्च पुत्राचार्यस्तथैव च ॥\nभ्रमरी मण्डपाली च चित्रांगः पिशुनस्तथा ॥ ६६ ॥\nउन्मत्तोंऽधश्च बधिरो वेदनिन्दक एव च ॥\nहयगोऽश्वोष्ट्रदमको नक्षत्रैर्यश्च जीवति ॥ ६७ ॥\nपक्षिणां पोषको यश्च युद्धाचार्यस्तथैव च ॥\nस्रोतःसंभेदको यश्च वेश्यानां पोषणे रतः ॥ ६८ ॥\nगृहसंवेशको दूतः कृष्यारोपक एव च ॥\nआखेटी श्येनजीवी च कन्यादूषक एव च ॥ ६९ ॥\nहिंस्रो वृषलपुत्रश्च गणानां चैव याजकः ॥\nआचारहीनः क्लीबश्च नित्ययाजनकस्तथा ॥ 7.1.205.७० ॥\nकृषिजीवी श्लीपदी च सद्भिर्निन्दित एव च ॥\nऔरभ्रिको माहिषिकः परपूर्वा पतिस्तथा ॥\nप्रेतनिर्यातकाश्चैव वर्जनीयाः प्रयत्नतः ॥ ७१ ॥\nएतान्वै गर्हिताचारानपांक्तेयान्द्विजाधमान् ॥\nद्विजानां सति लाभे तू भयत्रैव विवर्जयेत् ॥ ७२ ॥\nवीक्षांधो वैकतः काणः कुष्ठी च वृषलीपतिः ॥\nपापरोगी सहस्रस्य दातुर्नाशयते फलम् ॥ ७३ ॥\nयावद्भिः संस्पृशत्यङ्गैर्ब्राह्मणाञ्छ्रूद्रयाजकः ॥\nतावतां न भवेत्प्रेत्य दातुर्वा तस्य पैत्रिकम् ॥ ७४ ॥\nआदौ माहिषकं दृष्ट्वा मध्ये च वृषलीपतिम् ॥\nअन्ते वार्धुषिकं दृष्ट्वा निराशाः पितरो गताः ॥ ७५ ॥\nमहिषी प्रोच्यते भार्या सा वैधव्येऽभिचारिणी ॥\nतस्यां यः क्षपते दोषां स वै माहिषिकः स्मृतः ॥ ७६ ॥\nवृषलीत्युच्यते शूद्री तस्या यश्च पतिर्भवेत् ॥\nतदोष्ठलालासंसर्गात्पतितो वृषलीपतिः ॥ ॥ ७७ ॥\nस्वं वृषं तु परित्यक्त्वा परेण तु वृषायते ॥\nवृषली सा तु विज्ञेया न शूद्री वृषली भवेत् ॥ ७८ ॥\nचण्डाली बंधकी वेश्या रजःस्था या च कन्यका ॥\nकुटिला च स्वगोत्रा च वृषल्यः सप्त कीर्तिताः ॥ ७९ ॥\nपितुर्गेहे तु या कन्या रजः पश्यत्यसंस्कृता ॥\nपतिताः पितरस्तस्याः कन्या सा वृषली भवेत् ॥ 7.1.205.८० ॥\nयस्तु तां वरयेत्कन्यां ब्राह्मणो ज्ञानपूर्वतः ॥\nअश्राद्धेयमपांक्तेयं तं विद्याद्वृषलीपतिम् ॥ ८१ ॥\nगौरी कन्या प्रधाना वै मध्यमा कन्यका मता ॥\nरोहिणी तत्समा ज्ञेया अधमा च रजस्वला ॥ ८२ ॥\nअप्राप्ते रजसि गौरी प्राप्ते रजसि रोहिणी ॥\nअव्यंजनकृता कन्या कुचहीना तु नग्निका ॥ ८३ ॥\nसप्तवर्षा भवेद्गौरी नववर्षा तु नग्निका ॥\nदशवर्षा भवेत्कन्या ह्यत ऊर्ध्वं रजस्वला ॥ ८४ ॥\nव्यंजनैर्हन्ति वै पुत्रान्कुलं हन्यात्पयोधरा ॥\nगतिमिष्टां तथा लोकान्हंति सा रजसा पितुः ॥ ८५ ॥\nय उद्वहेद्रजोयुक्तां स ज्ञेयो वृषलीपतिः ॥ ८६ ॥\nयत्करोत्येकरात्रेण वृषलीसेवनाद्द्विजः ॥\nतद्भैक्ष्यभुग्जपन्नित्यं त्रिभिर्वर्षैर्व्यपोहति ॥ ८७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्राद्धकल्पे श्राद्धानर्हब्राह्मणपरीक्षणकथनंनाम पञ्चोत्तरद्विशततमो ऽध्यायः ॥ २०५ ॥"
  }
]
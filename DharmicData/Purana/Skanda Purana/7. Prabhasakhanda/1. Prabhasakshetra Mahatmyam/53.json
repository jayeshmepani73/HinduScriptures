[
  {
    "text": "॥ ईश्वर उवाच ॥ ॥\nततो गच्छेन्महादेवि कपिलेश्वरमुत्तमम्॥\nतस्यैव पूर्वदिग्भागे नातिदूरे व्यव स्थितम् ॥ १ ॥\nलिंगं महाप्रभावं तु दर्शनात्पापनाशनम् ॥\nकपिलोनाम राजर्षिर्यत्र तप्त्वा महातपः ॥ २ ॥\nसंप्राप्तः परमां सिद्धिं प्रतिष्ठाप्य महेश्वरम् ॥\nदेवसांनिध्यमीशानं तस्मिँल्लिंगे सदा हरिः ॥ ३ ॥\nशुक्लपक्षे चतुर्दश्यां सर्वलोकहितार्थतः ॥\nसप्तकृत्वो महादेवं सोमेशं कपिलेश्वरम्॥\nयः पश्येत्प्रयतो भूत्वा स गोदानफलं लभेत् ॥ ४ ॥\nतिलधेनुं च यो दद्यात्तस्मिंस्तीर्थे समाहितः ॥\nतिलसंख्यायुगान्येव स स्वर्गे वसति प्रिये ॥ ५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपिलेश्वरमाहात्म्यवर्णनं नाम त्रिपञ्चाशोऽध्यायः ॥ ५३ ॥"
  }
]
[
  {
    "text": "॥ देव्युवाच ॥ ॥\nपितुर्वधामर्षसुजात मन्युना यद्यत्कृतं कर्म पुरा महर्षिणा ॥\nदधीचिपुत्रेण सुरप्रसाधिना सर्वं श्रुतं तद्धि मया समाधिना ॥ १ ॥\nपुनःपुनर्वै विबुधैः समानं यद्वृत्तमासीत्किमपि प्रधानम् ॥\nकार्यं हि तत्सर्वमनुक्रमेण विज्ञातुमिच्छामि कुतूहलेन ॥ २ ॥\n॥ ईश्वर उवाच ॥ ॥\nउक्तो यदासौ विबुधैः समस्तैरापः पुरा त्वं भुवि भक्षयस्व ॥\nयतोऽमराणां प्रथमं हि जाता आपोऽग्रजाः सर्वसुरासुरेभ्यः ॥ ३ ॥\nतेनैवमुक्तस्तु महात्मना तदा प्रदर्शयध्वं मम ता यतः स्थिताः ॥\nपीत्वा सुराः सर्वमहं पुरस्तात्कृत्यं करिष्ये सुरभक्षणं हि ॥ ४ ॥\nतत्रापि नेतुं यदि मां समर्था यत्रासते वारिचयाः समेताः ॥\nअतोऽन्यथा नाहमलीकवादी प्राणे प्रयाते मुनिवाक्यकारी ॥ ५ ॥\nआहोक्ते पुंडरीकाक्ष और्वं हि वाडवं तदा ॥\nत्वां प्रापयिष्ये यत्रापः केन यानेन वाडव ॥ ६ ॥\n॥ वाडव उवाच ॥ ॥\nनाहं हयादिभिर्यानैर्गंतुं तत्र समुत्सहे ॥\nकुमारीकरसंपर्कमेकं मुक्त्वा मतं हि मे ॥ ७ ॥\n॥ विष्णुरुवाच ॥ ॥\nएतत्ते सुलभं यानं तां कन्यामानयाम्यहम् ॥\nया त्वां नेतुं समर्था स्यादपां स्थानं सुनिश्चितम् ॥ ८ ॥\n॥ ईश्वर उवाच ॥ ॥\nसुरभीशापसंतप्ता प्रागुपात्तदशाफला ॥\nसरस्वती यानभूता तस्य सा विष्णुना कृता ॥ ९ ॥\nततोऽब्रवीद्विभुर्गंगां पार्श्वतः समुपस्थिताम् ॥\nएनं वह्निं महाभागे वेगान्नय महोदधिम्॥\nनान्या शक्ता समानेतुं त्वां विना लोकपावनि ॥ 7.1.33.१० ॥\n॥ गङ्गोवाच ॥ ॥\nनास्ति मे भगवञ्छक्ति रौर्वं वोढुं जगत्पते॥\nरौद्ररूपी महानेष दहत्येवानलो भृशम् ॥ ११ ॥\nततस्तु यमुनां प्राह सिन्धुं तस्या ह्यनन्तरम् ॥\nअन्या नदीश्च विविधाः पृथक्पृथगुदारधीः ॥ १२ ॥\nअशक्तास्ताः समानेतुं पृष्टाश्च सुरसत्तमैः ॥\nततः सरस्वतीं प्राह देवदेवो जनार्द्दनः ॥\nत्वमेव व्रज कल्याणि प्रतीच्यां लवणोदधौ ॥ १३ ॥\nएवं कृते सुराः सर्वे भविष्यन्ति भयोज्झिताः ॥\nअन्यथा वाडवेनैते दह्यंते स्वेन तेजसा ॥ १४ ॥\nतस्मात्त्वं रक्ष विबुधाने तस्मात्तुमुलाद्भयात् ॥\nमातेव भव सुश्रोणि सुराणामभयप्रदा ॥ १५ ॥\nएवमुक्ता हि सा तेन विष्णुना प्रभविष्णुना ॥\nआह नाहं स्वतन्त्रास्मि पिता मे ध्रियते चिरात् ॥ १६ ॥\nतस्याहं कारिणी नित्यं कुमारी च धृतव्रता ॥\nकालत्रयेप्यस्वतन्त्रा श्रूयते विबुधैः सुता ॥ १७ ॥\nपित्रादेशं विना नाहं पदमेकमपि क्वचित् ॥\nगच्छामि तस्मात्कोऽप्यन्य उपायश्चिंत्यतां हरे ॥ १८ ॥\nतत्स्वरूपं विदित्वैवं समभ्येत्य पितामहम् ॥\nतमब्रवीद्वासुदेवो देवकार्यमिदं कुरु ॥ १९ ॥\nनान्यथा शक्यते नेतुं वाडवोऽग्निर्महाबलः ॥\nअदृष्टदोषां मुक्त्वेमां कुमारीं तनयां तव ॥ 7.1.33.२० ॥\nतच्छ्रुत्वा विष्णुना प्रोक्तं कुमारीं तनयां तदा ॥\nशिरस्याधाय सस्नेहमुवाच प्रपितामहः ॥ २१ ॥\nयाहि देवि सुरान्सर्वान्रक्ष त्वं भयमागतान् ॥\nविनिक्षिप त्वं नीत्वैनं वाडवं लवणांभसि ॥\nपितुर्वाक्यं हि सा श्रुत्वा प्रोवाच श्रुतिलक्षणा ॥२२॥\n॥ सरस्वत्युवाच ॥ ॥\nएषास्मि प्रस्थिता तात तव वाक्या दसंशयम्॥\nरौद्रोऽयं वाडवो वह्निस्तनुं मे भक्षयिष्यति ॥ २३ ॥\nप्राप्तं कलियुगं रौद्रं सांप्रतं पृथिवीतले ॥\nलोकः पापसमाचारः स्पर्शयिष्यति मां प्रभो ॥२४॥\nततो दुःखतरं किं स्याद्यत्पापैः सह संगमः॥२५॥\n॥ ब्रह्मोवाच ॥ ॥\nयदि पापजनाकीर्णं न वांछसि धरातलम् ॥\nपातालतलसंस्था त्वं नय वह्निं महोदधौ॥२६॥\nयदातिश्रमसंयुक्ता वह्निना दह्यसे भृशम्॥\nतदा विभिद्य वसुधां प्रत्यक्षा भव पुत्रिके॥२७॥\nकृत्वा वक्त्रं विशालाक्षि प्राची भव सुमध्यमे॥\nततो यास्यंति तीर्थानि त्वां श्रांतां चारुहासिनीम्॥२८॥\nतानि सर्वाणि चागत्य साहाय्यं ते वरानने॥\nकरिष्यंति त्रयस्त्रिंशत्कोट्यो वै मम शासनात्॥२९॥\nगच्छ पुत्रि न संतापस्त्वया कार्यः कथंचन॥\nअरिष्टं व्रज पंथानं मा सन्तु परिपंथिनः॥7.1.33.३०।\n॥ ईश्वर उवाच॥\nएवमुक्ता तदा तेन ब्रह्मणाथ सरस्वती॥\nत्यक्त्वा भयं हृष्टमनाः प्रयातुं समुपस्थिता॥३१॥\nतस्याः प्रयाणसमये शंखदुंदुभिनिःस्वनैः ॥\nमंगलानां च निर्घोषैर्जगदापूरितं शुभैः ॥ ३२ ॥\nसितांबरधरा देवी सितचंदनगुंठिता ॥\nशारदांबुदसंकाशा तारहारविभूषिता ॥ ३३ ॥\nसंपूर्णचंद्रवदना पद्मपत्रायतेक्षणा ॥\nकीर्तिर्यथा महेंद्रस्य पूरयन्ती दिशो दश ॥ ३४ ॥\nस्वतेजसा द्योतयंती सर्वमाभासयज्जगत् ॥\nअनुव्रजंती गंगा वै तयोक्ता वरवर्णिनि ॥ ३५ ॥\nद्रक्ष्यामि त्वां पुनरहं कुत्र वै वसतीं सखि ॥\nएवमुक्ता तया गंगा प्रोवाच स्निग्धया गिरा ॥ ३६ ॥\nयदैव वीक्षसे प्राचीदिशि प्राप्स्यसि मां तदा ॥\nसुरैः परिवृता सर्वैस्तत्राहं तव सुवृते ॥ ३७ ॥\nदर्शनं संप्रदास्यामि त्यज शोकं शुचिस्मिते ॥\nतामापृच्छ्य ततो गंगां पुनर्दर्शनमस्तु ते ॥ ३८ ॥\nगच्छ स्वमालयं भद्रे स्मर्त्तव्याऽहं त्वयाऽनघे ॥\nयमुनापि तथा चैवं गायत्री सुमनोरमा ॥ ३९ ॥\nसावित्रीसहिताः सर्वाः सख्यः संप्रेषितास्तदा ॥\nततो विसृज्य तां देवी नदी भूत्वा सरस्वती ॥ 7.1.33.४० ॥\nहिमवंतं गिरिं प्राप्य प्लक्षात्तत्र विनिर्गता ॥\nअवतीर्णा धरापृष्ठे मत्स्यकच्छपसंकुला ॥ ४१ ॥\nग्राहडिंडिमसंपूर्णा तिमिनक्रगणैर्युता ॥\nहसंती च महादेवी फेनौघैः सर्वतो दिशम्॥४२॥\nपुण्यतो यवहा देवीस्तूयमाना द्विजातिभिः ॥\nवाडवं वह्निमादाय हयवेगेन निःसृता ॥ ४३ ॥\nभित्त्वा वेगाद्धरापृष्ठं प्रविष्टाथ महीतलम्॥\nयदायदाभवच्छ्रांता दह्यते वाडवाग्निना ॥\nतदातदा मर्त्यलोके याति प्रत्यक्षतां नदी ॥ ४४ ॥\nततस्तु जायते प्राची संतप्ता वाडवेन तु ॥\nततो वै यानि तीर्थानि कीर्त्तितानि पुरातनैः ॥ ४५ ॥\nदिव्यांतरिक्षभौमानि सांनिध्यं यांति भामिनि ॥\nततश्चाश्वासिता तैः सा सरस्वती पुनर्नदी ॥\nपातालतलमा साद्य जगाम मकरालयम् ॥ ४६ ॥\nखदिरामोदमासाद्य तत्र सा वीक्ष्य सागरम् ॥\nगंतुं प्रवृत्ता तं वह्निमादाय सुरसुंदरि ॥४७॥\nनिरूढभारमात्मानं देवादेशाद्विचिंत्य सा ॥\nप्रहृष्टा सुमनास्तस्मात्प्रवृत्ता दक्षिणामुखी ॥ ४८ ॥\nएतस्मिन्नेव काले तु ऋषयो वेदपारगाः ॥\nचत्वारश्च महादेवि प्रभासं क्षेत्रमाश्रिताः ॥ ४९ ॥\nहरिणश्चाथ वज्रश्च न्यंकुः कपिल एव च ॥\nतपस्तप्यंति तत्रस्थाः स्वाध्यायासक्तमानसाः ॥ 7.1.33.५० ॥\nपृथक्पृथक्समाहूताः स्नानार्थं तैः सरस्वती ॥\nसागरः सम्मुखस्तस्याः सहसा सम्मुपस्थितः ॥ ५१ ॥\nततः सा चिन्तयामास कथं मे सुकृतं भवेत् ॥\nशापभीता च सा साध्वी पंचस्रोतास्तदाऽभवत् ॥ ५२ ॥\nएकैकं तोषयामास तमृषिं वरवर्णिनि ॥\nततोऽस्याः पंच नामानि जातानि पृथिवीतले ॥ ५३ ॥\nहरिणी वज्रिणी न्यंकुः कपिला च सरस्वती ॥\nपानावगाहनान्नृणां पंचस्रोताः सरस्वती ॥ ५४ ॥\nब्रह्महत्या सुरापानं स्तेयं गुर्वंगनागमः ॥\nएषां संयोगजं चान्यन्नराणां पंचमं हि यत् ॥ ५५ ॥\nएतत्पंचविधं पुंसां पंचधाऽवस्थिता सती ॥\nनाशयेत्पातकं घोरं सखीभिः सहिता नदी॥५६॥\nब्रह्महत्यां महाघोरां प्रतिलोमा सरस्वती ॥\nपानावगाहनान्नृणां नाशयत्यखिलं हि सा ॥ ५७ ॥\nप्रमादान्मदिरापानदोषेणोपहतात्मनाम् ॥\nतद्व्यपोहाय कपिला द्विजानां वहते नदी ॥ ५८ ॥\nउपवासाज्जपाद्धोमात्स्नानात्पानाद्द्विजन्मनाम् ॥\nसप्ताहान्नाशयेत्पापं तत्तद्भावेन चेतसा॥५९॥\nस्वयं तेऽपि विशुध्यंति यथोक्तविधिकारिणः ॥\nन्यंकुं नदीं समासाद्य महतः पातकात्कृतात् ॥ 7.1.33.६० ॥\nस्नानोपासनपानेन वज्रिणी गुरुतल्पगम् ॥\nनाशयत्यखिलं पुंसां पापं भूरिभयंकरम् ॥ ६१ ॥\nसंयोगजस्य पापस्य हरणाद्धरिणी स्मृता ॥\nनदी पुण्यजलोपेता सप्ताहमवगाहनात् ॥ ६२ ॥\nएवमेतानि पापानि सर्वाणि सुरसुंदरि ॥\nनदी नाशयते तथ्यं पंचस्रोता सरस्वती ॥ ६३ ॥\nततोऽपश्यत्पुनश्चारु सा देवी पथि संस्थितम् ॥\nपर्वतं सागरस्यांते रोद्धुं मार्गमिव स्थितम् ॥ ६४ ॥\nब्रह्माण्डमानदण्डोऽयं पुरतो गिरिसत्तमः ॥\nव्रजन्त्याः सुरकार्येण मम विघ्नकरः स्थितः ॥ ॥ ६५ ॥\nउच्चैस्तरं महाशैलमवलोक्य सरस्वती ॥\nअथ वेगेन रुद्धेन गिरिणा विस्मिता सती ॥ ६६ ॥\nएवं संचिन्तयेद्यावन्मनसा तन्म हाद्भुतम् ॥\nतावन्मंगलशब्देन प्रतिबुद्धः कृतस्मरः ॥ ६७ ॥\nगिरिशृंगद्वंद्वचरं ददर्श पुरुषं च सा ॥\nतामाह देवीं स नगो मार्गो नास्तीह सुव्रते ॥ ६८ ॥\nअन्यत्र क्वापि गच्छ त्वं यत्र तेऽभिमतं शुभे ॥\nआहैवमुक्ते सा देवी नरं नगशिरःस्थितम् ॥ ६९ ॥\nदेवादेशात्समायाता न निरोध्या गिरे त्वया ॥\nएवमुक्ते गिरिः प्राह तां देवीं सुमनोरमाम् ॥ 7.1.33.७० ॥\nपर्वतोऽहं त्वया भद्रे किं न ज्ञातः कृतस्मरः ॥\nत्वत्स्पर्शनान्न दोषोस्ति कुमारी त्वं यतोऽनघे ॥ ७१ ॥\nअतस्त्वां वरये देवि भार्या मे भव सुव्रते ॥ ७२ ॥\n॥ सरस्वत्युवाच ॥ ॥\nपिता मे ध्रियते यस्मात्तेन नाहं स्वयंवरा ॥\nतव भार्या भविष्यामि मार्गं यच्छ ममाधुना ॥ ७३ ॥\nएवमुक्तो गिरिः प्राह अनिच्छंतीं महाबलात् ॥\nउद्वाहयिष्ये त्वां भद्रे कस्त्राता स्ति तवाधुना ॥ ७४ ॥\nसा तं मनोभवाक्रान्तं मत्वा दिव्येन चक्षुषा ॥\nआह नास्ति मम त्राता त्वामेव शरणं गता ॥ ७५ ॥\nत्वयोद्वाह्या यद्य वश्यमहमेवं महाबल ॥\nअस्नातां नोद्वह विभो स्नानं कर्त्तुं च देहि मे ॥ ७६ ॥\nतामुवाच ततः शैलः स्वसंपदभिमानवान् ॥\nसौख्यदं पश्य सुभगे मयि संपूर्णवैभवम् ॥ ७७ ॥\nद्वंद्वानि यत्र गायंति किंनराणां मनोरमम् ॥\nश्रूयते च सुनिध्वानं तंत्रीवाद्यमथापरम् ॥ ७८ ॥\nतत्र तालास्तमालाश्च पिप्पलाः पनसास्तथा ॥\nसदैव फलपुष्पाश्चा दृश्यंते सुमनोरमाः ॥७९॥\nकुटजैः कोविदारैश्च कदंबैः कुरबैस्तथा ॥\nमत्तालिकुलघुष्टैश्च भूधरो भाति सर्वतः ॥ 7.1.33.८० ॥\nहरांगरागवद्भाति क्वचित्कुटजकुड्मलैः ॥\nक्वचित्तु कर्णिकारैश्च विष्णोर्वासःसमप्रभः ॥ ८१ ॥\nतमालदलसंछन्नः क्वचिद्वैवस्वतद्युतिः॥\nक्वचिद्धातुविलिप्तांगो गणाध्यक्षवपुर्नगः ॥ ८२ ॥\nचतुर्मुख इवाभाति हरितालवपुः क्वचित् ॥\nक्वचित्सप्तच्छदैर्विष्णोर्वपुषा भात्ययं गिरिः॥ ८३ ॥\nक्वचित्कात्यायनीप्रख्यः प्रियंगुसुसमाकुलः ॥\nक्वचित्केसरसंयुक्तैरनलाभो विभात्यसौ ॥ ८४ ॥\nवृत्तैः सपुलकैः स्निग्धैः स्त्रीणामिव पयोधरैः ॥\nदुष्प्राप्यैरल्पपुण्यानां क्वचिदाभाति बिल्वकैः ॥ ८५ ॥\nसिंहैर्व्याघ्रैर्मृगैर्नागैर्वराहैर्वानरैस्तथा ॥\nक्वचित्क्वचिदसौ भाति परस्परमनुव्रतैः ॥ ८६ ॥\nशूलिकोद्भिन्नमाकाशमिव कुर्वद्भिरुच्चकैः ॥\nएवमुक्ते प्रत्युवाच शारदा तं नगोत्तमम् ॥ ८७ ॥\nयदि मां त्वं परिणये रुदंतीमेकिकां तथा ॥\nगृहाण वाडवं हस्ते यावत्स्नानं करोम्यहम् ॥ ८८ ॥\nएवमुक्ते स जग्राह त नगेद्रोऽपवर्जिम् ॥\nकृतस्मरस्तत्संस्पर्शात्क्षणाद्भस्मत्वमागतः ॥ ८९ ॥\nततः प्रभृति ते तस्य पाषाणा मृदुतां गताः ॥\nगृहदेवकुलार्थाय गृह्यंते शिल्पिभिः सह ॥ 7.1.33.९० ॥\nदग्ध्वा कृतस्मरं देवी पुनरादाय वाडवम् ॥\nसमुद्रस्य समीपे सा स्थिता हृष्टतनूरुहा ॥ ९१ ॥\nतत्रस्था सा महादेवी तमाह वडवानलम् ॥\nपश्य वाडव गर्जन्तं सागरं पुरतः स्थितम् ॥ ९२ ॥\nगर्जंतं सोऽपि तं दृष्ट्वा प्रसर्पंतं च वीचिभिः ॥\nतामाह किमिदं भद्रे भीतो मे लवणोदधिः ॥ ९३ ॥\nप्रहस्योवाच सा बाला को न भीतस्तवानल ॥\nभक्ष्यस्ते विहितो यस्मात्तव देवैर्महाबल ॥ ९४ ॥\nस तस्यास्तद्वचः श्रुत्वा संप्रहृष्टस्तु पावकः ॥\nदास्यामि ते वरं भद्रे यथेष्टं प्रार्थयस्व नः ॥९५॥\nतेनैवमुक्ता सा देवी वाडवेनाग्निना तदा ॥\nसस्मार कारणात्मानं विष्णुं कमललोचनम् ॥ ९६ ॥\nदृष्टोसावात्महृत्संस्थस्तया देवो जनार्द्दनः ॥\nस्मृतमात्रः सरस्वत्या परस्त्रिभुवनेश्वरः ॥९७॥\nमनोदृष्ट्या विलोक्याह सा तमंतःस्थमच्युतम् ॥\nवाडवो यच्छति वरमहं तं प्रार्थयामि किम्॥९८॥\nततस्तेन हृदिस्थेन प्रोक्ता देवी सरस्वती ॥\nप्रार्थनीयो वरो भद्रे सूचीवक्त्रत्वमादरात् ॥ ९९ ॥\nततस्त्वभिहितो देव्या यदि मे त्वं वरप्रदः ॥\nततः सूचीमुखो भूत्वा त्वं पिबापो महाबल ॥ 7.1.33.१०० ॥\nएवमुक्तेन तत्तेन सूचीवेधसमं कृतम् ॥\nघटिकापूरणं यद्वत्पपौ तद्वदनं जलम् ॥ १०१ ॥\nएवं स वाडवो वह्निः सुराणां भक्षणोद्यतः ॥\nवंचितो विष्णुना याति मेधामाधाय यत्नतः ॥ १०२ ॥\nसर्गमेतं नरः पुण्यं वाच्यमानं शृणोति यः ॥\nस विष्णु लोकमासाद्य तेनैव सह मोदते ॥१०३॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सर स्वतीवृत्तांतवडवानलवचनवर्णनंनाम त्रयस्त्रिंशोऽध्यायः ॥ ३३ ॥ छ ॥"
  }
]
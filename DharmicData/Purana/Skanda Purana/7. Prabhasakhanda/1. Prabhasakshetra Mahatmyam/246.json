[
  {
    "text": "॥ ईश्वर उवाच ॥ ॥।\nततो गच्छेन्महादेवि पिंगलीं पापनाशिनीम् ॥\nऋषितीर्थात्पश्चिमतो नदीं सागरगामिनीम् ॥ १ ॥\nतस्याः संदर्शनाद्देवि रूपवाञ्जायते नरः ॥\nपुरा महर्षयः प्राप्ताः सोमेश्वरदिदृक्षया ॥ २ ॥\nप्रभासं क्षेत्रमासाद्य नदीतीरे व्यवस्थिताः ॥\nदाक्षिणात्या महादेवि कृष्णवर्णा विरूपकाः ॥३॥\nतत्राश्रमवरे स्नात्वा पश्यन्तो रूपमात्मनः ॥\nकामेन सदृशं सर्वे विस्मयं परमं गताः ॥ ४ ॥\nततस्ते सहिताः सर्वे विस्मयोत्फुल्ललोचनाः ॥\nअत्र स्नाता वयं सर्वे यतः पिंगत्वमागताः ॥\nअतः प्रभृति नामास्यास्ततः पिंगा भविष्यति ॥ ५ ॥\nयेत्र स्नानं करिष्यन्ति भक्त्या परमया युताः ॥\nन तेषामन्वये कश्चिद्भविष्यति कुरूपवान् ॥ ६ ॥\nदर्शनात्पितृमेधस्य लप्स्यते मानवः फलम् ॥\nस्नानेन द्विगुणं पुण्यं तर्पणेन चतुर्गुणम् ॥ ७ ॥\nअसंख्यातं फलं तस्य योऽत्र श्राद्धं करिष्यति ॥\nएवमुक्त्वा ततः सर्व ऋषयो वरवर्णिनि ॥ ८ ॥\nव्यभजंस्तन्नदीतीरं सर्वे ते मुनिसत्तमाः ॥\nयज्ञोपवीतमात्राणि चक्रुस्तीर्थानि सर्वतः ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पिंगा नदीमाहात्म्यवर्णनंनाम षट्चत्वारिंशदुत्तरद्विशततमोऽध्यायः ॥ २४६ ॥"
  }
]
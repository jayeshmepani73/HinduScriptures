[
  {
    "text": "॥ ईश्वर उवाच ॥ ॥\nततो गच्छेन्महादेवि अक्षमालेश्वरं परम् ॥\nसागरार्कादीशकोणे पंचाशद्धनुषान्तरे ॥ १ ॥\nसंस्थितं पापशमनं युगलिंगं महाप्रभम् ॥\nअक्षमालेश्वरंनाम पुरा तस्य प्रकीर्तितम् ॥\nउग्रसेनेश्वरं नाम ख्यातं तस्यैव साम्प्रतम् ॥ २॥\n॥ देव्युवाच ॥ ॥\nअक्षमालेश्वरं नाम यत्पूर्वं समुदाहृतम् ॥\nकथं तदभवद्देव कथयस्व प्रसादतः ॥ ३ ॥\n॥ ईश्वर उवाच ॥ ॥\nआसीत्पुरा महादेवि सती चाध मयोनिजा ॥\nअक्षमालेति वै नाम्ना सतीधर्मपरायणा ॥ ४ ॥\nकदाचित्समनुप्राप्ते दुर्भिक्षे कालपर्ययात् ॥\nऋषयश्च महादेवि क्षुधाक्रान्ता विचेतसः ॥ ५ ॥\nसर्वे चान्नं परीप्संतो गताश्चण्डालवेश्मनि ॥\nज्ञात्वान्नसंग्रहं तस्य प्रार्थयाञ्चक्रुरन्त्यजम् ॥ ६ ॥\nभोभोऽन्त्यज महाबुद्धे रक्षास्मानन्नदानतः ॥\nप्राणसंदेहमापन्नान्कृशांगान्क्षुत्प्रपीडितान् ॥ ७ ॥\nअहो धन्योऽसि पूज्योऽसि न त्वमन्त्यज उच्यसे ॥\nयदस्मिन्प्रलये याते स्थितं धान्यं गृहे तव ॥ ८ ॥\nअनावृष्टिहते देशे सस्ये च प्रलयं गते ॥\nएकं यो भोजयेद्विप्रं कोटिर्भवति भोजिता ॥ ९ ॥\n॥ अन्त्यज उवाच ॥\nअहो आश्चर्यमतुलं यदेतद्दृश्यतेऽधुना ॥\nयदेतन्मद्गृहं प्राप्ता ऋषयश्चान्नकांक्षिणः ॥ 7.1.129.१० ॥\nशूद्रान्नमपि नादेयं ब्राह्मणैः किमुतान्त्यजात् ॥ ११ ॥\nआमं वा यदि वा पक्वं शूद्रान्नं यस्तु भक्षति ॥\nस भवेच्छूकरो ग्राम्यस्तस्य वा जायते कुले ॥ १२ ॥\nअमृतं बाह्मणस्यान्नं क्षत्रियान्नं पयः स्मृतम् ॥\nवैश्यान्नमन्नमित्याहुः शूद्रान्नं रुधिरं स्मृतम् ॥ १३ ॥\nशूद्रान्नं शूद्रसंपर्कं शूद्रेण च सहासनम् ॥\nशूद्रादन्नागमश्चैव ज्वलंतमपि पातयेत् ॥ १४ ॥\nअग्निहोत्री तु यो विप्रः शूद्रान्नान्न निवर्तते ॥\nएते तस्य प्रणश्यंति आत्मा ब्रह्म त्रयोऽग्नयः ॥ १५ ॥\nशूद्रान्नेनोदरस्थेन ब्राह्मणो म्रियते यदि ॥\nषण्मासाभ्यन्तरे विप्रः पिशाचः सोऽभिजायते ॥ १६ ॥\nशूद्रान्नेन द्विजो यस्तु अग्निहोत्रं जुहोति च ॥\nचण्डालो जायते प्रेत्य शूद्राच्चैवेह दैवतः ॥ १७ ॥\nयस्तु भुञ्जति शूद्रान्नं मासमेकं निरन्तरम्॥\nइह जन्मनि शूद्रत्वं मृतः शूद्रोऽभिजायते ॥ १८ ॥\nराजान्नं तेज आदत्ते शूद्रान्नं ब्रह्मवर्चसम्॥\nआयुः सुवर्णकारान्नं यशश्चर्मावकर्तिनः ॥ १९ ॥\nकारुकान्नं प्रजा हन्ति बलं निर्णेजकस्य च ॥\nगणान्नं गणिकान्नं च लोकेभ्यः परिकृन्तति ॥ 7.1.129.२० ॥\nपूयं चिकित्सकस्यान्नं पुंश्चल्याश्चान्नमिन्द्रियम्॥\nविष्ठा वार्धुषिकस्यान्नं शस्त्रविक्रयिणो मलम् ॥ २१ ॥\nसहस्रकृत्वस्त्वेतेषामन्ने यद्भक्षिते भवेत् ॥\nतदेकवारं भुक्तेन कन्याविक्रयिणो भवेत् ॥ २२ ॥\nसहस्रकृत्वस्तस्यैव भुक्तेऽन्ने यत्फलं भवेत् ॥\nतदन्त्यजानामन्नेन सकृद्भुक्तेन वै भवेत् ॥ २३ ॥\nतत्कथं मम विप्रेन्द्राश्चंडालस्याधमात्मनः ॥\nधर्ममेवं विजानन्तो नूनमन्नं जिहीर्षथ ॥ २४ ॥ ॥\n॥ ऋषय ऊचुः ॥ ॥\nजीवितात्ययमापन्नो योऽन्नमाद्रियते ततः ॥\nआकाश इव पंकेन न स पापेन लिप्यते ॥ २५ ॥\nअजीगर्तः सुतं हंतुमुपसर्पन्बुभुक्षितः ॥\nन चालिप्यत पापेन क्षुत्प्रतीघातमाचरन् ॥ २६ ॥\nभारद्वाजः क्षुधार्तस्तु सपुत्रो विजने वने ॥\nबह्वीर्गा उपजग्राह बृहज्ज्योतिर्महामनाः ॥ २७ ॥\nक्षुधार्तो गीतमभ्यागाद्विश्वामित्रः श्वजाघनीम् ॥\nचण्डालहस्तादादाय धर्माधर्मविचक्षणः ॥ २८ ॥\nश्वमांसमिच्छन्नर्तौ तु धर्मान्न च्ययते स्म सः ॥\nप्राणानां परिरक्षार्थं वामदेवो न लिप्तवान् ॥ २९ ॥\nएवं ज्ञात्वा धर्मबुद्धे सांप्रतं मा विचारय ॥\nददस्वान्नं ददस्वान्नमस्माकमिह याचताम्॥ 7.1.129.३० ॥\n॥ चंडाल उवाच ॥ ॥\nयद्येवं भवतां कार्यमिदमंगीकृतं धुवम्॥\nतदियं मत्सुता कन्या भवद्भिः परिगृह्यताम् ॥ ३१ ॥\nभवतां योग्रणीर्ज्येष्ठः स चेमामुद्वहेद्ध्रुवम् ॥\nदास्ये वर्षाशनं पश्चादीप्सितं भवतां द्विजाः ॥ ३२ ॥\n॥ ईश्वर उवाच ॥ ॥\nइत्युक्ता ऋषयो देवि लज्जयाऽऽनतकन्धराः ॥\nप्रत्यालोच्य यथान्यायं वसिष्ठं समनूद्वहन्॥ ३३ ॥\nवसिष्ठोऽपि समाख्याय आपद्धर्मं महामनाः ॥\nकालस्यानन्तरप्रेक्षी प्रोद्ववाहाऽन्त्यजाङ्गनाम् ॥\nअक्षमालेति वै नाम्नीं प्रसिद्धा भुवनत्रये ॥ ३४ ॥\nयदा स्वकीयतेजोभिरर्कबिंबमरुन्धत ॥\nअरुंधती तदा जाता देवदानव वंदिता ॥ ३५ ॥\nयादृशेन तु भर्त्रा स्त्री संयुज्येत यथाविधि ॥\nसा तादृगेव भवति समुद्रेणेव निम्नगा ॥ ३६ ॥\nअक्षमाला वसिष्ठेन संयुक्ताऽधम योनिजा ॥\nशार्ङ्गीव मन्दपालेन जगाम ह्यर्हणीयताम् ॥ ३७ ॥\nएवं कालक्रमेणैव प्रभासं क्षेत्रमागताः ॥\nसप्तर्षयो महात्मानो ह्यरुंधत्या समन्विताः ॥ ३८ ॥\nतीर्थानि प्रेषयामासुः सर्वसिद्धिप्रदानि ताम् ॥ ३९ ॥\nएषामन्वेषमाणानां तव देवी ह्यरुंधती॥\nअपश्यल्लिंगमेकं तु वृक्षजालांतरे  स्थितम् ॥ 7.1.129.४० ॥\nतं दृष्ट्वा देवदेवेशमेवं जातिस्मराऽभवत् ॥\nपूर्वस्मिञ्जन्मनि मया रजोभावांतरस्थया ॥ ४१ ॥\nअज्ञानभावाद्देवेशो नूनं चात्रार्चितः। शिवः ॥\nतस्मात्कर्मफलं प्राप्तमन्त्यजत्वं द्विजन्मना ॥ ४२॥\nकस्तेन सदृशो देवः शंभुना भुवनत्रये ॥\nराज्यं नियमिनामेवं यो रुष्टोऽपि प्रयच्छति ॥ ४३ ॥\nइति संचिंत्य मनसा तत्रैव निरताऽभवत् ॥\nपूजयामास तल्लिंगं दिव्याब्दानां शतं प्रिये ॥ ४४ ॥\nएवं तस्य प्रभावेन दृश्यते गगनांतरे ॥\nअरुंधती सती ह्येषा दृष्टा दुष्कृतनाशिनी ॥ ४५ ॥\nअक्षमालेश्वरस्त्वेवं यथावत्कथितस्तव ॥\nततस्तु द्वापरस्यान्ते कलौ संध्यांशके गते ॥ ४६ ॥।\nअंधासुरसुतश्चासीदुग्रसेन इति श्रुतः ॥\nस प्रभासं समासाद्य पुत्रार्थं लिंगमेयिवान् ॥ ४७ ॥\nअक्षमालेश्वरं नाम ज्ञात्वा माहात्म्यमद्भुतम् ॥\nसमाराध्य महादेवं नव वर्षाणि पंच च ॥\nसंप्राप्तवांस्तदा पुत्रं कंसासुरमिति श्रुतम् ॥ ४८ ॥\nतत्कालान्तरमारभ्य उग्रसेनेश्वरोऽभवत् ॥\nपापघ्नं सर्वजंतूनां दर्शनात्स्पर्शनादपि ॥ ४९ ॥\nब्रह्महत्या सुरापानं स्तेयं गुर्वंगनागमः ॥\nमहान्ति पातकान्याहुर्नश्यंति तस्य दर्शनात् ॥ 7.1.129.५० ॥\nतत्रैव ऋषिपञ्चम्यां प्राप्ते भाद्रपदे शुभे ॥\nअक्षमालेश्वरं पूज्य मुच्यते नारकाद्भयात् ॥ ५१ ॥\nगोप्रदानं प्रशंसंति तत्रान्नमुदकं तथा ॥\nसर्वपापविनाशाय प्रेत्यानंतसुखाय च ॥ ५२ ॥\nइति ते कथितं देवि ह्यक्षमालेश्वरोद्भवम् ॥\nमाहात्म्यं पापशमनं श्रुतं दुःखनिबर्हणम् ॥ ५३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उग्रसेनेश्वरमाहात्म्यवर्णनंनामैकोनत्रिंशदुत्तरशततमोऽध्यायः ॥ १२९ ॥"
  }
]
[
  {
    "text": "॥ ईश्वर उवाच ॥ ॥\nसांबादित्याच्च पूर्वेण किञ्चिदाग्नेयसंस्थितः ॥\nअपरनारायणोनाम यस्मान्नास्ति परो भुवि ॥ १ ॥\nस तु सांबस्य देवेशि सूर्यो विष्णुस्वरूपवान् ॥\nअपरां मूर्तिमास्थाय विष्णुरूपो वरं ददौ ॥ २ ॥\nतेनापरेति नाम्ना वै ख्यातो विष्णुः पुराऽभवत् ॥\nफाल्गुनामलपक्षे तु एकादश्यां विधानतः ॥ ३ ॥\nपूजयेत्पुण्डरीकाक्षं तत्र सूर्यस्वरूपिणम् ॥\nमुक्तो भवति पापेभ्यः सर्वकामैः समृध्यते ॥ ४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खंडे प्रथमे प्रभासक्षेत्रमाहात्स्येऽपरनारायणमाहात्म्यवर्णनंनाम सप्तोत्तरत्रिशततमोऽध्यायः ॥ ३०७ ॥"
  }
]
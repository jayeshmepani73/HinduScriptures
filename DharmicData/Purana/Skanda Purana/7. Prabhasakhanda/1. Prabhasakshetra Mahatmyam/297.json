[
  {
    "text": "॥ देव्युवाच ॥ ॥\nदेवदेव जगन्नाथ संसारार्णवतारक ॥\nसविस्तरं तु मे ब्रूहि ऋषितोयामहोदयम् ॥ १ ॥\nऋषितोयेति तन्नाम कथं ख्यातं धरातले ॥\nकथं सा पुनरायाता देवदारुवने शुभे ॥ २ ॥\n॥ ईश्वर उवाच ॥ ॥\nशृणु देवि प्रवक्ष्यामि सावधाना वचो मम ॥\nमाहात्म्यमृषितोयायाः सर्वपातकनाशनम् ॥ ३ ॥\nदेवदारुवने पुण्य ऋषयस्तपसा युताः ॥\nनिवसंति वरारोहे शतशोथ सहस्रशः ॥ ४ ॥\nतेषां निवसतां तत्र बहुकालो गतः प्रिये ॥\nपुत्रपौत्रैः प्रवृद्धास्ते दारुकं व्याप्य संस्थिताः ॥ ८५ ॥\nते सर्वे चिंतयामासुः समेत्य च परस्परम् ॥\nसरस्वती महापुण्या शिरस्याधाय वाडवम् ॥ ६ ॥\nप्रभासं चिरकालेन क्षेत्रं चैव गमिष्यति ॥\nवापीकूपतडागादि मुक्त्वा सागरगामिनीम् ॥ ७ ॥\nनाह्लादं कुरुते चेतः स्नानदानजपेषु च ॥\nब्रह्माणं प्रार्थयिष्यामो गत्वा ब्रह्मनिकेतनम् ॥ ८ ॥\n॥ ईश्वर उवाच ॥ ॥\nएवं निमन्त्र्य ते सर्वे ऋषयस्तपसोज्ज्वलाः॥\nगतास्ते ब्रह्मलोकं तु द्रष्टुं देवं पितामहम् ॥\nतुष्टुवुर्विविधैः स्तोत्रैर्ब्रह्माणं कमलोद्भवम् ॥ ९ ॥\n॥ ऋषय ऊचुः ॥ ॥\nनमः प्रणवरूपाय विश्व कर्त्रे नमोनमः ॥\nतथा विश्वस्य रक्षित्रे नमोऽस्तु परमात्मने ॥ 7.1.297.१० ॥\nतथा तस्यैव संहर्त्रे नमो ब्रह्मस्वरूपिणे ॥\nपितामह नमस्तुभ्यं सुरज्येष्ठ नमोऽस्तु ते ॥ ११ ॥\nचतुर्वक्त्र नमस्तुभ्यं पद्मयोने नमोऽस्तु ते ॥\nविरंचये नमस्तुभ्यं विधये वेधसे नमः ॥ १२ ॥\nचिदानन्द नमस्तुभ्यं हिरण्यगर्भ ते नमः ॥\nहंसवाहन ते नित्यं पद्मासन नमोऽस्तुते ॥ १३ ॥\nएवं संस्तुवतां तेषामृषीणामूर्ध्वरेतसाम् ॥\nउवाच परमप्रीतो ब्रह्मा लोक पितामहः ॥ १४ ॥\nस्वागतं वै द्विजश्रेष्ठा युष्माकं कृतवानहम् ॥\nस्तोत्रेणानेन दिव्येन वृणुध्वं वरमुत्तमम् ॥ १५ ॥\n॥ ऋषय ऊचुः ॥ ॥\nअभिषेकाय नो देव नदी पापप्रणाशिनी ॥\nविलोक्यते सुरश्रेष्ठ देहि नो वरमुत्तमम् ॥ १६ ॥\n॥ ईश्वर उवाच ॥ ॥\nइत्युक्तस्तैस्तदा ब्रह्मा मुनिभिस्तपसोज्ज्वलैः ॥\nवीक्षांचक्रे तदा सर्वा मूर्तिमत्यश्च निम्नगाः ॥ १७ ॥\nगङ्गा च यमुना चैव तथा देवी सरस्वती ॥\nचन्द्रभागा च रेवा च शरयूर्गंडकी तथा ॥ १८ ॥\nतापी चैव वरारोहे तथा गोदावरी नदी ॥\nकावेरी चन्द्रपुत्री च शिप्रा चर्मण्वती तथा ॥ १९ ॥\nसिन्धुश्च वेदिका चैव नदाः सर्वे वरानने ॥\nमूर्तिमत्यः स्थिताः सर्वाः पवित्राः पापनाशिनी ॥ 7.1.297.२० ॥\nदृष्ट्वा पितामहः सर्वा गत्वरा धरणीं प्रति ॥\nदेवदारुवने रम्ये प्रभासे क्षेत्र उत्तमे ॥\nकमण्डलौ कृता दृष्टिर्विविशुस्ताः कमण्डलुम् ॥ २१ ॥ ।\n। ब्रह्मोवाच ॥ ॥\nधृताः सर्वा महापुण्या नद्यो ब्रह्मकमण्डलौ॥\nप्रविष्टाः पृथिवीं यांतु ऋषीणामनुकम्पया ॥ २२ ॥\nप्रहिणोमि यद्येकां च ह्यन्या रुष्यति मे द्विजाः ॥\nतस्मात्सर्वाः प्रमोक्ष्यामि कमण्डलुकृतालयाः ॥ २३ ॥\n॥ ईश्वर उवाच ॥\nततो ब्रह्मा मुमोचाऽथ तत्रस्थाश्च महापगाः ॥\nमुक्त्वा ब्रह्मा मुनीन्सर्वान्प्रोवाचेदं पुनःपुनः ॥ २४ ॥\nऋषिभिः प्रार्थ्यमानेन नद्यो मुक्ता मया यतः ॥\nतोयरूपा महावेगा अभिषेकाय सत्वराः ॥ २५ ॥\nऋषितोयेति नाम्ना सा भविष्यति धरातले ॥\nऋषीणां वल्लभा देवी सर्वपातकनाशिनी ॥ २६ ॥\n॥ ईश्वर उवाच ॥ ॥\nएवं देवि समायाता देवदारुवने नदी ॥\nऋषितोयेति विख्याता पवित्रा च वरानने ॥ २७ ॥\nतूर्यदुंदुभिनिर्घोषैर्वेदमङ्गलनिःस्वनैः ॥\nसमुद्रं प्रापिता देवी ऋषिभिर्वेदपारगैः ॥ २८ ॥\nसर्वत्र सुलभा देवी त्रिषु स्थानेषु दुर्लभा ॥\nमहोदये महातीर्थे मूलचंडीशसन्निधौ ॥ २९ ॥\nसमुद्रेण समेता तु यत्र सा पूर्ववाहिनी ॥\nयत्रर्षितोया लभ्येत तत्र किं मृग्यते परम् ॥7.1.297.३०॥\nमनुष्यास्ते सदा धन्यास्तत्तोयं तु पिबंति ये ॥\nअस्थीनि यत्र लीयंते षण्मासाभ्यन्तरेण तु ॥ ३१ ॥\nप्रातःकाले वहेद्गंगा सायं च यमुना तथा ॥ ३२ ॥\nनदीसहस्रसंयुक्ता मध्याह्ने तु सरस्वती ॥\nअपराह्णे वहेद्रेवा सायाह्ने सूर्यपुत्रिका ॥ ३३ ॥\nएवं जानन्नरो यस्तु तत्र स्नान विचक्षणः ॥\nआचरेद्विधिना श्राद्धं स तस्याः फलभाग्भवेत् ॥ ३४ ॥\nएवं संक्षेपतः प्रोक्तमृषितोयामहोदयम् ॥\nसर्वपापहरं नृणां सर्वकामफलप्रदम् ॥ ३५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्य ऋषितोयामाहात्म्यवर्णनंनाम सप्तनवत्युत्तरद्विशततमोऽध्यायः ॥ २९७  ॥"
  }
]
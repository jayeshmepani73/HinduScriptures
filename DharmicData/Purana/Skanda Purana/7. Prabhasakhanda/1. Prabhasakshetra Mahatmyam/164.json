[
  {
    "text": "॥ ईश्वर उवाच ॥ ॥\nततो गच्छेन्महादेवि तस्मात्पूर्वेण संस्थितम् ॥\nमहापापौघशमनं पूजितं सर्वकामदम् ॥ १ ॥\nअश्विनेश्वरनामानं धनुषां पंचके स्थितम् ॥\nसर्वरोगप्रशमनं दृष्टं सर्वार्थसाधकम् ॥ २ ॥\nये केचिद्रोगिणो लोके तेषां तद्भेषजं महत् ॥\nमाघमासे द्वितीयायां दर्शनं तस्य दुर्लभम् ॥ ३ ॥\nतस्मात्पश्येच्च तद्भक्त्या यदि श्रेयोऽभिकांक्षितम् ॥\nमहापापौघशमनं पूजितं सर्वकामदम् ॥ ४ ॥\nइति लिङ्गद्वयं देवि सूर्यपुत्रप्रतिष्ठितम् ॥\nतस्मिन्नेव दिने पश्येत्संयतात्मा नरोत्तमः ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽश्विनेश्वरमाहात्म्यवर्णनंनाम चतुःषष्ट्युत्तरशततमोऽध्यायः ॥ १६४ ॥"
  }
]
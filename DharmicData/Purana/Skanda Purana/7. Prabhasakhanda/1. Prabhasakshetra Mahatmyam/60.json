[
  {
    "text": "॥ ईश्वर उवाच ॥ ॥\nप्रभासक्षेत्रदूतीनां त्रितयं वरवर्णिनि ॥\nअथ ते संप्रवक्ष्यामि शृणु ह्येकमनाः प्रिये ॥ १ ॥\nप्रथमा मंगला देवी विशालाक्षी द्वितीयिका ॥\nतथा चत्वरदेवी तु तृतीया परिकीर्तिता ॥ २ ॥\nयथानुक्रमतः पूज्याः शक्तयस्ता वरानने ॥\nप्रभासक्षेत्रयात्रायाः फलप्रेप्सुर्नरो यदि ॥ ३ ॥\n॥ देव्युवाच ॥ ॥\nकस्मिन्स्थाने स्थिता देव दूत्यस्ताः क्षेत्ररक्षिकाः ॥\nकस्य ताः कथमाराध्याः कथं पूज्या जगत्पते ॥४॥ ॥\n॥ ईश्वर उवाच ॥ ॥\nब्राह्मी तु मंगला प्रोक्ता विशालाक्षी तु वैष्णवी ॥\nरौद्रीशक्तिः समाख्याता देवी सा चत्वरप्रिया ॥ ५ ॥\nमंगला प्रथमं पूज्या अजादेव्युत्तरे स्थिता ॥\nराह्वीशाद्दक्षिणेभागे नातिदूरे वरानने ॥ ६ ॥\nसोमेश्वरप्रतिष्ठाप्य प्रारब्धे यज्ञकर्मणि ॥\nसोमेन तत्र देवानामागता सा दिदृक्षया ॥ ७ ॥\nब्रह्मादीनां च सा यस्मान्मांगल्यं कृतवत्युमे ॥\nतस्मात्सा मंगला प्रोक्ता सर्वमांगल्यदायिनी ॥ ८ ॥\nतृतीयायां तु या नारी नरो वा पूजयिष्यति ॥\nतस्याऽमंगल्यदुःखानि नाशं यास्यंति कृत्स्नशः ॥ ९ ॥\nदम्पतीभोजनं तत्र फलदानं सकञ्चुकम् ॥\nप्रशस्तं पृषदाज्यस्य प्राशनं पापनाशनम् ॥ 7.1.60.१० ॥\nइति संक्षेपतः प्रोक्तं महाभाग्यं महोदयम् ॥\nमंगलायाश्च माहात्म्यं सर्वपातकनाशनम् ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मङ्गलामाहात्म्यवर्णनंनाम षष्टितमोऽध्यायः ॥ ६० ॥"
  }
]
[
  {
    "text": "॥ ईश्वर उवाच ॥ ॥\nततो गच्छेद्वरारोहे लिंगं मृत्युञ्जयेश्वरम् ॥\nतस्यैव वह्नि कोणस्थं धनुषां दशके स्थितम् ॥ १ ॥\nपश्चिमे सागरादित्यात्स्थितं धनुश्चतुष्टये ॥\nपापघ्नं सर्वजन्तूनां दर्शनात्स्पर्शनादपि ॥ २ ॥\nपूर्वे युगे समाख्यातं नाम नन्दीश्वरेति च ॥\nयत्र तप्तं तपो घोरं नन्दिनाम्ना गणेन मे ॥ ३ ॥\nप्रतिष्ठाप्य महालिंगं नित्यं पूजापरेण च ॥\nतत्र जप्तो महामन्त्रो मृत्युञ्जय इति श्रुतः ॥ ४ ॥\nकोटीनां नियुतं देवि ततस्तुष्टो महेश्वरः ॥\nददौ गणेशतां तस्य मुक्तिं सामीप्यगां तथा ॥ ५ ॥\nमृत्युञ्जयेन मन्त्रेण तस्य तुष्टो यतो हरः ॥\nतेन मृत्युञ्जयेशेति ख्यातं लिंगं धरातले ॥ ६ ॥\nयस्तं पूजयते भक्त्या पश्येद्वा भावितात्मवान् ॥\nनाशयेत्तस्य पापानि सप्तजन्मार्जितान्यपि ॥ ७ ॥\nस्नापयेत्पयसा लिंगं दध्ना घृतयुतेन च ॥\nमधुनेक्षुरसेनैव कुंकुमेन विलेपयेत् ॥ ८ ॥\nकर्पूरोशीर मिश्रेण मृगनाभिरसेन च ॥\nचन्दनेन सुगन्धेन पुष्पैः संपूजयेत्ततः ॥ ९ ॥\nदद्याद्धूपं पुरो देवि ततो देवस्य चागुरुम् ॥\nवस्त्रैः संपूज्य विविधैरात्मवित्तानुसारतः ॥ 7.1.95.१० ॥\nनैवेद्यं परमान्नं च दत्त्वा दीपसमन्वितम् ॥\nअष्टांगं प्रणिपातं च ततः कार्यं च भक्तितः ॥ ११ ॥\nहेमदानं प्रदातव्यं ब्राह्मणे वेदपारगे ॥ १२ ॥\nएवं यात्रा भवेत्तस्य शास्त्रोक्ता नात्र संशयः ॥\nएवं कृत्वा नरो देवि लभते जन्मनः फलम् ॥ १३ ॥\nइति संक्षेपतः प्रोक्तं मृत्युञ्जयमहोदयम् ॥\nपापघ्नं सर्वजंतूनां सर्वकामफलप्रदम् ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य एकादशरुद्रमाहात्म्ये मृत्युञ्जयमाहात्म्यवर्णनंनाम पञ्चनवतितमोऽध्यायः ॥ ९५ ॥"
  }
]
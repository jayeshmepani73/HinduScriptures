[
  {
    "text": "॥ ईश्वर उवाच ॥ ॥\nततो गच्छेन्महादेवि अनंगेश्वरमुत्तमम् ॥\nरत्नेश्वरादग्रतःस्थं धनुषान्तरमास्थितम् ॥ १ ॥\nस्थापितं कामदेवेन तल्लिंगं विष्णुसूनुना ॥\nज्ञात्वा तद्वैष्णवं स्थानं कलौ पातकनाशनम् ॥ २ ॥\nतं दृष्ट्वा पूजयित्वा तु कामदेवसमो भवेत् ॥\nस्वर्गविद्याधरीणां च जायते चित्तमोहकः ॥ ३ ॥\nतस्यान्वयेऽपि न भवेत्कुरूपो दुर्भगोऽपि वा ॥ ४ ॥\nतत्रानंगत्रयोदश्यां व्रतेन वरवर्णिनि ॥\nविशेषाराधनं तत्र जन्मसाफल्यकारणम् ॥ ५ ॥\nशय्यादानं तु दातव्यं तत्र विप्राय शीलिने ॥\nविशेषाद्विष्णुभक्ताय सम्यग्यात्राफलं लभेत् ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खंडे प्रथमे प्रभासक्षेत्रमाहात्म्ये रत्नेश्वरमाहात्म्येऽनंगेश्वरमाहात्म्यवर्णनंनामाष्टपंचाशदुत्तरशततमोऽध्यायः ॥ १५८ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि कुमारेश्वरमुत्तमम् ॥\nमार्कण्डेश्वरतो देवि दक्षिणे नातिदूरतः ॥\nधनुर्विंशतिभिस्तत्र स्थितं स्वामिप्रतिष्ठितम् ॥ १ ॥\nततः कृत्वा तपो घोरं कार्त्तिकेयेन भाभिनि ॥\nपरदारापहारोत्थपापानां नाशहेतवे ॥ २ ॥\nलिंगं स्थापितवांस्तत्र स मुक्तः किल्विषात्ततः ॥\nवैराग्याद्यौवनं त्यक्त्वा कौमारं पुनराददे ॥ ३ ॥\nपितॄन्हत्वा सुमाली च तमाराधितवान्पुरा ॥\nसोऽपि मुक्तोऽभवद्देवि पापात्पितृवधोद्भवात् ॥ ४ ॥\nकुमारेश्वरनामैतत्पूजितं वै सुरासुरैः ॥\nतस्याग्रतः कुमारस्य कूपस्तिष्ठति भामिनि ॥ ५ ॥\nतत्र स्नात्वा पूजयेद्यः शूलिनं स्वामिपूजितम् ॥\nस मुक्तः पातकैः सर्वैर्गच्छेत्स्वामिपुरं महत् ॥ ६ ॥\nशातकौंभमयं यस्तु ताम्रचूडं द्विजातये ॥\nदद्यात्स्वामिनमुद्दिश्य स तु यात्राफलं लभेत् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये कुमारेश्वरमाहात्म्यवर्णनंनाम पञ्चदशोत्तरद्विशततमोऽध्यायः ॥ २१५ ॥  ॥"
  }
]
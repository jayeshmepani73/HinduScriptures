[
  {
    "text": "॥ ईश्वर उवाच ॥ ॥\nएवं कृत्वा नरो यात्रां सम्यक्छ्रद्धासमन्वितः ॥\nततो गच्छेन्महादेवि रुद्रानेकादश क्रमात् ॥ १ ॥\nप्रभासक्षेत्रमध्यस्थान्महापातकनाशनान् ॥\nयदेकादशधा पापमर्जितं मनुजैः पृथक् ॥ २ ॥\nतदेकादशरुद्राणां पूजनात्क्षयमेष्यति ॥\nसंक्रांतावयने वापि चंद्रसूर्यग्रहेऽथवा ॥ ३ ॥\nअन्यासु पुण्यतिथिषु सम्यग्भावेन भावितः ॥\nपूजयेदानुपूर्व्येण रुद्रैकादशकं क्रमात् ॥ ४ ॥\nतेषां नामानि वक्ष्यामि यान्यतीतानि मे पुरा ॥\nआद्ये कृतयुगे तानि शृणु देवि यथार्थतः ॥ ५ ॥\nअजैकपादहिर्बुध्न्यो विरूपाक्षोऽथ रैवतः ॥\nहरश्च बहुरूपश्च त्र्यंबकश्च सुरेश्वरः ॥\nवृषाकपिश्च शंभुश्च कपर्दी चापराजितः ॥ ६ ॥\nआदौ कृतयुगे देवि त्रेतायां द्वापरेऽपि च ॥\nकलौ युगे तु संप्राप्ते जातं नामांतरं पुनः ॥ ७ ॥\nएकादशधा रुद्राणां तानि ते वच्मि सांप्रतम्॥\nभूतेशो नीलरुद्रश्च कपाली वृषवाहनः ॥८॥\nत्र्यंबको घोरनामा च महाकालोऽथ भैरवः ॥\nमृत्युंजयोऽथ कामेशो योगेश इति कीर्तितः ॥\nएकादशैते रुद्रास्ते कथिताः क्रमशः प्रिये ॥ ९ ]।\nअनादिनिधना देवि भेदभिन्नास्तु ते पृथक् ॥\nएकादशस्वरूपेण पृथङ्नामप्रभेदतः ॥ 7.1.87.१० ॥\n॥ देव्युवाच ॥ ॥\nभगवन्विस्तराद्ब्रूहि लिंगैकादशकक्रमम् ॥\nस्थानसीमाप्रभेदेन माहात्म्योत्पत्तिकारणैः ॥११ ॥\nकथं पूज्यानि तानीश के मंत्राः को विधिः स्मृतः ॥\nकस्मिन्पर्वणि काले वा सर्वं विस्तरतो वद ॥ १२ ॥\n॥ ईश्वर उवाच ॥ ॥\nशृणु देवि प्रवक्ष्यामि रहस्यं पापनाशनम् ॥\nसोमनाथादितः कृत्वा सिद्धिनाथादिकारणम्॥ १३ ॥\nयच्छ्रुत्वा मुच्यते जंतुः पातकैः पूर्वसंचितैः ॥\nये चैकादश रुद्रा वै तव प्रोक्ता मया प्रिये ॥ १४ ॥\nदश ते वायवः प्रोक्ता आत्मा चैकादशः स्मृतः ॥\nतेषां नामानि वक्ष्यामि वायूनां शृणु मे क्रमात्॥ १५ ॥\nप्राणोऽपानः समानश्च ह्युदानो व्यान एव च ॥\nनागश्च कूर्मः कृकलो देवदत्तो धनंजयः॥ १६ ॥\nआत्मा चेति क्रमाज्ज्ञेया रुद्राधिपतयः क्रमात् ॥\nतेषां यात्रां क्रमाद्वक्ष्ये सर्वप्राणिहिताय वै ॥ १७ ॥\nरुद्राणामादिदेवोऽसौ पूर्वं सोमेश्वरः प्रिये ॥\nभूतेश्वरेति नाम्ना वै पूजयेत्तं विधानतः ॥ १८ ॥\nराजोपचारयोगेन श्रद्धापूतेन चेतसा ॥\nपंचामृतेन संस्नाप्य सद्योजातेन पूजयेत् ॥ १९ ॥\nपुष्पैर्मनोहरैर्भक्त्या ध्यात्वा देवं सदाशिवम् ॥\nत्रिभिः प्रदक्षिणीकृत्य साष्टांगं प्रणिपत्य च ॥ 7.1.87.२० ॥\nरुद्रैकादशयात्रार्थी निर्विघ्नार्थं व्रजेत्ततः ॥\nभूतेश्वरेति यन्नाम प्रोक्तं तत्ते ब्रवीम्यहम्॥ २१ ॥\nमहदादि विशेषांतं भूतजालं यदीरितम् ॥\nपंचविंशति संख्याकं तेषामीशो यतः स्मृतः ॥ २२ ॥\nतेन भूतेश्वरेत्युक्तं नाम तस्य पुरा किल ॥\nपंचविंशतितत्त्वानि ज्ञात्वा मुक्तिमवाप्नुयात् ॥ २३ ॥\nभूतेशरुद्रं संपूज्य गच्छेद्वै मुक्तिमव्ययाम् ॥\nइति संक्षेपतः प्रोक्तमादि रुद्रस्य कीर्तनम्॥\nकीर्तनीयं द्विजातीनां कीर्तितं पुण्यवर्द्धनम्॥ २४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य एकादशरुद्रमाहात्म्ये भूतेश्वरमाहात्म्यवर्णनंनाम सप्ताशीतितमोऽध्यायः ॥ ८७ ॥"
  }
]
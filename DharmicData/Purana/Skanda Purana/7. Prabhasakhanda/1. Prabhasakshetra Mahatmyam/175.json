[
  {
    "text": "॥ ईश्वर उवाच ॥ ॥\nततो गच्छेन्महादेवि पुण्यमर्कस्थलं शुभम् ॥\nतस्मादाग्नेयकोणस्थं सर्वपातकनाशनम् ॥ १ ॥\nतं दृष्ट्वा मानुषो देवि न शोच्यः संप्रजायते ॥\nसप्त जन्मानि देवेशि दारिद्र्यं नैव जायते ॥ २ ॥\nकुष्ठानि नाशमायांति तं दृष्ट्वा दशधा प्रिये ॥\nगोशतस्य प्रदत्तस्य कुरुक्षेत्रेषु यत्फलम् ॥ ३ ॥\nतत्फलं समवाप्नोति दृष्ट्वा वार्कस्थलं रविम् ॥\nस्नात्वा त्रिसंगमे तीर्थे सप्तैव रविवासरान् ॥४॥\nब्राह्मणान्भोजयित्वा तु महिषीं तत्र दापयेत् ॥\nदिव्यं वर्षसहस्रं तु स्वर्गलोके महीयते ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽर्कस्थलमाहात्म्यवर्णनंनाम पञ्चसप्तत्युत्तरशततमोऽध्यायः ॥ १७५ ॥"
  }
]
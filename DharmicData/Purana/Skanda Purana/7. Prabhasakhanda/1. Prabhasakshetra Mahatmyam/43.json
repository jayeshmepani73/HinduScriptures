[
  {
    "text": "॥ ईश्वर उवाच ॥ ॥\nततो गच्छेद्वरारोहे लिंगं सूर्यप्रतिष्ठितम् ॥\nसोमेशात्पश्चिमे भागे धनुषां सप्तके स्थितम्॥\nआदित्येश्वरनामानं सर्वपातकनाशनम् ॥ १ ॥\nत्रेतायुगे महादेवि समुद्रेण महात्मना ॥\nरत्नैः संपूजितं लिंगं वर्षाणामयुतं प्रिये ॥ २ ॥\nतेन रत्नेश्वरंनाम सांप्रतं प्रथितं क्षितौ ॥\nपंचामृतेन संस्नाप्य पंचरत्नैः प्रपूजयेत् ॥३॥\nततो राजोपचारेण पूजयेद्विधिवन्नरः ॥\nएवं कृते महादेवि मेरुदानफलं लभेत् ॥४॥\nसर्वेषां चैव यज्ञानां दानानां नात्र संशयः ॥५॥\nतीर्थानां चापि सर्वेषां यच्चान्यत्सुकृतं भुवि ॥\nउद्धरेत्पितृवर्गं च मातृवर्गं च मानवः ॥ ६ ॥\nबाल्ये वयसि यत्पापं वार्द्धके यौवनेऽपि वा ॥\nक्षालयेच्चैव तत्सर्वं दृष्ट्वा रत्नेश्वरं नरः ॥ ७ ॥\nधेनुदानं प्रशंसंति तस्मिन्स्थाने महर्षयः ॥\nधेनुदस्तारयेन्नूनं दश पूर्वान्दशापरान् ॥ ८ ॥\nदेवस्य दक्षिणे भागे यो जपेच्छतरुद्रियम् ॥\nसंपूज्य विधिवल्लिंगं न स भूयः प्रजायते ॥९॥\nएवं संक्षेपतः प्रोक्तमादित्येशमहोदयम् ॥\nश्रुत्वाऽवधार्य यत्नेन मुच्यते कर्मबंधनैः ॥ 7.1.43.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य आदित्येश्वरमाहात्म्यवर्णनंनाम त्रिचत्वारिंशोऽध्यायः ॥ ४३ ॥"
  }
]
[
  {
    "text": "॥ देव्युवाच ॥ ॥\nयद्येवं सकलश्चंद्रः कथं न विधृतस्त्वया ॥\nअन्तभावे कलानां तत्कारणं कथय प्रभो ॥ १ ॥\n॥ ईश्वर उवाच ॥ ॥\nअमा षोडशभेदेन देवि प्रोक्ता महाकला ॥\nसंस्थिता परमा माया देहिनां देह धारिणी ॥ २ ॥\nअमादिपौर्णमास्यंता या एव शशिनः कलाः ॥\nतिथयस्ताः समाख्याताः षोडशैव प्रकीर्तिताः ॥ ३ ॥\nअमा सूक्ष्मा परा शक्तिः सा त्वं देवि प्रकीर्तिता ॥\nप्रलयोत्पत्तियोगेन स्थिताः कालक्रमोदिताः ॥४॥\nषोडशैव स्वरा ये तु आद्याः सृष्टयंतकाः प्रिये ॥\nकालस्यावयवास्ते च विज्ञेयाः कालवेदिभिः ॥ ५ ॥\nत्रुटिर्लवो निमेषश्च कला काष्ठा मुहूर्तकम्॥\nरात्र्यहःपक्षमासाश्च अयनं वत्सरं युगम् ॥ ६ ॥\nमन्वतरं तथा कल्पं महाकल्पं च षोडश ॥\nकला विसर्जनी या तु जीवमाश्रित्य वर्तते ॥७॥\nसा सृजत्यखिलं विश्वं विषुवद्वयसंयुतम् ॥\nतथा संवरणी या तु विश्वं संहरते प्रिये ॥  ॥\nनेत्रपाताच्चतुर्भागस्त्रुटिकालो निगद्यते ॥\nतस्माच्च द्विगुणं विद्धि निमिषं तन्महेश्वरि ॥ ९ ॥\nनिमिषैस्त्रिंशद्भिः काष्ठा ताभिर्विंशतिभिः कला॥\nविंशतिकलो मुहूर्तः स्याद्दिनं पंचदशैस्तु तैः॥7.1.19.१०॥।\nदिनमाना निशा ज्ञेया अहोरात्रं द्वयाद्भवेत् ।\nतैः पंचदशभिः पक्षो द्विपक्षो मास उच्यते ॥११॥\nमासैश्चैवायनं षड्भिर्वर्षं स्यादयनद्वये ॥\nचत्वारिंशच्च लक्षाणि लक्षाणां त्रितयं पुनः॥१२॥\nविंशतिश्च सहस्राणि ज्ञेयं सौरं चतुर्युगम्॥\nचतुर्युगैकसप्तत्या मन्वंतरमुदाहृतम्॥१३॥\nऐंद्रमेतद्भवेदायुः समासांतं च कीर्तितम्॥\nचतुर्दशेन्द्रैः प्रलीनैः कल्पं ब्रह्मदिनं भवेत् ॥१४॥\nरात्रिश्च तावती चैव चतुर्युगसहस्रिका॥\nअनेन दिनमानेन शताब्दं जीवति प्रिये ॥१५॥\nममैव निमिषार्द्धेन सहस्राणि चतुर्द्दश ॥\nविनश्यंति ततो विष्णोरसंख्याताः पितामहाः ॥१६॥\nएवं क्रमेण देवेशि समुत्पन्नमिदं जगत् ॥\nशशिसूर्यविभागेन चित्ररूपमनंतकम् ॥१७॥\nकला देवि यदाद्यंतमनादिमजमव्ययम्॥\nतदान्वितः शशी तस्यामधोमुखमवस्थितः ॥ १८ ॥\nएवं क्षयोदयं ज्ञेयं चंद्रार्काभ्यामवस्थितम् ॥\nसृष्टिक्रमं मया प्रोक्तं संहारमधुना शृणु ॥ १९ ॥\nमहाकल्पं हतं कल्पैः कल्पं मन्वंतरैर्हतम् ॥\nमासं पक्षाहतं कृत्वा तं चाहोरात्रिभाजितम् ॥7.1.19.२॥।\nअहोरात्रं मुहूर्तेन मुहूर्तं तु कलाहतम्॥\nकलां काष्ठा हतां कृत्वा काष्ठां निमिषभाजिताम् ॥ २१ ॥\nनिमिषं च लवैर्हत्वा लवं त्रुटिविभाजितम् ॥\nतदतीतं प्रशांतं च निर्विकारमलक्षणम् ॥२२॥\nतस्य चेयं परा माया कला शिरसि धारिता ॥\nसा शक्तिर्देवदेवस्य विश्वाकारा परा प्रिये ॥\nमोहयित्वा तु संतानं संसारयति पार्वति ॥२३॥"
  },
  {
    "text": "30a\nएवमेतज्जगद्देवि उत्पत्तिस्थितिलक्षणम् ॥\nयत्रैवोत्पद्यते कृत्स्नं पुनस्तत्रैव लीयते ॥ २४ ॥\nसेयं मायामयी शक्तिः शुद्धाशुद्धस्वरूपिणी ॥\nचंद्ररूपा स्थिता सा तु तव देवि प्रकाशयेत्॥ २५ ॥\n॥ देव्युवाच ॥ ॥\nपंचाग्निनोपसन्तप्ता वर्षकोटीरनेकधा ॥\nतत्तपः सफलं जातं मेऽद्य देव जगत्पते ॥ २६ ॥\nसृष्टियोगो मया ज्ञातः संहारश्च महेश्वर ॥\nचन्द्रोत्पत्तिस्वरूपं च कलामानं तथैव च ॥ २७ ॥\nअधुना मम देवेश सन्देहो हृदि संस्थितः ॥\nकौतूहलं परं देव कथयस्व महेश्वर ॥ २८ ॥\nअमृतादेव संभूतः सर्वाह्लादकरः शशी ॥\nप्रियश्च तव देवेश वल्लभश्चंद्रमास्तथा ॥ २९ ॥\nचंद्रे च चदि इत्येष ह्लादने धातुरिष्यते॥\nशुक्लत्वे चापतत्त्वे च मया त्वेष विभाव्यते ॥7.1.19.३॥।\nसर्वौषधीनामधिपः पितॄणां प्रीणनं परम् ॥\nतदाश्रयश्च त्वद्भक्तस्त्व त्सेवातत्परः शशी ॥ ३१ ॥\nतथापि सकलंकोऽयं कौतुकं कुरुते मम ॥\nदेवि ब्रह्मांडसंघट्टमालामंडितशेखरः ॥ ३२ ॥\nशीर्षे तव निविष्टस्य कष्टं चंद्रस्य चेद्यदि ॥\nतर्हि नाथ न शोच्या वै संसारे दुःखभागिनः ॥ ३३ ॥\nन चास्ति त्रिषु लोकेषु न चैतत्संभविष्यति ॥\nयत्र शक्तो भवत्कर्तुं दुःखस्यास्य च संक्षयम्॥ ३४ ॥\nसर्वेषां वर्तते शंका यथा मम महेश्वर ॥\nउत्पन्नं कारणं किंतद्येन सोमस्य लांछनम् ॥ ३५ ॥\nकिमेतत्कारणं देव कथयस्व महेश्वर ॥\nअमृते संभवो यस्य कथं तस्यापि लांछनम्॥ ३६ ॥\nप्रियश्च तव देवेश लांछनं चापि तिष्ठति ॥\nकौतूहलं परं देव तत्त्वं मे वक्तुमर्हसि ॥ ३७ ॥\nएवमुक्तः स पार्वत्या देवदेवो महेश्वरः ॥\nउवाच परमप्रीतः प्रेम्णा शैलसुतां प्रभुः ॥ ३८ ॥\n॥ ईश्वर उवाच  ॥\nकिं ते देवि महाशंकाद्योत्पन्ना वरवर्णिनि ॥\nममोपरि न कर्त्तव्या निरुद्विग्ना भव प्रिये ॥\nपितुस्तव प्रभावेन लांछनं शशिनोऽभवत् ॥ ३९ ॥\nभावित्वात्कर्मणो देवि दक्षस्याज्ञाव्यतिक्रमात् ॥\nसमं वर्त्तस्व भार्याभिरित्युक्तः शशलांछनः ॥ 7.1.19.४० ॥\nतद्वाक्यमन्यथा चक्रे ततः शप्तः शशी प्रिये॥\nइदं पृष्टं तु यद्देवि त्वया लांछनकारणम् ॥ ४१ ॥\nकल्पेकल्पे पृथग्भावं कारणैरस्ति भामिनि ॥\nअसंख्यातं च तद्वक्तुं शक्यं नैव मया प्रिये ॥ ४२ ॥\nअसंख्येयाश्चन्द्रमसः संभवंति पुनःपुनः ॥\nविनश्यंति च देवेशि सर्वमन्वन्तरान्तरम् ॥४३ ॥\nअसंख्याताश्च कल्पाख्या असंख्याताः पितामहाः ॥\nहरयश्चाप्यसंख्याता एक एव महेश्वरः ॥ ४४ ॥\nकोटिकोट्ययुतान्यत्र ब्रह्माण्डानि मम प्रिये ॥\nजलबुद्बुदवद्देवि संजातानि तु लीलया॥ ४५॥\nतत्रतत्र चतुर्वक्त्रा ब्रह्माणो हरयो भवाः॥\nसृष्टाः प्रधानेन तदा लब्धा शंभोस्तु संनिधिः॥४६॥\nलयं चैव तथान्योन्यमाद्यंतं प्रकरोति च॥\nसर्गसंहारसंस्थानां कर्त्ता देवो महेश्वरः॥४७॥\nसर्गे च रजसा पृक्तः सत्त्वस्थः परिपालने॥\nप्रतिसर्गे तमोयुक्तः सोऽहं देवि त्रिधा स्थितः॥४८॥\nतस्मान्माहेश्वरो ब्रह्मा ब्रह्मणोऽधिपतिः शिवः ॥\nसदाशिवो भवेद्विष्णुर्ब्रह्मा सर्वात्मको ह्यतः ॥ ४९ ॥\nस एव भगवान्रुद्रो विष्णुर्विश्व जगत्प्रभुः ॥\nअस्मिन्नण्डे त्विमेलोका अन्तर्विश्वमिदंजगत् ॥ 7.1.19.५० ॥\nचन्द्रसूर्यग्रहा देवि ब्रह्माण्डेऽस्मिन्मनस्विनि ॥\nसंख्यातुं नैव शक्यन्ते ये भविष्यंति ये गताः ॥ ५१ ॥\nअस्मिन्वाराहकल्पे तु वर्तमाने मनस्विनि ॥\nषडतीता महादेवि रोहिणीपतयः पुरा ॥ ५२ ॥\nसप्तमोऽयं महादेवि वर्ततेऽमृतसंभवः ॥\nदक्षशापेन यो देवि संक्षीणो दृश्यतेऽधुना ॥ ५३ ॥\nअथ द्वितीये संप्राप्ते परार्द्धे चैव वेधसः ॥\nतस्य त्रिंशत्तिमे कल्पे पितृ कल्पेति विश्रुते ॥ ५४ ॥\nस्वायंभुवेंऽतरे प्राप्ते तस्यादौ त्वं सती किल ॥\nतस्मिन्काले महादेवि योभूद्दक्षः पिता तव ॥ ५५ ॥\nप्राणात्प्रजापतेर्जन्म तस्य दक्षस्य कीर्तितम् ॥\nअस्मिन्मन्वन्तरे देवि दक्षः प्राचेतसोऽभवत् ॥ ५६ ॥\nअंगुष्ठाद्दक्षिणाद्दक्षो भविष्यत्यधुना प्रिये ॥\nयुगेयुगे भवन्त्येते सर्वे दक्षादयो द्विजाः ॥ ५७ ॥\nपुनश्चैव विनश्यन्ति विद्वांस्तत्र न मुह्यति ॥\nतस्यापमानात्त्वं देवि देहं तत्यक्थ वै पुरा ॥ ५८ ॥\nतावद्वियुक्तोऽहं देवि त्वया मुक्तोऽभवं पुरा ॥\nयावद्वराहकल्पस्य चाक्षुषस्यान्तरं प्रिये ॥ ५९ ॥\nएकविंशो मनुश्चायं कल्पे वाराहसंज्ञके ॥\nकल्पेकल्पे महादेवि भवेन्नामान्तरं तव ॥ 7.1.19.६० ॥\nअस्मिन्कल्पे तु वाराहे हिमवत्तपसार्ज्जिते ॥\nसंभूता पार्वती देवि चाक्षुषस्यांतरे गते ॥ ६१ ॥\nब्रह्मणो दिनमेकं तु षण्मासेन तवावधिः ॥\nत्वं वियुक्ता मया सार्द्धं दक्षकोपेन भामिनि ॥ ६२ ॥\nतव क्रोधेन ये शप्ता ऋषयो वै मया पुरा ॥\nतेऽपि देवि त्वया सार्द्धं जाता वैवस्वतेंतरे ॥ ६३ ॥\nभृगुरंगिरा मरीचिस्तु पुलस्त्यः पुलहः क्रतुः ॥\nअत्रिश्चैव वसिष्ठश्च अष्टौ ते ब्रह्मणः सुताः ॥ ६४ ॥\nदक्षस्य यज्ञे ते शप्ताः पूर्वं स्वायंभुवेन्तरे ॥\nजाता देवि पुनस्ते वै कल्पेस्मिंश्चाक्षुषे गते ॥ ६५ ॥\nदेवस्य महतो यज्ञे वारुणीं बिभ्रतस्तनुम् ॥\nब्रह्मणो जुह्वतः शुक्रमग्नौ पूर्वं प्रजेप्सया ॥ ६६ ॥\nऋषयो जज्ञिरे पूर्वं सूर्यबिंबसमप्रभाः ॥\nपितुस्तव समीपं ते वरणाय तव प्रिये ॥\nप्रस्थापिता मया पूर्वं तत्त्वं जानासि सुव्रते ॥ ६७ ॥\nअथ किं बहुनोक्तेन वच्मि ते प्रश्नमुत्तमम् ॥\nद्वितीये तु परार्द्धेऽस्मिन्वर्त्तमाने च वेधसः ॥ ६८ ॥\nश्वेतकल्पात्समारभ्य यावद्वाराहगोचरम् ॥\nसमतीताश्च ये चन्द्रास्ताञ्छृणुष्व वरानने ॥ ६९ ॥\nचतुःशतानि देवेशि षड्विंशत्यधिकानि तु ॥\nगतानि शीतरश्मीनां सप्तविंशोऽधुना प्रिये ॥ 7.1.19.७० ॥\nवैवस्वतेंऽतरे प्राप्ते यश्चायं वर्ततेऽधुना ॥\nत्रेतायुगे तु दशमे दत्तात्रेयपुरःसरः ॥ ७१ ॥\nसंजातो रोहिणीनाथो योऽधुना वर्त्तते प्रिये ॥\nतस्योत्पत्तिप्रसंगेन विष्णोर्मानुषसंभवान् ॥ ७२ ॥\nदेहावतारान्वक्ष्यामि प्रारंभात्प्रथमान्प्रिये ॥\nपञ्चमः पंचदश्यां स त्रेतायां तु बभूव ह ॥ ७३ ॥\nमांधाता चक्रवर्त्तित्वे तस्योतथ्यपुरःसरः ॥\nएकोनविंशत्रेतायां सर्वक्षत्रांतकोऽभवत् ॥ ७४ ॥\nजामदग्न्यस्तथा षष्ठो विश्वामित्रपुरःसरः ॥\nचतुर्विंशे युगे रामो वसिष्ठेन पुरोधसा ॥ ७५ ॥\nसप्तमो रावणस्यार्थे जज्ञे दशरथात्मजः ॥\nअष्टमे द्वापरे विष्णुरष्टाविंशे पराशरात् ॥ ७६ ॥\nवेदव्यासस्ततो जज्ञे जातूकर्ण्यपुरःसरः ॥\nतत्रैव नवमो विष्णुरदितेः कश्यपात्मजः ॥ ७७ ॥\nदेवक्यां वसुदेवात्तु ब्रह्मगर्गपुरःसरः ॥\nएकविंशतमस्यास्य द्वापरस्यांशसंक्षये ॥\nनष्टे धर्मे तदा जज्ञे विष्णुर्वृष्णिकुले स्वयम् ॥ ७८ ॥\nकर्तुं धर्मव्यवस्थानमसुराणां प्रणाशनः ॥\nपूर्वजन्मनि विष्णुः स प्रमतिर्नाम वीर्यवान् ॥ ७९ ॥\nगोत्रेण वै चंद्रमसः संध्यामिश्रे भविष्यति ॥\nकल्किर्विष्णुयशानाम पाराशर्यप्रतापवान् ॥ 7.1.19.८० ॥\nदशमो भाव्यसंभूतो याज्ञवल्क्यपुरःसरः ॥\nअनुकर्षश्च वै सेनां हस्त्यश्वरथसंकुलाम् ॥ ८१ ॥।\nप्रगृहीतायुधैर्विप्रैर्भृशं शतसहस्रशः ॥\nनिःशेषाञ्छूद्रराज्ञस्तांस्तदा स तु करिष्यति ॥ ८२ ॥\nपाखंडान्म्लेच्छजातींश्च दस्यूंश्चैव सहस्रशः ॥\nनात्यर्थं धार्मिका ये च ब्रह्मब्रह्मद्विषः क्वचित् ॥ ८३ ॥\nप्रवृत्तचक्रो बलवाञ्च्छूराणामंतको बली ॥\nअदृश्यः सर्वभूतानां पृथिवीं विचरिष्यति ॥ ८४ ॥।\nमानवस्य तु सोंऽशेन देवस्य भुवि वै प्रभुः॥\nक्षपयित्वा तु तान्सर्वान्भाविनार्थेन नोदितान् ॥\nगंगायमुनयोर्मध्ये निष्ठां प्राप्स्यति सानुगः ॥ ८५ ॥।\nततो व्यतीते  कल्कौ तु सामात्ये सहसैनिके ॥\nनृपेष्वपि च नष्टेषु तदात्वप्रहराः प्रजाः ॥ ८६ ॥\nरक्षणे विनिवृत्ते च हत्वा चान्योन्यमाहवे ॥\nपरस्परहतास्ताश्च निराक्रंदाः सुदुःखिताः ॥ ८७ ॥\nक्षीणे कलियुगे चास्मिन्दशवर्षसहस्रके ॥\nस संध्यांशे तु निःशेषे कृतं वै प्रतिपत्स्यति ॥ ८८॥\nयदा चंद्रश्च सूर्यश्च तथा तिष्यबृहस्पती ॥\nएकराशौ समेष्यंति प्रपत्स्यति तदा कृतम् ॥ ८९ ॥\nअभिजिन्नाम नक्षत्रं जयंतीनाम शर्वरी॥\nमुहूर्तो विजयो नाम यत्र जातो जनार्द्दनः ॥ 7.1.19.९० ॥\n॥ देव्युवाच ॥ ॥\nनोक्तं यथावदखिलं भृगुशापविचेष्टितम्॥\nपूर्वावतारान्मे ब्रूहि नोक्तपूर्वान्महेश्वर॥९१॥\nईश्वर उवाच॥\nयदा तु पृथिवी व्याप्ता दानवैर्बलवत्तरैः॥\nततः प्रभृति शापेन भृगुनैमित्तिकेन ह॥ ९२॥\nजज्ञे पुनःपुनर्विष्णुः कर्त्तुं धर्मव्यवस्थितिम्॥\nधर्मान्नारायणः साध्यः संभूतश्चाक्षुषेंतरे॥९३॥\nयज्ञं प्रवर्तयामास स च वैवस्वतेंऽतरे ॥\nप्रादुर्भावे तदा तस्य ब्रह्मा चासीत्पुरोहितः॥९४॥\nचतुर्थ्यां तु युगाख्यायामापन्नेषु सुरेष्विह॥\nसंभूतः स समुद्रात्तु हिरण्यकशिपोर्वधे॥९५॥\nद्वितीयो नरसिंहोऽभूद्रुद्रस्तस्य पुरःसरः॥\nलोकेषु बलिसंस्थेषु त्रेतायां सप्तमे युगे॥९६॥\nदैत्यैस्त्रैलोक्य आक्रांते तृतीयो वामनोभवत्॥\nसंक्षिप्यात्मानमंगेषु बृहस्पतिपुरःसरः ॥ ९७ ॥\nत्रेतायुगे तु दशमे दत्तात्रेयो बभूव ह ॥\nनष्टे धर्मे चतुर्थांशे मार्कंडेयपुरःसरः ॥\nएते दिव्यावतारा वै मानुष्ये कथिताः पुरा ॥ ९८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीविष्ण्ववतारवर्णनंनामैकोनविंशोऽध्यायः ॥ १९ ॥ छ ॥"
  }
]
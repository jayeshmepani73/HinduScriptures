[
  {
    "text": "॥ ईश्वर उवाच ॥ ॥\nततस्तेषु प्रयातेषु देवदेवेष्वसौ मुनिः ॥\nशतवर्षाणि तत्रस्थस्तपसे प्रस्थितो द्विजः ॥ १ ॥\nआश्रमादुत्तरात्तस्माद्दिव्यां दिशमथोत्तराम्॥\nसुभद्रापि महाभागा तस्य या परिचारिका ॥ २ ॥\nअस्त्रादानेऽसमर्था सा ऋषिं प्रोवाच भामिनी ॥\nनाहं नेतुं समर्थास्मि शस्त्राण्यालभ्य पाणिना ॥३॥\nजलेन सह तद्वीर्यं पीतवान्स ऋषिस्ततः ॥\nआत्मसंस्थानि सर्वाणि दिव्यान्यस्त्राण्यसौ मुनिः ॥\nकारयित्वोत्तरामाशां जगाम तपसां निधिः ॥ ४ ॥\nगंगाधरं शुक्लतनुं सर्प्पैराकीर्णविग्रहम् ॥\nशिववत्सुखदं पुंसामपश्यत्स हिमाचलम् ॥ ५ ॥\nतथाश्रमं ददर्शोच्चैरश्वत्थैः परिपालितम् ॥\nचंद्रभागोपकंठस्थं समित्पुष्पकुशान्वितम् ॥ ६ ॥\nस तस्मिन्मुनिशादूलो ह्यवसन्मुनिभिः सह ॥\nसुभद्रया च संयुक्तश्चंद्रश्चंद्रिकया यथा ॥ ७ ॥\nएकदा वसतस्तस्य सुभद्रा परिचारिका ॥\nस्नानार्थं यातुमारब्धा चतुर्थेऽह्नि रजस्वला ॥ ८ ॥\nव्रजन्त्या च तया दृष्टं कौपीनाच्छादनं पुनः ॥\nपरित्यक्तं विदित्वैवं दैवयोगाद्गृहाण सा ॥ ९ ॥\nपरिधाय पुनः सा तु कौपीनं रेतसायुतम् ॥\nएकांते स्नातुमारब्धा जलाभ्याशे यथासुखम् ॥ 7.1.32.१० ॥\nततो देवी यथाकाममकस्माद्वीक्षते हि सा ॥\nस्वोदरस्थं समुत्पन्नं गर्भं गुरुभरालसा ॥ ११ ॥\nशोचयित्वात्मनात्मानमगर्भाहमिहागता ॥\nतत्केन मन्दभागिन्या ममैवं दूषणं कृतम्॥ १२ ॥\nलज्जाभिभूता सा तत्र प्रविश्याश्वत्थवाटिकाम् ॥\nतत्र तं सुषुवे गर्भमविज्ञाय कुतो ह्ययम् ॥ १३ ॥\nपुनरेव हि सा स्नात्वा अविज्ञायात्मदुष्कृतम्॥\nशापं दातुं समारब्धा गर्भकर्त्तरि दुःसहम् ॥ १४ ॥\nज्ञानाद्वा यदि वाज्ञानाद्येनेयं दूषणा कृता ॥\nसोऽद्यैव पंचतां यातु यद्यहं स्यां पतिव्रता ॥ १५ ॥\nयद्यहं मनसा वापि कामये नापरं पतिम् ॥\nएतेन सत्यवाक्येन यातु जारः स्वयं क्षयम् ॥ ॥ १६ ॥\nएवं शप्त्वा तु तं देवी ह्यज्ञात्वा गर्भकारिणम् ॥\nपुनर्यातुं समारब्धा तद्दधीचिनिकेतनम् ॥ १७ ॥\nतत्र चार्कप्रतीकाशं गर्भमुत्सृज्य सा तदा ॥\nप्राप्ता तपोवनं रम्यं यत्रासौ मुनिपुंगवः ॥ १८ ॥\nअत्रांतरे सर्वदेवा लोकपाला महाबलाः ॥\nअस्त्राणां कारणार्थाय मुनेराश्रममागताः ॥ ॥ १९ ॥\nउवाच तं मुनिं शक्रो न्यासो यस्तव सुव्रत ॥\nदत्तोऽस्माभिस्तु शस्त्राणां तानि क्षिप्रं प्रयच्छ नः ॥ 7.1.32.२० ॥\nऋषिराह पुरा यत्र स्थापितानि ममाश्रमे ॥\nतत्रैव तानि तिष्ठंति न चानीतानि वासव ॥ २१ ॥\nयत्तु तेषां बलं वीर्यं संग्रामे शत्रुसूदन ॥\nतन्मया पीतमखिलं सह तोयेन वासव ॥ २२॥\nएवं स्थिते मयाऽस्त्राणि यदि देयानि तेऽनघ ॥\nततोस्थीनि प्रयच्छामि तदाकाराणि सुव्रत ॥ २३ ॥\nएवमुक्तः सहस्राक्षस्तमाह मुनिसत्तमम् ॥\nनान्येषु तद्बलं रौद्रं यत्तु तेषु व्यवस्थितम् ॥ २४ ॥\nयस्मात्तेषु विनिक्षिप्य सहस्रांशं स्वतेजसाम् ॥\nअस्माकं दत्तवान्रुद्रो रक्षार्थं जगतां शिवः ॥ २५ ॥\nतद्वयं तानि सर्वाणि गृहीत्वा च व्यवस्थिताः ॥\nलोकस्य रक्षणार्थाय संज्ञेयं तेन लोकपाः ॥ २६ ॥\nअमीषामपि शस्त्राणा मुत्तमं वज्रमिष्यते ॥\nतद्धारणाद्यतोऽस्माकं देवराजत्वमिष्यते ॥ २७ ॥\nवज्रादप्युत्तमं चक्रं यत्तद्विष्णुपरिग्रहे ॥\nदैत्यदानवसंघानां तदायत्तो जयोऽभवत् ॥ २८ ॥\nतस्मात्तानि यथास्माभिः प्राप्यते मुनिसत्तम ॥\nतथा कुरुष्व संचिन्त्य कार्यं कार्यविदां वर ॥ २९ ॥\nएवमुक्ते मुनिः प्राह तं शक्रं पुरतः स्थितम् ॥\nतत्प्राप्त्यर्थमुपायं तु कथयामि तवापरम् ॥ 7.1.32.३० ॥\nयान्येतानि ममास्थीनि यूयं तैस्तानि सर्वशः ॥\nनिर्मापयध्वं शस्त्राणि तदाकाराणि सर्वशः ॥ ३१ ॥\nएतानि तत्समुत्थानि तेषामप्यधिकं बलम् ॥\nसाधयिष्यति भवतां संग्रामे यन्ममेहितम् ॥ ॥ ३२ ॥\nतमुवाच ततः शक्रो दधीचिं तपसोनिधिम् ॥\nप्राणहारं प्रकर्तुं ते नाहं शक्तो यमिच्छसि ॥ ३३ ॥\nन चामृतस्य तेऽस्थीनि ग्रहीतुं शक्तिरस्ति नः ॥\nतस्मात्सर्वं समालोच्य यत्कर्तव्यं तदुच्यताम् ॥ ३४ ॥\nएवमुक्तो मुनिः प्राह एतदेव कलेवरम् ॥\nत्यजामि स्वयमेवाहं देव कार्यार्थसिद्धये ॥ ३५ ॥\nअध्रुवं सर्वदुःखानामाश्रयं सुजुगुप्सितम् ॥\nयदा ह्येतत्तदा युक्तः परित्यागोऽस्य सांप्रतम् ॥ ३६ ॥\nअस्य त्यागेन मे दुःखं संसारोत्थं न जायते ॥\nयस्माज्जन्मांतरे जातो मृतोपि हि भवेत्पुनः ॥ ३७ ॥\nभार्या भगिनी दुहिता स्वकर्मफलयोजनात् ॥\nजाता तेनैव संसारे रतिकार्ये जुगुप्सिता ॥ ३८ ॥\nयस्माच्च स्वयमेवैतद्वपुस्त्यजति वै ध्रुवम् ॥\nतस्मादस्य परित्यागो वरः कार्योऽचिरात्स्वयम् ॥ ३९ ॥।\nएवं पुरंदरस्याग्रे संकीर्त्य स महामुनिः ॥\nदधीचिः प्राणसंहारं कृतवान्सत्वरं तदा ॥ 7.1.32.४० ॥\nगतासुं तं विदित्वैवं विबुधास्तत्कलेवरम्॥ मां\nसशोणितनिर्मुक्तं कथं कार्यं व्यचिंतयन् ॥ ४१ ॥\nततस्तदस्थिशुद्ध्यर्थमुवाचेदं सुरेश्वरः ॥\nगौरीणां कर्कशा जिह्वा ता एतदुत्खिदंत्विति ॥ ४२ ॥\nततस्तैर्विबुधैर्नंदा यदा लोकेषु संस्थिता॥\nध्याता तदोपयाता सा सखीभिः परिवारिता॥४३॥\nनंदा सुभद्रा सुरभिः सुशीला सुमनास्तथा॥\nइति गोमातरः पंच गोलोकाच्च समागताः॥४४॥\nऊचुस्तान्विबुधान्सर्वानस्माभिर्यत्प्रयोजनम्॥\nकर्त्तव्यं तत्करिष्यामः कथ्यतां सुविचारितम्॥ ४५॥\nदेवा ऊचुः॥\nयदेतदृषिणा त्यक्तं स्वयमेव कलेवरम्॥\nएतन्मांसादिनिर्मुक्तं क्रियतामस्थिपंजरम्॥४६॥\nतत्कृत्वा गर्हितं कर्म देवादेशात्सुदारुणम् ॥\nपुनः पितामहं द्रष्टुं गतास्ताः सुरसत्तमाः ॥ ४७ ॥\nततस्तु दारुणं कर्म यच्च ताभिरनुष्ठितम् ॥\nपितामहस्य तत्सर्वं समाचख्युर्यथातथम् ॥ ४८ ॥\nतच्छ्रुत्वा विबुधान्सर्वान्समाहूय पितामहः ॥\nसर्वगात्रेष्वस्पृशत सुरभीः शुद्धिकाम्यया ॥ ४९ ॥\nतास्तु तैर्विबुधैः स्पृष्टाः सुपूताः समवस्थिताः ॥\nमुखमेकं परं तासां न स्पृष्टमशुचि स्मृतम् ॥ 7.1.32.५० ॥\nअपवित्रं भवेत्तासां मुखमेकं जुगुप्सितम् ॥\nशेषं शरीरं सर्वासां विशिष्टं तु सुरैः कृतम् ॥ ५१ ॥\nसरस्वत्या तु ताः प्रोक्ता भवंत्यो ब्रह्मघातिकाः ॥\nअन्यथा कारणात्कस्मान्न स्पृष्टममरैर्मुखम् ॥ ५२ ॥\nततस्ताभिस्तु सा प्रोक्ता देवी तत्र सरस्वती ॥\nनैतत्ते वचनं युक्तं वक्तुमेवंविधं मुखम् ॥ ५३ ॥\nअस्माकमेव हृदयमनेन वचसा त्वया ॥\nनिर्दग्धं येन तस्मात्त्वमचिराद्दाहमाप्स्यसि ॥ ५४ ॥\nशापं दत्त्वा ततस्तस्याः सरस्वत्यास्तु तास्तदा ॥\nगोलोकं गतवत्यस्तु सुरभ्यः सुरपूजिताः ॥ ५५ ॥\nआहूय विश्वकर्माणं तक्षाणं सुरसत्तमाः ॥\nअस्माकं कुरु शस्त्राणि तमाहुर्युद्धकारणात् ॥ ५६ ॥\nएतद्वचनमाकर्ण्य तानि पूतैर्नवैर्दृढैः ॥।\nअस्त्राणि कारयामास दर्धोचेरस्थिसंचयैः ॥ ५७ ॥\nप्रमाणाकारयुक्तानि देवानां तानि संयुगे ॥\nअजेयानि यथा चासंस्तथा चासौ विनिर्ममे ॥। ॥ ५८ ॥\nवज्रमिंद्रस्य शक्तिं च वह्नेर्दंडं यमस्य च ॥\nखड्गं तु निऋतेः पाशं सम्यक्चक्रे प्रचेतसः ॥५९॥\nवायोर्ध्वजं कुबेरस्य गदां गुर्वीं च निर्ममे ॥\nविश्वकर्मा तथा शूलमीशानस्य च निर्ममे ॥ 7.1.32.६० ॥\nगृहीत्वैतानि वै देवाः शस्त्राण्यस्त्रबलं तदा ॥\nविजेतुं च ततो दैत्यान्दानवांश्च गतास्तदा ॥  ॥। ६१ ॥\nअत्रांतरे सुभद्रापि दधीचेरौर्ध्वदैहिकम् ॥\nकृत्वा तैर्मुनिभिः सार्धमन्वेष्टुं सा गता सुतम् ॥ ६२ ॥\nअश्वत्थवाटिकायां च तमपश्य न्मनोरमम् ॥\nदृष्ट्वा रोदिति जीवंतं मुक्त्वा बाष्पमथाचिरम् ॥ ६३ ॥\nअंबेत्याभाष्य तेनोक्ता मा रोदीस्त्वं यशस्विनि ॥\nसर्वं पुराकृतस्यैतत्फलं तव ममापि हि ॥ ६४ ॥\nयद्यथा यत्र येनेह कर्म जन्मांतरार्जितम् ॥\nतदवश्यं हि भोक्तव्यं त्यज शोकमतोऽखिलम् ॥ ६५ ॥\nमत्परित्यागलज्जा च न ते कार्येह सुन्दरि ॥\nफलं पुराकृतस्यैतद्भोक्तव्यं तन्मयापि हि ॥ ६६ ॥\nमातर्ममोपरि कुरु पुत्रस्नेहं यशस्विनि ॥\nबालस्य हि परित्यागा न्माता दोषेण लिप्यते ॥ ५७ ॥\nबालेनाभिहिता सा तु ध्यात्वा देवं जनार्द्दनम् ॥\nकृतांजलिरुवाचेदं कथ्यतां मे सुनिश्चितम् ॥ ६८ ॥\nन विजानाम्यहं तथ्यं कस्यायं वीर्यसंभवः ॥\nतस्मात्कथय देवेश मम ते निश्चितं वचः ॥ ६९ ॥\nआहोक्ते मातरं कृष्णः सुभद्रां वै जनार्द्दनः ॥\nदधीचेस्तनयश्चायं भर्तुस्ते क्षेत्रसंभवः ॥ 7.1.32.७० ॥\nतस्योत्पत्तिं विदित्वैवं सुभद्रा हृष्टमानसा ॥\nबालमंके समारोप्य अरोदीदार्तया गिरा ॥ ७१ ॥\nआह बालक उत्पन्नः शोकस्य वद कारणम्॥\nअथोक्तः स्तन्यरहितं कथं ते जीवितं धृतम् ॥ ७२ ॥\nयस्माच्चतुर्विधा सृष्टिर्जीवानां ब्रह्मणा कृता ॥\nजरायुजांडजोद्भिज्ज स्वेदजाश्च तथा स्मृताः ॥ ७३ ॥\nनरस्त्रीनपुंसकाख्याश्च जातिभेदा जरायुजाः ॥\nचतुष्पदाश्च पशवो ग्राम्याश्चारण्यजास्तथा ॥ ७४ ॥\nअण्डजाः पक्षिणः सर्वे मीनाः कूर्मसरीसृपाः ॥\nस्वेदजा मत्कुणा यूका दंशाश्च मशकास्तथा ॥ ७५ ॥\nउद्भिज्जाः स्थावराः प्रोक्तास्तृणगुल्मलता दयः ॥\nअन्येऽप्येवं यथायोगमंतर्भूताः सहस्रशः ॥ ७६ ॥\nअण्डजाः पक्षपातेन जीवंति शिशवो भुवि ॥\nऊष्मणा स्वेदजाः सर्वे उद्भिज्जाः सलिलेन हि ॥ ७७ ॥\nसमुदायेन भूतानां पञ्चानामुद्भिजं भुवि ॥\nजरायुजाश्च स्तन्येन विना जीवितुमक्षमाः ॥ ७८ ॥\nविना तेन कथं पुत्र त्वया प्राणा विधारिताः ॥\nतां तथा जननीं प्राह स च बाष्पाविलेक्षणाम्॥७९॥\nअश्वत्थफलनिर्यासपानात्प्राणा मया धृताः ॥\nगौणं तदा तया तस्य पिप्पलादेति कल्पितम् ॥7.1.32.८०।।\nनाम तेन जगत्यस्मिन्नित्यं ख्यातं महात्मनः ॥\nतत्रस्थैर्मुनिभिस्तस्य कृताः सर्वैर्यथाक्रमम् ॥८१॥\nसंस्काराः पिप्पलादस्य वेदोक्ता वेद पारगैः॥\nषडंगोपांगसंयुक्ता वेदास्तेन समुद्धृताः ॥\nतदाश्रमनिवासिभ्यो मुनिभ्यश्च सुपुष्कलाः ॥८२॥\nपुनस्तत्र स्थितश्चासौ दृष्ट्वा मुनिकुमारकान्॥\nस्वपित्रंकगतान्प्राह जननीं तां शुचिस्मिताम् ॥८३॥\nपिता मे कुत्र भद्रं ते सुभद्रे कथय स्फुटम् ॥\nतदेकांतस्थितो येन बालक्रीडां करोम्यहम् ॥ ॥ ८४ ॥\nएवं सा जननी तेन यदा पृष्टा तपस्विनी ॥\nतदा रोदितुमारब्धा नोत्तरं किञ्चिदब्रवीत् ॥ ८५ ॥\nरुदन्तीं तां समालोक्य कुद्धोऽसौ मुनिदारकः ॥\nकिमसौ कुत्सितः कश्चिद्येन नाख्यासि तं मम ॥ ८६ ॥\nइत्युक्ते सुतमाहैवं विबुधैस्ते पिता हतः ॥\nकोपं त्यजस्व भद्रं ते दधीचिः कथितो मया ॥८७॥\nकोपवह्निप्रदीप्तात्मा प्राह तां जननीं पुनः ॥\nकिमपकृतं सुराणां मत्पित्रा कथयस्व तत् ॥८८॥\n॥ सुभद्रोवाच ॥ ॥\nशस्त्राणां कारणान्मूढैर्हतोऽसौ मुनिपुंगवः ॥\nप्रयच्छन्नपि चान्यानि तदाकाराणि सुव्रत ॥ ८९ ॥\nश्रुत्वैतद्वचनं सोऽपि मुनिरुग्रतपास्तदा ॥\nपिता मे यो हतो देवैस्तेषां कृत्यां महाबलाम् ॥ 7.1.32.९० ॥\nउत्थाप्य पातयिष्यामि मूर्द्ध्नि प्राणापहारिकाम् ॥\nपितामहमहं मुक्त्वा नैव हन्यो भवेद्यदि ॥ ९१ ॥\nअन्यान्प्रमथयिष्यामि कृत्याशस्त्रेण संगतान् ॥\nशरणं यदि यास्यंति गीर्वाणा मद्भयातुराः ॥\nतथापि पातयिष्यामि तेनैव सह संगतान् ॥ ९२ ॥\nमत्वैवं तमृषिं कुद्धं सर्वे ते सुरसत्तमाः ॥\nब्रह्माणं शरणं प्राप्ता भयेन महताऽर्द्दिताः ॥ ९३ ॥\nतांस्तस्य शरणं प्राप्ताञ्ज्ञात्वा देवः कृपान्वितः ॥।\nतत्रैव गत्वा त्वरितं प्राह देवाञ्जनार्द्दनः ॥ ९४ ॥\nभवतां रक्षणोपायश्चिंतितोऽत्र मयाऽधुना ॥\nतेन तां मोहयिष्यामि कृत्यां हंतुमुपस्थिताम् ॥९५॥।\nअत्रांतरे पिप्पलादः पितुर्वैरमनुस्मरन् ॥\nहंतुं सुरान्व्यवसितः प्रविवेश हिमाचलम् ॥ ९६ ॥\nश्रुत्वा तदप्रियं वाक्यं मातुर्वक्त्राद्विनिर्गतम् ॥\nपिप्पलादः पुनर्यातस्तस्मात्स्थानाद्धिमाचलम् ॥ ९७ ॥\nस्वर्गसोपानवत्पुंसां स्थलीभूतमिवांबरम् ॥\nशेषस्याभोगसंकाशं प्राप्तोऽसौ तुहिनाचलम् ॥ ९८ ॥\nप्रतिज्ञां कुरुते यत्र स्थितः स्थाणुरिवाचलः ॥\nहंतारो ये मम पितुस्तान्हनिष्यामि चारणात् ॥ ९९ ॥\nकृत्याशस्त्रेण सकलानमरत्वेन गर्वितान् ॥\nतस्मिन्स्थितः प्रकुपितः शिवायतनसंसदि ॥ 7.1.32.१०० ॥\nअत्रस्थः साधयिष्यामि तां कृत्यां चिंतयन्हृदि ॥\nकृत्यां वा साधयिष्यामि यास्ये वा यमसादनम् ॥ १०१ ॥\nनिर्द्वन्द्वो निर्भयो भूत्वा निराहारो ह्यहर्निशम् ॥\nसव्येन पाणिना सव्यं निर्मथ्योरुमहं पुनः ॥ १०२ ॥\nतस्मादुत्पादयिष्यामि महाकृत्यामिति स्थितः ॥\nसंवत्सरे तस्य गते ऊरुगात्राद्विनिःसृता ॥ १०३ ॥\nवडवा गुरुभारार्त्ता वाडवेनान्विता तदा ॥\nऊरो र्निर्गत्य सा तस्मात्सुषुवे सुमहाबलम् ॥१०४॥\nवडवा स्वोदराद्गर्भं ज्वालामालासमाकुलम् ॥\nविमुच्य तमृषेस्तस्य पुरो गर्भं समुज्जवलम् ॥१०५॥\nपुनर्गता क्वापि तदा न ज्ञाता मुनिना हि सा ॥\nवडवानलो नरस्तस्याः स गर्भो निःसृतस्तदा ॥१०६॥\nकल्पांत इव भूतानां कालाग्निरिव वर्चसा ॥\nविद्युत्पुञ्जप्रतीकाशं तं दृष्ट्वा पुरतः स्थितम् ॥ १०७ ॥\nस चापि विस्मितोऽत्यंतं किमेतदिति चिंतयन् ॥\nततस्तेन पुरःस्थेन वाडवेन च वह्निना ॥ ॥ १०८ ॥\nऋषिः प्रोक्तः पिप्पलादः साधितोऽहं त्वया बलात् ॥\nइदानीं ते मया कार्यं कर्त्तव्यं यत्समाहितम् ॥ १०९ ॥\nकरिष्यामीह तत्सर्वम साध्यमपि साध्यताम् ॥\nस्वोरुं निर्मथ्य जनितो येन संवत्सरादहम् ॥\nतातोरुणा विहीनोऽपि करिष्ये त्वत्समीहितम् ॥ 7.1.32.११० ॥\nतच्छ्रुत्वा वचनं तस्य मुनिः कोपसमन्वितः ॥\nप्रोवाच विबुधान्सर्वान्मद्दत्तान्भक्षय स्वयम् ॥ १११ ॥\nपितुर्वधात्क्रोधकृतावधानं मत्वा सुरा रौद्रमतीव घोरम् ॥\nसमेत्य सर्वे पुरुषं पुराणं समाश्रितास्ते सहसा सभार्याः ॥ ११२ ॥\nस तान्समाश्वास्य सुरान्वरिष्ठं कोपानलं तत्र ययौ प्रहृष्टः ॥\nदृष्ट्वा च तं वै रविपुंजकाशमुवाच विष्णुर्वचनं वरिष्ठम् ॥ ११३ ॥\nअहं सुरेशान तवैव पार्श्वं विसर्जितो जातभयैश्च देवैः ॥\nमत्तः शृणु त्वं वचनं हि पथ्यं यच्चारणानां भवतोऽपि पथ्यम् ॥ ११४ ॥\nज्ञातं बलं ते विबुधैरचिंत्यं विनाशनं चात्मवतां ह्यवश्यम् ॥\nएवं स्थिते कुरु वाक्यं सुराणामेकैकमद्धि प्रतिवासरं त्वम् ॥ ११५ ॥\nमुख्यानां कोटयस्त्रिंशत्सुराणां बलशालिनाम् ॥\nकथं तु भक्षणं तेषां युगपत्त्वं करिष्यसि ॥ ११६ ॥\nतस्मादेकैकशस्तेषां कर्त्तव्यं भक्षणं त्वया ॥\nनैकेन भवता शक्या विधातुं भक्षणक्रिया ॥ ११७ ॥\nतथा च पांडुरोगित्वं हुतभुक्प्राप्तवान्पुरा ॥\nअतिभक्षणं न युक्तं तस्मात्कुरु मतिं मम ॥ ११८ ॥\nतथा च युगपत्तेषु भक्षितेषु पुनस्त्वया ॥\nप्रत्यहं भक्षणोपायश्चिंतितव्यो बुभुक्षया ॥ ११९ ॥\nसफलैव प्रतिज्ञा ते नानृतं मुनिभाषितम् ॥\nएवं कृतेऽपि ते सर्वं भविष्यति समीहितम् ॥7.1.32.१२॥॥\nतत्करिष्यायहं सर्वमाहैवं स जनार्दनः ॥\nएकैकशः स विबुधान्भक्षयिष्यति वाडवः ॥ १२१ ॥\nततः सुराः सुरेशानं तं विष्णुममितौजसम् ॥\nप्रणम्याहुर्यथायुक्तं शोभनं भवता कृतम् ॥ १२२ ॥\nभूयोऽद्य पुनरेवास्य दोषस्योपशमक्रियाम् ॥\nकर्तुं त्वमेव शक्तोऽसि नान्यस्त्राता दिवौक साम्॥ १२३ ॥\nततः पीतांबरधरः शंखचक्रगदाधरः ॥\nयुष्मद्भयं हरिष्यामि तत्सुरानाह माधवः ॥ १२४ ॥\nश्रुत्वैतद्विबुधाः सर्वे हर्षेणोत्फुल्ल लोचनाः ॥ १२५ ॥\nततस्तान्विबुधान्दृष्ट्वा प्रोवाच स तु वाडवः ॥\nकिमिदानीं मया कार्यं भवतां कथ्यतां हि तत् ॥ १२६ ॥\nअत्रान्तरे विश्वतनुर्महौजा विमोहयंस्तं ज्वलनं स्वबुद्ध्या ॥\nप्रोवाच पूर्वं विहिता यदापस्ता भक्षयस्वेति महानुभावः ॥ १२७ ॥\nएतद्व्यवसितं विष्णोर्यः शृणोति समाहितः ॥\nसोऽतिचारभयान्मुक्तो ज्ञानं मुक्तिमवाप्नुयात् ॥ १२८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वडवानलवंचनवृत्तान्तवर्णनंनाम द्वात्रिंशोऽध्यायः ॥ ३२ ॥ ॥  ॥"
  }
]
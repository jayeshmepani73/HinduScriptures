[
  {
    "text": "॥ ईश्वर उवाच.॥ ॥\nततो गच्छेन्महादेवि लिंगं त्रैलोक्यविश्रुतम् ॥\nतत्र शंकरनाथेति प्रसिद्धं पापनाशनम् ॥ ॥ १ ॥\nस्थापितं भानुना देवि कृत्वा तत्र महत्तपः ॥\nतमर्चयित्वा देवेशं सोपवासो महेश्वरम्॥ २ ॥\nब्राह्मणान्भोजयेत्तत्र श्राद्धं कुर्याज्जितेन्द्रियः ॥\nशक्त्या हिरण्यं वासांसि विप्रे दद्यात्समाहितः ॥\nस याति परमं स्थानं नात्र कार्या विचारणा ॥ ३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शङ्करनाथमाहात्म्यवर्णनंनाम द्विपञ्चाशदुत्तरद्विशततमोऽध्यायः ॥ २५२ ॥"
  }
]
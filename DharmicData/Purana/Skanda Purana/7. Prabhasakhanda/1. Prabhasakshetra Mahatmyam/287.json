[
  {
    "text": "॥ ईश्वर उवाच ॥ ॥\nततो गच्छेन्महादेवि अजापालेश्वरीं शुभाम् ॥\nअगस्त्यस्थानपूर्वेण नातिदूरे व्यवस्थिताम् ॥ १ ॥\nरघुवंशसमुद्भूतो ह्यजापालो नृपोत्तमः ॥\nस तत्र देवीमाराध्य पापरोगवशंकरीम् ॥ २ ॥\nअजारूपांश्च रोगान्वै चारयामास भूमिपः ॥\nतत्र तां स्थापयामास स्वनाम्ना पापनाशिनीम् ॥। ॥ ३ ॥\nयस्तां पूजयते भक्त्या तृतीयायां विधानतः ॥\nबल बुद्धिर्यशो विद्यां सौभाग्यं प्राप्नुयान्नरः ॥ ४ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्येऽजापालेश्वरीमाहात्म्यवर्णनंनाम सप्ताशीत्युत्तरद्विशततमोऽध्यायः ।। २८७ ॥ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवीं क्षेत्रदूतीं तु वैष्णवीम् ॥\nश्रीदैत्यसूदनाद्देवि पूर्वभागे व्यवस्थिताम् ॥१॥\nयोगेश्वर्यास्तथैशान्यां धनुषां सप्तके स्थिताम् ॥\nमहादौर्भाग्यदग्धानां स्थितां भेषजरूपिणीम् ॥ २॥\nचाक्षुषस्यांतरे देवि यदा दैत्या बलोत्कटाः ॥\nहन्यमाना विष्णुनाऽथ दक्षिणां दिशमाविशन् ॥ ३ ॥\nतत्र वर्षशतं साग्रं दैत्याश्चक्रुर्महाहवम् ॥\nविष्णुना सह देवेशि दिव्यास्त्रैश्च पृथग्विधैः ॥ ४ ॥\nदुःखवध्यांस्ततो ज्ञात्वा विष्णुः कमललोचनः ॥\nसस्मार भैरवीं शक्तिं महामायां महाप्रभाम् ॥५॥\nसा स्मृता क्षणमात्रेण विष्णुना प्रभविष्णुना॥\nतत्रागता महादेवी आनंदस्फुरितेक्षणा ॥ ६ ॥\nविशाले तु कृते देव्या लोचने विष्णुदर्शनात् ॥\nविशालाक्षी ततो जाता तत्रस्था दैत्यनाशिनी ॥७॥\nअस्मिन्कल्पेसमाख्याता ललितोमा वरानने ॥\nउमाद्वयं समाख्यातं सोमेशे दैत्यसूदने ॥ ८ ॥\nपूर्वं सोमेश्वरे पश्येत्पश्चाच्छ्रीदैत्यसूदने ॥\nउमा द्वयं पूजयित्वा तीर्थयात्राफलं लभेत् ॥९॥\nमाघे मासि तृतीयायां विधिना योऽर्चयेत्तु ताम्॥\nन संततिविहीनः स्यात्तस्यकोट्यन्वये नरः ॥7.1.61.१०॥\nयो नित्यमीक्षते तत्र भक्त्या परमया युतः ॥\nआरोग्यसुखसौभाग्यसंयुक्तोऽसौ भवेच्चिरम् ॥ ११ ॥\nइति संक्षेपतः प्रोक्तं माहात्म्यं ललितोद्भवम्॥\nश्रुतं यत्पापनाशाय जायते धर्मवृद्धये ॥ १२ ॥\nइति श्रीस्कांदे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्रमाहात्म्ये ललितोमाविशालाक्षी माहात्म्यवर्णनंनामैकषष्टितमोऽध्यायः ॥ ६१ ॥"
  }
]
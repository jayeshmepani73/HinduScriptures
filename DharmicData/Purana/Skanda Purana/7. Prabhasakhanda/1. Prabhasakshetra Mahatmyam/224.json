[
  {
    "text": "॥ ईश्वर उवाच ॥ ॥\nततो गच्छेन्महादेवि लिंगमिंद्रप्रतिष्ठितम् ॥\nपापमोचननामाढ्यं दक्षिणे पुरुषोत्तमात्॥ १ ॥\nवृत्रं हत्वा पुरा शक्रो ब्रह्महत्यासमन्वितः ॥\nअब्रवीत्स ऋषीन्दिव्यान्कथमेषा गमिष्यति ॥ २ ॥\nब्रह्महत्या हि दुष्प्रेक्ष्या विवर्णजननी मम ॥\nदुर्गंधचारिणी चैव सर्वतेजोविनाशिनी ॥ ३ ॥\nअथोचुस्तं सुरगणा नारदाद्या महर्षयः ॥\nप्रभासं गच्छ देवेश क्षेत्रं पापहरं हि तत् ॥ ४ ॥\nतत्राराध्य महादेवं मोक्ष्यसे ब्रह्महत्यया ॥\nस तथेति प्रतिज्ञाय गतस्तत्र वरानने ॥ ५ ॥\nलिंगं संस्थापयामास देवदेवस्य शूलिनः ॥\nतस्य पूजारतो नित्यं धूपगंधानुलेपनैः ॥ ६ ॥\nततोऽस्य गात्रदौर्गंध्यं नाशमाश्वभ्यगच्छत ॥\nविवर्णत्वं गतं सर्वं वपुश्चाभूत्तथोत्तमम्॥ ७ ॥\nअथ हृष्टमना भूत्वा वाक्यमेतदुवाच ह ॥\nतत्रागत्य नरो भक्त्या यश्चैनं पूजयिष्यति ॥ ८ ॥\nब्रह्महत्यादिकं पापं नाशं तस्य प्रयास्यति ॥\nएवमुक्त्वा सहस्राक्षः प्रहृष्टस्त्रिदिवं ययौ ॥ ९ ॥\nब्रह्महत्याविनिर्मुक्तः पूज्यमानो दिवौकसैः ॥\nगोदानं तत्र दातव्यं ब्राह्मणे वेदपारगे ॥\nब्रह्महत्यापनोदार्थं तत्र श्राद्धं समाचरेत् ॥ 7.1.224.१० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य इन्द्रेश्वरमाहात्म्यवर्णनंनाम चतुर्विंशत्युत्तरद्विशततमोऽध्यायः ॥ २२४ ॥"
  }
]
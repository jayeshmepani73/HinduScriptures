[
  {
    "text": "॥ ईश्वर उवाच ॥ ॥\nसरस्वती वरं प्राप्य वरिष्ठं वडवानलात् ॥\nपुनस्तं सागरे क्षेप्तुमुद्यता सा मनस्विनी ॥ १ ॥\nदेवादेशात्प्रभासस्य पुरतः संस्थिता तदा ॥\nसमुद्रमाहूय तदा वाडवार्पणकांक्षिणी ॥ २ ॥\nत्वमादिः सर्वदेवानां त्वं प्राणः प्राणिनां सदा ॥\nदेवादेशाद्गृहाण त्वमागत्यार्णव वाडवम् ॥ ३ ॥\nएवं संचिंतितो देव्या यदासावंभसांपतिः ॥\nतथा जलात्समुत्तीर्य समायातो महाद्युतिः ॥ ४ ॥\nतं दृष्ट्वा विस्मिता देवी दिव्यं विष्णुमिवापरम् ॥\nश्यामं कमलपत्राक्षं सागरं सुमनोरमम् ॥ ५ ॥\nविचित्रमाल्याभरणं चित्रवस्त्रानुलेपनम्॥\nआपगाभिः सरूपाभिः स्त्रीरूपाभिः समावृतम् ॥ ६ ॥\nएवंविधं समालोक्य सा देवी ब्रह्मणः सुता ॥\nसरस्वती जलनिधिमुवाचेदं शुचिस्मिता ॥ ७ ॥\nत्वमग्रजः सर्वभवोद्भवानां त्वं जीवितं जन्मवतां नराणाम् ॥\nतस्मात्सुराणां कुरु कार्यमिष्टं वह्निं गृहाण त्वमिहोपनीतम् ॥ ८ ॥\nअत्रांतरे सोऽपि विमृश्य सर्वं कार्यं स्वबुद्ध्या किमिहोपपन्नम् ॥\nकृत्वाऽनलस्य ग्रहणं मयेदं कार्यं सुराणां विहितं भवेच्च ॥ ९ ॥\nएवं चिंतयतस्तस्य ग्रहणं रुचितं ततः ॥\nवाडवाग्नेः समुद्रस्य सुरपीडाकृते यदा ॥ 7.1.34.१० ॥\nतदा तेन पुरःस्थेन देवी साभिहिता भृशम् ॥\nवाडवं संप्रयच्छैनं सुरशत्रुं सरस्वति ॥ ११ ॥\nततस्तया प्रणम्याशु पितामहपुरःसरान् ॥\nचारणांश्चारुचित्रांग्या सरस्वत्या दिवि स्थितान् ॥ १२ ॥\nपुनश्च करसंस्थोऽसौ वाडवोऽभिहितस्तया ॥\nत्वमपो भक्षयस्वेति सुरैरुक्त इमा इति ॥ १३ ॥\nएवमुक्त्वा समुद्रस्य तदा देव्या समर्प्पितः ॥\nवाडवोऽग्निः सरस्वत्या सुरादेशान्महाबलः ॥ १४ ॥\nतं समर्प्य ततस्तस्मि न्नदी भूत्वा सरस्वती ॥\nप्रविष्टा सागरं देवी नारदेश्वरमार्गतः ॥ १५ ॥\nदैत्यसूदनसांनिध्ये दत्त्वार्घ्यं लवणांभसि ॥\nअर्घ्येश्वरं प्रतिष्ठाप्य दैत्यसूदन पश्चिमे ॥ १६ ॥\nततोऽब्धिं संप्रविष्टा सा पंचस्रोता महानदी ॥\nस्वरूपेणैव सा पुण्या पुनः पुण्यतमाऽभवत् ॥ १७ ॥\nप्रभासक्षेत्रसंपर्कात्समुद्रस्य च संगमात् ॥\nसागरोऽपि समासाद्य सरस्वत्यास्तु वाडवम् ॥\nनिर्धनो वै धनं प्राप्याचिन्तयत्क्व क्षिपाम्यहम् ॥ १८ ॥\nस तेनैव करस्थेन दीप्य मानेन सागरः ॥\nवह्निना शिखरस्थेन भाति मेरुरिवापरः ॥ १९ ॥\nतं तथाविधमालोक्य तत्र ये जलचारिणः ॥\nयादोगणास्ते मुमुचुर्दाहभीता महास्वनम् ॥ 7.1.34.२० ॥\nतं श्रुत्वा भैरवं शब्दमायातो दैत्यसूदनः ॥\nआह यादोगणान्सर्वान्मा भैष्ट सुमहाबलाः ॥ २१ ॥\nयस्मादनेन प्रथमा आपो भक्ष्या न तत्रगाः ॥\nप्राणिनस्तन्न भेतव्यं भवद्भिस्तु ममाज्ञया ॥ २२ ॥\nएवमुक्तस्तु कृष्णेन तूष्णींभूता जलेचराः ॥ २३ ॥\nतूष्णींभूतेषु सर्वेषु  जलजेषु जलेश्वरम् ॥\nप्राहाच्युतः प्रक्षिप त्वमपां मध्ये तु वाडवम् ॥ २४ ॥\nअगाधेम्भसि तेनासौ निक्षिप्तो वाडवोऽनलः ॥\nवरुणेन पिबन्नास्ते तज्जलं सुमहाबलः ॥ २५ ॥\nतस्योच्छ्वासानिलोद्धूतं तत्तोयं सागराद्बहिः ॥\nनिर्मर्यादेव युवतिरितश्चेतश्चधावति ॥ २६ ॥\nअथ काले गते देवि शुष्यत्यंबु शनैःशनैः ॥\nविदित्वा क्षीयमाणास्ता अपो जलनिधिस्ततः ॥ २७ ॥\nआहैवं पुंडरीकाक्षमपः कुरु त्वमक्षयाः ॥\nअन्यथा सर्वनाशेन जलानां मामिहाग्रतः ॥\nभक्षयिष्यत्यसौ वह्निर्वाडवो हि जनार्द्दन ॥ २८ ॥\nएतच्छ्रुत्वा वचस्तस्य समुद्रस्य तु भीषणम् ॥\nकृतं तदक्षयं तोयमा त्मनो भयनाशनम् ॥ २९ ॥\nज्ञात्वा सुराः सर्वमिदं विचेष्टितं कृत्यानलस्यास्य निबंधनं तथा ॥\nप्रलोभनं तोयपुरःसरा द्विषः पुपूजिरे केशवमत्र चारिणम्॥ 7.1.34.३० ॥\nएवं सरस्वती प्राप्ता प्रभासं क्षेत्रमुत्तमम् ॥\nब्रह्मलोकान्महादेवि सर्वपापप्रणाशिनी ॥ ३१ ॥\nसोमेशाद्दक्षिणाग्नेये सागरस्य समी पतः ॥\nसंस्थिता तु महादेवी वडवानलधारिणी ॥ ३२ ॥\nस्नात्वाऽग्नितीर्थे पूर्वं तां पूजयेद्विधिना नरः ॥\nदंपत्योर्भोजनं तत्र परिधानं सकञ्चु कम् ॥ ३३ ॥\nदत्त्वा ततो महादेवं पूजयेच्च कपर्द्दिनम् ॥\nइति वृत्तं पुरा देवि चाक्षुषस्यांतरेऽभवत् ॥ ३४ ॥\nदधीच्यन्वयजातस्य वाडवस्य महा त्मनः ॥\nअस्मिन्पुनर्महादेवि प्राप्ते वैवस्वतेंऽतरे ॥\nऔर्वस्तु भार्गवे वंशे समुत्पन्नो महाद्विजः ॥ ३५॥\nसंक्षिप्तोऽसौ सरस्वत्या देवमात्रा महाप्रभः॥\nतावत्स्थास्यत्यपां गर्भे यावन्मन्वतरावधिः ॥ ३६ ॥\nइति ते कथितं देवि सरस्वत्याः समुद्भवम् ॥\nश्रुतं पापहरं नृणां कीर्त्तिदं पुण्यवर्द्धनम्॥ ३७ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सरस्वत्यवतारमहिमवर्णनंनाम चतुस्त्रिंशोऽध्यायः ॥ ३४ ॥ ॥ छ ॥"
  }
]
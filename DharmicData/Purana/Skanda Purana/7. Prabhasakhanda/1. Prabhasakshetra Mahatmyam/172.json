[
  {
    "text": "॥ ईश्वर उवाच ॥ ॥\nततो गच्छेन्महा देवि लिंगं तद्भरतेश्वरम् ॥\nतस्मादुत्तरकोणस्थं नातिदूरं व्यवस्थितम् ॥ १ ॥\nभरतोनाम राजाऽभूदाग्नीध्रः प्रथितः क्षितौ ॥\nयस्येदं भारतं वर्षं नाम्ना लोकेषु गीयते ॥ २ ॥\nस च चक्रे तपो घोरं क्षेत्रेऽस्मिन्पार्वति प्रिये ॥\nदिव्यं वर्षसहस्रं तु प्रतिष्ठाप्य महेश्वरम् ॥ ३ ॥\nपुत्रकामो नरश्रेष्ठः पूजयामास शंकरम् ॥\nततस्तुष्टः स भगवान्वरं दातुं समुत्सुकः ॥ ४ ॥\nअष्टौ पुत्रान्ददौ तस्मै कन्यां चैकां यशस्विनीम् ॥\nस तु प्राप्याभिलषितं कृतकृत्यो नराधिपः ॥ ५ ॥\nभारतं नवधा कृत्वा पुत्रेभ्यः प्रददौ पृथक् ॥\nतेषां नामांकितान्येव ततो द्वीपानि जज्ञिरे ॥ ६ ॥\nइन्द्रद्वीपः कसेरुश्च ताम्रवर्णो गभस्तिमान् ॥\nनागद्वीपस्तथा सौम्यो गान्धर्वस्त्वथ चारुणः ॥ ७ ॥\nअयं तु नवमो द्वीपः कुमार्या संज्ञितः प्रिये ॥\nअष्टौ द्वीपाः समुद्रेण प्लाविताश्च तथापरे ॥ ८ ॥\nग्रामादिदेशसंयुक्ताः स्थिताः सागरमध्यगाः ॥\nएक एव स्थितस्तेषां कुमार्याख्यस्तु सांप्रतम् ॥ ९ ॥\nबिंदुसरः प्रभृत्येव सागराद्दक्षिणोत्तरम् ॥\nयोजनानां सहस्रं तु एकं विस्तीर्ण एव तु ॥ 7.1.172.१० ॥\nयोजनानां सहस्राणि नव दैर्घ्यं प्रकीर्तितम् ॥\nतस्यैतज्जृम्भितं देवि भरतस्य महात्मनः ॥ ११ ॥\nषट्पञ्चाशदश्वमेधान्गंगामनु चकार यः॥\nयस्त्रिंशद्यमुनाप्रान्ते भरतो लोकपूजितः ॥ १२ ॥\nस चेश्वरप्रसादेन मोदते दिवि देववत् ॥ १३ ॥\nयस्तत्प्रतिष्ठितं लिंगं भारतं पूजयिष्यति ॥\nस सर्वयज्ञदानानां फलं प्रापयिता धुवम् ॥ १४ ॥\nकार्त्तिक्यां कृत्तिका योगे यस्तं पश्यति मानवः ॥\nन स पश्यति स्वप्नेपि नरकं घोरदारुणम् ॥ १५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भरतेश्वरमाहात्म्यवर्णनंनाम द्विसप्तत्युत्तरशततमोऽध्यायः ॥ १७२ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि मिश्रतीर्थमनुत्तमम् ॥\nत्रिसंगमेति विख्यातं सौरं तीर्थमनुत्तमम् ॥ १ ॥\nसरस्वती हिरण्या च समुद्रश्चैव भामिनि ॥\nत्रयाणां संगमो यत्र दुष्प्राप्यो दैवतैरपि ॥ २ ॥\nसर्वेषां तत्र तीर्थानां प्रधानं तीर्थमुत्तमम् ॥\nसूर्यपर्वणि संप्राप्ते कुरुक्षेत्राद्विशिष्यते ॥ ३ ॥\nस्नानं दानं जपस्तत्र सर्वं कोटिगुणं भवेत् ॥ ४ ॥\nमंकीश्वरान्महादेवि यावल्लिंगं कृतस्मरम् ॥\nएतस्मिन्नन्तरे देवि तीर्थानां दशकोटयः ॥ ५ ॥\nकृमिकीटपतंगाश्च श्वपचा वा नराधमाः ॥\nसोऽपि स्वर्गमवाप्नोति किं पुनर्भावितात्मवान् ॥ ६ ॥\nतत्र पीतानि वस्त्राणि काञ्चनं सुरभिस्तथा ॥\nब्राह्मणाय प्रदातव्या सम्यग्यात्राफलेप्सुभिः ॥ ७ ॥\nकृष्णपक्षे चतुर्दश्यां स्नात्वा यस्तर्पयेत्पितॄन् ॥\nतर्पिताः पितरस्तेन यावच्चन्द्रार्कतारकम् ॥ ८ ॥\nएतत्त्रिसंगमं देवि महापातकनाशनम् ॥\nदुर्लभं त्रिषु लोकेषु वैशाख्यां तु विशेषतः ॥ ९ ॥\nवृषो त्सर्गो विशेषेण तत्र कार्यो नरोत्तमैः ॥\nसर्वपापविनाशाय पितॄणां प्रीतये प्रिये ॥ 7.1.183.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये त्रिसंगममाहात्म्यवर्णनंनाम त्र्यशीत्युत्तरशततमोऽध्यायः ॥ १८३ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि रामेश्वरमनुत्तमम् ॥\nमंकीशाद्दक्षिणे भागे आग्नेये तु कृतस्मरात् ॥\nपूर्वतस्तु सरस्वत्या बलभद्रप्रतिष्ठितम् ॥ १ ॥\nयत्र मुक्तोऽभवद्देवि रामो ब्रह्मवधात्किल ॥\nपातकात्प्रतिलोमां तामगाहत सरस्वतीम् ॥ २ ॥\n॥ देव्युवाच ॥ ॥\nकथं स पातकान्मुक्तः कथं पापमभूत्पुरा ॥\nकथं तत्स्थापितं लिंगं किंप्रभावं वदस्व मे ॥ ३ ॥ ॥\n॥ ईश्वर उवाच ॥ ॥\nशृणु देवि प्रवक्ष्यामि कथां पापप्रणाशिनीम् ॥\nयां श्रुत्वा मानवो देवि मुक्तः संसारसागरात् ॥\nसर्वान्कामान्स लभते सततं मनसि प्रियान् ॥ ४ ॥\nरामः पूर्वं परां प्रीतिं कृत्वा कृष्णस्य लांगली ॥\nचिन्तयामास बहुधा किं कृतं सुकृतं भवेत् ॥ ५ ॥\nकृष्णेन हि विना नाहं यास्ये दुर्योधनान्तिकम् ॥\nपाण्डवान्वा समाश्रित्य कथं दुर्योधनं नृपम् ॥ ६ ॥\nजामातरं तथा शिष्यं घातयिष्ये नरेश्वरम् ॥\nतस्मान्न पार्थं यास्यामि नापि दुर्योधनं नृपम् ॥ ७ ॥\nतीर्थेष्वाप्लावयिष्यामि तावदात्मानमात्मना ॥\nकुरूणां पाण्डवानां च यावदंताय कल्पते ॥ ॥ ८ ॥\nइत्यादिश्य हृषीकेशं पार्थदुर्योधनावपि ॥\nजगाम द्वारकां शौरिः स्वसैन्यैश्च परीवृतः ॥ ९ ॥\nगत्वा द्वारावतीं रामो हृष्टतुष्टजनाकुलाम् ॥\nस्वैरन्तःपुरगैः सार्धं पपौ पानं हलायुधः ॥ 7.1.202.१० ॥\nपीतपानो जगामाथ रैवतोद्यानमृद्धिमत् ॥\nहस्ते गृहीत्वा स गदां रेवत्यादिभिरन्वितः ॥ ११ ॥\nस्त्रीकदंबकमध्यस्थो ययौ मत्तवदास्खलन् ॥\nददर्श च वनं वीरो रमणीयमनुत्तमम् ॥ १२ ॥\nसर्वत्र तरुपुष्पाढ्यं शाखामृगगणाकुलम् ॥\nपुष्प पद्मवनोपेतं सपल्वलमहावनम् ॥ १३ ॥\nस शृण्वन्प्रीतिजनकान्वन्यान्मदकलाञ्छुभान् ॥\nश्रोत्ररम्यान्सुमधुराञ्छब्दान्खगसुखेरितान् ॥ १४ ॥\nसर्वतः फलरत्नाढ्यान्सर्वतः कुसुमोज्ज्वलान् ॥\nअपश्यत्पादपांश्चैव विहगैरनुमोदितान् ॥ १५ ॥\nआम्रानाग्रातकान्भव्यान्नालिकेरान्सतिंदुकान् ॥\nआबल्वनांस्था पीतान्दाडिमान्बीजपूरकान्॥\nपनसाँल्लकुचान्मोचांस्तापांश्चापि मनोहरान् ॥\nपालेवतान्कुसंकुल्लान्नलिनानथ वेतसान् ॥ १७ ॥\nभल्लातकानामलकींस्तिन्दुकांश्च महाफलान् ॥\nइंगुदान्करमर्दांश्च हरीतकबिभीतकान् ॥ १८ ॥\nएतानन्यांश्च स तरून्ददर्श यदुनन्दनः ॥\nतथैवाशोकपुन्नागकेतकीबकुलांस्तथा ॥ १९ ॥\nचंपकान्सप्तपर्णांश्च कर्णिकारान्सुमालतीः ॥\nपारिजातान्कोविदारा न्मन्दारेन्दीवरांस्तथा ॥ 7.1.202.२० ॥\nपाटलान्पुष्पितान्रम्भान्देवदारुद्रुमांस्तथा ॥\nशालांस्तालांश्च स्तमालांनिचुलान्वञ्जुलांस्तथा ॥ २१ ॥\nचकोरैः शतपत्रैश्च भृंगराजैः समावृतान् ॥\nकोकिलैः कलविंकैश्च हारीतैर्जीवजीवकैः ॥ २२ ॥\nप्रियपुत्रैश्चातकैश्च शुकैरन्यैर्विहंगमैः ॥\nश्रोत्ररम्यं सुमधुरं कूज द्भिश्चाप्यधिष्ठितैः ॥ २३ ॥\nसरांसि च सपद्मानि मनोज्ञसलिलानि च ॥\nकुमुदैः पुण्डरीकैश्च तथा रोचनकोत्पलैः ॥ २४ ॥\nकह्लारैः कमलैश्चापि चर्चितानि समंततः ॥\nकदंबैश्चक्रवाकैश्च तथैव जलकुक्कुटैः ॥ २५ ॥\nकारण्डवैः प्लवैर्हंसैः कूर्मैर्मंडुभिरेव च ॥\nएतैरन्यैश्च कीर्णानि तथान्यैर्जलवा सिभिः ॥ २६ ॥\nक्रमेण संचरन्रामः प्रेक्षमाणो मनोरमम् ॥\nजगामानुगतः स्त्रीभिर्लतागृहमनुत्तमम् ॥ २७ ॥\nस ददर्श द्विजांस्तत्र वेदवेदांगपार गान् ॥\nकौशिकान्भार्गवांश्चैव भारद्वाजांश्च गौतमान् ॥ २८ ॥\nविविधेषु च संभूतान्वंशेषु द्विजसत्तमान् ॥\nकथाश्रवणसोत्कण्ठानुपविष्टान्महा त्मनः ॥ २९ ॥\nकृष्णाजिनोत्तरीयेषु कूर्चेषु च वृसीषु च ॥\nसूते च तेषां मध्यस्थं कथयानं कथाः शुभाः ॥ 7.1.202.३० ॥\nपौराणिकाः सुरर्षीणामा द्यानां चरितक्रियाः ॥\nदृष्ट्वा रामं द्विजाः सर्वे मधुपानारुणेक्षणम् ॥ ३१ ॥\nमत्तोऽयमिति मन्वानाः समुत्तस्थुस्त्वरान्विताः ॥\nपूजयन्तो हलधरं तमृते सूतवंशजम् ॥ ३२ ॥\nततः क्रोधसमाविष्टो हली सूतं महाबलः ॥\nनिजघान विवृत्ताक्षः क्षोभिताशेषदानवः ॥ ३३ ॥\nअन्वासिते पदं ब्राह्म्यं तस्मिन्सूते निपातिते ॥\nनिष्क्रान्तास्ते द्विजाः सर्वे वनात्कृष्णाजिनांबराः ॥ ३४ ॥\nअवधूतं तथात्मानं मन्यमानो हलायुधः ॥\nचिन्तयामास सुमहन्मया पापमिदं कृतम् ॥ ३५ ॥\nब्रह्मासनगतो ह्येष यः सूतो विनिपातितः॥\nतथा ह्येते द्विजाः सर्वे मामवेक्ष्य विनिर्गताः ॥ ३६ ॥\nशरीरस्य च मे गन्धो लोहस्येवासुखावहः ॥\nआत्मानं चावगच्छामि ब्रह्मघ्नमिति कुत्सितम् ॥ ३७ ॥\nधिङ्ममार्थं तथा मद्यं महिमानमकीर्तिदम् ॥\nयेना विष्टेन सुमहन्मया पापमिदं कृतम्॥३८॥\nस्मृत्युक्तं ते करिष्यामि प्रायश्चित्तं यथाविधि॥\nउक्तमस्त्येव मनुना प्रायश्चित्तादिकं क्रमात्॥३९॥\nजपः प्रच्छन्नपापानां मनस्ताप एव च॥\nभूतात्मनस्तपोविद्ये बुद्धेर्ज्ञानं विशोधनम्॥7.1.202.४॥\nक्षेत्रेश्वरस्य विज्ञानाद्विशुद्धिः परमा मता॥\nशरीरस्य विशुद्धिस्तु प्रायश्चित्तैः पृथग्विधैः॥ ४१॥\nततोऽद्यतः करिष्यामि व्रतं द्वादशवार्षिकम्॥\nस्वकर्मख्यापनं कुर्वन्प्रायश्चित्तमनुत्तमम्॥४२॥\nइयं विशुद्धिरज्ञानाद्धत्वा चाकामतो द्विजम् ॥\nकामतो ब्राह्मणवधे निष्कृतिर्न विधीयते ॥ ४३ ॥\nयः कामतो महापापं नरः कुर्य्नात्कथंचन ॥\nन तस्य निष्कृतिर्दृष्टा भृग्वग्निपतनादृते ॥ ४४ ॥\nअकामतः कृते पापे प्रायश्चित्तं विदुर्बुधाः ॥\nकामकारकृतेऽप्याहुरेके श्रुतिनिदर्शनात् ॥ ४५ ॥\nविधिः प्राथमिकस्तस्माद्द्वितीये द्विगुणं चरेत् ॥\nतृतीये त्रिगुणं प्रोक्तं चतुर्थे नास्ति निष्कृतिः ॥ ४६ ॥\nऔषधं स्नेहमाहारं ददद्गोब्राह्मणादिषु ॥\nदीयमाने विपत्तिः स्यान्न स पापेन लिप्यते ॥ ४७ ॥\nअकारणं तु यः कश्चिद्द्विजः प्राणान्परित्यजेत् ॥\nतस्यैव तत्र दोषः स्यान्न तु योऽस्मै ददाति तत् ॥ ४८ ॥\nपरिष्कृतो यदा विप्रो हत्वाऽऽत्मानं मृतो यदि ॥\nनिर्गुणः सहसा क्रोधाद्गृहक्षेत्रादिकारणात् ॥ ४९ ॥\nत्रिवार्षिकं व्रतं कुर्या त्प्रतिलोमां सरस्वतीम् ॥\nगच्छेद्वापि विशुद्ध्यर्थं तत्पापस्येति निश्चितम् ॥ 7.1.202.५० ॥\nउद्दिश्य कुपितो हत्वा तोषितं वासयेत्पुनः ॥\nतस्मिन्मृते न दोषोऽस्ति द्वयोरुच्छ्रावणे कृते ॥ ५१ ॥\nषण्ढं तु ब्राह्मणं हत्वा शूद्रहत्याव्रतं चरेत् ॥\nबहूनामेककार्याणां सर्वेषां शस्त्रधारिणाम् ॥ ५२ ॥\nयद्येको घातयेत्तत्र सर्वे ते घातकाः स्मृताः ॥\nप्रायश्चित्ते व्यवसिते यदि कर्ता विपद्यते ॥ ५३ ॥\nएनस्तत्प्राप्नुयादेनमिह लोके परत्र च ॥\nतदहं किं करोम्येष क्व गच्छामि दुरात्मवान् ॥ ५४ ॥\nधिङ्मां च पापचरितं महादुष्कृतकर्मिणम् ॥ ५५ ॥\n॥ ईश्वर उवाच ॥ ॥\nइत्येवं विलपन्यावच्छोका कुलितमानसः ॥\nतावदाकाशसंभूता वागुवाचाशरीरिणी ॥ ५६ ॥\nभोभो राम न संतापस्त्वया कार्यः कथंचन ॥\nगच्छ प्राभासिकं क्षेत्रं यत्र देवी सरस्वती ॥ ५७ ॥\nपञ्चस्रोताः स्थिता तत्र पञ्चपातकनाशनी ॥\nनदीनां प्रवरा सा तु ब्रह्मभूता सरस्वती ॥ ५८ ॥\nएकतः सर्वतीर्थानि ब्रह्माण्डे सचराचरे ॥\nगंगादीनि नरश्रेष्ठ तेषां पुण्या सरस्वती ॥ ५९ ॥\nतावद्गर्जंति पापानि ब्रह्महत्यादिकानि च ॥\nयावन्न दृश्यते देवी प्रभासस्था सर स्वती ॥ 7.1.202.६० ॥\nतस्मात्तत्रैव गच्छ त्वं यत्र देवी सरस्वती ॥\nनान्यैस्तीर्थैः सहस्रैस्त्वं कर्तुं शक्यो विकल्मषः ॥ ६१ ॥\nतन्मा कार्षीर्विलंबं त्वं गच्छ तीरं महोदधेः ॥\nप्राभासिके महादेवीं प्रतिलोमां विगाहय ॥ ६२ ॥\nतत्रैवाराधय विभुं लिंगरूपिणमीश्वरम् ॥\nप्रतिष्ठाप्य महापापाच्छारी रात्त्वं विमोक्ष्यसि ॥ ६३ ॥\nइति श्रुत्वा वचो रामः परमानंदपूरितः ॥\nप्रभासक्षेत्रगमने मतिं चक्रे महामनाः ॥ ६४ ॥\nततः स्वसैन्यसंयुक्तो द्रव्योपस्करसंयुतः ॥\nआजगाम महाक्षेत्रं प्रभासमिति विश्रुतम् ॥ ६५ ॥\nदृष्ट्वा मनोरम तीर्थं सरस्वत्यब्धिसंगमे ॥\nचकार हृदि संकल्पं प्रति लोमावगाहने ॥ ६६ ॥\nआहूय ब्राह्मणांस्तत्र प्रभासक्षेत्रवासिनः ॥\nसम्यग्यात्राविधानेन यात्रां तत्राकरोद्विभुः ॥ ६७ ॥\nयानि प्राभासिके क्षेत्रे तीर्थानि विविधानि तु ॥\nरवियोजनसंस्थानि तेषु यात्रां चकार सः ॥ ६८ ॥\nप्रत्येकं च ददौ तेषु दानानि विविधानि तु ॥\nतथाऽधः स्थाप यामास सरस्वत्यब्धिसंगमे ॥ ६९ ॥\nपूर्वभागे महालिंगं कृत्वा यज्ञविधिक्रियाम् ॥\nएवं कृते महादेवि विमुक्तः पातकैरभूत् ॥ 7.1.202.७० ॥\nनिर्मर्लांगस्ततो देवि दिनानि दश संस्थितः ॥\nततस्तां चैव स स्नात्वा प्रतिलोमां क्रमाद्ययौ ॥\nप्लक्षावहरणं यावत्समुद्राच्च हिमाह्वयम् ॥ ॥ ७१ ॥\nएवं मुक्तः स पापौघै रामोऽभूत्प्रथितः प्रिये ॥\nतस्य लिंगस्य माहात्म्यात्सरस्वत्याः प्रसादतः ॥ ७२ ॥\nयस्तत्पूजयते देवि लिंगं पापभयापहम् ॥\nरामेश्वरेति कथितं सोऽपि मुच्येत पातकात् ॥ ७३ ॥\nअष्टम्यां च विशेषेण ब्रह्मकूर्चविधानतः ॥\nयस्तत्र कुरुते देवि सोऽश्वमेधफलं लभेत् ॥ ७४ ॥\nस्नात्वा तत्र वरारोहे सरस्वत्यब्धिसंगमे ॥\nरामेश्वरेतिनामानं ततः संपूज्य शंकरम् ॥\nगोदानं तत्र देयं तु सम्यग्यात्राफलेप्सुभिः ॥ ७५ ॥\nइत्येवं कथितं देवि रामेश्वरमहोदयम् ॥\nयच्छ्रुत्वा मानवः सम्यक्छ्रद्धावान्प्राप्नुयाद्दिवम् ॥ ७६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रामेश्वरक्षेत्रमाहात्म्यवर्णनंनाम द्व्युत्तरद्विशततमोऽध्यायः ॥ २०२ ॥ ॥ छ ॥"
  }
]
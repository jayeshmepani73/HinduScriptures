[
  {
    "text": "॥ ईश्वर उवाच ॥ ॥\nआशापूरं ततो गच्छेद्विघ्नराजमकल्मषम् ॥\nशशिभूषण वायव्ये संस्थितं विघ्ननाशनम्॥\nआशां पूरयते यस्मात्तेनाशापूरकः स्मृतः ॥१ ॥\nयत्र रामेण देवेशि सीतया लक्ष्मणेन च ॥\nसमाराध्य च विघ्नेशं प्राप्तं काममभीप्सितम्॥ २ ॥\nयत्र चंद्रमसा देवि समाराध्य गणाधिपम् ॥\nलब्धं तद्वांछितं पूर्वं सर्वकुष्ठविनाशनम् ॥ ३ ॥\nचतुर्थ्यां शुक्लपक्षे च मासि भाद्रपदे तथा ॥\nतत्र संपूज्य देवेशं मोदकैर्भोजयेद्द्विजान् ॥ ४ ॥\nवाञ्छितां लभते सिद्धिं विघ्नराजप्रसादतः ॥\nक्षेत्रस्यास्य महादेवि रक्षार्थं तु मया पुरा ॥ ५ ॥\nततो नियुक्तो देवेशि यायिनां विघ्ननाशनः ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य आशापूरविघ्नराज माहात्म्यवर्णनंनामैकचत्शरिंशदुत्तर त्रिशततमोऽध्यायः ॥ ३४१ ॥"
  }
]
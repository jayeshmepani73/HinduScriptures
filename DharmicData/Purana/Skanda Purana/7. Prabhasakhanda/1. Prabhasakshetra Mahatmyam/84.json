[
  {
    "text": "॥ ईश्वर उवाच ॥ ॥\nततो गच्छेन्महादेवि आदिनारायणं हरिम् ॥\nतस्याश्च पूर्वदिग्भागे सर्वपातकनाशनम् ॥ १ ॥\nपादुकासनसंयुक्तं सर्वदैत्यांतकारिणम् ॥\nआदौ कृतयुगे देवि दैत्योऽभून्मेघवाहनः ॥ २ ॥\nमहाबलो महाकायो योजनायुतविस्तरः ॥\nअजेयः सर्वदेवानां त्रैलोक्यक्षयकारकः ॥\nब्रह्मणा तस्य तुष्टेन वरो दत्तो वरानने ॥ ३ ॥\nयदा पादुकया विष्णुस्त्वां हनिष्यति संयुगे ॥\nतदैव मृत्युर्भविता नान्यथा मरणं तव ॥ ४ ॥\nइति लब्धवरो दैत्यः संतापयति भूतलम् ॥\nयुगानां कोटिमेकां तु सदेवासुरमानुषम् ॥ ५ ॥\nसंतप्य बहुधा देवि दक्षिणो दधिमागतः ॥\nतत्र विध्वंसयामास ऋषीणामाश्रमाणि वै ॥ ६ ॥\nततस्त ऋषयः सर्वे विध्वस्ताश्रममण्डलाः ॥\nशरणं चैव संप्राप्ता देवदेवं तु केशवम् ॥\nअजेयं तं तु संज्ञात्वा तुष्टुवुर्गरुडध्वजम् ॥ ७ ॥\n॥ ऋषय ऊचुः  ॥\nनमः परमकल्याणकल्याणायात्मयोगिने ॥\nजनार्द्दनाय देवाय श्रीधराय च वेधसे ॥ ८ ॥\nनमः कमलकिंजल्कसुवर्णमुकुटाय च ॥\nकेशवायातिसूक्ष्माय बृहन्मूर्ते नमोनमः ॥ ९ ॥\nमहात्मने वरेण्याय नमः पंकजनाभये ॥\nनमोऽस्तु मायाहरये हरये हरिवेधसे ॥ 7.1.84.१० ॥\nहिरण्यगर्भगर्भाय जगतः कारणात्मने ॥\nअच्युताय नमो नित्यमनन्ताय नमोनमः ॥ ११ ॥\nनमो मायापटच्छन्न जगद्धात्रे महात्मने ॥\nसंसारसागरोत्तार ज्ञानपोतप्रदायिने ॥\nअकुंठमतये धात्रे सर्गस्थित्यंत कर्मणे ॥ १२ ॥\nयथा हि वासुदेवेति प्रोक्ते नश्यति पातकम् ॥\nतथा विलयमभ्येतु दैत्योऽयं मेघवाहनः ॥ १३ ॥\nयथा विष्णुः स्वभक्तेषु पापमाप्नोति संस्थितम्॥\nतथा विनाशमायातु दैत्योऽयं पापकर्मकृत् ॥ १४ ॥\nस्मृतमात्रो यथा विष्णुः सर्वं पापं व्यपोहति ॥\nतथा प्रणाशमभ्येतु दैत्योऽयं मेघवाहनः ॥ १५ ॥\nभवंतु भद्राणि समस्तदोषाः प्रयांतु नाशं जगतोऽखिलस्य ॥\nअभेद्यभक्त्या परमेश्वरेशे स्मृते जगद्धातरि वासुदेवे ॥ १६ ॥\nये भूतले ये दिवि येऽन्तरिक्षे रसातले प्राणिगणाश्च केचित् ॥\nभवन्तु ते सिद्धियुता नरोत्तमाः स्मृते जगद्धातरि वासुदेवे ॥ १७ ॥\nये प्राणिनः कुत्रचिदत्र संति ब्रह्माण्डमध्ये परतश्च केचित् ॥\nतेषां तु सिद्धिः परमास्त्वनिंद्या स्तुते जगद्धातरि वासुदेवे ॥ १८ ॥\n॥ ईश्वर उवाच ॥ ]।\nइति स्तुतस्तदा देवि आदिनारायणो हरिः ॥\nज्ञात्वा स भावि कार्यं तत्समारुह्य च पादुकाम् ॥ १९ ॥\nबभूव तेषां प्रत्यक्ष ऋषीणां पापनाशनः ॥\nउवाच प्रणतान्सर्वान्किं वा कार्यं हृदि स्थितम् ॥ 7.1.84.२० ॥\nकथ्यतां तत्करिष्यामि युष्मत्स्तोत्रेण तर्पितः ॥ २१ ॥\nइत्युक्ता ऋषयः सर्वे कृतांजलिपुटाः स्थिताः ॥\nआदिदेवं हरिं प्रोचुः सर्वे नतशिरोधराः ॥ २२ ॥\n॥ ऋषय ऊचुः ॥ ॥\nजानासि सर्वं त्वं देव न चास्त्यविदितं तव ॥\nइमं दैत्यं महादेव संहरस्व महाबलम्॥\nयथेदं सकलं विश्वं निरातंकं भवेत्प्रभो ॥ २३ ॥\nइत्युक्तस्तैस्तदा विष्णुर्दैत्यमाहूय संयुगे ॥\nताडयामास तं दैत्यं हृदि पादुकया शुभे॥२४॥\nस हतः पतितो दैत्यो विगतासुर्महोदधौ॥\nहत्वा दैत्यवरं देवस्तत्र स्थाने स्थितोऽभवत्॥\nपादुकासनसंस्थस्तु तत्राद्यापि वरानने ॥ २५ ॥\nयस्तं पूजयते भक्त्या एकादश्यां नरोत्तमः ॥\nसोश्ववमेधफलं प्राप्य मोदते दिवि देववत् ॥ २६ ॥\nगोलक्षं ब्राह्मणे दत्त्वा यत्फलं प्राप्नुयान्नरः ॥\nतदादिदेवे गोविन्दे दृष्टे भक्त्या फलं लभेत् ॥ २७ ॥\nकलौ कृतयुगं तेषां क्लेशस्तेषां सुखाधिकः ॥\nआदिनारायणो देवो येषां हृदयसंस्थितः ॥ २८॥\nएकादश्यां रविदिने स्नात्वा संनिहिता जले ॥\nआदिनारायणं पूज्य मुच्यते भवबन्धनात् ॥२९॥\nइति ते कथितं देवि माहात्म्यं विष्णुदैवतम् ॥\nश्रुतं पापहरं नृणां दारिद्यौघविनाशनम् ॥ 7.1.84.३० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य आदिनारायणमाहात्म्यवर्णनंनाम चतुरशीतितमोध्यायः ॥ ८४ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि गोप्यादित्यमनुत्तमम् ॥\nभूतेशाद्वायवे भागे धनुषां त्रिंशकेन्तरे ॥ १ ॥\nबलातिबलदैत्यघ्न्या दक्षिणाग्नेयसंस्थितम् ॥\nधनुषां दशके देवि संस्थितं पापनाशनम् ॥ २ ॥\nतस्योत्पत्तिं प्रवक्ष्यामि महापापहरां शुभाम् ॥\nयां श्रुत्वा मानवो भक्त्या दुःखशोकैः प्रमुच्यते ॥ ३ ॥\nपुरा कृष्णो महातेजा यदा प्रभासमागतः ॥\nसहितो यादवैः सर्वैः षट्पञ्चाशतिकोटिभिः ॥ ४ ॥\nषोडशैव सहस्राणि गोप्यस्तत्र समागताः ॥\nलक्षमेकं तथा षष्टिरेते कृष्णसुताः प्रिये ॥ ५ ॥\nतत्र प्राभासिके क्षेत्रे संस्थिताः पापनाशने ॥\nयादवस्थलमासाद्य यावद्रैवतको गिरि ॥ ६ ॥\nतत्र द्वादशवर्षाणि संस्थितास्ते महाबलाः ॥\nक्षेत्रं पवित्रमादाय शिवलिंगानि ते पृथक् ॥\nस्थापयाञ्चक्रिरे सर्वे ह्यंकितानि स्वनामभिः ॥ ७ ॥\nएवं समग्रं तत्क्षेत्रं यावद्द्वादशयोजनम् ॥\nध्वजलिंगांकितं चक्रुः सर्वे यादवपुंगवाः ॥ ८ ॥\nहस्तहस्तान्तरे देवि प्रासादाः क्षेत्र मध्यतः ॥\nसुवर्णकलशोपेताः पताकाकुलितांबराः ॥\nविराजंते तु तत्रस्थाः कीर्तिस्तंभा हरेरिव ॥ ९ ॥\nततो गोप्यो महादेवि आद्या याः षोडश स्मृताः ॥\nतासां नामानि ते वक्ष्ये तानि ह्मेकमनाः शृणु ॥ 7.1.118.१० ॥\nलंबिनी चन्द्रिका कान्ता क्रूरा शान्ता महोदया ॥\nभीषणी नन्दिनीऽशोका सुपर्णा विमलाऽक्षया ॥ ११ ॥\nशुभदा शोभना पुण्या हंसस्यैताः कलाः स्मृताः ॥\nहंस एव मतः कृष्णः परमात्मा जनार्दनः ॥ १२ ॥\nतस्यैताः शक्तयो देवि षोडशैव प्रकीर्तिताः ॥\nचन्द्ररूपी ततः कृष्णः कलारूपास्तु ताः स्मृताः ॥ १३ ॥\nसंपूर्णमण्डला तासां मालिनी षोडशी कला ॥\nप्रतिपत्तिथिमारभ्य विचरत्यासु चन्द्रमाः ॥ १४ ॥\nषोडशैव कला यास्ता गोपीरूपा वरानने ॥\nएकैकशस्ताः संभिन्नाः सहस्रेण पृथक्पृथक् ॥ १५ ॥\nएवं ते कथितं देवि रहस्यं ज्ञानसंभवम् ॥\nएवं यो वेद पुरुषः स ज्ञेयो वैष्णवो बुधैः ॥ १६ ॥\nअथ ताभिः कृताञ्ज्ञात्वा प्रासादान्यादवैः पृथक् ॥\nततो गोप्योऽपि ताः सर्वाः सहस्राणि तु षोडश ॥\nकृष्णमाज्ञाप्य भावेन स्थापयांचक्रिरे रविम् ॥ १७ ॥\nऋषिभिर्नारदाद्यैस्तास्तथा क्षेत्रनिवासिभिः ॥\nतं प्रतिष्ठापयामासुः प्रतिष्ठाविधिना रविम् ॥ १८ ॥\nप्रतिष्ठिते ततः सूर्ये ददुर्दानानि भूरिशः ॥\nततः क्षेत्रनिवासिभ्यो गोभूहेमांबराणि च ॥ १९ ॥\nततस्त ऋषयः सर्वे संतुष्टा हृष्टमानसाः ॥\nचक्रुर्नाम रवेस्तत्र गोप्यादित्येति विश्रुतम्॥\nसर्वपाप हरं देवं महासौभाग्यदायकम् ॥ 7.1.118.२० ॥\nएवं कृते कृतार्थास्ताः संप्राप्यातिमहद्यशः ॥\nजग्मुर्यथागतं सर्वा द्वारकां कृष्णसंयुताः ॥ २१ ॥\nपुनः कालान्तरे देवि शापाद्दुर्वाससः प्रिये ॥\nयादवस्थलतां प्राप्ताः प्रभासे पापनाशने ॥ २२ ॥\nएवं ते कथितो देवि गोप्यादित्यसमुद्भवः ॥\nमाहात्म्यं तस्य ते वच्मि पूजावन्दनजं क्रमात् ॥ २३ ॥\nअस्मिन्मित्रवने देवि यो गोपीभिः प्रतिष्ठितः ॥\nतस्य दर्शनमात्रेण दुःखशोकैः प्रमुच्यते ॥ २४ ॥\nसुतप्तेनेह तपसा यज्ञैर्वा बहुदक्षिणैः ॥\nतां गतिं ते नरा यान्ति ये गोपीरविमाश्रिताः ॥ २५ ॥\nयेन सर्वात्मना भावो गोप्यादित्ये निवेशितः ॥\nमहेश्वरि कृतार्थत्वात्स श्लाघ्यो धन्य एव सः ॥ २६ ॥\nअपि नः स कुले धन्यो जायते कुलपावनः ॥\nभाग्यवान्भक्तिभावेन येन भानुरुपासितः ॥ २७ ॥\nसप्तम्यां पूजयेद्यस्तु माघे मास्युषसि प्रिये ॥\nसप्तावरान्सप्त पूर्वान्पितॄन्सोप्युद्धरेन्नरः ॥ २८ ॥\nछिनत्ति रोगान्दुश्चेष्टान्दुर्जयाञ्जयति ह्यरीन् ॥ २९ ॥\nन सप्तम्यां स्पृशेत्तैलं नीलवस्त्रं न धारयेत् ॥\nन चाप्यामलकैः स्नानं न कुर्यात्कलहं क्वचित् ॥ 7.1.118.३० ॥\nनीलरक्तेन वस्त्रेण यत्कर्म कुरुते द्विजः ॥\nस्नानं दानं जपो होमः स्वाध्यायः पितृतर्पणम् ॥\nवृथा तस्य महायज्ञा नीलसूत्रस्य धारणात् ॥ ३१ ॥\nनीलीरक्तं यदा वस्त्रं विप्रस्त्वंगेषु धारयेत् ॥\nअहोरात्रोषितो भूत्वा पञ्चगव्येन शुद्ध्यति ॥ ३२ ॥\nरोमकूपे यदा गच्छेद्रसं नीलस्य कस्यचित् ॥\nपतितस्तु भवेद्विप्रस्त्रिभिः कृच्छ्रैर्व्यपोहति ॥ ३३ ॥\nनीलमध्यं यदा गच्छेत्प्रमादाद्ब्राह्मणः क्वचित् ॥\nअहोरात्रोषितो भूत्वा पञ्चगव्येन शुद्ध्यति ॥ ३४ ॥\nनीलदारु यदा भिद्येद्ब्राह्मणानां शरीरके ॥\nशोणितं दृश्यते तत्र द्विजश्चान्द्रायणं चरेत् ॥ ३५ ॥\nकुर्यादज्ञानतो यस्तु नीलं वै दन्तधावनम् ॥\nकृत्वा कृच्छ्रद्वयं तस्य शुद्धिरुक्ता मनीषिभिः ॥ ३६ ॥\nइत्येतत्कथितं देवि गोप्यादित्यमहोदय ॥\nपापघ्नं सर्वजन्तूनां श्रुतं सर्वार्थसाधकम् ॥ ॥ ३७ ॥\nगवां शतसहस्रैस्तु दत्तैर्यत्कुरुजांगले ॥\nपुण्यं भवति देवेशि तद्गोप्यादित्यदर्शने ॥ ३८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गोप्यादित्यमाहात्म्यवर्णनंनामाष्टादशोत्तरशततमोऽध्यायः ॥ ११८ ॥"
  }
]
[
  {
    "text": "॥ ईश्वर उवाच ॥ ॥\nभगवन्देवदेवेश संसारार्णवतारक ॥ पृच्छामि त्वामहं भक्त्या किञ्चित्कौतूहलात्पुनः ॥ १ ॥\nयत्त्वया कथितं देव तलस्वामिमहोदयम् ॥\nकिं तत्र कारणं देव तलो येन निपातितः ॥ २ ॥\nकोऽसौ तलः समाख्यातः किंवीर्यः किंपरायणः ॥\nकस्मात्स्थानात्समुत्पन्नः कथं जातश्च मे वद ॥ ३ ॥\n॥ ईश्वर उवाच ॥ ॥\nशृणु देवि प्रवक्ष्यामि रहस्यं पापनाशनम् ॥\nयन्न कस्यचिदाख्यातं तत्ते वक्ष्याम्य शेषतः ॥ ४ ॥\nदेवा अपि न जानंति तलसोत्पत्तिकारणम् ॥\nपूर्वं कृतयुगे देवि गोविन्देति प्रकीर्तितः ॥ ५ ॥\nत्रेतायां वामनः स्वामी स्तुतिस्वामी तृतीयके ॥\nकलौ युगे महादेवि तलस्वामी प्रकीर्तितः ॥ ६ ॥\nतथा तप्तोदकस्वामी तस्य नामांतरं प्रिये ॥\nअधुना संप्रवक्ष्यामि तलोत्पत्तिं तव प्रिये ॥ ७ ॥\nआसीन्महेन्द्रनामा च दानवो रौद्ररूपधृक् ॥\nकोटिवर्षाणि तेनैव तपस्तप्तं पुरा प्रिये ॥ ८ ॥\nस तपोबलमाविष्टो जिग्ये देवान्सवासवान् ॥\nजित्वा देवांस्ततः सर्वांस्ततः काले समागतः ॥ ९ ॥\nयुद्धं स प्रार्थयामास मया सार्द्धं सुभीषणम् ॥\nततोऽभवन्महायुद्धं ब्रह्माण्डक्षयकारकम् ॥ 7.1.334.१० ॥\nततः कोपान्महायुद्धे मम देहाद्वरानने ॥\nज्वाला तत्र समुत्पन्ना तन्मध्ये स तलोऽभवत् ॥ ११ ॥\nतेन दृष्टो महेन्द्रोऽसौ गर्जन्गिरिगुहाश्रयः ॥ १२ ॥\nकथं गर्जसि हे मूढ युद्धं कुरु मया सह ॥\nइत्युक्ते तत्र देवेशि तेन युद्धमवर्तत ॥ १३ ॥\nतत्र प्रवर्त्तिते युद्धे तलमाहेन्द्रयोस्तयोः ॥ १४ ॥\nरुद्रवीर्यस्य युक्तेन तलेनोदारकर्मणा ॥\nमल्लयुद्धेन बलिना महेन्द्रो विनिपातितः ॥ १५ ॥\nततस्तं पतितं दृष्ट्वा विस्मयं स तलो गतः ॥\nगतप्राणं तदा ज्ञात्वा हर्षान्नृत्यमथाकरोत् ॥ १६ ॥\nतस्मिन्संनृत्यमाने तु सर्वे स्थावरजंगमम् ॥\nचकंपे तु  वरारोहे प्रभावात्तस्य वीर्यतः ॥ १७ ॥\nततो भारभराकान्ता धरणी तलपीडिता ॥\nअतीवभयसंत्रस्ताः सदेवासुरमानुषाः ॥ १८ ॥\nक्षुभिता गिरयः सर्वे विद्रुताश्च महार्णवाः॥\nतरवो निधनं जग्मुर्नद्यो वाहांश्च तत्यजुः॥१९॥\nगतप्रभावाः सूर्याद्या ज्योतींषि न विरेजिरे॥\nत्रैलोक्यं व्याकुलीभूतं तलनृत्यप्रभावतः ॥ 7.1.334.२० ॥\nततो देवगणाः सर्वे शरणं रुद्रमाययुः ॥\nवृत्तं यथावत्कथितं ततो रुद्र उवाच तान् ॥२१॥\nअवध्यो मे तलो देवाः पुत्रत्वे हि प्रतिष्ठितः ॥\nएवमुक्त्वा हृषीकेशं प्रभासक्षेत्रवासिनम् ॥ २२ ॥\nस्तुतिस्वामीतिनामानं स्थितं दुर्वाससः पुरः ॥\nप्रभासक्षेत्रसामीप्ये पूर्वभागे प्रतिष्ठितम् ॥ २३ ॥\nतप्तोदकुंडसामीप्ये तत्र गच्छत भोः सुराः ॥\nकल्पेकल्पे तु तेनैव विध्यतेऽसौ हि दानवः ॥ २४ ॥\nएवमुक्ते तदा देवाः प्रभासं क्षेत्रमागताः ॥\nतत्र ते विबुधा जग्मुर्यत्र तप्तोदकाधिपः ॥ २५ ॥\nदृष्ट्वा नारायणं तत्र देवाः श्रद्धासमन्विताः ॥\nतुष्टुवुः परया भक्त्या देवदेवं जनार्द्दनम्॥ २६ ॥\nवैकुंठ त्राहि नो देवांस्तलेनोच्चाटिता वयम् ॥\nमहेन्द्रक्रोधसंभूतरुद्रतेजोद्भवेन वै ॥ २७ ॥\nअस्माभी रुद्रसामीप्ये कार्यं सर्वं निवेदितम्  ॥\nततः प्रस्थापिताः सर्वे रुद्रेण परमेष्ठिना ॥\nतव पार्श्वे महादेव नस्त्वं देव गतिर्भव ॥ २८ ॥\nइति श्रुत्वा वचस्तेषां देवदेवो जनार्द्दनः ॥\nदानवस्यवधार्थाय देवानां रक्षणाय च ॥\nचक्रे यत्नं महाबाहुः प्रभासक्षेत्रवल्लभः ॥ २९ ॥\nसमाहूय तदा दैत्यं प्रभासक्षेत्रमध्यतः ॥\nयुद्धं चक्रे ततो देवि विश्वप्रलयकारकम् ॥7.1.334.३० ॥\nततस्तु देवाः सर्वे च स्वसैन्यपरिवारिताः ॥\nचक्रुर्युद्धं च दैत्येन सुमहल्लोमहर्षणम् ॥ ३१ ॥\nततः पर्वतसंकाशं दृष्ट्वा दैत्यं महाबलम् ॥\nउवाच चपलापांगो गरुडकृतवाहनः ॥ ३२ ॥\nअहो दैत्य महाबाहो मल्लयुद्धं ददस्व मे ॥\nत्वद्बाहुयुगलं दृष्ट्वा न युद्धे वांछितं मम ॥ ३३ ॥\nनारायणवचः श्रुत्वा करमुद्यम्य दानवः ॥\nअभ्यधावत्तदा दैत्यः कालान्तकसमप्रभः ॥ ३४ ॥\nततः प्रवर्तितं युद्धमन्योन्यं जयकांक्षिणोः ॥\nजंघाभ्यां पादबन्धेन बाहुभ्यां बाहुबंधनम् ॥ ३५ ॥\nकंठेन बन्धयन्कंठमुदरेणोदरं तथा ॥ एतस्मिन्नन्तरे देवाः सभयाः संबभूविरे ॥ ३६ ॥\nततः पीडासमाक्रांतो विष्णुः संस्मरते हरम् ॥\nतत्क्षणादागतो रुद्रः किं करोमि महाबलः ॥ ३७ ॥ ॥\n॥ विष्णुरुवाच ॥ ॥\nश्रांतोऽहं देवदेवेश मल्लयुद्धेन शंकर ॥\nतप्तोदकं कुरुष्वेह श्रमनाशाय सांप्रतम् ॥ ३८ ॥\nततस्तलं हनिष्यामि क्षण मात्रेण भैरवम् ॥ ३९ ॥\n॥ ईश्वर उवाच ॥ ॥\nआदौ कृतयुगे कृष्ण उमया यत्कृतं पुरा ॥\nऋषीणां श्रमनाशार्थं तप्तोदं तत्र निर्मितम् ॥ 7.1.334.४० ॥\nतद्दैत्यपापमाहात्म्यात्पुनः शीतलतां गतम् ॥\nपुनस्तदुष्णतां नीतं ततः कल्पांतसंस्थितौ ॥ ४१ ॥\nएवमुक्त्वा तदा देवं वीक्षांचक्रे महेश्वरः ॥\nतृतीय लोचनेनैव ज्वालामालोपशोभिना ॥ ४२ ॥\nतेन ज्वालासमूहेन व्याप्तं कुण्डं चतुर्दिशम् ॥\nतप्तोदकुण्डमभवत्तेन ख्यातं धरातले ॥ ४३ ॥\nततो नारायणेनेह क्षालितं गात्रसुत्तमम्॥\nक्षालनात्तस्य देवस्य श्रमो नाशमुपागमत् ॥ ४४ ॥\nततस्तुष्टमना देवस्तीर्थानां दशकोटिकाः ॥\nस स्मृत्वा तत्र विधिवत्क्षिप्त्वा स्नात्वा वरानने ॥ ४५ ॥\nततश्चक्रे महायुद्धं तलेनातिभयंकरम् ॥\nजघान स तलं दैत्यं मुष्टिघातेन मस्तके ॥ ४६ ॥\nतस्मिन्प्रवृत्ते तुमुले तु युद्धे चकंपिरे भूभिसमेतलोकाः ॥\nवित्रस्तदेवा न दिशो विरेजुर्महांधकारावृतमूर्छितं जगत् ॥ ४७ ॥\nनष्टाश्च सिद्धा जगतोऽस्य शांतिं करोतु वै पापविनाशनो हरिः ॥\nत्राहीति देवेशि महर्षिसंघा भूतानि भीतानि तथा वदन्ति ॥४८॥\nततो वै मल्लयुद्धेन पातितो भुवि दानवः॥\nकंठमाक्रम्य पादेन खङ्गेन परिपीडितः ॥ ४९ ॥\nहास्यं चकार दैत्योऽथ विष्णुनाऽऽक्रांतकंधरः ॥\nतमाह पुण्डरीकाक्ष किमेतद्धास्यकारणम् ॥7.1.334.५०॥\nवृद्धौ हर्षमवाप्नोति क्षये भवति दुःखितः ॥\nइत्येषा लौकिकी गाथा तत्ते दैत्य विपर्ययः ॥५१॥\nइत्युक्तस्तु तदा दैत्यः प्रत्युवाच जनार्द्दनम् ॥\nअग्निष्टोमादिभिर्यज्ञैवेदाभ्यासैरनेकधा ॥ ५२ ॥\nनित्योपवासनियमैः स्नानदानैर्जपादिभिः ॥\nनिर्मलैर्योगयुक्तैश्च प्राप्यते यत्परं पदम् ॥ ५३ ॥\nतन्मया दुष्टभावेन प्राप्तं विष्णोः परं पदम् ॥\nइत्युक्ते भगवान्विष्णुर्वरदानपरोऽभवत् ॥ ५४ ॥\nउवाच परमं वाक्यं तलं दैत्याधिनायकम् ॥\nवरं वरय दैत्येंद्र यत्ते मनसि संस्थितम् ॥ ५५ ॥\nइति विष्णोर्वचः श्रुत्वा प्रार्थयामास दानवः ॥\nममाख्या वर्त्तते लोके तथा कुरु महीधर ॥ ५६ ॥\nमार्गमासे तु शुक्लायामेकादश्यां समाहितः ॥\nयस्त्वां पश्यति भावेन तस्य पापं विनश्यतु ॥ ५७ ॥\nएवं भविष्यतीत्युक्त्वा देवो हर्षमुपागतः ॥\nनानादुंदुभयो नेदुः पुष्पवर्षं पपात च ॥ ५८ ॥\nविष्णोर्मूर्ध्नि महाभागे लोकाः स्वस्था बभूविरे ॥\nततो देवगणाः सर्वे नृत्यंति च मुदान्विताः ॥\nवदंति हर्षसंयुक्ता नारायणपरायणाः ॥ ५९ ॥\nएतत्तीर्थं महातीर्थं सर्वपापप्रणाशनम् ॥\nश्रमापनोदनं विष्णोर्ब्रह्महत्यादिशोधनम् ॥7.1.334.६०॥\nस्थितो नारायणस्तत्र भैरवस्तत्र शंकरः ॥\nक्षेत्रपालस्वरूपेण कालमेघेति विश्रुतः ॥ ६१ ॥\nतस्य यात्राविधिं वक्ष्ये गत्वा तत्र शुचिर्नरः ॥\nस्मरेद्विष्णुं महादेवि तलस्वामीति यः श्रुतः ॥ ६२ ॥\nस्तुयाद्विष्णुं महादेवि इदं विष्णुऋचा प्रिये ॥\nसहस्रशीर्षामंत्रेण तर्पणादि प्रकारयेत् ॥ ६३ ॥\nएवं स्नात्वा विधानेन दत्त्वा चार्घ्यं जनार्द्दने ॥\nसंपूज्य गंधपुष्पैश्च वस्त्रैः पुष्पानुलेपनैः ॥ ६४ ॥\nमधुनेक्षुरसेनैव कुंकुमेन विलेपयेत् ॥\nकर्पूरोशीरमिश्रेण मृगनाभियुतेन च ॥ ६५ ॥\nवस्त्रैः संवेष्टयेत्पश्चाद्दद्यान्नैवेद्यमुत्तमम् ॥\nधर्मश्रवणसंयुक्तं कार्यं जागरणं ततः ॥ ६६ ॥\nवृषभस्तत्र दातव्यः सुवर्णं वस्त्रयुग्मकम् ॥ ।\nविप्राय वेदयुक्ताय श्रोत्रियाय प्रदापयेत् ॥ ६७ ॥\nउपवासं ततः कुर्यात्तस्मिन्नहनि भामिनि ॥\nरुक्मिणीं च प्रपश्येत नमस्कृत्य जनार्द्दनम् ॥ ६८ ॥\nएवं कृत्वा नरो भक्त्या लभते जन्मजं फलम् ॥\nसर्वेषामेव यज्ञानां दानानां लभते फलम् ॥ ६९ ॥\nतथा च सर्वतीर्थानां व्रतानां लभते फलम् ॥\nउद्धरेत्तु पितुर्वर्गं मातृवर्गं तथैव च ॥ 7.1.334.७० ॥\nजन्मप्रभृतिपापानां कृतानां नाशनं भवेत् ॥\nन दुःखं च न दारिद्र्यं दुर्भगत्वं न जायते ॥ ७१ ॥\nसप्त जन्मांतरं यावत्तलस्वामिप्रदर्शनात् ॥\nसुवर्णानां सहस्रेण ब्राह्मणे वेदपारगे ॥\nदत्तेन यत्फलं देवि तत्कुण्डे स्नानतो लभेत् ॥ ७२ ॥\nएवं तलस्वामिचरित्रमुत्तमं श्रुतं पुरा सिद्धमहर्षिसंघैः ॥\nश्रुत्वा प्रभावं तलदेवसन्निधौ प्राप्नोति सर्वं मनसा यदीप्सितम् ॥ ७३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये तलस्वामिमाहात्म्यवर्णनंनाम चतुस्त्रिंशदुत्तरत्रिशततमो ऽध्यायः ॥ ३३४ ॥"
  }
]
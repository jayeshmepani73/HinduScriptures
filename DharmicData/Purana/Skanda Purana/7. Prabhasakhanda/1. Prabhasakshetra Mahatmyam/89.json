[
  {
    "text": "॥ ईश्वर उवाच ॥ ॥\nततो गच्छेद्वरारोहे कपालीश्वरमुत्तमम् ॥\nरुद्रं तृतीयं पापघ्नं नीलरुद्रस्यपूर्वतः ॥ १ ॥\nबुधेश्वरात्पश्चिमतो धनुषां सप्तके स्थितम् ॥\nछिन्नं मया पुरा देवि ब्रह्मणः पंचमं शिरः ॥ २ ॥\nतत्कपालं करे लग्नं प्रभासक्षेत्रमागतः ॥\nततो वर्षसहस्रं तु संस्थितः क्षेत्रमध्यतः ॥ ३ ॥\nकपालधारी दिग्वासाः कपाली तेन च स्मृतः ॥\nतन्मया पूजितं लिंगं वर्षाणामयुतं प्रिये ॥ ४ ॥\nकपालिरूपमास्थाय कपालीशस्ततः स्मृतः ॥\nसर्वपापहरो नृणां दर्शनात्स्पर्शनादपि ॥ ५ ॥\nमया तत्र नियुक्ता वै रक्षार्थं शूलपाणयः ॥\nगणाः सहस्रशो देवि पापिनां दुष्टचेतसाम् ॥ ६ ॥\nतस्मात्सर्वप्रयत्नेन सम्यक्छ्रद्धासमन्वितः ॥\nपूजयेत्तं महादेवं कपालिनमनामयम् ॥ ७ ॥\nहिरण्यं तत्र दातव्यं ब्राह्मणे वेदपारगे ॥\nपूजयित्वा विधानेन सम्यक्तत्पुरुषाणुना ॥ ८ ॥\nजन्मप्रभृति यत्पापं प्राणिभिः समुपार्जितम् ॥\nषडशीतिमुखे दृष्ट्वा तल्लिंगं तु व्यपोहति ॥ ९ ॥\nइति संक्षेपतः प्रोक्तं माहात्म्यं पापनाशनम् ॥\nकपालिरुद्रदेवस्य तृतीयस्य वरानने ॥ 7.1.89.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये कपा लीश्वरमाहात्म्यवर्णनंनामैकोननवतितमोऽध्यायः ॥ ८९ ॥"
  }
]
[
  {
    "text": "॥ देव्युवाच ॥ ॥\nगौरीश्वरेति विख्यातं यत्त्वया लिंगमुत्तमम् ॥\nकुत्र तिष्ठति तल्लिंगं पूजितं यत्फलं लभेत् ॥ १ ॥\n॥ ईश्वर उवाच ॥ ॥\nशृणु देवि प्रवक्ष्यामि माहात्म्यं पापनारानम् ॥\nगौरीश्वरस्य देवस्य सर्वकामप्रदस्य वै ॥ २ ॥\nइदं तपोवनं देवि ख्यातं गौर्या महाप्रभम् ॥\nधनुषां पचपंचाशत्समंतात्परिमंडलम् ॥३॥\nतत्र मध्ये स्थिता देवी एकपादा तपोन्विता ॥\nतस्या उत्तरतो देवि किंचिदीशानसंस्थितम्॥ ॥४ ॥\nधनुषां चतुरंते च लिंगं पापभयापहम् ॥\nयस्तत्पूजयते भक्त्या लिंगं भक्तियुतो नरः ॥\nकृष्णाष्टम्यां विशेषेण स मुक्तः पातकैर्भवेत् ॥ ५ ॥\nगोदानं चात्र शंसंति सुवर्णं द्विजपुंगवे ॥\nअन्नदानं विशेषेण सर्वपापप्रशांतये ॥ ६ ॥\nगोघ्नो वा ब्रह्महा वाऽपि तथा दुष्कृतकर्मकृत् ॥\nसर्व पापैः प्रमुच्येत तस्य लिंगस्य दर्शनात् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभास क्षेत्रमाहात्म्ये गौरीश्वरमाहात्म्यवर्णनंनामैकोनसप्ततितमोऽध्यायः ॥ ६९ ॥"
  }
]
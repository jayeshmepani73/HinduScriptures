[
  {
    "text": "॥ ईश्वर उवाच ॥ ॥\nततो गच्छेन्महादेवि यत्र प्राची सरस्वती ॥\nतत्र स्थाने स्थितं लिंगं मंकीश्वरमिति श्रुतम् ॥ १ ॥\nतस्योत्पत्तिं प्रवक्ष्यामि सर्वपातकनाशिनीम् ॥\nशृणु देवि महाभागे ह्याश्चर्यं यदभूत्पुरा ॥ २ ॥\nऋषिर्मंकणको नाम स तेपे परमं तपः ॥\nप्राचीमेत्य यताहारो नित्यं स्वाध्यायतत्परः॥ ३ ॥\nबहुवर्षसहस्राणि तस्यातीतानि भामिनि ॥\nकस्यचित्त्वथ कालस्य विद्धादस्य वरानने ॥ ४ ॥\nकराच्छाकरसो जातः कुशाग्रेणेति नः श्रुतम् ॥\nस तं दृष्ट्वा महाश्चर्यं विस्मयं परमं गतः॥५॥\nमेने सिद्धिं परां प्राप्तो हर्षान्नृत्यमथाकरोत् ॥\nतस्मिन्संनृत्यमाने च जगत्स्थावरजंगमम् ॥ ६ ॥\nअनर्त्तत वरारोहे प्रभावात्तस्य वै मुनेः ॥\nततो देवा महेंद्राद्या ब्रह्मविष्णुपुरस्सराः ॥\nऊचुस्त्रिपुरहंतारं नायं नृत्येत्तथा कुरु ॥ ७ ॥\nचलिताः पर्वताः स्थानात्क्षुभितो मकरालयः ॥\nधरणी खण्डशो देव वृक्षाश्च निधनं गताः ॥ ८ ॥\nउत्पथाश्च महानद्यो ग्रहा उन्मार्गसंस्थिताः ॥\nत्रैलोक्यं व्याकुलीभूतं यावत्प्राप्नोति संक्षयम् ॥९॥\nतावन्निवारयस्वैनं नान्यः शक्तो निवारणे ॥ 7.1.270.१० ॥\nस तथेति प्रतिज्ञाय गत्वा तस्य समीपतः ॥\nद्विजरूपं समास्थाय तमृषिं वाक्यमब्रवीत् ॥ ११ ॥\nको हर्षविषयः कस्मात्त्वयैतन्नृत्यते द्विज ॥\nतस्मात्कार्यं वदाशु त्वं परं कौतूहलं द्विजः ॥ १२ ॥\n॥ ऋषिरुवाच ॥ ॥\nकिं न पश्यसि मे ब्रह्मन्कराच्छाकर सं च्युतम्॥\nअत एव हि मे नृत्यं सिद्धोऽहं नात्र संशयः ॥ १३ ॥\n॥ ईश्वर उवाच ॥ ॥\nतस्य तद्वचनं श्रुत्वा भगवांस्त्रिपुरांतकः ॥\nअंगुष्ठं ताडयामास अंगुल्यग्रेण भामिनि ॥ १४ ॥\nततो विनिर्गतं भस्म तत्क्षणाद्धिमपांडुरम् ॥\nअथाब्रवीत्प्रहस्यैनं भगवान्भूतभावनः ॥ १५ ॥\nपश्य मेंऽगुष्ठतो ब्रह्मन्भूरि भस्म विनिर्गतम् ॥\nन नृत्येऽहं न मे हर्षस्तथापि मुनिसत्तम ॥ १६ ॥\nतद्दृष्ट्वा सुमहाश्चर्यं विस्मयं परमं गतः ॥\nअब्रवीत्प्रांजलिर्भूत्वा हर्षगद्गदया गिरा ॥ १७ ॥\nनान्यं देवमहं मन्ये .त्वां मुक्त्वा वृषभध्वजम् ॥\nनान्यस्य विद्यते शक्तिरीदृशी धरणीतले ॥ १८ ॥ ॥\n॥ भगवानुवाच ॥ ॥\nज्ञातोऽस्मि मुनिशार्दूल त्वया वेदविदां वर ॥\nवरं वरय भद्रं ते नित्यं यन्मनसेप्सितम् ॥ १९ ॥\n॥ ऋषिरुवाच ॥ ॥\nप्रसादाद्देवदेवस्य नृत्येन महता विभो ॥\nयथा न स्यात्तपोहानिस्तथा नीतिर्विधीयताम् ॥ 7.1.270.२० ॥\n॥ शंभुरुवाच  ॥ ॥\nतपस्ते वर्द्धतां विप्र मत्प्रसादात्सहस्रधा ॥\nप्राचीमन्विह वत्स्यामि त्वया सार्द्धमहं सदा ॥ २१ ॥\nसरस्वती महापुण्या क्षेत्रे चास्मिन्विशेषतः ॥\nसरस्वत्युत्तरे तीरे यस्त्यजेदात्मनस्तनुम् ॥ २२ ॥\nप्राचीने ह्यृषिशार्दूल न चेहागच्छते पुनः ॥\nआप्लुतो वाजिमेधस्य फलं प्राप्नोति पुष्कलम् ॥ २३ ॥\nनियमैश्चोप वासैश्च शोषयन्देहमात्मनः॥\nजलाहारा वायुभक्षाः पर्णाहाराश्च तापसाः ॥\nतथा च स्थंडिलशया ये चान्ये नियताः पृथक् ॥।२४॥\nये स्नानमाचरिष्यंति तीर्थेऽस्मिन्नियमान्विताः ॥\nते यांति परमां सिद्धिं ब्रह्मणः परमं पदम् ॥ २५ ॥\nअस्मिंस्तीर्थे तु यो दानं त्रुटिमात्रं च कांचनम् ॥\nददाति द्विजमुख्याय मेरुतुल्यं भवेत्फलम् ॥२६॥\nअस्मिंस्तीर्थे तु ये श्राद्धं करिष्यंतीह मानवाः॥\nएकविंशत्कुलोपेताः स्वर्गं यास्यंति ते ध्रुवम् ॥२७॥\nपितॄणां वल्लभं तीर्थं पिंडेनैकेन तर्पिताः ॥\nब्रह्मलोकं गमिष्यंति सुपुत्रेणेह तारिताः ॥ २८ ॥\nभूयश्चान्नं प्रयच्छंति मोक्षमार्गं व्रजंति ते ॥ २९ ॥\nअत्र ये शुभ कर्माणः प्रभासस्थां सरस्वतीम् ॥\nपश्यंति तेपि यास्यंति स्वर्गलोकं द्विजोत्तमाः ॥7.1.270.३०॥\nये पुनस्तत्र भावेन नराः स्नानपरायणाः ॥\nब्रह्मलोकं समासाद्य ते रमिष्यंति सर्वदा ॥ ३१ ॥\nदधि प्रदद्याद्योऽपीह ब्राह्मणाय मनोरमम् ॥\nसोऽप्यग्निलोकमासाद्य भुंक्ते भोगान्सुशोभनान् ॥ ३२ ॥\nऊर्णाप्रावरणं योऽपि भक्त्या दद्याद्द्विजोत्तमे ॥\nसोऽपि याति परां सिद्धिं मर्त्यैरन्यैः सुदुर्लभाम् ॥ ३३ ॥\nये चात्र मलनाशाय विशेयुर्मानवा जलम् ॥\nगोप्रदानफलं तेषां सुखेन फलमादिशेत् ॥ ३४ ॥\nभावेन हि नरः कश्चित्तत्र स्नानं समाचरेत् ॥\nसर्वपापविनिर्मुक्तो विष्णुलोके महीयते ॥ ३५ ॥\nतर्पणात्पिंडदानाच्च नरकेष्वपि संस्थिताः ॥\nस्वर्गं प्रयांति पितरः सुपुत्रेणेह तारिताः ॥ ३६ ॥\nते लभंतेऽक्षयांल्लोका न्ब्रह्मविष्ण्वीशशब्दितान् ॥\nभूयस्त्वन्नं प्रयच्छन्ति मोक्षमार्गं लभंति ते ॥ ३७ ॥\nस्वर्गनिश्रेणिसंभूता प्रभासे तु सरस्वती ॥\nनापुण्यवद्भिः संप्राप्तुं पुंभिः शक्या महानदी ॥ ३८ ॥\nप्राची सरस्वती चैव अन्यत्रैव तु दुर्लभा ॥\nविशेषेण कुरुक्षेत्रे प्रभासे पुष्करे तथा ॥ ३९ ॥\nप्राचीं सरस्वतीं प्राप्य योन्यत्तीर्थं हि मार्गते ॥\nस करस्थं समुत्सृज्य कूर्परेण समाचरेत् ॥ 7.1.270.४० ॥\nकृष्णपक्षे चतुर्दश्यां स्नानं च विहितं सदा ॥\nपिण्याकेंगुदकेनापि पिंडं तत्र ददाति यः ॥\nपितॄणामक्षयं भूयात्पितृलोकं स गच्छति ॥ ४१ ॥\nसरस्वतीवाससमा कुतो रतिः सरस्वतीवाससमाः कुतो गुणाः ॥\nसरस्वतीं प्राप्य गता दिवं नराः पुनः स्मरिष्यंति नदीं सरस्वतीम् ॥ ४२ ॥\n॥ ईश्वर उवाच ॥ ॥\nउक्त्वैवं भगवान्देवस्तत्रैवांतरधीयत ॥\nसांनिध्यमकरोत्तत्र ततःप्रभृति शंकरः ॥ ४३ ॥\nअत्र गाथा पुरा गीता विष्णुना प्रभविष्णुना ॥\nस्नेहार्द्रेण च चित्तेन धर्मपुत्रं प्रति प्रिये ॥ ४४ ॥\nमा  गंगां व्रज कौंतेय मा प्रयागं च पुष्करम् ॥\nतत्र गच्छ कुरुश्रेष्ठ यत्र प्राची सरस्वती ॥ ४५ ॥\nएतत्ते सर्वमाख्यातं यन्मां त्वं परिपृच्छसि ॥\nमाहात्म्यं च सरस्वत्या भूयः किं श्रोतुमिच्छसि ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये प्राचीसरस्वतीमंकीश्वरमाहात्म्यवर्णनंनाम सप्तत्युत्तरद्विशततमोऽध्यायः ॥ २७० ॥"
  }
]
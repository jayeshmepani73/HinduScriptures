[
  {
    "text": "॥ ईश्वर उवाच ॥ ॥\nततः पश्चिमतो गच्छेन्न्यंकुमत्यास्तटे शुभे ॥\nदक्षिणां दिशमाश्रित्य स्थितं तीर्थं महाप्रभम् ॥ १ ॥\nशंखावर्त्तमितिख्यातं यत्र चित्रांकिता शिला ॥\nस्वयंभूता महादेवि रक्तगर्भा सुशोभना ॥ २ ॥\nछिन्ने त्वद्यापि तत्रैव सुरक्तं संप्रदृश्यते ॥\nविष्णुक्षेत्रं हि तत्प्रोक्तं शंखो यत्र हतः पुरा ॥ ३ ॥\nवेदापहारी देवेशि विष्णुना प्रभविष्णुना ॥\nकृतं शखोदकं तीर्थं शंखाकारं तु दृश्यते ॥ ४ ॥\nतत्र स्नात्वा नरो देवि मुच्यते ब्रह्महत्यया ॥\nसप्त जन्मानि विप्रत्वं शूद्रस्यापि प्रजा यते ॥ ५ ॥\nपूर्वं तत्रैव गत्वा च ततो रुद्रगयां व्रजेत् ॥\nगोदानं तत्र देयं तु सम्यग्यात्राफलेप्सुभिः ॥ ६ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शंखावर्त्ततीर्थमाहात्म्यवर्णनंनाम पञ्चत्रिंशदुत्तरत्रिशत तमोऽध्यायः ॥ ३३५ ॥"
  }
]
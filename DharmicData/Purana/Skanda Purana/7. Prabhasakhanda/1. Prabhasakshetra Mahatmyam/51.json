[
  {
    "text": "॥ ईश्वर उवाच ॥ ॥\nततो गच्छेन्महादेवि केतुलिंगं महाप्रभम् ॥\nराह्वीशानादुत्तरे च मंगलायाश्च दक्षिणे ॥ १ ॥\nधनुषोंतरमानेन नातिदूरे व्यवस्थितम् ॥\nलिंगं महाप्रभावं हि सर्वपातकनाशनम् ॥ २ ॥\nकेतुर्नाम ग्रहोत्युग्रः शिवसद्भावभावितः ॥\nवर्तुलोऽतीव विस्तीर्णो लोचनाभ्यां सुभीषणः ॥ ३ ॥\nपलालधूमसंकाशो ग्रहपीडापहारकः ॥\nतत्राकरोत्तपश्चोग्रं दिव्याब्दानां शतं प्रिये ॥ ४ ॥\nतस्य तुष्टो महादेवो ग्रह त्वं प्रददौ प्रिये ॥\nएकादशशतानां च ग्रहाणामाधिपत्यताम् ॥ ५ ॥\nतत्रस्थं पूजयेद्भक्त्या केतुलिंगं महाप्रभम् ॥\nकेतूदये महाघोरे तस्मिन्दृष्टे विशेषतः ॥ ६ ॥\nग्रहपीडासु चोग्रासु पूजयेत्तं विधानतः ॥\nपुष्पैर्गंधैस्तथा धूपैर्नैवेद्यैर्विविधैः शुभैः ॥ ७ ॥\nतोषयेद्विधिवद्देवं केतुं कल्मषनाशनम् ॥ ८ ॥\nइति संक्षेपतः प्रोक्तं केतुलिंगं महोदयम् ॥\nग्रहपीडोपशमनं सर्वपातकनाशनम् ॥ ९ ॥\nएतानि नव लिंगानि ग्रहाणां कथितानि ते ॥\nयः पश्यति नरो नित्यं तस्य पीडाभयं कुतः ॥ 7.1.51.१० ॥\nन दौर्भाग्यं कुले तस्य न रोगी नैव दुःखितः ॥\nजायते पुत्रवद्देवि तं रक्षंति महाग्रहाः ॥ ११ ॥\nइति ते कथितं सम्यक्चतुर्दशायतनं प्रिये ॥\nविघ्नेश्वरं समारभ्य यावत्केतुप्रतिष्ठितम् ॥ १२ ॥\nनवग्रहेश्वराणां तु माहात्म्यं पापनाशनम् ॥\nतथैव पंचलिंगानां श्रुत्वा पापैः प्रमुच्यते ॥ १३ ॥\nकपर्द्दिनं समारभ्य चंडनाथांतकानि च ॥\nपंचैव मुद्रालिंगानि नापुण्यो वेद मानवः ॥ १४ ॥\nसूर्येश्वरं समारभ्य केतुलिंगांतकानि वै ॥\nनवग्रहाणां लिंगानि नान्यो जानाति कश्चन ॥ १५ ॥\nचतुर्दशविधा त्वेवं प्रोक्ताऽऽयतनसंगतिः ॥\nयश्चैनां वेद भावेन स क्षेत्रफलमश्नुते ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये केत्वीश्वरमाहात्म्यवर्णननामैकपंचाशोऽध्यायः ॥ ५१ ॥"
  }
]
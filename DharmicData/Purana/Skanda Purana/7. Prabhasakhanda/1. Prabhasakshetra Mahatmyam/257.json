[
  {
    "text": "॥ ईश्वर उवाच ॥ ॥\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>ततो गच्छेन्महादेवि त्रितकूपमिति स्मृतम्॥\nनंदादित्यस्य पूर्वेण योजनत्रितयेन तु ॥ १ ॥\nपुरा बभूव राजेन्द्रः सौराष्ट्रविषये सुधीः ॥\nआत्रेय इति विख्यातो वेदवेदांगपारगः ॥२॥\nतस्य पुत्रत्रयं जज्ञ ऋतुकालाभिगामिनः ॥\nएकतश्चद्वितश्चैव त्रितश्चैवेति भामिनि ॥३॥\nत्रितस्तेषां कनिष्ठोऽभूद्वेदवेदांगपारगः ॥\nसर्वैरेव गुणैर्युक्तो मूर्खो ज्येष्ठौ बभूवतुः ॥ ४ ॥\nकस्यचित्त्वथकालस्य आत्रेयो द्विज सत्तमः ॥\nतपः कृत्वा तु विपुलं कालधर्ममुपेयिवान्॥ ५ ॥\nततस्तेषां त्रितो राजा बभूव गुणवत्तरः ॥\nधुरमाकर्षयामास पुत्रोऽयं तस्य या पुरा ॥ ६॥\nतस्य बुद्धिः समुत्पन्ना कथं यज्ञं करोम्यहम् ॥\nसन्निमंत्र्य द्विजश्रेष्ठान्यज्ञकर्मस्वधिष्ठितान् ॥ ७ ॥\nइन्द्रादींश्च सुरान्सर्वानावाह्य विधिपूर्वकम् ॥\nदक्षिणार्थं द्विजेन्द्राणां प्रभासं स जगाम ह ॥\nगृहीत्वा भ्रातरौ ज्येष्ठौ गवार्थं प्रस्थितो द्विजः ॥ ८ ॥\nयस्य यस्य गृहे याति स त्रितो वेदपारगः ॥\nतत्र तत्र वरां पूजां लेभे गाश्चैव पुष्कलाः ॥ ९ ॥\nएवं स गोधनं प्राप्य भ्रातृभ्यां सहितस्तदा ॥\nगृहाय प्रस्थितो देवि निर्वृतिं परमां गतः ॥ 7.1.257.१० ॥\nत्रितस्ताभ्यां पुरो याति पृष्ठतो भ्रातरौ च तौ ॥\nगोधनं चालयंतस्ते प्रभासं क्षेत्रमागताः ॥ ११ ॥\nअथ तद्गोधनं दृष्ट्वा भूरि दानार्थमाहृतम् ॥\nभ्रातृभ्यां त्रितये चेति पापा मतिरजायत ॥ १२ ॥\nपरस्परमूचतुस्तौ भ्रातरौ दुष्टचेतसौ ॥\nत्रितो यज्ञेषु कुशलो वेदेषु कुशलस्तथा॥ १३ ॥\nमान्यः पूज्यश्च सर्वत्र आवां मूर्खौ निरर्थकौ ॥\nएतद्धि गोधनं सर्वं त्रितो दास्यति सन्मखे ॥ १४ ॥\nअस्माकं पितृपर्यातो यदाप्तं तत्समं भवेत्॥\nतस्मादत्रैव युक्तोऽस्य वधो वै त्रितयज्ञिनः ॥ १५ ॥\nएवं तौ निश्चयं कृत्वा प्रस्थितौ भ्रातरावुभौ ॥\nत्रितस्तु पुरतो याति निर्विकल्प ऋजुः सुधीः ॥१६॥\nअनु तत्र समुत्तस्थौ व्याघ्रो रौद्रतराकृतिः ॥\nव्यादितास्यो रवं देवि व्यनद्भैरवं ततः ॥ १७ ॥\nतस्य शब्देन ता गावो नष्टा जग्मुर्दिशो दश ॥\nअन्धकूपो महांस्तत्र प्रदेशे दारुणोऽभवत् ॥ १८ ॥\nएकतो दारुणो व्याघ्रः कूपोऽन्यत्र सुदारुणः ॥\nदृष्ट्वा ते भ्रातरः सर्वे भयोद्विग्नाः प्रदुद्रुवुः॥१९ ॥\nअथ ते विषमं प्राप्य तटं कूपस्य भामिनि ॥\nस्थिता यावद्गतो व्याघ्रस्ततो गंतुं मनो दधुः ॥ 7.1.257.२० ॥\nअथ ताभ्यां त्रितो देवि भ्रातृभ्यां नृपसत्तम ॥\nप्रक्षिप्तो दारुणे कूपे जीर्णे तोयविवर्जिते ॥ २१ ॥\nततस्तद्गोधनं गृह्य प्रस्थितौ हृष्टमानसौ ॥\nत्रितस्तु पतितस्तत्र कूपे जलविवर्जिते ॥ २२ ॥\nचिन्तयामास मेधावी नाहं शोचामि जीवितुम् ॥\nमयाहूता द्विजश्रेष्ठा यज्ञार्थं वेदपारगाः ॥\nइन्द्राद्याश्च सुराः सर्वे स क्रतुः स्यान्न मे त्वतः ॥ २३ ॥\nस एवं चिन्तयामास वेदवेदांगपारगः ॥\nमानसं यज्ञमारभ्य तत्रैव वरवर्णिनि ॥ २४ ॥\nस्वयमेव स सूक्तानि प्रोक्त्वा प्रोक्त्वा द्विजोत्तमः ॥\nकृतवान्बालुकाहोमं तेन तुष्टाश्च देवताः ॥ २५ ॥\nश्रद्धां तस्य विदित्वा तु भूयस्तृप्तास्तु देवताः ॥\nआगत्य ब्राह्मणं प्रोचुः कूपमध्ये व्यवस्थितम् ॥ ॥ २६ ॥\n॥ देवा ऊचुः ॥ ॥\nभोभो विप्र त्वया नूनं सर्वे संतर्पिता वयम् ॥\nमानसेन तु यज्ञेन तस्माद्ब्रूहि मनोगतम् ॥ २७ ॥\n॥ ब्राह्मण उवाच ॥ ॥\nयदि देवाः प्रसन्ना मे कूपान्निष्कमणे त्वहम् ॥\nयष्टा स्वं मंदिरं गत्वा देवयज्ञं करोम्यहम्॥ २८ ॥\n॥ ईश्वर उवाच  ॥\nअथ देवैः समादिष्टा तस्मिन्कूपे सरस्वती ॥\nनिर्गत्य वसुधां भित्त्वा पूरयामास वारिणा ॥ २९ ॥\nअथ निष्क्रम्य विप्रोऽसौ यातः स्वभवनं प्रति ॥\nततः प्रभृति देवेशि त्रितकूपः स उच्यते ॥ 7.1.257.३० ॥\nस्नात्वा तत्र शुचिर्भूत्वा त्वथ संतर्पयेत्पितॄन् ॥\nअश्वमेधमवाप्नोति सर्वपापविवर्जितः ॥ ३१ ॥\nतिल दानं तु देवेशि तत्र शस्तं सकाञ्चनम् ॥\nपितॄणां वल्लभं तीर्थं नित्यं चैव तु भामिनि ॥ ३२ ॥\nअग्निष्वात्ता बर्हिषद आयंतुन इति स्मृताः ॥\nये दिव्याः पितरो देवि तेषां सांनिध्यमत्र हि ॥ ३३ ॥\nदर्शनादपि तीर्थस्य तस्य वै सुरसत्तमे ॥\nमुच्यन्ते प्राणिनः पापादाजन्ममरणांतिकात् ॥ ॥ ३४ ॥\nतस्मात्सर्वप्रयत्नेन तत्र स्नानं समाचरेत् ॥\nप्रभासं क्षेत्रमासाद्य यदीच्छेच्छ्रेय आत्मनः ॥ ३५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये त्रितकूपमाहात्म्यवर्णनंनाम सप्तपञ्चाशदुत्तरद्विशततमोऽध्यायः ॥ २५७॥"
  }
]
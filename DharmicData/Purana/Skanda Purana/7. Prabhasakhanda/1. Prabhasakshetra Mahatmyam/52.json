[
  {
    "text": "॥ ईश्वर उवाच ॥ ॥\nपंचाथ सिद्धलिंगानि कथयामि यशस्विनि ॥\nयेषां दर्शनतो देवि सिद्धा यात्रा भवेन्नृणाम् ॥ १ ॥\nसोमेशादीशदिग्भागे वरारोहेति या स्मृता ॥\nतस्याश्च पूर्वदिग्भागे देवं सिद्धेश्वरं परम् ॥\nअभिगम्य नरो भक्त्या अणिमादिकमाप्नुयात् ॥ २ ॥\nसिद्धैः प्रतिष्ठितं लिंगं दृष्ट्वा भक्त्या तु मानवः ॥\nमुच्यते पातकैः सर्वैः सिद्धलोकं स गच्छति ॥ ३ ॥\nविघ्नानि नाशमायांति तत्र क्षेत्रनिवासिनाम् ॥\nकामः क्रोधो भय लोभो रागो मत्सर एव च ॥ ४ ॥\nईर्ष्या दंभस्तथाऽऽलस्यं निद्रा मोहस्त्वहंकृतिः ॥\nएतानि विघ्नरूपाणि सिद्धेर्विघ्नकराणि तु ॥ ५ ॥\nतानि नाशं समायांति तत्र सिद्धे श्वरार्चनात् ॥\nएवं ज्ञात्वा तु यत्नेन तत्र यात्रां समाचरेत् ॥ ६ ॥\nइत्येवं कथितं देवि सिद्धेश्वरमहोदयम्॥\nसर्वकामप्रदं नृणां श्रुतं पातकनाशनम् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये सिद्धेश्वरमाहात्म्यवर्णनंनाम द्विपञ्चाशत्तमोऽध्यायः ॥ ५२ ॥"
  }
]
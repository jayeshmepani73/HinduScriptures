[
  {
    "text": "॥ ईश्वर उवाच ॥ ॥\nततो गच्छेन्महादेवि मंकीश्वरमनुत्तमम् ॥\nत्रिसंगमसमीपस्थं सर्वपातकनाशनम्॥ १ ॥\nमंकीनाम ऋषिः पूर्वमासीत्स तपतां वरः ॥\nस च ज्ञात्वा महाक्षेत्रं प्रभासं शंकरप्रियम् ॥ २ ॥\nअतपद्वै तपो घोरं कन्दमूलफलाशनः ॥\nवर्षाणामयुतं साग्रं प्रतिष्ठाप्य महेश्वरम् ॥ ३ ॥\nततस्तुष्टो महादेवो ददौ प्रीतो वरं तदा ॥\nस वव्रे यदि तुष्टोऽसि अस्मिन्स्थाने स्थितो भव ॥ ४ ॥\nमन्नामांकितलिंगस्तु वस कल्पायुतायुतम् ॥\nएवमस्त्वित्यथेत्युक्त्वा तत्रैवान्तरधीयत ॥ ५ ॥\nतदाप्रभृति तल्लिंगं मंकीश्वरमिति श्रुतम्॥\nमाघे मासे त्रयोदश्यां चतुर्दश्यामथापि वा ॥ ६ ॥\nपूज्याः पंचोपचारेण प्राप्नुयादीप्सितं फलम् ॥\nगोदानं तत्र वै देयं सम्यग्यात्राफलेप्सुभिः ॥ ७ ॥\nइति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये मंकीश्वरमाहात्म्यवर्णनंनाम चतुरशीत्युत्तरशततमोऽध्यायः ॥ १८४ ॥"
  }
]
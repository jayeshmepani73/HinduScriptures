[
  {
    "text": "॥ ईश्वर उवाच ॥ ॥\nततो गच्छेन्महादेवि शांडिल्येश्वरमुत्तमम् ॥\nब्रह्मणः पश्चिमे भागे धनुषां षोडशांतरे ॥ १ ॥\nमहाप्रभावं लिङ्गं तद्दर्शनात्पापनाशनम् ॥ २ ॥\nशांडिल्योनाम ब्रह्मर्षिः सारथिर्ब्रह्मणः स्मृतः ॥\nतपस्वी स महातेजा ज्ञाननिष्ठो जितेन्द्रियः ॥ ३ ॥\nस प्रभासं समासाद्य तपस्तेपे सुदारुणम् ॥\nप्रतिष्ठाप्य महालिंगं सोमेशादुत्तरे स्थितम् ॥ ४ ॥\nस स्वयं पूजयामास दिव्याब्दानां शतं प्रिये ॥\nततोऽभिलषितं प्राप्य कृतकृत्यो बभूव ह ॥ ५ ॥\nनन्दीश्वरप्रसादेन अणिमादिगुणैर्युतः ॥\nतं दृष्ट्वा तु नरः सद्यो विपापः संप्रजायते ॥ ६ ॥\nबाल्ये वयसि यत्पापं वार्धक्ये यौवनेऽपि वा ॥\nअज्ञानाज्ज्ञानतो वाऽपि यः करोति नरः प्रिये ॥\nतत्सर्वं नाशमायाति शांडिल्येश्वरदर्शनात् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये शाण्डिल्येश्वरमाहात्म्यवर्णनंनाम षड्विंशत्युत्तरशततमोऽध्यायः ॥ १२६ ॥"
  }
]
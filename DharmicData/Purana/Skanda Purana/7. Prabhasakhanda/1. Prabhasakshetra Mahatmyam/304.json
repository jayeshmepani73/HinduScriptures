[
  {
    "text": "॥ ईश्वर उवाच ॥ ॥\nततो गच्छेन्महादेवि गंगां त्रिपथगामिनीम् ॥\nसंगालेशादथैशान्यां धनुषां सप्तके स्थिताम्॥ १ ॥\nतस्यां त्रिनेत्रा मत्स्याः स्युर्नित्यमांभसिकाः प्रिये ॥\nकलौयुगेऽपि दृश्यंते सत्यंसत्यं मयोदितम् ॥ २ ॥\nतस्यां स्नात्वा महादेवि मुच्यते पञ्चपातकैः ॥ ३ ॥\n॥ सूत उवाच ॥ ॥\nतस्य तद्वचनं श्रुत्वा विस्मिता गिरिजा सती ॥\nउवाच तं द्विजश्रेष्ठाः प्रचलच्चंद्रशेखरम् ॥४॥\n॥ पार्वत्युवाच ॥ ॥\nकथं तत्र समायाता गंगा त्रिपथगामिनी ॥\nकथं त्रिनेत्राः संजाता मत्स्या आंभसिकाः शिव ॥ ५ ॥\nएतद्विस्तरतो ब्रूहि यद्यहं ते प्रिया विभो ॥ ६ ॥\n॥ ईश्वर उवाच ॥ ॥\nशृणु देवि प्रवक्ष्यामि यदि पृच्छसि मां शुभे ॥\nआस्तिकाः श्रद्दधानाश्च भवंतीति मतिर्मम ॥ ७॥\nयदा शप्तो महादेवो ह्यज्ञानतिमिरावृतैः ॥\nऋषिभिः कोपयुक्तैश्च कस्मिंश्चित्कारणांतरे ॥ ८ ॥\nतदा ते मुनयः सर्वे शप्तं ज्ञात्वा महेश्वरम् ॥\nनिरानंदं जगत्सर्वं दृष्ट्वा चात्मानमेव च ॥ ९ ॥\nआराध्य परमेशानं दधतं गजरूपकम् ॥\nउन्नतं स्थानमानीय सानंदं चक्रिरे द्विजाः ॥ 7.1.304.१० ॥\nततः प्रभृति सर्वे ते शिवद्रोहकरं परम् ॥\nआत्मानं मेनिरे नित्यं प्रसन्नेऽपि महेश्वरे ॥ ११ ॥\nमहोदयान्महातीर्थं सर्व आगत्य सत्वरम् ॥\nतपस्तेपुर्महाघोरं संगालेश्वरसन्निधौ ॥ १२ ॥\nसंगालेश्वरनामानं सर्वे पूज्य यथाविधि ॥\nभृगुरत्रिस्तथा मंकिः कश्यपः कण्व एव च ॥ १३ ॥\nगौतमः कौशिकश्चैव कुशिकश्च महातपाः ॥\nशूकरोऽथ भरद्वाजो भार्गविश्च महातपाः ॥ १४ ॥\nजातूकर्ण्यो वसिष्ठश्च सावर्णिश्च पराशरः ॥\nशांडिल्यश्च पुलस्त्यश्च वत्सश्चैव महातपाः ॥ १५ ॥\nएते चान्ये च बहवो ह्यसंख्याता महर्षयः ॥ १६ ॥\nसंगालेश्वरमासाद्य प्रभासे पापनाशने ॥\nतपः कुर्वंति सततं प्रतिष्ठाप्य महेश्वरम् ॥ १७ ॥\nततः कालेन महता ते सर्वे मुनिपुंगवाः ॥\nध्यानात्त्रिलोचनस्यैव अदृष्टे तु महेश्वरे ॥ १८ ॥\nत्रिनेत्रत्वमनुप्राप्तास्तपोनिष्ठास्तपोधनाः ॥\nपरस्परं वीक्षमाणास्त्रिनेत्रस्याभिशंकया ॥ १९ ॥\nस्तुवंति विविधैः स्तोत्रैर्मन्यमाना महेश्वरम् ॥\nज्ञात्वा ध्यानेन देवस्य त्रिनेत्रत्वमुपागताः ॥ 7.1.304.२० ॥\nचकुरुग्रं तपस्ते तु पूजां देवस्य शूलिनः ॥\nतेषु वै तप्यमानेषु कृपाविष्टो महेश्वरः ॥ २१ ॥\nउवाच तान्मुनीन्सर्वाञ्छृणुध्वं वरमुत्तमम्॥\nप्रसन्नोऽहं मुनिश्रेष्ठास्तपसा पूजयापि च ॥ २२ ॥\n॥ ऋषय ऊचुः ॥ ॥\nयदि प्रसन्नो देवेश वरं नो दातुमर्हसि ॥\nगंगामानय वेगेन ह्यभिषेकाय नो हर ॥ २३ ॥\nतस्यां कृताभिषेकास्तु तव द्रोहकरा वयम् ॥\nअज्ञानभावात्पूतत्वं यास्यामः पृथिवीतले ॥ २४ ॥ ॥\n॥ ईश्वर उवाच ॥ ॥\nयूयं पवित्रकरणाः पावनानां च पावनाः ॥\nगंगां चैवानयिष्यामि युष्माकं चित्ततुष्टये ॥ २५ ॥\nपावित्र्याद्भवतां जातं त्रैनेत्र्यं मुनिसत्तमाः ॥\nएवमुक्त्वा ततः शंभुर्ध्यानस्तिमितलोचनः ॥\nसस्मार क्षणमात्रेण गंगां मीनकुलावृताम् ॥ २६ ॥\nस्मृतमात्रा तदा देवी गंगा त्रिपथगामिनी ॥\nभित्वा भूमितलं प्राप्ता तत्र मीनकुलावृता ॥ २७ ॥\nऋषिभिश्च यदा दृष्टा गंगा मीनयुता शुभा ॥\nदृष्टमात्रास्तु ते मत्स्यास्त्रिनेत्रत्वमुपागताः ॥ २८ ॥\n॥ ईश्वर उवाच ॥ ॥\nयुष्माकं दर्शनाद्विप्रास्त्रिनेत्रत्वमुपागताः ॥\nएतन्निदर्शनं सर्वं लोकानां च प्रदर्शनम् ॥ २९ ॥ ॥।\n॥ ऋषय ऊचुः ॥ ॥\nअस्मिन्कुंडे महादेव मत्स्यानां संततिः सदा ॥\nत्रिनेत्रा त्वत्प्रसादेन भूयात्सर्वा युगेयुगे ॥ 7.1.304.३० ॥\nअस्मिन्कुंडे समागत्य नरः स्नानं करोति यः ॥\nददाति हेम विप्राय गाश्च वस्त्रं तथा तिलान् ॥ ३१ ॥\nअमावास्यां विशेषेण त्रिनेत्रः स प्रजायताम् ॥\nएवं भविष्यतीत्युक्त्वा ह्यन्तर्धानं गतो हरः ॥ ३२ ॥\nब्राह्मणास्तुष्टिसंयुक्ता गताः सर्वे महोदयम् ॥ ३३ ॥\nएतत्ते कथितं देवि गंगामाहात्म्यमुत्तमम् ॥\nश्रुतं पापप्रशमनं सर्वकामफलप्रदम् ॥ ३४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये संगालेश्वरसमीपवर्ति गंगामाहात्म्यवर्णनंनाम चतुरुत्तरत्रिशततमोऽध्यायः ॥ ३०४"
  }
]
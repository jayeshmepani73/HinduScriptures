[
  {
    "text": "॥ ईश्वर उवाच ॥ ॥\nततो गच्छेन्महादेवि गंधर्वेश्वरमुत्तमम् ॥\nदण्डपाणेस्तु भवनादुत्तरे निकटे स्थितम्॥१॥\nयत्र गंधर्वराजो वै घनवाहेति विश्रुतः॥\nतस्य गंधर्वसेनेति ख्याता पुत्री महाप्रभा॥२॥\nशिखंडिना गणेनैव सा शप्ता रूपगर्विता॥\nततो गोशृंगऋषिणा दत्तस्तस्या अनुग्रहः॥३॥\nसोमवारव्रतेनैव सोमेशाराधनं प्रति॥\nततः क्षेत्रं समागत्य तपः कृत्वा सुदुश्चरम्॥४॥\nलिंगं प्रतिष्ठयामास तत्र गंधर्वराट् स्वयम्॥\nतथैव पुत्र्या तस्यैव तत्र लिंगं प्रतिष्ठितम्॥५॥\nअथ तत्रैव देवेशि दंडपाणेः समीपतः ॥\nघनवाहेश्वरं नाम यो लिंगं यत्नतोऽर्चयेत् ॥ ६ ॥\nगंधर्वलोकमाप्नोति दृष्ट्वा स प्रयतः शुचिः ॥\nइति ते कथितं देवि गांधर्वं लिंगमुत्तमम् ॥ ७ ॥\nतृतीयं सर्वपापानां नाशनं पुण्यवर्द्धनम् ॥\nअग्नितीर्थे नरः स्नात्वा पूज्य गंधर्वपूजितम् ॥ ८ ॥\nअयने चोत्तरे प्राप्ते निर्वाणमधिगच्छति ॥\nश्रुत्वा ऽभिनंद्य माहात्म्यं मुच्यते महतो भयात् ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये  गन्धर्वेश्वरमाहात्म्यवर्णनंनाम चतुःपंचाशोऽध्यायः॥५४॥"
  }
]
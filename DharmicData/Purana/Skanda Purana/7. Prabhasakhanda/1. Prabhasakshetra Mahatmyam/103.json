[
  {
    "text": "॥ ईश्वर उवाच ॥ ॥\nततो गच्छेद्वरारोहे कपालेश्वरमुत्तमम् ॥\nतस्या उत्तरदिग्भागे सुरगंधर्वपूजितम्॥ ॥ १ ॥\nपुरा यज्ञे वर्त्तमाने दक्षराजस्य धीमतः ॥\nउपविष्टेषु विप्रेषु हूयमाने हुताशने ॥ २ ॥\nजाल्मरूपधरो भूत्वा शंकरस्तत्र चागतः ॥ २७ ॥\nजीर्णकंथान्वितो देवि मलवान्धूलिधूसरः ॥ ३ ॥\nअथ ते ब्राह्मणाः क्रुद्धा दृष्ट्वा तं जाल्मरूपिणम् ॥\nकपालधारिणं सर्वे धिक्छब्दैस्तं जगर्हिरे॥ ४ ॥\nअसकृत्पापपापेति गच्छगच्छ नराधम ॥\nयज्ञवेदिर्न चार्हा हि मानुषास्थिधरस्य ते ॥ ५ ॥\nअथ प्रहस्य भगवान्यज्ञवेद्यां सुरेश्वरि ॥\nक्षिप्त्वा कपालं नष्टोऽसौ न स ज्ञातो मनीषिभिः ॥ ६ ॥\nतस्मिन्नष्टे कपालं तत्क्षिप्तं मंडपबाह्यतः ॥\nअथान्यत्तत्र संजातं तद्रूपं च वरानने ॥ ७ ॥\nक्षिप्तंक्षिप्तं पुनस्तत्र जायते च महीतले ॥\nएवं शतसहस्राणि प्रयुतान्यर्बुदानि च ॥ ८ ॥\nतत्र क्षिप्तानि जातानि ततस्ते विस्मयान्विताः ॥\nअथोचुर्मुनयः सर्वे निर्विण्णाश्चास्य चेष्टितम् ॥ ९ ॥\nकोऽन्यो देवान्महादेवाद्गंगाक्षालितशेखरात् ॥\nसमर्थ ईदृशं कर्त्तुमस्मिन्यज्ञे विशेषतः ॥ 7.1.103.१० ॥\nततस्ते वि विधैः स्तोत्रैः स्तुवंतो वृषभध्वजम् ॥\nहोमं चक्रुर्मुहुर्वह्नौ मंत्रैस्तैः शतरुद्रियैः ॥ ११ ॥\nततः प्रत्यक्षतां प्राप्तस्तेषां देवो महेश्वरः ॥\nततस्ते विविधैः स्तोत्रैस्तुष्टुवुः शूलपाणिनम्॥\nवेदोक्तमंत्रैर्विविधैः पुराणोक्तैस्तथैव च ॥ १२ ॥\n॥ ऋषय ऊचुः ॥ ॥\nॐ नमो मूलप्रकृतये अजिताय महात्मने ॥\nअनावृताय देवाय निःस्पृहाय नमोनमः ॥ १३ ॥\nनम आद्याय बीजाय आर्षेयाय प्रवर्त्तिने ॥\nअनंतराय चैकाय अव्यक्ताय नमोनमः ॥ ॥। १४ ॥\nनानाविचित्रभुजगांगदभूषणाय सर्वेश्वराय विरजाय नमो वराय ॥\nविश्वात्मने परमकारणकारणाय फुल्लारविंदविपुलायतलोचनाय ॥ ॥ १५ ॥\nअदृश्यमव्यक्तमनादिमव्ययं यदक्षरं ब्रह्म वदंति सर्वगम् ॥\nनिशाम्य यं मृत्युमुखात्प्रमुच्यते तमादिदेवं शरणं प्रपद्ये ॥ १६ ॥\nएवं स्तुतस्तदा सर्वैर्ऋषिभिर्गतकल्मषैः ॥\nततस्तुष्टो महादेवस्तेषां प्रत्यक्षतां गतः ॥\nअब्रवीत्तानृषीन्देवो वृणुध्वं वरमुत्तमम् ॥ १७ ॥\n॥ ब्राह्मणा ऊचुः ॥ ॥\nयदि तुष्टोऽसि नो देव स्थानेऽस्मिन्निरतो भव ॥\nअसंख्यातानि यस्माच्च कपालानि सुरेश्वर ॥ १८ ॥\nपुनः पुनः प्रवृत्तानि व्यपनीतान्यपि प्रभो ॥\nअस्मिन्नसंशयं स्थाने कपालेश्वरनामभृत्॥ १९ ॥\nस्वयं तु लिंगं देवेश तिष्ठेन्मन्वंतरांतरम् ॥\nकपालेश्वरनाम्ना त्वमस्मिन्स्थाने स्थितिं कुरु॥ 7.1.103.२० ॥\nयेत्र त्वां पूजयिष्यंति धूपमाल्यानुलेपनैः ॥\nतेषां तु परमं स्थानं यद्देवैरपि दुर्लभम् ॥ २१ ॥\nबाढमित्येवमुक्त्वाऽसौ स्थित स्तत्रमहेश्वरः ॥\nपुनः प्रवर्तितो यज्ञो निशानाथस्य भामिनि ॥ २२ ॥\nतस्मिन्दृष्टे लभेन्मर्त्यो वाजिमेधफलं प्रिये ॥\nमुच्यते पातकैः सर्वैः पूर्व जन्मार्ज्जितैरपि ॥ २३ ॥\nइदं माहात्म्यमखिलमभूत्स्वायंभुवांतरे ॥\nवैवस्वते पुनश्चान्यद्दक्षयज्ञविनाशकृत् ॥ २४ ॥\nकपालीति महेशानो दक्षेणोक्तः पुरा हरः ॥\nतेन यज्ञस्य विध्वंसं कपाली तमथाकरोत् ॥\nकपालेश्वरनामेति स्थितोस्मिन्मानवान्तरे ॥ २५ ॥\nअथास्य नाम देवस्य सूर्य सावर्णिकेंऽतरे ॥\nभविष्यति वरारोहे नाम तत्त्वेश्वरेति च ॥ २६ ॥\nइति संक्षेपतः प्रोक्तं माहात्म्यं रुद्रदैवतम्॥\nपापघ्नं सर्वजंतूनां पशुपाशविमोक्षणम् ॥ २७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां कपालेश्वरमाहात्म्यवर्णनंनाम त्र्यधिकशततमोऽध्यायः ॥ १०३ ॥"
  }
]
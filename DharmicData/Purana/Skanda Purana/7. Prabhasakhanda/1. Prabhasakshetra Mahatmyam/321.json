[
  {
    "text": "॥ ईश्वर उवाच ॥ ॥\nअथ ते कीर्तयिष्यामि रहस्यं स्थानमुत्तमम् ॥\nसर्वपापहरं नॄणामुन्नतस्थानवासिनाम् ॥ १ ॥\nश्रेष्ठदेवस्य माहात्म्यं ब्रह्मणोऽव्यक्तजन्मनः ॥\nउन्नतस्थानसंस्थस्य देवस्य बालरूपिणः ॥\nयस्य दर्शनमात्रेण सर्वपापैः प्रमुच्यते ॥ २ ॥\n॥ देव्युवाच ॥\nबालरूपीति यत्प्रोक्तमुन्नतं तत्कथं वद ॥\nस्थानेष्वन्येषु सर्वत्र वृद्धरूपी पितामहः ॥ ३ ॥\nकस्मिन्स्थाने स्थितस्तत्र किमर्थं तत्र वा गतः ॥\nकथं स पूज्यो विप्रेन्द्रैस्तिथौ कस्यां क्रमाद्वद ॥ ४ ॥ ॥\n॥ ईश्वर उवाच ॥ ॥\nऋषितोयापश्चिमे तु ऐशान्यां स्थलकेश्वरात् ॥\nब्रह्मणः परमं स्थानं ब्रह्मलोक इवापरः ॥ ५ ॥\nब्रह्मा विष्णुश्च रुद्रश्च पूज्याः प्राभासिके सदा ॥\nब्रह्मभागे स्थितो ब्रह्मा ऋषितोयातटे शुभे ॥ ६ ॥\nरुद्रभागेऽग्नितीर्थे च पूज्यो रुद्रः सनातनः ॥\nगिरौ रैवतके रम्ये पूज्यो दामोदरो हरिः ॥ ७ ॥\nसोमेन प्रार्थितो देवो बालरूपी पितामहः ॥\nआगतश्चाष्टवर्षस्तु ह्युन्नते स्थान उत्तमे ॥ ८ ॥\nदृष्ट्वा ब्रह्मा द्विजाञ्छ्रेष्ठांस्तत्र स्थाने स्थितो विभुः ॥ ९ ॥\nनास्ति ब्रह्मसमो देवो नास्ति ब्रह्मसमो गुरुः ॥\nनास्ति ब्रह्मसमं ज्ञानं नास्ति ब्रह्मसमं तपः ॥ 7.1.321.१० ॥\nतावद्भ्रमंति संसारे दुःखशोकभयाप्लुताः ॥\nन भवंति सुरज्येष्ठे यावद्भक्ताः पितामहे ॥ ११ ॥\nसमासक्तं यथा चित्तं जंतोर्विषयगोचरे ॥\nयद्येवं ब्रह्मणि न्यस्तं को न मुच्येत बंधनात् ॥ १२ ॥\nपरमायुः स्मृतो ब्रह्मा परार्धं तस्य वै गतम् ॥\nउन्नतस्थानसंस्थस्य द्वितीयं भविताऽधुना ॥ १३ ॥।\nयदासावुन्नते स्थाने ब्रह्मलोकात्पितामहः ॥\nआगतश्चाष्टवर्षस्तु बालरूपी तदोच्यते ॥ १४ ॥\nस्थानेष्वन्येषु विप्राणां वृद्धरूपी पितामहः ॥\nयुक्तं तदुन्नतस्थानं सदा च ब्रह्मणः प्रियम् ॥ १५ ॥\nस्नात्वा च विधिवत्पूर्वं ब्रह्मकुंडे नरोत्तम ॥\nपूजयेत्पुष्पधूपाद्यैर्ब्रह्माणं बालरूपिणम् ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थाने ब्रह्ममाहात्म्यवर्णनंनामैकविंशत्युत्तर त्रिशततमोध्यायः ॥ ३२१ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि गंगां त्रिपथगामिनीम् ॥\nअनरकेशतो देवि ऐशान्यां दिशि संस्थिताम् ॥ १ ॥\nस्वयंभूतां धरामध्यादानीतां विष्णुना पुरा ॥\nयादवानां तु मुक्त्यर्थं सर्वपापोपशान्तये ॥ २ ॥\nयस्तत्र कुरुते स्नानं कथंचित्पुण्यसंचयात् ॥\nश्राद्धं चैव विधानेन न स शोचेत्कृताकृते ॥ ३ ॥\nब्रह्माण्डं सकलं दत्त्वा यत्पुण्यफलमाप्नुयात् ॥\nतत्पुण्यं प्राप्नुयाद्देवि कार्तिक्यां जाह्नवीजले ॥ ४ ॥\nकलौ युगे तु संप्राप्ते दुर्ल्लभं तत्र दर्शनम्॥\nकिं पुनः स्नानदानं तु प्रभासे जाह्नवीजले ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गंगामाहात्म्यवर्णनंनामैकोनत्रिंशदुत्तरद्विशततमोऽध्यायः ॥ २२९ ॥"
  }
]
[
  {
    "text": "॥ ईश्वर उवाच ॥ ॥\nतस्यास्तु दक्षिणे भागे स्थितं लिंगं महाप्रभम् ॥\nपांडवेश्वरनामाढ्यं पंचभिः स्थापितं क्रमात् ॥ १ ॥\nगुप्तचर्यां यदा याताः पांडवा वनवासिनः ॥\nतीर्थयात्राप्रसंगेन प्रभासं क्षेत्रमागताः ॥ २ ॥\nतस्मिन्काले महादेवि सं प्राप्ते सोमपर्वणि ॥\nस्थापयामासुस्ते सर्वे लिंगं संनिहिता तटे ॥ ३ ॥\nमार्कण्डप्रमुखान्कृत्वा ऋत्विजो ब्राह्मणोत्तमान् ॥\nवेदोक्तैः कारयामासुरभिषेकं वृषान्ददुः ॥ ४ ॥\nततः प्रसन्ना ऋषयो मार्कंडप्रमुखाः प्रिये ॥\nप्रतिष्ठितस्य लिंगस्य पांडवैर्वरवर्णिनि ॥ ५ ॥\n॥ ऋषय ऊचुः ॥ ॥\nये चैतत्पूजयिष्यंति लिंगं पांडवपूजितम् ॥\nते वै पूज्या भविष्यंति देवदानवरक्षसाम् ॥ ६ ॥\nअश्वमेधफलं तेषां सम्यक्छ्रद्धार्चनेन वै ॥\nभविष्यति न संदेहो ह्यस्मद्वाक्यप्रभावतः ॥ ७ ॥\nस्नात्वा संनिहिताकुंडे योऽर्चयेत्पांडवेश्वरम् ॥\nमाघे मासि समग्रे तु स साक्षात्पुरुषोत्तमः ॥ ८ ॥\nदर्शनेनापि तस्यापि पापं याति सहस्रधा ॥\nविष्णुरूपो हि स प्रोक्तो नात्र कार्या विचारणा ॥ ९॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये संनिहित्यामाहात्म्ये पांडवेश्वरमाहात्म्यवर्णनंनाम षडशीतितमोऽध्यायः ॥ ८६ ॥"
  }
]
[
  {
    "text": "तत्रैव संस्थितं पश्येद्भूधरंनाम नामतः ॥\nउद्धृत्य पृथिवीं यस्माद्दंष्ट्राग्रेण दधार सः ॥ १ ॥\nभूधरस्तेन चाख्यातो देविकातटसंस्थितः ॥\nवेदपादो यूपदंष्ट्रः क्रतुदन्तः स्रुचीमुखः ॥ २ ॥\nअग्निजिह्वो दर्भरोमा ब्रह्मशीर्षो महातपाः ॥\nअहोरात्रेक्षणपरो वेदांगश्रुतिभूषणः ॥ ३ ॥\nआद्यनासः स्रुवतुंडः सामघोषस्वनो महान् ॥\nप्राग्वंशकायो द्युतिमा न्नानादीक्षाविराजितः ॥ ४ ॥\nदक्षिणाहृदयो योगी महासत्रशयो महान् ॥\nउपाकर्मोष्ठरुचकः प्रवर्ग्यावर्तभूषणः ॥ ५ ॥\nनानाच्छन्दोगतिपथो ब्रह्मोक्तक्रमविक्रमः ॥\nभूत्वा यज्ञवराहोऽसौ तत्र स्थाने स्थितोऽभवत् ॥ ६ ॥\nपुष्यमासे ह्यमावास्यामेकादश्यामथापि वा ॥\nप्राप्ते प्रावृषि काले च ज्ञात्वा कन्यागतं रविम् ॥ ७ ॥\nपायसं गुडसंयुक्तं हविष्यं च गुडप्लुतम् ॥\nनमो वः पितरो रसाय अन्नाद्यमभिमंत्रयेत् ॥ ८ ॥\nतेजोऽसिशुक्रमित्याज्यं दधिक्राव्णेन वै दधि ॥\nक्षीरमाज्याय मन्त्रेण व्यञ्जनानि च यानि तु ॥ ९ ॥\nभक्ष्यभोज्यानि सर्वाणि महानिन्द्रेण दापयेत् ॥\nसंवत्स रोनियो मंत्रं जप्त्वा तेनोदकं द्विजः ॥ 7.1.277.१० ॥\nएवं संभोज्य वै विप्रान्पिण्डदानं तु दापयेत् ॥\nइत्यनेन विधानेन यस्तत्र श्राद्धकृद्भवेत् ॥११॥\nतस्य तृप्तास्तु पितरो यावदिंद्राश्चतुर्द्दश ॥\nगयाश्राद्धं विनापीह गयाश्राद्धफलं लभेत्॥१२॥\nइति श्रीस्कांदे महापुराण एकाशीतिसाहस्र्यां सहितायां सप्तमे प्रभासखंडे प्रथमे प्रभासक्षेत्रमाहात्म्ये देविकामाहात्म्ये भूधरयज्ञवराहमाहात्म्यवर्णनंनाम सप्तसप्तत्युत्तरद्विशततमोऽध्यायः ॥२७७॥"
  }
]
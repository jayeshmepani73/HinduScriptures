[
  {
    "text": "॥ ईश्वर उवाच ॥ ॥\nततो गच्छेन्महादेवि कुमारेश्वरमुत्तमम् ॥\nलिंगं महाप्रभावं हि महापातकनाशनम् ॥ १ ॥\nधनुषां त्रिंशता देवि वरुणान्नैऋते स्थितम् ॥\nगौरीतपोवनाद्देवि दक्षिण स्थानसंस्थितम् ॥ २ ॥\nषण्मुखेन महादेवि तत्र कृत्वा महत्तपः ॥\nप्रतिष्ठितं महालिंगं कुमारेशस्ततोऽभवत् ॥ ३ ॥\nयस्तं पूजयते भक्त्या मासमेकं निरन्तरम् ॥\nषण्मासस्यार्चनेनैव यत्पुण्यमुपजायते ॥ ४ ॥\nतत्पुण्यं सकलं तस्य कुमारेशार्चनात्सकृत् ॥\nलभते दिवसैकेन विधिना यदि पूजयेत् ॥ ५ ॥\nकामं क्रोधं तथा लोभं रागं त्यक्त्वा तु मत्सरम् ॥\nब्रह्मचारी यतिर्भूत्वा सकृदप्येनमर्चयेत् ॥ ६ ॥\nएवं संपूजिते देवि सम्यग्यात्रा फलं लभेत् ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये कुमारेश्वरमाहात्म्यवर्णनं नाम त्रिसप्ततितमोऽध्यायः ॥ ७३ ॥"
  }
]
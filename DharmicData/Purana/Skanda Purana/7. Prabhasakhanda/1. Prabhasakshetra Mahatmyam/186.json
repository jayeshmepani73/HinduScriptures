[
  {
    "text": "॥ ईश्वर उवाच ॥ ॥\nततो गच्छेन्महादेवि नागस्थानमनुत्तमम् ॥\nमंकीशात्पश्चिमे भागे संगमत्रितयं गतम् ॥ १ ॥\nपापघ्नं सर्वजंतूनां पातालविवरं महत् ॥ २ ॥\nबलभद्रः पुरा देवि श्रुत्वा कृष्णस्य पंचताम् ॥\nभल्लतीर्थे तु भल्लेन ततः प्रभासमागतः ॥ ३ ॥\nक्षेत्रं महाप्रभावं हि ज्ञात्वा सर्वार्थसिद्धिदम् ॥\nयादवानां क्षयं कृत्वा ततो वैराग्यमेयिवान् ॥ ॥ ४ ॥\nशेषनागेशरूपेण निष्क्रम्य च शरीरतः ॥\nगच्छन्गच्छंस्तदा प्राप्य तीर्थं त्रैसंगमं परम् ॥ ५ ॥\nपातालस्य तदा दृष्ट्वा द्वारं विवररूपकम् ॥\nप्रविष्टोऽथ जगामाशु यत्रानंतः स्वयं स्थितः ॥ ६ ॥\nयतो नागस्वरूपेण स्थानेऽस्मिंश्च समाविशत् ॥\nतत्प्रभृत्येव देवेशि नागस्थानमिति श्रुतम् ॥ ७ ॥\nनागरादित्यपूर्वेण यत्र कायो विसर्जितः ॥\nतदद्यापि प्रसिद्धं वै शेषस्थानमिति श्रुतम् ॥ ८ ॥\nअतः स्नात्वा महादेवि तत्र तीर्थे त्रिसंगमे ।\nनागस्थानं समभ्यर्च्य पञ्चम्यामकृताशनः ॥९॥\nश्राद्धं कृत्वा यथाशक्त्या दत्त्वा विप्राय दक्षिणाम् ॥\nविमुक्तः सर्वदुःखेभ्यो रुद्रलोकं स गच्छति ॥ १० ॥\nपायसं मधुसंमिश्रं भक्ष्यभोज्यैः समन्वितम् ॥\nशेषनागं समुद्दिश्य विप्रं यस्तत्र भोजयेत् ॥\nकोटिभोज्यं कृतं तेन जायते नात्र संशयः ॥ ११ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये नाग स्थानमाहात्म्यवर्णनंनाम षडशीत्युत्तरशततमोऽध्यायः ॥ १८६ ॥"
  }
]
[
  {
    "text": "॥ ईश्वर उवाच॥ ॥\nततो गच्छेन्महादेवि अघोरेश्वरमुत्तमम्॥\nषष्ठं लिंगं समाख्यातं तद्वक्त्रं भैरवं स्मृतम्॥१॥\nत्र्यंबकेश्वरवायव्ये धनुषां पंचके स्थितम्॥\nसर्वकामप्रदं पुण्यं कलिकल्मषनाशनम्॥२।.\nयस्तं पूजयते भक्त्या स्नानपूजादिभिः क्रमात्॥\nमेरुदानस्य कृत्स्नस्य स लभेन्मनुजः फलम्॥३॥\nदक्षिणामूर्तिमास्थाय यत्किंचित्तत्र दीयते॥\nअघोरेश्वरदेवस्य तत्सर्वं चाक्षयं भवेत्॥४॥\nयः श्राद्धं कुरुते तत्र अघोरेश्वरदक्षिणे॥\nआकल्पं तृप्तिमायांति पितरस्तस्य तर्पिताः ॥ ५॥\nकिं श्राद्धेन गयातीर्थे वाजिमेधेन किं प्रिये ॥\nतत्र श्राद्धेन तत्सर्वं फलमभ्यधिकं लभेत्  ॥ ६ ॥\nत्रुटिमात्रमपि स्वर्णं यात्रायां यः प्रयच्छति ॥\nस सर्वं फलमाप्नोति महादानस्य भूरिशः ॥ ७ ॥\nब्रह्मकूर्चं चरेद्यस्तु सोमाष्टम्यां विधानतः ॥\nअघोरेश्वरसांनिध्ये अघोरेणाभिमंत्रितम् ॥\nषडब्दस्य महत्तेन प्रायश्चित्तं कृतं भवेत् ॥ ८ ॥\nइति संक्षेपतः प्रोक्तमघोरेशमहोदयम् ॥\nमाहात्म्यं सर्वपापघ्नं श्रुतं सर्वार्थसाधकम् ॥ ९ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादश रुद्रमाहात्म्येऽघोरेश्वरमाहात्म्यवर्णनंनाम द्विनवतितमोऽध्यायः ॥ ९२ ॥"
  }
]
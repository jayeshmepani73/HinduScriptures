[
  {
    "text": "॥ ईश्वर उवाच ॥ ॥\nतस्यैव पूर्वदिग्भागे लिंगं पातकनाशनम् ॥\nगौतमेश्वरनामाढ्यं दैत्यसूदनपश्चिमे ॥ १ ॥\nधनुषां पंचके देवि संस्थितं सर्वकामदम् ॥\nशल्येनाराधितं यद्वै मद्रराजेन भामिनि ॥ २ ॥\nततः कृतं तपश्चोग्रं समाराध्य महेश्वरम् ॥\nअन्योऽप्येवं नरो यस्तु तं समाराधयिष्यति ॥ ३ ॥\nस प्राप्स्यति परां सिद्धिं यथा शल्यो महामनाः ॥\nचैत्र शुक्लचतुर्द्दश्यां स्नापयेत्पयसा तु यः ॥ ४ ॥\nगंधोदकेन च ततः पूजयेत्कुसुमोत्तमैः ॥\nतथैव विधिवद्भक्त्या सोऽश्वमेधफलं लभेत् ॥ ५ ॥\nवाचा कृतं च यत्पापं मनसा कर्मणाऽथ वा ॥\nतत्सर्वं नश्यते देवि तस्य लिंगस्य दर्शनात् ॥ ६ ॥\nइति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गौतमेश्वरमाहात्म्यवर्णनंनामाशीतितमोऽध्यायः ॥ ८० ॥ ॥"
  }
]
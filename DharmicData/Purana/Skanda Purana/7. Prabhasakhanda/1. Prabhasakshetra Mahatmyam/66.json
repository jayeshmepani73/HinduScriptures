[
  {
    "text": "॥ ॥ ईश्वर उवाच ॥ ॥\nततो गच्छेन्महालिंगमर्घ्येश्वरमिति श्रुतम् ॥\nउत्तरे तु विशालाक्ष्या नातिदूरे व्यवस्थितम् ॥ १ ॥\nलिंगं महाप्रभावं हि सुरगन्धर्वपूजितम् ॥\nयदा देवी समायाता वडवानलधारिणी ॥ २ ॥\nप्रभासक्षेत्रमासाद्य दृष्ट्वा तत्र महोदधिम् ॥\nअर्घ्यं दत्तवती तत्र विधिना तन्महोदधेः ॥ ३ ॥\nप्रतिष्ठाप्य महल्लिंगं संपूज्य विधिना ततः ॥\nप्रविवेशाथ देवेशि स्नानार्थं च महोदधौ ॥ ४ ॥\nयस्मादर्घ्यं पुरा दत्त्वा पश्चादीशः प्रतिष्ठितः ॥\nतेनार्घ्येशेति विख्यातं लिंगं पापप्रणाशनम् ॥ ५ ॥\nपंचामृतेन संस्नाप्य विधिना यस्तमर्चयेत् ॥\nसप्तजन्मानि देवेशि स विद्यामधिगच्छति ॥\nसम्यक्छास्त्रप्रवक्ता च सर्वसंदेहवित्तमः ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽर्घ्येश्वरमाहात्म्यवर्णनंनाम षट्षष्टितमोऽध्यायः ॥ ६६ ॥"
  }
]
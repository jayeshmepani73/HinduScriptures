[
  {
    "text": "॥ ईश्वर उवाच ॥ ॥\nअन्यच्च कथयिष्यामि रहस्यं तव भामिनि ॥\nयत्र कस्य चिदाख्यातं तत्ते वच्मि वरानने ॥ १ ॥\nपृथ्वीभागे स्थितो ब्रह्मा अपां भागे जनार्द्दनः ॥\nतेजोभागस्थितो रुद्रो वायुभागे तथेश्वरः ॥ २ ॥\nआकाशभागसंस्थाने स्थितः साक्षात्सदाशिवः ॥ ३ ॥\nयस्ययस्यैव यो भागस्तस्मिंस्तीर्थानि यानि वै ॥\nतस्यतस्य न संदेहः स स एवेश्वरः स्मृतः ॥ ४ ॥\nछागलंडं दुगण्डं च माकोटं मण्डलेश्वरम् ॥\nकालिंजरं वनं चैव शंकुकर्णं स्थलेश्वरम् ॥ ५ ॥ <a class=\"external text\" href=\"http://www.angelfire.com/in4/vedastudy/pur_index23/mahabhuta.htm\" rel=\"nofollow\">महाभूतोपरि टिप्पणी</a>\nशूलेश्वरं च विख्यातं पृथ्वीतत्त्वे च संस्थितम् ॥\nहरिश्चन्द्रं च श्रीशैलं जल्पेशोन्नांतिकेश्वरम्॥ ६ ॥\nमहाकालं मध्यमं च केदारं भैरवं तथा ॥\nपवित्राष्टकमेतद्धि जलसंस्थं वरानने ॥ ७ ॥\nअमरेशं प्रभासं च नैमिषं पुष्करं तथा ॥\nआषाढिं चैव दण्डिं च भारभूतिं च लांगलम् ॥ ८ ॥\nआदि गुह्याष्टकं ह्येतत्तेजस्तत्त्वे प्रतिष्ठितम् ॥\nगया चैव कुरुक्षेत्रं तीर्थं कनखलं तथा ॥ ९ ॥\nविमलं चाट्टहासं च माहेन्द्रं भीमसंज्ञकम् ॥\nगुह्याद्गुह्यतरं ह्येतत्प्रोक्तं वाय्वष्टकं तव ॥ 7.1.10.१० ॥\nवस्त्रापथं रुद्रकोटिर्ज्येष्ठेश्वरं महालयम् ॥\nगोकर्णं रुद्रकर्णं च वर्णाख्यं स्थापसंज्ञकम् ॥ ११ ॥\nपवित्राष्टकमेतद्धि आकाशस्थं वरानने ॥\nएतानि तत्त्वतीर्थानि सर्वाणि कथितानि वै ॥ १२ ॥\nयो यस्मिन्देवता तत्त्वे सा तन्माहात्म्यसूचिका ॥\nऔदकं च महातत्त्वं विष्णोश्चातिप्रियं प्रिये ॥ १३ ॥\nजलशायी स्मृतस्तेन नारायण इति श्रुतिः ॥\nआप्यतत्त्वं तु तीर्थानि यानि प्रोक्ता- नि ते मया ॥ १४॥\nतानि प्रियाणि देवेशि ध्रुवं नारायणस्य वै ॥\nऔदकं चैव यत्तत्त्वं तस्मिन्प्राभासिकं स्मृतम् ॥ १५ ॥\nतत्र देवो लयं याति हरिर्जन्मनिजन्मनि ॥\nस वासुदेवः सूक्ष्मात्मा परात्परतरे स्थितः ॥ १६ ॥\nस शिवः परमं व्योम अनादिनिधनो विभुः ॥\nतस्मात्परतरं नास्ति सर्वशास्त्रागमेषु च ॥ १७ ॥\nसिद्धांतागमवेदांतदर्शनेषु विशेषतः ॥\nतेषु चैव न भिन्नस्तु मया सार्द्धं यशस्विनि ॥ १८ ॥\nतस्मिन्स्थाने हरिः साक्षात्प्रत्यक्षेण तु संस्थितः ॥\nलिंगैश्चतुर्भिः संयुक्तो ज्ञायते न च केनचित् ॥ १९ ॥\nमोक्षार्थं नैष्ठिकैर्वर्णैर्व्रतैश्चैव तु यत्फलम् ॥\nतत्फलं समवाप्नोति भल्लुकातीर्थदर्शनात्॥ 7.1.10.२० ॥\nगोचर्ममात्रं तत्स्थानं समंतात्परिमण्डलम् ॥\nन हि कश्चिद्विजानाति विना शास्त्रेण भामिनि॥ २१ ॥\nविषुवं वहते तत्र नृणामद्यापि पार्वति ॥\nपंचलिंगानि तत्रैव पंचवक्त्राणि कानि चित् ॥ २२ ॥\nकुक्कुटांडकमानानि महास्थूलानि कानिचित्॥\nसर्पेण वेष्टितान्येव चिह्नितानि त्रिशूलिभिः ॥ २३ ॥\nतेषां दर्शनमात्रेण कोटिलिंगार्चनफलम् ॥\nतस्मादिदं महाक्षेत्रं ब्रह्माद्यैः सेव्यते सदा ॥२४ ॥\nश्रुतिमद्भिश्च विप्रेंद्रैः संसिद्धैश्च तपस्विभिः ॥\nप्रतिमासं तथाष्टम्यां प्रतिमासं चतुर्दशीम् ॥ २५ ॥\nशशिभानूपरागे वा कार्त्तिक्यां तु विशेषतः ॥\nप्रभासस्थानि लिंगानि प्रपूज्यन्ते वरानने ॥ २६ ॥\nसंनिहत्यां कुरुक्षेत्रे सर्वस्तीर्थायुतैः सह ॥\nपुष्करं नैमिषं चैवं प्रयागं संपृथूदकम् ॥२७॥\nषष्टि तीर्थसहस्राणि षष्टिकोटिशतानि च ॥\nमाघ्यांमाघ्यां समेष्यंति सरस्वत्यब्धिसंगमे ॥ २८ ॥\nस्मरणात्तस्य तीर्थस्य नामसंकीर्तनादपि ॥\nमृत्युकालभवाद्वापि पापं त्यक्ष्यति सुव्रते ॥ २९ ॥\nआनर्त्तसारं सौम्यं च तथा भुवनभूषणम् ॥\nदिव्यं पांचनदं पुण्यमादिगुह्यं महोदयम् ॥ 7.1.10.३० ॥\nसिद्ध रत्नाकरं नाम समुद्रावरणं तथा॥\nधर्माकारं कलाधारं शिवगर्भगृहं तथा ॥३१॥\nसर्वदेवनिवेशं च सर्वपातकनाशनम्॥\nअस्य क्षेत्रस्य नामानि कल्पे कल्पे पृथक्प्रिये ॥ ३२ ॥\nआयामादीनि जानीहि गुह्यानि सुरसुन्दरि ॥\nआद्ये कल्पे पुरा देवि प्रमोदनमिति स्मृतम् ॥ ३३ ॥\nनन्दनं परितस्तस्य तस्यापि परतः शिवम् ॥\nशिवात्परतरं चोग्रं भद्रिकं परतः पुनः ॥ ३४ ॥\nसमिंधनं परं तस्मात्कामदं च ततः परम् ॥\nसिद्धिदं चापि धर्मज्ञं वैश्वरूपं च मुक्तिदम्॥ ३५ ॥\nतथा श्रीपद्मनाभं तु श्रीवत्सं तु महाप्रभम्॥\nतथा च पापसंहारं सर्वकामप्रदं तथा ॥ ३६ ॥\nमोक्षमार्गं वरा रोहे तथा देवि सुदर्शनम् ॥\nधर्मगर्भं तु धर्माणां प्रभासं पापनाशनम् ॥\nअतः परं भवन्तीह उत्पलावर्त्तिकानि च ॥ ३७ ॥\nक्षेत्रस्य मध्ये यद्देवि मम गर्भगृहं स्मृतम् ॥\nतस्य नामानि ते देवि कथितान्यनुपूर्वशः ॥ ३८ ॥\nश्रुत्वा नामान्यशेषाणि क्षेत्रमाहात्म्यमेव च ॥\nतेषां तु वांछिता सिद्धि र्भविष्यति न संशयः ॥ ३९ ॥\nएतत्कीर्त्तयमानस्य त्रिकालं तु महोदयम् ॥\nसंध्याकालांतरं पापमहोरात्रं विनश्यति ॥ 7.1.10.४० ॥\nअपि वै दांभिकाश्चैव ये वसंत्यल्पबुद्धयः ॥\nमूढा जीवनिका विप्रास्तेऽपि यांति मृता दिवम् ॥ ४१ ॥\nअस्य क्षेत्रस्य मध्ये तु रवियोजनमध्यतः ॥\nउपक्षेत्राणि देवेशि संत्यन्यानि सहस्रशः ॥ ४२ ॥\nकानिचित्पद्मरूपाणि यवाकाराणि कानिचित् ॥\nषट्कोणानि त्रिकोणानि दण्डाकाराणि कानिचित् ॥ ४३ ॥\nचंद्रबिंबार्द्धभेदानि चतुरस्रप्रभेदतः ॥\nब्रह्मादिदैवतानीशे क्षेत्रमध्ये स्थितानि तु ॥ ४४ ॥\nकानिचिद्योजनार्द्धानि तदर्धार्धानि कानिचित् ॥\nनिवर्त्तनप्रमाणेन दण्डमानेन कानिचित् ॥४५ ॥\nगोचर्ममानमध्यानि कानिचिद्धनुषांतरम् ॥\nयज्ञोपवीतमात्राणि प्रभासे संति कोटिशः ॥ ४६ ॥\nअंगुल्यष्टम भागोऽपि नभोस्ति कमलेक्षणे ॥\nन संति यस्मिंस्तीर्थानि दिव्यानि च नभस्तले ॥ ४७ ॥\nप्रभासक्षेत्रमासाद्य तिष्ठंति प्रलयादनु ॥\nकेदारे चैव यल्लिंगं यच्च देवि महालये ॥ ४८ ॥\nमध्यमेश्वरसंस्थं च तथा पाशुपतेश्वरम् ॥\nशंकुकर्णेश्वरं चैव भद्रेश्वरमथापि च ॥ ४९ ॥\nसोमे श्वरमथैकाग्रं कालेश्वरमजेश्वरम् ॥\nभैरवेश्वरमीशानं तथा कायावरोहणम् ॥ 7.1.10.५० ॥\nचापटेश्वरकं पुण्यं तथा बदरिकाश्रमम् ॥\nरुद्रकोटिर्महाकोटि स्तथा श्रीपर्वतं शुभम् ॥५१॥\nकपाली चैव देवेशः करवीरं तथा पुनः ॥\nओंकारं परमं पुण्यं वशिष्ठाश्रममेव च ॥\nयत्र कोटिः स्मृता देवि रुद्राणां कामरूपिणाम् ॥ ५२ ॥\nयानि चान्यानि स्थानानि पुण्यानि मम भूतले ॥\nप्रयागं पुरतः कृत्वा प्रभासे निवसंति च ॥ ५३ ॥\nउत्तरे रविपुत्री तु दक्षिणे सागरं स्मृतम् ॥\nदक्षिणोत्तरमानोऽयं क्षेत्रस्यास्य प्रकीर्त्तितः ॥ ५४ ॥\nरुक्मिण्याः पूर्वतश्चैव तप्ततोयाच्च पश्चिमे ॥\nपूर्वपश्चिममानोऽयं प्रभासस्य प्रकीर्त्तितः ॥ ५५ ॥\nएतदन्तरमासाद्य तीर्थानि सुरसुन्दरि ॥\nपातालादिकटाहांतं तानि तत्र वसंति वै ॥ ५६ ॥\nएवं ज्ञात्वा महादेवि सर्वदेवमयो हरिः ॥\nप्रभासक्षेत्रमासाद्य तत्याज स्वं कलेवरम् ॥ ५७ ॥\nदिव्यं ममेदं चरितं हि रौद्रं श्रोष्यंति ये पर्वसु वा सदा वा ॥\nते चापि यास्यंति मम प्रसादात्त्रिविष्टपं पुण्यजनाधिवासम् ॥ ५८ ॥\nइति कथितमशेषमेव चित्रं चरितमिदं तव देवि पुण्ययुक्तम् ॥\nइतरमपि तवातिवल्लभं यद्वद कथयामि महोदयं मुनीनाम् ॥ ५९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभास क्षेत्रस्थ तीर्थक्षेत्रमाहात्म्यद्वारा प्रभासक्षेत्रस्य सर्वक्षेत्रोत्तमत्ववर्णनंनाम दशमोऽध्यायः ॥१०॥"
  }
]
[
  {
    "text": "॥ ईश्वर उवाच ॥ ॥\nततः श्रुत्वा च शर्यातिर्वलभीस्थान संस्थितः ॥\nवयस्थं च्यवनं श्रुत्वा आनन्दोद्गतमानसः ॥ १ ॥\nप्रहृष्टः सेनया सार्द्धं स प्रायाद्भार्गवाश्रमम् ॥\nच्यवनं च सुकन्यां च हृष्टां देव सुतामिव ॥ २ ॥\nगतो महीपः शर्यातिः कृत्स्नानंदमहोदधिः ॥\nऋषिणा सत्कृतस्तेन सभार्यः पृथिवीपतिः ॥\nतत्रोपविष्टः कल्याणीः कथाश्चक्रे महामनाः ॥ ३ ॥\nअथैनं भार्गवो देवि ह्युवाच परिसांत्वयन् ॥\nयाजयिष्यामि राजंस्त्वां संभारानुपकल्पय ॥ ४ ॥\nततः परमसंहृष्टः शर्यातिः पृथिवीपतिः ॥\nच्यवनस्य महादेवि तद्वाक्यं प्रत्यपूजयत् ॥ ५ ॥\nप्रशस्तेऽहनि याज्ञीये सर्वकामसमृद्धिमत् ॥\nकारयामास शर्यातिर्यज्ञायतनमुत्तमम् ॥ ६ ॥\nतत्रैव च्यवनो देवि याजयामास भार्गवम् ॥\nअद्भुतानि च तत्रासन्यानि तानि महेश्वरि ॥ ७ ॥\nअगृह्णाच्च्यवनः सोममश्विनोर्देवयोस्तदा ॥\nतमिन्द्रो वारयामास मा गृहाण तयोर्ग्रहम् ॥ ८.॥\n॥ इन्द्र उवाच ॥ ॥\nउभावेतौ न सोमार्हौ नासत्याविति मे मतिः ॥\nभिषजौ देवतानां हि कर्मणा तेन गर्हितौ ॥ ९ ॥\n॥ च्यवन उवाच ॥ ॥\nमाऽवमंस्था महात्मानौ रूपद्रविणवर्चसौ ॥\nयौ चक्रतुश्च मामद्य वृंदारकमिवाजरम् ॥ 7.1.282.१० ॥\nसमत्वेनान्यदेवानां कथं वै नेक्षते भवान्॥\nअश्विनावपि देवेन्द्र देवौ विद्धि परंतप ॥ ११ ॥\n॥ इन्द्र उवाच ॥ ॥\nचिकित्सकौ कर्मकरौ कामरूपसमन्वितौ ॥\nलोके चरंतौ मर्त्यानां कथं सोममिहार्हतः ॥ १२ ॥\n॥ ईश्वर उवाच ॥ ॥\nएतदेव यदा वाक्यमाम्रेडयति वासवः ॥\nअनादृत्य ततः शक्रं ग्रहं जग्राह भार्गवः ॥ १३ ॥\nग्रहीष्यंतं ततः सोममश्विनोः सत्तमं तदा ॥\nसमीक्ष्य बलभिद्देव इदं वचनमब्रवीत् ॥ १४ ॥\nआभ्यामर्थाय सोमं त्वं ग्रहीष्यसि यदि स्वयम् ॥\nवज्रं ते प्रहरिष्यामि घोररूपमनुत्तमम् ॥ १५ ॥\nएवमुक्तः स्वयमिन्द्रमभिवीक्ष्य स भार्गवः ॥\nजग्राह विधिवत्सोममश्विभ्यामुत्तमं ग्रहम् ॥ १६ ॥\nततोऽस्मै प्राहरत्कोपाद्वज्रमिंद्रः शचीपतिः ॥\nतस्य प्रहरतो बाहुं स्तंभयामास भार्गवः ॥ १७ ॥\nस्तंभयित्वाथ च्यवनो जुहुवे मन्त्रतोऽनलम् ॥\nकृत्यार्थी सुमहातेजा देवं हिंसितुमुद्यतः ॥ १८ ॥\nतत्र कृत्योद्भवो यज्ञे मुनेस्तस्य तपोबलात् ॥\nमदोनाम महावीर्यो महाकायो महासुरः ॥ १९ ॥\nशरीरं यस्य निर्देष्टुमशक्यं च सुरासुरैः ॥\nतस्य प्रमाणं वपुषा न तुल्यमिह विद्यते ॥ 7.1.282.२० ॥\nतस्यास्यं चाभवेद्घोरं दंष्ट्रा दुर्दर्शनं महत् ॥\nहनुरेकः स्थितस्तस्य भूमावेको दिवं गतः ॥ २१ ॥\nचतस्रश्चापि ता दंष्ट्रा योजनानां शतंशतम् ॥\nइतरे त्वस्य दशना बभूबुर्दशयोजनाः ॥२२ ॥\nप्राकारसदृशाकारा मूलाग्रसमदर्शनाः ॥\nनाम्ना पर्वतसंकाशाश्चायुतायुतयोजनाः ॥ २३ ॥\nनेत्रे रविशशिप्रख्ये भ्रुवावंतकसन्निभे ॥\nलेलिहज्जिह्वया वक्त्रं विद्युच्चलितलोलया ॥\nव्यात्ताननो घोरदृष्टिर्ग्रसन्निव जगद्बलात् ॥ २४ ॥\nस भक्षयिष्यन्संक्रुद्धः शतक्रतुमुपाद्रवत् ॥\nमहता घोरनादेन लोकाञ्छब्देन छादयन् ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्ये च्यवनेन नासत्ययज्ञभागप्रतिरोधकवज्र मोचनोद्यतशक्रनाशाय कृत्योद्भवमदनामकमहाऽसुरोत्पादनवृत्तान्तवर्णनंनाम द्व्यशीत्युत्तरद्विशततमोऽध्यायः ॥ २८२ ॥ ॥"
  }
]
[
  {
    "text": "॥ ईश्वर उवाच ॥ ॥\nतत्रैव संस्थिता देवि महाकालीति विश्रुता ॥\nअधः स्थिते महापीठे पातालविवरान्विते ॥ १ ॥\nसर्वदुःखप्रशमनी सर्वशत्रुक्षयंकरी ॥\nपूजनीया विधानेन कृष्णाष्टम्यां महानिशि ॥\nगन्धैः पुष्पैस्तथा धूपैः क्रव्यैर्बलिभिरेव च ॥ २ ॥\nफलतृतीयां नारी च कुर्याद्वै तत्र भाविता ॥\nवर्षमेकं सिते पक्षे देवीं पूज्य विधानतः ॥\nफलानि ब्राह्मणे देयान्येव नूनं विधानतः ॥ ३ ॥\nएतानि वर्जयेन्नक्ते ह्यन्नानि सुरसुन्दरि ॥\nनिष्पावा आढकी मुद्गा माषाश्चैव कुलित्थकाः॥४॥\nमसूरा राजमाषाश्च गोधूमास्त्रिपुटास्तथा ॥\nचणका वर्तला वापि मकुष्ठाश्चैवमादयः ॥ ५ ॥\nन भक्ष्यास्तावत्ते देवि यावद्गौरीव्रतं चरेत् ॥\nतस्याः पुण्यफलं वक्ष्ये कथ्यमानं शृणुष्व मे ॥ ६ ॥\nधनं धान्यं गृहे तस्या न कदाचित्क्षयं व्रजेत् ॥\nदुःखिता दुर्भगा दीना सप्त जन्मानि नो भवेत् ॥ ७ ॥\nमहाकालीव्रतं प्रोक्तं देव्या माहात्म्यसंयुतम् ॥\nकृतं पातकनाशाय सर्वकामसमृद्धये ॥ ८ ॥\nएवं देवि समाख्यातं महाकालीमहोदयम् ॥\nक्षेत्रपीठं महादेवि मन्त्रसिद्धिप्रदायकम् ॥ ९ ॥\nआश्वयुक्छुक्लपक्षे तु नवम्यां तत्र जागृयात् ॥\nपीठे पूजाबलिं दत्त्वा मन्त्रं कामं जपन्निशि ॥\nसौम्यचित्तः समाप्नोति वांछितां सिद्धिमुत्तमाम् ॥ 7.1.133.१० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये महाकालीमाहात्म्यवर्णनंनाम त्रयस्त्रिंशदुत्तरशततमोऽध्यायः ॥ १३३ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि पुनर्न्यंकुमतीं नदीम् ॥\nतत्र कृत्वा गयाश्राद्धं गोष्पदे तीर्थ उत्तमे ॥ १ ॥\nततः पश्येद्वराहं तु तस्माद्धरिगृहं व्रजेत् ॥\nतत्र मातृस्तु संपूज्य स्नात्वा सागरसंगमे ॥ २ ॥\nन्यंकुमत्यर्णवोपेते ततः पूर्वमनु व्रजेत् ॥\nअगस्तेराश्रमं दिव्यं क्षुधाहरमितिस्मृतम् ॥ ३ ॥\nयत्रेल्वलं च वातापिं संहृत्य भगवान्मुनिः ॥\nमुक्त्वाऽऽपद्भ्यो ब्राह्मणांश्च तेभ्यः स्थानं ततो ददौ ॥ ४ ॥\nअगस्त्याश्रममेतद्धि अगस्तिप्रियमुत्तमम् ॥\nन्यंकुमत्यास्तटे रम्ये सर्वपातकनाशने ॥ ५ ॥\n॥ देव्युवाच ॥ ॥\nअगस्तिनेह वातापिः किमर्थमुपशामितः ॥\nअत्र वै किंप्रभावश्च स दैत्यो ब्राह्मणांतकः ॥\nकिमर्थं चोद्गतो मन्युरगस्तेस्तु महात्मनः ॥६॥\n॥ ईश्वर उवाच ॥ ॥\nइल्वलो नाम दैत्येन्द्र आसीद्वै वरवर्णिनि ॥\nमणिमत्यां पुरा पुर्यां वातापिस्तस्य चानुजः ॥ ७ ॥\nस ब्राह्मणं तपोयुक्तमुवाच दितिनंदनः ॥\nपुत्र मे भगवन्नेकमिंद्रतुल्यं प्रयच्छतु ॥८॥\nतस्मिन्स ब्राह्मणो नैच्छत्पुत्रं दातुं तथाविधम् ॥\nचुक्रोध दितिजस्तस्य ब्राह्मणस्य ततो भृशम् ॥ ९ ॥\nप्रभासक्षेत्रमासाद्य स दैत्यः पापबुद्धिमान् ॥\nमेषरूपी च वातापिः कामरूपोऽभवत्क्षणात् ॥ 7.1.285.१० ॥\nसंस्कृत्य भोजयेत्तत्र विप्रान्स च जिघांसति ॥\nसमा ह्वयति तं वाचा गतं चैव ततः क्षयम् ॥ ११ ॥\nस पुनर्देहमास्थाय जीवन्स्म प्रत्यदृश्यत ॥\nततो वातापिरपि तं छागं कृत्वा सुसंस्कृतम् ॥\nब्राह्मणं भोजयित्वा तु पुनरेव समाह्वयत् ॥ १२ ॥\nस तस्य पार्श्वं निर्भिद्य ब्राह्मणस्य महात्मनः ॥\nवातापिः प्रहसंस्तत्र निश्चक्राम द्विजोदरात् ॥ १३ ॥\nएवं स ब्राह्मणान्देवि भोजयित्वा पुनःपुनः ॥\nविनिर्भिद्योदरं तेषामेवं हंति द्विजान्बहून् ॥१४॥\nततो वै ब्राह्मणाः सर्वे भयभीताः प्रदुद्रुवुः ॥\nअगस्तेराश्रमं जग्मुः कथयामासुरग्रतः ॥ १५ ॥\nभगवञ्छृणु नो वाक्यमस्माकं तु भयावहम् ॥\nनिमंत्रिताः स्म सर्वे वा इल्वलेन वयं प्रभो ॥ १६ ॥\nअस्माकं मृत्युरूपं तद्भोजनं नास्ति संशयः ॥\nतदस्मान्रक्ष भगवन्विषण्णागतचेतसः ॥ १७ ॥\nततः प्रभासमासाद्य यत्र तौ दैत्यपुंगवौ ॥\nब्रह्मघ्रौ पापनिरतौ ददर्श स महामुनिः ॥ १८ ॥\nवातापिं संस्कृतं दृष्ट्वा मेषरूपं महासुरम् ॥\nउवाच देहि मे भोज्यं बुभुक्षा मम वर्तते ॥ १९ ॥\nइत्युक्तौ स्वागतं तत्र चक्राते मुनये तदा ॥\nभगवन्भोजनं तुभ्यं दास्येऽहं बहुविस्तरम् ॥\nकियन्मानस्तवाहारस्तावन्मानं पचाम्यहम् ॥ 7.1.285.२० ॥\n॥ अगस्त्य उवाच ॥ ॥\nअन्नं पचस्व दैत्येन्द्र किंचित्तृप्तिर्भविष्यति ॥\nएवमस्त्विति दैत्येन्द्रः पक्वमाह महामुने ॥२१॥\nआस्यतामासनमिदं भुज्यतां स्वेच्छया मुने ॥\nइत्युक्तोऽघोरमंत्रं स जपन्कल्पांतकारकम् ॥\nधुर्यासनमथासाद्य निषसाद महामुनिः ॥ २२ ॥\nतं पर्यवेषद्दैत्येंद्र इल्वलः प्रहसन्निव ॥\nशतहस्तप्रमाणेन राशिमन्नस्य सोऽकरोत् ॥ २३ ॥\nततो हष्टमनाऽगस्त्यः प्राग्रसत्कवलद्वयम् ॥\nरूपं कृत्वा महत्तद्वद्यद्वत्सागरशोषणे ॥ २४ ॥\nसमस्तमेव तद्भोज्यं वातापिं बुभुजे ततः ॥\nभुक्तवत्यसुरो ह्वानमकरोत्तस्य इल्वलः ॥ २५ ॥\nततोऽसौ दत्तवानन्नमगस्त्यस्य महात्मनः ॥\nभस्मीचकार सर्वं स तदन्नं च सदानवम् ॥२६॥\nइल्वलं क्रोधमुष्ट्या तु भस्मीचक्रे महामुनिः ॥\nततो हाहारवं कृत्वा सर्वे दैत्या ननंशिरे ॥ २७ ॥\nततोऽगस्त्यो महातेजा आहूय द्विजपुंगवान् ॥\nतत्स्थानं च ददौ तेभ्यो दैत्य्रानां द्रव्यपूरितम्॥ २८ ॥\nक्षुधा हृता ततो देवि तत्रागस्त्यस्य दानवैः ॥\nतेन क्षुधा हरंनाम स्थानमासीद्विजन्मनाम् ॥ २९ ॥\nतस्य पश्चिमभागे तु नातिदूरे व्यवस्थितम् ॥\nगंगेश्वरमिति ख्यातं गंगया यत्प्रतिष्ठितम् ॥ 7.1.285.३० ॥\nवातापिभक्षणेपूर्वमगस्त्येन महात्मना ॥\nदैत्यसंभक्षणोत्पन्नसर्वपातकशुद्धये ॥\nसमाहूता महादेवि गंगापातकनाशिनी ॥ ३१ ॥\nततो देवि समा याता गंगा पातकनाशिनी ॥\nशुद्धिं चकार तस्यर्षेस्तत्र स्थाने स्थिताऽभवत् ॥३२॥\nअगस्त्यस्याऽऽश्रमे रम्ये नृणां पापभयापहे ॥\nतत्र गंगेश्वरं दृष्ट्वा अभक्ष्योद्भवपातकात्॥\nमुच्यते नात्र संदेहः स्नानदानजपादिना ॥ ३३ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये न्यंकुमतीमाहात्म्येऽगस्त्याश्रमगंगेश्वरमाहात्म्यवर्णनंनाम पञ्चाशीत्युत्तरद्विशततमोऽध्यायः॥ २८५ ॥"
  }
]
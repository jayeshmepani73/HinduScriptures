[
  {
    "text": "॥ देव्युवाच ॥ ॥\nइदं देयमिदं देयमिति प्रोक्तं तु यच्छ्रुतौ ॥\nदानादानविशेषांस्तु श्रोतुमिच्छामि तत्त्वतः ॥ १ ॥\nकानि दानानि शस्तानि कस्मै देयानि कान्यपि ॥\nकालं देशं च पात्रं च सर्वमाचक्ष्व मे विभो ॥ २ ॥\n॥ ईश्वर उवाच ॥ ॥\nवृथा जन्मानि चत्वारि वृथा दानानि षोडश ॥\nसुजन्मानि च चत्वारि महादानानि षोडश ॥ ३ ॥\n॥ देव्युवाच॥ ॥\nएतद्विस्तरतो ब्रूहि देवदेवजगत्पते ॥ ४ ॥\n॥ ईश्वर उवाच ॥ ॥\nवृथा जन्मानि चत्वारि यानि तानि निबोध मे ॥\nकुपुत्राणां वृथा जन्म ये च धर्मबहिष्कृताः ॥\nप्रवासं ये च गच्छंति परदाररताः सदा ॥ ५ ॥\nपरपाकं च येऽश्नंति पर दाररताश्च ये ॥\nअप्रत्याख्यं वृथा दानं सदोषं च तथा प्रिये ॥ ६ ॥\nआरूढपतिते चैव अन्यायोपार्जितं धनम् ॥\nवृथा ब्रह्महने दानं पतिते तस्करे तथा ॥ ७ ॥\nगुरोश्चाप्रीतिजनने कृतघ्ने ग्रामयाजके ॥\nब्रह्मबन्धौ च यद्दत्तं यद्दत्तं वृषलीपतौ ॥ ८ ॥\nवेदविक्रयिणे चैव यस्य चोपपतिर्गृहे ॥\nस्त्रीनिर्जिते च यद्दत्तं वृथादानानि षोडश ॥ ९ ॥\nसुजन्म च सुपुत्राणां ये च धर्मे रता नराः ॥\nप्रवासं न च गच्छंति परदारपराङ्मुखाः ॥ 7.1.208.१० ॥\nगावः सुवर्णं रजतं रत्नानि च सरस्वती ॥\nतिलाः कन्या गजोश्वश्च शय्या वस्त्रं तथा मही ॥ ११ ॥\nधान्यं पयश्च च्छत्रं च गृहं चोपस्करान्वितम्॥\nएतान्येव महादेवि महादानानि षोडश ॥ १२ ॥\nगर्वावृतस्तु यो दद्याद्भयात्क्रोधात्तथैव च ॥\nभुंक्ते दानफलं तद्धि गर्भस्थो नात्र संशय ॥ १३ ॥\nबालत्वेऽपि च सोऽश्नाति यद्दत्तं दंभकारणात् ॥\nमन्युना मंतुना चैव तथैवार्थस्य कारणात् ॥ १४ ॥\nदेशे काले च पात्रे च शुद्धेन मनसा तथा ॥\nन्यायार्जितं च यो दद्याद्यौवने स तदश्नुते ॥ १५ ॥\nअन्यायेनार्जितं द्रव्यमपात्रे प्रतिपादितम् ॥\nक्लिष्टं च विधिहीनं च वृद्धभावे तदश्नुते॥१६॥\nतस्माद्देशे च काले च सुपात्रे विधिना नरः॥\nशुभार्जितं प्रयुञ्जीत श्रद्धया शाठ्यवर्जितः॥ १७॥\nस्वाध्यायाढ्यं योगवंतं प्रशांतं पुराणज्ञं पापभीरुं वदान्यम्॥\nस्त्रीषु क्षान्तं धार्मिकं गोशरण्यं व्रतैः क्रान्तं तादृशं पात्रमाहुः॥१८॥\nसत्यं दमस्तपः शौचं सन्तोषोऽनैर्ष्यमार्जवम् ॥\nज्ञानं शमो दया दानमेतत्पात्रस्य लक्षणम् ॥ १९ ॥\nएवंविधे तु यत्पात्रे गामेकां तु प्रयच्छति ॥\nसमानवत्सां कपिलां धेनुं सर्वगुणान्विताम् ॥ 7.1.208.२० ॥\nरौप्यपादां स्वर्णशृङ्गीं रुद्रलोके महीयते ॥\nएकां गां दशगुर्दद्याद्गोशती च तथा दश ॥ २१ ॥\nशतं सहस्रगुर्दद्यात्सर्वे समफलाः स्मृताः ॥\nसुशीला सोमसंपन्ना तरुणी च पयस्विनी ॥\nसवत्सा न्यायलब्धा च प्रदेया ब्राह्मणाय गौः ॥ २२ ॥\nवंध्या सरोगा हीनांगी दुष्टा वृद्धा मृतप्रजा ॥\nअन्यायलब्धा दूरस्था नेदृशी गां प्रदापयेत् ॥ २३ ॥\nयो हीदृशीं गां ददाति देवोद्देशेन मानवः ॥\nप्रत्युताधोगतिं याति क्लिश्यते च महेश्वरि ॥ २४ ॥\nरुष्टा क्लिष्टा दुर्बला व्याधिता च न दातव्या या च मूल्यैरदत्तैः ॥\nलेशो विप्रेभ्यो यया जायते वै तस्या दातुश्चाफलाः सर्वलोकाः ॥ २५ ॥\nअतिथये प्रशान्ताय सीदते चाहिताग्नये ॥\nश्रोत्रियाय तथैकापि दत्ता बहुगुणा भवेत् ॥ २६ ॥\nगां विक्रीणाति चेद्देवि ब्राह्मणो ज्ञानदुर्बलः ॥\nनासौ प्रशस्यते पात्रं ब्राह्मणो नैव स स्मृतः ॥ २७ ॥\nबहुभ्यो न प्रदेयानि गौर्गृहं शयनं स्त्रियः ॥\nविभक्ता दक्षिणा ह्येषा दातारं नोपतिष्ठति ॥ २८ ॥\nप्रासादा यत्र सौवर्णाः शय्या रव्रोज्ज्वलास्तथा ॥\nवराश्चाप्सरसो यत्र तत्र गच्छंति गोप्रदाः ॥ २९ ॥\nनास्ति भूमिसमं दानं नास्ति गंगासमा सरित् ॥\nनास्ति सत्यात्परो धर्मो नान्यो देवो महेश्वरात् ॥ ॥ 7.1.208.३० ॥\nउच्चैः पाषाणयुक्ता च न समा नैव चोषरा ॥\nन नदीकूलविकटा भूमिर्देया कदाचन ॥ ३१ ॥\nषष्टिवर्षसहस्राणि स्वर्गे वसति भूमिदः ॥\nआच्छेत्ता चानुमंता च तान्येव नरकं व्रजेत् ॥३२॥\nकुरुते पुरुषः पापं यत्किञ्चिद्वृत्तिकर्शितः ॥\nअपि गोचर्ममात्रेण भूमिदानेन शुद्ध्यति ॥ ३३ ॥\nछत्रं शय्यासनं शंखो गजाश्वाश्चामराः स्त्रियः ॥\nभूमिश्चैषां प्रदानस्य शिवलोकः फलं स्मृतम् ॥ ३४ ॥\nआदित्येऽहनि संक्रांतौ ग्रहणे चन्द्र सूर्ययोः ॥\nपारणैश्चैव गोदाने नोपोष्यः पौत्रवान्गृही ॥ ३५ ॥\nइन्दुक्षये तु संक्रान्त्यामेकादश्यां शते कृते ॥\nउपवासं न कुर्वीत यदीच्छेत्संततिं ध्रुवम्॥ ३६ ॥\nयथा शुक्ला तथा कृष्णा न विशेषोऽस्ति कश्चन ॥\nतथापि वर्धते धर्मः शुक्लायामेव सर्वदा ॥ ३७ ॥\nदशम्येकादशीविद्धा द्वादशी च क्षयं गता ॥\nनक्तं तत्र प्रकुर्वीत नोपवासो विधीयते ॥ ३८ ॥\nउपोष्यैकादशीं यस्तु त्रयोदश्यां तु पारणम् ॥\nकरोति तस्य नश्येत्तु द्वादश दद्वादशीफलम्॥३९॥\nउपवासे तथा श्राद्धे न खादेद्दन्तधावनम्॥\nदन्तानां काष्ठसंगाच्च हन्ति सप्तकुलानि वै॥7.1.208.४०॥\nदर्शं च पौर्णमासं च पितुः सांवत्सरं दिनम्॥\nपूर्वविद्धमकुर्वाणो नरकं प्रतिपद्यते ॥ ४१ ॥\nहानिश्च संततेः प्रोक्ता दौर्भाग्यं समवाप्नुयात् ॥\nद्रव्याभावेथ श्राद्धस्य विधिं वक्ष्यामि तत्त्वतः ॥ ४२ ॥\nएकेनापि हि विप्रेण षट्पिण्डं श्राद्धमाचरेत् ॥\nषडर्घ्यान्पारयेत्तत्र तेभ्यो दद्याद्यथाविधि ॥ ४३ ॥\nपिता भुंक्ते द्विज करे मुखे भुंक्ते पितामहः ॥\nप्रपितामहस्तालुस्थः कण्ठे मातामहः स्मृतः ॥ ४४ ॥\nप्रमातामहस्तु हृदये वृद्धो नाभौ तु संस्थितः ॥\nअलाभे ब्राह्मणस्यैव कुशः कार्यो द्विजः प्रिये ॥\nइदं सर्वपुराणेभ्यः सारमुद्धत्य चोच्यते ॥ ४५ ॥\nन चैतन्नास्तिके देयं पिशुने वेदनिन्दके ॥\nप्रातःप्रातरिदं श्राव्यं पूजयित्वा महेश्वरम्॥ ४६ ॥\nकुलीनं सर्वशास्त्रज्ञं यथा देवं महेश्वरम् ॥\nअस्य धर्मस्य वक्तारं छत्रं दद्यात्प्रपूजयेत् ॥ ४७ ॥\nअपूज्याद्वाचकाद्यस्तु श्लोकमेकं शृणोति च ॥\nनासौ पुण्यमवाप्नोति शास्त्रचौरः स्मृतो हि सः ॥ ४८ ॥\nतस्मात्सर्वप्रयत्नेन पूजयेद्वाचकं बुधः ॥\nअन्यथा निष्फलं तस्य पुस्तकश्रवणं भवेत्॥ ४९ ॥\nयस्यैव तिष्ठते गेहे शास्त्रमेतत्सदुर्लभम् ॥\nतस्य देवि गृहे तीर्थैः सह तिष्ठेच्छिवः स्वयम् ॥ 7.1.208.५० ॥\nबहुनात्र किमुक्तेन भवेन्मोक्षस्य भाजनम् ॥\nन चैतत्पिशुने देयं नास्तिके दंभसंयुते । ५१ ॥\nइदं शान्ताय दान्ताय देयं शैवद्विजन्मने ॥ ५२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्राद्धकल्पे दानपात्रब्राह्मणमाहात्म्यवर्णनंनामाष्टोत्तरद्विशततमो ऽध्यायः ॥ २०८ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि वसूनां लिंगमुत्तमम् ॥\nसोमेशादीशदिग्भागे पञ्चाशद्धनुषान्तरे ॥ १ ॥\nस्थितं लिंगं महादेवि चतुर्वक्त्रं सुरप्रियम् ॥\nप्रत्यूषेश्वरनामानं महापातकनाशनम् ॥ ॥ २ ॥\nदर्शनात्तस्य देवस्य सप्तजन्मान्तरोद्भवम्॥\nपापं प्रणाशमायाति सत्यंसत्यं वरानने ॥ ३ ॥\n॥ देव्युवाच ॥ ॥\nकोऽसौ प्रत्यूषनामेति कथं लिंगं प्रतिष्ठितम्॥\nकस्य पुत्रः स विख्यात एतन्मे वद शंकर ॥ ४ ॥\n॥ ईश्वर उवाच ॥ ॥\nदक्षो ब्रह्मसुतो देवि प्रजापतिरिति स्मृतः ॥\nतस्य कन्याः पुरा षष्टिर्ददौ धर्माय वै दश ॥ ५ ॥\nतासां मध्ये महादेवि एका विश्वेति विश्रुता ॥\nसा धर्माच्च महादेवि अष्टावजनयत्सुतान् ॥ ६ ॥\nआपो ध्रुवश्च सोमश्च धरश्चैवाऽनलोऽनिलः ॥\nप्रत्यूषश्च प्रभासश्च वसवोऽष्टौ प्रकीर्तिताः ॥ ७ ॥\nतेषां मध्ये सप्तमोऽसौ प्रत्यूष इति विश्रुतः ॥\nस पुत्रकामो देवेशि प्रभासं क्षेत्रमागतः ॥ ८ ॥\nस ज्ञात्वा कामिकं क्षेत्रं प्रतिष्ठाप्य महेश्वरम् ॥\nतपश्चचार विपुलं दिव्यं वर्षशतं प्रिये ॥\nध्यायन्देवं महादेवं शान्तस्तद्गतमानसः ॥ ९ ॥\nततस्तुष्टो महादेवस्तस्य भक्त्या निरञ्जनः ॥\nददौ तस्य सुतं देवि देवलं योगिनां वरम् ॥ 7.1.108.१० ॥\nततः प्रभृति देवेशि तल्लिंगस्य प्रभावतः ॥\nदेवलो भगवान्योगी प्रत्यूषस्याऽभवत्सुतः ॥ ११ ॥\nअनेन कारणेनासौ प्रत्यूषेश्वरसंज्ञितः ॥ १२ ॥\nयश्चानपत्यः पुरुषस्तं समाराधयिष्यति ॥\nतस्यान्ववाये देवेशि संततिर्न विनश्यति ॥ १३ ॥\nयः प्रत्यूषे महादेवि प्रत्यूषेश्वरमुत्तमम् ॥\nपूजयिष्यति सद्भक्त्या सततं नियतात्मवान् ॥\nतस्यैष्यति क्षयं पापमपि ब्रह्मवधोद्भवम ॥ १४ ॥\nवृषस्तत्रैव दातव्यः सम्यग्यात्राफलेप्सुभिः ॥ १५ ॥\nमाघे कृष्णचतुर्द्दश्यां जागृयात्तत्र वै निशि ॥\nसर्वेषां दानयज्ञानां फलं जागरणाल्लभेत् ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभाससक्षेत्रमाहात्म्ये प्रत्यूषेश्वरमाहात्म्यवर्णनंनामाष्टोत्तरशततमोऽध्यायः ॥ १०८ ॥"
  }
]
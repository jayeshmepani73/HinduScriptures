[
  {
    "text": "॥ देव्युवाच ॥ ॥\nसकारपंचकं प्रोक्तं यत्त्वया मम शंकर ॥\nकथं तदत्र संवृत्तमेतन्मे संशयं महत् ॥ १ ॥\nकथं वात्र समायाता कुतश्चापि सरस्वती ॥\nकथं स वाडवो जातः कस्मिन्काले कथं ह्यभूत् ॥\nतत्सर्वं विस्तरेणेदं यथावद्वक्तुमर्हसि ॥ २ ॥\n॥ ईश्वर उवाच ॥ ॥\nशृणु देवि यथा जाता तस्मिन्क्षेत्रे सरस्वती ॥\nयतश्चैव समुद्भूता सर्वपापप्रणाशिनी ॥ ३ ॥\nहिरण्या वज्रिणी न्यंकुः कपिला च सरस्वती ॥ ४ ॥\nऋषिभिः पञ्चभिश्चात्र समाहूता यथा पुरा ॥\nवाडवेनाग्निना युक्ता यथा जाता शृणुष्व तत् ॥ ५ ॥\nपुरा देवासुरे युद्धे निवृत्ते सोमकारणात् ॥\nपितामहस्य वचनात्तारां चन्द्रः समर्पयत् ॥ ६ ॥\nततो याताः सुराः स्वर्गं पश्यन्तोऽधोमुखा महीम् ॥\nददृशुस्ते ततो देवा भूम्यां स्वर्गमिवापरम् ॥ ७ ॥\nआश्रमं मुनिमुख्यस्य दधीचेर्लोक विश्रुतम् ॥\nसर्वर्त्तुकुसुमोपेतं पादपैरुपशोभितम् ॥\nकेतकीकुटजोद्भूत बकुलामोदमोदितम् ॥ ८ ॥\nएवंविधं समासाद्य तदाश्रमपदं गुरु ॥\nकौतुकाद्द्रष्टुमारब्धाः सर्वे देवा मनोरमम् ॥ ९ ॥\nते च तीर्थाश्रमे तस्मिन्यानान्युत्सृज्य संयताः ॥\nप्रवृत्तास्तमृषिं द्रष्टुं प्राकृताः पुरुषा यथा ॥ 7.1.31.१० ॥\nदृष्टवंतः सुराः सर्वे पितामहमिवापरम् ॥\nततस्त ऋषिणा सर्वे पाद्यार्घ्यादिभिरर्च्चिताः ॥ ११ ॥\nयथोक्तमासनं भेजुः सर्वे देवाः सवासवाः ॥\nतेषां मध्ये समुत्थाय शक्रः प्रोवाच तं मुनिम् ॥ १२ ॥\nआयुधानि विमुच्याग्रे भवान्गृह्णात्विमानि हि ॥\nतन्निशम्य वचः प्राह दधीचिः पाकशासनम् ॥ १३ ॥\nमुक्तास्त्राणि ममाभ्याशे यूयं यात त्रिविष्टपम् ॥\nतं शक्रः प्राह चैतानि कार्यकाले ह्युपस्थिते ॥ १४ ॥\nदेयानि ते पुनः शत्रूनभिजेष्यामहे रणे ॥\nपुनःपुनस्ततः शक्रः संदिश्य मुनिसत्तमम् ॥ १५ ॥\nअस्माकमेव देयानि न चान्यस्य त्वया मुने॥\nबाढमित्युदिते शक्रमुक्तवान्मुनिसत्तमः॥१६॥\nदास्यामि ते समस्तानि युद्धकाले विशेषतः॥\nनास्य मिथ्या भवेद्वाक्यमिति मत्वा शचीपतिः॥\nमुक्त्वास्त्राणि तदभ्याशे पुनः स्वर्गं गतस्तदा॥१७॥\nअस्त्रार्पणं यः प्रयतः प्रयत्नाच्छृणोति राजा भुवि भावितातात्मा ॥\nसोऽभ्येति युद्धे विजयं परं हि सुतांश्च धर्मार्थयशोभिरामाः ॥ १८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभा सखण्डे प्रथमे प्रभासक्षेत्रमाहात्म्ये वडवानलोत्पत्तिवृत्तान्ते दधीचिमहर्षये सर्वदेवकृतस्वस्वशस्त्रसमर्पणवर्णनंनामैकत्रिंशोध्यायः॥ ३१ ॥"
  }
]
[
  {
    "text": "ईश्वर उवाच॥\nततो गच्छेन्महादेवि तत्पूर्वे विमलेश्वरम्॥\nगौर्याः पूर्वं समीपस्थं नातिदूरे व्यवस्थितम्॥१॥\nगुरोर्नैर्ऋत्यदिग्भागे स्थितं पापप्रणाशनम्॥\nअपि कृत्वा महापापं नारी वा पुरुषोऽपि वा ॥ २ ॥\nक्षयाभिभूतदेहो वा तं समभ्यर्च्य भक्तितः ॥\nसर्वदुःखान्तगो भूत्वा निर्मलं पदमाप्नुयात् ॥ ३ ॥\nगंधर्वसेना यत्रैव विमलाऽभूत्क्षया न्विता ॥\nविमलेश्वरनाम्ना वै तल्लिंगं प्रथितं क्षितौ ॥ ४ ॥\nइति ते कथितं सर्वं विमलेश्वरसूचकम् ॥\nमाहात्म्यं सर्वपापघ्नं तुरीयं भवसुन्दरि ॥ ५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये विमलेश्वरमाहात्म्यवर्णनंनाम पञ्चपञ्चाशोऽध्यायः ॥ ५५ ॥"
  }
]
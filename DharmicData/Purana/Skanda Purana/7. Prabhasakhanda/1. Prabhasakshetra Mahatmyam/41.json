[
  {
    "text": "॥ ईश्वर उवाच ॥ ॥\nतस्यैव पूर्वदिग्भागे सरस्वत्या प्रतिष्ठितम् ॥\nलिंगं महाप्रभावं तु सोमेशादग्निगोचरे ॥ १ ॥\nभैरवेश्वररूपस्तु वाडवः कुम्भसंस्थितः ॥\nयत्र देव्या समानीतः सागरस्य समीपतः ॥ २ ॥\nविश्रामार्थं क्षणं मुक्त्वा देव्या लिंगं प्रतिष्ठितम् ॥\nसमभ्यर्च्य विधानेन गृहीत्वा वडवानलम्॥\nसमुद्रमध्ये चिक्षेप देवानां हितकाम्यया ॥ ३ ॥\nततो हृष्टतरा देवाः शंखदुन्दुभिनिःस्वनैः ॥\nपूरयन्तोंऽबरं देवीमीडिरे पुष्पवृष्टिभिः ॥ ४ ॥\nदेवमातेति ते नाम कृत्वोचुस्तां तदा सुराः ॥\nकृत्वा तु भैरवं कार्यमसाध्यं देवदानवैः ॥ ५ ॥\nप्रतिष्ठितवती चात्र यस्माल्लिंगं महोदयम् ॥\nत्वं सर्वसरितां श्रेष्ठा सर्वपातकनाशिनी ॥\nतस्माद्भैरवनामेति लिंगं ख्यातिं गमिष्यति ॥ ६ ॥\nइत्युक्ता तु तदा देवी भैरवेश्वरनैर्ऋते ॥\nसागरस्य स्थिता रम्ये तत्र मूर्त्तिमती सती ॥ ७ ॥\nपूजयेत्तां विधानेन तं तथा भैरवेश्वरम् ॥\nमहानवम्यां यत्नेन कृत्वा स्नानं विधानतः ॥\nसरस्वतीं पूजयित्वा वाग्दोषान्मुच्यतेऽखिलात् ॥ ८ ॥\nतस्या लिंगं तु संपूज्य संस्नाप्य पयसा पृथक् ॥\nअघोरेणैव विधिवत्सम्यग्यात्राफलं लभेत् ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनंनामैकचत्वारिंशोऽध्यायः ॥ ४१ ॥ ॥  ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि पूर्वोक्तं ब्रह्मपूजितम् ॥\nसरस्वत्यास्तटे संस्थं पर्णादित्यस्य पश्चिमे ॥ १ ॥\nतस्योत्पत्तिं प्रवक्ष्यामि शृणुष्वैकमनाः प्रिये ॥\nसृजतो ब्रह्मणः पूर्वं भूतग्रामं चतुर्विधम् ॥ २ ॥\nउत्पन्नाद्भुतरूपाढ्या नारी कमललोचना ॥\nकंबुग्रीवा सुकेशांता बिंबोष्ठी तनुमध्यमा ॥ ३ ॥\nगंभीरनाभिः सुश्रोणी पीनश्रोणिपयोधरा ॥\nपूर्णचन्द्रमुखी सा तु गूढगुल्फा सितानना ॥ ४ ॥\nन देवी न च गन्धर्वी नासुरी न च पन्नगी ॥\nयादृग्रूपा वरारोहा तादृशी सा व्यजायत ॥ ५ ॥\nतां दृष्ट्वा रूपसंपन्नां ब्रह्मा कामवशोऽभवत् ॥\nअथ तां प्रार्थयामास रत्यर्थं वरवर्णिनि ॥ ६ ॥\nअथ प्रार्थयतस्तस्य न्यपतत्पंचमं शिरः ॥\nखररूपं महादेवि तेन पापेन तत्क्षणात्॥ ७ ॥\nततो ज्ञात्वा महत्पापं दुहितुः कामसंभवम् ॥\nघृणया परया युक्तः प्रभासं क्षेत्रमागतः ॥ ८ ॥\nन कायस्य यतः शुद्धिर्विना तीर्थावगाहनात् ॥\nस स्नातः सलिले पुण्ये सरस्वत्या वरानने ॥ ९ ॥\nलिंगं संस्थापयामास देवदेवस्य शूलिनः ॥\nततो विकल्मषो भूत्वा जगाम स्वगृहं पुनः ॥ 7.1.248.१० ॥\nस्नात्वा सारस्वते तोये यस्तल्लिंगं प्रपश्यति ॥\nसर्वपापविनिर्मुक्तो ब्रह्मलोके महीयते ॥ ११ ॥\nचैत्रे शुक्लचतुर्दश्यां यस्तं पश्यति मानवः ॥\nस याति परमं स्थानं यत्र देवो महेश्वरः ॥ १२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मेश्वरमाहात्म्यवर्णनंनामाष्टचत्वारिंशदुत्तरद्विशततमोऽध्यायः ॥ २४८ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि ऋषितीर्थस्य सन्निधौ ॥\nकामिकं हि परं क्षेत्रं देविकानाम नामतः ॥ १ ॥\nमहासिद्धिवनं तत्र ऋषिसिद्धसमावृतम् ॥\nनानाद्रुमलताकीर्णं पर्वतैरुपशोभितम्॥ २ ॥\nचंपकैर्बकुलैर्दिव्यैरशोकैः स्तबकैः परैः ॥\nपुन्नागैः किंकिरातैश्च सुगन्धैर्नागकेसरैः ॥ ३ ॥\nमल्लिकोत्पलपुष्पैश्च पाटलापारिजातकैः ॥\nचूतचंपकपित्थैश्च श्रीफलैः पनसैस्तथा ॥ ४ ॥\nखर्जूरैर्बदरैश्चान्यैर्मातुलिंगैः सदाडिमैः ॥\nजंबीरैश्चैव दिव्यैश्च नारंगैरुप शोभितम्॥ ५ ॥\nशिखिभिः कोकिलाभिश्च गीयमानं तु षट्पदैः ॥\nमृगैर्ऋक्षैर्वराहैश्च सिंहैर्व्याघ्रैस्तथा परैः ॥ ६ ॥\nश्वापदैर्विविधाकारैः कन्दरै र्गह्वरैस्तथा ॥\nसुरासुरगणैः सिद्धैर्यक्षगन्धर्वपन्नगैः ॥ ७ ॥\nअप्सरोरगनागैश्च बहुभिस्तु समाकुलम् ॥\nकेचित्स्तुवंति ईशं तु केचिन्नृत्यंति चाग्रतः ॥ ८ ॥\nपुष्पैर्वृष्टिं तु मुञ्चंति मुखवाद्यानि चापरे ॥\nहसंति चापरे हृष्टा गर्जंति च तथापरे ॥ ९ ॥\nऊर्द्ध्वबाहवस्तथा चान्ये अन्ये ध्यायंति तद्गताः ॥\nतस्मिन्स्थानं महादेवि देविकायास्तटे शुभे ॥ 7.1.276.१० ॥\nउमापतीश्वरो नाम तत्राहं संस्थितः सदा ॥\nयुगेयुगे सदा पूर्णे कल्पे मन्वन्तरे तथा ॥ ११ ॥\nन त्यजामि सदा देवि देविकायास्तटं शुभम् ॥\nदुर्ल्लभं सर्वलोकेऽस्मिन्पवित्रं सुप्रियं हि मे ॥ १२ ॥\nत्वया सह स्थितश्चाहं तस्मि न्स्थाने वरानने ॥\nउमया युक्तदेहत्वात्तेन ख्यातं उमापतिः ॥ १३ ॥\nपुष्यमासे त्वमावस्यां दद्याच्छ्राद्धं समाहितः ॥\nन पश्यामि क्षयं तस्य तस्मिन्दत्तस्य पार्वति ॥ १४ ॥\nब्रह्महत्यासहस्रं तु तस्य दर्शनतो व्रजेत् ॥\nगोभूहिरण्यवासांसि तत्र दद्याद्विचक्षणः ॥ १५ ॥\nस एकः परमः पुत्रो यो गत्वा तत्र सुन्दरि ॥\nददेच्छ्राद्धं पितॄणां च तस्यांतो नैव विद्यते ॥ १६ ॥\nदेवैः सर्वैः समाहूता स्नानार्थं सा सरिद्वरा ॥\nदेविकेति समाख्याता तेन सा पापनाशिनी ॥ १७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये देविकायामुमापतिमाहात्म्यवर्णनंनाम षट्सप्तत्युत्तरद्विशततमोऽध्यायः ॥ २७६ ॥"
  }
]
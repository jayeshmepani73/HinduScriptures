[
  {
    "text": "॥ देव्युवाच ॥ ॥\nपुनः कथय देवेश माहात्म्यं लोकशंकर ॥\nश्रीसोमेश्वरदेवस्य सर्वपातकनाशनम्॥\nब्रह्मविष्ण्वीशदैवत्यं तथात्र त्रितयं वद ॥ ॥। १ ॥\n॥ ईश्वर उवाच ॥ ॥\nशृणुष्वैकमना भूत्वा मम गोप्यं पुरातनम् ॥\nतस्मिँल्लिंगे च यद्वृत्तमाश्चर्यं परमं महत् ॥ २ ॥\nषष्टिकोटि सहस्राणि ऋषीणामूर्द्ध्वरेतसाम् ॥\nतस्मिँल्लिंगे प्रविष्टानि ते घृताहुतिरिवानले ॥ ३ ॥\nसिद्धिर्वृद्धिस्तथा तुष्टिर्ऋद्धिः पुष्टिस्तु पंचमी ॥\nकीर्तिः शांतिस्तथा लक्ष्मीस्तस्मिंल्लिंगे समुत्थिता ॥ ४ ॥\nसप्तकोट्यस्तु मंत्राणां सिद्धीनां चैव संभवः ॥\nदिव्ययोगरसाश्चान्ये दिव्यौषधिरसायनाः ॥ ५ ॥\nगारुडं भूततंत्रं च खेचर्यो व्यंतरीस्तथा ॥\nते सर्वे सह योगेन तस्माल्लिंगात्समुत्थिताः ॥ ६ ॥\nअन्याश्चैव तु याः काश्चित्सिद्धयोऽष्टौ प्रकीर्तिताः ॥\nताः सर्वाः सह लिंगेन तस्मात्स्थानात्समुत्थिताः ॥ ७ ॥\nअन्यद्देवि प्रवक्ष्यामि अत्र सिद्धिं गतास्तु ये ॥\nममांशसंभवाः प्राप्ता अस्मिँल्लिंगे लयं गताः ॥ ९ ॥\nतेषां च विक्रमान्सर्वान्प्रवक्ष्याम्यनुपूर्वशः ॥\nपुराक्रमा ग्रहा मुण्डा गुडकाश्च सहेतुकाः ॥ ९ ॥\nविमला दंडिकाश्चैव सप्तैते कुत्सिकाः स्मृताः ॥\nअस्मिंल्लिंगे पुरा सिद्धा योगात्पाशुपतान्मम ॥ 7.1.8.१० ॥\nरुद्रो विप्रस्तथा दानश्चंद्रो मन्थोऽवलोककः ॥\nसूर्यावलोकश्चेति गार्गेयाः सप्त कीर्त्तिताः ॥ ११ ॥\nसोमेश्वरे च ते सिद्धाः प्रभासे वरवर्णिनि ॥\nमूकमन्यः शिवश्चैव प्रकाशः कपिलस्तथा ॥ १२ ॥\nसत्कुलः कर्णिकारश्च पौरुषेयाः प्रकीर्त्तिताः ॥\nसोमेश्वरे पुरा सिद्धाः प्रभासे पापनाशने ॥ १३ ॥\nयुगेयुगे पुरा सिद्धास्तस्मिँल्लिंगे प्रिये मम ॥\nएते चान्ये च ये विप्रा भविष्यंति कलौ युगे ॥ १४ ॥\nतत्र सिद्धिं गमिष्यंति दुर्ल्लभां त्रिदशैरपि ॥\nएतत्ते सर्वमाख्यातं तल्लिंगं सिद्धिदं परम् ॥ १९ ॥\nदुर्ल्लभं सर्वमर्त्त्यानां प्रभासे तु व्यवस्थितम् ॥\nन च कश्चिद्विजानाति अशुभैः कर्मभिर्वृतः ॥ १६ ॥\nग्रहदोषास्तु ये केचिद्भूतदोषास्तथा परे ॥\nडाकिनीप्रेतवेताला राक्षसा ग्रहपूतनाः ॥ १७ ॥\nपिशाचा यातुधानाश्च मातरो जातहारिकाः ॥\nबालग्रहास्तथा चान्ये बुद्धाश्चैव तु ये ग्रहाः ॥ १८ ॥\nज्वरभूत ग्रहाश्चान्ये ह्यतिसारभगंदराः ॥\nअश्मरी मूत्रकृच्छ्रं च रोगाश्चान्ये सहस्रशः ॥ १९ ॥\nदुर्नामकास्तथा चान्ये कुष्ठरोगास्तथा परे ॥\nक्षयरोगास्तथा चान्ये वातगुल्मास्तथैव च ॥\nअन्ये चैव तु ये केचिद्व्याधयस्तु प्रकीर्त्तिताः ॥ 7.1.8.२० ॥\nसोमेश्वरं समासाद्य तस्य लिंगस्य दर्शनात् ॥\nसर्व एव विनश्यंति वह्नौ क्षिप्तमिवेन्धनम् ॥ २१ ॥\nउपसर्गाश्च () चान्ये सर्पघोणपवृश्चिकाः ॥\nसर्वे तत्र विनश्यंति श्रीसोमेश्वरदर्शनात् ॥ २२ ॥\nयोऽसौ सोमेश्वरो नाम्ना पश्चिमो भैरवः स्मृतः ॥\nकालाग्निरुद्रनाथेति पर्यायैर्नामभिः श्रुतः ॥ २३ ॥\nतस्मिंस्तिष्ठामि देवेशि भक्तानुग्रहकारकः ॥\nसर्वं च दुष्कृतं नृणां भक्षयामि न संशयः ॥ २४ ॥\nयोऽसौ प्राणः शरीरस्थो देहिनां देहसंचरः ॥\nब्रह्मांडमेतद्यस्यांतरेको यश्चाप्यनेकधा ॥ २५ ॥\nवेदाः सर्वेऽपि यं देवं प्रशंसंति महर्षयः ॥\nपरस्य ब्रह्मणो रूपं यस्य द्वारेण लभ्यते ॥ २६ ॥\nसोऽयं देवि महादेवः प्रभासे संव्यवस्थितः ॥\nयथा गुप्तं गृहे रत्नं न कश्चिद्विंदते नरः ॥ २७ ॥\nप्रभासे तु स्थितं तद्वद्रत्नभूतं गृहे मम ॥\nतच्च लिंगं पुरा कल्पे सप्तपातालभेदकम् ॥ २८ ॥\nकथितं कोटि सूर्यस्य प्रलयानलसंनिभम् ॥\nतेनकालाग्निरुद्रेति प्रोक्तं सोमेश्वरः पुरा ॥ २९ ॥\nइति देवि समासेन कथितं तव पार्वति ॥\nसोमेश्वरस्य माहात्म्यं सर्वपातकनाशनम् ॥ 7.1.8.३० ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासमाहात्म्ये श्रीसोमेश्वरैश्वर्यवर्णनं नामाष्टमोऽध्यायः ॥ ८ ॥"
  }
]
[
  {
    "text": "॥ पुलस्त्य उवाच ॥ ॥\nततः शुक्रेश्वरं गच्छेच्छुक्रेण स्थापितं पुरा ॥\nयं दृष्ट्वा मानवः सद्यः सर्वपापैः प्रमुच्यते ॥ १ ॥\nदृष्ट्वा दैत्यान्पुरा देवैर्निर्जितान्नृपसत्तम ॥\nचिन्तयामास मेधावी भार्गवस्तान्प्रति द्विजः ॥ २ ॥\nकथं दैत्याः सुराञ्जित्वा प्राप्स्यंति च महायशः ॥\nआराध्य शंकरं सिद्धिं गच्छामि मनसेप्सितम् ॥ ३ ॥\nएवं स निश्चयं कृत्वा गतोऽर्बुदमथाचलम् ॥\nभूमे विवरमासाद्य तपस्तेपे सुदारुणम् ॥ ४ ॥\nशिवलिंगं प्रतिष्ठाप्य धूपगंधानुलेपनैः ॥\nअनिशं पूजयामास श्रद्धया परयान्वितः ॥ ५ ॥\nततो वर्षसहस्रांते तुतोष भगवाञ्छिवः ॥\nतस्य संदर्शनं दत्त्वा वाक्यमेतदुवाच ह ॥ ६ ॥\n॥ श्रीमहादेव उवाच ॥ ॥\nपरितुष्टोऽस्मि ते विप्र भक्त्या तव द्विजोत्तम ॥\nवरं वरय भद्रं ते यद्यपि स्यात्सुदुर्लभम् ॥ ७ ॥\n॥ शुक्र उवाच ॥ ॥\nयदि तुष्टो महादेव विद्यां देहि महेश्वर ॥\nयया जीवंति संप्राप्ता मृत्युं संख्येपि जंतवः ॥ ८ ॥\n॥ पुलस्त्य उवाच ॥ ॥\nप्रदाय वै शिवस्तस्मै तां विद्यां नृपसत्तम ॥\nअब्रवीच्च पुनः शुक्रं वरमन्यं वृणीष्व मे ॥ ९ ॥\n॥ शुक्र उवाच ॥ ॥\nएतत्कार्तिकमासस्य शुक्लाष्टम्यां तु यः स्पृशेत् ॥\nततो लिंगं पूजयेच्च यः पुमाञ्छ्रद्धयान्वितः॥ 7.3.15.१० ॥\nअल्पमृत्युभयं तस्य मा भूत्तव प्रसादतः ॥\nइष्टान्कामानवाप्नोतु इहलोके परत्र च ॥ ११ ॥\n॥ पुलस्त्य उवाच ॥ ॥\nएवमस्त्विति स प्रोच्य तत्रैवांतरधीयत ॥\nशुक्रोपि दानवान्संख्ये हतान्देवैरनेकशः ॥१२॥\nविद्यायाश्च प्रभावेन जीवयामास तान्मुनिः ॥\nतस्याग्रेऽस्मिन्महाकुण्डं निर्मलं पापनाशनम् ॥ १३ ॥\nतत्र स्नातो नरः सम्यक्पातकैश्च प्रमुच्यते ॥\nतत्र श्राद्धेन राजेंद्र तुष्टा यांति पितामहाः ॥ १४ ॥\nतर्पिताः सलिलेनैव किं पुनः पिंडदानतः ॥\nतस्मात्सर्वप्रयत्नेन स्नानं तत्र समाचरेत् ॥ १५ ॥\nइति श्रीस्कांदे महापुराणएकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखण्डे शुक्रेश्वरमाहात्म्यवर्णनंनाम पंचदशोऽध्यायः ॥ १५ ॥"
  }
]
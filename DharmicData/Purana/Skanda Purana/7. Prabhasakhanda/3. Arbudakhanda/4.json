[
  {
    "text": "सूत उवाच ॥ ॥\nस कृत्वा स्वाश्रमं तत्र वसिष्ठो भगवान्मुनिः ॥\nतत्र शंभोर्निवासाय तपस्तेपे सुदारुणम्॥ १ ॥\nस बभूव मुनिः सम्यक्फलाहारसमन्वितः ॥\nशीर्ण पर्णाशनः पश्चाद्द्वे शते समपद्यत ॥ २ ॥\nजलाहारः पञ्चशतवर्षाणि संबभूव ह ॥\nवर्षाणां वायुभक्षोऽभूत्ततो दशशतानि च ॥ ३ ॥\nपञ्चाग्निसाधको ग्रीष्मे हेमन्ते सलिलाशयः ॥\nवर्षास्वाकाशवासी च सहस्रं च ततोऽभवत् ॥ ४ ॥\nततस्तुष्टो महादेवस्तस्यर्षेः सुमहात्मनः ॥\nभित्त्वा तं पर्वतं सद्यस्तत्पुरो लिंगमुत्थितम् ॥\nतं दृष्ट्वा विस्मयाविष्टो मुनिः स्तोत्रमुदैरयत्॥ ५ ॥\nनमः शिवाय शुद्धाय सर्वगायाऽमृताय च ॥\nकपर्द्दिने नमस्तुभ्यं नमस्तस्मै त्रिमूर्त्तये ॥ ६ ॥\nनमः स्थूलाय सूक्ष्माय व्यापकाय महात्मने ॥\nनिषंगिणे नमस्तुभ्यं त्रिनेत्राय नमोनमः ॥ ७ ॥\nनमश्चन्द्रकलाधार नमो दिग्वसनाय च ॥\nपिनाकपाणये तुभ्यमष्टमूर्ते नमोनमः ॥ ८॥\nनमस्ते ज्ञानरूपाय ज्ञानगम्याय ते नमः ॥\nनमस्ते ज्ञानदेहाय सर्वज्ञानमयाय च ॥ ९ ॥\nकाशीपते नमस्तुभ्यं गिरिशाय नमोनमः ॥\nजगत्कारणरूपाय महादेवाय ते नमः ॥ 7.3.4.१० ॥\nगौरीकान्त नम स्तुभ्यं नमस्तुभ्यं शिवात्मने ॥\nब्रह्मविष्णुस्वरूपाय त्रिनेत्राय नमोनमः ॥ ११ ॥\nविश्वरूपाय शुद्धाय नमस्तुभ्यं महात्मने ॥\nनमो विश्वस्वरूपाय सर्वदेवमयाय च ॥ १२ ॥\n॥ सूत उवाच ॥ ॥\nएतस्मिन्नेव काले तु वागुवाचाशरीरिणी ॥\nपरितुष्टोऽस्मि ते भद्रं वरं वरय सुव्रत ॥ १३ ॥\nइत्युक्त्वा पर्वतं भित्त्वा तत्पुरो लिंगमुत्थितम् ॥ १४ ॥\n॥ वसिष्ठ उवाच ॥ ॥\nलिंगेऽस्मिंस्तव सांनिध्यं सदा भवतु शंकर ॥\nमया पूर्वं प्रतिज्ञातं नगस्येह महात्मने ॥\nसत्यं कुरु वचो मे त्वं यदि तुष्टोऽसि शंकर ॥ १५ ॥\n॥ श्रीभगवानुवाच ॥ ॥\nअद्यप्रभृति लिंगेऽस्मिन्सांनिध्यं मे भविष्यति ॥\nत्वद्वाक्याद्ब्राह्मणश्रेष्ठ सर्वं सत्यं भविष्यति ॥ १६ ॥\nस्तोत्रेणानेन यो मर्त्यो मां स्तविष्यति भक्तितः ॥\nकृष्णपक्षे चतुर्दश्यामाश्विने मुनिसत्तम ॥ १७ ॥\nमत्प्रियार्थं तु शक्रेण प्रेषिता मुनिसत्तम ॥\nमन्दाकिनीति विख्याता नदी त्रैलोक्यपाविनी ॥ १८ ॥\nदेवस्योत्तरदिग्भागे कुंडं तिष्ठति नित्यशः ॥\nतस्यां स्नात्वा मुनिश्रेष्ठ लिंगं मे पश्यते तु यः ॥\nस याति परमं स्थानं जरामरणवर्जितम् ॥ १९ ॥\nअचलं भेदयित्वा तु यस्मान्मे लिंगमुद्गतम्॥\nअचलेश्वरनाम्नैव लोके ख्यातिं गमिष्यति ॥ 7.3.4.२० ॥\nअस्य लिंगस्य माहात्म्यान्न कदाचिच्चलिष्यति ॥\nसर्वथा म इदं लिंगं प्रलयान्ते न चाल्यते ॥ २१ ॥\n॥ सूत उवाच ॥\nएतावदुक्त्वा वचनं विरराम महेश्वरः ॥\nवसिष्ठोऽपि सुहृष्टात्मा गौतमाद्या मुनीश्वराः ॥ २२ ॥\nशक्रादयस्ततो देवास्तीर्थान्यायतनानि च ॥\nआनयामास ब्रह्मर्षिस्तपसा पर्वतोत्तमे ॥ २३ ॥\nततस्तुष्टः सुरश्रेष्ठस्तत्र वासमथाकरोत्॥ २४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडेऽचलेश्वरोत्पत्ति वर्णनंनाम चतुर्थोऽध्यायः ॥ ४ ॥"
  }
]
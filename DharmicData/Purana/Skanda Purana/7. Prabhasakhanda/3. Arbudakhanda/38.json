[
  {
    "text": "॥ पुलस्त्य उवाच ॥ ॥\nकुंडं तु शिवलिंगाख्यं ततो गच्छेन्महीपते ॥\nयत्र सा जाह्नवी गुप्ता तिष्ठते भूपसत्तम ॥ १ ॥\nतस्यां स्नातो नरः सम्यक्सर्वतीर्थफलं लभेत् ॥\nमुच्यते पातकात्कृत्स्नादाजन्ममरणांतिकात् ॥ २ ॥\n॥ ययाति रुवाच ॥ ॥\nकिमर्थं तत्र सा गुप्ता जाह्नवी तिष्ठते विभो ॥\nकस्मिन्काले समायाता परं कौतूहलं हि मे ॥ ३ ॥\n॥ पुलस्त्य उवाच ॥ ॥\nयदा प्रसादितो देवैर्भगवान्वृषभध्वजः ॥\nअर्बुदेऽस्मिन्सदा स्थेयमचलेन त्वया विभो ॥ ४॥\nतत्र संस्थापिते लिंगे स्वयं देवेन शंभुना ॥\nयत्पातितं पुरा लिंगं वालखिल्यैर्महर्षिभिः ॥ ५ ॥\nअतिकोपसमायुक्तैः कस्मिंश्चित्कारणांतरे ॥\nतदा देवेन प्रतिज्ञातं सर्वेषां त्रिदिवौकसाम् ॥ ६ ॥\nअचले तु मयात्रैव स्थातव्यं नात्र संशयः ॥\nततः कालेन महता वसतस्तस्य तत्र च ॥ ७ ॥\nअचलेश्वररूपस्य गंगा चित्ते व्यजायत ॥\nकथं नित्यं तया सार्द्धं भविष्यति समागमः ॥ ८ ॥\nअथ जानाति नो गौरी मानिनी परमेश्वरी ॥\nतस्यैवं चिन्तयानस्य बहुशो नृपसत्तम ॥ ९ ॥\nउपायं सुमहद्ध्यात्वा जाह्नवीसंगसंभवम् ॥\nतेनादिष्टा गणाः सर्वे नंदिभृङ्गिपुरःसराः ॥ 7.3.38.१० ॥\nअभिप्रायोऽस्ति मे कश्चिज्जलाश्रयव्रतोद्भवः ॥\nक्रियतामुत्तमं कुण्डमस्मिन्पर्वतरोधसि ॥ ११ ॥\nतत्राहं जलमध्यस्थः स्थास्यामि जलतत्परः ॥\nतच्छ्रुत्वा त्वरितं चक्रुर्गणाः कुण्डमनेकशः ॥ १२ ॥\nस्वच्छोदकसमाकीर्णं सुतीर्थं सुसुखावहम् ॥\nततो गौरीमनुज्ञाप्य जाह्नवीसंगलालसः ॥ १३ ॥\nव्रतव्याजेन देवेशो विवेश तदनन्तरम् ॥\nचिन्तयामास तत्रस्थो गंगां त्रैलोक्यपाविनीम् ॥ १४ ॥\nसा ध्याता तत्क्षणात्तत्र शिवेन सह संगता ॥\nएवं स भगवांस्तत्र जाह्नवीं भजते सदा ॥ १५ ॥\nव्रतव्याजेन राजेन्द्र न तु गौरी व्यजानत ॥\nकस्यचित्त्वथ कालस्य नारदो भगवान्मुनिः ॥\nकैवल्यज्ञानसंपन्नस्तत्रायातः परिभ्रमन् ॥ १६ ॥\nस तु दृष्ट्वा महादेवं जलस्थं व्रतधारिणम् ॥\nकामजैरिंगितैर्युक्तं तत्राऽसौ विस्मयान्वितः ॥ १७ ॥\nवक्त्रनेत्रविकारोऽयं किमस्य व्रतधारिणः ॥\nईदृक्कामसमायुक्तस्ततो ध्यानस्थितो मुनिः ॥ १८ ॥\nअथाऽपश्यद्ध्यानदृष्ट्या गंगासक्तं महेश्वरम् ॥\nगौर्या भयेन सव्याजं ततो विस्मयमागतः ॥ १९ ॥\nतदा स कथयामास सर्वं हरविचेष्टितम् ॥ 7.3.38.२० ॥\nततो देवी त्वरायुक्ता ययौ यत्र महेश्वरः ॥\nआताम्रनयना रोषाद्वेपमाना मुहुर्मुहुः ॥ २१ ॥\nतां दृष्ट्वा कोपसंयुक्तां समायातां महेश्वरीम् ॥\nउवाच जाह्नवी भीता ज्ञात्वा दिव्येन चक्षुषा ॥ २२ ॥\nआवयोः संगमे देवी नारदेन निवेदिता ॥\nसेयं रुष्टा समायाति कुरुष्व यदनन्तरम् ॥ २३ ॥\n॥ श्रीमहादेव उवाच ॥ ॥\nकर्त्तव्यं जाह्नवि श्रेयः पुरो गत्वा नगात्मजाम् ॥\nअत्यर्थं मानिनी ह्येषा साम्ना च वशवर्तिनी ॥ २४ ॥\nतत्क्षणाज्जायते साध्वी तस्मात्सामपरा भव ॥\nनो चेच्छापं मया सार्धं तव दास्यत्यसंशयम् ॥ २५ ॥\nएवमुक्ता च रुद्रेण जाह्नवी नृपसत्तम ॥\nकुण्डान्निर्गत्य सा गंगा सम्मुखं प्रययौ तदा ॥ २६ ॥\nप्रत्युद्ययौ सलज्जा च कृतांजलिपुरःसरा ॥\nप्रणम्य शिरसा चेयं ततः प्राह स्वलंकृता ॥ २७ ॥\nपुराऽहं तव कांतेन निपतन्ती नभस्तलात् ॥\nधृता देवि तवा प्येतद्विदितं नृपतेः कृते ॥ २८ ॥\nभगीरथाभिधानस्य ततः स्नेहो व्यवर्धत ॥\nआवयोस्तव भीत्या च नाभूत्क्वापि समागमः ॥ २९ ॥\nअधुना तव वाक्येन जानेऽहं न सुरेश्वरि ॥\nसमाहूताऽस्मि रुद्रेण किं वा स्वच्छन्दतः शुभे ॥ 7.3.38.३० ॥\nत्रैलोक्यस्य प्रभुरयं तन्निष्क्रम्य कथञ्चन ॥\nतस्मादत्रैव संप्राप्ता सत्यमेतन्मयोदितम् ॥ ३१ ॥\n॥ पुलस्त्य उपाच ॥ ॥\nतस्यास्तद्वचनं श्रुत्वा ततो देवी प्रहर्षिता ॥\nप्रोवाच मधुरं वाक्यं सत्यमेतत्त्व योदितम्॥ ३२ ॥\nतस्माद्वरय भद्रं ते वरं मत्तो यथेप्सितम् ॥\nमुक्त्वैकं पतिधर्म्मत्वे मम कांतं महेश्वरम्॥ ३३ ॥\n॥ गंगोवाच ॥ ॥\nअपि दौर्भाग्ययुक्ताऽहं भार्या जाताऽस्मि शूलिनः ॥\nतस्मादेकं दिनं देहि क्रीडनार्थमनेन तु ॥ ३४ ॥\nचैत्रशुक्लत्रयोदश्यामहोरात्रं सुरेश्वरि ॥\nशिवकुंडं तथास्त्वेतन्मया यस्मात्समावृतम् ॥ ३५ ॥\nशिवगंगाभिधानं च तस्मात्कुण्डं धरातले ॥\nख्यातिं यातु प्रसादेन तव पर्वतनंदिनि ॥ ३६ ॥\n॥ पुलस्त्य उवाच ॥ ॥\nएवमस्त्विति सा देवी प्रोच्य गंगां महानदीम् ॥\nततो विसर्जयामास तामालिंग्य मुहुर्मुहुः ॥ ३७ ॥\nगतायामथ गंगायामधोवक्त्रं सुलज्जितम् ॥\nपाणौ गृह्य ययौ रुद्रं भ्रममाणा गृहं प्रति ॥३८॥\nएवमेतत्पुरावृत्तं तस्मिन्कुण्डे नराधिप ॥\nतस्मात्सर्वप्रयत्नेन चतुर्द्दश्यां समाहितः ॥ ३९ ॥\nशुक्लायां चैत्रमासे तु स्नानं तत्र समाचरेत् ॥\nसांनिध्याद्देवदेवस्य गंगायाश्च नृपोत्तम ॥ 7.3.38.४० ॥\nयत्र संक्षयमायाति सर्वं तत्राशुभं कृतम् ॥\nतत्र यो वृषभं दद्याद्ब्राह्मणाय नृपोत्तम ॥\nतद्रोमसंख्ययास्वर्गे स पुमान्वसति ध्रुवम् ॥४१॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे शिवगंगाकुण्डोत्पत्तिमाहात्म्यवर्णनंनामाष्टात्रिंशोऽध्यायः ॥ ३८ ॥ ॥"
  }
]
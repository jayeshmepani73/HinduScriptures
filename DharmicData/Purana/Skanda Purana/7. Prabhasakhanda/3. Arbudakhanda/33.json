[
  {
    "text": "॥ पुलस्त्य उवाच ॥ ॥\nततः पार्थेश्वरं गच्छेदेवं पातकनाशनम् ॥\nयं दृष्ट्वा मानवः सम्यङ्मुच्यते सर्वपातकैः ॥ १ ॥\nपार्थानाम्न्यभवत्साध्वी देवलस्य प्रिया सती ॥\nतया  पूर्वं तपस्तप्तं तत्र स्थाने महीपते ॥ २ ॥\nसा पूर्वमभवद्वंध्या ऋषिपत्नी यशस्विनी ॥\nवैराग्यं परमं गत्वा ततश्चैवार्बुदं गता ॥ ३ ॥\nवायुभक्षा निराहारा समचित्ताऽऽसने स्थिता ॥\nततो वर्षसहस्रांते भक्त्या तस्या महीपते ॥ ॥ ४ ॥\nउद्भिद्य धरणीपृष्ठं सहसा लिंगमुत्थितम् ॥\nएतस्मिन्नेव काले तु वागुवाचाशरीरिणी ॥ ५ ॥\nपूजयैतन्महाभागे शिवलिंगं सुपावनम् ॥\nत्वद्भक्त्या धरणीपृष्ठान्निःसृतं कामदं महत् ॥ ६ ॥\nयो यं काममभिध्यायन्पूजयिष्यति मानवः ॥\nअन्योपि तदभिप्रेतं प्राप्स्यते नात्र संशयः ॥ ॥ ७ ॥\nपार्थेश्वराख्यमेतद्धि लोके ख्यातिं गमिष्यति ॥\nएवमुक्त्वा ततो वाणी विरराम महीपते ॥८॥\nततः सा विस्मयाविष्टा पूजयामास तत्तदा ॥\nततः पुत्रशतं प्राप्तं दिव्यं वंशधरं तथा ॥ ९ ॥\nततः प्रभृति तल्लिंगं विख्यातं धरणीतले ॥\nतत्रास्ति निर्मलं तोयं गिरिगह्वरनिःसृतम् ॥ 7.3.33.१० ॥\nतत्र स्नात्वा नरः सम्यग्यस्तं पश्यति भावतः ॥\nन स पश्यति संसारे दुःखं संतानसंभवम् ॥ ११ ॥\nशुक्लपक्षे चतुर्द्दश्यां जागरं तस्य चाग्रतः ॥\nयः करोति निराहारः स पुत्रं लभते धुवम् ॥ १२ ॥\nपिंडनिर्वापणं तत्र यः करोति समाहितः ॥\nतस्य पुत्रत्वमायाति पितरस्तत्प्रसादतः ॥ ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे पार्थेश्वरमाहात्म्यवर्णनंनाम त्रयस्त्रिंशोऽध्यायः ॥ ३३ ॥"
  }
]
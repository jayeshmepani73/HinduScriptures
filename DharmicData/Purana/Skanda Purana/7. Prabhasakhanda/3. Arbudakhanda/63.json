[
  {
    "text": "॥ पुलस्त्य उवाच ॥ ॥\nएतत्ते सर्वमाख्यातं यन्मां त्वं परिपृच्छसि ॥\nअर्बुदस्य महाराज माहात्म्यं हि समासतः ॥ १ ॥\nविस्तरेण च संख्या स्यादपि वर्षशतैरपि ॥\nअसंख्यानीह तीर्थानि पुण्यान्यायतनानि च ॥\nपदेपदे गृहाण्येव निर्मितानि महर्षिभिः ॥ २ ॥\nन तत्तीर्थं न सा सिद्धिर्न स वृक्षो महीपते ॥\nन सा नदी न देवेशो यस्य तत्रास्ति न स्थितिः ॥ ३ ॥\nये वसंति महाराज सुरम्येऽर्बुदपर्वते ॥\nनूनं ते पुण्यकर्माणो न वसंति त्रिविष्टपे ॥ ४ ॥\nकिं तस्य जीवितेनार्थः किं धनैः किं जपैर्नृप ॥\nयो न पश्यति मन्दात्मा समन्तादर्बुदाचलम् ॥ ५ ॥\nअपि कीटपतंगा ये पशवः पक्षिणो मृगाः ॥\nस्वेदजाश्चाण्डजाश्चापि ह्युद्भिज्जाश्च जरायुजाः ॥ ६ ॥\nतस्मिन्मृता महाराज निष्कामाः कामतोऽपि वा ॥\nते यान्ति शिवसायुज्यं जरा मरणवर्जितम् ॥ ७ ॥\nयश्चैतच्छुणुयान्नित्यं पुराणं श्रद्धयान्वितः ॥\nअर्बुदस्य महाराज स यात्राफलमश्नुते ॥ ८ ॥\nतस्मात्सर्वप्रयत्नेन यात्रां तत्र समाचरेत् ॥\nय इच्छेदात्मनः सिद्धिमिह लोके परत्र च ॥ ९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडेऽर्बुदखण्डमाहात्म्यफलश्रुतिवर्णनंनाम त्रिषष्टितमोऽध्यायः ॥ ६३ ॥"
  }
]
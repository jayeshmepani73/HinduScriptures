[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ वसिष्ठं तपसां निधिम् ॥\nयं दृष्ट्वा मानवः सम्यक्कृतार्थत्वमवाप्नुयात् ॥ १ ॥\nतत्रास्ति जलसम्पूर्णं कुण्डं पापहरं नृणाम्॥\nतस्मिन्कुण्डे नृपश्रेष्ठ वसिष्ठेन महात्मना ॥ २ ॥\nगोमती च समानीता तपसा नृपसत्तम ॥\nतत्र स्नातो नरः सम्यक्पातकै र्विप्रमुच्यते ॥३॥\nऋषिधान्येन यस्तत्र श्राद्धं नृप समाचरेत् ॥\nस पितृंस्तारयेत्सर्वान्पक्षयोरुभयोरपि ॥४॥\nअत्र गाथा पुरा गीता नारदेन महात्म ना ॥\nस्नात्वा पुण्योदके तत्र दृष्ट्वा तं मुनिसत्तमम् ॥ ५ ॥\nकिं गयाश्राद्धदानेन किमन्यैर्मखविस्तरैः ॥\nवसिष्ठस्याश्रमं प्राप्य यः श्राद्धं कुरुते नरः ॥\nस पितॄंस्तारयेत्सर्वानात्मना नृपसत्तम ॥ ६ ॥\nतत्रैवारुंधती साध्वी वसिष्ठस्य समीपतः ॥\nपूजनीया विशेषेण सर्वकामप्रदा नृणाम् ॥ ७ ॥\nबाल्ये वयसि यत्पापं वार्द्धके यौवनेऽपि वा ॥\nवसिष्ठदर्शनात्सद्यो नराणां याति संक्षयम् ॥८॥\nदीपं प्रयच्छते यस्तु वसिष्ठाग्रे समाहितः ॥\nसुखसौभाग्यसंयुक्तस्तेजस्वी जायते नरः ॥ ९ ॥\nउपवासपरो यस्तु तत्रैका रजनीं नयेत् ॥\nस याति परमं स्थानं यत्र सप्तर्षयोऽमलाः ॥ 7.3.6.१० ॥\nत्रिरात्रिं कुरुते यस्तु वसिष्ठाग्रे समाहितः ॥\nस याति च महर्लोकं जरामरणवर्जितः ॥ ११ ॥\nयस्तु मासोपवासं च वसिष्ठाग्रे करोति च ॥\nसोऽपि मुक्तिमवाप्नोति न याति स भवार्णवम्॥ १२॥\nश्रावणस्य सिते पक्षे पौर्णमास्यां समाहितः॥\nऋषिं तर्पयते यस्तु ब्रह्मलोकं स गच्छति॥१३॥\nवसिष्ठस्याग्रतो यस्तु गायत्र्यष्टशतं जपेत्॥\nआजन्ममरणात्पापात्सद्यो मुच्येत मानवः॥ १४॥\nवामदेवं यजेत्तत्र यदि श्रद्धासमन्वितः॥\nअग्निष्टोमफलं राजन्सद्यः प्राप्नोति मानवः ॥ १५ ॥\nतस्मात्सर्वप्रयत्नेन द्रष्टव्योऽसौ महामुनिः ॥\nशुचिभिः श्रद्धया युक्तास्ते यास्यंति परं पदम् ॥ १६ ॥\nतस्मात्सर्वात्मना राजन्वामदेवं च पूजयेत्॥ १७ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखंडे वसिष्ठाश्रममाहात्म्यवर्णनंनाम षष्ठोऽध्यायः ॥ ६ ॥"
  }
]
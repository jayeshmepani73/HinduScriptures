[
  {
    "text": "॥ पुलस्त्य उवाच ॥ ॥\nपंगु तीर्थं ततो गच्छेत्सर्वपातकनाशनम् ॥\nयत्र पूर्वं तपस्तप्तं पंगुना ब्राह्मणेन च ॥ १ ॥\nपंगुनामा द्विजः पूर्वं च्यवनस्यान्वयेऽभवत् ॥\nअशक्तश्चलितुं भूमौ पंगुभावान्नृपोत्तम ॥ २ ॥\nगृहकृत्यनियुक्तोऽसावेकदा बान्धवैर्नृप ॥\nपंगुर्गंतुं न शक्तोऽसौ परं दुःखमवाप्तवान् ॥ ३ ॥\nअथासौ तैः परित्यक्तो गत्वार्बुदमथाचलम् ॥\nएकं सरः समासाद्य तपस्तेपे सुदारुणम् ॥ ४ ॥\nलिंगं संस्थाप्य तत्रैव पूजयामास तं विभुम् ॥\nगन्धपुष्पादिनैवेद्यैः सम्यक्छ्रद्धासमन्वितः ॥ ५ ॥\nशिवभक्तिपरो जातो वायुभक्षो बभूव ह ॥\nजपहोमरतो नित्यं पंगुनामा द्विजोत्तमः ॥ ६ ॥\nततस्तुष्टो महादेवो ब्राह्मणं नृपसत्तम ॥\nपंगुं प्रति महाराज वाक्यमेतदुवाच ह ॥ ७ ॥\n॥ ईश्वर उवाच ॥ ॥\nपंगो तुष्टो महादेवो वरं वरय सुव्रत ॥\nतव दास्याम्यहं सर्वं यद्यपि स्यात्सुदुर्लभम् ॥ ८ ॥\n॥ पंगुरुवाच ॥ ॥\nनाम्ना मे ख्यातिमायातु तीर्थमेतत्सुरेश्वर ॥\nपंगुभावोऽत्र मे यातु प्रसादात्तव शंकर ॥ ९ ॥\nतवास्तु सततं चात्र सांनिध्यं सह भार्यया ॥\nएवमुक्तः स तेनाथ विप्रं प्रति वचोब्रवीत् ॥ 7.3.17.१० ॥\n॥ ईश्वर उवाच ॥ ॥\nनाम्ना तव द्विजश्रेष्ठ तीर्थमेतद्भविष्यति ॥\nख्यातिं तपःप्रभावेन तीर्थं यास्यति सत्तम ॥ ११ ॥\nचैत्रशुक्लचतुर्द्दश्यां सांनिध्यं मे भवेत्तथा ॥ १२ ॥ ॥\n॥ पुलस्त्य उवाच ॥ ॥\nस्नानमात्रेण विप्रोऽसौ दिव्यरूपमवाप ह ॥\nतत्र तस्थौ महादेवो गौर्या सह महेश्वरः ॥ १३ ॥\nतस्मिन्दिने नृपश्रेष्ठ स्नानं तत्र समाचरेत् ॥\nस पंगुत्वाद्विनिर्मुक्तो दिव्यरूपमवाप्नुयात् ॥ १४ ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे पंगुतीर्थमाहात्म्यवर्णनंनाम सप्तदशोऽध्यायः ॥ १७ ॥"
  }
]
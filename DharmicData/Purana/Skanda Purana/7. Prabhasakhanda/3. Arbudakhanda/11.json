[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ देवं कोटीश्वरं परम् ॥\nयं दृष्ट्वा मानवः सम्यक्परां सिद्धिमवाप्नुयात् ॥ १ ॥\nशृणु तत्राभवत्पूर्वं यदाश्चर्यं महीपते ॥\nदक्षिणस्या मुनिवराः कोटिसंख्याप्रमाणतः ॥ २ ॥\nअन्योऽन्यं स्पर्धया सर्वे हेलयाऽर्बुदमागताः ॥\nअहं पूर्वमहं पूर्वं प्रपश्याम्यचलेश्वरम् ॥ ३ ॥\nआगमिष्यति यः पश्चाद्ब्राह्मणः श्वा भविष्यति ॥\nपापीयान्भक्तिरहितः श्रद्धाहीनो भविष्यति ॥ ४ ॥\nइत्येवं स्पर्धमानास्ते हेलयाऽर्बुदमागताः ॥\nततः सर्वे यतात्मानः सम्यग्व्रतपरायणाः ॥ ५ ॥\nशांतास्तपस्विनः सर्वे वेदविद्याविशारदाः ॥\nतेषामीहितमाज्ञाय सम्यक्कामनिषूदनः ॥ ६ ॥\nकृपया परयाविष्टो भक्तिभावान्महेश्वरः ॥\nकोटिं कृत्वाऽऽत्मलिंगानां तस्मिन्स्थाने व्यवस्थितः ॥ ७ ॥\nएकस्मिन्नेव काले तु सर्वैर्दृष्टो महेश्वरः ॥\nमुनिभिश्च नृपश्रेष्ठ कोटिसंख्यैः पृथक्पृथक् ॥ ८ ॥\nअथ ते मुनयः सर्वे समं दृष्ट्वा महेश्वरम् ॥\nविस्मयोत्फुल्लनयना साधुसाध्विति चाब्रुवन् ॥ ९ ॥\nभक्तियुक्ता द्विजाः सर्वेऽस्तुवंस्ते वैदिकैः स्तवैः ॥\nतेषां तुष्टस्ततः शंभुर्वाक्यमेतदुवाच ह ॥ 7.3.11.१० ॥ ॥\n॥ श्रीमहादेव उवाच ॥ ॥\nतुष्टोऽहं मुनयः सर्वे श्रद्धया परया हि वः ॥\nवरं वै व्रियतां शीघ्रं सर्वैश्चैव पृथक्पृथक् ॥११॥\n॥ ऋषय ऊचुः ॥ ॥\nएष एव वरोऽस्माकं सर्वेषां हृदि वर्त्तितः ॥\nयुगपद्दर्शनाद्देव जायतां फलमुत्तमम् ॥ १२ ॥\n॥ श्रीमहादेव उवाच ॥ ॥\nन वृथा दर्शनं मे स्याद्विशेषाद्ब्राह्मणस्य च ॥\nदर्शनं ये करिष्यंति तेषां च तीर्थजं फलम् ॥ १३ ॥\n॥ मुनय ऊचुः ॥ ॥\nअवश्यं यदि दातव्यो वरोऽस्माकं महेश्वर ॥\nएकं कोटिमयं लिंगं क्रियतां वृषभध्वज ॥ १४ ॥\nयस्मिन्दृष्टे फलं नृणां जायते कोटिलिंगजम् ॥\nएवमेष वरोऽस्माकं दीयतां वृषभध्वज ॥ ॥ १५ ॥\n॥ पुलस्त्य उवाच ॥ ॥\nएवं सप्रार्थमानानां मुनीनां भावितात्मनाम् ॥\nनिर्भिद्य पर्वतश्रेष्ठं सहसा लिंगमुद्गतम् ॥ १६ ॥\nएतस्मिन्नेव काले तु वागुवाचाशरीरिणी ॥\nकृपया परया सर्वांस्तानृषीन्वसुधाधिप ॥ १७ ॥\n॥ वागुवाच ॥ ॥\nकोटीश्वराख्यं मे लिंगं लोके ख्यातिं गमिष्यति ॥\nमाघकृष्णचतुर्द्दश्यां यश्चैनं पूजयिष्यति ॥ १८ ॥\nसर्वं कोटिगुणं तस्य फलं विप्रा भविष्यति ॥\nदाक्षिणात्यो नरो यस्तु श्राद्धमत्र करिष्यति ॥ १९ ॥\nफलं कोटिगुणं तस्य गयाश्राद्धसमं भवेत् ॥\nतस्माद्विशेषतः पूज्यं मम लिंगं च मानवैः ॥ 7.3.11.२० ॥\n॥ पुलस्त्य उवाच ॥ ॥\nएवमुक्त्वा तु सा वाणी विरराम महीपते ॥\nततस्ते मुनयः सर्वे गंधधूपानुलेपनैः ॥ २१ ॥\nतल्लिंगं पूजयामासुः श्रद्धया परया नृप ॥\nपूजयित्वा गताः सिद्धिं सर्वे लिंगप्रसादतः ॥ २२ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभातखण्डे तृतीयेऽर्बुदखण्डे कोटीश्वरमाहात्म्यवर्णनंनामैकादशोऽध्यायः ॥ ११ ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ तीर्थं पापप्रणाशनम्॥\nमणिकर्णिकसंज्ञं तु सर्वलोकेषु विश्रुतम्॥१॥\nयत्र सिद्धिं गता राजन्वालखिल्या महर्षयः॥\nतैस्तत्र निर्मितं कुण्डं सुरम्यं गिरि गह्वरे ॥ २ ॥\nतेषां तत्रोपविष्टानां मुनीनां भावितात्मनाम् ॥\nमहाश्चर्यमभूत्तत्र तत्त्वं शृणु नराधिप ॥ ३ ॥\nकिरातवनिता काचिन्नाम्ना च मणिकर्णिका ॥\nअतिकृष्णा विरूपाक्षी कराला भीषणाकृतिः ॥ ४ ॥\nतृषार्त्ता तत्र संप्राप्ता मध्यंदिनगते रवौ ॥\nग्रस्ते च राहुणा सूर्ये प्रविष्टा सलिले तु सा ॥ ५ ॥\nएतस्मिन्नेव काले तु दिव्यरूपवपुर्धरा ॥\nमुनीनां पश्यतां चैव विनिष्क्रांता सुमध्यमा ॥ ६ ॥\nअथ तस्याः पतिः प्राप्तस्तदन्वेषणतत्परः ॥\nपप्रच्छ तां वरारोहां पत्न्या दुःखेन दुःखितः ॥ ७ ॥\nमम भार्यात्र संप्राप्ता यदि दृष्टा सुमध्यमे ॥\nशीघ्रं वद वरारोहे बालकोऽयं तदुद्भवः ॥ ८ ॥\nतृषार्त्तश्च क्षुधाविष्टो रुदते च मुहुर्मुहुः ॥\nदृष्टा चेत्कथ्यतां सुभ्रूर्विनाऽयं तां मरिष्यति ॥ ९ ॥\n॥ स्त्र्युवाच ॥ ॥\nसाऽहं ते दयिता कान्त तीर्थस्यास्य प्रभावतः ॥\nदिव्यरूपमिदं प्राप्ता देवैरपि सुदुर्लभम् ॥ 7.3.16.१० ॥\nत्वं चापि सलिले ह्यस्मिन्कुरु स्नानं त्वरान्वितः ॥\nप्राप्स्यसि त्वं परं रूपं यथा प्राप्तं मयाऽनघ ॥ ११ ॥\nअथासौ सह पुत्रेण प्रविष्टस्तत्र निर्झरे ॥\nविमुक्ते भास्करे राजन्विरूपश्चाभवत्पुनः ॥ १२ ॥\nदुःखेन मृत्युमापन्नस्तस्मिन्नेव जलाशये ॥\nअथ सा भर्तृशोकाच्च मरणे कृतनिश्चया ॥ १३ ॥\nचितिं कृत्वा समं तेन ज्वालयामास पावकम् ॥\nअथ ते मुनयो दृष्ट्वा तथाशीलां शुभांगनाम् ॥ १४ ॥\nकृपया परयाविष्टास्तामूचुर्विस्मयान्विताः ॥\nसर्वे तस्याश्च संदृष्ट्वा साहसं च नृपोत्तम ॥ १५ ॥\n॥ ऋषय ऊचुः ॥ ॥\nदिव्यरूपं त्वया प्राप्तं देवैरपि सुदुर्लभम् ॥\nकस्मादेनं सुपाप्मानमनुगच्छसि भामिनि ॥ १६ ॥\n॥ स्त्र्युवाच ॥ ॥\nपतिव्रताहं विप्रेन्द्राः सदा भर्तृपरायणा ॥\nकिं रूपेण करिष्यामि विना पत्या निजेन च ॥ १७ ॥\nविरूपो वा सुरूपो वा दरिद्रो वा धनाधिपः ॥\nस्त्रीणामेकः पतिर्भर्त्ता गतिर्नान्या जगत्त्रये ॥ १८ ॥\nबालकोऽयं मुनिश्रेष्ठा भवच्छरणमागतः ॥\nअहं कान्तेन संयुक्ता प्रविशामि हुताशनम् ॥ १९ ॥\n॥ पुलस्त्य उवाच ॥ ॥\nअथ ते मुनयः सर्वे ज्ञात्वा तस्याः सुनिश्चयम् ॥\nकृपया परयाविष्टाः संवीक्ष्य च परस्परम् ॥ 7.3.16.२० ॥\nततो जीवापयामासुस्तत्पतिं ते मुनीश्वराः ॥\nसद्रूपेण समायुक्तं दिव्य लक्षणलक्षितम् ॥ २१ ॥\nएतस्मिन्नेव कालं तु विमानं मनसेप्सितम् ॥\nदेवकन्यासमाकीर्णं सद्यस्तत्र समागतम् ॥ २२ ॥\nअथ तौ दंपती तेषां मुनीनां भावितात्मनाम् ॥\nपुरतः प्रणिपत्याथ प्रस्थितौ त्रिदिवं प्रति ॥ २३ ॥\nअथ तैर्मुनिभिः प्रोक्ता सा नारी मणिकर्णिका ॥\nवरं वरय कल्याणि सर्वे तुष्टा वयं तव ॥ २४ ॥\nपतिव्रतत्वेन तुष्टाः सत्येन च विशेषतः ॥\nनास्माकं दर्शनं व्यर्थं जायते च कथंचन ॥ २५ ॥\n॥ मणिकर्णिकोवाच ॥ ॥\nयदि मां मुनयस्तुष्टाः प्रयच्छथ वरं मुदा ॥\nयदत्रास्ति महालिंगं मन्नाम्ना तद्भविष्यति ॥ २६ ॥\nएतदेव ममाभीष्टं नान्यदस्ति प्रयोजनम्॥\nसर्वेषां च प्रसादेन स्वर्गं गच्छामि सांप्रतम् ॥ २७ ॥\n॥ ऋषय ऊचुः ॥ ॥\nएवं भवतु ते ख्यातिस्तीर्थलिंगे वरानने ॥\nतव नामान्वितं जातं तीर्थं वै मणिकर्णिका ॥ २८ ॥\n॥ पुलस्त्य उवाच ॥ ॥\nभर्त्रा सह दिवं प्राप्ता पुत्रेणैव समन्विता ॥\nवालखिल्यास्तपोनिष्ठा विशेषात्तत्र संस्थिताः ॥ २९ ॥\nतत्र सूर्यग्रहे प्राप्ते स्नानदानादिकाः क्रियाः ॥\nयः करोति फलं तस्य कुरुक्षेत्र समं भवेत् ॥ 7.3.16.३० ॥\nयं यं काममभिध्याय स्नानं तत्र करोति यः ॥\nतं तं प्राप्नोति राजेन्द्र सम्यग्ध्यानसमन्वितः ॥ ३१ ॥\nतस्मात्सर्वप्रयत्नेन स्नानं तत्र समाचरेत् ॥\nतीर्थे दानं यथाशक्त्या देवर्षिपितृतर्पणम् ॥ ३२ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डे मणिकर्णिकेश्वरमाहात्म्यवर्णनंनाम षोडशोऽध्यायः ॥ १६ ॥ ॥"
  }
]
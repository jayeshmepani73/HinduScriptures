[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ तीर्थं त्रैलोक्यविश्रुतम् ॥\nकेदारमिति विख्यातं सर्वपापहरं नृणाम् ॥ १ ॥\nयत्र मन्दाकिनी पुण्या सरस्वत्या समागता ॥\nतत्र स्नातो नरो राजन्मुच्यते सर्वकिल्बिषैः ॥ २ ॥\nशृणु राजन्यथावृत्तमितिहास पुरातनम् ॥\nऋषिभिर्बहुधा गीतमर्बुदे पर्वतोत्तमे ॥ ३ ॥\nअजपालो नृपश्रेष्ठः सूर्यवंशसमुद्भवः ॥\nसप्तद्वीपवतीं पृथ्वीं स पाति नात्र संशयः ॥ ४ ॥\nन हस्तिनो न पादाता न चाश्वास्तस्य भूपतेः ॥\nन रथाश्च महाराज न कोशाश्च तथाविधाः ॥ ५ ॥\nन गृह्णाति करं राजन्प्रजाभ्योथाधिकं नृप ॥\nराज्यं स ईदृशं चक्रे सर्वलोकहिते रतः ॥६॥\nजातापराधो भूपृष्ठे जायते चेत्कथंचन ॥\nतं गत्वा निग्रहं तस्य चक्रुः शस्त्राणि तत्क्षणात् ॥ ७ ॥\nएवमस्य नरेन्द्रस्य वर्त्तमानस्य भूतले ॥\nसुखेन रमते लोको राज्ये निहतकंटके ॥ ८ ॥\nकामं वर्षति पर्जन्यः सस्यानि रसवंति च ॥\nगावः प्रभूतदुग्धाश्च विद्यमाने नराधिपे ॥ ९ ॥\nकेनचित्त्वथ कालेन वसिष्ठो भगवान्मुनिः ॥\nतीर्थयात्राप्रसंगेन तस्य गेहमुपागतः ॥ 7.3.9.१० ॥\nतं दृष्ट्वा पूजयामास शास्त्रदृष्टेन वर्त्मना ॥\nप्रत्युत्थानाभिवादाभ्यामर्घ्यपाद्यादिभिस्तथा ॥ ११ ॥\nएवं संपूजितस्तेन भक्त्या परमया नृप ॥\nसुखोपविष्टो विश्रांतो वसिष्ठो मुनिसत्तमः ॥\nराजर्षीणां कथाश्चक्रे देवर्षीणां तथैव च ॥ । ॥ १२ ॥\nततः कथावसाने तु कस्मिंश्चिन्नृपसत्तम ॥\nपप्रच्छ विनयोपेतस्तं मुनिं शंसितव्रतम् ॥ १३ ॥\n॥ अजपाल उवाच ॥ ॥\nअतीतानागतं विप्र वर्त्तमानं तथैव च ॥\nत्वं वेत्सि सकलं ब्रह्मंस्तपश्चर्याप्रभावतः ॥ १४ ॥\nकौतुकं हृदि मे जातं वर्त्तते मुनिपुंगव ॥\nप्रसादः क्रियतां मह्यं कथयस्व प्रसादतः ॥ १५ ॥\n॥ वसिष्ठ उवाच॥ ॥\nब्रूहि पार्थिवशार्दूल यत्ते मनसि वर्त्तते ॥\nकथयिष्यामि तत्सर्वं यद्यपि स्यात्सुदुर्ल्लभम् ॥ १६ ॥\n॥ राजोवाच ॥ ॥\nकेन कर्मविपाकेन ममैतद्राज्यमुत्तमम् ॥\nनिष्कण्टकं सदा क्षेमं सर्वकामसमन्वितम् ॥ १७ ॥\nन दीनो न च दुःखार्त्तो व्याधिग्रस्तो न कोऽपि च ॥\nविद्यते मम राज्ये च न दरिद्रो महामुने ॥ १८ ॥\nनारीयं मम साध्वी च प्राणेभ्योऽपि गरीयसी ॥\nमच्चित्ता मद्गतप्राणा नित्यं मम हिते रता ॥\nअनया चिंतितं ब्रह्मन्सर्वं विस्तरतो वद ॥ १९ ॥\nकिं दानस्य प्रभावेन व्रतयागस्य वा मुने ॥\nतपसो वा मुनिश्रेष्ठ व्रतस्य नियमस्य च ॥ 7.3.9.२० ॥\nजन्मान्तरकृतं पुण्यं परं कौतूहलं हि मे ॥\nकथयस्व प्रसादेन विस्तरेण द्विजोत्तम ॥ २१ ॥ ॥\n॥ वसिष्ठ उवाच ॥ ॥\nशृणु सर्वं महीपाल विस्तरेण च कथ्यते ॥\nन च मन्युस्त्वया कार्यो न च व्रीडा महामते ॥ २२ ॥\nअन्यदेहांतरे राजञ्छूद्रजातिसमुद्भवः ॥\nशूद्रजातिरियं साध्वी तव पत्नी ह्यभूत्पुरा ॥ २३ ॥\nकेनचित्त्वथ कालेन दुर्भिक्षे समुपस्थिते ॥\nअन्नक्षयान्महाराज सर्व लोकः क्षुधार्दितः ॥ २४ ॥\nततस्त्वं भार्यया सार्द्धमन्यदेशांतरे गतः ॥\nसमारुह्य च कृच्छ्रेण कस्मिंश्चिद्गिरिनिर्झरे ॥ २५ ॥\nत्वया दृष्टं मनोहारि शुभं पंकजकाननम् ॥\nतत्र स्नात्वा पयः पीत्वा पितृदेवाः प्रतर्पिताः ॥ २६ ॥\nमनसा चिंतितं ह्येतत्पद्मान्यादाय करोम्यहम् ॥\nविक्रयं येन चाहारो भवेन्मम च सर्वथा ॥ २७ ॥\nततः पद्मानि भूरीणि गृहीत्वा भार्यया सह ॥\nगतो यत्र जनो भूरि गतः पार्थिवसत्तम ॥ २८ ॥\nन केऽपि प्रति गृह्णंति लोका दुर्भिक्षपीडिताः॥\nभ्रमितस्त्वं च सर्वत्र श्रांतो वैराग्यमागतः ॥ २९ ॥\nततो दिनावसाने तु गुहामेकां समाश्रितः ॥\nभूमौ पद्मानि निक्षिप्य क्षुधाविष्टः प्रसुप्तवान्॥ 7.3.9.३० ॥\nएतस्मिन्नेव काले तु कर्णयोस्ते समागतः ॥\nपठतां द्विजमुख्यानां ध्वनिर्वेदपुराणयोः ॥ ३१ ॥\nतं श्रुत्वा सहसोत्थाय ज्ञात्वा जागरणं ततः ॥\nपद्मान्यादाय तत्रैव सभार्यः शिवमंदिरे ॥ ३२ ॥\nतत्र नागवती वेश्या शिवरात्रिपरायणा ॥\nकेदारे परया भक्त्या करोति निशि जागरम् ॥ ३३ ॥\nतस्याः पार्श्वे स्थिता दासी त्वया पृष्टा नरेश्वर ॥\nदेवस्य पुरतो बाले किमर्थं रात्रिजागरम् ॥ ३४ ॥\nतयोक्तं शिवरात्र्यां वै वेश्येयं वरवर्णिनी ॥\nकुरुते नागवती नाम रात्रौ भक्त्या च जागरम् ॥ ३५ ॥\nयः श्रद्धाभक्तिसंयुक्तः कुरुते रात्रिजागरम् ॥\nपूजयित्वा महादेवं स याति परमं पदम्॥ ३६ ॥\nकृत्वोपवासं पद्मैर्य्यः पूजयेत्त्र्यंबकं नरः ॥\nस याति रुद्रसालोक्यं सेव्यमानो ऽप्सरोगणैः ॥ ३७ ॥\nसकामो लभते कामान्देवैरपि सुदुर्ल्लभान् ॥\nस त्वं पद्मानि मे देहि कांचनं च पलत्रयम्॥\nएतेषां मूल्यमादाय प्राणाधारं समाचर ॥ ३८ ॥\nततस्त्वं भार्यया चोक्तो गृह्यमाणे च कांचने ॥\nन ग्राह्यं मूल्यमेतेषां त्वया नाथ कथंचन ॥ ३९ ॥\nउपवासो बलाज्जातो ह्यन्नाभावाद्वयोरपि ॥\nपद्मैरेभिर्हरः पूज्यो द्वाभ्यामेवाद्य निश्चयम् ॥ 7.3.9.४०॥\nइदं त्वयाऽद्य कर्त्तव्यं त्याज्यमस्यास्तु कांचनम्॥\nभार्याया वचनं श्रुत्वा तैः पद्मैः पूजितः शिवः ॥४१॥\nश्रद्धया च सभार्येण जागरं च शिवाग्रतः ॥\nकृतं त्वया महाराज भार्यया शिवमंदिरे ॥४२॥\nपुराणश्रवणं जातं तत्र पार्थिवसत्तम ॥\nशिवरात्र्यां महाराज पद्मैस्तु पूजितः शिवः ॥४३॥\nकेदारस्याग्रतो भक्त्या रात्रौ जागरणं तथा॥\nकृतं त्वया महाराज एकाग्रेण च चेतसा॥४४॥\nततःप्रभाते संजाते भिक्षां कृत्वा च पारणा ॥\nकृता त्वया महाराज शिवाग्रे सह भार्यया ॥४४॥\nततः कालांतरेणैव कालधर्मं गतो भवान् ॥\nभार्येयं च त्वया सार्धं संप्रविष्टा हुताशनम् ॥४६॥\nततो जाता महाराज दशार्णाधिपतेः सुता ॥\nवैदेहे नगरे राजा जातस्त्वं पार्थिवोत्तम ॥ ४७ ॥\nअजपाल इति ख्यातो नाम्ना च धरणीतले ॥\nसर्वेषां प्राणिनां त्वं च वल्लभो नृपसत्तम ॥ ४८ ॥\nएतस्मात्कारणाज्जाता भार्येयं प्राणसंमता ॥\nभूयोऽपि तव संजाता यन्मां त्वं परिपृच्छसि ॥४९॥\nतस्य देवस्य माहात्म्यात्केदारस्य महीपतेः ॥\nराज्यं ते सुखदं नृणां तथा निहतकण्टकम् ॥ 7.3.9.५० ॥\nप्राप्तं त्वया महाराज केदारस्य प्रसादतः ॥\nयेन त्वं सैन्यहीनोऽपि पृथिवीं परिरक्षसि ॥ ५१ ॥\n॥ पुलस्त्य उवाच ॥ ॥\nतस्य तद्वचनं श्रुत्वा स राजा विस्मयान्वितः ॥\nगमनाय मतिं चक्रे केदारं प्रति भूमिपः ॥ ५२ ॥\nस गत्वा पर्वते रम्ये पूजयित्वा च तं विभुम् ॥\nशिवरात्रिपरः सम्यग्वर्षेवर्षे बभूव ह ॥ ५३ ॥\nपुत्रं राज्ये च संस्थाप्य ततोऽर्बुदमथागमत् ॥\nप्राप्तो मुक्तिं ततो भूयः सभार्यस्तत्प्रभावतः ॥ ५४ ॥\nएतत्ते सर्वमाख्यातं केदारस्य महीपते ॥\nमाहात्म्यं शुभदं नृणां सर्व पापप्रणाशनम् ॥ ५५ ॥\nमाघफाल्गुनयोर्मध्ये कृष्णपक्षे चतुर्दशी ॥\nशिवरात्रिरिति ख्याता भूतलेऽस्मिन्महामते ॥ ५६ ॥\nतस्यां तु सर्वथा राजन्यात्रां तस्य समाचरेत्॥\nकेदारस्य महाराज प्रकुर्यात्पूजनं नृप ॥ ५७ ॥\nमाघकृष्णचतुर्दश्यां यः कुर्यात्तत्र जागरम् ॥\nकृतोपवासो नृपते शिवलोकं स गच्छति ॥ ५८ ॥\nस्नात्वा गंगासरस्वत्योः संगमे सर्वकामदे ॥\nये प्रपश्यन्ति केदारं ते यास्यंति परां गतिम् ॥ ५९ ॥\nकुण्डे केदारसंज्ञे यः प्रपिबेद्विमलं जलम् ॥\nसप्तपूर्वान्सप्त परान्पूर्वजांस्तारयेत्तु सः ॥ 7.3.9.६० ॥\nयश्चैतच्छृणुयान्नित्यं भक्त्या परमया नृप ॥\nसोऽपि पापैर्विमुच्येत केदारस्य प्रभावतः ॥ ६१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे केदारमाहात्म्यवर्णनं नाम नवमोऽध्यायः ॥ ९ ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ तीर्थं त्रैलोक्यविश्रुतम् ॥\nतस्मिन्कनखलंनाम पर्वते पापनाशने ॥ १ ॥\nशृणु तत्राऽभवत्पूर्वं यदाश्चर्यं महीपते ॥\nपार्थिवः सुमतिर्नाम संप्राप्तोऽर्बुदपर्वते ॥२॥\nसूर्यग्रहे महीपाल तीर्थं कनखलं गतः ॥\nतेन विप्रार्थमानीतं सुवर्णं जात्यमेव हि ॥३॥\nप्रभूतं पतितं तोये प्रमादात्तस्य भूपतेः ॥\nन लब्धं तेन भूपाल अन्वेषणपरेण च ॥ ४ ॥\nततः स्नात्वा गृहं प्राप्तः पश्चात्तापसमन्वितः ॥\nततः कालेन महता स भूयस्तत्र चागतः ॥ ५ ॥\nस्नानार्थं भास्करे ग्रस्ते तं च देशमपश्यत ॥\nचिंतयामास मेधावी ह्यस्मिन्देशे तदा मम ॥ ६ ॥\nसुवर्णं पतितं हस्तान्न च लब्धं कथंचन ॥ ७ ॥\n॥ पुलस्त्य उवाच ॥ ॥\nएवं चिंतयतस्तस्य वागुवाचाशरीरिणी ॥\nनात्र नाशोऽस्ति राजेन्द्र इह लोके परत्र च ॥ ८ ॥\nअत्र कोटिगुणं जातं सुवर्णं यत्पुरातनम् ॥\nपश्चात्तापस्त्वया भूरि कृतो यद्द्रव्यनाशने ॥ ९ ॥\nतस्मात्संख्या च संजाता तथैवाकल्पितस्य च ॥\nयेऽत्र श्रद्धासमायुक्ताः सुवर्णैर्नृपसत्तम ॥\nयत्नाच्छ्राद्धं करिष्यंति सुवर्णं च विशेषतः ॥ 7.3.26.१० ॥\nब्राह्मणेभ्यः प्रदास्यंति संख्या तस्य न विद्यते ॥\nअत्रान्वेषय देशे त्वं प्राप्स्यसे नाऽत्र संशयः ॥ ११ ॥\nस श्रुत्वा भारती तत्र ह्याकाशादुत्थितां नृप ॥\nअन्वेषमाणोऽस्मिन्देशे सुवर्णं तच्च लब्धवान् ॥ १२ ॥\nशुभ्रं कोटिगुणं प्राज्यं ततस्तुष्टिं समागतः ॥\nज्ञात्वा तीर्थप्रभावं तं ब्राह्मणेभ्यः सहस्रशः ॥\nप्रददौ च दयायुक्त उद्दिश्य पितृदेवताः ॥ १३ ॥\nततस्तस्य प्रभावेण स दानस्य महीपतिः ॥\nसंजातो धनदोनाम यक्षो नानाधनप्रदः ॥ १४ ॥\nतत्र यः कुरुते श्राद्धं ग्रहे सूर्यस्य भूमिप ॥\nआकल्पं पितरस्तस्य तृप्तिं यांति सुतर्पिताः ॥ १५ ॥\nस्नानेन ऋषयो देवास्तुष्टिं यांति महोरगाः ॥\nनाशः संजायते सद्यः पापस्य पृथिवीपते ॥ १६ ॥\nतस्मात्सर्वप्रयत्नेन स्नानं तत्र समाचरेत् ॥\nयथाशक्त्या तथा दानं श्राद्धं च नृपसत्तम ॥ १७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे कनखलतीर्थमाहात्म्यवर्णनंनाम षङ्विंशोऽध्यायः ॥ ॥ २६ ॥ ॥"
  }
]
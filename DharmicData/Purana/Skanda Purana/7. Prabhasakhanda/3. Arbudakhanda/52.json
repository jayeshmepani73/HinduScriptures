[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ ईशानीशिखरं महत् ॥\nयत्र गौर्या तपस्तप्तं सुपुण्यं लोकविश्रुतम् ॥ १ ॥\nयस्य संदर्शनेनापि नरः पापात्प्रमुच्यते ॥\nलभते चातिसौभाग्यं सप्तजन्मांतराणि च ॥ २ ॥\n॥ ययातिरुवाच ॥ ॥\nकस्मिन्काले तपस्तप्तं देव्या तत्र मुनीश्वर ॥\nकिमर्थं च महत्त्वेतत्कौतुकं वक्तुमर्हसि ॥ ३ ॥\n॥ पुलस्त्य उवाच ॥ ॥\nशृणु राजन्कथां दिव्यामद्भुतां लोकविश्रुताम् ॥\nयस्याः संश्रवणादेव मुच्यते सर्वपातकैः ॥ ४ ॥\nपुरा गौर्या समासक्तं ज्ञात्वा देवाः सवासवाः ॥\nमंत्रं चक्रुर्भयाविष्टा एकांते समुपाश्रिताः ॥ ९ ॥\nवीर्यं यदि त्रिनेत्रस्य क्षेत्रे गौर्याः पतिष्यति ॥\nअस्माकं पतनं नूनं जगतश्च भविष्यति ॥ ६ ॥\nसंततेस्तु विनाशाय ततो गच्छामहे वयम्॥ ७ ॥\nएवं संमंत्र्य देवास्ते कैलासं पर्वतं गताः ॥\nततस्तु नंदिना सर्वे निषिद्धाः समयं विना ॥ ८ ॥\n॥ नंद्युवाच ॥ ॥\nएकांते भगवान्रुद्रः सहगौर्या व्यवस्थितः ॥\nतस्माद्देवगणाः सर्वे गच्छध्वं निलयं स्वकम् ॥ ९ ॥\nअथ देवगणाः सर्वे वञ्चयित्वा च तं गणम्॥\nप्रैषयंस्तत्र वायुं च गुप्तमूचुर्वचस्त्विदम्॥ 7.3.52.१० ॥\nगत्वा वायो भवं ब्रूहि न कार्या संततिस्त्वया ॥\nएवं देवगणा देव प्रार्थयंति भयातुराः ॥ ११ ॥\nततो वायुर्द्रुतं गत्वा स्थितो यत्र महेश्वरः ॥\nउच्चैर्जगाद तद्वाक्यं यदुक्तं त्रिदशालयैः ॥ १२ ॥\nततस्तु भगवाञ्छर्वो व्रीडया परया युतः ॥\nगौरीं त्यक्त्वा  समुत्तस्थौ बाढमित्येव चाब्रवीत् ॥ १३ ॥\nततो गौरी सुदुःखार्ता शशाप त्रिदशालयान् ॥ १४ ॥\n॥ गौर्युवाच ॥ ॥\nयस्मादहं कृता देवैः पुत्रहीना समागतैः ॥\nतस्मात्तेऽपि भविष्यन्ति सन्तानेन विवर्ज्जिताः ॥ १५ ॥\nयस्माद्वायो समायातः स्थानेऽस्मिञ्जनवर्जिते ॥\nतस्मात्कायविनिर्मुक्तस्त्वं भविष्यसि सर्वदा ॥ १६ ॥\nएवमुक्त्वा ततो दीर्घं भर्तुः कोपपरायणा ॥\nत्यक्त्वा पार्श्वं गता राजन्नर्बुदं नगसत्तमम्॥ १७ ॥\nसुतार्थं सा तपस्तेपे यतवाक्कायमानसा ॥\nततो वर्षसहस्रान्ते देवदेवो महेश्वरः ॥९१८ ॥\nइन्द्राद्यैर्विबुधैः सार्द्धं तदंतिकमुपागमत्॥\nअथ शक्रो विनीतात्मा देवीं ता प्रत्यभाषत ॥ १९ ॥\nएष देवः शिवः प्राप्तस्तव पार्श्वं स्वलज्जया ॥\nनायाति तत्प्रसादोऽस्य क्रियता महती भव ॥ 7.3.52.२० ॥\n॥ देव्युवाच ॥ ॥\nत्यक्ताऽहं तव वाक्येन पतिना समयान्विता ॥\nपुत्रं लब्ध्वा प्रयास्यामि तस्य पार्श्वे सुरेश्वर ॥ २१ ॥\nतस्यास्तं निश्चयं ज्ञात्वा स्वयं देवः समाययौ ॥\nअब्रवीत्प्रहसन्वाक्यं प्रसादः क्रियतामिति ॥ २२॥\nदृष्टिदानेन देवेशि भाषणेन वरानने ॥\nमया देवहितं कार्यं सर्वावस्थासु पार्वति ॥ २३ ॥\nअकाले तेन मुक्ताऽसि निवृत्तिः सुरते कृता ॥\nपुत्रार्थं ते समारंभो यतश्चासीत्सुरेश्वरि ॥ २४ ॥\nतस्मात्ते भविता पुत्रो निजदेहसमुद्भवः ॥\nमत्प्रसादादसंदिग्धं चतुर्थे दिवसे प्रिये ॥ २५ ॥\nनिजांगमलमादाय यादृग्रूपं सुरेश्वरि ॥\nकरिष्यसि न सन्देहस्तादृगेव भविष्यति ॥ २६ ॥\nसद्यो देवगणानां च दैत्यानां च विशेषतः ॥\nतथा वै सर्वमर्त्त्यानां सिद्धिदो बहुरूपधृक् ॥ २७ ॥\nएवमुक्ता त्रिनेत्रेण परितुष्टा सुरेश्वरी ॥\nआलापं पतिना चक्रे सार्द्धं हर्षसमन्विता ॥ २८ ॥\nचतुर्थे दिवसे प्राप्ते ततः स्नात्वा शिवा नृप ॥\nतदोद्वर्त्तनजं लेपं गृहीत्वा कौतुकात्किल ॥\nचतुर्भुजं चकाराऽथ हरवाक्याद्विनायकम् ॥ २९ ॥\nततः सजीवतां प्राप्य हरवाक्येन तं तदा ॥\nविशेषेण महाराज नायकोऽसौ कृतः क्षितौ ॥\nसर्वेषां चैव मर्त्यानां ततः ख्यातो बभूव ह ॥ 7.3.52.३० ॥\nविनायक इति श्रीमान्पूज्यस्त्रैलोक्यवासिनाम् ॥\nसर्वेषां देवमुख्यानां बभूव हि विनायकः ॥ ३१ ॥\nततो देवगणाः सर्वे देवीप्रियहिते रताः ॥\nतस्मै ददुर्वरान्दिव्यान्प्रोचुर्देवीं च पार्थिव ॥ ३२ ॥ ॥\n॥ देवा ऊचुः ॥ ॥\nतवायं तनयो देवि सर्वेषां नः पुरःसरः ॥\nप्रथमं पूजिते चास्मिन्पूजा ग्राह्या ततः सुरैः ॥ ३३ ॥\nएतच्छृंगं गिरे रम्यं तव संसेवनाच्छुभे ॥\nसर्वपापहरं नृणां दर्शनाच्च भविष्यति ॥ ३४ ॥\nयेऽत्र स्नानं करिष्यन्ति सुपुण्ये सलिलाश्रये ॥\nते यांस्यंति परं स्थानं जरामरणवर्जितम् ॥ ३५ ॥\nमाघमासे तृतीयायां शुक्लायां ये समाहिताः ॥\nसप्तजन्मांतराण्येव भविष्यन्ति सुखान्विताः ॥ ३६ ॥\nएवमुक्त्वा सुराः सर्वे स्वस्थानं तु ततो गताः ॥\nदेवोऽपि सहितो देव्या कैलासं पर्वतं गतः ॥ ३७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्ड ईशानीशिखरमाहात्म्यवर्णनंनाम द्विपञ्चाशत्तमोऽध्यायः ॥ ५२ ॥"
  }
]
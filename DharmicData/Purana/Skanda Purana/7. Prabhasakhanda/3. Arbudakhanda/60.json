[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ जंबूतीर्थमनुत्तमम् ॥\nतत्र स्नातो नरः सम्यगिष्टं फलमवाप्नुयात्। ॥\nजंबूद्वीपसमुत्थानां तीर्थानां नृपसत्तम ॥ १ ॥\nआसीत्पुरा निमिर्नाम क्षत्रियः सूर्यवंशजः ॥\nवयसः परिणामे स पर्वतं चार्बुदं गतः ॥ २ ॥\nप्रायोपवेशनं कृत्वा स्थितस्तत्र समाहितः ॥\nअथाजग्मुर्मुनिगणास्तस्य पार्श्वे सहस्रशः ॥ ३ ॥\nचक्रुर्धर्मकथां पुण्यां राजर्षीणां महात्मनाम् ॥\nदेवर्षीणां पुराणानां तथान्येषां महात्मनाम् ॥ ४ ॥\nततः कश्चित्कथांते च लोमशो नाम सन्मुनिः ॥\nकीर्त्तयामास माहात्म्यं सर्वतीर्थसमुद्भवम् ॥ ५ ॥\nतच्छ्रुत्वा पार्थिवो राजन्निमिः परमदुर्मनाः ॥\nबभूव न कृतं पूर्वं यतस्तीर्थावगाहनम् ॥ ६ ॥\nततः प्रोवाच तं विप्रमस्त्युपायो द्विजोत्तम ॥\nकश्चिद्येन च सर्वेषां तीर्थानां लभ्यते फलम् ॥ ७ ॥ ॥\n॥ लोमश उवाच ॥ ॥\nदया मे नृप सञ्जाता त्वां दृष्ट्वा दुःखितं भृशम् ॥\nतीर्थयात्राकृते यस्मात्करिष्येऽहं तव प्रियम् ॥ ८ ॥\nअत्रैव चानयिष्यामि जंबूद्वीपोद्भवानि च ॥\nसर्वतीर्थानि राजेन्द्र मन्त्रशक्त्या न संशयः ॥ ९ ॥\nस्नानं कुरु महाराज ह्येकीभूतेषु तत्र च ॥\nअस्मिञ्जलाशये पुण्ये सत्यमेतद्ब्रवीम्यहम् ॥ 7.3.60.१० ॥\nएवमुक्त्वा स विप्रर्षिर्ध्यानं चक्रे समाहितः ॥\nततस्तीर्थानि सर्वाणि तत्रायातानि तत्क्षणात् ॥ ११ ॥\nप्रत्ययार्थं च राजर्षे जंबूवृक्षो व्यजायत ॥\nतत्र स्नानं नृपश्चक्रे सर्वतीर्थमये ध्रुवे ॥ १२ ॥\nसदेहश्च गतः स्वर्गे तीर्थस्नानादनन्तरम् ॥\nततः प्रभृति तत्तीर्थं जंबूतीर्थमनुस्मृतम् ॥ १३ ॥\nकन्यागते रवौ तत्र यः श्राद्धं कुरुते नरः ॥\nगयाशीर्षसमं तस्य पुण्यमाहुर्महर्षयः ॥ १४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डे जंबूतीर्थप्रभाववर्णनंनाम षष्टितमोऽध्यायः ॥ ६० ॥"
  }
]
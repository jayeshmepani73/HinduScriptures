[
  {
    "text": "॥ पुलस्त्य उवाच ॥ ॥\nरक्तानुबन्धं वै गच्छेत्तीर्थं त्रैलोक्यविश्रुतम् ॥\nयत्र स्नातो नरः सम्यङ्मुच्यते ब्रह्महत्यया ॥ १ ॥\nपुराऽऽसीत्पार्थिवोनाम इंद्रसेनो महीपतिः ॥\nतस्याऽऽसीत्सुप्रिया भार्या सुनन्दानाम भामिनी ॥\nपतिव्रता पतिप्राणा सदा पत्युः प्रिये स्थिता ॥ २ ॥\nकस्यचित्त्वथ कालस्य स राजा सपरिग्रहः ॥\nपरदेशं गतो हंतुं शत्रुसंघं दुरासदम् ॥ ३ ॥\nतं निहत्य धनं भूरि गृहीत्वा प्रस्थितो गृहम् ॥\nततोऽग्रे प्रेषयामास स दूतं कृत्रिमं नृप ॥ ४ ॥\nसुनन्दां ब्रूहि गत्वा त्वमिन्द्रसेनो हतो रणे ॥\nतदाकारस्ततो लक्ष्यः पातिव्रत्ये ममाज्ञया ॥ ५ ॥\nयदि सा निश्चयं गच्छेन्मरणं प्रति भामिनी ॥\nतदा रक्ष्या प्रयत्नेन वाच्यं हास्यं ममोद्भवम् ॥ ६ ॥\nएवमुक्तो गतो दूतस्तत्क्षणान्नृपसत्तम ॥\nतस्यै निवेददामास यदुक्तं तेन भूभुजा ॥ ७ ॥\nअथ तस्य वचः श्रुत्वा सुनंदा चारुहासिनी ॥\nगतप्राणा नृपश्रेष्ठ पतिप्राणा महासती ॥ ८ ॥\nयस्मिन्काले मृता सा तु सुनन्दा शीलमंडना ॥\nतस्मिन्काले नृपः सोऽपि तत्पापेन समाश्रितः ॥ ९ ॥\nअथापश्यद्द्वितीयां स च्छायां गात्रस्य चोपरि ॥\nतथा गुरुतरं कायं सालस्यं समपद्यत ॥ 7.3.31.१० ॥\nतेजोहीनं सुदुर्गंधि विवर्णं नृपसत्तम ॥\nअथ प्राप्तो गृहं राजा श्रुत्वा भार्यासमुद्भवम् ॥ ११ ॥\nविनाशं दुःखशोकार्तः करुणं पर्यदेवयत्॥\nस ज्ञात्वा पापमात्मानं स्त्रीहत्यासुविदूषितम्॥ १२ ॥\nब्राह्मणानां समादेशात्तथा यात्रापरोऽभवत् ॥\nकृत्वौर्द्ध्वदैहिकं तस्या लघुमात्र परिग्रहः ॥\nवाराणस्यां गतः पूर्वं तत्र दानं ददौ बहु ॥१३॥\nकपालमोचने तीर्थे सर्वपापप्रणाशने ॥\nत्रिनेत्रो यत्र निर्मुक्तः पुरा वै ब्रह्महत्यया ॥१४॥\nतस्य च्छाया द्वितीया सा न नष्टा तत्र भूपते ॥\nततः कनखलं प्राप्तः सुपुण्यं शुद्धिदं नृणाम् ॥ १५ ॥\nतथैव पुष्करारण्यं तस्मादमरकण्टकम् ॥\nकुरुक्षेत्रं ततो राजन्प्राप्तोऽसौ नृपसत्तमः ॥ १६ ॥\nप्रभासं सोमतीर्थं च ततस्तु कृमिजांगले ॥\nएकहंसं ततो राजन्पुण्यपारिप्लवं ततः ॥ १७ ॥\nरुद्रकोटिं विरूपाक्षं ततः पंचनदं नृप ॥\nएवमादीनि तीर्थानि पुण्यान्यायतनानि च ॥\nपरिभ्रमन्महीपाल परिश्रांतो नराधिपः ॥ १८ ॥\nततो वर्षसहस्रांते संप्राप्तोऽर्बुदपर्वते ॥\nतत्रापश्यन्नरपतिस्तीर्थान्यायतनानि च ॥ १९ ॥\nतपस्विसंघान्विविधान्ब्राह्मणान्वेदपारगान् ॥\nददौ दानानि बहुशो ब्राह्मणेभ्यो यदृच्छया ॥ 7.3.31.२० ॥\nप्राप्तो रक्तानुबंधं च तीर्थं तत्रैव पर्वते ॥\nतत्र स्नातो विनिष्क्रांतो यावत्पश्यति भूमिपः ॥ २१ ॥\nतावन्न दृश्यते च्छाया द्वितीया स्त्रीवधोद्भवा ॥\nलघुत्वं सर्वगात्राणि संप्राप्तानि महीपते ॥ २२ ॥\nविगन्धता प्रणष्टा च तेजोवृद्धिः पराभवत् ॥\nततो हृष्टमना भूत्वा दत्त्वा दानानि भूरिशः ॥\nस्तूयमानश्चतुर्दिक्षु बंदिभिः प्रस्थितो गृहम् ॥ २३ ॥\nततो रक्तानुबंधस्य सोमातिक्रमणं नृप ॥\nयावत्करोति राजेन्द्र तावदस्य पुनस्तथा ॥२४॥\nसा च्छाया दृश्यते देहे द्वितीया नृपसत्तम ॥\nस एव गन्धो गात्रेषु तेजोहानिश्च सा नृप ॥ २५ ॥\nततो दुःखाभिसंतप्तो गतस्तत्रैव तत्क्षणात् ॥\nरक्तबंधमनुप्राप्तो विपाप्मा सोऽभवत्पुनः ॥ २६ ॥\nस ज्ञात्वा तीर्थमाहात्म्यं परं पार्थिवसत्तमः ॥\nतत्र दारूणि चाहृत्य चितां कृत्वा ततो नृप ॥\nदानं दत्त्वा द्विजाग्रेभ्यः प्रविष्टो हव्यवाहनम् ॥ २७ ॥\nततो विमानमारुह्य परित्यज्य कलेवरम् ॥\nदिव्यमाल्यांबरधरः शिवलोकमुपागमत् ॥ २८ ॥\nशिवलोकमनुप्राप्ते तस्मिन्पार्थिवसत्तमे ॥\nदेवर्षयस्तदा वाक्यमिदमाहुः सुविस्मयात् ॥ २९ ॥\nतीर्थेभ्यस्तु परं तीर्थमिदं वै पावनं परम् ॥\nइन्द्रसेनो ह्यतः पापात्तीर्थसंगाद्व्यमुच्यत ॥ 7.3.31.३० ॥\nततः प्रभृति तत्तीर्थं ख्यातं च धरणीतले ॥\nरक्तानां प्राणिनां यस्मादनुबन्धं करोति यत् ॥ ३१ ॥\nरक्तानुबन्धमित्येव तस्मात्तत्कीर्त्त्यते क्षितौ ॥\nतत्र सन्तर्प्य वै देवान्यः श्राद्धं कुरुते नृप ॥ ३२ ॥\nतत्र संक्रमणे भानोर्यः स्नानं कुरुते नरः ॥\nश्रद्धया परया युक्तो मुच्यते ब्रह्महत्यया ॥ ३३ ॥\nपितृक्षेत्रे गयायां च श्राद्धं यः कुरुते नरः ॥\nगयाश्राद्धसमं प्राहुः फलं तस्य महर्षयः ॥ ३४ ॥\nचन्द्रसूर्योपरागे वा गोदानं नृपसत्तम ॥\nयः करोति नरस्तत्र स कुलान्सप्त तारयेत् ॥ ३५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे रक्तानुबन्धमाहात्म्यवर्णनंनामैकत्रिंशोऽध्यायः ॥ ॥ ३१ ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ तीर्थं पापप्रणाशनम् ॥\nवाराहस्य हरेरिष्टं सदा वाससुखप्रदम् ॥ १ ॥\nवाराहेणावतारेण पृथ्वी तत्र समुद्धृता ॥\nहरिणोक्ता स्थिरा तिष्ठ न भेतव्यं कदाचन ॥ २ ॥\nअहं चेतो गमिष्यामि वैकुण्ठे च पुनः शुभे ॥\nवरं वरय कल्याणि यद्यदिष्टं सुदुर्लभम् ॥ ३ ॥\n॥ पृथिव्युवाच ॥ ॥\nयदि देयो वरो मह्यं शंखचक्रगदाधर ॥\nअनेन वपुषा तिष्ठ ह्यस्मिंस्तीर्थे सदा हरे ॥ ४ ॥\n॥ हरिरुवाच ॥ ॥\nअनेन वपुषा देवि पर्वतेऽर्बुदसंज्ञके ॥\nअहं स्थास्यामि ते वाक्यात्सदा लोक हिते रतः ॥ ५ ॥\nममाग्रे यो ह्रदः पुण्यः सुनिर्मलजलान्वितः ॥\nमाघमासे सिते पक्ष एकादश्यां समाहितः ॥ ६ ॥\nतत्र स्नात्वा नरो भक्त्या मुच्यते ब्रह्महत्यया ॥\nतत्र श्राद्धं करिष्यंति मनुष्याः श्रद्धयान्विताः ॥ ७ ॥\nपितॄणां जायते तृप्तिर्यावदाभूतसंप्लवम् ॥\nतस्मात्सर्वप्रयत्नेन स्नानं तत्र समाचरेत् ॥ ८ ॥\n॥ पुलस्त्य उवाच ॥ ॥\nइत्युक्त्वांतर्दधे राजन्गोविंदो गरुडध्वजः ॥\nतस्मिन्दिने नृपश्रेष्ठ स्नात्वा व्रतं समाचरेत् ॥९॥\nतर्पणं पिंडदानं च यः कुर्याद्भक्तितत्परः ॥\nस याति विष्णुसालोक्यं पूर्वजैः सह पार्थिव ॥ 7.3.19.१० ॥\nतत्र दानं प्रशंसंति गत्वा ब्राह्मणसत्तमे ॥\nअस्मिंस्तीर्थे नृपश्रेष्ठ गोदानं च करोति यः ॥ ११ ॥\nरोमसंख्यानि वर्षाणि स्वर्गे तिष्ठति मानवः ॥\nतस्मात्सर्वात्मना राजन्गोदानं च समाचरेत् ॥ १२ ॥\nएकादश्यां विशेषेण कर्त्तव्यं स्नानमुत्तमम् ॥\nदानं कुर्याद्यथाशक्त्या स याति परमां गतिम् ॥ १३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे वाराहतीर्थमाहात्म्यवर्णनंनामैकोनविंशोध्यायः ॥ १९ ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ सुपुण्यं मानुषं ह्रदम् ॥\nयत्र स्नातो नरः सम्यङ्मनुष्यो जायते सदा ॥ १ ॥\nन तिर्यक्त्वमवाप्नोति कृत्वाऽपि बहुपातकम् ॥\nतत्राश्चर्यमभूत्पूर्वं यत्तच्छृणु नराधिप ॥ २ ॥\nमृगयूथमनुप्राप्त व्याधव्याप्तं समन्ततः ॥\nते मृगा भयसन्त्रस्ताः प्रविष्टा जलमध्यतः ॥ ३ ॥\nसद्यो मनुष्यतां प्राप्ताः पूर्वजातिस्मरास्तथा ॥\nएतस्मिन्नेव काले तु व्याधास्ते समुपागताः ॥ ४ ॥\nचापबाणधराः सर्वे यथा वै यमकिंकराः ॥\nपप्रच्छुश्च मृगान्भूप मानुषत्वमुपागतान् ॥ ५ ॥\nमृगयूथमनु प्राप्तमस्मिन्स्थाने जलाश्रये ॥\nकेन मार्गेण तद्यातं वदध्वं सत्वरं हि नः ॥\nवयं सर्वे परिश्रांताः क्षुत्तृड्भ्यां च विशेषतः ॥ ६ ॥\n॥ मनुष्या ऊचुः ॥ ॥\nवयं ते हरिणाः सर्वे मानुष्यं भावमाश्रिताः ॥\nतीर्थस्यास्य प्रभावेण सत्यमेतदसंशयम् ॥ ७ ॥\n॥ पुलस्त्य उवाच ॥ ॥\nततस्ते शबराः सर्वे त्यक्त्वा चापानि पार्थिव ॥\nकृत्वा स्नानं जले तस्मिन्सद्यः सिद्धिं गता नृप ॥ ८ ॥\nततः शक्रस्तु तद्दृष्ट्वा तीर्थं पापहरं नृप ॥\nपूरयामास सर्वत्र पांसुभिर्नृपसत्तम ॥ ९ ॥\nअद्यापि मनुजास्तत्र बुधाष्टम्यां नराधिप ॥\nस्नानं ये प्रकरिष्यंति तिर्यक्त्वं न व्रजंति ते ॥ 7.3.28.१० ॥\nपितृमेधफलं कृत्स्नं श्राद्धदानादवाप्नुयुः ॥ ११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे मनुष्यतीर्थप्रभाव वर्णनंनामाष्टाविंशोऽध्यायः ॥ २८ ॥"
  }
]
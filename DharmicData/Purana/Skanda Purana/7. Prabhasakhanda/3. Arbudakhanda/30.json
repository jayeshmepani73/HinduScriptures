[
  {
    "text": "पुलस्त्य उवाच॥\nअग्नितीर्थं ततो गच्छेत्पावनं परमं नृणाम्॥\nतत्र वह्निः पुरा नष्टो लब्धश्च त्रिदशैरपि॥ १ ॥\nययातिरुवाच॥\nकिमर्थं भगवन्वह्निः पुरा नष्टो द्विजोत्तम॥\nकथं तत्रैव लब्धस्तु कौतुकं मे महामुने॥२॥\nपुलस्त्य उवाच॥\nपुरा वृष्टिनिरोधोऽभूद्यावद्द्वादशवत्सरान्॥\nसंशयं परमं प्राप्तः सर्वो लोकः क्षुधार्दितः ॥ ३ ॥\nप्रायो मृतो मृतप्रायः शेषोऽभूद्धरणीतले ॥\nनष्टा अरण्यजा ग्राम्याः पशवः पक्षिणो मृगाः ॥ ४ ॥\nएवं कृच्छ्रमनुप्राप्ते मर्त्यलोके नराधिपः ॥\nविश्वामित्रो मुनिवरः संदेहं परमं गतः ॥ ५ ॥\nअन्नौषधिरसाभावादस्थिशेषो व्यजायत ॥\nअन्यस्मिन्दिवसे प्राप्तः क्षुत्क्षामः पर्यटन्दिशः ॥ ६ ॥\nचंडालनिलयं प्राप्तः क्षुत्तृषापीडितो भृशम् ॥\nतत्रापश्यन्मृतं श्वानं शुष्कं पार्थिवसत्तम ॥ ७ ॥\nतमादाय गृहं प्राप्तः प्रक्षाल्य सलिलेन तु ॥\nक्षुत्क्षामः पाचयामास ततस्तं पावकेऽजुहोत् ॥ ८ ॥\nअभक्ष्यभक्षणं ज्ञात्वा हव्यवाहस्ततो नृप ॥\nशक्रस्योपरि मन्युं स्वं चक्रेऽतीव महीपते ॥ ९ ॥\nनष्टौषधिरसे लोके युक्तमेतद्धि सांप्रतम् ॥\nयादृगाप्तं हविस्तादृगग्निभक्षो विशिष्यते ॥ 7.3.30.१० ॥\nनाभक्ष्यं भक्षयिष्यामि त्यजिष्ये क्षितिमंडलम् ॥\nयेन शक्रादयो देवा यांति कष्टतरां दशाम्॥ ११ ॥\nएवं संचिंत्य मनसा सकोपो हव्यवाहनः ॥\nप्रणष्टः सकलं हित्वा मर्त्यलोकं चराचरम् ॥ १२ ॥\nप्रणष्टे सहसा वह्नावग्निष्टोमादिकाः क्रियाः ॥\nप्रणष्टास्तु जनाः सर्वे विशेषात्संशयं गताः ॥ १३ ॥\nततो देवगणाः सर्वे संदेहं परमं गताः ॥\nयज्ञभागविहीनत्वान्मंत्रं चक्रुस्ततो मिथः ॥ १४ ॥\nत्यक्तस्तु वह्निना मर्त्यस्ततो नाशं गता नराः ॥\nशेषनाशाद्वयं सर्वे विनंक्ष्यामो न संशयः ॥ १५ ॥\nतस्मादन्वेष्यतां वह्निर्यत्र तिष्ठति सांप्रतम् ॥\nयथा चरति मर्त्ये च तथा नीतिर्विधीयताम्॥ १६ ॥\n॥ पुलस्त्य उवाच ॥ ॥\nएवं ते निश्चयं कृत्वा सर्वे देवाः सवासवाः ॥\nअन्वैषयंस्तथाग्निं ते समंतात्क्षितिमंडले ॥ १७ ॥\nततस्ते पुरतो दृष्ट्वा शुकं श्रांता दिवौकसः ॥\nपप्रच्छुः श्रद्धया वह्निर्यदि दृष्टः प्रकथ्यताम् ॥१८॥\n॥ शुक उवाच ॥ ॥\nयोऽयं वंशो महानग्रे प्रदग्धो वह्निसंगतः ॥\nप्रणष्टो हव्यवाहोत्र मया दृष्टो महाद्युतिः ॥ १९ ॥\nशुकेनावेदितो वह्निः शप्त्वा तं मन्युना वृतः ॥\nगद्गदा भावि ते वाणी प्रोक्त्वेदं प्रस्थितो द्रुतम् ॥ 7.3.30.२० ॥\nप्रविवेश शमीगर्भमश्वत्थं तरुसत्तमम् ॥\nतत्रस्थो द्विपराज्ञा स कथितो विबुधान्प्रति ॥ २१ ॥\nस तं प्रोवाच ते जिह्वा विपरीता भविष्यति ॥\nततो जलाशयं गत्वा पर्वतेऽर्बुदसंज्ञके ॥ २२ ॥\nप्रविष्टो भगवान्वह्निर्यथा देवैर्न लक्ष्यते ॥\nतत्रोत्थेन दर्दुरेण तेषां प्रोक्तो हुताशनः ॥ २३ ॥\nअत्राऽसौ तिष्ठते वह्निर्निर्झरे पर्वतस्य च ॥\nदग्धाश्च जलजाः सर्वे सुतप्तेनैव वारिणा ॥ ॥ २४ ॥\nकृच्छ्रादहं विनिष्क्रांतस्तस्मान्मृत्युमुखात्सुराः ॥\nतच्छ्रुत्वा यत्नमास्थाय प्रविष्टो हव्यवाहनः ॥ २५ ॥\nभविष्यसि विजिह्वस्त्वं शप्त्वा तं दर्दुरं नृपः ॥ २६ ॥\nततो देवगणाः सर्वे निष्क्रांताः सलिलाश्रयात् ॥\nसंवेष्ट्य तुष्टुवुः सर्वे स्तवैर्वेदोद्भवैर्नृप ॥ २७ ॥\n॥ देवा ऊचुः ॥ ॥\nत्वमग्ने सर्वभूतानामंतश्चरसि पावक ॥\nत्वया हीनं जगत्सर्वं नाशं यास्यति सत्वरम् ॥ २८ ॥\nत्वं मुखं सर्वदेवानां त्वयि लोकाः प्रतिष्ठिताः ॥\nभूलोके च त्वया त्यक्ते वयं सर्वे सवासवाः ॥\nविनाशमेव यास्यामस्तस्मात्त्वं त्रातुमर्हसि ॥ २९ ॥\nत्वं ब्रह्मा त्वं महादेवस्त्वं विष्णुस्त्वं दिवाकरः ॥\nत्वं चंद्रस्त्वं च धनदो मरुत्त्वं च सुरेश्वरः ॥7.3.30.३०॥\nइंद्राद्या विबुधाः सर्वे त्वदायत्ता हुताशन ॥\nकिमर्थं भगवन्मर्त्त्यं त्यक्त्वा त्वमत्र संस्थितः ॥\nकिमर्थं भगवन्नस्माननागांस्त्यक्तुमिच्छसि ॥ ३१ ॥\n॥ पुलस्त्य उवाच ॥ ॥\nवेष्टितो भगवान्वह्निर्देवैः स्तुतिपरायणैः ॥\nतस्यैव निर्झरस्याथ तटस्थो वाक्यमब्रवीत् ॥ ३२ ॥\n॥ वह्निरुवाच ॥ ॥\nअभक्ष्यभक्षणे शक्रो मामिच्छति नियोजितुम् ॥\nतेनैव न करोत्येष वृष्टिं मर्त्त्ये सुरेश्वरः ॥ ३३ ॥\nअतोऽहं भूतलं त्यक्त्वा प्रविष्टो निर्झरे त्विह ॥\nप्रणष्टान्नरसे लोके न चाहं स्थातुमुत्सहे ॥ ३४ ॥\n॥ शक्र उवाच ॥ ॥\nशृणु यस्मान्मया रोधः कृतो वृष्टेर्हुताशन ॥\nदेवापिर्नाम धर्मज्ञः क्षत्रियाणां यशस्करः ॥ ३५ ॥\nप्रतीपस्तत्सुतः साधुः सर्वशीलवतां वरः ॥\nदेवापौ च गते स्वर्गं ज्येष्ठभ्रातरमग्रजम्॥\nसंत्यक्त्वा जगृहे राज्यं शंतनुस्तत्सुतोऽवरः ॥ ३६ ॥\nएतस्मात्कारणाद्राज्ये तस्य वृष्टिर्निराकृता ॥\nतवादेशात्करिष्यामि निवर्तस्व हुताशन ॥ ३७ ॥\n॥ पुलस्त्य उवाच ॥ ॥\nएवमुक्त्वा सहस्राक्षः पुष्करावर्तकान्घनान् ॥\nद्रुतमाज्ञापयामास वृष्ट्यर्थं जगतीतले॥ ३८॥\nअथ शक्रसमादिष्टा विद्युत्वन्तो बलाहकाः॥\nगम्भीरराविणः सर्वं भूतलं प्रचुरैर्जलैः॥\nपूरयामासुरत्युग्रा द्युतिमन्तो महीपते॥ ३९॥\nततोऽगमत्परां तुष्टिं भगवान्हव्यवाहनः॥\nरोचयामास भूपृष्ठे वसतिं देवकारणात्॥ 7.3.30.४०॥\nदेवा ऊचुः॥\nतवाऽऽदेशात्कृता वृष्टिरन्यत्कार्यं हुताशन ॥\nयत्ते प्रियं तदस्माकं सुशीघ्रं हि निवेदय ॥ ४१ ॥\n॥ अग्निरुवाच ॥ ॥\nएतज्जलाशयं पुण्यं मन्नाम्ना तीर्थमुत्तमम् ॥\nख्यातिं यातु धरापृष्ठे युष्माकं हि प्रसादतः ॥ ४२ ॥\n॥ देवा ऊचुः ॥ ॥\nअग्नितीर्थमिदं लोके प्रख्यातिं संप्रयास्यति ॥\nअत्र स्नातो नरः सम्यगग्निलोकं प्रयास्यति ॥ ४३ ॥\nयस्तिलान्दास्यति नरस्तीर्थेऽस्मिन्सुसमाहितः ॥\nअग्निष्टोमस्य यज्ञस्य फलं तस्य भविष्यति ॥४४॥\n॥ पुलस्त्य उवाच ॥ ॥\nएवमुक्त्वा सुराः सर्वे स्वस्वस्थानं ययुस्ततः ॥\nवह्निश्च भगवान्राजन्यथापूर्वमवर्तत ॥ ४५ ॥\nयश्चैत्पठते नित्यं प्रातरुत्थाय चोत्तमम् ॥ अग्नितीर्थस्य माहात्म्यं मुच्यते सर्वपातकैः ॥ ४६ ॥\nअहोरात्रकृतात्पापात्स शृण्वन्नपि मुच्यते ॥ ४७ ॥\nइति श्रीस्कांदे महापुराण एका शीतिसाहस्र्यां संहितायां सप्तमे प्रभासखंडे तृतीयेऽर्बुदखण्डेऽग्नितीर्थमाहात्म्यवर्णनंनाम त्रिंशोऽध्यायः ॥ ३०  ॥"
  }
]
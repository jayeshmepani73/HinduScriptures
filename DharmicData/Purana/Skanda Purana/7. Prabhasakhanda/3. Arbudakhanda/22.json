[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ श्रीमातां देववंदिताम् ॥\nसर्वकामप्रदां नृणामिहलोके परत्र च ॥१॥\nया च सर्वमयी शक्तिर्यया व्याप्तमिदं जगत् ॥\nसा तस्मिन्पर्वते साक्षात्स्वयं वासमरोचयत् ॥२॥\nपुरा देवयुगे राजा कलिंगोनाम दानवः ॥\nजरामरणहीनोसौ देवानां च भयंकरः॥३॥\nतेन सर्वमिदं व्याप्तं त्रैलोक्यं सचराचरम्॥\nबलप्रभावतः स्वर्गो जितस्तेन सुराधिपः ॥\nब्रह्मलोकमनुप्राप्तो देवैः सर्वैः समन्वितः ॥४॥\nतेन दैत्येन सर्वेऽपि त्रासिताः सुरमानवाः ॥\nकलिंगोनाम दैत्यः स स्वयमिन्द्रो बभूव ह ॥ ५ ॥\nवसवो मरुतः साध्या विश्वेदेवाः सुरर्षयः ॥\nतेन सर्वे कृता दैत्या यथायोग्यं नराधिप ॥ ६ ॥\nयज्ञभागान्स्वयं सर्वे बुभुजुस्ते च दानवाः ॥\nतपोऽर्थे च ततो देवा गताः सर्वेऽर्बुदाचलम् ॥ ७ ॥\nअद्यापि देवताखातं त्रैलोक्ये ख्यातिमागतम् ॥\nतत्र व्रतपराः सर्वे पत्रमूलफलाशिनः ॥ ८ ॥\nअव्यक्ताः परमत्रासाद्ध्यायंतस्ते च संस्थिताः ॥\nपंचाग्निसाधकाः केचित्तत्र व्रतपरायणाः ॥ ९ ॥\nएकाहारा निराहारा वायुभक्षास्तथा परे ॥\nअन्ये मासोपवासाश्च चान्द्रायणपरायणाः ॥ 7.3.22.१० ॥\nकृच्छ्रसांतपने निष्ठा महापाराकिणः परे ॥\nअंबुभक्षा वायुभक्षाः फेनपाश्चोष्मपाः परे ॥ ११ ॥\nजपहोमपराश्चान्ये ध्यानासक्तास्तथा परे ॥\nबलिनैवद्यदानैश्च गंधधूपैर्नराधिप ॥ १२ ॥\nपूजयंतः परां शक्तिं देवीं स्वकार्यहेतवे ॥\nएवं तेषां व्रतस्थानां तपसा भावितात्मनाम् ॥\nविमुक्तिरभवद्राजन्सर्वेषां कर्मबन्धनात् ॥ १३ ॥\nततः पूर्णे सहस्रांते वर्षाणां नृपसत्तम॥\nदेवी प्रत्यक्षतां प्राप्ता कन्यकारूपधारिणी॥ १४॥\nपूर्वं जाता महाराज धूममूर्तिर्भयावहा॥\nततो ज्वाला ततः कन्या शुक्लवासोऽनुलेपना॥\nदृष्ट्वा तां तुष्टुवुर्देवाः कृतांजलिपुटास्ततः॥ १५॥\nनमोऽस्तु सर्वगे देवि नमस्ते सर्वपूजिते॥\nकामगेऽचिन्त्ये नमस्ते त्रिदशाश्रये ॥ १६ ॥\nनमस्ते परमादेवि ब्रह्मयोने नमोनमः ॥\nअर्धमात्रेक्षरे चैव तस्यार्धार्धे नमोनमः ॥ १७ ॥\nनमस्ते पद्मपत्राक्षि विश्वमातर्नमोनमः ॥\nनमस्ते वरदे देवि रजःसत्त्वतमोमयि ॥ १८ ॥\nस्वस्वरूपस्थिते देवि त्वं च संसारलक्षणम् ॥\nत्वं बुद्धिस्त्वं धृतिः क्षांतिस्त्वं स्वाहा त्वं स्वधा क्षमा ॥ १९ ॥\nत्वं वृद्धिस्त्वं गतिः कर्त्री शची लक्ष्मीश्च पार्वती ॥\nसावित्री त्वं च गायत्री अजेया पापनाशिनी ॥7.3.22.२०॥\nयच्चान्यदत्र देवेशि त्रैलोक्येऽस्तीतिसंज्ञितम् ॥\nतद्रूपं तावकं देवि पर्वतेषु च संस्थितम् ॥ २१ ॥\nवह्निना च यथा काष्ठं तंतुना च यथा पटः ॥\nतथा त्वया जगद्व्याप्तं गुप्ता त्वं सर्वतः स्थिता ॥ २२ ॥\n॥ पुलस्त्य उवाच ॥ ॥\nएवं स्तुता जगन्माता तानुवाच सुरोत्तमान् ॥\nवरो मे याच्यतां शीघ्रमभीष्टः सुरसत्तमाः ॥ २३ ॥\nकिमत्र गुप्तभावेन तिष्ठथ श्वभ्रमध्यगाः ॥\nमद्भक्तानां भयं नास्ति त्रैलोक्येपि चराचरे ॥ २४ ॥ ॥\n॥ देवा ऊचुः ॥\nकलिंगेन वयं देवि निरस्ताः संगरे मुहुः ॥\nतेन व्याप्तमिदं सर्वं त्रैलोक्यं सचराचरम् ॥ २५ ॥\nयज्ञभागो हृतोऽस्माकं दैत्यानां स प्रकल्पितः ॥\nतेन स्वर्गः समाक्रान्तः सुराः सर्वे निराकृताः ॥ २६ ॥\nहत्वा दैत्यान्यथा भूयः शक्रः स्वपदमाप्नुयात् ॥\nतथा कुरु महाभागे वर एषोऽस्मदीप्सितः ॥ २७ ॥\n॥ देव्युवाच ॥ ॥\nयथा यूयं मया सृष्टास्तथैवायं महासुरः ॥\nविशेषो नास्ति मे कश्चिदुभयोः सुरसत्तमाः ॥ २८ ॥\nतस्मात्तान्वारयिष्यामि शक्राद्यांस्त्रिदिवात्पुनः ॥\nएवमुक्त्वा वरारोहा प्रेषयामास पार्थिव ॥ २९ ॥\nदूतं कलिंगदैत्याय त्यज त्वं त्रिदिवं द्रुतम् ॥\nस गत्वा बाष्कलिं दैत्यं सामपूर्वं वचोऽब्रवीत् ॥ 7.3.22.३० ॥\n॥ दूत उवाच ॥ ॥\nया सा सर्वगता देवी शक्तिरूपा शुचि स्मिता ॥\nश्रीमाता जगतां माता देवैराराधिता परा ॥\nतेषां तुष्टा च देवी त्वामिदं वचनमब्रवीत् ॥ ३१ ॥\nस्वस्थानं गच्छ शीघ्रं त्वं शक्रो यातु त्रिविष्टपम् ॥\nमद्वाक्याद्दानवश्रेष्ठ देवत्वं न भवेत्तव ॥ ३२ ॥\n॥ पुलस्त्य उवाच ॥ ॥\nस दूतवचनं श्रुत्वा दानवो मदगर्वितः ॥ ३४ ॥\nअहं लोकेश्वरो मत्वा सगर्वमिदमब्रवीत् ॥ ३३ ॥\n॥ बाष्कलिरुवाच ॥ ॥\nका श्रीमातेति के देवा नास्मात्स्वर्गं त्यजाम्यहम् ॥\nन तां जानामि तांश्चैव गत्वा ब्रूहि ममाज्ञया ॥ ३४ ॥\nन भवद्भ्यस्वहं स्वर्गं प्रयच्छामि कथंचन ॥\nदूतोऽवध्यो भवेद्राज्ञामपि वैरे सुदारुणे ॥\nएतस्मात्कारणाद्दूत न त्वां प्राणैर्वियोजये ॥ ३५ ॥\nश्रीमातां यदि मे दूत दर्शयिष्यसि चेत्ततः ॥\nअभीष्टान्संप्रदास्यामि सत्यमेव ब्रवीम्यहम् ॥ ३६ ॥\nअहं त्वया समं तत्र यास्ये यत्र स्थिता च सा ॥\nनिग्रहं च करिष्यामि वाक्यं मे सत्यकारणम् ॥ ३७ ॥\n॥ पुलस्त्य उवाच ॥ ॥\nएवमुक्त्वा मदोन्मत्तो दूतेन च स दानवः ॥\nअर्बुदं प्रययौ तूर्णं रोषेण महता वृतः ॥ ३८ ॥\nदृष्ट्वा बाष्कलिमायांतं देवाः शक्रपुरोगमाः ॥\nवार्यमाणास्तदा देव्या पलायनपरायणाः ॥ ३९ ॥\nभयेन महताविष्टा दिशो भेजुः समंततः ॥\nअथासौ बाष्कलिः प्राप्तः सैन्येन महता वृतः ॥ 7.3.22.४० ॥\nश्रीमाता तिष्ठते यत्र पर्वतेर्बुदसंज्ञके ॥\nदूतं च प्रेषयामास तमुवाच नराधिपः ॥ ४१ ॥\n॥ बाष्कलिरुवाच ॥ ॥\nगच्छ दूतवर ब्रूहि श्रीमातां चारुहासिनीम्॥\nभार्या मे भव सुश्रोणि अहं ते वशगः सदा ॥ ४२ ॥\nभविष्यति हि मे राज्यं सर्वं वशगतं तव ॥\nअन्यथा धर्षयिष्यामि सर्वैः सार्द्धं सुरोत्तमैः ॥४३॥\nकिमिंद्रेणाल्पवीर्येण किमन्यैश्च वरानने ॥\nसहस्राक्षो न मे तुल्यो न मे तुल्याः सुरासुराः ॥ ४४ ॥\n॥ पुलस्त्य उवाच ॥ ॥\nएतच्छ्रुत्वा ततो गत्वा स दूतः संन्यवेदयत् ॥\nतस्य सर्वं यथावाक्यं तेनोक्तं च महीपते ॥४५॥\nततः श्रुत्वा स्मितं कृत्वा चिंतयामास भामिनी ॥\nजरा मरणहीनोयं दैत्येन्द्रः शंभुना कृतः ॥ ४६ ॥\nकथमस्य मया कार्यो निग्रहो देवताकृते ॥\nपुनश्चिंतयते यावत्सा देवी दानवं प्रति ॥\nतावत्तत्रागतः शीघ्रं स कामेन परिप्लुतः ॥ ४७ ॥\nअथ दृष्टिनिपातेन सा देवी दानवाधिपम् ॥\nव्यलोकयत्ततस्तस्या निश्चयः संबभूव ह ॥ ४८ ॥\nततो जहास सा देवीशनकैर्वृपसत्तम ॥\nमुखात्तस्यास्ततः सैन्यं निष्क्रांतमतिभीषणम्॥ ४९ ॥\nहस्तिनो हयवर्याश्च पादाताश्च पृथग्विधाः ॥\nरथसाहस्रमारूढा योधाश्चापि सहस्रशः ॥ 7.3.22.५० ॥\nतैः सैन्यं दानवेशस्य सर्वं शस्त्रैर्निपातितम् ॥\nपश्यतस्तस्य दैत्यस्य निश्चलस्यासुरस्य च ॥ ५१ ॥\nहते सैन्य बले तस्मिन्निंद्राद्यास्त्रिदिवौकसः ॥\nतामूचुर्वचनं देवि दानवं हन्तुमर्हसि ॥\nनास्मिञ्जीवति नो राज्यं स्वर्गे देवि भविष्यति ॥ ५२ ॥\n॥ पुलस्त्य उवाच ॥ ॥\nश्रुत्वा तद्वचनं तेषां ज्ञात्वा तं मृत्युवर्जितम् ॥\nपर्वतस्य महाशृंगं दत्त्वा तस्योपरि स्वयम् ॥ ५३ ॥\nनिविष्टा सा जगन्माता श्रीमाता कामरूपिणी ॥\nहिताय जगतां राजन्नद्यापि वरपर्वते ॥\nतत्रैव वसते साक्षान्नृणां कामप्रदायिनी ॥ ५४ ॥\nएतस्मिन्नेव काले तु सर्वे देवाः सवासवाः ॥\nतुष्टुवुस्तां महाशक्तिं भयहन्त्रीं प्रहर्षिताः ॥ ५५ ॥\nप्रसन्नाऽभूत्ततो देवी तेषां तत्र नराधिप ॥\nस्वंस्वं स्थानं सुराः सर्वे परियांतु गतव्यथाः ॥\nगत्वा स्थानं स्वकं सर्वे परिपांतु गतव्यथाः ॥ ५६ ॥\nवरं वरय देवेन्द्र ब्रूहि यत्ते मनोगतम् ॥\nतत्सर्वं संप्रदास्यामि तुष्टाहं भक्तितस्तव ॥ ५७ ॥ ॥\n॥ इन्द्र उवाच ॥ ॥\nयदि तुष्टासि मे देवि शाश्वते भक्तिवत्सले ॥\nअत्रैव स्थीयतां तावत्स्वर्गे यावदहं विभुः ॥ ५८ ॥\nप्रशास्मि राज्यं देवेशि शाश्वते भक्तवत्सले ॥\nअजरश्चामरश्चैव यतो दैत्यः सुरेश्वरि ॥ ५९ ॥\nहरेण निर्मितः पूर्वं येन तिष्ठति निश्चलः ॥\nप्रसादात्तव लोकाश्च त्रयः संतु निरामयाः ॥7.3.22.६०॥\nअत्र त्वां पूजयिष्यामो वयं सर्वे समेत्य च ॥\nचैत्रशुक्लचतुर्द्दश्यां दृष्ट्वा त्वां यांतु सद्गतिम् ॥ ६१ ॥\n॥ पुलस्त्य उवाच ॥ ॥\nएवमुक्त्वा सहस्राक्षः सर्वदेवैः समन्वितः ॥\nहृष्टस्त्रिविष्टपं प्राप्तो देव्यास्तस्याः प्रभावतः ॥ ६२ ॥\nसापि तत्र स्थिता देवी देवानां हितकाम्यया ॥ ॥। ६३ ॥\nयस्तां पश्यति चैत्रस्य चतुर्द्दश्यां सिते नृप ॥\nस याति परमं स्थानं जरामरणवर्ज्जितम् ॥ ६४ ॥\nकिं व्रतैर्नियमैर्वापि दानैर्दत्ते नराधिप ॥\nसर्वे तद्दर्शनस्यापि कलां नार्हंति षोडशीम् ॥ ६५ ॥\nतत्रैव पादुके दिव्ये तया न्यस्ते नराधिप ॥\nयस्ते पश्यति भूयोऽसौ संसारं न हि पश्यति ॥\nसर्वान्कामानवाप्नोति इह लोके परत्र च ॥ ६६ ॥\n॥ ययातिरुवाच ॥ ॥\nकस्मिन्काले द्विजश्रेष्ठ देव्या मुक्तेऽत्र पादुके ॥\nकस्माच्च कारणाद्ब्रूहि सर्वं विस्तरतो मम ॥ ६७ ॥\n॥ पुलस्त्य उवाच ॥ ॥\nतां देवीं मानवाः सर्वे संवीक्ष्य नृपसत्तम ॥\nप्राप्नुवंति परां सिद्धिं द्विविधां धर्मकारिणः ॥ ६८ ॥\nएतस्मिन्नेव काले तु यज्ञदानादिकाः क्रियाः ॥\nप्रणष्टा भूतले राजंस्तीर्थयात्राव्रतोद्भवाः ॥ ६९ ॥\nशून्यास्ते नरकाः सर्वे संबभूवुर्यमस्य ये ॥\nयज्ञभागविहीनाश्च देवाः कष्टमुपागताः ॥ 7.3.22.७० ॥\nअथ सर्वे नृपश्रेष्ठ देवास्तत्र समागताः ॥\nऊचुर्गत्वाऽर्बुदं तत्र श्रीमातां परमे श्वरीम्॥ ७१ ॥\n॥ देवा ऊचुः ॥ ॥\nअग्निष्टोमादिकाः सर्वाः क्रिया नष्टाः सुरेश्वरि ॥\nमर्त्यलोके वयं तेन कर्मणातीव पीडिताः ॥ ७२ ॥\nदृष्ट्वा त्वां देवि पाप्मानः सिद्धिं यांति सपूर्वजाः ॥\nतस्माद्यथा वयं पुष्टिं व्रजामस्ते प्रसादतः ॥ ७३ ॥\nन निष्क्रामति दैत्यश्च बाष्कलिस्त्वं तथा कुरु ॥ ७४ ॥\n॥ पुलस्त्य उवाच ॥ ॥\nतेषां तद्वचनं श्रुत्वा संचिंत्य सुचिरं तदा ॥\nमुक्त्वा स्वे पादुके तत्र कृत्वा चाश्मसमुद्भवे ॥\nदेवानुवाच राजेंद्र सर्वानर्त्तिमुपागतान् ॥ ७५ ॥\n॥ श्रीदेव्युवाच ॥ ॥\nयुष्मद्वाक्येन त्यक्तो हि मयाऽयं पर्वतोत्तमः ॥\nविन्यस्ते पादुके तस्य रक्षार्थं बाष्कलेः सुराः ॥ ७६ ॥\nमत्पादुकाभराक्रांतो न स दैत्यः सुरोत्तमाः ॥\nस्थानात्प्रचलितुं शक्तः स्तंभितः स्याद्यथा मया ॥ ७७ ॥\nएतच्छास्त्रं मया कृत्स्नं पादुकार्थं विनिर्मितम् ॥\nअध्यात्मकं हितार्थाय प्राणिनां पृथिवीतले ॥ ७८ ॥\nशास्त्रमार्गेण चानेन भक्त्या यः पादुके मम ॥\nपूजयिष्यति सिद्धिः स्यात्तस्य मद्दर्शनोद्भवा ॥ ७९ ॥\nचैत्रशुक्लचतुर्द्दश्यामहमत्रार्बुदे सदा ॥\nअहोरात्रे वसिष्यामि सुगुप्ता गिरिगह्वरे ॥ ॥ 7.3.22.८० ॥\nपर्वतोऽयं ममाभीष्टो न च त्यक्तुं मनो दधे ॥\nतथापि संपरित्यक्तो युष्माकं हितकाम्यया ॥ ८१ ॥\n॥ पुलस्त्य उवाच ॥ ॥\nएवमुक्त्वा तु सा देवी समंताद्देवकिंनरैः ॥\nस्तूयमाना ययौ स्वर्गं मुक्त्वा ते पादुके शुभे ॥ ८२॥\nअद्यापि सिद्धिमायांति योगिनो ध्यानतत्पराः ॥\nतन्निष्ठास्तद्गतप्राणा यथा देव्याः प्रदर्शनात्॥ ८३ ॥\nएतत्ते सर्वमाख्यातं यन्मां त्व परिपृच्छसि ॥\nश्रीमातासंभवं पुण्यं पादुकाभ्यां च भूमिप ॥८४॥\nयस्त्वेतत्पठते भक्त्या श्लाघते वाऽथ यो नरः ॥\nसर्वपापैर्महाराज मुच्यते ज्ञानतत्परः ॥ ८५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे श्रीमातामाहात्म्यवर्णनंनाम द्वाविंशोऽध्यायः ॥ २२ ॥"
  }
]
[
  {
    "text": "॥ व्यास उवाच ॥ ॥\nॐनमोनंताय सूक्ष्माय ज्ञानगम्याय वेधसे ॥\nशुद्धाय विश्वरूपाय देवदेवाय शंभवे ॥ १ ॥\n॥ ऋषय ऊचुः ॥ ॥\nकथितो वंशविस्तारो भवता सोमसूर्ययोः ॥\nमन्वंतराणि सर्वाणि सृष्टिश्चैव पृथग्विधा ॥ २ ॥\nअधुना श्रोतुमिच्छामस्तीर्थमाहात्म्यमुत्तमम् ॥\nकानि तीर्थानि पुण्यानि भूतलेऽस्मिन्महामते ॥ ३ ॥\n॥ सूत उवाच ॥ ॥\nनाना तीर्थानि लोकेऽस्मिन्येषां संख्या न विद्यते ॥\nतिस्रः कोट्योऽर्द्धकोटिश्च तेषां संख्या कृता पुरा ॥ ४ ॥\nक्षेत्राणि सरितश्चैव पर्वताश्च नदा स्तथा ॥\nऋषीणां तपसो वीर्यान्माहात्म्यं परमं गताः ॥ ५ ॥\nतेषां मध्येऽर्बुदोनाम सर्वपापहरोऽनघः ॥\nअस्पृष्टः कलिदोषेण वसिष्ठस्य प्रभावतः ॥ ६ ॥\nपुनंति सर्वतीर्थानि स्नानदानादिकैर्यथा ॥\nअर्बुदो दर्शनादेव सर्वपापहरो नृणाम् ॥ ७ ॥\n॥ ऋषय ऊचुः ॥ ॥\nकिं प्रमाणोऽर्बुदो नाम कस्मिन्देशे व्यवस्थितः ॥\nकथं वासिष्ठमाहात्म्यात्प्रथितो धरणीतले ॥ ८ ॥\nकानि तीर्थानि मुख्यानि ह्यर्बुदे संति पर्वते ॥\nसर्वं विस्तरतो ब्रूहि परं कौतूहलं हि नः ॥ ९ ॥\n॥ सूत उवाच ॥ ॥\nअहं च संप्रवक्ष्यामि कथां पापप्रणाशिनीम् ॥\nअर्बुदस्य द्विजश्रेष्ठा  माहात्म्यं च यथा श्रुतम् ॥ 7.3.1.१० ॥\nवसिष्ठो नाम देवर्षिः पितामहसमुद्भवः ॥\nस पूर्वं भूतलं प्राप्तस्तपस्तेपे सुदारुणम् ॥ ११ ॥\nनियतो नियताहारः सर्वभूतहिते रतः ॥\nवर्षास्वाकाशवासी च हेमंते सलिलाशयः ॥ १२ ॥\nपंचाग्निसाधको ग्रीष्मे जपहोमपरायणः ॥\nकेनचित्त्वथ कालेन तस्य धेनुः पयस्विनी ॥\nनंदिनीति सुविख्याता सा वै कामदुघा शुभा ॥ १३ ॥\nसा कदाचिद्धरापृष्ठे भ्रममाणा तृणाशया ॥\nपतिता दारुणे श्वभ्रे अगाधे तिमिरावृते ॥ १४ ॥\nएतस्मिन्नेव काले तु भगवांस्तीक्ष्णदीधितिः ॥\nअस्तं गतो न संप्राप्ता नंदिनी मुनिसत्तमाः ॥ १५ ॥\nतस्याः क्षीरेण नित्यं स सायं प्रातर्द्विजो मुनिः ॥\nकरोति होममग्नौ हि सुसमिद्धे जितव्रतः ॥ १६ ॥\nअथ चिंतापरो विप्रः प्रायश्चित्तभयाद्ध्रुवम् ॥\nवीक्षांचक्रे वने तस्मिन्समेषु विषमेषु च ॥ १७ ॥\nस तच्छ्वभ्रमथासाद्य भूंभारावमथाशृणोत् ॥\nतां प्रोवाच मुनिश्रेष्ठः कथं त्वं पतिता शुभे ॥ १८ ॥\nअहं होमस्य चोद्वेगान्निःसृतस्त्वामवेक्षितुम्॥\nसाऽब्रवीद्भक्षमाणाहं विप्रर्षे तृणवांछया ॥ १९ ॥\nपतितात्र विभो त्राहि कृच्छ्रादस्मात्सुदुःसहात् ॥\nतस्यास्तद्वचनं श्रुत्वा स मुनिर्ध्यान मास्थितः ॥ 7.3.1.२० ॥\nसरस्वतीं समादध्यौ नदीं त्रैलोक्यपावनीम् ॥\nसा ध्याता मनसा तेन मुनिना तत्र तत्क्षणात् ॥ २१ ॥\nश्वभ्रं तत्पूरयामास समंताद्विमलैर्जलैः ॥\nपरिपूर्णं ततः श्वभ्रे निष्क्रांता नंदिनी तदा ॥ २२ ॥\nसंहृष्टा मुनिना सार्द्धं ययावाश्रमसम्मुखम् ॥ २३ ॥\nस दृष्ट्वा श्वभ्रमध्यं तं गंभीरं च महामुनिः ॥\nचिंतयामास मेधावी श्वभ्रस्यैव प्रपूरणे ॥ २४ ॥\nतस्य चिंतयतो विप्रा बुद्धिरेषोदपद्यत ॥\nआनीय पर्वतं मुक्त्वा श्वभ्रमेतत्प्रपूर्यते ॥\nतस्माद्गच्छाम्यहं शीघ्रं हिमवन्तं नगोत्तमम् ॥ २५ ॥\nस एव पर्वतं चात्र प्रेषयिष्यति भूधरः ॥\nयेन स्यात्परिपूर्णं च श्वभ्रमेतन्महात्मना ॥ २६ ॥\nततो जगाम स मुनिर्हिमवन्तं नगोत्तमम् ॥\nदृष्ट्वा वसिष्ठमायांतं हिम वान्हृष्टमानसः ॥\nअर्घ्यपाद्यादिसंस्कारैः संपूज्य इदमब्रवीत् ॥ २७ ॥\nस्वागतं ते मुनिश्रेष्ठ सफलं मेऽद्य जीवितम् ॥\nयद्भवान्मे गृहे प्राप्तः पूज्यः सर्वदिवौकसाम् ॥ २८ ॥\nब्रूहि कार्यं मुनिश्रेष्ठ अपि जीवितमात्मनः ॥\nनूनं तुभ्यं प्रदास्यामि नियोगो दीयतां मम ॥२९॥\n॥वसिष्ठ उवाच॥ ॥\nममाश्रमस्य सांनिध्ये श्वभ्रमस्ति सुदारुणम् ॥\nअगाधं नन्दिनी तत्र पतिता धेनुरुत्तमा ॥ 7.3.1.३० ॥\nयत्नादाकर्षिता तस्माद्भूयः पतनजाद्भयात् ॥\nतवांतिकमनुप्राप्तो नान्यो योग्यो महीपतिः ॥ ३१ ॥\nतस्मात्कञ्चिन्नगश्रेष्ठं तत्र प्रेषय भूधरम्॥\nयेन तत्पूर्यते श्वभ्रं भृशं प्रेषय तादृशम् ॥ ३२ ॥\n॥ हिमवानुवाच ॥ ॥\nकिंप्रमाणं मुने श्वभ्रं विस्तारायामतो वद ॥\nतत्प्रमाणं नगं कंचित्प्रेषयामि विचिंत्य च ॥ ३३ ॥\n॥ वसिष्ठ उवाच ॥ ॥\nद्विसहस्रं तु दैर्घ्येण विस्तरेण त्रिसहस्रकम्॥\nन संख्या विद्यतेऽधस्तात्तस्य पर्वतसत्तम ॥ ३४ ॥\n॥ हिमवानुवाच ॥ ॥\nकथं तेन प्रमाणेन सञ्जातो विवरो महान्॥\nअभूत्कौतूहलं तेन सर्वं विस्तरतो वद ॥ ३५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखण्डे वसिष्ठाश्रमसमीपवर्ति विवरवृत्तान्तोपक्रमवर्णनंनाम प्रथमोऽध्यायः ॥ १ ॥"
  }
]
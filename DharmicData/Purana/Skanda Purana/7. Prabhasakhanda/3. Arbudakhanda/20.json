[
  {
    "text": "॥ पुलस्त्य उवाच ॥ ॥\nततो गच्छेत चंद्रेशं प्रभासं नृपसत्तम ॥\nप्रभा तत्र पुरा प्राप्ता चंद्रेण सुमहात्मना ॥ १ ॥\nदक्षस्य कन्यका राजन्सप्तविंशतिसंख्यया ॥\nऊढाश्चंद्रेण ताः सर्वा अश्विनीप्रमुखाः पुरा ॥ २ ॥\nतासां मध्ये च रोहिण्या सह रेमे स नित्यदा ॥\nत्यक्ताः सर्वाश्च चंद्रेण दक्षकन्याः सुदुःखिताः ॥\nगत्वा स्वपितरं नत्वा प्राहुरस्राविलेक्षणाः ॥ ३ ॥\nवयं त्यक्ताः प्रजानाथ निर्दोषाः पतिना ततः ॥\nशरणं त्वामनुप्राप्ता दुःखेन महतान्विताः ॥ ४ ॥\nगतिर्भव सुरश्रेष्ठ सर्वेषां त्वं हितं कुरु ॥\nअस्माकमुपदिश्यैनं चंद्रं च रोहिणीरतम् ॥ ५ ॥\n॥ पुलस्त्य उवाच ॥ ॥\nस तासां वचनं श्रुत्वा गतो यत्र निशाकरः ॥\nअब्रवीच्च समं पश्य सर्वासु तनयासु मे ॥ ६ ॥\nअथ व्रीडासमायुक्तश्चंद्रस्तं प्रत्यभाषत ॥\nतव वाक्यं करिष्यामि दक्ष गच्छ नमोस्तु ते ॥ ७ ॥\nगते दक्षे ततो भूयश्चंद्रमा रोहिणीरतः ॥\nत्यक्त्वा च कन्यकाः सर्वाः प्रजापतिसमुद्भवाः ॥ ८ ॥\nअथ गत्वा पुनः सर्वा दक्षमूचुः सुदुःखिताः ॥\nन कृतं तव वाक्यं वै चंद्रेणैव दुरात्मना ॥ ९ ॥\nदौर्भाग्यदुःखसंतप्ता मरिष्याम न संशयः ॥\nअनेन जीवितेनापि मरणं निश्चयं भवेत् ॥ 7.3.20.१० ॥\n॥ पुलस्त्य उवाच ॥ ॥\nअथ रोषसमायुक्तो दक्षो गत्वाऽब्रवीद्विधुम् ॥\nमम वाक्यं त्वया चंद्र यस्मात्पाप कृतं न हि ॥ ११ ॥\nक्षयमेष्यसि तस्मात्त्वं यक्ष्मणा नास्ति संशयः॥\nएवं दत्त्वा ततः शापं गतो दक्षः स्वमालयम् ॥ १२ ॥\nयक्ष्मणा व्यापितश्चंद्रः क्षयं याति दिनेदिने ॥\nक्षीणो द्युतिविहीनस्तु चिंतयामास चंद्रमाः ॥ १३ ॥\nकि कर्त्तव्यं मया तत्र ह्यस्मिञ्छापे सुदारुणे ॥\nअथ किं पूजयिष्यामि सर्वकामप्रदं शिवम् ॥ १४ ॥\nस एवं निश्चयं कृत्वा गतोर्बुदमथाचलम् ॥\nतपस्तेपे जितक्रोधो जपहोमपरायणः ॥ १५ ॥\nतस्मै तुष्टो महादेवो वर्षाणामयुते गते ॥\nअब्रवीद्वरदोऽस्मीति ततोऽस्मै दर्शनं ददौ ॥ १६ ॥\n॥ ईश्वर उवाच ॥ ॥\nवरं वरय भद्रं ते यत्ते मनसि वर्तते ॥\nतव दास्याम्यहं चंद्र यद्यपि स्यात्सुदुर्ल्लभम्॥ १७ ॥\n॥ चंद्र उवाच॥ ॥\nव्याधिक्षयं सुरश्रेष्ठ कुरु मे त्रिपुरांतक ॥\nयक्ष्मणा व्यापितो देहो ममायं च जगत्पते ॥ १८ ॥\n॥ ईश्वर उवाच ॥ ॥\nदक्षशापेन ते चंद्र यक्ष्मा काये व्यवस्थितः ॥\nन शक्तो ह्यन्यथा कर्तुं शापस्तस्य महात्मनः ॥१९॥\nतस्मात्त्वं तस्य ताः सर्वाः कन्यका मम वाक्यतः ॥\nनिशाकर समं पश्य तव व्याधिर्गमिष्यति ॥ 7.3.20.२० ॥\nकृष्णे क्षयश्च ते चंद्र शुक्ले वृद्धिर्भविष्यति ॥\nवरं वरय भद्रं ते अन्यमिष्टं सुदुर्ल्लभम्॥२१ ॥\n॥ चंद्र उवाच ॥ ॥\nचंद्रग्रहे नरो योऽत्र सोमवारे च शंकर ॥\nभक्त्या स्नानं करोत्येव स यातु परमां गतिम् ॥ २२ ॥\nपिण्डदानेन देवेश स्वर्गं गच्छंतु पूर्वजाः ॥\nप्रसादात्तव देवेश तीर्थं भवतु मुक्तिदम् ॥ २३ ॥\n॥ ईश्वर उवाच ॥ ॥\nभविष्यंति नरोऽत्रैव विपाप्मानो निशाकर ॥\nयस्मात्प्रभा त्वया प्राप्ता तीर्थेऽस्मिन्विमलोदके॥ २४ ॥\nप्रभासतीर्थं विख्यातं तस्मादेतद्भविष्यति॥\nयत्र सोमग्रहे प्राप्ते सोमवारे विशेषतः ॥ २५ ॥\nकरिष्यंति नराः स्नानं ते यास्यंति परां गतिम् ॥\nयेऽत्र श्राद्धं करिष्यंति पिंडदानं तथा नराः ॥ ॥ २६ ॥\nगयाश्राद्धसमं पुण्यं तेषां चंद्र भविष्यति ॥\nतथा दानं प्रकर्तव्यं सोम लोकैर्ग्रहे तव ॥ २७ ॥\n॥ पुलस्त्य उवाच ॥ ॥\nएवमुक्त्वा विरूपाक्षस्तत्रैवांतरधीयत ॥\nचन्द्रोऽपि बुभुजे सर्वाः पत्नीश्च दक्षसंभवाः ॥ २८ ॥\nइति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे तृतीयेऽर्बुदखण्डे चंद्रप्रभासतीर्थमाहात्म्यवर्णनंनाम विंशोऽध्यायः ॥ २० ॥ ॥"
  }
]
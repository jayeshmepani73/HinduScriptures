[
  {
    "text": "॥ पुलस्त्यस्य उवाच ॥ ॥\nततः कटेश्वरं गच्छेल्लिंगं गौरीविनिर्मितम् ॥\nतथा गंगेश्वरं चान्यद्गङ्गया निर्मितं स्वयम् ॥ १ ॥\nपुरा समभवद्युद्धमुमायाः सह गंगया ॥\nसौभाग्यं प्रति राजेन्द्र ततो गौरीत्यभाषत ॥ २ ॥\nयया संपूजितः शंभुः शीघ्रं यास्यति दर्शनम् ॥\nसा सौभाग्यवती नूनभावयोः संभविष्यति ॥ ३ ॥\nएवमुक्ता ततो गंगा सत्वरैत्यात्र पर्वते ॥\nलिंगमन्वेषयामास चिरकालादवाप सा ॥ ४ ॥\nदृष्ट्वा गौर्याथ कटकं पर्वतस्य मनोहरम् ॥\nलिंगाकारं महाराज पूजयामास सा तदा ॥ ५ ॥\nसम्यक्छ्रद्धासमोपेता ततस्तुष्टो महेश्वरः ॥\nप्रददौ दर्शनं तस्या वरदोऽस्मीति चाब्रवीत् ॥ ६ ॥\n॥ गौर्युवाच ॥ ॥\nसापत्न्यजेर्ष्यया देव मया लिंगं प्रकल्पितम् ॥\nतस्मात्कटेश्वराख्या च लोके चास्य भविष्यति ॥ ७ ॥\nया नारी पतिना मुक्ता सपत्नीदुःखदुःखिता ॥\nअस्य संदर्शनादेव सा भविष्यति विज्वरा ॥\nसुतसौभाग्यसंपन्ना भर्तृप्राणसमा तथा ॥ ८ ॥\nगंगयाराधितो देव एवमेव वरं ददौ ॥\nतस्माल्लिंगद्वयं तच्च द्रष्टव्यं मनुजाधिप ॥ ९ ॥\nविशेषतश्च नारीभिः सपत्नीदोषहानिदम् ॥\nसुखसौभाग्यदं नित्यं तथाऽभीष्टप्रदं नृणाम् ॥ 7.3.62.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे कटेश्वरगंगेश्वरमाहात्म्यवर्णनंनाम द्विषष्टितमोऽध्यायः ॥ ६२॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ तीर्थं त्रैलोक्यविश्रुतम् ॥\nअंबरीषस्य राजर्षेरैशान्यां पापनाशनम् ॥ १ ॥\nयत्र स्वयं हृषीकेशः काले च कलिसंज्ञके ॥\nतस्य वाक्यादृतस्तीर्थे स्वयं हि परितिष्ठति ॥ २ ॥\nपुरासीत्पृथिवीपालो ह्यंबरीषो युगे कृते ॥\nहरिमाराधयामास तपस्तेपे सुदुष्करम् ॥ ३ ॥\nतस्मिंस्तीर्थे स राजेन्द्रो मितभक्षो जितेन्द्रियः ॥\nसहस्रमेकं वर्षाणां तत आसीत्फलाशनः ॥ ४ ॥\nसहस्रे द्वे ततो राजञ्छीर्णपर्णाशनोऽभवत्॥\nसहस्रे द्वे ततो भूयो जलाहारो बभूव ह ॥ ५ ॥\nसहस्रत्रितयं राजन्वायुभक्षो बभूव ह ॥\nचिन्तयन्पुंडरीकाक्षं मानसे श्रद्धयान्वितः ॥ ६ ॥\nदश वर्षसहस्रान्ते ततश्च नृपसत्तम ॥\nतुतोष भगवान्विष्णुस्तस्यासौ दर्शनं ददौ ॥ ७ ॥\nकृत्वा देवपते रूपमारुह्यैरावतं गजम् ॥\nअब्रवीद्वरदोऽस्मीति अंबरीषं नराधिपम् ॥ ८ ॥\n॥ इंद्र उवाच ॥ ॥\nवरं वरय भद्रं ते राजन्यन्मनसीप्सितम् ॥\nत्वां दृष्ट्वा भक्तिसंयुक्तमागतोऽहमसंशयम् ॥ ९ ॥ ॥\n॥ अंबरीष उवाच ॥ ॥\nमुक्तिं दातुमशक्तोसि त्वं च वृत्रनिषूदन ॥\nतव प्रसादाद्देवेश त्रैलोक्यं मम वर्त्तते ॥\nस्वागतं गच्छ देवेश न वरो रोचते मम ॥ 7.3.13.१० ॥\nसर्वथा दास्यते मह्यं वरं तुष्टश्चतुर्भुजः ॥\nतदाहं प्रतिगृह्णामि गच्छ देव नमोस्तु ते ॥ ११ ॥\n॥ इन्द्र उवाच ॥ ॥\nवरं वरय राजर्षे यत्ते मनसि वर्त्तते ॥\nब्रह्मविष्णुत्रिनेत्राणामहमीशो नृपोतम ॥ १२ ॥\nअन्येषां चैव देवानां त्रैलोक्यस्याप्यहं विभुः ॥\nवरं वरय तस्मात्त्वं प्रसादान्मे सुदुर्ल्लभम् ॥ १३ ॥\nप्रसन्ने मयि राजेन्द्र प्रसन्नाः सर्वदेवताः ॥\nकुरु मे वचनं राजन्गृह्यतां वरमुत्तमम् ॥ १४ ॥\n॥ अंबरीष उवाच ॥ ॥\nराजा त्वं सर्वदेवानां त्रैलोक्यस्य तथेश्वरः ॥\nसप्तद्वीपवती राजा अहं वृत्रनिषूदन ॥ १५ ॥\nहषीकेशस्य सद्भक्तं विद्धि मां तात निश्चयम् ॥\nआगतश्च हृषीकेशो वरं दास्यत्यसंशयम् ॥ १६ ॥\n॥ इन्द्र उवाच ॥ ॥\nददतो मम भूपाल न गृह्णासि वरं यदि ॥\nवज्रं त्वां प्रेरयिष्यामि वधाय कृतनिश्चयः ॥ १७ ॥\nएवमुक्त्वा सहस्राक्षः सृक्किणी परिलेलिहन् ॥\nकुलिशं भ्रामयामास गृहीत्वा दक्षिणे करे ॥ १८ ॥\nतस्येवं भ्राम्यमाणस्य महोत्पाता बभूविरे ॥\nततः पर्वतशृंगाणि विशीर्णानि समंततः ॥ १९ ॥\nआवृतं गगन मेघैर्विधुन्वानैर्महीं तदा ॥\nन किंचिद्दृश्यते तत्र सर्वं संतमसावृतम् ॥ 7.3.13.२० ॥\nएतस्मिन्नेव काले तु स राजा हरिवत्सलः ॥\nनिमील्य लोचने स्वीये समाधिस्थो बभूव ह ॥ २१ ॥\nततस्तुष्टो जगन्नाथ साक्षात्प्रत्यक्षतां गतः ॥\nऐरावतः स गरुडस्तत्क्षणात्समजायत ॥ २२ ॥\nतमुवाच हृषीकेशो मेघगंभीरया गिरा ॥\nध्यानस्थितं नृपश्रेष्ठं शंख चक्रगदाधरः ॥ २३ ॥ ॥\nश्रीभगवानुवाच ॥ ॥\nपरितुष्टोऽस्मि ते वत्सानन्यभक्त जनेश्वर ॥\nवरं वरय भद्रं ते यद्यपि स्यात्सुदुर्लभम् ॥ २४ ॥ ॥\n॥ अंबरीष उवाच ॥ ॥\nयदि प्रसन्नो भगवन्यदि देयो वरो मम ॥\nसंसाराब्धेस्तारणाय वरदो भव मे हरे ॥ २५ ॥\n॥ पुलस्त्य उवाच ॥ ॥\nअथाह भगवान्विष्णुरंबरीषं जनाधिपम् ॥\nज्ञानयोगं सुविस्तीर्णं संसारक्षयकारणम् ॥ २६ ॥\nयस्मिञ्जाते नरः सद्यः संसारान्मुच्यते नृप ॥\nश्रुत्वा स नृपतिः सम्यक्प्रणम्योवाच केशवम् ॥ २७ ॥\n॥ अंबरीष उवाच ॥ ॥\nभगवन्यस्त्वया प्रोक्तो योगोऽयं मम विस्तरात् ॥\nदुर्ज्ञेयः स नृणां देव विशेषाच्च कलौ युगे ॥ २८ ॥\nअपि चेत्सुप्रसन्नोऽसि क्रियायोगं ब्रवीहि मे ॥\nलोकानां तारणार्थाय शंखचक्रगदाधर ॥ २९ ॥\n॥ पुलस्त्य उवाच ॥ ॥\nततस्तस्मै नरेन्द्राय क्रियायोगं जनार्द्दनः ॥\nयथायोग्यं नृपश्रेष्ठ कथयामास केशवः ॥ 7.3.13.३० ॥\nतं श्रुत्वा तुष्टहृदयोंऽबरीषो वाक्यमब्रवीत् ॥ ३१ ॥\n॥ अंबरीष उवाच ॥ ॥\nयदि तुष्टोऽसि भगवन्रूपेणानेन माधव ॥\nममाश्रमे त्वं देवेश सदा सन्निहितो भव ॥ ३२ ॥\nयतस्त्वत्प्रतिमामेकामर्चयामि विधानतः ॥\nपूजयिष्यंति लोकास्त्वां शंखचक्रगदाधरम् ॥ ३३ ॥\n॥ पुलस्त्य उवाच ॥ ॥\nतथोक्तो माधवेनासौ चकार हरिमंदिरम् ॥\nप्रतिमां पूजयामास गन्धपुष्पानुलेपनैः ॥ ३४ ॥\nततः कालेन महता भगवान्विष्णुमंदिरे ॥\nतेनैव वपुषा प्राप्तः सपुत्रः सहबांधवः ॥ ३५ ॥\nअद्यापि भगवान्विष्णुः सत्यवाक्येन भूपतेः ॥\nसदा संनिहितो विष्णुस्तस्मिन्नवसरे कलौ ॥ ३६ ॥\nतदारभ्य महाराज क्रियायोगो धरातले ॥\nप्रवृत्तः प्रतिमाकारः काले च कलिसंज्ञके ॥ ३७ ॥\nयस्तं पूजयते भक्त्या हृषीकेशे नृपार्बुदे ॥\nस याति विष्णुसालोक्यं प्रसादाच्च हरेर्नृप ॥ ३८ ॥\nएकादश्यां महाराज जागरं यः सदा नृप ॥\nकरिष्यति निराहारो हृषीकेशाग्रतः स्थितः ॥\nस यास्यति परं स्थानं दुर्ल्लभं त्रिदशैरपि ॥ ॥ ३९ ॥\nयत्पुण्यं कपिलादाने कार्तिक्यां ज्येष्ठपुष्करे ॥\nतत्फलं लभते मर्त्त्यो हृषीकेशस्य दर्शनात् ॥ 7.3.13.४० ॥\nशुक्ले वा यदि वा कृष्णे संप्राप्ते हरिवासरे ॥\nयः पश्यति हृषीकेशमश्वमेधफलं लभेत् ॥ ४१ ॥\nतस्मात्सर्वप्रयत्नेन पूजयेत्तु विधानतः ॥\nयस्तत्र चतुरो मासन्सम्यग्व्रतपरायणः ॥\nअभ्यर्चयेद्धृषीकेशं न स भूयोऽभिजायते ॥ ४२ ॥\nएकः सर्वाणि तीर्थानि करोति नृपसत्तम ॥\nपश्यत्यन्यो हृषीकेशं चातुर्मास्यं समाहितः ॥ ॥ ४३ ॥\nएको दानानि सर्वाणि ब्राह्मणेभ्यः प्रयच्छति ॥\nपश्यत्यन्यो हृषीकेशं चातुर्मास्यं समाहितः ॥ ४४ ॥\nएकः कन्यासहस्रं तु प्रदद्याच्च यथाविधि ॥\nपश्यत्यन्यो हृषीकेशं चातुर्मास्यं समाहितः ॥ ४५ ॥\nसूर्यग्रहे कुरुक्षेत्रे दद्याद्दानमनुत्तमम् ॥\nपश्यत्यन्यो हृषीकेशं चातुर्मास्यं समाहितः ॥ ४६ ॥\nअग्निष्टोमादिभिर्यज्ञैर्यजत्येकः सदक्षिणैः॥\nपश्यत्यन्यो हृषीकेशं चातुर्मास्यं समाहितः ॥ ४७ ॥\nएको हिमालयं गत्वा त्यजति स्व कलेवरम् ॥\nपश्यत्यन्यो हषीकेशं चातुर्मास्यं समाहितः ॥।४८॥।\nएकस्तु भृगुपातेन त्यजेद्देहं सुतीर्थके ॥\nपश्यत्यन्यो हृषीकेशं चातुर्मास्यं समाहितः ॥ ४९ ॥\nएकः प्रायोपवेशेन प्राणांस्त्यजति मानवः ॥\nपश्यत्यन्यो हृषीकेशं चातुर्मास्यं समाहितः ॥ 7.3.13.५० ॥\nब्रह्मज्ञानं वदत्येकः श्रुत्वा ज्ञानवि शारदः ॥\nपश्यत्यन्यो हृषीकेशं चातुर्मास्यं समाहितः ॥ ५१ ॥\nगयाश्राद्धं करोत्येकः पितृपक्षे नृपोत्तम ॥\nपश्यत्यन्यो हृषीकेशं चातुर्मास्यं समाहितः ॥ ५२ ॥\nचांद्रायणसहस्रं च करोत्येकः समाहितः ॥\nपश्यत्यन्यो हृषीकेशं चातुमास्यं समाहितः ॥ ५३ ॥\nव्रतं तपः सहस्राब्दमेकः सम्यक्चरेन्नरः ॥\nपश्यत्यन्यो हृषीकेशं चातुर्मास्यं समाहितः ॥ ५४ ॥\nएकस्तु चतुरो वेदान्सम्यक्पठति ब्राह्मणः ॥\nपश्यत्यन्यो हृषीकेशं चातुर्मास्यं समाहितः ॥ ५५ ॥\nबहुना किमिहोक्तेन शृणु संक्षेपतो नृप ॥\nएकतस्तु भवेत्सर्वमेकतो हरिदर्शनम् ॥ ५६ ॥\nतस्मात्सर्वप्रयत्नेन स्थातव्यं हरिसंनिधौ ॥\nअम्बरीषस्य राजर्षेः स्थानके पापनाशने ॥ ५७ ॥\nएकतस्तु हृषीकेश एकतः कर्णिकेश्वरः ॥\nतयोर्मर्त्या मृता ये च मानवा नृपसत्तम ॥ ५८ ॥\nअपि कृत्वा महत्पापं गच्छंति हरिसन्निधौ ॥\nहृषीकेशं समालोक्य सद्यो मुक्तिमवाप्नुयात् ॥ ५९ ॥\nपुष्पमेकं हृषीकेशे यश्चारोपयते नृप ॥\nसुखसौभाग्यसंयुक्त इह लोके परत्र च ॥ 7.3.13.६० ॥\nहृषीकेशस्य यो भक्त्या करिष्यत्यनुलेपनम् ॥\nस यास्यति परं स्थानं जरामरणवर्जितम् ॥ ६१ ॥\nसंमार्जनं च तस्याग्रे यः करोति समाहितः ॥\nयावत्यो रेणवस्तत्र तावद्वर्षशतानि सः ॥\nमोदते विष्णुलोकस्थो नात्र कार्या विचारणा ॥ ६२ ॥\nकार्तिके शुक्लपक्षे च एकादश्यां नृपोत्तम ॥\nदीपमारोपयेद्यश्च हृषीकेशाग्रतो नृप ॥ ६३ ॥\nयथायथा प्रकाशेत पापं जन्मांतरार्जितम् ॥\nतथातथा व्रजेन्नाशं तस्य कायादशेषतः ॥ ६४ ॥\nपंचामृतेन यः पूजां हृषीकेशे करिष्यति ॥\nदध्ना क्षीरेण वा यस्तु न स भूयोऽभिजायते ॥ ६५ ॥\nतस्मात्सर्वप्रयत्नेन हृषीकेशं समर्चयेत् ॥\nसंसारबंधतो राजन्मुक्तिमाप्नोति मानवः ॥ ६६ ॥\nहृषीकेशे विशेषेण कर्त्तव्यं पूजनं सदा ॥ ६७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डे हृषीकेशमाहात्म्य वर्णनंनाम त्रयोदशोऽध्यायः ॥ १३ ॥"
  }
]
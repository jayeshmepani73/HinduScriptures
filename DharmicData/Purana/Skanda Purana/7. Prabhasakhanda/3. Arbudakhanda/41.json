[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ मार्कंडेयस्य चाश्रमम्॥\nयत्र पूर्वं तपस्तप्तं मार्कंडेन महात्मना ॥ १ ॥\nमृकण्डो ब्राह्मणोनाम पुराऽऽसीच्छंसितव्रतः ॥\nअन्ते वयसि संजातस्तस्य पुत्रोऽतिसुन्दरः ॥ २ ॥\nसर्वलक्षणसंपूर्णः शांतः सूर्यसमप्रभः ॥\nकस्यचित्त्वथ कालस्य तस्याश्रमपदे नृप ॥ ३ ॥\nआगतो ब्राह्मणो ज्ञानी कश्चित्सामुद्रविच्छुभः ॥\nततोऽसौ क्रीडमानस्तु बालकः पंचवार्षिकः ॥ ४ ॥\nआनासाग्रशिखाग्राभ्यां चिरं चैवावलोकितः ॥\nततोऽहसत्स सहसा तं  मृकण्डो ह्यलक्षयत्॥ ५ ॥\nअथाऽब्रवीच्चिरं दृष्टस्त्वया पुत्रो मम द्विज॥\nततो हसितवान्भूयः किमिदं कारणं वद॥ ६॥\nअसकृत्स मृकण्डेन यावत्पृष्टो द्विजोत्तमः ॥\nउपरोधवशात्तस्मै यथार्थं संन्यवेदयत् ॥ ७ ॥\nअस्य बालस्य चिह्नानि यानि काये द्विजोत्तम ॥\nअजरश्चामरश्चैव तैर्भवेत्पुरुषः किल ॥ ८ ॥\nषण्मासेनास्य बालस्य नूनं मृत्युर्भविष्यति ॥\nएतस्मात्कारणाद्धास्यं मयाऽकारि द्विजोत्तम ॥\nअनृतं नोक्तपूर्वं मे वैरिष्वपि कदाचन ॥ ९ ॥\n॥ पुलस्त्य उवाच ॥ ॥\nएवमुक्त्वा तु स ज्ञानी उषित्वा तत्र शर्वरीम् ॥\nमृकंडेनाभ्यनुज्ञात इष्टं देशं जगाम ह ॥ 7.3.41.१० ॥\nमृकंडोपि सुतं ज्ञात्वा ततः क्षीणायुषं नृप ॥\nपंचवार्षिकमप्यार्त्तश्चकारोपनयान्वितम् ॥ ११ ॥\nश्रुताध्ययनसंपन्नं यंयं पश्यसि चाग्रतः ॥\nतस्याभिवादनं कार्यं त्वया पुत्रक नित्यशः ॥ १२ ॥\nततश्चक्रे ब्रह्मचारी पितुर्वाक्यं विशेषतः ॥ १३ ॥\nबालं वृद्धं युवानं च यंयं पश्यति चक्षुषा ॥\nनमस्करोति तं सर्वं ब्राह्मणं विनयान्वितः ॥ १४ ॥\nकस्यचित्त्वथ कालस्य तस्याश्रमसमीपतः ॥\nसप्तर्षयः समायातास्तीर्थयात्रापरायणाः ॥ १५ ॥\nअथ तान्सत्वरं गत्वा वंदयामास पार्थिव ॥\nबालः सविनयोपेतः सर्वांश्चैव यथाक्रमम् ॥ १६ ॥\nदीर्घायुर्भव तैरुक्तः स बालस्तुष्टितत्परैः ॥\nआस्थिताश्च यथाभीष्टं देशं बालं विसर्ज्य तम् ॥ १७ ॥\nतेषां मध्येंऽगिरानाम दिव्यज्ञानसमन्वितः ॥\nतेनावलोकितो बालः सूक्ष्मदृष्ट्या परंतप ॥ १८ ॥\nअथ तानब्रवीत्सर्वान्मुनीन्किंचित्सविस्मयः ॥\nदीर्घायुर्न च बालोऽयं युष्माभिः संप्रकीर्तितः ॥ १९ ॥\nगमिष्यति कुमारोऽयं निधनं पंचमे दिने ॥\nतन्न युक्तं हि नो वाक्यमसत्यं द्विजसत्तमाः ॥ 7.3.41.२० ॥\nयथाऽयं चिरजीवी स्यात्तथा नीतिर्विधीयताम् ॥\nअथ ते मुनयो भीता मिथ्या वाक्यस्य पार्थिव ॥ २१ ॥\nबालकं तं समादाय ब्रह्मलोकं गतास्तदा ॥\nतत्र दृष्ट्वा चतुर्वक्त्रं नमश्चक्रुर्मुनीश्वराः ॥ २२ ॥\nतेषामनंतरं तेन बालके नाभिवादितः ॥\nदीर्घायुर्भव तेनाऽपि ब्रह्मणोक्तः स बालकः ॥ २३ ॥\nततः सप्तर्षयो हृष्टाः स्वचित्ते नृपसत्तम ॥\nसुखासीनान्सविश्रांतानब्रवीन्मुनिपुंगवान् ॥ २४ ॥\n॥ ब्रह्मोवाच ॥ ॥\nपरिपृच्छत किं कार्यं कुतो यूयमिहागताः ॥ २५ ॥\n॥ ऋषय ऊचुः ॥ ॥\nतीर्थयात्राप्रसंगेन भ्रममाणा महीतलम् ॥\nअर्बुदं पर्वतं नाम तस्य तीर्थेषु वै गताः ॥ २६ ॥\nअथागत्य द्रुतं दूराद्बालेनानेन वंदिताः ॥\nदीर्घायुर्भव संदिष्टस्ततश्चायमनेकधा ॥\nपंचमे दिवसेऽस्यापि मृत्युर्देव भविष्यति ॥ २७ ॥\nयथा वयं त्वया सार्द्धमसत्या न चतुर्मुख ॥\nभवामोऽस्य कृते देव तथा किंचिद्विधीयताम्॥ २८॥\nअथ ब्रह्मा प्रहृष्टात्मा दृष्ट्वा तं मुनिदारकम् ॥\nमत्प्रसादादयं बालो भावी कल्पायुरब्रवीत् ॥ २९ ॥\nततस्ते मुनयो हृष्टास्तमादाय गृहं प्रति ॥\nप्रस्थिता ब्रह्मलोकात्तु नमस्कृत्वा चतुर्मुखम् ॥ 7.3.41.३० ॥\nअथ तस्य पिता तत्र मृकंडो मुनिसत्तमः ॥\nततो भार्यासमायुक्तो विललाप सुदुःखितः ॥ ३१ ॥\nहा पुत्रपुत्र करुणं रुदित्वा धर्मवत्सलः ॥\nअनामंत्र्य च मां कस्माद्दीर्घं पंथानमाश्रितः ॥३२॥\nअकृत्वापि क्रियाः कार्याः कथं मृत्युवशं गतः ॥\nसोऽहं त्वया विना पुत्र न जीवामि कथंचन ॥ ३३ ॥\nएवं विलपतस्तस्य बहुधा नृपसत्तम ॥\nबालश्चाभ्यागतस्तत्र यत्र देशे पुरा स्थितः ॥ ३४ ॥\nअथासौ प्रययौ बालः प्रहृष्टेनांतरात्मना ॥\nतं दृष्ट्वा पथि तातश्च संप्रहृष्टो बभूव ह ॥ ३५ ॥\nपप्रच्छांकं समारोप्य चिरागमन कारणम्॥\nततः स कथयामास सर्वं मुनिविचेष्टितम् ॥\nदर्शनं ब्रह्मलोकस्य पद्मयोनेर्वरं तथा ॥ ३६ ॥\n॥ बालक उवाच ॥ ॥\nअजरश्चामरश्चाहं कृतस्तात स्वयंभुवा ॥\nतस्मात्सत्यं मदर्थे ते व्येत्वसौ मानसो ज्वरः ॥३७॥\nसोऽहमाराधयिष्यामि तथैव चतुराननम् ॥\nकृत्वाऽऽश्रमपदं रम्यमर्बुदे पर्वतोत्तमे ॥ ३८ ॥\nअमृतस्रावि तद्वाक्यं श्रुत्वा पुत्रस्य स द्विजः ॥\nमृकंडो हर्षसंयुक्तो वाचमित्यब्रवीच्च तम् ॥ ३९ ॥\nमार्क्कंडोऽपि द्रुतं गत्वा रम्य मर्बुदपर्वतम् ॥\nतपस्तेपे सुविस्तीर्णं ध्यायन्देवं पितामहम्॥ 7.3.41.४० ॥\nतस्याश्रमपदे पुण्ये श्रावणे मासि पार्थिव ॥\nपौर्णमास्यां विशेषेण यः कुर्यात्पितृतर्पणम् ॥\nपितृमेधफलं तस्य सकलं स्यादसंशयम् ॥४१॥\nऋषियोगेन यस्तत्र तर्पयेद्ब्राह्मणोत्तमान् ॥\nब्रह्मलोके चिरं वासस्तस्य संजायते नृप ॥ ॥ ४२ ॥\nयः स्नानं कुरुते तत्र सम्यक्छ्रद्धासमन्वितः ॥\nनाल्पमृत्युभयं तस्य कुले क्वापि प्रजायते ॥ ४३ ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्ड तृतीयेऽर्बुदखण्डे मार्कंडेयाश्रमपदोत्पत्तिवर्णनंनामैकचत्वारिंशोऽध्यायः ॥४१॥"
  }
]
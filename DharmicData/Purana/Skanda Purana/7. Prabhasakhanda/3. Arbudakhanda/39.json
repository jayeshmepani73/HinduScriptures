[
  {
    "text": "॥ ययातिरुवाच ॥ ॥\nयत्त्वया कीर्तितं ब्रह्मन्पूर्वं देवैः प्रसादितः ॥\nलिंगं संस्थापयामास स्थिररूपो महेश्वरः ॥ १ ॥\nकस्मात्तत्पातितं लिंगं वालखिल्यैर्महात्मभिः ॥\nकस्मात्तत्राचलो जातो देवदेवो महेश्वरः ॥ २ ॥\nएतन्मे कौतुकं सर्वं यथावद्वक्तुमर्हसि ॥\nतस्मिन्दृष्टे च किं पुण्यं नराणां तत्र जायते ॥ ३ ॥\n॥ पुलस्त्य उवाच ॥ ॥\nमहेश्वरस्य माहात्म्यं शृणु पार्थिवसत्तम ॥\nअत्र ते कीर्तयिष्यामि पूर्ववृत्तं कथांतरम् ॥ ४ ॥\nयदा पञ्चत्वमापन्ना सती सत्यपराक्रमा ॥\nअपमानेन दक्षस्य यज्ञे न च निमंत्रिता ॥ ५ ॥\nतदा कामो द्रुतं गृह्य पुष्पचापं तमभ्यगात्॥\nकन्दर्प्पं सहसा दृष्ट्वा सन्धितेषुं सुदुर्जयम् ॥ ६ ॥\nआपतन्तं भयात्तस्य प्रणष्टस्त्रिपुरांतकः ॥\nस तदा भ्रममाणश्च इतश्चेतश्च पार्थिव ॥ ७ ॥\nवालखिल्याश्रमं प्राप्तः पुण्यं सद्वृक्षशोभितम् ॥\nस तत्र भगवांस्तेषां दारैर्दृष्टः सुरूपवान्॥ ८ ॥\nदिग्वासाः सुप्रियालापस्ततस्ताः काममोहिताः ॥\nत्यक्त्वा पुत्रगृहाद्यं च सर्वास्तत्पृष्ठसंस्थिताः ॥\nबभूवुश्चानिशं राजन्मां भजस्वेति चाब्रुवन् ॥ ९ ॥\nचक्रुरालिंगनं काश्चिच्चुम्बनं च तथापराः ॥\nअन्यास्तस्य हि लिंगं तत्स्पृशंति च मुहुर्मुहुः ॥ 7.3.39.१० ॥\nस चापि भगवाञ्छम्भुर्निष्कामः परमेश्वरः ॥\nजगद्व्याप्तिं समाश्रित्य सर्वप्राणिषु वर्तते ॥ ११ ॥\nस चापि भगवाच्छंभुस्तासां सरति प्राङ्मुखः ॥\nभ्रांतस्तत्राश्रमे तेषां दारान्कामेन पीडयन् ॥ १२ ॥\nअथ ते मुनयो दृष्ट्वा विकृतिं दारसंभवाम् ॥\nअजानन्तो महादेवं रुष्टास्तस्य महात्मनः ॥ ॥ १३ ॥\nददुः शापं सुसंतप्ताः कलत्रार्थे परंतप ॥\nपततां पततां लिङ्गमेतत्ते पापकृत्तम ॥ १४ ॥\nविडम्बयसि नो दारानजस्रं चास्य दर्शनात् ॥\nततश्चैवापतल्लिंगं तत्क्षणात्तत्पुरद्विषः ॥ १५ ॥\nब्रह्मवाक्येन राजर्षे चकम्पे वसुधा ततः ॥\nशीर्णानि गिरिशृंगाणि चुक्षुभुर्मकरालयाः ॥ ॥ १६ ॥\nततो देवगणाः सर्वे भयत्रस्ता नराधिप ॥\nअकाले प्रलयं मत्वा त्रैलोक्ये पर्यवस्थितम् ॥ १७ ॥\nतत पितामहं जग्मु स्तस्मै सर्वं न्यवेदयन् ॥\nप्रलयस्येव चिह्नानि दृश्यन्ते परमेश्वर ॥ १८ ॥\nकिं निमित्तं सुरश्रेष्ठ न जानीमो वयं प्रभो ॥\nतेषां तद्वचनं श्रुत्वा चिरं ध्यात्वा पितामहः ॥ १९ ॥\nअब्रवीत्पातितं लिंगं वालखिल्यैः पिनाकिनः ॥\nतेनैते दारुणोत्पाताः संजाता भयसूचकाः ॥ 7.3.39.२० ॥\nतस्मान्मया समायुक्ताः सर्वे तत्र दिवौकसः ॥\nव्रजंतु येन तल्लिंगं स्थाने संस्थापयेच्छिवः ॥२१॥\nयावन्नो जायते लोके प्रलयोऽ कालसंभवः ॥\nएवं संमंत्र्य ते सर्वे ततोऽर्बुदमुपाययुः ॥ २२ ॥\nवालखिल्याश्रमे यत्र तल्लिंगं निपपात ह ॥\nतुष्टुवुर्विविधैः सूक्तैर्वेदोक्तैर्विनयान्विताः ॥ २३ ॥\n॥ देवा ऊचुः ॥ ॥\nनमस्ते देवदेवेश भक्तानां चाभयंकर ॥\nनमस्ते सर्ववासाय सर्वयज्ञमयाय च ॥ २४ ॥\nसर्वेश्वराय देवाय परमज्योतिषे नमः ॥\nनमः स्फुटतर ज्ञानगम्याय वेधसे ॥ २५ ॥\nत्र्यंबकाय च भीमाय पिनाकवरपाणये ॥\nत्वयि सर्वमिदं प्रोतं सूत्रे मणिगणा इव ॥ २६ ॥\nसंसारे विबुधश्रेष्ठ जगत्स्थावरजंगमम् ॥\nन तदस्ति त्रिलोकेऽस्मिन्सुसूक्ष्ममपि शंकर ॥\nयत्त्वया न प्रभो व्याप्तं सृष्टिसंहारकारणात् ॥ २७ ॥\nपृथिव्यादीनि भूतानि त्वया सृष्टानि कामतः ॥\nयास्यंति तानि भूयोऽपि तव काये जगत्पते ॥ २८ ॥\nप्रसीद भगवंस्तस्माल्लिंगमेतत्सुरेश्वर ॥\nस्थाने स्थापय भद्रं ते यावन्न स्यात्प्रजाक्षयः ॥ २९ ॥\n॥ श्रीभगवानुवाच ॥ ॥\nनिर्विकारस्य मल्लिंगं वालखिल्यैः प्रपातितम्॥\nकथं भूयः प्रगृह्णामि यावच्छुद्धिर्न जायते ॥ 7.3.39.३० ॥\nशक्तोऽहं वालखिल्यानां निग्रहं कर्त्तुमञ्जसा ॥\nकिन्तु मे ब्राह्मणा मान्याः पूज्याश्च सुरसत्तमाः ॥ ३१ ॥\nअचलं लिंगमेतद्धि नोद्धर्त्तुं शक्यते विभो ॥\nएक एवात्र निर्दिष्ट उपायो नापरः स्मृतः ॥ ३२ ॥\nयदि मे त्वं पुरा लिंगं पूजयेथाः पितामह ॥\nततो देवगणाः सर्वे ततो विप्रास्ततोऽपरे ॥ ३३ ॥\nततो नौ शांतिमागच्छेज्जगत्स्थावरजंगमम् ॥ ३४ ॥\n॥ पुलस्त्य उवाच ॥ ॥\nएवमुक्तः स भगवाञ्छंकरेण नृपोत्तम ॥\nततस्तं पूजयामास ब्रह्मा पूर्वं सुभक्तितः ॥ ३५ ॥\nब्रह्मणोऽनन्तरं विष्णुस्ततः शक्र स्ततोऽपरे ॥\nवालखिल्यादयो विप्रा मन्त्रैश्च शतरुद्रियैः ॥ ३६ ॥\nततस्ते दारुणोत्पाता उपशांताश्च तत्क्षणात् ॥\nअभवत्सुमुखो लोको वृत्तो गन्धवहो मृदुः ॥ ३७ ॥\nअथोवाच महादेवः सर्वांस्तांस्त्रिदशालयान्॥\nवृणुध्वं सुवरं सर्वे मत्तो यन्मनसीप्सितम् ॥ ३८ ॥\n॥ देवा ऊचुः ॥ ॥\nतव लिंगस्य संस्पर्शादपि पापकृतो नराः ॥\nस्वर्गं यास्यंति देवेश नाशं यास्यति किल्बिषम् ॥\nव्रतदानानि सर्वाणि तीर्थयात्रायुतानि च ॥ ३९ ॥\nतस्माद्वज्रेण देवेन्द्रस्तवैतल्लिंगमुत्तमम्॥\nछादयिष्यति सर्वत्र यदि त्वं मन्यसे प्रभो ॥ 7.3.39.४० ॥\n॥ श्रीभगवानुवाच ॥ ॥\nअभिप्रायो ममाप्येष वर्तते हृदि पद्मज ॥\nएवं करोतु देवेन्द्रः सर्वधर्मविवृद्धये ॥ ४१ ॥\nपुलस्त्य उवाच ॥ ॥\nततः संछादयामास वज्रेण त्रिदशाधिपः ॥\nतल्लिंगं सर्वमर्त्यानां यथाऽदृश्यं व्यजायत ॥ ४२ ॥\nअद्यापि वज्रसंस्पर्शात्तत्सान्निध्यं गतो नरः ॥\nआजन्ममरणात्पापान्मुच्यते नात्र संशयः ॥ ॥ ४३ ॥\nमाहात्म्यं कीर्तितं यस्मात्तल्लिंगे शंकरेण तु ॥\nवस्त्रेणाच्छादितं चैव शक्रेणैव धरातले ॥ ४४ ॥\nततःप्रभृति लिंगस्य मर्त्त्ये पूजा व्यजायत ॥\nपुरासीच्छंकरः पूज्यो यथान्ये त्रिदशालयाः ॥ ४५ ॥\nएवमेतत्पुरावृत्तमर्बुदे पर्वतोत्तमे ॥\nलिंगस्य पतनात्पूजां यन्मां त्वं परि पृच्छसि ॥ ४६ ॥\nफाल्गुनान्तचतुर्द्दश्यां नैवेद्यं नूतनैर्यवैः ॥\nयो ददात्यचलेशाय स भूयो नेह जायते ॥ ४७ ॥\nब्राह्मणान्भोजयेद्यस्तु भक्त्या  तस्मिन्नवैर्यवैः ॥\nयवसंख्याप्रमाणानि युगानि दिवि मोदते ॥ ४८ ॥\nतत्र दानं प्रशंसन्ति सक्तूनां मुनिसत्तमाः ॥\nनूतनानां महाराज यतः प्रोक्तं पुरारिणा ॥ ४९ ॥\nकिं दानैर्विविधैर्दत्तैः किं यज्ञैश्च सुविस्तरैः ॥\nकिं तीर्थैर्विविधैहोमैस्तपोभिः किं च कष्टदैः ॥ 7.3.39.५० ॥\nफाल्गुनान्तचतुर्द्दश्यां सुमहेश्वरसन्निधौ ॥\nधर्माण्येतानि सर्वाणि कलां नार्हंति षोडशीम्॥ ५१ ॥\nशृणु राजन्पुरा  वृत्तं तत्राश्चर्यं यदुत्तमम् ॥\nकश्चित्पापसमाचारः कुष्ठी क्षामतनुर्नरः ॥ ५२ ॥\nभिक्षार्थमागतस्तत्र लोकैरन्यैः समन्वितः ॥\nतेन भिक्षार्जितं तत्र सक्तूनां कुडवं नृप ॥ ५३ ॥\nततो रोग परिक्लेशाद्भोजनं न चकार सः ॥\nदाघार्दितो जले तस्मिन्स्नातो भक्तिविवर्जितः ॥\nसक्तून्कृत्वोपधाने तान्स च सुप्तो निशागमे ॥ ५४ ॥\nततो निद्राभिभूतस्य सारमेयो जहार च ॥\nभक्षयामास युक्तोऽन्यैः सारमेयैर्बुभुक्षितः ॥ ५५ ॥\nअथासौ विस्मयाद्राजन्पंचत्वं समुपस्थितः ॥\nततो जातिस्मरो जातो विदर्भाधिपतेर्गृहे ॥ ५६ ॥\nभीमोनाम नृपश्रेष्ठ दमयन्तीपिता हि यः ॥\nतं प्रभावं हि विज्ञाय सक्तूनां तत्र पर्वते ॥ ५७ ॥\nफाल्गुनांतचतुर्दश्यां वर्षे वर्षे जगाम सः ॥\nकृत्वा चैवोपवासं तु रात्रौ जागरणं तथा ॥ ५८ ॥\nअचलेश्वरसान्निध्ये ददौ सक्तूंस्ततो बहून् ॥\nसहिरण्यान्द्विजेन्द्राणां पशुपक्षिमृगेषु च ॥ ५९ ॥\nअथ ते मुनयः सर्वे गालवप्रमुखा नृप ॥\nपप्रच्छुः कौतुकाविष्टाः सक्तुदानकृते नृपम् ॥ 7.3.39.६० ॥\n॥ ऋषय ऊचुः ॥ ॥\nहस्त्वश्वरथदानानां शक्तिरस्ति तवाद्भुता ॥\nकस्मात्सक्तून्प्रमुक्त्वा त्वं नान्यद्दातुमिहेच्छसि ॥ ६१ ॥\n॥ पुलस्त्य उवाच ॥ ॥\nअथाऽसौ कथयामास पूर्वमेतत्समुद्भवम् ॥\nसक्तुदानस्य माहात्म्यं मुनीनां भावितात्मनाम् ॥ ६२ ॥\nपूर्वं भक्त्या विहीनस्य शुना वै सक्तवो हृताः ॥\nतत्प्रभावादियं प्राप्तिर्मम जाता द्विजोत्तमाः ॥ ६३ ॥\nसांप्रतं भक्तिद त्तानां किं स्याज्जानामि नो फलम्॥\nएतस्मात्कारणाद्दानं सक्तूनां प्रकरोम्यहम् ॥\nतीर्थेऽस्मिन्भक्तिसंयुक्तः सत्येनात्मानमालभे ॥ ६४ ॥ ॥\n॥ पुलस्त्य उवाच ॥ ॥\nततस्ते मुनयो हृष्टाः साधुसाध्विति चाब्रुवन्॥\nचक्रुश्चैवात्मशक्त्या ते सक्तूनां दानमुत्तमम् ॥ ६५॥\nएष प्रभावो राजर्षे सक्तुदानस्य कीर्त्तितः ॥\nमहेश्वरस्य माहात्म्यं सत्यं चापि प्रकीर्त्तितम् ॥ ६६ ॥\nयश्चैतच्छृणुयाद्भक्त्या कथ्यमानं द्विजाननात् ॥\nअहोरात्र कृतात्पापान्मुच्यते नात्र संशयः ॥ ६७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे शिवलिंग महेश्वरमाहात्म्यवर्णनंपुरःसर सक्तुदानमाहात्म्यवर्णनंनामैकोनचत्वारिंशोऽध्यायः ॥ ३९ ॥"
  }
]
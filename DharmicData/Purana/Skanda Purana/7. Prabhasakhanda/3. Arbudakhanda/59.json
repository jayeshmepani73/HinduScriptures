[
  {
    "text": "॥ पुलस्त्य उवाच ॥ ॥\nततो महौजसं गच्छेत्तीर्थं पातकनाशनम् ॥\nयस्मिन्स्नातो नरो राजंस्तेजसा युज्यते ध्रुवम् ॥\nब्रह्महत्याग्निना शक्रः पुरा दैन्यं परं गतः ॥ १ ॥\nनिःश्रीकस्तेजसा हीनो दुर्गन्धेन समन्वितः ॥\nपरित्यक्तः सुरैः सर्वैर्विषादं परमं गतः ॥ २ ॥\nततः पप्रच्छ देवेन्द्रो द्विजश्रेष्ठं बृहस्पतिम् ॥\nभगवंस्तेजसो वृद्धिः कथं स्यान्मे यथा पुरा ॥ ३ ॥\n॥ बृहस्पतिरुवाच ॥ ॥\nतीर्थयात्रां सुरश्रेष्ठ कुरुष्व धरणीतले ॥\nतीर्थं विना ध्रुवं वृद्धिस्तेजसो न भविष्यति ॥४॥\nततस्तीर्थान्यनेकानि भ्रांत्वा शक्रो नराधिप ॥\nक्रमेणैवार्बुदं प्राप्तस्तत्र दृष्ट्वा जलाशयम् ॥\nस्नानं चक्रे ततः श्रान्तो महौजाः प्रत्यपद्यत ॥ ५ ॥\nदुर्गन्धेन विनिर्मुक्तस्ततो देवैः समावृतः ॥\nउवाच प्रहसन्वाक्यं शृणुध्वं सर्वदेवताः ॥ ६ ॥\nयेऽत्र स्नानं करिष्यन्ति प्राप्ते शक्रोच्छ्रये सदा ॥\nआश्विने शुक्लपक्षांते ते यास्यंति परां गतिम् ॥\nसुश्रीकाश्च भविष्यंति सदा जन्मनिजन्मनि ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे महौजसतीर्थप्रभाववर्णनंनामैकोनषष्टितमोऽध्यायः ॥ ५९ ॥"
  }
]
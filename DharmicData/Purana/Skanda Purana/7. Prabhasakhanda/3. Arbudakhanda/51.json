[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ चंद्रोद्भेदमनुत्तमम् ॥\nतीर्थं पापहरं नृणां निशानाथेन निर्मितम् ॥ १ ॥\nप्रतिज्ञातं यदा राजन्ग्रहणे चंद्रसूर्ययोः ॥\nराहुणा कृतवैरेण च्छिन्ने शिरसि विष्णुना ॥ २ ॥\nतदा भयान्वितश्चन्द्रो मत्वा दैत्यं दुरासदम्॥\nपीयूषभक्षणोद्युक्तं ततश्चार्बुदमभ्यगात् ॥ ३ ॥\nतत्र भित्त्वा गिरेः शृंगे कृत्वा विवरमुत्तमम्॥\nप्रविष्टस्तस्य मध्ये तु तपस्तेपे सुदुश्चरम्॥ ४ ॥\nततः कालेन महता तुष्टस्तस्य महेश्वरः ॥\nअब्रवीद्वृणु भद्रं ते वरं यत्ते हृदिस्थितम् ॥ ५ ॥\n॥ चंद्र उवाच ॥ ॥\nप्रतिज्ञातं सुरश्रेष्ठ राहुणा ग्रहणं मम ॥\nबलवानेष दुर्धर्षः प्रकृत्या सिंहिकासुतः ॥ ६ ॥\nसांप्रतं भक्षितं तेन पीयूषं सुरसत्तम ॥\nअहं मध्ये धृतश्चापि राहुणाऽसौ दुरासदः ॥ ७ ॥\nपीयमानेऽमृते देव देवैः पूर्वं पराजितैः ॥\nदैवतं रूपमास्थाय दानवोऽसौ समागतः ॥ ८ ॥\nअपिबच्चामृतं राहुस्तेनास्य मृत्युवर्जितम् ॥\nअमृतं चाक्षयं जातं शिरो देवभयप्रदम् ॥ ९ ॥\nततो देवैः कृतं साम ग्रहमध्ये प्रतिष्ठितः ॥\nप्रतिज्ञाते ग्रहेऽस्माकं ततो मे भयमाविशत् ॥ 7.3.51.१० ॥\nभयात्तस्य सुरश्रेष्ठ भित्त्वा शृंगं गिरेरिदम् ॥\nकृतं श्वभ्रमगाधं च तपोऽर्थं सुरसत्तम ॥\nतस्मादत्र प्रसादं मे कुरु कामनिषूदन ॥ ११ ॥\n॥ भगवानुवाच ॥ ॥\nअवध्यः सर्वदेवानामजेयः स महाबलः ॥\nकरिष्यति ग्रहं नूनं राहुः कोपपरायणः ॥\nपरं तव निशानाथ करिष्येऽहं प्रतिक्रियाम् ॥ १२ ॥\nग्रहणे तव संप्राप्ते स्नानदानादिकाः क्रियाः ॥\nकरिष्यंति जना लोके सम्यक्छ्रेयःसमन्विताः ॥ १३ ॥\nताभिस्तव न संतापः स्वल्पोऽप्येवं भविष्यति ॥\nअक्षयं सुकृतं तेषां कृतं कर्म भविष्यति ॥ १४ ॥\nग्रहणे तव संजाते मम वाक्यादसंशयम् ॥\nएतद्भिन्नं त्वया यस्मात्तपोऽर्थं शिखरं गिरेः ॥\nचन्द्रोद्भेदमिति ख्यातं तीर्थं लोके भविष्यति ॥ १५ ॥\nग्रहणे तव संप्राप्ते योऽत्र स्नानं करिष्यति ॥\nन तस्य पुनरेवात्र जन्म लोके भविष्यति ॥१६॥\nयो वा सोमदिने स्नानं दर्शनं तत्र चाचरेत् ॥\nतव लोके ध्रुवं वासस्तस्य चंद्र भविष्यति ॥ १७ ॥\nएवमुक्त्वा स भगवांस्ततश्चांतर्दधे हरः॥\nचन्द्रोऽपि प्रययौ हृष्टः स्वस्थानं नृपसत्तम ॥ १८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे चन्द्रोद्भेदतीर्थमाहात्म्यवर्णनंनामैकपंचाशत्तमोऽध्यायः ॥ ॥ ५१ ॥"
  }
]
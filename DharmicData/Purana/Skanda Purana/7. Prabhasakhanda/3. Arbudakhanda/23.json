[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ शुक्लतीर्थमनुत्तमम् ॥\nयत्ख्यातिमगमत्पूर्वं सकाशाद्दाशवर्गतः ॥ १ ॥\nपुराऽऽसीद्रजको नाम्ना शमिलाक्षो महीपते ॥\nनीलीमध्ये तु वस्त्राणि प्रक्षिप्तानि महीपते ॥ २ ॥\nअथासौ भयमापन्नो ज्ञात्वा वस्त्रविडंबनम्॥\nदेशांतरं प्रस्थितोऽसौ स्वकुटुम्बसमावृतः ॥ ३ ॥\nअथ तस्य सुता राजन्दाशकन्यासखी शुभा ॥\nदुःखेन महताविष्टा दाश्यंतिकमुपाद्रवत् ॥ ४ ॥\nतस्यै निवेदयामास भयं वस्त्रसमुद्भवम् ॥\nविदेशचलनं चैव बाष्पगद्गदया गिरा ॥ ५ ॥\nदाशकन्यापि दुःखेन तस्या दुःखसमन्विता ॥\nअब्रवीद्वाष्संक्लिन्नां निश्वसंती मुहुर्मुहुः ॥ ६ ॥\n॥ दाशकन्योवाच ॥ ॥\nअस्त्युपायो महानत्र विदितो मम शोभने ॥\nध्रुवं तेन कृतेनैव निर्भयं ते च ते पितुः ॥ ७ ॥\nअत्रास्ति निर्झरं सुभ्रूरर्बुदे वरवर्णिनि ॥\nतत्र मे भ्रातरश्चैव तथान्ये मत्स्यजीविनः ॥ ८ ॥\nयच्चान्यदपि तत्रैव क्षिप्यते सलिले शुभे ॥\nतत्सर्वं शुक्लतामेति पश्य मे वपुरीदृशम् ॥ ९ ॥\nसर्वेषामेव दाशानां तस्य तोयस्य मज्जनात् ॥\nतानि वस्त्राणि तत्रैव तातस्तव सुमध्यमे ॥\nजले प्रक्षालयेत्क्षिप्रं प्रयास्यंति सुशुक्लताम् ॥ 7.3.23.१० ॥\nत्वयाऽत्र न भयं कार्यं गत्वा तातं निवारय ॥\nप्रस्थितं परदेशाय नात्र कार्या विचारणा ॥ ११ ॥\n॥ पुलस्त्य उवाच ॥ ॥\nसा तस्या वचनं श्रुत्वा गत्वा सर्वं न्यवेदयत् ॥\nजनकाय सुता तूर्णं ततोऽसौ तुष्टिमाप्तवान्॥ १२ ॥\nप्रातरुत्थाय तूर्णं स निर्झरं तमुपाद्रवत्॥\nक्षिप्तमात्राणि राजेन्द्र तानि वस्त्राणि तेन वै ॥ ॥ १३ ॥\nतस्मिंस्तोयेतिशुक्लत्वं गतानि बहुलां ततः ॥\nकांतिमापुश्च परमां तथा दृष्ट्वांबराणि च ॥ १४ ॥\nअथासौ विस्मयाविष्टस्तानि चादाय सत्वरः ॥\nराज्ञे निवेदयामास वृत्तांतं च तदुद्भवम् ॥ १५ ॥\nततो विस्मयमापन्नः स राजा तत्र निर्झरे ॥\nअन्यानि नीलीरक्तानि वस्त्राणि चाक्षिपज्जले ॥ १६ ॥\nसर्वाणि शुक्लतां यांति विशिष्टानि भवंति च ॥\nज्ञात्वा ततः परं तीर्थं स्नानं चक्रे यथाविधि ॥ १७ ॥\nत्यक्त्वा राज्यं स तत्रैव तपस्तेपे महीपतिः ॥\nततः सिद्धिं परां प्राप्तस्तीर्थस्यास्य प्रभावतः ॥ १८ ॥\nएकादश्यां नरस्तत्र यः श्राद्धं कुरुते नृप ॥\nस कुलानि समुद्धृत्य दश याति दिवं ततः ॥\nस्नानेनव विपापत्वं तत्क्षणादेव जायते ॥ १९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे  तृतीयेऽर्बुदखंडे शुक्लतीर्थमाहात्म्यवर्णनंनाम त्रयोविंशोऽध्यायः ॥ २३ ॥"
  }
]
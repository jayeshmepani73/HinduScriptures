[
  {
    "text": "॥ पुलस्त्य उवाच ॥ ॥\nरामतीर्थं ततो गच्छेत्पुण्यमृषिनिषेवितम्॥\nतत्र स्नातस्य मर्त्त्यस्य जायते पापसंक्षयः ॥ १ ॥\nपितॄणां च परा तुष्टिर्यावदाभूतसंप्लवम् ॥\nपुरासीद्भार्गवो रामः सर्वशस्त्रभृतां वरः ॥ २ ॥\nतेन पूर्वं तपस्तप्तं शत्रूणामिच्छता क्षयम्॥\nततः पाशुपतं नाम तस्यास्त्रं परमं ददौ ॥ ३ ॥\nतपस्तुष्टो महादेवो गते वर्षशतत्रये ॥\nअब्रवीद्वरदोऽस्मीति स वव्रे शत्रुसंक्षयम् ॥ ४ ॥\nततः पाशुपतं नाम तस्यास्त्रं परमं ददौ ॥\nस्मरणेनापि शत्रूणां यस्य संजायते क्षयः ॥ ५ ॥\nअब्रवीद्वचनं चापि प्रहस्य वृषभध्वजः ॥\nजामदग्न्य महाबाहो शृणु मे परमं वचः ॥ ६ ॥\nअस्त्रेणानेन युक्तस्त्वमजेयः सर्वदेहिनाम् ॥\nभविष्यसि न संदेहो मत्प्रसादाद्भृगूद्वह ॥ ७ ॥\nएतज्जलाशयं पुण्यं त्रैलोक्ये सचराचरे ॥\nरामतीर्थमिति ख्यातं मत्प्रसादाद्भविष्यति ॥ ८ ॥\nयेऽत्र श्राद्धं करिष्यंति पौर्णमास्यां समाहिताः ॥\nसंप्राप्ते कार्त्तिके मासि कृत्तिकायोगसंयुते ॥ ९ ॥\nपितृमेधफलं तेषामशेषं च भविष्यति ॥\nतथा शत्रुक्षयो राजन्वासः स्वर्गेषु चाक्षयः ॥ 7.3.49.१० ॥\n॥ पुलस्त्य उवाच ॥ ॥\nएवमुक्त्वा महादेवस्ततश्चादर्शनं गतः ॥\nरामोऽप्यसूदयत्क्षत्रं पितृदुःखेन दुःखितः ॥ ११ ॥\nत्रिःसप्त तर्पयामास पितॄंस्तत्र प्रहर्षितः ॥\nजमदग्नौ मृते तेन प्रतिज्ञातं महात्मना ॥ १२ ॥\nदृष्ट्वा मातुः क्षतान्यंगे त्रिःसप्त मनुजाधिप ॥\nशस्त्रजातानि विप्राणां समाजे समुपस्थिते ॥ १३ ॥\nपिता मे निहतो यस्मात्क्षत्रियैस्तापसो द्विजः ॥\nअयुध्यमान एवाथ तस्मात्कृत्वा त्रिसप्त वै ॥ १४ ॥\nक्षत्त्रहीनामहं पृथ्वीं प्रदास्ये सलिलं पितुः ॥\nतत्सर्वं तस्य संजातं तीर्थमाहात्म्यतो नृप ॥ १५ ॥\nतस्मात्सर्वं प्रयत्नेन श्राद्धं तत्र समाचरेत् ॥\nक्षत्रियश्च विशेषेण य इच्छेच्छत्रुसंक्षयम् ॥ १६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे रामतीर्थमाहात्म्यवर्णनंनामैकोनपंचाशत्तमोऽध्यायः ॥ ४९ ॥"
  }
]
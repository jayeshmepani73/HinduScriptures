[
  {
    "text": "पुलस्त्य उवाच ॥ ॥\nमहाविनायकं गच्छेत्ततः पार्थिवसत्तम ॥\nयस्मिन्दृष्टे नृणां सद्यो निर्विघ्नत्वं प्रजायते ॥ १ ॥ ॥\n॥ ययातिरुवाच ॥ ॥\nकथं महत्त्वमगमत्पूर्वं तत्र विनायकः ॥\nकस्मिन्काले द्विजश्रेष्ठ सर्वं विस्तरतो वद ॥ २ ॥ ॥\nपुलस्त्य उवाच ॥ ॥\nपुरोद्वर्त्तनजं लेपं गृहीत्वा नृप पार्वती ॥\nविनोदार्थं चकाराथ बालकं सुकुमारकम् ॥ ३ ॥\nलेपाभावाच्छिरोहीनं शेषांगावयवं नृप ॥\nयथोक्तं निर्मयित्वा तं स्कन्दं वाक्यमथाब्रवीत् ॥ ४ ॥\nलेपमानय भद्रं ते शिरोऽर्थं स्कन्द सत्वरम् ॥\nयेनायं पुत्रको मे स्याद्भ्राता ते परदुर्जयः ॥ ५ ॥\nततो गौरीसमादेशाल्लेपालब्धौ नृपोत्तम ॥\nमत्तं गजवरं दृष्ट्वा शिरस्तस्य समानयत् ॥ ६ ॥\nतस्मिन्नियोजयामास गात्रे लेपसमुद्भवे ॥\nमहद्धीदं शिरो भावि पुत्र कस्मात्त्वयाऽऽहृतम् ॥ ७ ॥\nब्रुवंत्याश्चापि पार्वत्या मा मेति च मुहुर्मुहुः ॥\nन्यस्ते शिरसि तद्गात्रे दैवयोगान्नराधिप ॥ ८ ॥\nविशेषान्नायकत्वं च गात्रेभ्यः समजायत ॥\nबालकप्रतिमं कान्तं सर्वलक्षणलक्षितम् ॥ ९ ॥\nत्रिगंभीरं चतुर्हस्तं सप्तरक्तं महीपते ॥\nषडुन्नतं पञ्चदीर्घं पश्चसूक्ष्मं सुसुन्दरम्॥ 7.3.32.१० ॥\nत्रिविस्तीर्णं महाराज दृष्ट्वा गौरी सुविस्मिता ॥\nसजीवं कारयामास स्वशक्त्या शक्तिरूपिणी ॥ ११ ॥\nस सजीवः कृतो देव्या समुत्तस्थौ च तत्क्षणात् ॥\nआदेशं याचयामास विनयानतकन्धरः ॥ १२ ॥\nतं दृष्ट्वा चाद्भुताकारं प्रोक्त्वा पुत्रं मुहुर्मुहुः ॥\nशंभोः सकाशमनयत्प्रहृष्टेनान्तरात्मना ॥ १३ ॥\nततोऽब्रवीत्सुतं देव ममैव गात्रलेपजम् ॥\nदेहि देव वरानित्थं महत्त्वं येन गच्छति ॥ १४ ॥\n॥ श्रीभगवानुवाच ॥ ॥\nशरीरस्थं शिरो मुख्यं यस्मात्पर्वतनन्दिनि ॥\nमहत्त्विदं शिरः प्रोक्तं त्वया स्कन्देन योजितम्॥ १५ ॥\nविशेषान्नायकत्वं च गात्रे चास्य यतः स्थितम्॥\nमहाविनायको ह्येष तस्मान्नाम्ना भविष्यति ॥ १६॥\nगणानां चैव सर्वेषामाधिपत्यं नगात्मजे ॥\nअस्य दत्तं मया यस्माद्भविष्यति गणाधिपः ॥ १७ ॥\nसर्वकार्येषु ये मर्त्याः पूर्वमेनं गणाधिपम् ॥\nस्मरिष्यंति न वै तेषां कार्यहानिर्भविष्यति ॥ १८ ॥\nततोऽस्य प्रददौ स्कन्दः प्रक्रीडार्थं कुठारकम् ॥\nतदेव चायुधं तस्य सुप्रियं हि सदाऽभवत् ॥ १९ ॥\nततो गौरी ददौ भोज्यपात्रं मोदकपूरितम् ॥\nपुत्रस्नेहात्स तत्प्राप्य लास्यमेवं तदाऽकरोत् ॥ 7.3.32.२० ॥\nतस्य भक्ष्यस्य गन्धेन निष्क्रान्तो मूषको बिलात् ॥\nभक्षणाच्चामरो जातस्तस्य वाह्यो व्यजायत ॥ २१ ॥\n॥ पुलस्त्य उवाच ॥ ॥\nमहाविनायको ह्येवं तत्र जातो मही पते ॥\nतस्मिन्दृष्टे च यत्पुण्यं तत्त्वमेकमनाः शृणु ॥ २२ ॥\nबाल्ये वयसि यत्पापं वार्द्धके यौवनेऽपि यत् ॥\nकरोति मानवो राजंस्तस्मात्पापात्प्रमुच्यते ॥ २३ ॥\nमाघमासे सिते पक्षे चतुर्थ्यां समुपोषितः ॥\nयस्तं पश्यति वाग्ग्मी स सर्वज्ञश्च प्रजायते ॥\nतस्याग्रे सुमहत्कुण्डं स्वच्छोदकपूरितम् ॥ २४ ॥\nतत्र स्नात्वा नरो भक्त्या यः पश्यति विनायकम्॥\nतस्यान्वयेऽपि सर्वज्ञा जायन्ते मानवा नृप ॥२५॥\nगणानां त्वेति मंत्रेण कृत्वा वै त्रिः प्रदक्षिणम्॥\nयस्तं पश्यति राजेन्द्र दुरितं न स पश्यति ॥ २६ ॥\nतस्मात्सर्वप्रयत्नेन तं प्रपश्येद्विनायकम् ॥\nय इच्छेत्सकलान्कामानिह लोके परत्र च ॥ २७ ॥\nगृहस्थोऽपि च यो भक्त्या स्मरेत्कार्य उपस्थिते ॥\nअविघ्नं तस्य तत्सर्वं संसिद्धिमुपगच्छति ॥ २८ ॥\nप्रातरुत्थाय यो मर्त्यः स्मरेद्देवं विनायकम् ॥\nतस्य तद्दिनजातानि सिद्धिं कृत्यानि यांति हि ॥ २९ ॥\nविवाहे कलहे युद्धे प्रस्थाने कृषिकर्मणि ॥\nप्रवेशे च स्मरेद्यस्तु भक्तिपूर्वं विनायकम् ॥\nतस्य तद्वांछितं सर्वं प्रसादात्तस्य सिद्ध्यति ॥ 7.3.32.३० ॥\nमहाविनायकीं शांतिं यः करोति समाहितः ॥\nन तं प्रेता ग्रहा रोगाः पीडयंति विनायकाः ॥३१॥\n॥ ययातिरुवाच ॥ ॥\nमहावैनायिकीं शांतिं वद मे मुनिसत्तम ॥\nके मंत्राः किं विधानं च परं कौतूहलं हि मे ॥ ३२ ॥\n॥ पुलस्त्य उवाच ॥ ॥\nशुक्लपक्षे शुभे वारे नक्षत्रे दोषवर्जिते ॥\nश्रेष्ठचंद्रबले शांतिं गणेशस्य समाचरेत् ॥ ३३ ॥\nपूर्वोत्तरे समे देशे कृत्वा वेदिं च मंडपम् ॥\nमध्ये चाष्टदलं पद्मं गृह्यसूत्रं प्रयोजयेत् ॥३४॥\nइन्द्रादिलोकपालांश्च दिक्षु सर्वासु भूपते ॥\nगणेशपूर्विकाश्चापि मातरश्च विशेषतः ॥ ३५ ॥\nगंधपुष्पोपहारैश्च यथोक्तैर्बलिविस्तरैः ॥\nश्वेतवस्त्रयुगच्छन्नं कलशं जलपूरितम् ॥ ३६ ॥\nतस्यैव पूर्वदिग्भागे सहिरण्यं फलान्वितम् ॥ ३७ ॥\nगणानां त्वेति मंत्रेण सहस्रं चाष्टसंयुतम् ॥\nजपेत्तत्र तथा चारून्पंचांगान्नृपसत्तम ॥ ३५ ॥\nविनायकं समुद्दिश्य पुरः कुण्डे करात्मके ॥\nचतुरस्रे योनियुते मेखलाभिर्विभूषिते ॥ ३९ ॥\nमधुदूर्वाक्षतैहोमैर्ग्रहहोमादनंतरम् ॥\nगणानां त्वेति मंत्रेण दशसाहस्रिकस्तथा ॥ 7.3.32.४० ॥\nकार्यो वै पार्थिवश्रेष्ठ कार्यश्चोदङ्मुखैर्द्विजैः ॥\nचतुर्भिश्चतुरै राजन्पीतवस्त्रानुलेपनैः ॥ ४१ ॥\nपीतांबरधरैश्चैव धृतहेमांगुलीयकैः ॥\nततो होमावसाने तु यजमानं नृपोत्तम ॥ ४२ ॥\nमृगचर्मोपरिस्थं च मंत्रैरेभिर्विधानतः ॥\nस्नापयेत्प्राङ्मुखं शांतं शुक्लवस्त्रावगुंठितम् ॥ ४३ ॥\nइमं मे गंगे यमुने पंचनद्यः सुपुष्करे ॥\nश्रीसूक्तसहितं विष्णोः पावमानं वृषाकपिम् ॥ ४४ ॥\nसम्यगुच्चार्य विघ्नानां ततो नाशं प्रपद्यते ॥\nग्रहाः सौम्यत्वमायांति भूता नश्यंति तत्क्षणात् ॥४५॥\nआधयो व्याधयो रौद्रा दुष्टरोगा ज्वरादयः ॥\nप्रणश्यंति द्रुतं सर्वे तथोत्पाताः सुदारुणाः ॥ ४६ ॥\nएतत्ते सर्वमाख्यातं यन्मां त्वं परिपृच्छसि ॥\nविनायकस्य माहात्म्यं महत्त्वं शांतिकं तथा ॥४७॥\nयश्च कीर्त्तयते सम्यक्चतुर्थ्यां सुसमाहितः ॥\nशृणोति वा नृपश्रेष्ठ तस्याऽविघ्नं सदा भवेत् ॥ ४८ ॥\nयंयं काममभिध्यायन्यजेच्चेदं समाहितः ॥\nतत्तदाप्नोति नूनं च गणनाथप्रसादतः ॥ ४९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे विनायकमाहात्म्यवर्णनं नाम द्वात्रिंशोऽध्यायः ॥ ३२ ॥ ॥"
  }
]
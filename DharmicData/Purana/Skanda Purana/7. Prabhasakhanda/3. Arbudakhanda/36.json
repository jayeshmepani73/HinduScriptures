[
  {
    "text": "॥ ययातिरुवाच ॥ ॥\nचंडिकाया द्विजश्रेष्ठ कथं तत्राश्रमोऽभवत् ॥\nकस्मिन्काले फलं तेन किं दृष्टेन भवेन्नृणाम् ॥ १ ॥\n॥ पुलस्त्य उवाच ॥ ॥\nशृणु राजन्प्रवक्ष्यामि कथां पापप्रणाशिनीम् ॥\nयां श्रुत्वा मानवः सम्यक्सर्वपापैः प्रमुच्यते ॥ २ ॥\nपुरा देवयुगे राजन्महिषोनाम दानवः ॥\nपितामहवराद्दृप्तः सर्वदेवभयंकरः ॥ ३ ॥\nतेन शक्रादयो देवा जिताः संख्ये सहस्रशः ॥\nभयात्तस्य दिवं हित्वा गतास्ते वै यथादिशम् ॥ ४ ॥\nत्रैलोक्यं स वशे कृत्वा स्वयमिन्द्रो बभूव ह ॥ ५ ॥\nआदित्या वसवो रुद्रा नासत्यौ मरुतां गणाः ॥\nकृतास्तेन तथा दैत्या यथार्हं बलवत्तराः ॥ ६ ॥\nवह्निर्भयं समापन्नस्त्यक्त्वा देवगणांस्तदा ॥\nदानवेभ्यो हविर्भागं देवेभ्यो न प्रयच्छति ॥ ७ ॥\nउद्द्योतं कुरुते सूर्यो यादृक्तस्याभिसंमतः ॥\nयज्ञभागं विनाऽप्येष भयात्पार्थिवसत्तम ॥ ८ ॥\nलोकपालास्तथा सर्वे तस्य कर्म प्रचक्रिरे ॥\nदासवत्पार्थिवश्रेष्ठ यज्ञभागं विनाकृताः ॥ ॥ ९ ॥\nकस्यचित्त्वथ कालस्य सर्वे देवाः समेत्य तु ॥\nपप्रच्छुर्विनयोपेता विप्रश्रेष्ठं बृहस्पतिम् ॥ 7.3.36.१० ॥\nभगवान्किं वयं कुर्मः कुत्र यामो निराश्रयाः ॥\nतस्माद्ब्रूहि क्षयोपायं महिषस्य दुरात्मनः ॥ ११ ॥\nएवमुक्तो गुरुर्द्देवैर्ध्यात्वा कालं चिरं नृप ॥\nततस्तांस्त्रिदशान्प्राह जीवयन्निव भूपतेः ॥ १२ ॥\n॥ बृहस्पतिरुवाच ॥ ॥\nब्रह्मलब्धवरो दैत्यः पौरुषे च व्यवस्थितः ॥\nअवध्यः सर्वदेवानां मुक्त्वेकां योषितं सुराः ॥\nव्रजध्वं सहितास्तस्मादर्बुदं पर्वतोत्तमम् ॥ १३ ॥\nतपोऽर्थं तत्र संसिद्धिर्जायतामचिराद्धि वः ॥\nशक्तिरूपां परां देवीं चंडिकां कामरूपिणीम्॥१४॥\nआराधयध्वमेकांते यया व्याप्तमिदं जगत् ॥\nसा तुष्टा वै वधार्थं तु महिषस्य दुरात्मनः ॥ १५ ॥\nकरिष्यति समुद्योगमवतारसमुद्भवम् ॥\nतस्या हस्तेन सोऽवश्यं वधं प्राप्स्यति दुर्मतिः ॥ १६ ॥\nअहं वः कीर्तयिष्यामि शक्तियं मंत्रमुत्तमम् ॥\nपूजाविधानसंयुक्तं भुक्तिमुक्तिप्रदं शुभम् ॥ १७ ॥। ॥\n॥ पुलस्त्य उवाच ॥ ॥\nएवमुक्ताः सुराः सर्वे हर्षेण महतान्विताः ॥\nतेनैव सहिता राजन्गताः पर्वतमर्बुदम् ॥ १८ ॥\nतत्र स्नाताञ्छुचीन्सर्वान्दीक्षयामास गीष्पतिः ॥\nशक्तियैः परमैर्मंत्रैः सद्यःसिद्धिकरैर्नृप ॥ १९ ॥\nसार्धयामत्रयं तत्र परिवारसमन्विताः ॥\nबलिपूजोपहारैश्च गंधं माल्यानुलेपनैः ॥ 7.3.36.२० ॥\nमंत्रेण विविधेनैव चारुस्तोत्रेण भक्तितः ॥\nप्रार्थयंतस्तथा नित्यं दीपज्योतिः समाहिताः ॥ २१ ॥\nनिर्ममा निरहंकारा गुरुभक्तिपरायणाः ॥\nअंगन्याससमायुक्ताः समदर्शित्वमागताः ॥२२॥\nएवं संतिष्ठमानानां तेषां पार्थिवसत्तम ॥\nसप्त मासा व्यतिक्रांतास्ततस्तुष्टा सुरेश्वरी ॥ २३ ॥\nदीपज्योतिःसमावेशात्तेषां गात्रेषु पार्थिव ॥\nमंत्रेण परिपूतानां परं तेजो व्यवर्धत ॥ २४ ॥\nद्वादशार्कप्रभा जाताः षण्मासाभ्यंतरेण ते ॥\nअथ तांस्तेजसा युक्ताञ्ज्ञात्वा जीवो महीपते ॥ २५ ॥\nमंडलं रचयामास सर्वसिद्धिप्रदायकम् ॥\nउपवेश्य ततः सर्वान्समस्तांस्त्रिदशालयान् ॥ २६ ॥\nतेषां शरीरगं तेजः शक्तियैर्मंत्रसत्तमैः ॥\nआकृष्य न्यसयामास मंडले तत्र पार्थिव ॥ २७ ॥\nततस्तेजोमयी कन्या तत्र जाता स्वरूपिणी ॥\nशक्तिरूपा महाकाया दिव्यलक्षणलक्षिता ॥ २८ ॥\nइंद्रस्तस्यै ददौ वज्रं स्वपाशं च जलेश्वरः ॥\nशक्तिं च भगवानग्निः सिंहयानं धनाधिपः ॥ २९ ॥\nअन्ये चैव गणाः सर्वे निजशस्त्राणि हर्षिताः ॥\nतस्यै ददुर्नृपश्रेष्ठ स्तुतिं चक्रुः समाहिताः ॥ 7.3.36.३० ॥\n॥ देवा ऊचुः ॥ ॥\nनमस्ते देवदेवेशि नमस्ते कांचनप्रभे ॥\nनमस्ते पद्मपत्राक्षि नमस्ते जगदम्बिके ॥ ३१ ॥\nनमस्ते विश्वरूपे च नमस्ते विश्वसंस्तुते ॥\nत्वं मतिस्त्वं धृतिः कांतिस्त्वं सुधा त्वं विभावरी ॥ ३२ ॥\nक्षमा ऋद्धिः प्रभा स्वाहा सावित्री कमला सती ॥\nत्वं गौरी त्वं महामाया चामुण्डा त्वं सरस्वती ॥ ३३ ॥\nभैरवी भीषणाकारा चंडमुंडासिधारिणी ॥\nभूतप्रिया महाकाया घटाली विक्रमोत्कटा ॥ ३४ ॥\nमद्यमांसप्रिया नित्यं भक्तत्राणपरायणा ॥\nत्वया व्याप्तमिदं सर्वं त्रैलोक्यं सचराचरम् ॥ ३५ ॥\n॥ पुलस्त्य उवाच ॥ ॥\nएवं स्तुता सुरैः सर्वैस्ततो देवी प्रहर्षिता ॥\nतानब्रवीद्वरं सर्वा गृह्णंतु मम देवताः ॥ ३६ ॥\n॥ देवा ऊचुः ॥ ॥\nदानवो महिषो नाम पितामहवरान्वितः ॥\nअवध्यः सर्वभूतानां देवानां च तथा कृतः ॥ ३७ ॥\nमुक्त्वैकां योषितं देवि तस्मात्त्वं विनिपातय ॥ ३८ ॥\n॥ देव्युवाच ॥ ॥\nगच्छध्वं त्रिदशाः सर्वे स्वानि स्थानानि निर्वृताः ॥ ३९ ॥\nअहं तं सूदयिष्यामि समये पर्युपस्थिते ॥\nएवमुक्ता गताः सर्वे देवाः स्थानानि हर्षिताः ॥ 7.3.36.४० ॥\nदेवी तत्रैव संहृष्टा स्थिता पर्वतरोधसि ॥\nकस्यचित्त्वथकालस्य नारदो भगवान्मुनिः ॥ ४१ ॥\nतत्र देवीं च संदृष्ट्वा तीर्थयात्रापरायणः ॥\nत्रिविष्टपमनुप्राप्तो महिषो यत्र तिष्ठति ॥ ४२ ॥\nतत्र दृष्ट्वा मुनिं प्राप्तं  प्रणम्य महिषासुरः ॥\nविनयेन समायुक्तो ह्यभ्युत्थानमथाकरोत् ॥४३॥\nततस्तं पूजयामास मधुपर्कार्घविष्टरैः ॥\nसुखासीनं सुविश्रांतं ज्ञात्वा वाक्यमुवाच ह ॥ ४४ ॥\nकुतो भवानितः प्राप्तः किमर्थं मुनिसत्तम ॥\nअमी पुत्रास्तथा राज्यं कलत्राणि धनानि च ॥ ४५ ॥\nअहं भृत्यसमायुक्तः किमनेन द्विजोत्तम ॥\nसर्वं तेऽहं प्रदास्यामि ब्रूहि येन प्रयोजनम्॥ ४६ ॥\n॥ नारद उवाच ॥ ॥\nअभिनंदामि ते सर्वमेतत्त्वय्युपपद्यते ।\nनिःस्पृहा हि वयं नित्यं मुनिधर्मं समाश्रिताः ॥ ४७ ॥\nकौतूहलादिह प्राप्तश्चिरात्ते दर्शनं गतः ॥\nमर्त्त्यलोकात्समायातो यास्यामि ब्रह्मणः पदम् ॥ ४८ ॥\n॥ महिषासुर उवाच ॥ ॥\nक्वचिद्दृष्टं त्वया किञ्चिदाश्चर्यं भूतले मुने ॥\nदैवं वा मानुषं वापि दानवा लंभिता विभो ॥ ४९ ॥\n॥ नारद उवाच ॥ ॥\nअत्याश्चर्यं मया दृष्टं दानवेन्द्र धरातले ॥\nयत्र दृष्टं क्वचित्पूर्वं त्रैलोक्ये सचराचरे ॥ 7.3.36.५० ॥\nअस्त्यर्बुद इति ख्यातः पर्वतो धरणीतले ॥\nसर्वर्तुपुष्पितैर्वृक्षैः शोभितः स्वर्गसन्निभः ॥ ५१ ॥\nबकुलैश्चंपकैश्चाम्रैरशोकैः कर्णिकारकैः ॥\nशालैस्तालैश्च खर्जूरैर्वटैर्भल्लातकैर्धवैः ॥ ५२ ॥\nसरलैः पनसैर्वृक्षैस्तिंदुकैः करवीरकैः ॥\nमंदारैः पारिजातैश्च मलयैश्चंदनैस्तथा ॥ ५३ ॥\nपुष्पजातिविशेषैश्च सुगंधैरप्यनेककैः ॥\nखाद्यैः सर्वेस्तथा लेह्यैश्चोष्यैः फलवरैर्वृतः ॥ ५४ ॥\nन स वृक्षो न सा वल्ली नौषधी सा धरातले ॥\nन तत्र याऽसुरज्येष्ठ पर्वते वीक्षिता मया ॥ ५५ ॥\nपक्षिणो मधुरारावाश्चकोरशिखिचातकाः ॥\nकोकिला धार्तराष्ट्राश्च भ्रमराः श्वेतपत्रकाः ॥ ५६ ॥\nयेषां शब्दं समाकर्ण्य मुनयोऽपि समाहिताः ॥\nक्षोभं यांति त्रिकालज्ञाः कंदर्पशरपीडिताः ॥ ५७ ॥\nनिर्झराणि सुरम्याणि नद्यश्च विमलोदकाः ॥\nपद्मिनीखंडसंयुक्ता ह्रदाः शतसहस्रशः ॥ ५८ ॥\nपद्मपत्रविशालाक्षा मध्यक्षामाः शुचिस्मिताः ॥\nविवेकिनो नरास्तत्र शास्त्रव्रतसमन्विताः ॥ ५९ ॥\nकिं चात्र बहुनोक्तेन यत्किंचित्तत्र पर्वते ॥\nस्वेदजांडजसंज्ञेया  उद्भिज्जाश्च जरायुजाः ॥\nसर्वलोकोत्तरास्तत्र दृश्यंते पर्वतोत्तमे ॥ 7.3.36.६० ॥\nदशयोजनविस्तारो द्वाभ्यां संहितपर्वतः ॥\nउच्चैः पंच च स श्रीमान्मर्त्ये स्वर्गो व्यजायत ॥ ६१ ॥\nतत्राऽहं कौतुकाविष्ट इतश्चेतश्च वीक्षयन् ॥\nसर्वाश्चर्यमयीं नारीमपश्यं लोकसुंदरीम् ॥ ६२ ॥\nन देवी नापि गंधर्वी नासुरी न च मानुषी ॥\nतादृग्रूपा मया दृष्टा न श्रुता च वरांगना ॥ ६३ ॥\nरतिः प्रीतिरुमा लक्ष्मीः सावित्री च सरस्वती ॥\nतस्या रूपस्य लेशेन नैतास्तुल्याः स्त्रियोऽखिलाः ॥ ६४ ॥\nअहं दृष्ट्वा तथा रूपां नारीं कामेन पीडितः ॥\nतदा दानवशार्दूल वैक्लव्यं परमं गतः ॥ ६५ ॥\nततो धैर्यमवष्टभ्य मया मनसि चिंतितम् ॥\nन करिष्ये समालापं तया सह च कर्हिचित् ॥ ६६ ॥\nयस्या दर्शनमात्रेण कामो मे हृदि वर्द्धितः ॥\nतस्याः संभाषणेनेव किं भविष्यति मे पुनः ॥ ६७ ॥\nचिरकालं तपस्तप्तं ब्रह्मचर्येण वै मया ॥\nनाशं यास्यति तत्सर्वं विषयैर्निर्जितस्य च ॥\nतस्माद्गच्छामि चान्यत्र यावन्न विकृतिर्भवेत् ॥ ६८ ॥\nनारीनाम तपोविघ्नं पूर्वं सृष्टं स्वयंभुवा ॥\nअर्गला स्वर्गमार्गस्य सोपानं नरकस्य च ॥ ६९ ॥\nतावद्धैर्यं तपः सत्यं तावत्स्थैर्यं कुलत्रपा ॥\nयावत्पश्यति नो नारीमैकांते च विशेषतः ॥ 7.3.36.७० ॥\nएतत्संचिंत्य बहुधा निमील्य नयने ततः ॥\nअप्रजल्प्य वरारोहां तामहं चात्र संस्थितः ॥ ७१ ॥\n॥ पुलस्त्य उवाच ॥ ॥\nनारदस्य वचः श्रुत्वा महिषः कामपीडितः ॥\nश्रवणादपि राजेंद्र पुनः पप्रच्छ तं मुनिम् ॥ ७२ ॥\n॥ महिषासुर उवाच ॥ ॥\nकाऽसौ ब्राह्मणशार्दूल तादृग्रूपा वरांगना ॥\nयस्याः संदर्शनादेव भवानेव स्मरान्वितः ॥ ७३ ॥\nदेवी वा मानुषी वापि यक्षिणी पन्नगी मुने ॥\nकुमारी वा सकांता वा ब्रूहि सर्वं सविस्तरम् ॥ ७४ ॥\n॥ नारद उवाच ॥ ॥\nन सा पृष्टा मया किंचिन्न जानामि तदन्वयम् ॥\nएतन्मे वर्त्तते वित्ते सा कुमारी यशस्विनी ॥ ७६ ॥\nअक्षमालाधरा बाला कमंडलुसमन्विता ॥\nतपस्तेपे गिरौ तत्र हेतुना केनचिच्छुभा ॥ ७६ ॥\nसोऽहं यास्यामि दैत्येश ब्रह्मलोकं सनातनम् ॥\nनोत्सहे तत्कथां कर्तुं कामबाणभयातुरः ॥ ॥ ७७ ॥\nएवमुक्त्वा ततो राजन्ब्रह्मलोकं गतो मुनिः ॥\nमहिषोऽपि स्मराविष्टश्चरं तस्याः समादिशत् ॥ ७८ ॥\nगत्वा भवान्द्रुतं तत्र दृष्ट्वा तां च वरांगनाम्॥\nकिमर्थं सा तपस्तेपे को वै तस्याः परिग्रहः ॥ ७९ ॥\nअथाऽसौ महिषादेशाद्दूतो गत्वार्बुदाचलम् ॥\nदृष्ट्वा तां पद्मगर्भाभां ज्ञात्वा सर्व विचेष्टितम् ॥ 7.3.36.८० ॥\nतस्मै निवेदयामास महिषाय सविस्मयः ॥\nदृष्टा दैत्यवर स्त्री च सर्वलक्षणलक्षिता ॥ ८१ ॥\nदेवतेजोभवा कन्या साऽद्यापि वरवर्णिनी ॥\nत्वद्वधार्थं तपस्तेपे कौमारव्रतमाश्रिता ॥ ८२ ॥\nएवं तत्र भवंती स्म पृष्टाः सर्वे तपस्विनः ॥\nसत्यमेतन्महाभाग कुरुष्व यदनंतरम् ॥ ८३ ॥\nतस्या रूपं वयः कांतिर्वर्णितुं नैव शक्यते ॥\nनालापं कुरुते बाला सा केनापि समं विभौ ॥ ८४ ॥\n॥ पुलस्त्य उवाच ॥ ॥\nतच्छ्रुत्वा महिषो वाक्यं भूयः कामनिपीडितः ॥\nदूतं संप्रेषयामास दानवं च विचक्षणम् ॥८५ ॥\nविचक्षण द्रुतं गत्वा मदर्थे तां तपस्विनीम् ॥\nसामभेदप्रदानेन दंडेनापि समानय ॥ ८६ ॥\nअथाऽसौ प्रययौ शीघ्रं प्रणिपत्य विचक्षणः ॥\nअर्बुदे पर्वतश्रेष्ठे यत्र सा परमेश्वरी ॥\nप्रणम्य विनयोपेतो वाक्यमेतदुवाच ताम्॥८७॥\nमहिषो नाम विख्यातस्त्रैलोक्याधिपतिर्बली॥\nदनुवंशसमुद्भूतः कामरूपसमन्वितः॥८८॥\nस त्वां वांछति कल्याणि धर्मपत्नीं स्वधर्मतः ॥\nतस्माद्वरय भद्रं ते सर्वकामप्रदं पतिम् ॥ ८९ ॥\nयदि स्यात्तव कांतोऽसौ त्वं च तस्य तथा प्रिया॥\nतत्कृतार्थं द्वयोरेव यौवनं नात्र संशयः ॥ 7.3.36.९० ॥\nएवमुक्ता ततस्तेन देवी वचनमब्रवीत् ॥\nकिञ्चित्कोपसमायुक्ता मुहुः प्रस्फुरिताधरा ॥ ९१ ॥\n॥ देव्युवाच ॥ ॥।\nअवध्यः सर्वथा दूतः सर्वत्र परिकीर्तितः ॥\nअवस्थासु ततो न त्वं सहसा भस्मसात्कृतः ॥९२॥\nगत्वा ब्रूहि दुराचारं महिषं दानवाधमम् ॥\nनाहं शक्या त्वया पाप लब्धुं नान्येन केनचित् ॥ ९३ ॥\nवधार्थं ते समुद्योग एष सर्वो मया कृतः ॥\nतस्यास्तद्वचनं श्रुत्वा महिषं स पुनर्ययौ ॥ ९४ ॥\nभयेन महताविष्टस्तस्या रूपेण विस्मितः ॥\nसर्वं निवेदयामास महिषाय विचेष्टितम् ॥\nतस्याश्चैव तथाऽऽलापानस्पृहत्वं च कृत्स्नशः ॥ ९५ ॥\nतच्छुत्वा महिषो राजन्कामबाणप्रपीडितः ॥\nसेनापतिं समाहूय वाक्यमेतदुवाच ह ॥९६॥\nअर्बुदे पर्वते सेनां कल्पयस्व सुदुर्धराम् ॥\nहस्त्यश्वकल्पितां भीमां रथपत्तिसमाकुलाम् ॥ ९७ ॥\nततोऽसौ कल्पयामास चतुरंगां वरूथिनीम् ॥\nपताकाच्छत्रशबलां वादित्रारावभूषिताम् ॥ ९८ ॥\nततो द्विपाश्च संनद्धा दृश्यंतेऽधिष्ठिता भटैः ॥\nइतश्चेतश्च धावन्तः सपक्षाः पर्वता इव ॥ ९९ ॥\nअश्वाश्चैवाप्यकल्माषा वायुवेगाः सुवर्चसः ॥\nअंगत्राणसमायुक्ताः शतशोऽथ सहस्रशः ॥ 7.3.36.१०० ॥\nविमानप्रतिमाकारा रथास्तेन प्रकल्पिताः ॥\nकिंकिणीजालसद्घंटापताकाभिरलंकृताः ॥ १०१ ॥\nपत्तयश्च महाकाया महेष्वासा महाबलाः ॥\nअसिचर्मधराश्चान्ये प्रासपट्टिशपाणयः ॥ १०२ ॥\nलक्षमेकं मतंगानां रथानां त्रिगुणं ततः ॥\nअश्वा दशगुणा राजन्नसंख्याताः पदातयः ॥ १०३ ॥\nततश्चार्बुदमासाद्य वेष्टयित्वा स दूरतः ॥\nसंमितैः सचिवैः सार्धं तदंतिकमुपाद्रवत् ॥ १०४ ॥\nध्यानस्थां वीक्ष्य तां देवीं कन्दर्पशरपीडितः ॥\nततोऽब्रवीत्स तां वाक्यं विनयेन समन्वितः ॥ १०५ ॥\nश्रुत्वा तवेदृशं रूपमहं प्राप्तो वरानने ॥\nगांधर्वेण विवाहेन तस्माद्वरय मां द्रुतम् ॥ १०६ ॥\nषष्टिभार्यासहस्राणि मम संति शुचिस्मिते ॥\nकृत्वा मां दर्पितं कांतं तासां त्वं स्वामिनी भव ॥ ॥ १०७ ॥\nअनर्हं ते तपो बाले भुंक्ष्व भोगान्यथेप्सितान् ॥\nत्रैलोक्यस्वामिनी भूत्वा मया सार्धमहर्निशम् ॥१०८॥\nएवमुक्ताऽपि सा तेन नोत्तरं प्रत्यभाषत ॥\nततः कामसमाविष्टस्तदंतिकमुपाययौ ॥१०९॥\nततस्तं लोलुपं दृष्ट्वा सा देवी कोपसंयुता ॥\nअस्मरद्वाहनं सिंहं समायातः स साऽऽरुहत् ॥ 7.3.36.११० ॥\nअब्रवीत्परुषं वाक्यं गच्छगच्छेति चासकृत् ॥\nनो चेत्त्वां च वधिष्यामि स्थानेऽस्मिन्दानवाधम ॥ १११ ॥\nअथाऽसौ सचिवैः  सार्द्धं समंतात्पर्यवेष्टयत् ॥\nप्रग्रहार्थं तु तां देवीं कामबाणप्रपीडितः ॥ ११२ ॥\nततो जहास सा देवी सशब्दं परमेश्वरी ॥\nतस्मादहर्निशं सार्द्धं निष्क्रांता पुरुषा घनाः ॥ ११३ ॥\nसुसन्नद्धाः सशस्त्राश्च रोषेण महताऽन्विताः ॥\nततस्तानब्रवीद्देवी पापोऽयं वध्यतामिति ॥ ११४ ॥\nततस्ते सहिताः सर्वे महिषं समुपाद्रवन्॥\nतिष्ठतिष्ठेति जल्पन्तो मुंचन्तोऽस्त्रणि भूरिशः ॥ ११५ ॥\nततः समभवद्युद्धं गणानां दानवैः सह ॥\nततस्ते सचिवाः सर्वे वैवस्वतगृहं गताः ॥ ११६ ॥\nअथाऽसौ महिषो रुष्टः सचिवैर्विंनिपातितैः ॥\nस्वसैन्यमानयामास तस्मिन्पर्वतरोधसि ॥ ११७ ॥\nरथप्रवरमारुह्य सारथिं समभाषत ॥\nनय मां सारथे तूर्णं यत्र साऽऽस्ते व्यवस्थिता ॥ ११८ ॥\nहत्वैनामद्य यास्यामि पारं रोषस्य दुस्तरम् ॥\nएवमुक्तस्ततो राजन्प्रेरयामास सारथिः ॥ ११९ ॥\nरथं तेनैव मार्गेण यत्र सा तिष्ठते ध्रुवम् ॥\nएतस्मिन्नेव काले तु तत्रोत्पाताः सुदारुणाः ॥ 7.3.36.१२० ॥\nबहवस्तेन मार्गेण येनासौ प्रस्थितो नृप ॥\nसम्मुखः प्रववौ वातो रूक्षः कर्करसंयुतः ॥ १२१ ॥\nपपात महती चोल्का निहत्य रविमंडलम् ॥\nअपसव्यं मृगाश्चक्रुस्तस्य मार्गे नृपोत्तम ॥ १२२ ॥\nउपविष्टास्तथा वांता बहुमूत्रं प्रसुस्रुवुः ॥\nरथध्वजे समाविष्टो गृध्रः शब्दमथाकरोत् ॥ १२३ ॥\nस तान्सर्वाननादृत्य महोत्पातान्सुदारुणान् ॥\nप्रययौ सम्मुखस्तस्या देव्याः कोपपरायणः ॥ १२४ ॥\nविमुंचंश्च शरान्नादांस्तिष्ठतिष्ठेति च ब्रुवन् ॥\nन कश्चिद्दृश्यते तत्र तेषां मध्ये नृपोत्तम ॥ १२५ ॥\nमहिषं रोषसंयुक्तं यो वारयति संगरे ॥\nतेन हत्वा गणगणान्कृतं रुधिरकर्दमम् ॥। ॥ १२६ ॥\nततो देवी समासाद्य प्रोक्ता गर्वेण पार्थिव ॥\nन त्वया संगरो भीरु नूनं कर्तुं ममोचितः ॥ १२७ ॥\nन च बालिशि मे वीर्यं न सौभाग्यं न वा धनम् ॥\nन करोषि हि तेन त्वं मम वाक्यं कथञ्चन ॥ १२८ ॥\nनूनं तत्त्वेन जानामि अवलिप्तासि भामिनि॥\nकुरुष्वाद्यापि मे वाक्यं भार्या भव मम प्रिया ॥ १२९ ॥\nस्त्रियं त्वां नोत्सहे हंतुं पौरुषे च व्यवस्थितः ॥\nअसकृन्निर्जितः संख्ये मया शक्रः सुरैः सह ॥ 7.3.36.१३० ॥\nत्रैलोक्ये नास्ति मत्तुल्यः पुमान्कश्चिच्च बालिशि॥\nएवमुक्ता ततो देवी कोपेन महताऽन्विता ॥ १३१ ॥\nप्रगृह्य सशरं चापं वाक्यमेतदुवाच ह ॥\nनालापो युज्यते पाप कर्तुं सह मम त्वया ॥ १३२ ॥\nकुमार्याः कामयुक्तेन तथापि शृणु मे वचः ॥\nन त्वया निर्जितः शक्रः स्ववीर्येण रणाजिरे ॥ १३३ ॥\nपितामह वरं देवा मन्यंते दानवाधम ॥\nगौरवात्तस्य तेन त्वमात्मानं मन्यसेऽधिकम् ॥ १३४ ॥\nमुक्त्वैकां कामिनीं पाप त्वं कृतः पद्मयोनिना ॥\nअवध्यः सर्वसत्त्वानां पुंसः जातौ धरातले ॥ १३५ ॥\nपितामहवरः सोऽत्र जयशीलोऽसि दानव ॥\nयदि ते पौरुषं चास्ति तच्छीघ्रं संप्रदर्शय ॥ १३६ ॥\nएषा त्वामिषुभिस्तीक्ष्णैर्नयामि यमसादनम् ॥\nएवमुक्त्वा ततो देवी शरानष्टौ मुमोच ह ॥ १३७ ॥\nचतुर्भिश्चतुरो वाहाननयद्यमसादनम् ॥\nसारथेश्च शिरः कायाच्छरेणैकेन चाक्षिपत् ॥ १३८ ॥\nध्वजं चिच्छेद चैकेन ततोऽन्येन हृदि क्षतः ॥\nस गात्रविद्धो व्यथितो ध्वजयष्टिं समाश्रितः ॥ ॥ १३९ ॥\nमूर्छया सहितो राजन्किंचित्कालमधोमुखः ॥\nततः स चेतनो भूत्वा मुमोच निशिताञ्छरान् ॥ 7.3.36.१४० ॥\nदेवी सखीसमायुक्ता सर्वदेशेष्वताडयत् ॥\nततः क्षुरप्रबाणेन धनुस्तस्य द्विधाऽकरोत् ॥ १४१ ॥\nछिन्नधन्वा ततो दैत्यश्चर्मखङ्गसमन्वितः ॥\nविद्राव्य सहसा देवीं तिष्ठतिष्ठेति चाब्रवीत्॥ १४२ ॥\nतस्य चापततस्तूर्णं खड्गं द्वाभ्यां ह्यकृन्तयत् ॥\nशराभ्यामर्धबाणेन प्रहस्य प्रासमेव च ॥ १४३ ॥\nविशस्त्रो विरथो राजन्स तदा दानवाधमः ॥\nततोऽस्मरच्छरान्भूप शस्त्राणि विविधानि च ॥ १४४ ॥\nब्रह्मास्त्रं मनसि ध्यायंस्तृणं तस्यै मुमोच सः ॥\nमुक्तेनास्त्रेण तस्मिंस्तु धूमवर्तिर्व्यजायत ॥ १४५ ॥\nएतस्मिन्नेव काले तु स ब्रह्मास्ते दिवौकसः ॥\nपरं भयमनुप्राप्ता दृष्ट्वा तस्य पराक्रमम् ॥ १४६ ॥\nततो देवी क्षणं ध्यात्वा तदस्त्रं पार्थिवोत्तम ॥\nब्रह्मास्त्रेणाहनत्तूर्णं ततो व्यर्थं व्यजायत ॥ १४७ ॥\nब्रह्मास्त्रे विफले जाते ह्याग्नेयं दानवोत्तमः ॥\nप्रेषयामास तां क्रुद्धो ह्यहनद्वारुणेन सा॥ १४८ ॥\nएवं नानाप्रकाराणि तेन मुक्तानि सा तदा ॥\nअस्त्राणि विफलान्येव चक्रे देवी सहस्रशः ॥ १४९ ॥\nएवं निःशेषितास्त्रोऽसौ दानवो बलवत्तरः।.\nचकार परमां मायां दिव्यैरस्त्रैः सुरेश्वरी॥ 7.3.36.१५०॥\nव्यक्षिपच्च महाकायं महिषं पर्वताकृतिम्॥\nदीर्घतीक्ष्णविषाणाभ्यां युक्तमंजनसंनिभम्॥ १५१॥\nसिंहस्कंधं च सा देवी ततस्तमध्यरोहत॥\nखड्गेन तीक्ष्णेन शिरो देवी तस्य न्यकृंतत॥ १५२।\nशूलेन भेदयामास पृष्ठदेशे सुरेश्वरी ॥\nततः कलेवरात्तस्मान्निश्चक्राम महान्पुमान् ॥ १५३ ॥\nचर्मखड्गधरो रौद्रस्तिष्ठतिष्ठेति चाब्रवीत् ॥\nतमप्येवं गृहीत्वा तत्केशपाशे सुरेश्वरी ॥ १५४ ॥\nनिस्त्रिंशेनाहनत्प्रोच्चैः स च प्राणैर्व्ययुज्यत ॥\nदानवः पार्थिवश्रेष्ठ पार्श्वे सिंहविदारिते ॥ १५५ ॥\nततो जघान भूयोऽपि दानवान्सा रुषान्विता ॥\nहतशेषाश्च ये दैत्या निर्भिद्य धरणीतलम् ॥ १५६ ॥\nप्रविष्टा भयसंत्रस्ताः पातालं जीवितैषिणः ॥\nततो देव गणाः सर्वे वसवो मरुतोऽश्विनौ ॥१५७॥\nविश्वेदेवास्तथा साध्या रुद्रा गुह्यककिन्नराः ॥\nआदित्याः शक्रसंयुक्ताः समेत्य परमेश्वरीम् ॥ १५८ ॥\nसमंताद्दिव्यपुष्पैश्च तां देवीं समवाकिरन् ॥\nस्तुवंतो विविधैः स्तोत्रैर्नमंतो भक्तितत्पराः ॥ १५९ ॥\nयुक्तं कृतं महेशानि यद्धतः पापकृत्तमः ॥\nत्रैलोक्यं सकलं ध्वस्तं पापेनानेन सुंदरि ॥ 7.3.36.१६० ॥\nत्वया दत्तं पुना राज्यं वासवस्य त्रिविष्टपे ॥\nतस्माद्वरय भद्रं ते वरं यन्मनसीप्सितम् ॥\nसर्वे देवाः प्रसन्नास्ते प्रदास्यंति न संशयः ॥ १६१ ॥\n॥ देव्युवाच ॥ ॥\nयदि देवाः प्रसन्ना मे यदि देयो वरो मम ॥\nआश्रमोऽत्रैव मे पुण्यो जायतां ख्यातिसंयुतः॥ १६२॥\nअस्मिंश्चाहं सदा देवाः स्थास्यामि वरपर्वते॥ १६३॥\nरूपेणानेन देवेशि ये त्वां द्रक्ष्यंति मानवाः॥\nआश्रमेऽत्र महापुण्ये ते यास्यंति परां गतिम्॥१६४॥\nब्रह्मज्ञानसमायुक्तास्ते भविष्यंति मानवाः॥ १६५॥\nयस्माच्चंडं कृतं कर्म त्वया दानवसूदनात्॥\nतस्मात्त्वं चंडिकानाम लोके ख्यातिं गमिष्यसि॥ १६६॥\nतव नाम्ना तथा ख्यात आश्रमोऽयं भविष्यति॥ १६७॥\nयेऽत्र कृष्ण चतुर्द्दश्यामाश्विने मासि शोभने ॥\nपिंडदानं करिष्यंति स्नानं कृत्वा समाहिताः ॥ १६८ ॥\nगयाश्राद्धफलं कृत्यं तेषां देवि भविष्यति ॥\nत्वद्दर्शनात्तथा मुक्तिः पातकस्य भविष्यति ॥ १६९ ॥\n॥ कृष्ण उवाच ॥ ॥\nएकरात्रिं भविष्यंति येऽत्र श्रद्धासमन्विताः ॥\nउपवासपरास्तेषां पापं यास्यति संक्षयम् ॥ 7.3.36.१७० ॥\nपुत्रहीनश्च यो मर्त्यो नारी वापि समाहिता ॥\nतन्मनाः पिंडदानं वै तथा स्नानं करिष्यति ॥\nअपुत्रो लभते शीघ्रं सुपुत्रं नात्र संशयः ॥ १७१ ॥\n॥ इन्द्र उवाच ॥ ॥\nभ्रष्टराज्यो नृपो योऽत्र स्नानं दानं करिष्यति ॥\nसर्वशत्रुक्षयस्तस्य राज्यावाप्तिर्भविष्यति ॥ १७२ ॥ ॥\n॥ अग्निरुवाच॥ ॥\nअत्रागत्य शुचिः श्राद्धं यः करिष्यति मानवः ॥\nआत्मवित्तानुसारेण तस्य यज्ञफलं भवेत् ॥१७३॥\n॥ यम उवाच॥ ॥\nअत्र स्नात्वा तिलान्यस्तु ब्राह्मणेभ्यः प्रदास्यति ॥\nअल्पमृत्युभयं तस्य न कदाचिद्भविष्यति ॥१७४॥\n॥ राक्षसा ऊचुः ॥ ॥\nपिंडदानं नरा येऽत्र करिष्यंति तवाऽऽश्रमे ॥\nप्रेतोत्थं न भयं तस्य देवि क्वापि भविष्यति ॥१७५॥\n॥ वरुण उवाच ॥ ॥\nस्नानार्थं ब्राह्मणेंद्राणां योऽत्र तोयं प्रदास्यति ॥\nविमलस्तु सदा भावि इह लोके परत्र च ॥ १७६ ॥\n॥ वायुरुवाच ॥ ॥\nविलेपनानि शुभ्राणि सुगंधानि विशेषतः ॥\nयोत्र दास्यति विप्रेभ्यो नीरोगः स भविष्यति ॥ १७७ ॥\n॥ धनद उवाच ॥ ॥\nयोऽत्र वित्तं यथाशक्त्या ब्राह्मणेभ्यः प्रदास्यति ॥\nन भविष्यति लोके स वित्तहीनः कथंचन ॥ ॥ १७८ ॥\n॥ ईश्वर उवाच ॥ ॥\nयोऽत्र व्रतपरो भूत्वा चातुर्मास्यं वसिष्यति ॥\nइह लोके परे चैव तस्य भावि सदा सुखम् ॥ १७९ ॥ ॥\n॥ वसव ऊचुः ॥ ॥\nत्रिरात्रं यो नरः सम्यगुपवासं करिष्यति ॥\nआजन्ममरणात्पापान्मुक्तः स च भविष्यति ॥7.3.36.१८०॥।\n॥ आदित्य उवाच ॥ ॥\nअत्राश्रमपदे पुण्ये ये नरा भक्तिसंयुताः ॥\nछत्रोपानत्प्रदातारस्तेषां लोकाः सनातनाः ॥ १८१ ॥\n॥ अश्विनावूचतुः ॥ ॥\nमिष्टान्नं श्रद्धयोपेतो ब्राह्मणाय प्रदास्यति ॥\nयोऽत्र तस्य परा प्रीतिर्भविष्यत्यविनाशिनी १। १८२ ॥\n॥ तीर्थान्यूचुः ॥ ॥\nअद्यप्रभृति सर्वेषां तीर्थानामिह संस्थितिः ॥\nभविष्यति विशेषेण ह्याश्रमे लोकविश्रुते ॥१८३॥\nकृष्णपक्षे चतुर्द्दश्यामाश्विने मासि भक्तितः ॥\nउपवासपरो भूत्वा योऽत्र स्नानं करिष्यति ॥\nसर्वेषामेव तीर्थानां स फलं हि लभिष्यति ॥ १-४ ॥\n॥ गंधर्वा ऊचुः ॥ ॥\nगीतवाद्यानि यश्चात्र प्रकरिष्यति मानवः ॥\nसप्तजन्मांतराण्येव रूपवान्स भविष्यति ॥ १८५ ॥\n॥ ऋषय ऊचुः ॥ ॥\nआश्रमेऽस्मिंस्त्रिरात्रं य उपवासं करिष्यति ॥\nचांद्रायणसहस्रस्य फलं तस्य भविष्यति ॥ १८६ ॥\n॥ पुलस्त्य उवाच ॥ ॥\nएवं सर्वे वरान्दत्त्वा देव्यै देवा नृपोत्तम ॥\nतदाज्ञया दिवं जग्मुर्देवी तत्रैव संस्थिता ॥ १८७ ॥\nअथ मर्त्त्या दिवं जग्मुर्दृष्ट्वा देवीं तदाश्रमे ॥\nअनायासेन संपूर्णास्ततो मर्त्यैस्त्रिविष्टपः ॥ १८८ ॥\nअग्निष्टोमादिकाः सर्वाः क्रिया नष्टा धरातले ॥\nधर्मक्रियास्तथा चान्या मुक्त्वा देव्याः प्रपूजनम् ॥ १८९ ॥\nततो भीतः सहस्राक्षः संमंत्र्य गुरुणा सह ॥\nआह्वयामास वेगेन कामं क्रोधं भयं मदम् ॥ 7.3.36.१९० ॥\nव्यामोहं गृहपुत्रोत्थं तृष्णामायासमन्वितम् ॥\nगत्वा यूयं द्रुतं मर्त्ये स्थातुकामान्नरान्स्त्रियः ॥१९१॥\nचंडिकायतने पुण्ये सेवध्वं हि ममाज्ञया ॥\nविशेषेणाश्विने मासि कृष्णपक्षेंऽत्यवासरे ॥ १९२ ॥\nएवमुक्तास्ततः सर्वे कामाद्यास्ते द्रुतं ययुः ॥\nमर्त्यलोके महाराज रक्षां चक्रुश्च सर्वशः ॥ १९३ ॥\nएवं ज्ञात्वा द्रुतं गच्छ तत्र पार्थिवसत्तम ॥\nयदीच्छसि परं श्रेय इह लोके परत्र च ॥ १९४ ॥\nयो याति चंडिकां द्रष्टुमबुर्दं प्रति पार्थिव ॥\nनृत्यंति पितरस्तस्य गर्जंति च पितामहाः ॥ १९५ ॥\nतारयिष्यति नः सर्वान्स पुत्रो य इहाश्रमे ॥\nचंडिकायाः प्रगत्वाऽथ कुर्याच्छ्राद्धं समाहितः ॥ १९६ ॥\nएकया लभ्यते राज्यं स्वर्गश्चैव द्वितीयया ॥\nतृतीयया भवेन्मोक्षो यात्रया तत्र पार्थिव ॥ १९७ ॥\nतस्मात्सर्वप्रयत्नेन यात्रां तत्र समाचरेत् ॥\nअर्बुदे पर्वतश्रेष्ठे सर्वतीर्थमये शुभे ॥ १९८ ॥\nतत्र श्लोकः पुरा गीतो नारदेन महर्षिणा ॥\nस्नात्वा तत्राश्रमे पुण्ये बहुविप्र समागमे ॥ ११९ ॥\nपुनंत्येवान्यतीर्थानि स्नानदानैरसंशयम् ॥\nअर्बुदालोकनादेव विपाप्मा तत्र जायते ॥ 7.3.36.२०० ॥\nयः शृणोति सदाख्यानमेत च्छ्रद्धासमन्वितः ॥\nस प्राप्नोति नरश्रेष्ठ कामान्मनसि वांछितान् ॥ २०१ ॥\nयस्यैतत्तिष्ठते गेहे लिखितं पुस्तकं नृप ॥\nतस्यापि वांछिताः कामाः संपद्यते दिनेदिने ॥ २०२ ॥\nपठति श्रद्धयोपेतो यो वा भूमिपते नरः ॥\nसोऽपि यात्राफलं राजँल्लभते पुरुषोत्तमः ॥ २०३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे .तृतीयेऽर्बुदखण्डे चंडिकाश्रमोत्पत्तिमाहात्म्यवर्णनंनाम षट्त्रिंशोऽध्यायः ॥ ३६ ॥"
  }
]
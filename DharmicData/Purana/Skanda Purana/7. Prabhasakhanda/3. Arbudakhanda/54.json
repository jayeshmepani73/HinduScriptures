[
  {
    "text": "॥ पुलस्त्य उवाच ॥ ॥\nततस्त्रिपुष्करं गच्छेदभीष्टं पद्मजस्य च ॥\nब्रह्मणा तत्समानीतं पर्वतेऽर्बुदसंज्ञके ॥ १ ॥\nवसिष्ठस्य पुरा सत्रे वर्त्तमाने नराधिप ॥\nतस्मिन्नगे समायाता ब्रह्माद्याश्च सुरोत्तमाः ॥ २ ॥\nप्रतिज्ञातं महाराज ब्रह्मणाऽव्यक्तजन्मना ॥\nयावत्स्थास्ये नृलोकेऽस्मिंस्तावत्सन्ध्यां त्रिपुष्करे ॥\nवंदयिष्यामि संप्राप्ते संध्याकाले समाहितः ॥ ३ ॥\nएतस्मिन्नेव काले तु प्रस्थितः पुष्करं प्रति ॥\nसंध्यार्थं पद्मजो यावद्वसिष्ठस्तावदब्रवीत् ॥ ४ ॥\n॥ वसिष्ठ उवाच ॥ ॥\nकर्मकालश्च सम्प्राप्तो यज्ञेऽस्मिन्सुरसत्तम ॥\nस विना न त्वया देव सिद्धिं यास्यति कर्हिचित् ॥ ५॥\nतस्मादानय चात्रैव पद्मयोने त्रिपुष्करम् ॥\nसंध्योपास्तिं ततः कृत्वा तत्र भूयः सुरेश्वर ॥\nब्रह्मत्वं कुरु देवेश सत्रे चास्मिन्दयानिधे ॥ ६ ॥\nएवमुक्तो वसिष्ठेन ब्रह्मा लोक पितामहः ॥\nध्यात्वा तत्रानयामास ज्येष्ठमध्यकनिष्ठिकम् ॥\nपुष्करत्रितयं चागात्सुपुण्ये सलिलाशये ॥ ७ ॥\nततःप्रभृति संजातमर्बुदेऽस्मिंस्त्रिपुष्करम् ॥ ८ ॥\nतत्र यः कार्तिके मासि पौर्णमास्यां समाहितः ॥\nस्नानं करोति दानं च तस्य लोकाः सनातनाः ॥ ९ ॥\nतस्य चोत्तरदिग्भागे सावित्रीकुण्डमुत्तमम् ॥\nस्नानदानादिकं कुर्वन्यत्र याति शुभां गतिम् ॥ 7.3.54.१० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे त्रिपुष्करमाहात्म्यवर्णनंनाम चतुष्पंचाशत्तमोऽध्यायः ॥ ५४ ॥ ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ भद्रकर्णं महाह्रदम् ॥\nत्रिनेत्राभाः शिला यत्र दृश्यंतेऽद्यापि भूरिशः ॥१॥\nतस्यैव पश्चिमे भागे लिंगमस्ति पिनाकिनः ॥\nयं दृष्ट्वा मानवस्तत्र त्रिनेत्रसदृशो भवेत् ॥ २ ॥\nभद्रकर्णगणोनाम पुरासीच्छिववल्लभः ॥\nतेनात्र स्थापितं लिंगं ह्रदश्चैव विनिर्मितः ॥ ३ ॥\nकेनचित्त्वथ कालेन संग्रामे दानवैः सह ॥\nयुयुधे पुरतः शंभोर्नानागणसमन्वितः ॥ ४ ॥\nनष्टे स्कंदे हते सैन्ये वीरभद्रे पराजिते ॥\nगतास्ते भयसंत्रस्ता महाकाले विनिर्जिते ॥ ५ ॥\nबलवान्नमुचिर्नाम दानवो बलवत्तरः ॥\nखड्गचर्मधरः शीघ्रं महेश्वरमुपाद्रवत् ॥ ६ ॥\nभद्रकर्णस्तु तं दृष्ट्वा दानवं तदनंतरम् ॥\nपतंतं संमुखस्तस्य तिष्ठतिष्ठेति चाब्रवीत् ॥ ७ ॥\nछित्त्वाऽसिमसिना तस्य चर्म चापि महाबलः ॥\nस्तनयोरंतरे दैत्यं कोपाविष्टोऽहनन्नृप ॥ ८ ॥\nअथासौ निहतस्तेन प्रविश्य विपुलं तमः ॥\nनिपपात महीपृष्ठे वायुभग्न इव द्रुमः ॥\nवधं प्राप्तस्तु दैत्योऽसौ नत्वा हरमसौ स्थितः ॥\nसत्ये स्थितं च तं दृष्ट्वा ततस्तुष्टो महेश्वरः ॥ 7.3.8.१० ॥\n॥ श्रीभगवानुवाच ॥ ॥\nतव वीर्येण संतुष्टो धर्मेण च विशेषतः ॥\nवरं वरय भद्रं ते नित्यं यो हृदये स्थितः ॥ ११ ॥\n॥ भद्रकर्णं उवाच ॥ ॥\nयन्मया स्थापितं लिंगमर्बुदे सुरसत्तम ॥\nअत्रास्तु तव सांनिध्यं ह्रदेऽस्मिंश्च स्थिरो भव ॥ १२ ॥\n॥ श्रीभगवानुवाच ॥ ॥\nमाघमासे चतुर्द्दश्यां कृष्णपक्षे सदा मम ॥\nसांनिध्यं च विशेषेण ह्रदे लिंगे भविष्यति ॥ १३ ॥\nभद्रकर्णह्रदे स्नात्वा त्रिनेत्रं यः समाहितः ॥\nद्रक्ष्यते स तु मे स्थानं शाश्वतं यास्यति धुवम् ॥ १४ ॥\nतस्मात्सर्वत्र यत्नेन स्नानं तत्र समाचरेत् ॥\nपूजयित्वा च तल्लिंगं शिवलोकं स गच्छति ॥ १५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे भद्रकर्णह्रदत्रिनेत्रमाहात्म्यवर्णनंनामाष्टमोऽध्यायः ॥ ८ ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ गुहामध्यनिवासिनी ॥\nदेवी कात्यायनी यत्र शुंभदानवनाशिनी ॥ १ ॥\nशुंभोनाम महादैत्यः पुराऽऽसीत्पृथिवीतले ॥\nतेन सर्वं जगद्व्याप्तं जित्वा देवान्रणाजिरे ॥ २ ॥\nस शंकरवराद्दैत्यो देवदानवरक्षसाम्॥\nअवध्यो योषितं मुक्त्वा सर्वेषां प्राणिनां भुवि ॥ ३ ॥\nततो देवगणाः सर्वे गत्वाऽर्बुदमथाचलम् ॥\nतपस्तेपुर्वधार्थाय शुंभस्य जगतीपते ॥\nदेवीमाराधयामासुर्व्यक्तरूपां सुरेश्वरीम् ॥ ४ ॥\nअथ तेषां प्रसन्ना सा दृष्टिगोचरमागता ॥\nअब्रवीद्वरदास्मीति ब्रूत किं करवाणि च ॥ ५ ॥\n॥ देवा ऊचुः ॥ ॥\nसर्वं नोऽपहृतं देवि शुंभेन सुदुरात्मना ॥\nतं निषूदय कल्याणि सोवध्योन्यैः सदा रणे ॥ ६ ॥\nत्वया संरक्षिता देवि पुरा बाष्कलितो वयम् ॥ ७ ॥\nनान्याऽस्माकं गतिर्मातस्त्वां मुक्त्वा चारुहासिनीम् ॥\n॥ पुलस्त्य उवाच ॥ ॥\nएवमुक्ता सुरैर्देवी गत्वा शुंभनिकेतनम्॥\nआजुहाव रणे क्रुद्धा भर्त्सयित्वा मुहुर्मुहुः ॥ ७ ॥\nस तया याचिते युद्धे ज्ञात्वा तां योषितं नृप ॥\nअवज्ञाय ततो दैत्यः प्रेषयामास दानवान् ॥ ९ ॥\nजीवग्राहेण दुष्टेयं गृह्यतां परुषस्वना ॥\nक्रियतां दारुणो दंडो मम वाक्यान्न संशयः ॥ 7.3.24.१० ॥\nअथ तस्य समादेशाद्दानवास्तां ततो द्रुतम् ॥\nगत्वा निर्भर्त्सयामासुर्वेष्टयित्वा दिशो दश ॥ ११ ॥\nततोऽवलोकनाद्दैत्यास्तया ते भस्मसात्कृताः ॥\nततः शुंभः प्रकुपितः स्वयमेव समाययौ ॥१२॥\nअब्रवीत्तिष्ठतिष्ठेति खङ्गमुद्यम्य भीषणः ॥\nसोऽपिदेव्या महाराज तथा चैवावलोकितः ॥१३॥\nअभवद्भस्मसात्सद्यः पतंग इव पावकम्॥\nहते तस्मिंस्ततो दैत्याः शेषाः पार्थिवसत्तम॥\nभित्त्वा रसातलं जग्मुः पातालं भयसंयुताः ॥१४॥\nततो देवगणाः सर्वे तुष्टुवुस्तां सुरेश्वरीम्॥\nअब्रुवंश्च वरं ब्रूहि यत्ते मनसि वर्त्तते ॥१५॥\nदेव्युवाच ॥ ॥\nतत्रैव पर्वते स्थास्ये ह्यर्बुदेऽहं सुरोत्तमाः ॥\nअभीष्टः पर्वतोऽस्माकं सं सदाऽर्बुदसंज्ञितः ॥१६॥\n॥ देवा ऊचुः ॥ ॥\nतत्रस्थां त्वां समालोक्य मर्त्त्या यांति त्रिविष्टपम् ॥\nविना यज्ञैस्तथा दानैः स्वर्गः संकीर्णतां गतः॥\nनान्यत्कारणमस्तीह निषेधस्य सुरेश्वरि ॥१७॥\n॥ देव्युवाच ॥ ॥\nतत्राहं विजने रम्ये गुहामध्ये सुरेश्वराः ॥\nस्थास्यामि विरलाः केचिद्यास्यंति प्राणिनो मम ॥\nदृष्टिगोचरमार्गे हि गत्वा तं पर्वतं प्रति ॥१७॥\n॥ देवा ऊचुः ॥ ॥\nयद्येवं देवि तेऽभीष्टमेवं कुरु शुचिस्मिते ॥\nवयं त्वां तत्र द्रक्ष्यामः शुक्लाष्टम्यां सदा शुचेः ॥ १९ ॥\n॥ पुलस्त्य उवाच ॥ ॥\nएवमुक्ताः सुरा देव्या प्रहृष्टास्त्रिदिवं ययुः ॥\nसापि देवी गिरौ तत्र गत्वा चैवार्बुदे नृप ॥ 7.3.24.२० ॥\nगुहामध्यं समासाद्य नित्यं जगद्धिताय वै ॥\nविविक्ते न्यवसत्प्रीता दुर्ल्लभा सुरमानवैः ॥ २१ ॥\nयस्तां पश्यति राजेन्द्र शुक्लाष्टम्यां समाहितः ॥\nअभीष्टं स सदाप्नोति यद्यपि स्यात्सुदुर्ल्लभम् ॥२२॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कात्यायनीमाहात्म्यवर्णनंनाम चतुर्विंशोऽध्यायः ॥ २४ ॥"
  }
]
[
  {
    "text": "॥ पुलस्त्य उवाच ॥ ॥\nततः कामेश्वरं गच्छेत्तत्र कामप्रतिष्ठितम् ॥\nयस्मिन्दृष्टे सदा मर्त्यः सुरूपः सुप्रभो भवेत् ॥ १ ॥\n॥ ययातिरुवाच ॥ ॥\nत्वया प्रोक्तं पुरा शंभुः कामबाण भयात्किल ॥\nवालखिल्याश्रमं प्राप्तो यत्र लिंगं पपात ह ॥ २ ॥\nस कथं पूजितस्तेन शंभुर्मे कौतुकं महत् ॥\nवद सर्वं द्विजश्रेष्ठ कामेश्वरनिवेशनम् ॥ ३ ॥\n॥ पुलस्त्य उवाच ॥ ॥\nमुक्तलिंगेऽपि देवेशे न स्मरस्तं मुमोच ह ॥\nदर्शयन्नात्मनो बाणं तस्यासौ पृष्ठतः स्थितः ॥ ४ ॥\nततो वाराणसीं प्राप्तस्तद्भयात्त्रिपुरांतकः ॥\nतत्राऽपि च तथा दृष्ट्वा धृतचापं मनोभवम्॥५॥\nततः प्रयागमापन्नः केदारं च ततः परम्॥\nनैमिषं भद्रकर्णं च जंबूमार्गे त्रिपुष्करम् ॥६॥\nगोकर्णं च प्रभासं च पुण्यं च कृमिजांगलम्॥\nगगाद्वारं गयाशीर्षं कालाभीष्टं वटेश्वरम् ॥७॥\nकिं वा तेन बहूक्तेन तीर्थान्यायतनानि च ॥\nअसंख्यानि गतो देवः कामं च ददृशे तथा ॥ ८ ॥\nयत्रयत्र महादेवस्तद्भयान्नृप गच्छति ॥\nतत्रतत्र पुनः कामं प्रपश्यति धृतायुधम्॥ ९ ॥\nकस्यचित्त्वथकालस्य पुनः प्राप्तोऽर्बुदं प्रति ॥\nतत्रापश्यत्तथा काममाकर्णाकर्षितायुधम्॥\nआकुंचितैकपादं च स्थिरदृष्टिं नृपो त्तम ॥ 7.3.40.१० ॥\nअथाऽसौ भगवाञ्छांतः प्रियादुःखसमन्वितः ॥\nक्रोधं चक्रे विशेषेण दृष्ट्वा तं पुरतः स्थितम्॥ ११ ॥\nतस्य कोपाभिभूतस्य तृतीयान्नयनान्नृप ॥\nनिश्चक्राम महाज्वाला ययाऽसौ भस्मसात्कृतः ॥ १२ ॥\nसचापः सशरो राजंस्तस्मिन्पर्वतरोधसि ॥\nशंकरो रोषपर्यंतं गत्वा सौख्यमवाप्तवान्॥ १३ ॥\nकैलासं पर्वतश्रेष्ठं जगाम सुरपूजितः ॥\nदग्धे मनोभवे भार्या रतिरस्य पतिव्रता ॥\nव्यलपत्करुणं दीना पतिशोकपरि प्लुता ॥ १४ ॥\nततो दारूणि चाहृत्य चितिं कृत्वा नराधिप ॥\nआरुरोहाग्निसंदीप्तां चितिं सा पतिदुःखिता॥\nतावदाकाशगां वाणीं शुश्राव च यशस्विनी॥ १५॥\nवागुवाच॥\nमा पुत्रि साहसं कार्षीस्तपसा तिष्ठ सुन्दरि॥\nभूयः प्राप्स्यसि भर्त्तारं कामें तुष्टेन शंभुना॥१६॥\nसा श्रुत्वा तां तदा वाणीं समुत्तस्थौ समुमध्यमा॥\nदेवमाराधयामास दिवानक्तमतंद्रिता॥\nव्रतैर्दानैर्जपैर्होमैरुपवासैस्तथा परैः॥१७॥\nततो वर्ष सहस्रांते तुष्टस्तस्या महेश्वरः ॥\nअब्रवीद्वद कल्याणि वरं यन्मनसि स्थितम् ॥ १८ ॥\n॥ रतिरुवाच ॥ ॥\nयदि तुष्टोऽसि मे देव भगवँल्लोक भावनः ॥\nअक्षतांगः पुनः कामः कांतो मे जायतां पतिः ॥ १९ ॥\nएवमुक्ते तया वाक्ये तत्क्षणात्समुपस्थितः ॥\nयथा सुप्तो महाराज तद्वद्रूपः स हर्षित ॥ 7.3.40.२० ॥\nइक्षुयष्टिमयं चापं पुष्पबाणसमन्वितम् ॥\nभृंगश्रेणिमय्या मौर्व्या शोभितं सुमनोहरम् ॥ २१ ॥\nततो रतिसमायुक्तः प्रणिपत्य महेश्वरम्॥\nअनुज्ञातस्तु तेनैव स्वव्यापारेऽभ्यवर्त्तत ॥ २२ ॥\nस दृष्ट्वा शिवमाहात्म्यं श्रद्धां कृत्वा नृपोत्तम ॥\nशिवं संस्थापयामास पर्वतेऽर्बुदसंज्ञिते ॥ २३ ॥\nयस्मिन्दृष्टे महाराज नारी वा यदि वा नरः ॥\nसप्तजन्मांतराण्येव न दौर्भाग्यमवाप्नुयात् ॥ २४ ॥\nएवमेतन्मया ख्यातं यन्मां त्वं परिपृच्छसि ॥\nकामेश्वरस्य माहात्म्यं कामदाह सविस्तरम् ॥ २५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे कामेश्वरमाहात्म्यवर्णनंनाम चत्वारिंशोऽध्यायः ॥ ४० ॥"
  }
]
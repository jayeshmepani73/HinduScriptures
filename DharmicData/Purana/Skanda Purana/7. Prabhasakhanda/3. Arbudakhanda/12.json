[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ रूपतीर्थमनुत्तमम् ॥\nसर्वपापहरं नॄणां रूपसौभण्यदायकम्॥ १ ॥\nतत्र पूर्वं वपुर्नाम्ना लोके ख्याता वराप्सराः ॥\nसिद्धिं गता महाराज यथा पूर्वं निगद्यते ॥ २ ॥\nपुराऽऽसीत्काचिदाभीरी विरूपा विकृतानना ॥\nलम्बोदरी च कुग्रीवा स्थूलदंतशिरोरुहा ॥ ३ ॥\nएकदा फलमादातुं भ्रममाणाऽर्बुदाचले ॥\nमाघशुक्लतृतीयायां पतिता गिरिनिर्झरे ॥ ४ ॥\nदिव्यमाल्यांबरधरा दिव्यैरंगैः समन्विता ॥\nपद्मनेत्रा सुकेशांता सर्वलक्षणलक्षिता ॥ ५ ॥\nसा संजाता महाराज तीर्थस्यास्य प्रभावतः ॥\nएतस्मिन्नेव काले तु शक्रस्तत्र समागतः ॥ ६ ॥\nक्रीडार्थं पर्वतश्रेष्ठे तां ददर्श शुभेक्षणाम् ॥\nततः कामशरैर्विद्धस्तामुवाच सुमध्यमाम् ॥ ७ ॥\n॥ इन्द्र उवाच ॥ ॥\nका त्वं वद वरारोहे किमर्थं त्वमिहागता ॥\nदेवी वा नागकन्या वा सिद्धा विद्याधरी तु वा ॥ ८ ॥\nमनो मेऽपहृतं सुभ्रूस्त्वया च पद्मनेत्रया ॥\nशक्रोऽहं सर्वदेवेशो भज मां चारुहासिनि ॥ ९ ॥\n॥ नार्युवाच ॥ ॥\nआभीरी त्रिदशाधीश तथाहं बहुभर्तृका ॥\nफलार्थं तु समायाता पतिता गिरिनिर्झरे ॥ 7.3.12.१० ॥\nस्नात्वा रूपमिदं प्राप्ता सुरूपं च शुभं मया ॥\nदुर्ल्लभस्त्वं हि देवानां किं पुनर्मर्त्यजन्मनाम् ॥ ११ ॥\nवशगास्ते सुराः सर्वे मयि किं क्रियते स्पृहा ॥\nभज मां त्रिदशाधीश यथाकामं सुराधिप ॥ १२ ॥\n॥ पुलस्त्य उवाच ॥ ॥\nएवमुक्तस्तया शक्रः कामयामास तां तदा ॥\nनिवृत्तमदनो भूत्वा तामुवाच सुमध्यमाम् ॥ १३ ॥\n॥ इन्द्र उवाच ॥ ॥\nवरं वरय कल्याणि यत्ते मनसि वर्त्तते ॥\nविनयात्तव तुष्टोऽहं दास्यामि वरमुत्तमम् ॥ १४ ॥\n॥ नार्युवाच ॥ ॥\nमाघशुक्लतृतीयायां नरो वा वनिता तथा ॥\nस्नानं यः कुरुते भक्त्या प्रीताः स्युः सर्वदेवताः ॥ १५ ॥\nसुरूपं जायतां तेषां दुर्ल्लभं त्रिदशैरपि ॥\nमां नय त्वं सहस्राक्ष सुरावासं सुराधिप ॥१६॥\n॥ पुलस्त्य उवाच ॥ ॥\nएवमस्त्विति तामुक्त्वा गृहीत्वा तां सुराधिपः ॥\nविमाने च तया सार्द्धं जगाम त्रिदिवं प्रति ॥ १७ ॥\nवपुः प्राप्तं तया यस्मात्तस्मात्पा र्थिवसत्तम ॥\nनाम्ना वपुरिति ख्याता सा बभूव वराप्सराः ॥ १८ ॥\nमाघशुक्लतृतीयायां देवास्तस्मिञ्जलाशये ॥\nस्नानं सर्वे प्रकुर्वंति प्रभाते भक्तिसंयुताः ॥१९॥\nतत्रान्या देवकन्याश्च सिद्धयक्षांगनास्तथा ॥\nयस्तत्र कुरुते स्नानं तस्मिन्काले नराधिप ॥7.3.12.२०॥\nरूपं च लभते तादृग्यादृग्लब्धं तया पुरा ॥\nसर्वे तत्र भविष्यंति सिद्धविद्याधरोरगाः ॥ २१ ॥\nतस्यैव पूर्वदिग्भागे बिलमस्ति सुशोभनम् ॥\nयत्रागत्य प्रकुर्वंति स्नानं पातालकन्यकाः। ॥२२॥\nतत्र स्नात्वा गृहीत्वापो बिले तस्मिन्व्रजंति ताः ॥\nतत्र वैनायके पीठे महत्पाषाणजं जलम्॥२३॥\nतेनोदकेन संयुक्तः सिद्धो भवति मानवः ॥\nगृहीत्वा तज्जलं यस्तु यत्र यत्राभिगच्छति ॥ २४ ॥\nस्वर्गे वा भूतले वापि न केनापि प्रधृष्यते ॥\nतत्रास्ति विवरद्वारे तिलकोनाम पादपः ॥ २५ ॥\nतस्य पुष्पैः फलैश्चैव सर्वं कार्यं प्रसिद्ध्यति ॥\nभक्षणाद्धारणाद्वापि सिद्धो भवति मानवः ॥२६॥\nतस्मिन्बिले तु पाषाणाः समन्ताच्छंखसन्निभाः ॥\nतेनोदकेन संस्पृष्टा भवंति च हिरण्मयाः ॥ २७ ॥\nवन्ध्या नारी जलं तत्र या पिबेत्तिलकान्वितम् ॥\nअपि वर्षशताब्दा च सद्यो गर्भवती भवेत्॥ ॥ २८ ॥\nव्याधिग्रस्तोऽपि यो मर्त्त्यः स्नानं तत्र समाचरेत् ॥\nनीरोगो जायते सद्यो ग्रहग्रस्तो विमुच्यते ॥ २९ ॥\nभूतप्रेतपिशाचानां दोषः सद्यः प्रणश्यति ॥\nतेनोदकेन संस्पृष्टे सर्वं नश्यति दुष्कृतम् ॥ 7.3.12.३० ॥\nअपि कीटपतंगा ये पिशाचाः पक्षिणो मृगाः ॥\nतेनोदकेन ये स्पृष्टाः सद्यो यास्यंति सद्गतिम् ॥ ३१ ॥\n॥ ययातिरुवाच ॥ ॥\nअप्यद्भुतमिदं ब्रह्मन्माहात्म्यं भवता मम ॥\nकथितं रूपतीर्थस्य न भूतं न भविष्यति ॥ ॥ ३२ ॥\nकिमत्र कारणं ब्रह्मन्सर्वेभ्योऽप्यधिकं स्मृतम् ॥\nसर्वं विस्तरतो ब्रूहि परं कौतूहलं हि मे ॥ ३३ ॥\n॥ पुलस्त्य उवाच ॥ ॥\nतत्र पूर्वं तपस्तप्तमदित्या नृपसत्तम ॥\nइन्द्रे राज्यपरिभ्रष्टे बलौ त्रैलोक्यनायके ॥\nअवतीर्णश्चतुर्बाहुरदित्यां नृपसत्तम ॥ ३४ ॥\nतस्मिञ्जाते महाविष्णावदित्या चासुरान्तके ॥\nगुप्तया विवरद्वारे भयाद्दानवसंभवात् ॥ ३५ ॥\nजातमात्रो हरिस्तस्मिन्स्थापितो निर्झरे तया ॥\nतस्मात्पवित्रतां प्राप्तं तीर्थं नॄणामभीष्टदम् ॥ ३६ ॥\nन चान्यत्कारणं राजन्सत्यमेतन्मयोदितम् ॥\nमाघशुक्लतृतीयायां तत्र जातस्त्रिविक्रमः ॥ ३७ ॥\nतिलकः सर्व वृक्षाग्र्यः पुत्रवत्परिपालितः ॥\nअदित्या सेवितो नित्यं स्वहस्तेन जलैः शुभैः ॥ ३८ ॥\nएतत्ते सर्वमाख्यातं तीर्थमाहात्म्यमुत्तमम् ॥\nतस्मात्सर्वप्रयत्नेन स्नानं तत्र समाचरेत् ॥\nसर्वकामप्रदं नॄणामिह लोके परत्र च ॥ ३९ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे रूपतीर्थमाहात्म्यवर्णनंनाम द्वादशोऽध्यायः ॥ १२ ॥"
  }
]
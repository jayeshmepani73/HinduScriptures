[
  {
    "text": "॥ पुलस्त्य उवाच ॥ ॥\nकुलसंतारणं गच्छेत्तत्र तीर्थमनुत्तमम् ॥\nयत्र स्नातो नरः सम्यक्कुलं तारयतेऽखिलम्॥ १ ॥\nदश पूर्वान्भविष्यांश्च तथात्मानं नृपोत्तम ॥\nउद्धरेच्छ्रद्धयायुक्तस्तत्र दानेन मानवः ॥ २ ॥\nआसीदप्रस्तुतो नाम राजा पूर्वं स पापकृत् ॥\nनापि दानं तथा ज्ञानं न ध्यानं न च सत्क्रिया ॥ ३ ॥\nतस्मिञ्छासति लोकानां नासीत्सौख्यं कदाचन ॥\nपरदार रुचिर्नित्यं महादण्डपरश्च सः ॥ ४ ॥\nन्यायतोऽन्यायतो वापि करोति धनसंग्रहम् ॥\nस घातयति लोकांश्च निर्दोषान्पापकृत्तमः ॥ ५ ॥\nततो वार्धक्यमापन्नस्तथापि न शमं गतः ॥\nकस्यचित्त्वथ कालस्य पितृभिः प्रतिबोधितः ॥\nतं प्रसुप्तं समासाद्य नारकेयैः सुदुःखितैः ॥ ६॥\n॥ पितर ऊचुः ॥ ॥\nवयं शुद्धसमाचारा नित्यं धर्मपरायणाः ॥\nदानयज्ञतपःशीलाः स्वदारनिरतास्तथा ॥ ७ ॥\nस्वकर्मभिः कुलांगार दिवं प्राप्ता यथार्हतः ॥\nकुपुत्रं त्वां समासाद्य नरकं समुपस्थिताः ॥\nतस्मादुद्धर नः सर्वान्कृत्वा किंचिच्छुभार्चनम् ॥ ८ ॥\nकर्मभिस्तव पापात्मन्वयं नरकमाश्रिताः ॥\nनरकं दश यास्यंति भविष्याश्च तथा भवान् ॥ ९ ॥\nएवमुक्त्वा च ते सर्वे पितरस्तु सुदुःखिताः ॥\nयाताश्च नरकं भूयः प्रबुद्धः सोऽपि पार्थिवः ॥ 7.3.48.१० ॥\nततो दुःखमनुप्राप्तः पितृवाक्यानि संस्मरन् ॥\nरुरोद प्रातरुत्थाय तं भार्या प्रत्यभाषत ॥ ११ ॥\n॥ इन्दुमत्युवाच ॥ ॥\nकिमर्थं राजशार्दूल त्वं रोदिषि महास्वनम् ॥\nकथं ते कुशलं राज्ये शरीरे वा पुरेऽथवा ॥ १२ ॥ ॥\n॥ राजोवाच ॥ ॥\nमया दृष्टोऽद्य स्वप्नांते पिता ह्यथ पितामहः ॥\nअपश्यं दुःखितान्देवि ताभ्यामथाग्रजान्पितॄन् ॥ १३ ॥\nउपालब्धोऽस्मि तैः सर्वैस्तव कर्मभिरीदृशैः ॥\nदारुणे नरके प्राप्ता अधर्मादिविचेष्टितैः ॥ १४ ॥\nअथान्ये दश यास्यन्ति भविष्याश्च भवानपि ॥\nतस्मात्कृत्वा शुभं कर्म दुर्गतेश्चोद्धरस्व नः ॥ १५ ॥\nएवमुक्तः प्रबुद्धोऽहं पितृभिर्वरवर्णिनि ॥\nतेनाहं दुःखमापन्नस्तद्वाक्यं हृदि संस्मरन् ॥ १६ ॥ ॥\n॥ इन्दुमत्युवाच ॥ ॥\nसत्यमेतन्महाराज यदुक्तोऽसि पितामहैः ॥\nन त्वया सुकृतं कर्म संस्मरेऽहं कृतं पुरा ॥ १७ ॥\nयथा सुपुत्रमासाद्य तरंति पितरो नृप ॥\nकुपुत्रेण तथा यांति नरकं नात्र संशयः ॥ १८ ॥\nस त्वमाहूय विप्रेंद्रान्धर्मशास्त्रविचक्षणान् ॥\nपृष्ट्वा तान्कुरु यच्छ्रेयः पितॄणामात्मना सह ॥ १९ ॥\nआनयामास राजाऽसौ ततो विप्राननेकशः ॥\nवेदवेदांगतत्त्वज्ञान्धर्मशास्त्रविचक्षणान् ॥\nउवाच विनयोपेतो भार्यया सहितो हितान्॥ 7.3.48.२० ॥\n॥ राजोवाच ॥ ॥\nकर्मणा केन पितरो निरयस्था द्विजोत्तमाः ॥\nस्वर्गं यांति सुपुत्रेण तारिताः प्रोच्यतां स्फुटम् ॥ ॥ २१ ॥\n॥ ब्राह्मणा ऊचुः ॥ ॥\nपितृमेधेन राजेंद्र कृतेन विधिपूर्वकम् ॥\nनिरयस्था दिवं यांति यद्यपि स्युः सुपापिनः ॥ २२ ॥\n॥ राजोवाच ॥ ॥\nदीक्षयंतु द्विजाः सर्वे तदर्थं मां धृतव्रतम् ॥\nयत्किंचिदत्र कर्त्तव्यं प्रोच्यतामखिलं हि तत् ॥ २३ ॥\nतथोक्तास्ते नृपेंद्रेण ब्राह्मणाः सत्यवादिनः ॥\nसमग्राः पार्थिवं प्रोचुर्यदुक्तं यज्ञकर्मणि ॥ २४ ॥\nदीक्षा ग्राह्या नृपश्रेष्ठ पुरश्चरणमादितः ॥\nकृत्वा कायविशुद्ध्यर्थं ततः श्रेयस्करी भवेत् ॥ २५ ॥\nस त्वं पापसमाचारो बाल्यात्प्रभृति पार्थिव ॥\nअसंख्यं पातकं तस्मात्तीर्थयात्रां समाचर ॥ २६ ॥\nसर्वतीर्थाभिषिक्तस्त्वं यदा स्यान्नृपसत्तम ॥\nप्रायश्चित्तेन योग्यः स्यास्ततो यज्ञस्य नान्यथा ॥ २७ ॥\nप्रभासादीनि तीर्थानि यानि संति धरातले ॥\nगंतव्यं तेषु सर्वेषु स्नानं कुरु समाहितः ॥ २८ ॥\nमनसा गच्छ दुर्गाणि ददद्दानमनुत्तमम् ॥\nनश्येत्तेनाशुभं किंचिदपि ब्रह्मवधोद्भवम् ॥\nयन्न याति नृणां राजंस्तीर्थस्नानादिना भुवि ॥ २९ ॥\n॥ पुलस्त्य उवाच ॥ ॥\nविप्राणां वचनं श्रुत्वा स राजा श्रद्धयाऽन्वितः ॥\nतीर्थयात्रापरो भूत्वा परिबभ्राम मेदिनीम्॥ ॥ 7.3.48.३० ॥\nनियतो नियताहारो ददद्दानानि भूरिशः ॥\nराज्ये पुत्रं प्रतिष्ठाप्य वसुं सत्यपराक्रमम् ॥ ३१ ॥\nकस्यचित्त्वथ कालस्य तीर्थयात्रानुषंगतः ॥\nयातोऽसौ नृपतिश्चैव ह्यर्बुदे निर्मलोदकम् ॥ ३२ ॥\nस स्नानमकरोत्तत्र श्रद्धापूतेन चेतसा ॥\nस्नातमात्रस्य तस्याथ तस्मिन्नेव जलाशये ॥ ॥ ३३ ॥\nविमुक्ताः पितरो रौद्रान्नरकात्सुप्रहर्षिताः ॥\nततो दिव्यविमानस्था दिव्यमाल्यांबरान्विताः ॥ ३४ ॥\nतमूचुस्तारिताः सर्वे वयं पुत्र त्वयाऽधुना ॥\nतीर्थस्यास्य प्रभावेण भविष्याश्च तथा दश ॥ ३५ ॥\nआत्मा च पार्थिवश्रेष्ठ स्नानाच्च जलतर्पणात् ॥\nयस्मात्कुलं त्वया पुत्र तीर्थेऽस्मिंस्तारितं ततः ॥ ३६ ॥\nकुलसंतारणंनाम तीर्थमेतद्भविष्यति ॥\nतस्मात्त्वमपि राजेंद्र सहाऽस्माभिर्दिवं प्रति ॥\nआगच्छानेन देहेन तीर्थस्यास्य प्रभावतः ॥ ३७ ॥\n॥ पुलस्त्य उवाच ॥ ॥\nएवमुक्तः स राजेंद्रो दिव्यकांतिवपुस्तदा ॥\nतं विमानमथारुह्य गतः स्वर्गं च तैः सह ॥ ३८ ॥\nएष प्रभावो राजर्षे कुलसंतारणस्य च ॥\nमया ते वर्णितः सम्यग्भूयः किं परिपृच्छसि ॥ ३९ ॥\n॥ ययातिरुवाच ॥ ॥\nस किंप्रभावो राजा स तथा पापसमन्वितः ॥\nस्वदेहेन गतः स्वर्गमेतन्मे कौतुकं महत् ॥ 7.3.48.४० ॥\n॥ पुलस्त्य उवाच ॥ ॥\nराकासोमव्यतीपात समकाले नृपोत्तम ॥\nस स्नातो यत्र भूपालस्तन्महच्छ्रेयसे परम् ॥ ४१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखंडे कुलसंतारणतीर्थमाहात्म्यवर्णनंनामाष्टचत्वारिंशोऽध्यायः ॥ ४८ ॥"
  }
]
[
  {
    "text": "॥ पौलस्त्य उवाच ॥ ॥\nततो गच्छेन्नृपश्रेष्ठ कपिलातीर्थमुत्तमम् ॥\nयत्र स्नातो नरः सम्यङ्मुच्यते सर्वकिल्बिषैः ॥ १ ॥\nपुराऽभून्नृपतिर्नाम सुप्रभः परवीरहा ॥\nनित्यं च मृगयाशीलो मृगाणामहिते रतः ॥ २ ॥\nन तथा स्त्रीषु नो भोगे नाश्वयाने न वारणे ॥\nतस्याभूदनुरागश्च यथा मृगविमर्द्दने ॥ ३ ॥\nस कदाचिन्नृपश्रेष्ठ मृगासक्तोऽर्बुदं गतः ॥\nअपश्यत्सानुदेशे च मृगीं शिशुसमावृताम् ॥ ४ ॥\nस्तनं धयन्तीं सुस्निग्धां शिशोः क्षीरानुरागिणः ॥\nसा तेन विद्धा बाणेन सहसा नतपर्वणा ॥ ५ ॥\nअथ सा पार्थिवं दृष्ट्वा प्रगृहीतशरासनम् ॥\nद्वितीयं योजयानं च मृगी बाणं सुनिर्मलम् ॥ ६ ॥\nततः सा कोपसन्तप्ता भूपालं प्रत्यभाषत ॥\nनायं धर्मः स्मृतः क्षात्त्रो यस्त्वयाद्य निषेवितः ॥७ ॥\nशयानो मैथुनासक्तः स्तनपो व्याधिपीडितः ॥\nन हंतव्यो मृगो राजन्मृगी च शिशुना वृता ॥ ८ ॥\nतदद्य मरणं जातं मम सर्वं नृपाधम ॥\nतव बाणं समासाद्य पुत्रस्य च मया विना ॥ ९ ॥\nयस्मादहमधर्मेण हता भूमिपते त्वया ॥\nतस्मादत्रैव सानौ त्वं रौद्रव्याघ्रो भविष्यसि॥ 7.3.29.१० ॥\n॥ पुलस्त्य उवाच ॥ ॥\nतच्छ्रुत्वा सुमहत्पापं स नृपो भयसंकुलम् ॥\nतां वै प्रसादयामास प्राणशेषां तदा मृगीम् ॥ ११ ॥\nअविवेकान्मया भद्रे हता त्वं निर्घृणेन च ॥\nकुरु शापविमोक्षं त्वं तस्माद्दीनस्य सन्मृगि ॥ १२ ॥\n॥ मृग्युवाच ॥ ॥\nयदा तु कपिलां नाम द्रक्ष्यसे त्वं पयस्विनीम् ॥\nधेनुं तया समालापात्प्रकृतिं यास्यसे पुनः ॥ १३ ॥\nएवमुक्त्वा मृगी राजाग्रतः प्राणैर्व्ययुज्यत ॥\nपीडिता शरघातेन पुत्रस्नेहाद्विशेषतः ॥ १४ ॥\nअथाऽसौ पार्थिवः सद्यो रौद्रास्यः समजायत ॥\nव्याघ्रो दशकरालश्च तीक्ष्णदन्तनखस्तथा ॥\nभक्षयामास तां सेनामात्मीयां क्रोधमूर्च्छितः ॥ १५ ॥\nततस्ते सैनिका राजन्हतशेषाः सुदुःखिताः ॥\nस्वगृहाणि ययुस्तत्र यथा वृत्तं जने पुरे ॥ १६ ॥\nनिवेदयन्तो वृत्तांतं चत्वरेषु त्रिकेषु च ॥\nयथा वै व्याघ्रतां प्राप्तः स राजाऽर्बुदपर्वते ॥ १७ ॥\nतच्छ्रुत्वा वचनं तस्य पुत्रं भूरिपराक्रमम् ॥\nराज्येऽभिषेचयामासु नाम्ना ख्यातं महौजसम् ॥ १८ ॥\nकस्यचित्त्वथ कालस्य तस्मिन्सानौ नृपोत्तम ॥\nतृषार्तं गोकुलं प्राप्तं गोपगोपीसमाकुलम् ॥ १९ ॥\nतत्रैका गौः परिभ्रष्टा स्वयूथात्तृणतृष्णया ॥\nकपिलेति च विख्याता स्वयूथस्याग्रगामिनी॥ ॥ 7.3.29.२० ॥\nअच्छिन्नाग्रतृणं या तु सदा भक्षयते नृप ॥\nअथ सा गह्वरं प्राप्ता गिरेः शून्यं भयंकरम् ॥ २१ ॥\nतत्राससाद तां व्याघ्रो दंष्ट्रोत्कटमुखावहः ॥\nसा तं दृष्टवती पापं त्रासमाप मृगीव हि ॥ २२ ॥\nस्मरंती गोकुले बद्धं स्वसुतं क्षीरपायिनम् ॥\nदुःखेन रुदतीं तां स दृष्ट्वोवाच मृगाधिपः ॥ २३ ॥\n॥ व्याघ्र उवाच ॥ ॥\nकिं वृथा रुद्यते धेनो मां प्राप्य न हि जीवितम् ॥\nविद्यते कस्यचिन्मूर्खे स्मरेष्टां देवतां ततः ॥ २४ ॥  ॥\n॥ कपिलोवाच ॥ ॥\nस्वजीवितभयाद्व्याघ्र न रोदिमि कथंचन ॥\nपुत्रो मे बालको गोष्ठ्यां क्षीरपायी प्रतीक्षते ॥ २५ ॥\nनाद्यापि स तृणा न्यत्ति तेनाहं शोकविक्लवा ॥\nरोद्मि व्याघ्र सुतस्नेहात्सत्येनात्मानमालभे ॥ २६ ॥\nपाययित्वा सुतं बालं दृष्ट्वा पृष्ट्वा जनं स्वकम् ॥\nपुनः प्रत्यागमिष्यामि यदि त्वं मन्यसे विभो ॥ २७ ॥\n॥ व्याघ्र उवाच ॥ ॥\nगत्वा स्वसुतसांनिध्यं दृष्ट्वात्मीयं च गोकुलम् ॥\nपुनरागमनं यत्ते न च तच्छ्रद्दधाम्यहम् ॥ २८ ॥\nभयान्मां भाषसे चैवं नास्ति प्राणसमं भयम् ॥\nतस्मात्प्राणभयान्न त्वमागमिष्यसि धेनुके ॥ २९ ॥\n॥ कपिलो वाच ॥ ॥\nशपथैरागमिष्यामि सत्यमेतच्छृणुष्व मे ॥\nप्रत्ययो यदि ते भूयान्मां मुञ्च त्वं मृगाधिप ॥ 7.3.29.३० ॥\n॥ व्याघ्र उवाच ॥ ॥\nब्रूहि ताञ्छपथान्भद्रे समागच्छसि यैः पुनः॥\nततोऽहं प्रत्ययं गत्वा मोचयिष्यामि वा न वा ॥ ३१ ॥\n॥ कपिलोवाच ॥ ॥\nवेदाध्ययनसंपन्नं ब्राह्मणं   वंचयेत्तु यः ॥\nतेन पापेन लिप्यामि यद्यहं नागमे पुनः ॥ ३२ ॥\nगुरुद्रोहरतानां च यत्पापं जायते नृणाम् ॥\nतेन पापेन लिप्यामि यद्यहं नागमे  पुनः ॥ ३३ ॥\nयत्पापं ब्राह्मणं हत्वा गां च हत्वा प्रजायते ॥\nतेन पापेन लिप्यामि यद्यहं नागमे पुनः ॥ ३४ ॥\nमित्रद्रोहे च यत्पापं यत्पापं गुरुवंचके ॥\nतेन पापेन लिप्यामि यद्यहं नागमे पुनः ॥ ३५ ॥\nयो गां स्पृशति पादेन ब्राह्मणं पावकं तथा ॥\nतेन पापेन लिप्यामि यद्यहं नागमे पुनः ॥ ३६ ॥\nकूपारामतडागानां यो भंगं कुरुत नरः ॥\nतेन पापेन लिप्यामि यद्यहं नागमे पुनः ॥ ३७ ॥\nकृतघ्नस्य च यत्पापं सूचकस्य च यद्भवेत् ॥\nतेन पापेन लिप्यामि यद्यहं नागमे पुनः ॥ ३८ ॥\nमद्यमांसरतानां च यत्पापं जायते नृणाम् ॥\nतेन पापेन लिप्यामि यद्यहं नागमे पुनः ॥ ३९ ॥\nराजपैशुन्यकर्तॄणां यत्पापं जायते नृणाम् ॥\nतेन पापेन लिप्यामि यद्यहं नागमे पुनः ॥ 7.3.29.४० ॥\nवेदविक्रयकर्तॄणां यत्पापं संप्रजायते ॥\nतेन पापेन लिप्यामि यद्यहं नागमे पुनः ॥ ४१ ॥\nदीयमानं द्विजातीनां निवारयति योऽल्पधीः ॥\nतेन पापेन लिप्यामि यद्यहं नागमे पुनः ॥ ४२ ॥\nविश्वस्तघातकानां च यत्पापं समुदाहृतम् ॥\nतेन पापेन लिप्यामि यद्यहं नागमे पुनः ॥ ४३ ॥\nद्विजद्वेषरतानां हि यत्पापं जायते नृणाम् ॥\nतेन पापेन लिप्यामि यद्यहं नागमे पुनः ॥ ४४ ॥\nपरवादरतानां च पापं यच्च दुरात्मनाम् ॥\nतेन पापेन लिप्यामि यद्यहं नागमे पुनः ॥ ॥ ४५ ॥\nरात्रौ ये पापकर्माणो भक्षंति दधिसक्तुकान् ॥\nतेन पापेन लिप्यामि यद्यहं नागमे पुनः ॥ ४६ ॥\nवृंताकं मूलकं श्वेतं रक्तं येऽश्नंति गृंजनम् ॥\nतेन पापेन लिप्यामि यद्यहं नागमे पुनः ॥ ४७ ॥\n॥ पुलस्त्य उवाच ॥ ॥\nस तस्याः शपथाञ्छ्रुत्वा विस्मयोत्फुल्ललोचनः ॥\nप्रत्ययं च तदा गत्वा व्याघ्रो वाक्यमथाब्रवीत् ॥ ४८ ॥\n॥ व्याघ्र उवाच ॥ ॥\nगच्छ त्वं गोकुले भद्रे पुनरागमनं कुरु ॥\nन चैतदवगंतव्यं यदयं वञ्चितो मया ॥ ४९ ॥\nकपिले गच्छ पश्य त्वं तनयं सुतवत्सले ॥\nपाययित्वा स्तनं पूर्णमवघ्राय च मूर्धनि ॥ 7.3.29.५० ॥\nमातरं भ्रातरं दृष्ट्वा सखीः स्वजनवबांधवान् ॥\nसत्यमेवाग्रतः कृत्वा नान्यथा कर्तुमर्हसि ॥ ५१ ॥\n॥ पुलस्त्य उवाच ॥ ॥\nसाऽनुज्ञाता मृगेन्द्रेण कपिला पुत्रवत्सला ॥।\nअश्रुपूर्णमुखी दीना प्रस्थिता गोकुलं प्रति ॥ ५२ ॥\nवेपमाना भयोद्विग्ना शोकसागरमध्यगा ॥\nकरिणीव हि रौद्रेण हरिणा सा बलीयसा ॥।\nततः स्वगोकुलं प्राप्ता रभमाणा मुहुर्मुहुः ॥ ५३ ॥\nतस्याः शब्दं ततः श्रुत्वा ज्ञात्वा वत्सः स्वमातरम् ॥\nसम्मुखः प्रययौ तूर्णमूर्द्ध्वपुच्छः प्रहर्षितः ॥ ५४ ॥\nअकालागमनं तस्या रौद्रं भंभारवं तथा ॥\nदृष्ट्वा श्रुत्वा च वत्सोऽसौ शंकितः परिपृच्छति ॥ ५५ ॥\n॥ वत्स उवाच ॥ ॥\nन ते पश्यामि सौम्यत्वं दुर्मना इव लक्ष्यमे ॥\nकिमर्थमन्यवेलायां समायाता वदस्व मे ॥ ५६ ॥\n॥ कपिलोवाच ॥ ॥\nपिब पुत्र स्तनं पश्चात्कारणं चापि मे शृणु ॥\nआगताऽहं तव स्नेहात्कुरु तृप्तिं यथेप्सिताम् ॥५७ ॥\nअपश्चिममिदं पुत्र दुर्लभं मातृदर्शनम् ॥\nमयाऽद्य पुत्र गंतव्यं शपथैरागता यतः ॥५८॥\nव्याघ्रस्य कामरूपस्य दातव्यं जीवितं मया ॥\nतेनाहं शपथैर्मुक्ता कारणात्तव पुत्रक ॥ ५९ ॥\nमयाऽद्य तत्र गंतव्यं मृगराजसमीपतः ॥\nयदा च शपथैः पुत्र दास्यामि च कलेवरम् ॥7.3.29.६०॥\n॥ वत्स उवाच ॥ ॥\nअहं तत्र गमिष्यामि यत्र त्वं गंतुमिच्छसि ॥\nश्लाघ्यं हि मरणं मेऽद्य त्वया सह न संशयः ॥६१॥\nएकाकिनाऽपि मर्त्तव्यं यस्मान्मया त्वया विना ॥\nयदि मां सहितं तत्र त्वया व्याघ्रो वधिष्यति ॥६२॥\nया गतिर्मातृभक्तानां ध्रुवं सा मे भविष्यति ॥\nतस्मादवश्यं यास्यामि त्वया सह न संशयः ॥ ६३ ॥\nअथवाऽत्रैव तिष्ठ त्वं शपथाः संतु मे तव ॥\nतव स्थाने प्रयास्यामि मातस्त्वं यदि मन्यसे ॥ ६४ ॥\nजनन्या विप्रयुक्तस्य जीवितं न हि मे प्रियम् ॥\nनास्ति मातृसमः कश्चिद्बालानां क्षीरजीविनाम् ॥ ६५ ॥\nनास्ति मातृसमो नाथो नास्ति मातृसमा गतिः ॥\nये मातृनिरताः पुत्रास्ते यांति परमां गतिम् ॥ ६६ ॥\n॥ कपिलोवाच ॥ ॥\nममैव विहितो मृत्युर्न ते पुत्रक सांप्रतम् ॥\nन चायमन्यभूतानां मृत्युः स्यादन्यमृत्युतः ॥ ६७ ॥\nअपश्चिममिदं पुत्र मातुः सन्देशमुत्तमम् ॥\nशृणुष्वावहितो भूत्वा परिणामसुखावहम् ॥ ६८ ॥\nवने चर सदा वत्स अप्रमादपरो भव ॥\nप्रमादात्सर्वभूतानि विनश्यंति न संशयः ॥ ६९ ॥\nन च लोभेन चर्तव्यं विषमस्थं तृणं क्वचित् ॥\nलोभाद्विनाशो जंतूनामिह लोके परत्र च ॥ 7.3.29.७० ॥\nसमुद्रमटवीं युद्धं विशंते लोभमोहिताः ॥\nलोभादि कार्यमत्युग्रं कुर्वंति त्याज्य एव सः ॥ ७१ ॥\nलोभात्प्रमादादाश्वासात्पुरुषो बाध्यते त्रिभिः ॥\nतस्माल्लोभो न कर्त्तव्यो न प्रमादो न विश्वसेत् ॥ ७२ ॥\nआत्मा च सततं पुत्र रक्षितव्यः प्रयत्नतः ॥\nसर्वेभ्यः श्वापदेभ्यश्च म्लेच्छेभ्यस्तस्करादितः ॥७३॥\nतिर्यग्भ्यः पापयोनिभ्यः सदा विचरता वने ॥\nन च शोकस्त्वया कार्यः सर्वेषां मरणं धुवम् ॥ ७४ ॥\nअस्माकं प्रतिवाचं च शृणु शोकविनाशिनीम् ॥\nयथा हि पथिकः कश्चिच्छायार्थी वृक्षमास्थितः ॥\nविश्रान्तश्च पुनर्याति तद्वद्भूतसमागमः ॥ ७५ ॥\n॥ पुलस्त्य उवाच ॥ ॥\nएवं संभाष्य तं वत्समवघ्राय च मूर्द्धनि ॥\nस्वमातरं सखीवर्गं ततो द्रष्टुं समागता ॥ ७६ ॥\nअब्रवीच्च ततो वाक्यं पुत्रशोकेन दुःखिता ॥\nअंबाः शृणुत मे वाक्यमपश्चिममिदं स्फुटम् ॥ ७७ ॥\nअनाथमबलं दीनं फेनपं मम पुत्रकम् ॥\nमातृशोकाभिसंतप्तं सर्वास्तं पालयिष्यथ ॥ ७८ ॥\nभाविनीनामयं पुत्रः सांप्रतं च विशेषतः ॥\nस्नपनीयः पायितव्यः पोष्यः पाल्यः स्वपुत्रवत् ॥ ७९ ॥\nचरंतं विषमे स्थाने चरंतं परगोकुले ॥\nअकार्येषु प्रवर्तंतं हे सख्यो वारयिष्यथ ॥ 7.3.29.८० ॥\nक्षमध्वं च महाभागा यास्येऽहं सत्यसंश्रयात् ॥\nयत्राऽसौ तिष्ठते व्याघ्रो मुक्ताऽहं येन सांप्रतम् ॥ ८१॥\nसर्वास्ता वचनं श्रुत्वा तस्याः शोकसमन्विताः ॥\nविषादं परमं गत्वा वाक्यमूचुः सुदुःखिताः॥ ८२॥\nकपिले नैव गंतव्यं न ते दोषो भविष्यति॥\nप्राणात्यये न दोषोऽस्ति संपराये च दारुणे॥ ८३॥\nअत्र गाथा पुरा गीता मुनिभिर्धर्मवादिभिः॥\nप्राणात्यये समुत्पन्ने शपथे नास्ति पातकम्॥ ८४॥\nकपिलोवाच॥\nप्राणिनां प्राण रक्षार्थं वदाम्येवानृतं वचः ॥\nनात्मार्थमुपयुञ्जामि स्वल्पमप्यनृतं क्वचित् ॥ ८५ ॥\nअश्वमेधसहस्रं तु सत्यं च तुलया धृतम् ॥\nअश्वमेधसहस्राद्धि सत्यमेव विशिष्यते ॥ ८६ ॥\nतस्मान्नानृतमात्मानं करिष्ये जीविताशया ॥\nआज्ञापयतु मामार्या यास्ये यत्र मृगाधिपः ॥ ८७ ॥\n॥ वयस्या ऊचुः ॥ ॥\nकपिले त्वं नमस्कार्या सर्वैरपि सुरासुरैः ॥\nयत्त्वं परमसत्येन प्राणांस्त्यजसि दुस्त्यजान् ॥ ८८ ॥\nअवश्यं न च ते भावी मृत्युः सत्यात्कथंचन ॥\nप्रमाणं यदि सत्यं हि व्रज पंथाः शिवोऽस्तु ते ॥ ८९ ॥\n॥ पुलस्त्य उवाच ॥ ॥\nएवमुक्ता च कपिला गता यत्र मृगाधिपः ॥\nअथासौ कपिलां दृष्ट्वा विस्मयोत्फुल्ललोचनः ॥\nअब्रवीत्प्रश्रितं वाक्यं हर्षगद्गदया गिरा ॥ 7.3.29.९० ॥\n॥ व्याघ्र उवाच ॥ ॥\nस्वागतं तव कल्याणि कपिले सत्यवादिनि ॥\nनहि सत्यवतां किंचिदशुभं विद्यते क्वचित् ॥ ९१ ॥\nत्वयोक्तं कपिले पूर्वं शपथैरागमाय च ॥\nतेन मे कौतुकं जातं याताऽऽगच्छेत्पुनः कथम् ॥ ९२ ॥\nतस्माद्गच्छ मया मुक्ता यत्राऽसौ तनयस्तव ॥\nतिष्ठते गोकुले बद्धः क्षीरपायी सुदुःखितः ॥९३॥ ॥\n॥ पुलस्त्य उवाच ॥ ॥\nएतस्मिन्नेव काले तु स राजा प्रकृतिं गतः ॥\nमृगीशापेन निर्मुक्तो दिव्यरूपवपुर्धरः ॥\nततोऽब्रवीत्प्रहृष्टात्मा कपिलां सत्यवादिनीम् ॥ ९४ ॥\n॥ राजोवाच ॥ ॥\nप्रसादात्तव मुक्तोऽहं शापादस्मात्सुदारुणात् ॥\nकिं ते प्रियं करोम्यद्य धेनुके ब्रूहि सत्वरम् ॥ ९५ ॥\n॥ कपिलोवाच ॥ ॥\nकृतकृत्याऽस्मि राजेन्द यत्त्वं मुक्तोऽसि किल्बिषात्॥\nपिपासा बाधतेत्यर्थं सांप्रतं जलमानयम् ॥ ९६ ॥\nनैवानृतं विजानीहि सत्यमेतन्मयोदितम् ॥ ९७ ॥\n॥ पुलस्त्य उवाच ॥ ॥\nअथासौ पार्थिवो हस्ते चापमादाय सत्वरम् ॥\nसज्यं कृत्वा शरं गृह्य जघान धरणीतलम् ॥ ९८ ॥\nततः सलिलमुत्तस्थौ निर्मलं शीतलं शुभम् ॥\nतत्र सा कपिला स्नात्वा वितृषा समपद्यत ॥ ९९ ॥\nएतस्मिन्नन्तरे धर्मः स्वयं तत्र समागतः ॥\nअब्रवीत्कपिलां हृष्टो वरं वरय शोभने ॥7.3.29.१०० ॥\nतव सत्येन तुष्टोऽहं नास्ति ते सदृशी क्वचित् ॥\nत्रैलोक्ये सकले धेनुर्न भविष्यति वै शुभे ॥ १०१ ॥\n॥ कपिलोवाच ॥ ॥\nप्रसादात्तव गच्छेय सह राज्ञा सगोकुला ॥\nसुप्रभेण पदं दिव्यं जरामरणवर्जितम्॥ १०२ ॥\nमन्नाम्ना ख्यातिमायातु पुण्यमेतज्जलाशयम् ॥\nसर्वपापहरं नृणां सर्वकामप्रदं तथा ॥ १०३ ॥\n॥ धर्म उवाच ॥ ॥\nयेऽत्र स्नानं करिष्यंति सुपुण्ये सलिले शुभे ॥\nचतुर्द्दश्यां विशेषेण ते यास्यंति परां गतिम् ॥ १०४ ॥\nतव नाम्ना सुपुण्यं हि तीर्थमेतद्भविष्यति ॥\nदर्शमुद्दिश्य मर्त्यस्तु प्राप्स्यते गोसहस्रकम् ॥\nस्नानाल्लक्षगुणं दानात्पुण्यं चैव तथाऽक्षयम् ॥ १०५ ॥\nयेऽत्र श्राद्धं करिष्यंति मानवाः सुसमाहिताः॥\nसर्वदानफलं तेषां भुक्तिमुक्ती महात्मनाम् ॥ १०६ ॥\nअपि कीटपतंगा ये तृषार्ताः सलिले शुभे ॥\nमज्जयिष्यति यास्यंति तेऽपि स्थानं दिवौकसाम्॥ १०७ ॥\nकिं पुनर्भक्तिसंयुक्ता मानवाः सत्यवादिनः ॥\nमनस्विनो महाभागाः श्रद्धावंतो विचक्षणाः ॥ १०८ ॥\n॥ पुलस्त्य उवाच ॥ ॥\nएतस्मिन्नेव काले तु विमानानि सहस्रशः ॥\nसमायातानि राजेंद्र कपिलायाः प्रभावतः ॥ १०९ ॥\nतान्यारुह्याथ कपिला गोपगोकुलसंकुला ॥\nसुप्रभेण समायुक्ता तत्पदं परमं गता ॥ 7.3.29.११० ॥\nतस्मात्सर्वप्रयत्नेन तत्र स्नानं समाचरेत् ॥\nश्राद्धं चैवात्मनः शक्त्या दानं पार्थिवसत्तम ॥ ॥ १११ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे कपिलातीर्थमाहात्म्यवर्णनंनामैकोनत्रिंशोऽध्यायः॥२९॥"
  }
]
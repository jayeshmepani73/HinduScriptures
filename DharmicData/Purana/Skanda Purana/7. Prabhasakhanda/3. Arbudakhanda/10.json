[
  {
    "text": "॥ ययातिरुवाच ॥ ॥\nकेदारं श्रूयते ब्रह्मन्पर्वते च हिमाचले ॥\nगंगा तस्माद्विनिष्क्रान्ता प्रविष्टा पूर्वसागरम् ॥ १ ॥\nतथा सरस्वती देवी चूतवृक्षाद्विनिर्गता ॥\nपश्चिमं सागरं प्राप्ता गृहीत्वा वडवानलम्॥ २ ॥\nकथमत्र समायातः केदारश्चात्र कौतुकम्॥\nसर्वं विस्तरतो ब्रूहि विचित्रं मम भूसुर ॥ ३ ॥\n॥ पुलस्त्य उवाच ॥ ॥\nसत्यमेतन्महाराज यन्नोऽत्र परिपृच्छसि ॥\nशृणुष्वावहितो भूत्वा यथा जातं श्रुतं तु वै ॥ ४ ॥\nगंगाद्यानि च तीर्थानि केदाराद्या दिवौकसः ॥\nमया सह पुरा देवाः शक्राद्या नृपसत्तमाः ॥ ५ ॥\nब्रह्माणं प्रति राजेन्द्र गताः सर्वे महर्षयः॥\nसर्वे तत्र कथाश्चक्रुर्धर्म्या नाना पृथक्पृथक् ॥ ६ ॥\nसमुदाये च देवानां सर्वतीर्थानि पार्थिव ॥\nक्षेत्राण्युप स्थितान्येव वनान्युपवनानि च ॥ ७ ॥\nततः कथाप्रसंगेन इन्द्रः प्राह चतुर्मुखम् ॥\nकौतुकेन समायुक्तः पप्रच्छ नृपसत्तम ॥ ८ ॥ ॥\n॥ इन्द्र उवाच ॥ ॥\nभगवन्पुण्यमाहात्म्यं श्रोतुमिच्छामि सांप्रतम् ॥\nप्रमाणं चैव सर्वेषां कृतादीनां पृथग्विधम् ॥ ९ ॥\n॥ ब्रह्मोवाच ॥ ॥\nलक्षं सप्तदश प्रोक्तं युगमानं सुराधिप ॥\nअष्टाविंशतिभिः सार्द्धं सहस्रैः कृतमुच्यते ॥ 7.3.10.१० ॥\nलक्षद्वादशभिः प्रोक्तं युगं त्रेताभिसंज्ञितम् ॥\nषण्णवत्यधिकैश्चैव सहस्रैः परिमाणितम्॥ ११ ॥\nलक्षाण्यष्टौ चतुःषष्टिसहस्रैः परिकीर्तितम् ॥\nततो वै द्वापरं नाम युगं देवप्रकीर्तितम् ॥ १२ ॥\nलक्षैश्चतुर्भिर्विख्यातो द्वात्रिंशद्भिः कलिस्तथा॥\nसहस्रैश्च सुरश्रेष्ठ युगमानमितीरितम्॥ १३॥\nचतुष्पदः कृते धर्मः शुक्लवर्णो जनार्दनः॥\nन दुर्भिक्षं न च व्याधिस्तस्मिन्भवति वै क्वचित् ॥ १४ ॥\nक्रियते च तदा धर्मो नाकाले मरणं नृणाम् ॥\nलांगलेन विना सस्यं भूरिक्षीराश्च धेनवः ॥ १५ ॥\nकामः क्रोधो भयं लोभो मत्सरश्चाभ्यसूयता ॥\nतस्मिन्युगे सहस्राक्ष न भवंति कदाचन ॥ १६ ॥\nततस्त्रेतायुगे जातस्त्रिपादो धर्म एव च ॥\nचिरायुषो नरास्तस्मिन्रक्तवर्णो जनार्दनः ॥ १७ ॥\nतस्मिन्यज्ञाः प्रवर्त्तंते प्राणिनामिष्टदायिनः ॥\nन कामादिप्रवृत्तिश्च  तस्मिन्संजायते नृणाम्॥ १८ ॥\nतपसा ब्रह्मचर्येण स्नानैर्दानैः पृथग्विधैः ॥\nतथा यज्ञैर्जपैर्होमैस्तत्र वृत्तिर्भवेन्नृणाम् ॥ १९ ॥\nततस्तु द्वापरं नाम तृतीयं युग मुच्यते ॥\nद्विपदो धर्मः सञ्जातः पीतवर्णो जनार्द्दनः ॥ 7.3.10.२० ॥\nफलाकांक्षाप्रवृत्तानि जपयज्ञतपांसि च ॥\nसत्यानृतान्वितो लोको द्वापरे सुरसत्तम ॥ २१ ॥\nतत्रान्योन्यं महीपाला युयुधुर्वसुधातले ॥\nसुपूताश्च दिवं यांति यज्ञैरिष्ट्वा जनार्दनम् ॥ २२ ॥\nततः कलियुगं घोरं चतुर्थं तु प्रव र्त्तते ॥\nएकपादो भवेद्धर्मः संत्रस्तो नित्यपूजने ॥ २३ ॥\nकृष्णवर्णो भवेद्विष्णुः पापाधिक्यं प्रवर्तते ॥\nमाया च मत्सरश्चैव कामः क्रोधस्तथा भयम् ॥ २४ ॥\nअर्थलुब्धास्तथा भूपा लोभमोहशतान्विताः ॥\nअल्पायुषो नरास्तत्र अल्पसस्या च मेदिनी ॥ २५ ॥\nअल्पक्षीरास्तथा गावः सत्यहीना द्विजातयः ॥\nतत्र मायाविनो लोका जैह्व्यौपस्थ्यपरायणाः ॥ २६ ॥\nसत्यहीनास्तथा पापा भविष्यंति कलौ युगे ॥\nतत्र षोडशमे वर्षे नराः पलितकुन्तलाः ॥ २७ ॥\nनार्यो द्वादशमे वर्षे भविष्यंति सुगर्भिताः ॥\nभविष्यति क्रमाद्वर्णसंकरश्च सुराधिप ॥ २८ ॥\nएकाकारा भविष्यंति सर्ववर्णाश्रमाश्च वै ॥\nनाशं यास्यंति यज्ञाश्च कुलधर्मः सनातनः ॥ २९ ॥\nव्यर्थानि तत्र तीर्थानि म्लेच्छस्पृष्टानि सर्वशः ॥\nभविष्यंति सुरश्रेष्ठ प्रभावरहितानि च ॥ 7.3.10.३० ॥\nएतच्छ्रुत्वा ततो वाक्यं ब्रह्मणोऽव्यक्तजन्मनः ॥\nतत्र स्थितानि तीर्थानि ब्रह्माणमिदमब्रुवन् ॥ ॥ ३१ ॥\n॥ तीर्थान्यूचुः ॥ ॥\nकथं वयं भविष्यामः संप्राप्ते दारुणे कलौ ॥\nस्थानं नो ब्रूहि देवेश स्थातव्यं च सदैव हि ॥ ३२ ॥\n॥ ब्रह्मोवाच ॥ ॥\nअर्बुदः पर्वतश्रेष्ठः कलिस्तत्र न विद्यते ॥\nअतस्तत्र च गंतव्यं तीर्थैरायतनैः सह ॥ ३३ ॥\nअपि कृत्वा महत्पापमर्बुदं प्रेक्षते तु यः ॥\nकलिदोषविनिर्मुक्तः स यास्यति परां गतिम् ॥३४॥\n॥ पुलस्त्य उवाच ॥ ॥\nएवमुक्त्वा चतुर्वक्त्रो ब्रह्मलोकं गतो नृप ॥\nततः सर्वाणि तीर्थानि गतानि च कलौ युगे ॥ ३५ ॥\nभूमावर्बुदशैलेन्द्रे संस्थितानि कलेर्भयात् ॥\nगंगा सरस्वती चैव यमुना पुष्कराणि च ॥ ३६ ॥\nकुरुक्षेत्रं प्रभासं च ब्रह्मावर्तं तथैव च॥\nतिस्रःकोट्योऽर्द्धकोटिश्च यानि तीर्थानि भूतले ॥ ३७ ॥\nतेषां वासश्च सञ्जातः पर्वतेऽर्बुदसंज्ञिके ॥\nएवं तत्र समापन्ना गंगा चैव सरस्वती ॥ ३८ ॥\nतत्र शांता नराः सम्यक्परं निर्वाणमाप्नुयुः ॥\nश्राद्धं कृत्वा महाराज स्वर्गे यांति च पूर्वजाः ॥ ३९ ॥\nशृणु तत्राभवत्पूर्वं यदाश्चर्यं महामते ॥\nऋषिर्मंकणकोनाम सरस्वत्यास्तटे स्थितः ॥ 7.3.10.४० ॥\nतपस्तेपे सुधर्मात्मा कामक्रोधविवर्जितः ॥\nतस्यैवं वर्तमानस्य क्षुतमासीत्कदाचन ॥ ४१ ॥\nपित्तं प्रपतितं तत्र तच्च रक्तमयं बभौ ॥\nतद्दृष्ट्वाऽतीव हृष्टः स मंकणर्षिर्बभूव ह ॥ ४२ ॥\nसिद्धोऽहमिति विज्ञाय ततो नृत्यं चकार सः ॥\nतस्यैवं वर्तमानस्य जगत्स्थावरजंगमम् ॥ ४३ ॥\nतत्र संक्षोभमापन्नं सागरा अपि चुक्षुभुः ॥\nगृहकृत्यानि संत्यज्य सर्वे विस्मयमा गताः ॥ ४४ ॥\nतस्यैवं नृत्यमानस्य सर्वे लोका नृपोत्तम ॥\nननृतुः पार्थिवश्रेष्ठ प्रभावात्तस्य सन्मुनेः ॥ ४५ ॥\nततो देवगणाः सर्वे गत्वा कामनिषूदनम् ॥\nयथाऽयं नृत्यते नैव तथा कुरु महेश्वर ॥४६॥\nअथ ब्राह्मणरूपेण शंभुनोक्तो द्विजोत्तमः ॥\nत्वया ब्रह्मंस्तपस्तप्तमधुना नृत्यते कथम् ॥ ॥ ४७ ॥\n॥ मंकण उवाच ॥ ॥\nकिं न पश्यसि हे ब्रह्मन्रक्तं पित्तं च मे स्थितम् ॥\nसंजातं सिद्धिमापन्नो रक्तं पित्तं यतो मम ॥ ४८ ॥\nएतस्मात्कारणाद्धर्षाद्द्विज नृत्यं करोम्यहम् ॥\nएवमुक्तस्ततस्तेन देवदेवो महेश्वरः ॥ ४९ ॥\nतर्जन्या ताडयामास स्वांगुष्ठं नृपसत्तम ॥\nततोंगुष्ठाद्विनिष्क्रांतं भस्म वै बिसपांडुरम् ॥ 7.3.10.५० ॥\nततो मंकणकं प्राह पश्य विप्र करान्मम ॥\nशुभ्रं भस्म विनिष्क्रांतं पश्य मे द्विज कौतुकम् ॥ ५१ ॥ ॥\n॥ पुलस्त्य उवाच ॥ ॥\nतद्दृष्ट्वा विस्मितो विप्रो ज्ञात्वा तं वृषभध्वजम् ॥\nजानुभ्यामवनिं गत्वा वाक्यमेतदुवाच ह ॥५२॥\n॥ मंकण उवाच ॥ ॥\nनूनं भवान्महादेवः साक्षाद्दृष्टः प्रसीद मे ॥\nनिश्चितं त्वं मया ज्ञात एतन्मे हृदि वर्तते ॥ ५३ ॥\nनान्यस्यायं प्रभावश्च त्वया यो मे प्रदर्शितः ॥\nमां समुद्धर देवेश कृपां कृत्वा महेश्वर ॥ ५४ ॥\n॥ श्रीमहादेव उवाच ॥ ॥\nसम्यग्ज्ञातोऽस्मि विप्रेन्द्र त्वयाऽहं नात्र संशयः ॥\nवरं वरय भद्रं ते नृत्याधिक्यं यतः कृतम् ॥ ५५ ॥\n॥ मंकण उवाच ॥ ॥\nयेऽत्र स्नानं प्रकुर्वंति सरस्वत्यां समाहिताः ॥\nत्वत्प्रसादात्फलं तेषां राजसूयाश्वमेधयोः ॥ ५६ ॥\n॥ श्रीमहादेव उवाच ॥ ॥\nयेऽत्र स्नानं करिष्यंति सरस्वत्यां समाहिताः ॥\nते यास्यंति परं स्थानं जरामरणवर्जितम् ॥ ५७ ॥\nअत्र गंगासरस्वत्योः संगमे लोकविश्रुते ॥\nश्राद्धं कुर्युर्द्विजश्रेष्ठ ते यास्यंति परां गतिम् ॥ ५८ ॥\nसुवर्णं येऽत्र दास्यंति यथाशक्त्या द्विजोत्तमे ॥\nसर्व पापविनिर्मुक्तास्ते यास्यन्ति परां गतिम् ॥ ५९ ॥\nइत्युक्त्वांतर्दधे राजन्देवदेवो महेश्वरः ॥ 7.3.10.६० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽर्बुदाचले कलियुगपभावात्सर्वतीर्थागमनवर्णनंनाम दशमोऽध्यायः ॥ १० ॥"
  }
]
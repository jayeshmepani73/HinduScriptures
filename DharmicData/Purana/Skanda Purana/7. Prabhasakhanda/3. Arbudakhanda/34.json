[
  {
    "text": "॥ पुलस्त्य उवाच ॥ ॥\nकृष्णतीर्थं ततो गच्छेत्कृष्णस्य दयितं सदा ॥\nयत्र सन्निहितो नित्यं स्वयं विष्णुर्महीपते ॥  ॥\n॥ ययातिरुवाच ॥ ॥\nकृष्णतीर्थं कथं तत्र जातं ब्राह्मणसत्तम ॥\nकस्मिन्काले मुने ब्रूहि सर्वं विस्तरतो मम ॥ ॥॥ २ ॥\n॥ पुलस्त्य उवाच ॥ ॥\nतस्मिन्नेकार्णवे घोरे नष्टे स्थावरजंगमे ॥\nचंद्रार्कपवने नष्टे ज्योतिषि प्रलयं गते ॥ ३ ॥\nततो युगसहस्रांते विबुद्धः कमलासनः ॥\nएकाकी चिंतयामास कथं सृष्टिर्भवेदिति ॥ ४ ॥\nभ्रमंश्चापि चतुर्वक्त्रो यावत्पश्यति दूरतः ॥\nचतुर्भुजं विशालाक्षं पुरुषं पुरतः स्थितम् ॥ ५ ॥\nतं चोवाच चतुर्वक्त्रः कस्त्वं केन विनिर्मितः ॥\nकिमर्थमिह संप्राप्तः सर्वं विस्तरतो वद ॥ ६ ॥\nतमुवाचाथ गोविंदः प्रहसञ्छ्लक्ष्णया गिरा ॥ ७ ॥\nअहमाद्यः पुमानेको मया सृष्टो भवानपि ॥\nस्रष्टुमिच्छामि भूयोऽपि भूतग्रामं चतुर्विधम् ॥ ८॥\n॥ पुलस्त्य उवाच ॥ ॥\nतस्य तद्वचनं श्रुत्वा क्रुद्धो देवः पितामहः ॥\nअब्रवीत्परुषं वाक्यं भर्त्सयंश्च पुनःपुनः ॥ ९ ॥\nसृष्टस्त्वं हि मया मूढ प्रथमोऽहमसंशयम् ॥\nत्वादृशानां सहस्राणि करिष्येऽहमसंशयम् ॥ 7.3.34.१० ॥\nएवं विवदमानौ तौ मिथो राजन्महाद्युती ॥\nस्पर्धया रोषताम्राक्षौ युयुधाते परस्परम्॥ ११ ॥\nमुष्टिभिर्बाहुभिश्चैव नखैर्दंतैर्विकर्षणैः ॥\nएवं वर्षसहस्रं तु तयोर्युद्धमवर्त्तत ॥ १२ ॥\nततो वर्षसहस्रांते तयोर्मध्ये नृपोत्तम ॥\nप्रादुर्भूतं महालिंगं दिव्यं तेजोमयं शुभम् ॥ १३ ॥\nएतस्मिन्नेव काले तु वागुवाचाशरीरिणी ॥\nयुद्धाद्ब्रह्मन्निवर्तस्व त्वं च विष्णो ममाज्ञया ॥ १४ ॥\nएतन्माहेश्वरं लिंगं योऽस्य चांते गमिष्यति ॥\nस ज्येष्ठः स विभुः कर्त्ता युवयोर्नात्र संशयः ॥ १५ ॥\nअधोभागं व्रजत्वेक एकश्चोर्द्ध्वं ममाज्ञया ॥\nतच्छ्रुत्वा सत्वरो ब्रह्मा व्योममार्गं समाश्रितः ॥ १६ ॥\nविदार्य वसुधां कृष्णोऽप्यधस्तात्सत्वरं गतः ॥\nस भित्त्वा सप्तपातालानधो यावत्प्रयाति च ॥\nतावत्कालाग्निरुद्रस्तु दृष्टस्तेन महात्मना ॥ १७ ॥\nगंतुमिच्छंस्ततोऽधस्ताद्यावद्वेगं करोति सः ॥\nतावत्तस्यार्चिभिर्दग्धः कृष्णत्वं समपद्यत ॥ १८ ॥\nततो मूर्छाभिसंतप्तो दह्यमानोऽद्भुताग्निना ॥\nनिवर्त्य सहसा विष्णुर्वैलक्ष्यं परमं गतः ॥ १९ ॥\nतथा लिंगं समासाद्य भक्त्या पूजा कृता ततः ॥\nवेदोक्तैः परमैः सूक्ष्मैः स्तुतिं चक्रे महीपते ॥ 7.3.34.२० ॥\nब्रह्माऽपि व्योममार्गेण गतो हंसविमानतः ॥\nदिव्यं वर्षसहस्रं तु तस्यांतं नाभ्यपद्यत ॥ २१ ॥\nततो वर्षसहस्रांते केतकीं सोऽप्यपश्यत ॥\nआयांतीं व्योममार्गेण तया पृष्टश्चतुर्मुखः ॥ २२ ॥\nक्व त्वया गम्यते ब्रह्मन्निरालंबे महापथि ॥\nशून्ये तत्त्वं समाचक्ष्व परं कौतूहलं हि मे ॥ २३ ॥\n॥ ब्रह्मोवाच ॥ ॥\nमम स्पर्धा समुत्पन्ना विष्णुना सह शोभने ॥\nलिंगस्यास्य हि पर्यंतं यो लभिष्यति चावयोः ॥ २४ ॥\nस ज्यायानितरो हीनो ह्येतदुक्तं पिनाकिना ॥\nप्रस्थितोऽहं ततश्चोर्द्ध्वमधोमार्गं गतो हरिः ॥ २५ ॥\nलब्ध्वा लिंगस्य पर्यंतं यास्यामि क्षितिमंडले ॥\nतस्य तद्वचनं श्रुत्वा तत्पुष्पमभ्यभाषत ॥ २६ ॥\nव्यर्थश्रमोऽसि लोकेश नांतो लिंगस्य विद्यते ॥\nचतुर्युगसहस्राणां कोटिरेका पितामह ॥ २७ ॥\nलिंगमूर्ध्नः पतंत्या मे कालो जातो महाद्युते ॥\nतथापि क्षिति पृष्ठं तु न प्राप्तास्मि कथंचन ॥ २८ ॥\nयावत्कालेन हंसस्ते योजनं संप्रगच्छति ॥\nतावत्कालेन गच्छामि योजनानामहं शतम् ॥ २९ ॥\nतस्मान्निवर्तनं युक्तं मम वाक्येन ते विभो ॥\nदर्शयित्वा च मां विष्णोर्ज्येष्ठत्वं व्रज सांप्रतम् ॥ 7.3.34.३० ॥\nततो हृष्टमना भूत्वा गृहीत्वा तां चतुर्मुखः ॥\nपुनर्वर्षसहस्रांते भूमिपृष्ठमुपागतः ॥\nदर्शयामास तां विष्णोरेषा लिंगस्य मूर्धतः ॥ ३१ ॥\nमयाऽऽनीता शुभा माला लब्धश्चांतं चतुर्भुज ॥\nत्वया लब्धो न चासत्यं वद मे पुरुषोत्तम ॥ ३२ ॥\n॥ विष्णुरुवाच ॥ ॥\nअनंतस्याप्रमेयस्य देवदेवस्य शूलिनः ॥\nनाहं शक्तः परं पारं गंतुं ब्रह्मन्कथंचन ॥ ३३ ॥\nयदि त्वयाऽस्य पर्यंतो लब्धो ब्रह्मन्कथंचन ॥\nतत्ते तुष्टिं गतो नूनं देवदेवो महेश्वरः ॥ ३४ ॥\nनान्यथा चास्य पर्यंतो दृश्यते केन चित्क्वचित् ॥\nतस्माज्ज्येष्ठो भवाञ्छ्रेष्ठः कनिष्ठोऽहमसंशयम् ॥ ३५ ॥\n॥ पुलस्त्य उवाच ॥ ॥\nएतस्मिन्नेव काले तु भगवान्वृषभध्वजः ॥\nकोपं चक्रे महाराज ब्रह्माणं प्रति तत्क्षणात् ॥ ३६ ॥\nअथाह दर्शनं गत्वा धिग्धिग्व्यर्थप्रजल्पक ॥\nमिथ्या प्रजल्पमानेन किमिदं साहसं कृतम् ॥ ॥ ३७ ॥\nयस्मात्त्वया मृषा प्रोक्तं मम पर्यंतदर्शनम् ॥\nतस्मात्त्वं सर्ववर्णानां पूजार्हो न भविष्यसि ॥ ३८ ॥\nये च त्वां पूजयिष्यंति मानवा मोह संयुताः ॥\nते कृच्छ्रं परमं प्राप्य नाशं यास्यंति कृत्स्नशः ॥ ३९ ॥\nकेतक्या च तथा प्रोक्तं यस्मात्तस्मात्सुदुष्टया ॥\nअस्या हि स्पर्शनाल्लोकः श्वपाकत्वं प्रयास्यति ॥ 7.3.34.४० ॥\nएवं शापो तयोर्दत्त्वा देवः प्रोवाच केशवम् ॥\nप्रसन्नवदनो भूत्वा तदा तुष्टो महेश्वरः ॥ ४१ ॥\n॥ भगवानुवाच ॥ ॥\nवासुदेव महाबाहो तुष्टस्तेऽहं महामते॥\nसत्यसंभाषणादेव वरं वरय सुव्रत ॥४२॥\n॥ श्रीवासुदेव उवाच॥ ॥\nएष एव वरः श्लाघ्यो यत्त्वं तुष्टो महेश्वरः ॥\nन चापुण्यवतां देव त्वं तुष्टिमधिगच्छसि ॥\nअवश्यं यदि मे देयो वरो देवेश्वर त्वया ॥४३॥\nलिंगमेतदनंताख्यं लघुतां नय मा चिरम्॥\nयेन सृष्टिर्भवेल्लोके व्याप्तं विश्वमनेन तु ॥ ४४ ॥\n॥ पुलस्त्य उवाच ॥ ॥\nततः संक्षिप्य तल्लिंगं लघु कृत्वा महेश्वरः ॥\nअब्रवीत्केशवं भूयः शृणु वाक्यमिदं हरे ॥ ४५ ॥\nएतन्मेध्यतमे देशे लिंगं स्थापय मे हरे ॥\nपूजय त्वं विधानेन परं श्रेयः प्रपत्स्यसे ॥ ४६ ॥\nमम तेजोविनिर्दग्धः कृष्णत्वं हि यतो गतः ॥\nकृष्ण एव ततो नाम लोके ख्यातिं गमिष्यति ॥ ४७ ॥\nकृष्णकृष्णेति ते नाम प्रातरुत्थाय मानवः ॥\nकीर्तयिष्यति यो भक्त्या स याति परमां गतिम् ॥४८॥\n॥ पुलस्त्य उवाच ॥ ॥\nएवमुक्त्वा तमीशानस्तत्रैवांतरधीयत ॥\nवासुदेवोऽपि तल्लिंगं गृहीत्वाऽर्बुदपर्वते ॥\nनिर्झरे स्थापयामास सुपुण्ये विमलोदके ॥ ४९ ॥\nकृष्णतीर्थं ततो जातं नाम्ना हि धरणीतले ॥\nशृणु पार्थिवशार्दूल तत्र स्नातस्य यत्फलम् ॥ 7.3.34.५० ॥\nस्नात्वा कृष्णह्रदे पुण्ये तल्लिंगं पश्यते तु यः ॥\nसर्वतीर्थोद्भवं श्रेयः स मर्त्त्यो लभतेऽखिलम् ॥ ५१ ॥\nतथा च सर्वदानानां निष्कामः प्राप्नुयात्फलम् ॥\nसकामोऽपि फलं चेष्टं यद्यपि स्यात्सुदुर्ल्लभम् ॥ ५२ ॥\nतस्मात्सर्वप्रयत्नेन स्नानं तत्र समाचरेत् ॥\nय इच्छेच्छाश्वतं श्रेयो नात्र कार्या विचारणा ॥ ५३ ॥\nएकादश्यां महाराज निराहारो जितेन्द्रियः ॥\nयस्तत्र जागरं कृत्वा लिंगस्याग्रे सुभक्तितः ॥ ५४ ॥\nप्रभाते कुरुते श्राद्धं यस्तु श्रद्धासमन्वितः ॥\nपितृन्संतारयेत्सर्वान्पूर्वजैः सह धर्मवित् ॥ ५५ ॥\nतिलान्कृष्णान्नरस्तत्र ब्राह्मणेभ्यो ददाति यः ॥\nब्रह्महत्यादिभिः पापैः स मर्त्त्यो मुच्यते ध्रुवम् ॥ ॥ ५६ ॥\nदर्शनादेव राजेन्द्र कृष्णतीर्थस्य मानवः ॥\nमुच्यते सर्वपापेभ्यो नात्र कार्या विचारणा ॥ ५७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कृष्णतीर्थमाहात्म्यवर्णनंनाम चतुस्त्रिंशोऽध्यायः ॥ ३४ ॥"
  }
]
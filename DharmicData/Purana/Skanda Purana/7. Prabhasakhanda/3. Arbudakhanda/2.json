[
  {
    "text": "॥ वसिष्ठ उवाच ॥ ॥\nआसीत्पूर्वं मुनिर्नाम्ना गौतमश्च महातपाः ॥\nअहिल्या दयिता तस्य धर्मपत्नी यशस्विनी ॥ १ ॥\nशिष्यानध्यापयामास स मुनिः शतशस्तदा ॥\nश्रुताध्ययनसंपन्नान्विससर्ज ततो गृहान्॥ २ ॥\nतस्यान्योऽपि च यः शिष्यो गुरुभक्तिपरायणः ॥\nउत्तंको नाम मेधावी न्यवसत्तस्य मन्दिरे ॥ ३ ॥\nन तं विसर्जयामास जरयापि परिप्लुतम्॥\nउत्तंकोऽपि सुशिष्यत्वान्नो वेत्ति पलितं शिरः ॥ ४ ॥\nजातकार्यसमायुक्तो विद्यापारंगतोऽपि सः ॥\nकेनचित्त्वथ कालेन काष्ठार्थं स बहिर्ययौ ॥ ५ ॥\nप्रभूतानि समादाय आश्रमं परमं गतः ॥\nअथासौ न्यक्षिपत्तत्र भूतले काष्ठसंचयम्॥ ६ ॥\nकाष्ठलग्नां तदा श्वेतां जटामेकां ददर्श सः ॥\nस दृष्ट्वा दुःखमापन्नः कृपणं पर्यचिन्तयत् ॥७॥\nधिग्धिङ्मे जीवितं नष्टं कुतः कार्यरतस्य च ॥\nकलत्र संग्रहं नैव मया कृतमबुद्धिना॥८॥\nभविष्यति कुलच्छेदः शैथिल्यान्मम दुर्मतेः॥\nगुरुपत्न्या च संदृष्ट उत्तंको दुःखितस्तदा॥९॥\nतस्य दुःखं तथा क्षिप्रं गौतमाय निेवेदितम्॥\nगौतमेन तथेत्युक्त्वा मृदुवाण्या स भाषितः॥7.3.2.१०॥\nवत्स गच्छ गृहं त्वं च अग्निहोत्रादिकाः क्रियाः॥\nपालयस्व विधानेन पत्न्या सह न संशयः ॥ ११ ॥\nइत्युक्तो गुरुणा सोऽपि प्रत्युवाच गुरुं प्रति ॥\nदक्षिणां प्रार्थय स्वामिन्नहं दास्याम्यसंशयम् ॥ १२ ॥\n॥ गौतम उवाच ॥ ॥\nसेवा कृता त्वया वत्स महती मम सर्वदा ॥\nतेनैव परिपूर्णत्वं जातं मे नात्र संशयः ॥ १३ ॥ ॥\n॥ उत्तंक उवाच ॥ ॥\nकिंचिद्ग्राह्यं त्वया स्वामिन्सन्तोषो जायते मम ॥\nत्वत्प्रसादान्मुनिश्रेष्ठ विद्यापारंगतोऽस्म्यहम् ॥ १४ ॥\n॥ गौतम उवाच ॥ ॥\nन ग्राह्यं च मया पुत्र सन्तुष्टः सेवयास्म्यहम् ॥\nनेच्छाम्यहं धनं त्वत्तः सुखं गच्छ गृहं प्रति ॥ १५ ॥\nइत्युक्तो गुरुणा सोऽपि मातरं चाभ्यभाषत ॥\nकिंचिद्ग्राह्यं मया मातः सन्तोषो दीयतां मम ॥ १६ ॥\n॥ गुरुपत्न्युवाच ॥ ॥\nसौदासं गच्छ पुत्र त्वं ममाज्ञां कुरु सत्वरम् ॥\nमदयन्ती प्रिया तस्य धर्मपत्नी यशस्विनी ॥ १७ ॥\nकुण्डलेऽथानय क्षिप्रं मदयंत्याश्च पुत्रक ॥\nनो चेच्छापं प्रदास्यामि पञ्चमेऽह्नि न आगतः ॥ १८ ॥\nइत्युक्तो गुरुपत्न्या स प्रस्थितः सत्वरं तदा ॥\nसौदासस्यगृहं प्राप व्याघ्रास्यं तं च दृष्टवान् ॥ १९ ॥\nदृष्ट्वा प्राह तदा विप्रं भक्षणार्थमुपस्थितम् ॥\nभक्षयिष्यामि वै विप्र त्वामहं नात्र संशयः ॥ 7.3.2.२० ॥\n॥ उत्तंक उवाच ॥ ॥\nअवश्यं भक्षय त्वं मामेकं शृणु नराधिप ॥\nदेहि मे कुण्डले तात दत्त्वाऽहं गुरवे पुनः ॥\nआगमिष्यामि भक्षस्व मा त्वं कार्यविवर्जितम् ॥ २१ ॥\n॥ सौदास उवाच ॥ ॥\nगच्छ त्वं मन्दिरे दुर्गे यत्राऽऽस्ते दयिता मम ॥\nतां त्वमासाद्य यत्नेन जीवितव्यभयाद्द्विज ॥ २२ ॥\nयाच्यतां मम वाक्येन सा ते दास्यति कुण्डले ॥\nत्वया च नान्यथा कार्यं यत्सत्यं द्विजसत्तम ॥ २३ ॥\n॥ वसिष्ठ उवाच ॥ ॥\nमदयन्त्याः समीपं तु गत्वोवाच द्विजोत्तमः ॥\nदेहि मे कुण्डले देवि सौदासस्त्वां समादिशत् ॥२४॥\n॥ मदयंत्युवाच ॥ ॥\nसन्देहोऽद्यापि मे विप्र कुण्डले द्विजसत्तम ॥\nअभिज्ञानं त्वमानीय नृपस्य द्विज दर्शय ॥ २५ ॥\nस गत्वा त्वरितं भूपमभिज्ञानमयाचत ॥ २६ ॥\n॥ सौदास उवाच ॥ ॥\nयैर्विना सुगतिर्नास्ति दुर्गतिं ये नयंति वै ॥\nगत्वैवं ब्रूहि तां साध्वीं मम वाक्यं द्विजोत्तम ॥\nप्रदास्यति ततो नूनं कुण्डले रत्नमंडिते ॥ २७ ॥\n॥ वसिष्ठ उवाच ॥ ॥\nप्रत्यभिज्ञानमादाय गत्वा तस्यै न्यवेदयत् ॥ २८ ॥\nततोऽसौ प्रददौ तस्मै गृह्ण मे कुण्डले द्विज ॥\nउवाच यत्नमास्थाय नीयतां द्विजसत्तम ॥ २९ ॥\nएते च वांछते नित्यं तक्षको द्विज कुण्डले ॥\nस तथेति समादाय विस्मयोत्फुल्ललोचनः ॥\nकौतुकात्पुनरागत्य राजानं वाक्यमब्रवीत्॥7.3.2.३०॥\nअभिज्ञानान्मया भूप सम्प्राप्ते दीप्तकुण्डले ॥\nवाक्यार्थस्तु न विज्ञातस्ततोऽहं पुनरागतः ॥३१॥\nकौतुकाद्वद मे राजन्स्वकार्ये च यथास्थितम् ॥\nकैर्विना सुगतिर्नास्ति दुर्गतिं के नयंति च ॥ ३२ ॥\n॥ सौदास उवाच ॥ ॥\nआराधिता द्विजा विप्र भवंति सुगतिप्रदाः ॥\nअसन्तुष्टा दुर्गतिदाः सद्यो मम यथा पुरा ॥३३ ॥\nएतावान्मम शापोऽयं वसिष्ठस्य महात्मनः।।\nतेनोक्तं त्वां यदा कश्चित्प्रश्नं विख्यापयिष्यति ॥ ३४ ॥\nतदा दोषविनिर्मुक्तो भविष्यसि न संशयः ॥\nत्वत्प्रसादाद्विनिर्मुक्तो ह्यहं शापाद्द्विजोत्तम ॥\nसात्त्विकं धाम चापन्नो गच्छ विप्र नमोऽस्तु ते ॥ ३५ ॥\n॥ वसिष्ठ उवाच॥ ॥\nउत्तंकस्तेन निर्मुक्तः सत्वरं पथमाश्रितः ॥\nगच्छंश्चातिक्षुधाविष्टो ऽपश्यद्बिल्वफलानि सः ॥ ३६ ॥\nततः कृष्णाजिने बद्ध्वा कुण्डले न्यस्य भूतले ॥\nआरुरोह फलाकांक्षी स मुनिः क्षुधयाऽन्वितः ॥ ३७ ॥\nएतस्मिन्नेव काले तु तक्षकः<sup class=\"reference\" id=\"cite_ref-1\"><a href=\"#cite_note-1\">[१]</a></sup> पन्नगोत्तमः ॥\nगृहीत्वा कुण्डले तूर्णमगमद्दक्षिणामुखः ॥ ३८ ॥\nअथोत्तंकः फलाहारी अवतीर्य धरातले ॥\nसर्वतोऽन्वेषयामास वेगेन महता वृतः ॥ ३९ ॥\nस दृष्ट्वा सम्मुखं प्राप्तं समीपं पन्नगोत्तमः ॥\nप्रविवेश बिलं रौद्रमन्धकारेण संवृतम् ॥ 7.3.2.४० ॥\nउत्तंकोऽपि बिलं प्राप्तः प्रविश्य तमसावृतम्॥\nदण्डकाष्ठं समादाय कुपितोह्यखनत्तदा ॥ ॥ ४१ ॥\nतं तथा दुःखितं दृष्ट्वा सक्लेशं गुरुकार्यतः ॥\nवज्रमारोपयामास दण्डांते पाकशासनः ॥४२॥\nततो विदारयामास स शीघ्रं धरणीतलम् ॥\nप्रविष्टश्चैव पातालं कुण्डलार्थं परिभ्रमन् ॥४३॥\nसोऽपश्यद्वाजिनं तत्र सर्वश्वेतं गुणान्वितम्॥\nतेनोक्तः स्पृश मे गुह्यं ततः कार्यं भविष्यति ॥४४॥\nस चकार तथा शीघ्रं ततो धूमो व्यजायत ॥\nपातालं तेन सर्वत्र व्याप्तं भूधर वह्निना ॥ ४५ ॥\nततश्च व्याकुलाः सर्वे पन्नगाः समुपाद्रवन्॥\nतक्षकं पुरतः कृत्वा संप्राप्ताः कुण्डलान्विताः ॥\nउत्तंकाय ततो दत्त्वा प्रणिपत्य ययुर्गृहम्॥ ४६ ॥\n॥ वसिष्ठ उवाच ॥ ॥\nअथाश्वस्तमुवाचेदमहमग्निर्द्विजोत्तम ॥\nयस्त्वयाऽऽराधितः पूर्वमुपाध्यायनिदेशतः ॥ ४७ ॥\nज्ञात्वा त्वां दुःखितं प्राप्तमिह प्राप्तः कृपापरः ॥\nसर्वथा त्वं च मे पृष्ठं भगवञ्छीघ्रमारुह ॥ ४८ ॥\nनयामि तत्र यत्रास्ते गुरुः सर्वगुणालयः ॥\nआरूढस्तस्य पृष्ठे स प्रतस्थे ह्याश्रमं प्रति ॥ ४९ ॥\nतत्क्षणात्समनुप्राप्तो गौतमस्य निवेशनम् ॥\nएतस्मिन्नेव काले तु अहिल्या कृतमंडना ॥7.3.2.५०॥\nस्नाता चाभ्येत्य भर्तारं साध्वी वाक्यमुवाच ह ॥\nउत्तंकोऽद्य न संप्राप्तः शापं दास्याम्यहं ध्रुवम् ॥ ५१ ॥\nशिथिलो गुरुकृत्येषु स यदालक्षितो मया ॥\nतस्या वाक्यावसाने तु उत्तंकः पर्य्यदृश्यत ॥ ५२ ॥\nप्रसन्नवदनो हृष्टः कुण्डलाभ्यां समन्वितः ॥\nप्रणिपत्य स तां भक्त्या कुण्डले संन्यवेदयत् ॥ ५३ ॥\nसा दृष्ट्वा तत्क्षणात्साध्वी कर्णाभ्यां संन्यवेशयत्॥\nस्वगृहाय ततस्तूर्णमुत्तंकं विससर्ज ह ॥ ५४ ॥\n॥ वसिष्ठ उवाच ॥ ॥\nएवं स विवरो जातस्तक्षकोत्तंककारणात् ॥\nयथा मे चिंत्यते नित्यं धेन्वर्थं श्वभ्रपूरणे ॥ ५५ ॥\nतस्मात्त्वं पूरय क्षिप्रं नान्यः शक्तोऽत्र कर्मणि ॥\nशीघ्रं कुरु नगश्रेष्ठ मम कार्यमसंशयम् ॥ ५६ ॥\nइति श्रीस्कांदे महापुराण एका शीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे विवरोत्पत्तिवृत्तांते गौतमशिष्योत्तंकचरित्रवर्णनंनाम द्वितीयोऽध्यायः ॥ २ ॥"
  }
]
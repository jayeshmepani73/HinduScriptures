[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ तीर्थं पापप्रणाशनम् ॥\nमामुह्रदमिति ख्यातं तस्मिन्पर्वतरोधसि ॥ १ ॥\nतत्र स्नातो नरः सम्यक्छ्रद्धावान्सुसमाहितः ॥\nमुच्यते पातकैर्घोरैः पूर्वजन्मकृतैरपि ॥ २ ॥\nतस्य पश्चिमदिग्भागे लिंगमस्ति महीपते ॥\nसर्वकामप्रदं नृणां स्थापितं मुद्गलेन तु ॥ ३ ॥\nस्नात्वा मामुह्रदे पुण्ये यस्तल्लिंगं च पश्यति ॥\nशुक्लपक्षे चतुर्द्दश्यां फाल्गुने मासि मानवः ॥\nस प्राप्नोति परं श्रेयः सर्वतीर्थेषु दुर्लभम् ॥ ४ ॥\nयस्तत्र कुरुते श्राद्धं दक्षिणां मूर्तिमाश्रितः ॥\nपितरस्तस्य तृप्यंति यावदाभूतसंप्लवम्॥ ५ ॥\nतत्र दानं प्रशंसंति नीवाराणां महर्षयः ॥\nशाकमूलादिभिः श्राद्धं पितॄणां तुष्टिदं नृप ॥ ६ ॥\n॥ ययातिरुवाच ॥ ॥\nमामुह्रदमिति विभो कथं नामाऽभवत्पुरा ॥\nमुद्गलस्याश्रमं ब्रूहि मम सर्वं विधानतः ॥ ७ ॥ ॥\n॥ पुलस्त्य उवाच ॥ ॥\nतत्रस्थस्य पुरा राजन्मुद्गलस्य महात्मनः ॥\nविमानं वरमादाय देवदूतः समागतः ॥ ८ ॥\nसोऽब्रवीद्देवराज्ञाहं प्रेषितो मुनिसत्तम ॥\nतवार्थायाऽऽरुहैनं त्वं विमानं गम्यतां दिवि॥ ९ ॥\n॥ मुद्गल उवाच ॥ ॥\nस्वर्गस्य ये गुणा दूत ये च दोषा प्रकीर्तिताः ॥।\nतान्मे वद करिष्येऽहं श्रुत्वा वै यत्क्षमं भवेत्॥ 7.3.35.१० ॥\nब्रूहि तान्सकलान्दूत त्वागमिष्याम्यहं ततः ॥ ११ ॥\n॥ देवदूत उवाच॥ ॥\nअलमेतेन दर्पेण क्रियतां शक्रजल्पितम्॥\nपुण्यैः स्वकैर्द्विजश्रेष्ठ समागच्छेरिदं ततः ॥ १२ ॥\n॥ मुद्गल उवाच ॥ ॥\nअश्रुतैस्तैर्न गच्छेऽहमेतन्मे हृदि निश्चितम् ॥\nकरिष्येऽहं तपो भूरि पूजयिष्ये महेश्वरम् ॥ १३ ॥\n॥ दूत उवाच ॥ ॥\nन शक्तः स्वर्गुणान्वक्तुमपि वर्षशतैरपि ॥\nसंक्षेपात्कथयिष्यामि यदि ते निश्चयः परः ॥ १४ ॥\nनंदनादीनि रम्याणि तत्र देववनानि च ॥\nअनन्यसदृशा भोगाः सदा तृप्तिर्द्विजोत्तम ॥४५॥।\nबुभुक्षा नैव तृष्णा च निद्रालस्ये न च प्रभो ॥\nरंभाद्यप्सरसो मुख्या गंधर्वास्तुंबरादयः ॥\nरमयंति नरं तत्र गीतैर्नृत्यैरनेकशः ॥ १६ ॥\nएवं च वसते तत्र जनः स्वर्गे तपोधन ॥\nयावत्पुण्यक्षयस्तावत्पश्चात्पातमवाप्नुयात् ॥१७॥\nएक एव मुने दोषः स्वर्लोके प्रतिभाति मे ॥\nस एव पतनाख्यस्तु स्वर्गिणां च भयावहः ॥ १८ ॥\nन पुण्यं लभते तत्र कर्तुं विप्र कथंचन ॥\nकर्मभूमिरियं ब्रह्मन्भोगभूमिस्तु सा स्मृता ॥ १९ ॥\nयदत्र क्रियते कर्म शुभं तत्रोप भुज्यते ॥\nतथा दृष्ट्वा विमानस्थान्भूरिधर्मादिसंयुतान्॥7.3.35.२०॥\nबहुतेजोन्वितान्स्वर्गे ह्यल्पपुण्यो द्विजोत्तम ॥\nपश्चात्तापजदुःखेन स्वर्गस्थो दुःखितः सदा ॥ २१ ॥\nन मया सुकृतं भूरि कृतं मर्त्त्ये कथंचन ॥ २२ ॥\nतथा च पतमानांश्च दृष्ट्वा चान्यान्सहस्रशः ॥\nआत्मनश्च महद्दुःखं जायते च तदद्भुतम्॥ २३ ॥\nएतत्ते सर्वमाख्यातं गुणदोषसमुद्भवम् ॥\nस्वर्गसंचेष्टितं ब्रह्मन्कुरुष्व यदभीप्सितम् ॥ २४ ॥\n॥ मुद्गल उवाच ॥ ॥\nपतनस्य भयं यत्र पुण्यहानिर्न वर्द्धनम्॥\nतेन स्वर्गेण मे दूत नैव कार्यं कथंचन॥ २५॥\nवाच्यस्त्वया ममादेशाद्देवराजः स्फुटं वचः॥\nक्षम्यतामपराधो मे न स्वर्गाय स्पृहा मम॥ २६॥\nतत्कर्माऽहं करिष्यामि येन नो पतनाद्भयम्।.\nसाधयिष्यामि ताँल्लोकान्ये सदा पातवर्जिताः॥ २७॥  ॥\n॥ पुलस्त्य उवाच ॥ ॥\nएवमुक्त्वा नृपश्रेष्ठ मुद्गलः स्वर्गनिःस्पृहः ॥\nस्थितस्तत्रैव निरतः शिवध्यानपरायणः ॥ २८ ॥\nश्रुत्वा दूतोऽपि शक्रस्य तस्य वाक्यं सविस्तरम्॥\nकथयामास शक्रस्य तं भूयः सोऽभ्यभाषत ॥ २९ ॥\nदेवदूताप्रमाणं च विमानं हि त्वया कृतम् ॥\nन कृतं केन चित्पूर्वं न करिष्यति कश्चन ॥ 7.3.35.३० ॥\nतस्मात्तत्र द्रुतं गत्वा बलादानय तं मुनिम् ॥\nआनयस्वान्यथा शापं तव दास्याम्यसंशयम् ॥ ३१ । ॥\n॥ पुलस्त्य उवाच ॥ ॥\nशक्रस्य वचनं श्रुत्वा देवदूते भयान्वितः ॥\nप्रस्थितः सत्वरं तत्र मुद्गलो यत्र तिष्ठति ॥ ३२ ॥\nमुद्गलोऽपि विमानस्थं पुनर्दृष्ट्वा समागतम् ॥\nमामुह्रदे प्रविश्याथ वारयामास तं तदा ॥ ३३ ॥\nस तस्य वचनेनैव स्तंभितो लिखितो यथा ॥\nचलितुं नैव शक्नोति प्रभावात्तस्य सन्मुनेः ॥ ३४ ॥\nचिरकालगतं ज्ञात्वा दूतं तु त्रिदशाधिपः ॥\nस्वयं तत्राययौ कोपादारुह्यैरावणं गजम् ॥ ३५ ॥।\nअथ दृष्ट्वा तदा दूतं स्तंभितं मुद्गलेन तु ॥\nवधार्थं तूद्यतस्तस्य स वज्रं भ्रामयंस्तदा ॥ ३६ ॥\nएतस्मिन्नेव काले तु उत्पातास्तत्र दारुणाः ॥\nअपसव्यं मृगाश्चक्रुः पशवः पक्षिणश्च ये ॥\nतान्दृष्ट्वा चिन्तयामास मुद्गलो विस्मयान्वितः ॥ ३७ ॥\nअथ दृष्ट्वांबरगतं वज्रोद्यतकरं हरिम् ॥\nस्तंभयामास तं सद्यो दृष्टिपातेन मुद्गलः ॥ ३८ ॥\nतत्र शक्रः स्तुतिं चक्रे भग्नोत्साहो नृपोत्तम ॥\nमुञ्च मां ब्राह्मणश्रेष्ठ यास्यामि त्रिदशालयम् ॥ ३९ ॥\nस्वर्गे वा यदि वा मर्त्त्ये तिष्ठ त्वं स्वेच्छया द्विज ॥\nमया कृतः समुद्योगो हितार्थं ते मुने ह्ययम् ॥ 7.3.35.४० ॥\nवरं वरय भद्रं ते नित्यं यो मनसि स्थितः ॥\nतं ते सर्वं प्रदास्यामि यद्यपि स्यात्सुदुर्लभम् ॥ ४१ ॥\n॥ मुद्गल उवाच ॥ ॥\nएष एव वरः श्लाघ्यो यत्त्वं दृष्टः सुरेश्वर ॥\nदर्शनं ते सहस्राक्ष स्वप्नेष्वपि सुदुर्लभम् ॥ ४२ ॥\nअवश्यं यदि मे देयो वरो वृत्रनिषूदन ॥\nत्वत्प्रसादेन मे मोक्षो जायतां शीघ्रमेव हि ॥ ४३ ॥\nमा मु ह्रदं समागत्य दूतः प्रोक्तो मया यतः ॥\nततो मामुह्रदमिति ख्यातिं यातु धरातले ॥ ४४ ॥\nतीर्थमेतत्सहस्राक्ष सर्व पापप्रणाशनम् ॥\nअत्र स्नात्वा दिवं यांतु त्वत्प्रसादात्सुरेश्वर ॥ ४५ ॥\nपिण्डदानात्परां प्रीतिं लभंतां पितरोऽत्र हि ॥ ४६ ॥\n॥ इन्द्र उवाच ॥ ॥\nमामुह्रदमिति ख्यातं तीर्थमेतद्भविष्यति ॥\nवरिष्ठं नात्र सन्देहो मत्प्रसादाद्विजोत्तम ॥ ४७ ॥\nअत्र ये फाल्गुने मासि पौर्णमास्यां समाहिताः ॥\nकरिष्यंति पुनः स्नानं ते यास्यंति परां गतिम् ॥ ४८ ॥\nपिण्डदानाद्गयातुल्यं लप्स्यंते फलमुत्तमम् ॥\nपुण्यदानफलं चात्र संख्याहीनं द्विजोत्तम ॥ ४९ ॥\n॥ पुलस्त्य उवाच ॥ ॥\nएवमुक्त्वा ययौ स्वर्गं दूतमादाय वज्रभृत् ॥\nमुद्गलोऽपि परं ब्रह्म चिंतयन्ह्यनिशं ततः ॥ 7.3.35.५० ॥\nशुक्लध्यानपरो भूत्वा मोक्षं प्राप्तस्ततोऽक्षयम् ॥ ५१ ॥\nअत्र गाथा पुरा गीता नारदेन महात्मना ॥\nबहुविप्रसमवाये पर्वतेस्मिन्महीपते ॥ ५२ ॥\nमामु ह्रदे नरः स्नात्वा दृष्ट्वा तं मुद्गलेश्वरम् ॥\nइह भुक्त्वाऽखिलान्कामानन्ते मुक्तिमवाप्स्यति ॥\nएतस्मात्कारणाद्राजन्मामुह्रदमिति स्मृतम् ॥ ५३ ॥\nतत्तीर्थं सर्वतीर्थानां प्रवरं लोकविश्रुतम् ॥\nतस्मात्सर्वप्रयत्नेन स्नानं तत्र समाचरेत् ॥ ५४ ॥\nमोक्षकामो विशेषेण य इच्छेत्परमं पदम् ॥\nचण्डिकाश्रममासाद्य किं पुनः परितप्यते ॥ ५५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमेऽर्बुदखण्डे मामुह्रदोत्पत्तिवर्णनंनाम पञ्चत्रिंशोऽध्यायः ॥ ३५ ॥"
  }
]
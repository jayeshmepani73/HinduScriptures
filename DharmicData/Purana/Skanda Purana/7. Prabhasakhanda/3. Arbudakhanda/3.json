[
  {
    "text": "॥ सूत उवाच ॥ ॥\nश्रुत्वा हिमाचलो वाक्यं वसिष्ठस्य महात्मनः॥\nचिन्तयामास तत्कार्यं विवरस्य प्रपूरणे॥१॥\nचिरं विचार्य तमृषिमिदमाह नगोत्तमः॥\nक उपायो नगानां वै तत्र गंतुं वदस्व मे ॥२॥\nपक्षच्छेदस्तु शक्रेण सर्वेषां च पुरा कृतः ॥\nतस्मादस्य मुनिश्रेष्ठ कार्यस्य पश्य निश्चयम्॥३॥ ॥\n॥ वसिष्ठ उवाच ॥ ॥\nअस्त्युपायो नगानां तु तत्र नेतुं महानग ॥\nतवायं तनयस्तत्र विख्यातो नंदिवर्द्धनः ॥४॥\nतस्यार्बुद इति ख्पातो वयस्यः परमं प्रियः ॥\nनागः प्राणभृतां श्रेष्ठः खेचरोऽपि च वीर्यवान् ॥५॥\nस वा ऊर्ध्वगतिः क्षिप्रं क्षणान्नेष्यत्यसंशयः ॥\nलीलया सर्वकृत्येषु तं विदित्वाऽहमागतः ॥६॥\nआदेशो दीयतामस्य दुःखं कर्तुं च नार्हसि ॥\nअवश्यं यदि भक्तोऽसि तत्र प्रेषय सत्वरम्॥७॥\n॥सूत उवाच॥ ॥\nवसिष्ठस्य वचः श्रुत्वा हिमवान्पुत्रवत्सलः ॥\nदुःखेन महताऽऽविष्टश्चिंतयामास भूधरः ॥८॥\nमैनाकस्तनयोऽस्माकं प्रविष्टः सागरे भयात् ॥\nज्येष्ठं तु सर्वथा चाथ वसिष्ठो नेतुमागतः ॥\nकिं कृत्यमधुनाऽस्माकं कथं श्रेयो भविष्यति ॥ ९ ॥\nइतः शापभयं तीव्रमितो दुःखं च पुत्रजम्॥\nवरं पुत्रवियोगोऽस्तु न शापो द्विजसंभवः ॥ 7.3.3.१० ॥\nस एवं निश्चयं कृत्वा नंदिवर्धनमुक्तवान् ॥\nगच्छ त्वं पुत्र मे वाक्याद्वसिष्ठस्याश्रमं प्रति ॥ ११ ॥\nतत्रास्ति विवरो रौद्रस्तं प्रपूरय सत्वरम् ॥\nअर्बुदं नागमादाय मित्रं प्राणभृतां वरम् ॥ १२ ॥\n॥ नंदिवर्द्धन उवाच ॥ ॥\nपापीयान्स विभो देशः फलमूलैर्विवर्जितः ॥\nपालाशैः खादिरैराढ्यो धवैः शाल्मलिभिस्तथा ॥ १३ ॥\nसुनिष्ठुरैर्नृपशुभिर्भिल्लैश्च विविधैरपि ॥\nनद्यो वहंति नो तत्र दुष्टा लोकाश्च वासिनः ॥\nनार्होऽहं पर्वतश्रेष्ठ तत्र गंतुं कथंचन ॥ १४ ॥\nअथोवाच वसिष्ठस्तं संत्रस्तं नंदिवर्द्धनम् ॥\nमा भीः कार्या त्वया तत्र देशे दौष्ट्यात्कथंचन ॥ १५ ॥\nतव मूर्ध्नि सदा वासो मम तत्र भविष्यति ॥\nतीर्थानि सरितो देवाः पुण्यान्यायतनानि च ॥ १६ ॥\nवृक्षाश्च विविधाकाराः पत्रपुष्पफलान्विताः ॥\nसदा तत्र भविष्यंति मृगाश्च विहगाः शुभाः ॥ १७ ॥\nअहमेवानयिष्यामि तवार्थे च महेश्वरम् ॥\nतदा स्थास्यंति वै तत्र सर्वे देवाः सवासवाः ॥ ॥ १८ ॥\n॥ सूत उवाच ॥ ॥\nवसिष्ठस्य वचः श्रुत्व संहृष्टो नंदिवर्द्धनः ॥\nअर्बुदं नागमासाद्य वाक्यमेतदुवाच ह ॥ १९ ॥\nतत्र यावोऽद्य भद्रं ते वयस्य विनयान्वित ॥\nएतत्कार्यमहं मन्ये सांप्रतं द्विजसंभवम् ॥ 7.3.3.२० ॥\n॥ अर्बुद उवाच ॥ ॥\nअहं तत्रागमिष्यामि स्नेहात्ते पर्वतात्मज ॥\nतत्रैव च वसिष्यामि त्वया सार्द्धमसंशयम्॥ २१ ॥\nकिं त्वहं प्रणयाद्भ्रातर्वक्ष्यामि यद्वचः शृषु ॥\nप्रणयान्नान्यथा कार्यं यद्यहं तव संमतः ॥ २२ ॥\nमन्नाम्ना ख्यातिमायातु नान्यत्किंचिद्वृणोम्यहम्॥\nततः सोऽपि प्रतिज्ञाय आरूढस्तस्य चोपरि ॥\nप्रणम्य पितरौ चैव प्रतस्थे मुनिना सह ॥ २३ ॥\nदिव्यैर्वृक्षैः शुभैः पूर्णैर्नदीनिर्झरसंकुलैः ॥\nमधुरैर्विहगैर्युक्तो मृगैः सौम्यैः समन्वितः ॥ २४ ॥\nमुक्तोऽर्बुदेन तत्रैव विवरे मुनिवाक्यतः ॥\nसमस्तस्तत्रानासाग्रं गतः पर्वतसत्तमः ॥ २५ ॥\nविमुक्तो विवरे तस्मिन्नर्बुदेन महात्मना ॥\nपरिपूर्णे महारौद्रे संतुष्टो मुनिपुंगवः ॥ २६ ॥\nब्रवीच्चार्बुदं नागं वरं वरय सुव्रत ॥\nपरितुष्टोऽस्मि ते भद्र कर्मणानेन पन्नग ॥ २७ ॥\n॥ अर्बुद उवाच ॥ ॥\nएष एव वरोऽस्माकं यत्त्वं तुष्टो महामुने ॥\nअवश्यं यदि दातव्यं तच्छृणुष्व द्विजोत्तम ॥ २८ ॥\nयच्चैतच्छिखरे ह्यस्मिन्निर्झरं निर्मलोदकम् ॥\nनागतीर्थमिति ख्यातिं भूतले यातु सर्वतः ॥ २९ ॥\nअत्रैवाहं वसिष्यामि मित्रस्नेहात्सदा मुने ॥\nतत्र स्नात्वा दिवं यातु मानवस्त्वत्प्रसादतः ॥ 7.3.3.३० ॥\nअपि वंध्या च या नारी स्नानमात्रं समाचरेत्॥\nसा स्यात्पुत्रवती विप्र सुखसौभाग्यसंयुता ॥ ३१ ॥\n॥ वसिष्ठ उवाच ॥ ॥\nया वंध्यास्मिञ्जले पूर्णे स्नानमात्रं करिष्यति ॥\nसापि पुत्रमवाप्नोति सर्वलक्षणलक्षितम् ॥ ३२ ॥\nनभसः शुक्लपंचम्यां फलैः पूजां करोति च ॥\nअपि वर्षशता नारी सा भविष्यति पुत्रिणी ॥ ३३ ॥\nयेऽत्र स्नानं करिष्यंति ह्यस्मिंस्तीर्थे च भक्तितः ॥\nयास्यंति ते परं स्थानं जरामरणवर्जितम् ॥ ३४ ॥\nश्राद्धं चात्र करिष्यंति पंचम्यां ये समाहिताः ॥\nमासे नभसि तीर्थस्य फलं तेषां भविष्यति ॥ ३५ ॥\n॥ सूत उवाच ॥ ॥\nएवं दत्त्वा वरं तस्य वसिष्ठो भगवान्मुनिः ॥\nनंदिवर्द्धनमभ्येत्य वाक्यमेतदुवाच ह ॥ ३६ ॥\nवरं च व्रियतां वत्स परितुष्टोऽस्मि तेऽनघ ॥\nविनयात्सौहृदात्सर्वं दास्यामि यत्सुदुर्ल्लभम्॥ ३७ ॥\n॥ नंदिवर्द्धन उवाच ॥ ॥\nतवास्तु वचनं सत्यं पूर्वोक्तं मुनिसत्तम ॥\nसांनिध्यं जायतामत्र अवश्यं तव सर्वदा ॥ ३८ ॥\nयथाहमर्बुदेत्येवं ख्यातिं गच्छामि भूतले ॥\nप्रसादाच्चैव ते भूयादेतन्मे मनसि स्थितम् ॥ ३९ ॥\n॥ सूत उवाच ॥ ॥\nएवमस्त्विति तं प्रोच्य वसिष्ठो भगवान्मुनिः ॥\nचक्रे स्वमाश्रमं तत्र तस्य वाक्येन नोदितः ॥ 7.3.3.४० ॥\nपनसैश्चंपकैराम्रैः प्रियंगुबिल्वदाडिमैः ॥\nनानापक्षिसमायुक्तो देवगन्धर्वसेवितः ॥ ४१ ॥\nतस्थौ तत्र मुनिश्रेष्ठो ह्यरुंधत्या समन्वितः ॥\nगोमतीमानयामास तपसा मुनिसत्तमः ॥ ४२ ॥\nयस्यां स्नात्वा दिवं यांति अतिपापकृतो नराः ॥\nमाघमासे विशेषेण मकरस्थे दिवाकरे ॥ ४३ ॥\nयेत्र स्नानं करिष्यंति ते यास्यंति परां गतिम् ॥४४॥\nमाघमासे विशेषेण तिलदानं करोति यः ॥\nतिलसंख्यानि वर्षाणि स्वर्गे तिष्ठति मानवः ॥ ४५ ॥\nबहुना किमिहोक्तेन स्तानमात्रं समाचरेत् ॥ ४६ ॥\nवसिष्ठस्य मुखं दृष्ट्वा पुनर्जन्म न विद्यते ॥\nअरुंधती पूजनीया पूजनीया विशेषतः ॥ ४७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे वसिष्ठाज्ञया नन्दिवर्धनपर्वतेन विवरपूरणवर्णनंनाम तृतीयोऽध्यायः ॥३ ॥"
  }
]
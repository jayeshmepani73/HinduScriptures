[
  {
    "text": "॥ ऋषय ऊचुः ॥ ॥\nअर्बुदस्य च माहात्म्यं विस्तरेण वदस्व नः ॥\nकौतुकं सूत नो जातं कथयस्व यथा शुभम् ॥ १ ॥\n॥ सूत उवाच ॥ ॥\nपुरासीच्च ऋषिश्रेष्ठः पुलस्त्यो भगवान्मुनिः ॥\nययातेश्च गृहे यातस्तं नत्वा चाब्रवीन्नृपः॥ २ ॥ ।\n। ययातिरुवाच ॥ ॥\nस्वागतं ते मुनिश्रेष्ठ सफलं मेऽद्यजीवितम् ॥\nकथयस्व प्रसादेन कथामर्बुदसंभवाम् ॥ ३ ॥\nअर्बुदाख्यो नगो नाम विख्यातो यो धरातले ॥\nतस्य यात्राक्रमं ब्रूहि तत्फलं द्विजसत्तम ॥ ४ ॥\nसर्वं विस्तरतो ब्रूहि तीर्थयात्रापरायण ॥\nतस्माद्वद मुनिश्रेष्ठ येन यात्रां करोम्यहम् ॥५ ॥\n॥ पुलस्त्य उवाच ॥ ॥\nबहुधर्ममयो राजन्नर्बुदः पर्वतोत्तमः ॥\nअशक्तो विस्तराद्वक्तुमपि वर्षशतैरपि ॥ ६ ॥\nसंक्षेपादेव वक्ष्यामि तीर्थमुख्यानि ते तथा ॥\nनागतीर्थं तु तत्राद्यं सर्वकामप्रदं नृणाम् ॥ ७ ॥\nनारीणां च विशेषेण पुत्रसौभाग्यदायकम् ॥\nशृणु राजन्पुरावृत्तं यतोऽत्याश्चर्यमुत्तमम्॥ ८ ॥\nगौतमी ब्राह्मणी नाम्ना सती साध्वी पतिव्रता ॥\nबालवैधव्यसंप्राप्ता तीर्थयात्रापरायणा ॥ ९ ॥\nअर्बुदं सा च संप्राप्ता नागतीर्थं विवेश ह ॥\nतस्मिञ्जले निमग्ना सा स्नातुमभ्याययौ पुरा ॥ 7.3.5.१० ॥\nनायका पुत्रसंयुक्ता तत्तीर्थं समुपागता ॥\nशुश्रूषां सा तस्तस्याश्चक्रे नानाविधां नृप ॥ ११ ॥\nसर्वोपकरणैर्दर्भैः सुमनोभिः पृथग्विधैः ॥\nअथ सा चिंतयामास गौतमी पुत्रदुःखिता ॥ १२ ॥\nधन्योऽयं तनयो ह्यस्याः शुश्रूषां कुरुते सदा ॥\nपुत्रयुक्ता त्वियं धन्या धिगहं पुत्रवर्जिता ॥ १३ ॥\nअहं भर्त्रा वियुक्ता च पुत्रहीना सुदुःखिता ॥\nअथ सा निर्गता तस्मात्सलिलान्नृपसत्तम ॥१४॥\nविनाऽपि भर्तृसंयोगात्सद्यो गर्भवती ह्यभूत् ॥\nसा गर्भलक्षणैर्युक्ता सुजनव्रीडयाऽन्विता ॥ १५ ॥\nचकार मरणे बुद्धिं ज्वालयामास पावकम् ॥ एतस्मिन्नेव काले तु वागुवाचाशरीरिणी ॥ १६ ॥\n॥ वागुवाच ॥ ॥\nनो त्वं गौतमि चित्याग्नौ प्रवेशं कर्तुमर्हसि ॥\nदोषो नास्ति तवात्रार्थे तीर्थस्यास्य प्रभावतः ॥ १७ ॥\nयो यद्वांछति चित्ते च जलमध्ये स्थितो नरः ॥\nचिन्तितं च तदाप्नोति नारी वा नात्र संशयः ॥ १८ ॥\nत्वया तस्याः सुतं दृष्ट्वा पुत्रवांछा कृता हृदि ॥\nतव गर्भगतो नूनं पुत्रः पुत्रि भविष्यति ॥ १९ ॥\nतस्माद्विरम भद्रं  ते निर्दोषासि पतिव्रते ॥\nविरराम ततः साध्वी गौतमी मरणान्नृप ॥ 7.3.5.२० ॥\nश्रुत्वाऽऽकाशगतां वाणीं देवदूतेन भाषिताम् ॥\nदृष्ट्वा पतिं विना गर्भं वाक्यमेत दुवाच ह ॥ २१ ॥\nअहो तीर्थप्रभावोऽयमपूर्वः प्रतिभाति मे ॥\nयत्र संजायते गर्भः स्त्रीणां शुक्ररजोविना ॥ २२ ॥\nनाहं कुत्रापि यास्यामि मुक्त्वेदं तीर्थमुत्तमम् ॥\nएवमुक्त्वा ततः साध्वी तत्रैव न्यवसत्सदा ॥२३॥\nपुत्रं वै जनयामास सर्वलक्षणलक्षितम् ॥\nतत्र पार्थिवशार्दूल कृष्णपक्षे ऽश्विनस्य च ॥२४॥\nयः पुनः कुरुते श्राद्धं तस्य वंशो न नश्यति ॥\nन प्रेतो जायते राजन्वंशे तस्य कदाचन ॥२५॥\nयः पुमान्कामरहितः स्नानं तत्र समाचरेत्॥\nश्राद्धं च पार्थिवश्रेष्ठ तस्य लोकाः सनातनाः ॥२६॥\nया स्त्री पुष्पफलान्येव तीर्थे चास्मिन्विसर्जयेत् ॥\nसा स्यात्पुत्रवती धन्या सौभाग्यं च प्रपद्यते ॥ २७ ॥\nनिष्कामा स्वर्गमाप्नोति दुष्प्राप्यं त्रिदशैरपि ॥\nतस्मात्सर्वप्रयत्नेन यात्रां तस्य समाचरेत् ॥ २८ ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे नागतीर्थमाहात्म्यवर्णनंनाम पंचमोऽध्यायः ॥ ५  ॥ ॥"
  }
]
[
  {
    "text": "पुलस्त्य उवाच ॥ ॥\nततो गच्छेन्नृपश्रेष्ठ सुपुण्यमचलेश्वरम् ॥\nयं दृष्ट्वा सिद्धिमाप्नोति नरः श्रद्धासमन्वितः ॥ १ ॥\nतत्र कृष्णचतुर्दश्यां यः श्राद्धं कुरुते नरः ॥\nआश्विने फाल्गुने वापि स याति परमां गतिम् ॥ २ ॥\nयस्तु पूजयते भक्त्या दक्षिणां दिशमास्थितः ॥\nपुष्पैः पत्रैः फलैश्चैव सोऽश्वमेधफलं लभेत् ॥ ३ ॥\nपंचामृतेन यस्तत्र तर्पणं कुरु ते नरः ॥\nसोऽपि देवस्य सांनिध्यं शिवलोकमवाप्नुयात् ॥ ४ ॥\nप्रदक्षिणांते यस्तस्य प्रणामं कुरुते नरः ॥\nनश्यंति सर्वपापानि प्रदक्षिणपदेपदे ॥ ५ ॥\nतत्राश्चर्यमभूत्पूर्वं तत्त्वं शृणु महामते ॥\nमया पूर्वं श्रुतं स्वर्गे नारदाच्छक्रसन्निधौ ॥ ६ ॥\nतत्र पूर्वं शुको नीडं वृक्षे चैवाकरोद्द्विजः ॥\nगतागतेन नीडस्य कुरुते तं प्रदक्षिणाम्॥ ७ ॥\nन च भक्त्या महाराज पक्षियोनिसमुद्भवः ॥\nअथासौ मृत्युमापन्नः कालेन महता शुकः ॥ ८ ॥\nसंजातः पार्थिवे वंशे राजा वेणुरिति स्मृतः ॥\nजातिस्मरो महाराज सर्वशत्रुनिकृन्तनः ॥ ९ ॥\nस तं स्मृत्वा प्रभावं हि प्रदक्षिणासमुद्भवम् ॥\nअचलेश्वरमासाद्य प्रदक्षिणामथाकरोत् ॥ 7.3.7.१० ॥\nनक्तं दिनं महाराज नान्यत्किंचित्करोति सः ॥\nन तथा तपसे यत्नो न नैवेद्ये कथंचन ॥ ११ ॥\nन पुष्पे धूपदाने च प्रदक्षिणापरः सदा ॥\nकेनचित्त्वथ कालेन मुनयोऽत्र समागताः ॥ १२ ॥\nनारदः शौनकश्चैव हारीतो देवलस्तथा ॥\nगालवः कपिलो नंदः सुहोत्रः कश्यपो नृपः ॥ १३ ॥\nएते चान्ये च बहवो देवव्रतपरायणाः ॥\nकेचित्स्नानं कारयंति तस्य लिंगस्य भक्तितः ॥ १४ ॥\nअन्ये च विविधां पूजां जपमन्ये समाहिताः ॥\nएके नृत्यंति राजेंद्र गायंति च तथा परे ॥ १५ ॥\nबलिमन्ये प्रयच्छंति स्तुतिं कुर्वंति चापरे ॥\nअथाश्चर्यं परं दृष्ट्वा प्रदक्षिणापरं नृपम् ॥ १६ ॥\nपरं कौतुकमापन्ना वाक्यमेतदथाब्रुवन् ॥\nप्रदक्षिणासमुद्भूतं कारणं ज्ञातुमिच्छवः ॥ १७ ॥ ॥\n॥ ऋषय ऊचुः ॥ ॥\nकस्मात्त्वं पार्थिवश्रेष्ठ प्रदक्षिणापरः सदा ॥\nदेवस्यास्य विशेषेण सत्यं नो वक्तुमर्हसि ॥ १८ ॥\nन ददासि जलं लिंगे प्रभूतं सुमनोहरम् ॥\nपुष्पधूपादिकं वाथ स्तोत्राणि विविधानि च ॥ १९ ॥\nसमर्थोऽसि तथान्येषां दानानां त्वं महीपते ॥\nएतन्नः कौतुकं सर्वं यथावद्वक्तुमर्हसि ॥ 7.3.7.२० ॥\n॥ वेणुरुवाच ॥ ॥\nयदहं संप्रवक्ष्यामि श्रूयतां द्विजसत्तमाः ॥\nपूर्वदेहांतरे वृत्तं सर्वं सत्यं विशेषतः ॥ २१ ॥\nप्रासादेऽस्मिन्पुरा पक्षी शुकोऽहं स्थितवांस्तदा ॥\nकृतवांश्च तदा देवं प्रदक्षिणामहर्निशम् ॥२२॥\nकृपयाऽस्य प्रभावाच्च जातो जातिस्मरस्त्वहम् ॥\nअधुना परया भक्त्या यत्करोमि प्रदक्षिणाम् ॥ २३ ॥\nन जाने किं फलं मेऽद्य देवस्यास्य प्रसादतः ॥\nएतस्मात्कारणाच्चाहं नान्यत्किंचित्करोमि भोः ॥ २४ ॥ ॥\n॥ पुलस्त्य उवाच ॥ ॥\nवेणुवाक्यं ततः श्रुत्वा मुनयः शंसितव्रताः ॥\nविस्मयोत्फुल्लनयनाः साधुसाध्विति चाब्रुवन् ॥ २५ ॥\nततः प्रदक्षिण पराः सर्वे तत्र महर्षयः ॥\nबभूवुर्मुनयः सर्वे श्रद्धया परया युताः ॥ २६ ॥\nसोऽपि राजा महाभागो वेणुः शंभोः प्रसादतः ॥\nशाश्वतं स्थानमापन्नो दुर्ल्लभं त्रिदशैरपि ॥ २७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडेऽचलेश्वरप्रभाववर्णनंनाम सप्तमोऽध्यायः ॥ ७ ॥"
  }
]
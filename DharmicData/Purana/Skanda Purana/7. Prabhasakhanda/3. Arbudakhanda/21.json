[
  {
    "text": "॥ पुलस्त्य उवाच॥ ॥\nततो गच्छेन्नृपश्रेष्ठ पिण्डोदकमनुत्तमम् ॥\nतीर्थं यत्र तपस्तप्तं पिण्डोदकद्विजातिना ॥ १ ॥\nपुरा पिण्डोदकोनाम ब्राह्मणोऽभून्महामते ॥\nमन्दप्रज्ञोऽल्पमेधावी सोपाध्यायेन पाठितः ॥ २ ॥\nअशक्तोऽध्ययनं कर्तुं जाड्यभावान्महीपते ॥\nस वैराग्यं परं गत्वा संप्राप्तो गिरिगह्वरे ॥ ३ ॥\nएतस्मिन्नेव कालेतु तत्रैव च सरस्वती॥\nवीणाविनोदसंयुक्ता विविक्ते तमुपस्थिता ॥ ४ ॥\nतं दृष्ट्वा ब्राह्मणं खिन्नं वैराग्येण समन्वितम् ॥\nकृपाविष्टा महादेवी वाक्यमेतदुवाच ह ॥ ५ ॥\n॥ सरस्वत्युवाच ॥ ॥\nकस्मात्त्वं खिद्यसे विप्र विरक्त इव भाससे ॥\nकस्मान्न हृष्यसि हृदा कस्मादत्र त्वमागतः ॥\nवद शीघ्रं महाभाग तवांतिके वसाम्यहम् ॥ ६ ॥\n॥ पिण्डोदक उवाच ॥ ॥\nअहं वैराग्यमापन्न उपाध्यायतिरस्कृतः ॥\nज्ञानहीनो महाभागे मृत्युं वांछामि सांप्रतम् ॥ ७ ॥\nन मे सरस्वती देवी जिह्वाग्रे परिवर्तते ॥\nकारणं नान्यदस्तीह मृत्योर्मम वरानने ॥ ॥\nदृष्टोऽकस्मात्त्वया चाहं ततो यास्यामि चान्यतः ॥\nमरणं हि मम श्रेयो मूकभावान्न जीवितम् ॥ ९ ॥\n॥ सरस्वत्युवाच ॥. ॥\nअहं सरस्वती देवी सदास्मिन्वरपर्वते॥\nनिशासुखे त्रयोदश्यां करोमि वसतिं द्विज ॥\nतस्मात्त्वं प्रार्थय वरं यदभीष्टं सुदुर्लभम् ॥ 7.3.21.१० ॥\n॥ पिण्डोदक उवाच ॥ ॥\nप्रसादात्तव वै वाणि सर्वज्ञत्वं ममेप्सितम् ॥\nएतत्तीर्थं तु मन्नाम्ना ख्यातिं यातु शुचिस्मिते ॥ ११ ॥\n॥ सरस्वत्युवाच ॥ ॥\nअद्यप्रभृति सर्वज्ञो ह्यत्र लोके भविष्यसि ॥\nनाम्ना तव तथा तीर्थमेतत्ख्यातिं प्रयास्यति ॥१२॥\nनिशामुखे त्रयोदश्यां योऽत्र स्नानं करिष्यति ॥\nभविष्यति स सर्वज्ञो यद्यपि स्यात्सुमन्दधीः ॥ १३ ॥\nअत्र मे सततं वासो भविष्यति द्विजोत्तम ॥\nयस्मात्तस्मात्सदा स्नानं कर्तव्यं सुसमाहितैः ॥ १४ ॥\nएवमुक्त्वा ततो देवी तत्रैवांतरधीयत ॥\nपिण्डोदको हि सर्वज्ञो भूत्वाथ स्वगृहं ययौ ॥\nव्यस्मापयज्जनान्सर्वांस्तत्तीर्थस्य समाश्रयात् ॥ १५ ॥\nइति श्रीस्कांदे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे पिण्डोदकतीर्थमाहात्म्यवर्णनंनामैकविंशोऽध्यायः ॥ २१ ॥"
  }
]
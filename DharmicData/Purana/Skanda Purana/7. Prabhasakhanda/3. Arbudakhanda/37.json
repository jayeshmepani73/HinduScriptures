[
  {
    "text": "॥ पुलस्त्य उवाच ॥ ॥\nनागह्रदं ततो गच्छेत्तीर्थं पापप्रणाशनम् ॥\nयत्र नागैस्तपस्तप्तं रम्ये पर्वतरोधसि ॥ १ ॥\nकद्रूशापं पुरा श्रुत्वा नागाः सर्वे भयातुराः ॥\nपप्रच्छुर्नागराजानं शेषं प्रणतकन्धराः ॥ २ ॥\nमातृशापेन संतप्ता वयं पन्नगसत्तम ॥\nकिं कुर्मः क्व च गच्छामः शापमोक्षो भवेत्कथम्॥ ३ ॥\n॥ शेष उवाच ॥ ॥\nप्रसादिता मया माता शापमुक्तिकृते पुरा  ॥\nतयोक्तं ये तपोयुक्ता धर्मात्मानः सुसंयताः ॥ ४ ॥\nन दहिष्यति तान्वह्निर्यज्ञे पारिक्षितस्य हि ॥\nतस्माद्गत्वार्बुदंनाम पर्वतं धरणीतले ॥ ५ ॥\nतत्र यूयं तपोयुक्ता भवध्वं सुसमाहिताः ॥\nयत्रास्ते सा स्वयं देवी चंडिका कामरूपिणी ॥ ६ ॥\nयस्याः संकीर्त्तनेनापि नश्यंति विपदो ध्रुवम् ॥\nआराधयध्वमनिशं तां देवीं मम वाक्यतः ॥ ७ ॥\nतस्याः प्रसादतः सर्वे भविष्यथ गतज्वराः ॥\nएतमेवात्र पश्यामि उपायं नागसत्तमाः ॥\nदैवो वा मानुषो वाऽपि नान्यो वो मुक्तिकारकः ॥ ८ ॥\n॥ पुलस्त्य उवाच ॥ ॥\nएवमुक्तास्ततो नागा नागराजेन पार्थिव ॥\nप्रणम्य तं ततो जग्मुरर्बुदं पर्वतं प्रति ॥ ९ ॥\nते भित्त्वा धरणीपृष्ठं पर्वते तदनन्तरम् ॥\nनिजग्मुर्बिलमार्गेण कृत्वा श्वभ्रे सुविस्तरम् ॥ 7.3.37.१० ॥\nततो धृतव्रताः सर्वे देवी भक्तिपरायणाः ॥\nवसंति भक्तिसंयुक्ताश्चण्डिकाराधनाय ते ॥ ११ ॥\nतस्थुस्तत्र सदा होमं कुर्वन्तो जाप्यमुत्तमम् ॥\nएकाहारा निराहारा वायुभक्षास्तथा परे ॥ १२ ॥\nदन्तोलूखलिनः केचिदश्मकुट्टास्तथा परे ॥\nपञ्चाग्निसाधकाश्चान्ये सद्यः प्रक्षालकास्तथा ॥ १३ ॥\nगीतं वाद्यं तथा चक्रुरन्ये देवाः पुरस्तदा ॥\nअनन्यश्रदयोपेतांस्तान्दृष्ट्वा पन्नगोत्तमान् ॥ १४ ॥\nततो देवी सुसन्तुष्टा वाक्यमेतदुवाच ह ॥ १५ ॥  ॥\n॥ देव्युवाच ॥ ॥\nपरितुष्टास्मि वो वत्साः किमर्थं तप्यते तपः ॥\nवरयध्वं वरं मत्तो यः स्थितो भवतां हृदि ॥ १६ ॥\n॥ नागा ऊचुः ॥ ॥\nमातृशापेन संतप्ता वयं देवि निराश्रयाः ॥\nनागराजसमादेशाच्छरणं त्वां समागताः ॥ १७ ॥\nसा त्वं रक्ष भयात्तस्माच्छापवह्निसमुद्भवात् ॥\nवयं मात्रा पुरा शप्ताः कस्मिंश्चित्कारणान्तरे ॥\nपारिक्षितस्य यज्ञे वः पावको भक्षयिष्यति ॥ १८ ॥\n॥ देव्युवाच ॥ ॥\nयावत्तस्य भवेद्यज्ञ स्तावद्यूयं ममान्तिके ॥\nसंतिष्ठत विना भीत्या भोगान्भुङ्ध्वं सुपुष्कलान् ॥ १९ ॥\nसमाप्ते च क्रतौ भूयो गंतारः स्वं निकेतनम् ॥\nयुष्माभिर्भेदितं यस्मादेतत्पर्वतकन्दरम् ॥ 7.3.37.२० ॥\nनागह्रदं तु तत्तीर्थमेतद्भावि धरातले ॥\nअत्र यः श्रावणे मासि पञ्चम्यां भक्तितत्परः ॥ २१ ॥\nकरिष्यति नरः स्नानं तस्य नाहिकृतं भयम् ॥\nभविष्यति पुनः श्राद्धात्पितॄन्संतारयिष्यति ॥ २२ ॥\nये भोगा भूतले ख्याता ये दिव्या ये च मानुषाः ॥\nनरो नित्यं लभिष्यति न संशयः ॥ २३ ॥\n॥ पुलस्त्य उवाच ॥ ॥\nततो हृष्टा बभूवुस्ते मुक्त्वा तद्दारुणं भयम् ॥\nदेव्याः शरणमापन्नास्तस्थुस्तत्र नगोत्तमे ॥ २४ ॥\nततः कालेन महता सत्रे पारिक्षितस्य च ॥\nनिर्वृत्ते ते तदा जग्मुः सुनिर्वृत्ता रसातलम् ॥ २५ ॥\nदेव्या चैवाभ्यनुज्ञाताः प्रणिपत्य मुहुर्मुहुः ॥\nकृच्छ्रात्पार्थिवशार्दूल तद्भक्त्या निश्चलीकृताः ॥ २६ ॥\nअद्यापि कृष्णपंचम्यां श्रावणे मासि पार्थिव ॥\nसान्निध्यं तत्र कुर्वंति देवीदर्शनलालसाः ॥ २७ ॥\nतस्मात्सर्वप्रयत्नेन श्राद्धं तत्र समाचरेत् ॥\nस्नानं च पार्थिवश्रेष्ठ य इच्छेच्छ्रेय आत्मनः ॥ २८ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे नागोद्भवतीर्थमाहात्म्य वर्णनंनाम सप्तत्रिंशोऽध्यायः ॥ ३७ ॥"
  }
]
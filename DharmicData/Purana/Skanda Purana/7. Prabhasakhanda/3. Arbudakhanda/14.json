[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ देवं सिद्धेश्वरं परम् ॥\nसिद्धिदं प्राणिनां सम्यक्सिद्धेन स्थापितं पुरा ॥ १ ॥\nतत्र विश्वावसुर्नाम सिद्धस्तेपे महातपः ॥\nबहुवर्षाणि संस्थाप्य शिवं भक्तिपरायणः ॥ २ ॥\nजितक्रोधो जितमदो जितसर्वेंद्रियक्रियः ॥\nतावद्वर्षसहस्रांते भगवान्वृषभध्वजः ॥\nतुतोष नृपतेस्तस्य स्वयं दर्शनमाययौ ॥ ३ ॥\nअब्रवीत्तं महादेवो वरदोस्मीति पार्थिव॥ ४ ॥\n॥ श्रीभगवानुवाच ॥ ॥\nवरं वरय भद्रं ते यत्ते मनसि वर्त्तते ॥\nदास्यामि ते प्रसन्नोऽहं यद्यपि स्यात्सुदुर्लभम् ॥ ५ ॥ ॥\n॥ विश्वावसुरुवाच ॥ ॥\nएतल्लिंगं सुरश्रेष्ठ ध्यात्वा मनसि निश्चयम् ॥\nसर्वान्कामानवाप्नोतु प्रसादात्तव शंकर ॥ ६॥\n॥ पुलस्त्य उवाच ॥ ॥\nएवमस्त्विति स प्रोच्य तत्रैवांतरधीयत ॥\nसिद्धेश्वरं ततो गत्वा सिद्धिं याति सहस्रशः ॥ ७ ॥\nप्रभावात्तस्य लिंगस्य कामानिष्टानवाप्नुयुः ॥\nततो धर्मक्रियाः सर्वा गता नाशं धरातले ॥ ८ ॥\nन कश्चिद्यजते यज्ञैर्न दानानि प्रयच्छति ॥\nसिद्धेश्वरप्रसादेन सिद्धिं यांति नरा भुवि ॥ ९ ॥\nउच्छिन्नेषु च यज्ञेषु दानेषु नृपसत्तम ॥\nइन्द्राद्यास्त्रिदशाः सर्वे परं दुःखमुपागताः ॥ 7.3.14.१० ॥\nज्ञात्वा यज्ञविघातं च तद्विघाताय वासवः ॥\nवज्रेणाच्छादयामास यथा सिद्धिर्न जायते ॥ ११ ॥\nतथापि संनिधौ तस्य सिद्धेशस्य नृपोत्तम ॥\nकर्मणो जायते सिद्धिः पातकस्य परिक्षयः ॥ १२ ॥\nयस्तु माघचतुर्द्दश्यां सोमवारे नृपोत्तम ॥\nशुक्लायां वाथ कृष्णायां स्पृष्ट्वा सिद्धो भवेन्नरः ॥ १३ ॥\nअद्यापि जायते सिद्धिः सत्यमेतन्मयोदितम्॥\nतस्मात्सिद्धेश्वरं गत्वा नत्वा यास्यति सद्गतिम् ॥ १४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखंडे सिद्धेश्वरमाहात्म्यवर्णनंनाम चतुर्द्दशोऽध्यायः ॥ १४ ॥"
  }
]
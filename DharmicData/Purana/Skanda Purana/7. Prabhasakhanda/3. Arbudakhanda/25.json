[
  {
    "text": "॥ पुलस्त्य उवाच ॥ ॥\nततः पिंडारकं गच्छेत्तीर्थं पापहरं नृप ॥\nयत्र पूर्वं तपस्तप्तं मंकिना ब्राह्मणेन च ॥\nसिद्धिं गतस्तथा राजंस्तीर्थस्यास्य प्रभावतः ॥ १ ॥\nपुरा मंकिरभूद्विप्रो नाममात्रेण भूपते ॥\nमूर्खो ब्राह्मणकृत्यानामनभिज्ञः सुमन्दधीः ॥ २ ॥\nअथासौ पर्वते रम्ये लोकानां नृपसत्तम ॥\nमहिषी रक्षयामास ततः पिंडारकर्मणि ॥३॥\nकस्यचित्त्वथ कालस्य तेन वित्तमुपार्जितम्॥\nदूरात्कृच्छ्रेण च स्तोकं जगृहे गोयुगं ततः ॥ ४॥।\nततस्तद्दमयामास गोयुगं नृपसत्तम ॥\nअथ दैववशाद्राजन्दमितं तस्य गोयुगम्॥ ५ ॥\nनिबद्धमुष्ट्रमासाद्य ग्रीवादेशे बलात्स्थितम् ॥\nअथोष्ट्रस्त्वरया राजन्नुत्थितस्त्रासतत्परः ॥६॥\nगोयुगेन हि ग्रीवायां लम्बमानेन भूपते ॥\nतद्दृष्ट्वा सुमहाश्चर्यं विनाशं गोयुगस्य तु ॥ ७ ॥\nमंकिर्वैराग्यमापन्नस्त्यक्त्वा ग्रामं वनं ययौ ॥\nस गत्वा निर्झरं कञ्चिदर्बुदे नृपसत्तम ॥८॥\nत्रिकालं कुरुते स्नानं गायत्रीजपमुत्तमम् ॥\nतेनासौ गतपापोऽभूद्दिव्यदर्शी च भूमिप ॥९॥\nएतस्मिन्नेव काले तु तेन मार्गेण शंकरः ॥\nसह गौर्या विनिष्क्रांतः क्रीडार्थं रम्यपर्वते ॥7.3.25.१०॥\nस दृष्टः सहसा तेन पिंडारेण महात्मना ॥\nप्रणाममकरोद्राजंस्ततस्तं शंकरोऽब्रवीत् ॥ ११ ॥\nन वृथा दर्शनं मे स्याद्वरो मे गृह्यतां द्विज ॥\nयदभीष्टं महाराज यद्यपि स्यात्सुदुर्लभम् ॥ १२ ॥\n॥ पिंडारक उवाच ॥ ॥\nगणोऽहं तव देवेश भवानि त्रिपुरांतक ॥\nयथा तथा कुरु विभो नान्यन्मे हृदि वर्तते ॥ १३ ॥\nएतत्पिण्डारकं तीर्थ मम नाम्ना प्रसिध्यतु ॥ १४ ॥\n॥ भगवानुवाच ॥ ॥\nभविष्यसि गणोऽस्माकं देहांते त्वं द्विजोत्तम ॥\nएतत्पिंडारकंनाम तीर्थमत्र भविष्यति ॥ १५ ॥\nअहमत्र महाष्टम्यां निवेक्ष्यामि महामते ॥\nये च स्नानं करिष्यंति संप्राप्ते चाष्टमीदिने ॥\nते यास्यंति परं स्थानं यत्राहं नित्यसंस्थितः ॥ १६ ॥\n॥ पुलस्त्य उवाच ॥ ॥\nएवमुक्त्वा महादेवस्तत्रैवांतरधीयत ॥।\nमंकिः पिंडारकस्तत्र तपस्तेपे दिवानिशम् ॥ १७ ॥\nततः कालेन  महता त्यक्त्वा देहं दिवं गतः ॥\nयत्रास्ते भगवान्रुद्रो गणस्तत्र बभूव ह ॥ १८ ॥।\nतस्मात्सर्वप्रयत्नेन स्नानं मन्त्रेण चाचरेत् ॥१९॥\nराजेन्द्र महिषीदानमथाष्टम्यां विशेषतः ॥\nय इच्छति सदाऽभीष्टमिह लोके परत्र च ॥7.3.25.२०॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे पिंडारकतीर्थमाहात्म्यवर्णनंनाम पंचविंशोऽध्यायः॥ २५॥"
  }
]
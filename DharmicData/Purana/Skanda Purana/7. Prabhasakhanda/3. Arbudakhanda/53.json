[
  {
    "text": "॥ पुलस्त्य उवाच ॥ ॥\nततो गच्छेद्ब्रह्मपदं तीर्थं त्रैलोक्यविश्रुतम् ॥\nयत्र पूर्वं पदं न्यस्तं ब्रह्मणा लोककारिणा ॥ १ ॥\nपुरा ब्रह्मादयो देवास्तत्र सर्वे समाहिताः ॥\nअर्बुदे पर्वते रम्य ऋषयश्च सुनिर्मलाः ॥ २ ॥\nअचलेश्वरयात्रायां सुभक्त्या भाविता नृप ॥\nअथ ते मुनयः सर्वे प्रोचुर्देवं पितामहम् ॥ ३ ॥\n॥ ऋषय ऊचुः ॥ ॥\nप्रभूतनियमैर्होमैर्व्रतस्नानैश्च नित्यशः ॥\nउपवासैश्च निर्विण्णा वयं सर्वे पितामह ॥ ४ ॥\nतस्मात्सदुपदेशं त्वं किंचिद्दातुमिहार्हसि ॥\nतरामो येन देवेश दुर्गं संसारसागरम् ॥ ५ ॥\nअयाचितोपचारैश्च जपहोमैः सुदुष्करैः ॥\nमन्त्रैर्व्रतैस्तथा दानैः स्वर्गप्राप्तिं वदस्व नः ॥ ६ ॥\nतेषां तद्वचनं श्रुत्वा तदा देवः कृपान्वितः ॥\nचिंतयामास सुचिरमिह किंचित्प्रहस्य च ॥७॥\nततः स्वकं पदं त्यक्त्वा रम्ये पर्वतरोधसि ॥\nअथोवाच मुनीन्सर्वान्ब्रह्मा संश्लक्ष्णया गिरा ॥ ८ ॥\n॥ ब्रह्मोवाच ॥ ॥\nएतन्महापदं रम्यं सर्वपातकनाशनम् ॥\nस्पृशंतु ऋषयः सर्वे ततो यास्यथ सद्गतिम् ॥ ॥९॥\nविना स्नानेन दानेन व्रतहोमजपादिभिः॥\nहितार्थं सर्वलोकानां मया न्यस्तं पदं शुभम्॥7.3.53.१०॥\nअस्मिन्पदे मया न्यस्ते यांति लोकाः सहस्रशः॥\nस्पृशंतु ऋषयः सर्वे देवाश्चापि पदं मम ॥ ११ ॥\nएकैवात्र प्रकर्त्तव्या श्रद्धा वाऽव्यभिचारिणी ॥\nयश्च श्रद्धान्वितः सम्यक्पदमेतन्मुनीश्वराः ॥ १२ ॥\nपूजयिष्यति संप्राप्ते कार्तिके पूर्णिमादिने ॥\nतोयैः फलैश्च विविधैर्गंधमाल्यानुलेपनैः ॥ १३ ॥\nब्राह्मणान्भोजयित्वा तु मिष्टान्नेन स्वशक्तितः ॥\nस यास्यति न सन्देहो मम लोकं सुदुर्लभम् ॥ १४ ॥\n॥ पुलस्त्य उवाच ॥ ॥\nततो मुनिगणाः सर्वे सम्यक्छ्रद्धासमन्विताः ॥\nपूजयित्वा पदं तत्र ब्रह्मलोकं समागताः ॥ १५ ॥\nतस्मात्सर्वप्रयत्नेन पदं पूज्यं नरोत्तम ॥\nपितामहपदं सम्यक्छ्रद्धया स्वर्गदायकम्॥ १६ ॥\nअन्यत्कौतूहलं राजन्महद्दृष्टं महाद्भुतम् ॥\nपदस्य तस्य यच्छ्रुत्वा जायते विस्मयो महान् ॥ १७ ॥\nआयामविस्तरेणाऽपि प्राप्ते कृतयुगे नृप ॥\nन संख्या जायते राजञ्छुक्लवर्णस्य मानवैः ॥ १८ ॥\nततस्त्रेतायुगे प्राप्ते रक्तवर्णं प्रदृश्यते ॥\nसुव्यक्तं संख्यया युक्तं सर्वलोकनमस्कृतम् ॥ १९ ॥\nद्वापरे कपिलं तच्च लघुमात्रं प्रदृश्यते ॥\nकलौ कृष्णं सुसूक्ष्मं च रम्ये पर्वतरोधसि ॥ 7.3.53.२० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखंडे ब्रह्मपदोत्पत्तिमाहात्म्यवर्णनंनाम त्रिपञ्चाशत्तमोऽध्यायः ॥ ५३ ॥ ॥"
  }
]
[
  {
    "text": "॥ पुलस्त्य उवाच ॥ ॥\nअवियुक्तवनं गच्छेत्ततः पार्थिवसत्तम ॥\nयस्मिन्दृष्टे नरोभीष्टैर्न वियुज्येत कर्हिचित् ॥१॥\nतत्र पूर्वं शची राजन्प्रविष्टा दुःखसंयुता ॥\nनहुषेण हृते राज्ये देवेन्द्रस्य महात्मनः ॥ २ ॥\nतत्प्रभावात्पुनः प्राप्तो वियुक्तोऽपि शतक्रतुः ॥\nततस्तस्य वरो दत्तो वनस्य हि तया नृप ॥ ३ ॥\nनरो वा यदि वा नारी वियुक्ताऽत्र वने शुभे ॥\nप्रियैर्निवास एकस्मिन्रात्रिमेकां वसिष्यति ॥ ४ ॥\nस तेन लभते संगं भूय एव यथा मया ॥\nप्रियैः स लभते वासमेकरात्रं वसन्नृप ॥ ५ ॥\nफलदानं प्रशंसंति तत्र ब्राह्मणसत्तमाः ॥\nवंध्यानां च विशेषेण यतः पुत्रफलं लभेत् ॥ ६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे तृतीयेऽर्बुदखण्डेऽवियुक्तक्षेत्रमाहात्म्यवर्णनंनाम सप्तपञ्चाशत्तमोऽध्यायः ॥ ५७ ॥"
  }
]
[
  {
    "text": "॥ पुलस्त्य उवाच ॥ ॥\nकोटितीर्थं ततो गच्छेत्सर्वपातकनाशनम् ॥\nतीर्थानां यत्र संजाता कोटिः पार्थिव हेलया ॥१॥\nयदा स्यात्कलिकालस्तु रौद्रो राजन्महीतले ॥\nम्लेच्छभूता जनाः सर्वे तत्स्पर्शात्तीर्थविप्लवः ॥ २ ॥\nतिस्रः कोट्योऽर्धकोटिश्च तीर्थानां भूमिवासिनाम् ॥\nतेषां कोटिस्ततोऽवात्सीत्पर्वतेऽर्बुदसंज्ञके ॥ ३ ॥\nपुष्करे च तथा कोटिः कुरुक्षेत्रे च पार्थिव ॥\nवाराणस्यामर्धकोटिः स्तुता देवैः सवासवैः ॥\nराजन्नेतानि रक्षंति सर्वे देवाः सवासवाः ॥ ४ ॥\nयदा यदा भयार्त्तानि म्लेच्छस्पर्शात्समंततः ॥\nस्थानेष्वेतेषु तिष्ठंति तीर्थान्युक्तेषु सत्वरम् ॥ ५ ॥\nकोटितीर्थानि त्रीण्येव तत्र जातानि भूतले ॥\nअर्ध कोटिसमेतानि सर्वपापहराणि च ॥ ६ ॥\nतस्मात्सर्वप्रयत्नेन स्नानं तत्र समाचरेत् ॥\nकृष्णपक्षे त्रयोदश्यां नभस्ये च विशेषतः ॥ ७ ॥\nतत्र स्नानादिकं सर्वं जपहोमादिकं च यत् ॥\nसर्वं कोटिगुणं राजंस्तत्प्रसादादसंशयम् ॥ ८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कोटितीर्थप्रभाववर्णनंनाम पंचाशत्तमोऽध्यायः ॥ ५० ॥"
  }
]
[
  {
    "text": "॥ पुलस्त्य उवाच ॥ ॥\nततो गच्छेन्नृपश्रेष्ठ सुपूर्णं गौतमाश्रमम् ॥\nयत्र पूर्वं तपस्तप्तं गौतमेन महात्मना ॥ १ ॥\nपुराऽऽसीद्गौतमो नाम मुनिः परमधार्मिकः ॥\nस भक्त्याऽऽराधयामास देवदेवं महेश्वरम् ॥ २ ॥\nभक्त्याऽऽराधयमानस्य निर्भिद्य धरणीतलम् ॥\nसमुत्तस्थौ महल्लिंगं परं माहेश्वरं नृप ॥ ३ ॥\nएतस्मिन्नेव काले तु वागुवाचाशरीरिणी ॥\nपूजयैतन्महल्लिंगं त्वद्भक्त्या समुपस्थितम्॥\nवरं वरय भद्रं ते यत्ते मनसि वर्तते ॥४॥\n॥ गौतम उवाच॥ ॥\nअत्राश्रमपदे देव त्वया शम्भो जगत्पते ॥\nसदा कार्यं हि सान्निध्यं यदि तुष्टो मम प्रभो॥ ५ ॥\nयस्त्वां पश्यति सद्भक्त्या ब्रह्मलोकं स गच्छतु ॥ ६ ॥\n॥ आकाशवाण्युवाच ॥ ॥\nमाघमासे चतुर्द्दश्यां योऽत्र मां वीक्षयिष्यति ॥\nकृष्णायां ब्राह्मणश्रेष्ठ स यास्यति परां गतिम् ॥७॥\nएवमुक्त्वा ततो वाणी विरराम महीपते ॥\nतत्रास्ति कुण्डमपरं पवित्रं जलपूरितम्॥\nतत्र स्नातो नरः सद्यः कुलं तारयतेऽखिलम् ॥ ८ ॥\nयस्तत्र कुरुते श्राद्धं विशेषादिन्दुसंक्षये ॥\nगयाश्राद्धफलं तस्य सकलं जायते ध्रुवम् ॥ ९ ॥\nतत्र दानं प्रशंसंति तिलानां मुनिपुंगवाः ॥\nतिलसंख्यानि वर्षाणि दानात्स्वर्गे वसेन्नृप ॥ 7.3.47.१० ॥\nअर्बुदे गौतमी यात्रा सिंहस्थे च बृहस्पतौ ॥\nअमायां सोमवारेण द्विषड्गोदावरीफलम् ॥ ११ ॥\nषष्टिवर्षसहस्राणि भागीरथ्यवगाहने ॥\nसकृद्गोदावरीस्नानात्सिंहस्थे च बृहस्पतौ ॥ १२ ॥\nइति श्रीस्कान्दे महापुराण एकाशातिसाहस्र्यां संहितायां सप्तमे प्रभासखण्डे तृतीयेऽर्बुदखण्डे गौतमाश्रमतीर्थमाहात्म्यवर्णनंनाम सप्तचत्वारिंशोऽध्यायः ॥ ४७ ॥"
  }
]
[
  {
    "text": "॥ राजोवाच ॥ ॥\nविचित्रमिदमाख्यानं त्वत्प्रसादाच्छ्रुतं मया ॥\nदृष्ट्वा नारायणं शक्रं नारदो मंदरे गिरौ ॥ १ ॥\nकिं चकार मुनींद्रोऽथ तन्मे विस्तरतो मुने ॥\nवद संसारसरणोद्भूतमायाप्रपीडितम् ॥\nकथामृतजलौघेन वितृषं कुरु मां प्रभो ॥ २ ॥\n॥ सारस्वत उवाच ॥ ॥\nअथासौ नारदो देवं ज्ञात्वा शप्तं द्विजन्मना ॥\nभृगुणा च तथा पूर्वं नान्यथैतद्भविष्यति ॥ ३ ॥\nभविष्यं यद्भवं देव वर्तमानं विचिंत्यताम् ॥\nअयं च वामनो भूत्वा विष्णुर्यास्यति तां पुरीम् ॥ ४ ॥\nनिग्रहं स बलेः पश्चात्करिष्यति मम प्रियम् ॥\nयुद्धं विना कथं स्थेयं वर्तमानं महोल्बणम् ॥ ५ ॥\nदेवदानवयुद्धानि दैत्यगन्धर्व रक्षसाम् ॥\nनिवारितानि सर्वाणि सरीसृपपतत्रिणाम् ॥ ६ ॥\nसापत्नजः कलिर्नास्ति मम भाग्यपरिक्षये ॥\nदेवेन्द्रो गुरुणा पूर्वं वारितः किं करोम्यहम् ॥ ७ ॥\nमाननीयो गुरुर्मेऽयमतस्तं न शपाम्यहम् ॥\nयुद्धार्थं तु ततो यत्नो न सिध्यति करोमि किम् ॥ ८ ॥\nकेनापि दैवयोगेन पुरुषार्थो न सिध्यति ॥\nतथापि यत्नः कर्तव्यः पुरुषार्थे विपश्चिता ॥\nदैवं पुरुषकारेण विनापि फलति क्वचित् ॥ ९ ॥\nयदुक्तं तद्वचो व्यर्थं यतः सिद्धिः प्रयत्नतः ॥\nबलिं गत्वा भणिष्यामि यथा युद्धं करिष्यति ॥ 7.2.17.१० ॥\nन श्रोष्यति स चेद्वाक्यं निश्चितं तं शपाम्यहम् ॥\nइत्युक्त्वा स ययौ वेगान्नारदो बलिमंदिरे ॥\nनिमेषांतरमात्रेण शिष्याभ्यां गगने स्थितः ॥ ११ ॥\nप्रासादे शैलसंकाशे सप्तभौमे महोज्ज्वले ॥\nतस्योपरि सभा दिव्या निर्मिता विश्वकर्मणा ॥ १२ ॥\nतस्यां सिंहासनं दिव्यं तत्रासीनो बलिर्नृप ॥\nदैत्यैः परिवृतः सर्वैः प्रौढिहास्यकथापरैः ॥ १३ ॥\nऋषिभिर्ब्राह्मणैः शांतैस्त थैवोशनसा स्वयम्॥\nपुत्रमित्रकलत्रैश्च संवृतो दिव्यमन्दिरे ॥ १४ ॥\nदेवांगनाकरग्राहगृहीतैर्दिव्यचामरैः ॥\nसंवीज्यमानो दैत्येन्द्रः स्तूयमानः स चारणैः ॥ १५ ॥\nयावदास्ते मदोन्मत्ता मन्त्रयंति परस्परम् ॥\nदैत्यदानवमुख्या ये ते सर्वे युद्धकांक्षिणः ॥ १६ ॥\nउत्थायोत्थाय भाषंते प्रगल्भंते सुरैः सह ॥\nअस्मदीयमिदं सर्वं त्रैलोक्यं सांप्रतं गतम् ॥ १७ ॥\nशुक्रबुद्ध्या विना युद्धं प्राप्स्यते किं महोदयः ॥\nदैत्येन्द्रो देवराजेन स्नेहं च कुरुतो यदि ॥ १८ ॥\nऐरावणं सदा मत्तं कथं नो याचते बलिः ॥\nचतुरं तुरगं कस्मान्नार्पयति दिवाकरः ॥ १९ ॥\nयावन्नाक्रम्यते लुब्धो धनाध्यक्षो रणाजिरे ॥\nतावन्नार्पयते वित्तं यदा तत्संचितं सुरैः ॥ 7.2.17.२० ॥\nन दर्शयति रत्नानि जलराशी रसातलात् ॥\nयावन्न मन्दरं क्षिप्त्वा विमथ्नीमो वयं च तम् ॥ २१ ॥\nयथामृतकलाश्चन्द्राद्भुज्यन्ते क्रमशः सुरैः ॥\nएवं भागं बलेः कस्मान्न ददाति जलात्मकः ॥ २२ ॥\nस्वर्धुनी शीतलो वातः पद्मर्किजल्कवासितः ॥\nस्वर्गे वाति शनैर्यद्वत्तथा न बलिमंदिरे ॥ २३ ॥\nइन्द्रचापोद्यता मेघा जलं मुंचंति भूतले॥\nबलिखङ्गोद्धुताः स्वर्गं पुनस्ते यांति भूतलात्॥२४॥\nअस्मदीये धरापृष्ठे यमो मारयते जनम् ॥\nनैवं स्वर्गे न पाताले पश्याहो कार्यकारणम् ॥२५॥\nआयुर्वृत्तिं सुतान्सौख्यमस्माकं लिखति स्वयम् ॥\nललाटे चित्रगुप्तोऽसौ न देवानां तु तत्समम् ॥२६॥\nवर्षाशीतातपाः काला वर्तंते भुवि सांप्रतम् ॥\nन स्वर्गे नैव पाताले भीता भूमौ भ्रमंति हि ॥ २७ ॥\nएकवीर्योद्भवा यूयं स्वस्रीया देवदानवाः ॥\nभूमौ स्थिता वयं कस्माद्देवाः केनोपरिकृताः ॥ ॥२८॥\nसमुद्रे मथ्यमाने तु दैत्येन्द्रो वंचितः सुरैः ॥\nएकतः सर्वदेवाश्च बलिश्चैवैकतः स्थितः ॥२९॥\nउत्पन्नेषु च रत्नेषु भाग्यं वै यस्य यादृशम् ॥\nगजाश्वकल्पवृक्षाद्याश्चंद्रगोगणदंतिनः ॥7.2.17.३०॥\nगृहीत्वा ह्यमृतं देवैर्वयं पाने नियोजिताः ॥\nएतया चूर्णिता यूयं न जानीथातिगर्विताः ॥ ३१ ॥\nपीतावशेषं पीयूषं सत्यलोके धृतं सुरैः ॥\nअहोतिकुटिला देवाः कस्माच्छेषं न दीयते ॥ ३२ ॥\nसुरामृतमिति ज्ञात्वा पीयूषाद्वंचिता वयम् ॥\nतिलतैलमेवमिष्टं यैर्न दृष्टं घृतं क्वचित्॥ ३३ ॥\nविष्णोर्वक्रचरित्राणां संख्या कर्तु न शक्यते॥\nतथापि कथ्यते तुष्टैर्हृष्टैस्तैर्यदनुष्ठितम् ॥३४॥\nगौरांगी सुन्दरी सुभ्रूः पीनोन्नतपयोधरा ॥\nसुकेशा चंद्रवदना कर्णासक्तविलोचना॥३५॥\nवलित्रयांकिता मध्ये बाला मुष्ट्यापि गृह्यते ॥\nस्थलारविंदचरणा लतेव भुजभूषिता ॥ ३६ ॥\nसा सर्वाभरणोपेता सर्वलक्षणसंयुता ॥\nत्रैलोक्यमोहिनी देवी संजाताऽमृतमन्थने ॥ ३७ ॥\nअमृतादुत्थिता पूर्वं यस्य सा तस्य तद्ध्रुवम् ॥\nत्रैलोक्यं वशगं तस्य यस्य सा चारुलोचना ॥ ३८ ॥\nतया संमोहिताः सर्वे देवदानवराक्षसाः ॥\nविमुच्य मन्थनं सर्वे तां ग्रहीतुं समुद्यताः ॥ ३९ ॥\nएका स्त्री बहवो देवा दानवादैत्यराक्षसाः ॥\nविवादः सुमहाञ्जातः कथमत्र भविष्यति ॥ 7.2.17.४० ॥\nआगत्य विष्णुना सर्वे भुजे धृत्वा निवारिताः ॥\nअस्यार्थे किमहो वादः क्रियते भोः परस्परम् ॥ ४१ ॥\nअमृतार्थे समारम्भो महिलार्थे विनश्यति ॥\nसंकेतं प्रथमं कृत्वा विष्णुना चुंबिता पुनः ॥ ४२ ॥\nदिव्यरूपधरः स्रग्वी वनमालाविभूषितः ॥\nकौस्तुभोद्द्योतिततनुः शंखचक्रगदाधरः ॥४३॥\nतस्या हस्ते शुभां मालां दत्त्वा विष्णुः पुरः स्थितः ॥\nउद्धृत्य बाहुं सर्वेषां बभाषे वचनं हरिः ॥ ४४ ॥\nकुर्वंतु कुण्डलं सर्वे तिष्ठन्तु स्वयमासने ॥\nविलोक्य स्वेच्छया लक्ष्मीर्वरमालां प्रयच्छतु ॥ ४५ ॥\nस्वयंवरविभेदं यः करिष्यत्यतिलंपटः ॥\nस वध्यः सहितैः सर्वैः परस्त्रीलुब्धको यथा ॥ ४६ ॥\nपरदारकृतं पापं स्त्रीवध्या तस्य जायताम्॥\nअन्योऽपि यः करोत्येवमेवमस्तु तदुच्यताम्॥४७॥\nसाधारणं हरिं ज्ञात्वा तथेत्युक्त्वा तथा कृतम्॥\nदेवदानवदैत्यानां गंधर्वोरगरक्षसाम्॥\nमध्ये योऽभिमतो भर्ता स ते सत्यं भवेदिति ॥४८ ॥\nतेनासौ मोहिता पूर्वं दृष्टिदानेन कर्षिता ॥\nआद्यं संमोहनं स्त्रीणां चक्रे दृष्टिनिरीक्षणम्॥४९॥\nएवमेवेति तत्कर्णे हस्तं दत्त्वा यदुच्यते॥\nदधाति हृदि यं नारी कामबाणप्रपीडिता ॥ 7.2.17.५० ॥\nतमेव वरयेदत्र कश्चिन्नास्त्येव संशयः ॥\nसंजाते कलहे पूर्वं हरिणा तं निवर्तितुम् ॥ ५१ ॥\nयदा गृहीता सर्वैः सा हरिं नैव विमुंचति ॥\nत्वमेव भर्ता साऽऽचष्टे मुंच मां व्रज दूरतः ॥ ५२ ॥\nमुक्त्वा दूरं ततो विष्णुः प्रविष्टः सुरमण्डले ॥\nतदा सर्वे च मामुक्त्वा यथास्थानं स्वयं गताः ॥५३॥\nआचष्ट विजया पूर्वं सर्वान्देवान्यथाक्रमम्॥\nसा च निरीक्षते पश्चात्तं विचार्य विमुञ्चति ॥ ५४ ॥\nउदासीनः शिवः शांतो गौरीकांतस्त्रिलोचनः ॥\nनान्यां निरीक्षते नित्यं ध्यानासक्तस्त्रिलोचनः ॥ ५५ ॥\nपितामहोयमित्युक्तं यदा सख्या तदा तया ॥\nनमस्कृत्य गतं दूरे कृत्वा मौनं न पश्यति ॥ ५६ ॥\nआदित्यं पद्मकं मुञ्च दहनं दहनात्मकम्॥\nवाति वातो गता दूरे वरुणो मे पिता यतः ॥ ५७ ॥\nपौलोमीवदनासक्तो देवेन्द्रो मे न रोचते ॥ ५८ ॥\nवधबंधकृतच्छेदभेददण्डविकर्ष णम्॥\nकुर्वन्न कुरुते सौम्यं रूपं वैवस्वतो यमः ॥ ५९ ॥\nदेवदानवगंधर्वदैत्यपन्नगराक्षसान् ॥ 7.2.17.६० ॥\nदृष्ट्वात्युग्रांस्ततो याति दृष्टोऽसौ पुरुषो त्तमः ॥\nकर्णांतलोचनभ्रांतवक्त्रं दृष्ट्यावलोक्य तम् ॥ ६१ ॥\nसौभाग्यातिशयाक्रांतं रम्यं काममनोहरम् ॥\nसंजातपुलकोद्भेदस्वेदवारिकणांकितम् ॥ ॥ ६२ ॥\nदेवदानवदैत्येन्द्रक्रोधदृष्टिनिरीक्षितम् ॥\nरम्यं रामा वरं चक्रे ददौ मालां ततः स्वयम्॥६३॥\nदैत्याः परस्परं प्रोचुः प्रेक्ष्य तत्सुरचेष्टितम् ॥\nविभागं पश्य देवानां स्वर्गे सर्वे स्वयं गताः॥ ६४॥\nपातालस्य तले यूयं मानवा धरणीतले॥\nदेवास्त्रिभुवने यांतु न वयं स्वर्गगामिनः॥ ६५॥\nमानवाः क्षत्रिया राज्यं कुर्वंतु पृथिवीतले॥\nपातालं तु परित्यज्य धात्री यदि तु रक्ष्यते॥ ६६॥\nदैत्यदानवजैः कैश्चिद्राक्षसैस्तन्न शोभनम्॥\nअथ किं बहुनोक्तेन राजा त्रिभुवने बलिः॥६७॥\nसंविभज्याथ रत्नानि समं राज्यं विधीयताम्॥\nयावदेवं प्रगल्भंते तावत्पश्यंति नारदम् ॥ ६८ ॥\nगगनात्समुपायांतं द्वितीयमिव भास्करम् ॥\nब्रह्मदंडकरासक्तयुद्धपुस्तकधारिणम् ॥ ६९ ॥\nकृष्णाजिनधरं शांतं छत्रवीणाकमण्डलून् ॥\nमौंजीगुणत्रयासक्तग्रंथिप्रवरमेखलम् ॥ 7.2.17.७० ॥\nब्रह्मरूपधरं शांतं दिव्यरुद्राक्षभूषितम् ॥\nगत कल्पकृतग्रंथिसूत्रमालावलंबितम् ॥ ७१ ॥\nविरंचिहरसंवादो जन्माहंकारगर्वितः ॥\nसंक्रुद्धैः क्रियते कोऽद्य चिंतातत्परमानसम् ॥ ॥ ७२ ॥\nआयातं नारदं दृष्ट्वा विस्मिताः समुपस्थिताः ॥\nप्रभो प्रसादः क्रियतामागंतव्यं गृहे मम ॥ ७३ ॥\nधन्योऽहं कृतपुण्योऽहं यस्य मे त्वं गृहागतः ॥\nइत्युक्तो बलिना विप्रो विवेशासुरमंदिरे ॥\nआसनं पाद्यमर्घ्यं च दत्त्वा संपूजितो द्विजः ॥ ७४ ॥\nप्रविश्य सहिताः सर्वे संविष्टा दैत्यदानवाः ॥\nशुक्रेण सहितो दैत्यो बभाषे नारदं बलिः ॥ ७५ ॥\nइदं राज्यमिमे दारा इमे पुत्रा अहं बलिः ॥\nब्रूहि येनात्र ते कार्यं दानं मे प्रथमं व्रतम् ॥ ७६ ॥\n॥ नारद उवाच ॥ ॥\nभक्त्या तुष्यंति ये विप्रास्ते विप्रा भूमिदेवताः ॥\nन तु ये पूजिताः शक्त्या पुनर्याचंति तेऽधमाः॥ । ॥ ७७ ॥\nत्वयाऽहं पूजितो हृष्टो न वित्तैर्मे प्रयोजनम् ॥\nहृष्टोऽहं तव राज्येन यज्ञैर्दानैर्व्रतैस्तथा ॥ ७८. ॥\nदेवैः कृतं विप्रियं ते किंचित्पश्याम्यहं बले ॥\nत्वया संपूज्यमानोऽपि देवराजो न तुष्यति ॥ ७९ ॥\nन क्षमंति सुराः सर्वे तव राज्यं धरातले ॥\nस्वर्गे मे तापको जातो देवानां तव विग्रहे ॥ ॥ 7.2.17.८० ॥\nसंनह्य प्रथमं याति यः सैन्यं शत्रुभूमिषु ॥\nस क्षत्रियो विजयते तस्य राज्यं च वर्धते ॥८१॥\nउच्छेदस्तव राज्यस्य भविष्यति श्रुतं मया ॥\nएवं ज्ञात्वा यथायुक्तं तच्छीघ्रं तु विधीयताम् ॥ ८२ ॥\n॥ बलिरुवाच ॥ ॥\nयैर्गुणैः कुरुते राज्यं राजा तान्वद मे विभो ॥\nदानं पात्रे प्रदातव्यं मया त्वमपि तं वद ॥ ८३ ॥\n॥ नारद उवाच ॥ ॥\nषड्विंशद्गुणसंपन्नो राजा राज्यं करोति च ॥\nस राज्यफलमाप्नोति शृणु तत्कथयाम्यहम् ॥ ८४ ॥\nचरेद्धर्मानकटुको मुंचेत्स्नेहमनास्तिके ॥\nअनृशंसश्चरेदर्थं चरेत्काममनुद्धतः ॥८५॥\nप्रियं ब्रूयादकृपणः शूरः स्यादविकत्थनः ॥\nदाता चाऽऽयामवर्जः स्यात्प्रगल्भः स्यादनिष्ठुरः ॥ ८६ ॥\nसंदधीत न चानार्यान्विगृह्णीयान्न बंधुभिः ॥\nनानाप्तैश्चारयेच्चारान्कुर्यात्कार्यमपीडयन् ॥८७॥\nअर्थान्ब्रूयान्न चापत्सु गुणान्ब्रूयान्न चात्मनः ॥\nआदद्यान्न च साधुभ्यो नासत्पुरुषमाश्रयेत् ॥ ८८ ॥\nनापरीक्ष्य नयेद्दण्डं न च मंत्रं प्रकाशयेत् ॥\nविसृजेन्न च लुब्धेभ्यो विश्वसेन्नापकारिषु ॥ ८९ ॥\nआप्तैः सुगुप्तदारः स्याद्रक्ष्यश्चान्यो घृणी नृपः ॥\nस्त्रियं सेवेत नात्यर्थं मृष्टं भुंजीत नाऽहितम् ॥ 7.2.17.९० ॥\nअस्तेयः पूजयेन्मान्यान्गुरुं सेवेदमायया ॥\nअर्च्यो देवो न दम्भेन श्रियमिच्छेदकुत्सिताम् ॥ ९१ ॥\nसेवेत प्रणयं कृत्वा दक्षः स्यादथ कालवित् ॥\nसांत्ववाक्यं सदा वाच्यमनुगृह्णन्न चाक्षिपेत्॥ ९२ ॥\nप्रहरेन्न च विप्राय हत्वा शत्रून्न शेषयेत् ॥\nक्रोधं कुर्यान्न चाकस्मान्मृदुः स्यान्नापकारिषु ॥ ९३ ॥\nएवं राज्ये चिरं स्थेयं यदि श्रेय इहेच्छसि ॥\nतपःस्वाध्यायदानानि तीर्थयात्राऽऽश्रमाणि च ॥ ९४ ॥\nयोगेनात्मप्रबोधस्य कलां नार्हंति षोडशीम् ॥\nत्वया संसारवैराग्यं कर्त्तव्यं विप्रपूजनम् ॥९५॥\nयष्टव्यं विविधैर्यज्ञैर्ध्येयो नारायणो हरिः ॥\nप्रसंगेन समायातो यास्ये रैवतके गिरौ ॥ ९६ ॥\nतत्रास्ते भगवान्विष्णुर्नदी त्रैलोक्यपावनी ॥\nतत्रास्ते च शिवावृक्षो बहुपुष्पफलान्वितः ॥\nतत्र गत्वा करिष्यामि व्रतं तद्विष्णुवल्लभम् ॥ ९७ ॥\n॥ बलिरुवाच ॥ ॥\nकोऽयं रैवतकोनाम व्रतं किं विष्णुवल्लभम् ॥\nशिवावृक्षास्तु के प्रोक्तास्तत्कथं कथयस्व मे ॥ ९८ ॥ ॥\n॥ नारद उवाच ॥ ॥\nपुरा युगादौ दैत्येन्द्र सपक्षाः पर्वताः कृताः ॥\nसंचिंत्य ब्रह्मणा पश्चादचलास्ते कृताः पुनः ॥ ९९ ॥\nउत्पतंति महाकाया निपतंति यदृच्छया ॥\nमेरुमंदरकैलासा वचसा संस्थिताः स्थिराः ॥ 7.2.17.१०० ॥\nवारिता न स्थिता ये तु त इंद्रेण स्थिरीकृताः ॥\nमेरोर्दक्षिण शृंगे तु कुमुदेति स पर्वतः ॥ १०१ ॥\nदिव्यः सपक्षः सौवर्णो दिव्यवृक्षैः समावृतः ॥\nतस्योपरि पुरी दिव्या वैष्णवी विष्णुना कृता ॥ १०२ ॥\nतस्या मध्ये गृहं दिव्यं यस्मिल्लँक्ष्मीः सदा स्थिता ॥\nमेरोः शृंगे पुरी रम्या गृहं तत्र मनोरमम् ॥ १०३ ॥\nतत्रास्ते स भवो देवो भवानी यत्र संस्थिता ॥\nसभा माहेश्वरी रम्या सौवर्णी रत्नमंडिता ॥ १०४ ॥\nतत्रास्ते भगवान्विष्णुर्देवैर्ब्रह्मादिभिर्वृतः ॥\nतस्यां विष्णुः सदा याति देवं द्रष्टुं महेश्वरम् ॥ १०५ ॥\nसौवर्णैः कुमुदैर्यस्मादसौ सर्वत्र मंडितः ॥\nकुमुदेति कृतं नाम देवैस्तत्र समागतैः ॥ १०६ ॥\nएकदा भगवान्रुद्रो गिरौ तस्मिन्समागतः ॥\nद्रष्टुं तच्छिखरे रम्ये तां पुरीं विष्णुपालिताम् ॥ १०७ ॥\nगृहागतं हरं दृष्ट्वा हरिणा स तु पूजितः ॥\nलक्ष्म्या संपूजिता गौरी हर्षिता तत्र संस्थिता ॥ १०८ ॥\nएकासनोपविष्टौ तौ मंत्रयंतौ परस्परम् ॥\nहरेण कारणं ज्ञात्वा तत्सर्वं कथितं हरेः ॥ १०९ ॥\nत्वयेयं नगरी कार्या मंदरे पर्वतोत्तमे ॥\nप्रष्टव्यः कारणं नाहमवश्यं तद्भविष्यति ॥ 7.2.17.११० ॥\nहर एव विजानाति कारणं कतमोऽपि न ॥\nएवं तथेति तौ प्रोक्त्वा संस्थितौ पर्वतोऽपि सः ॥ १११ ॥\nतं दृष्ट्वा संगतं रुद्रं कुमुदः स्वयमाययौ ॥\nधन्योऽहं कृतपुण्योऽहं यस्य मे गृहमागतौ ॥ ११२ ॥\nद्वाभ्यामुक्तो गिरिवरो ददाव किं वरं तव ॥\nइत्युक्तः पर्वतस्ताभ्यां वरं वव्रे स मूढधीः ॥ ११३ ॥\nभविष्यत्कार्यहेतुत्वाद्भविष्यति न तद्वृथा ॥\nयत्राहं तत्र वस्तव्यं भवद्भ्यामस्तु मे वरः ॥ ११४ ॥\nमत्सन्निधौ समागत्य स्थातव्यं ब्रह्मवासरम् ॥\nतथेत्युक्त्वा सपत्नीकौ गतौ हरिहरावुभौ ॥ ११६ ॥\nपञ्चमो यो मनुः पूर्वं  रैवतो नाम विश्रुतः ॥\nतस्योत्पत्तौ तु यद्वृत्तं कुमुदाग्रे शृणुष्व तत् ॥ ११६ ॥\nऋषिरासीन्महाभाग ऋतवागिति विश्रुतः ॥\nतस्यापुत्रस्य पुत्रोऽभूद्रेवत्यन्ते महात्मनः ॥ ११७ ॥\nस तस्य विधिवच्चक्रे जातकर्मादिकाः क्रियाः ॥\nतथोपनयनाद्याश्च स चाशीलोऽभवन्नृप ॥ ११८ ॥\nयतः प्रभृति जातोऽसौ ततः प्रभृत्यसावृषिः ॥\nदीर्घरोगपरामर्शमवापातीव दुर्द्धरम् ॥ ११९ ॥।\nमाता चास्य परामार्तिं कुष्ठरोगाभिपीडिता ॥\nजगाम चिन्तां स ऋषिः किमेतदिति दुःखितः ॥ 7.2.17.१२० ॥\nमूर्खस्तु मंदधीः पुत्रो दुःखं जनयते पितुः ॥\nअमार्गगो विशेषेण दुःखाद्दुःखतरं हि तत् ॥ १२१ ॥\nअपुत्रता मनुष्याणां श्रेयसे न कुपुत्रता ॥\nसुहृदां नोपकाराय पितॄणां नापि तृप्तये ॥ १२२ ॥\nसुपुत्रो हृदयेऽभ्येति मातापित्रोर्दिनेदिने ॥\nपित्रोर्दुःखाय धिग्जन्म तस्य दुष्कृतकर्मणः ॥ १२३ ॥\nधन्यास्ते तनया ये स्युः सवर्लोकाभिसंमताः ॥\nपरोपकारिणः शांताः साधुकर्मण्यनुव्रताः ॥ १२४ ॥\nअनिर्वृतं निरानंदं दुःखशोकपरिप्लुतम् ॥\nनरकाय न स्वर्गाय कुपुत्रत्वं हि जन्मिनः ॥ १२५ ॥\nकरोति सुहृदां दैन्यमहितानां तथा मुदम् ॥\nअकाले तु जरां पित्रोः कुपुत्रः कुरुते किल ॥ १२६ ॥\n॥ नारद उवाच ॥\nएवं सोऽत्यन्तदुष्टस्य पुत्रस्य चरितैर्मुनिः ॥\nदह्यमानमनोवृत्तिर्वृद्धगर्गमपृच्छत ॥ १२७ ॥\n॥ ऋतवागुवाच ॥ ॥\nसुव्रतेन पुरा वेदा अधीता विधिना मया ॥\nसमाप्य विद्या विधवत्कृतो दारपरिग्रहः ॥ १२८ ॥\nसदारेण हि याः कार्याः श्रौतस्मार्त्तादिकाः क्रियाः ॥\nताः कृताश्च विधानेन कामं समनुरुध्य च ॥ १२९ ॥\nपुत्रार्थं जनितश्चायं पुंनाम्नो विच्युतौ मुने ॥\nसोऽयं किमात्मदोषेण मातुर्दोषेण किं मम ॥\nअस्मद्दुःखावहो जातो दौःशील्याद्वद कोविद ॥ 7.2.17.१३० ॥\n॥ गर्ग उवाच ॥ ॥\nरेवत्यन्ते मुनिश्रेष्ठ जातोऽयं तनयस्तव ॥\nतेन दुःखाय ते दुष्टे काले यस्मादजायत ॥ १३१ ॥\nतवापचारो नैवास्य मातुर्नापि कुलस्य च ॥\nअन्यद्दौःशील्यहेतुत्वं रेवत्यंत उपागतम् ॥ १३२ ॥\nरेवती अश्विनोर्मध्यमाश्लेषामघयोस्तथा ॥\nज्येष्ठामूलर्क्षयोः प्रोक्तं गंडांतं तु भयावहम् ॥ १३३ ॥\nगंडत्रये तु ये जाता नरनारीतुरंगमाः ॥\nतिष्ठंति न चिरं गेहे तिष्ठन्तोऽपि भयंकराः ॥\nएवमुक्तोऽथ गर्गेण चुक्रोधातीव कोपनः ॥ १३४ ॥\n॥ ऋतवागुवाच ॥ ॥\nयस्मान्ममैक पुत्रस्य रेवत्यन्ते समुद्भवः ॥ १३५ ॥\nरेवती किं न जानाति मां विप्रः शापयिष्यति ॥\nजाज्वल्यमाना गगनात्तस्मात्पततु रेवती ॥ १३६ ॥ ॥\n॥ नारद उवाच ॥ ॥\nतेनैवं व्याहृते वाक्ये रेवत्यृक्षं पपात ह ॥"
  },
  {
    "text": "पश्यतः सर्वलोकस्य विस्मयाविष्टचेतसः ॥ १३७ ॥\nईश्वरेच्छाप्रभावेन पतिता गिरिमूर्द्धनि ॥\nरेवत्यृक्षं निपतितं कुमुदाद्रौ समन्ततः ॥ १३८ ॥\nसुराष्ट्रदेशे स प्राप्तः पतितो भूतले शुभे ॥\nहिमाचलस्य पुत्रो य उज्जयंतो गिरिर्महान्॥ १३९ ॥\nकुमुदेन समं मैत्री कृता पूर्वं परस्परम् ॥\nयत्र त्वं स्थास्यसे स्थाता तत्राहमपि निश्चितम् ॥ 7.2.17.१४० ॥\nइति कृत्वा गृहीत्वाथ गंगावारि सयामुनम् ॥\nसारस्वतं तथा पुण्यं सिंचितुं तं समागतः ॥ १४१ ॥\nआहूतसंप्लवं यावत्संस्थितौ तौ परस्परम् ॥\nकुमुदाद्रिश्च तत्पातात्ख्यातो रैवतकोऽभवत् ॥ १४२ ॥\nअतीव रम्यः सर्वस्यां पृथिव्यां पृथिवीपते ॥\nकुमुदाद्रिश्च सौवर्णो रेवतीच्यवनात्पुनः ॥ १४३ ॥\nपंकजाभः स बाह्येन जातो वर्णेन भूपते ॥\nमेरुवर्णः स मध्ये तु सौवर्णः पर्वतोत्तमः ॥ १४४ ॥\nततः सञ्जनयामास कन्यां रैवतको गिरिः ॥\nरेवतीकांति संभूतां रेवतीसदृशाननाम्॥ १४५ ॥\nप्रमुचो नाम राजर्षिस्तेन दृष्टा वरांगना ॥\nपितृवद्रेवतीनाम कृतं तस्या नृपोत्तम ॥ १४६ ॥\nरेवतीति च विख्याता सा सर्वत्र वरांगना ॥\nसर्वतेजोमयं स्थानं सर्वतीर्थजलाश्रयम् ॥ १४७ ॥\nगंगाजलप्रवाहैश्च संयुक्तं यामुनैस्तथा ॥\nस्थितं सारस्वतं तोयं तत्र गर्तेषु तत्त्रयम् ॥ १४८ ॥\nविख्यातं रेवतीकुंडं यत्र जाता च रेवती ॥\nस्मरणाद्दर्शनात्स्नानात्सर्वपापक्षयो भवेत् ॥ १४९ ॥\nसा बाला वर्द्धिता तेन प्रमुंचेन महात्मना ॥\nयौवनं तु तया प्राप्तं तस्मिन्रैवतके गिरौ ॥ 7.2.17.१५० ॥\nतां तु यौवनसंपन्नां दृष्ट्वाऽथ प्रमुचो मुनि ॥\nएकांते चिन्तयामास कोऽस्या भर्ता भविष्यति ॥ १५१ ॥\nहूत्वाहूत्वा स पप्रच्छ गुरुं वह्निं द्विजोत्तमः ॥\nप्रसादं कुरु मे ब्रूहि कोऽस्या भर्ता भविष्यति ॥ १५२ ॥\nअन्योऽस्याः सदृशः कोऽपि वंशे नास्ति करोमि किम् ॥\nवह्निकुण्डात्समुत्थाय प्रोक्तवान्हव्यवाहनः ॥ १५३ ॥\nशृणु मे वचनं विप्र योऽस्या भर्ता भविष्यति ॥\nप्रियव्रतान्वयभवो महाबलपराक्रमः ॥ १५४ ॥\nपुत्रो विक्रमशीलस्य कालिंदीजठरोद्भवः ॥\nदुर्दमो नाम भविता भर्ता ह्यस्या महीपतिः ॥ १५५ ॥\nअत्रांतरे समायातो दुर्दमः स महीपतिः ॥\nगिरौ मृगवधाकांक्षी मुनिं गेहे न पश्यति ॥\nप्रियेऽयि तातः क्व गत एहि सत्यं ब्रवीहि मे ॥ १५६ ॥\n॥ नारद उवाच ॥ ॥\nअग्निशालास्थितेनैव तच्छ्रुतं वचनं प्रियम् ॥\nप्रियेत्यामन्त्रणं कोऽयं करोति मम वेश्मनि ॥ ॥ १५७ ॥\nस ददर्श महात्मानं राजानं दुर्दमं मुनिः ॥\nजहर्ष दुर्दमं दृष्ट्वा मुनिः प्राह स गौतमम् ॥ १५८ ॥\nशिष्यं विनयसम्पन्नमर्घ्यं पाद्यं समानय ॥\nएकं तावदयं भूपश्चिरकालादुपागतः ॥ १५९ ॥\nजामाता सांप्रतं राजा योग्यास्य च सुता मम ॥\nततः स चिंतयामास राजा जामातृ कारणम्॥ 7.2.17.१६० ॥\nमौनेन विधिना राजा जगृहेऽर्घ्यं द्विजाज्ञया ॥\nतमासनगतं विप्रो गृहीतार्घ्यं महामुनिः ॥ १६१ ॥\nप्रस्तुतं प्राह राजेन्द्रं नृपते कुशलं पुरे ॥\nकोशे बले च मित्रे च भृत्यामात्य प्रजासु च ॥\nतथात्मनि महाबाहो यत्र सर्वं प्रतिष्ठितम् ॥ १६२ ॥\nपत्नी च ते कुशलिनी याऽत्र स्थाने हि तिष्ठति ॥\nअन्यासां कुशलं ब्रूहि याः संति तव मंदिरे ॥ १६३ ॥\n॥ राजोवाच ॥ ॥\nत्वत्प्रसादादकुशलं नास्ति राज्ये क्वचिन्मम ॥\nजातकौतूहलोऽस्म्यस्मि मम भार्याऽत्र का मुने ॥ १६४ ॥\n॥ प्रमुच उवाच ॥ ॥\nरेवती ते वरा भार्या किं न वेत्सि नृपोत्तम ॥\nत्रैलोक्यसुन्दरी या तु कथं सा विस्मृता तव ॥ १६५ ॥\n॥ राजोवाच ॥ ॥\nसुभद्रां शांतपापां च कावेरीतनयां तथा ॥\nसूरात्मजानुजातां च कदंबां च वरप्रजाम् ॥ १६६ ॥\nविपाठां नंदिनीं चैव वेद्मि भार्यां गृहे मम ॥\nतिष्ठन्ति नैव जानामि भार्या मे रेवती कुतः ॥।३६७ ॥\nऋषिरुवाच ॥ ॥\nप्रियेति सांप्रतं प्रोक्ता रेवती सा प्रिया तव ॥\nतदन्यथा न भविता वचनं नृपसत्तम ॥ १६८ ॥\n॥ राजोवाच ॥ ॥\nनास्ति भावकृतो दोषः क्षम्यतां तद्वचो मम ॥\nविनिर्गतं वचोवक्त्रान्नाहं जाने द्विजोत्तम ॥ १६९ ॥\n॥ ऋषिरुवाच ॥ ॥\nनास्ति भावकृतो दोषः परिवेद्मि कुरुष्व तत् ॥\nवह्निना कथितस्त्वं मे जामाताद्य भविष्यसि ॥ 7.2.17.१७० ॥\nइत्यादिवचनै राजा भार्या मेने स रेवतीम् ॥\nऋषिस्तथोद्यतः कर्तुं विवाहं विधि पूर्वकम् ॥\nउवाच कन्या पितरं किञ्चिन्मे श्रूयतां पितः ॥ १७१ ॥\nयदि मे पतिना तात विवाहं कर्तुमिच्छसि ॥\nरेवत्यृक्षं विवाहं मे तत्करोतु प्रसादतः ॥ १७२ ॥\n॥ ऋषिरुवाच ॥ ॥\nरेवत्यृक्षश्च न वै भद्रे चन्द्रयोगे दिवि स्थितम् ॥\nऋक्षाण्यन्यान्यपि संति सुभ्रूर्वैवाहकानि च ॥ १७३ ॥ ॥\n॥ कन्योवाच ॥ ॥\nतात तेन विना कालो विकलः प्रतिभाति मे ॥\nविवाहो विकले तात मद्विधायाः कथं भवेत् ॥ १७४।\n॥ प्रमुञ्च उवाच ॥ ॥\nऋतवागिति विख्यातस्तपस्वी रेवतीं प्रति ॥\nचकार कोपं क्रुद्धेन तेनर्क्षं तन्निपातितम् ॥ १७५ ॥\nमया चास्मै प्रतिज्ञाता भार्येति विदितं तव ॥\nन चेच्छसि विवाहं त्वं संकटं नः समागतम् ॥ १७६ ॥\n॥ कन्योवाच ॥ ॥\nऋतवागेव स मुनिः किमेतत्तप्तवान्स्वयम् ॥\nन त्वया मम तातेन ब्रह्मबन्धोः सुताऽस्मि किम् ॥ १७७ ॥\n॥ ऋषिरुवाच ॥ ॥\nब्रह्मबन्धोः सुता न त्वं तपस्वी नास्ति मेऽधिकः ॥\nसुता त्वं च मया देया नान्यत्कर्तुं समुत्सहे ॥ १७८ ॥\n॥ कन्योवाच ॥ ॥\nतपस्वी यदि मे तातस्तत्किमृक्षमिदं दिवि ॥\nसमारोप्य विवाहो मे कस्मान्न क्रियते पुनः ॥ १७९ ॥\n॥ ऋषिरुवाच ॥ ॥"
  },
  {
    "text": "एवं भवतु भद्रं ते भद्रे प्रीतिमती भव ॥\nआरोपयामीन्दुमार्गे रेवत्यृक्षं कृते तव ॥ 7.2.17.१८० ॥\nततस्तपःप्रभावेन रेवत्यृक्षं महामुनिः ॥\nयथा पूर्वं तथा चक्रे सोमयोगि द्विजोत्तमः ॥\nविवाहं दुहितुः कृत्वा जामातरमुवाच ह ॥ १८१ ॥\nऔद्वाहिकं ते भूपाल कथ्यतां किं ददाम्यहम्॥\nदुष्प्रापमपि दास्यामि विद्यते मे महत्तपः ॥ १८२ ॥\n॥ राजोवाच ॥ ॥\nमनोः स्वायंभुवस्याहमुत्पन्नः संततौ मुने ॥\nमन्वंतराधिपं पुत्रं त्वत्प्रसादाद्वृणोम्यहम् ॥ १८३ ॥\n॥ ऋषिरुवाच ॥ ॥\nभविष्यति महीपालो महाबलपराक्रमः॥\nरेवती रेवतीकुण्डे स्नात्वा पुत्रं जनिष्यति॥ १८४॥\nएवं कृत्वा गतो राजा सा च पुत्रमजीजनत्॥\nरैवतेति कृतं नाम बभूव स मनुर्नृपः॥ १८५॥\nअमुना च तदा प्रोक्तमस्मिन्रैवतके गिरौ॥\nस्त्रियः स्नानं करिष्यंति तासां पुत्रा महाबलाः॥\nदीर्घायुषो भविष्यंति दुःखदारिद्र्यवर्जिताः ॥ १८६ ॥\n॥ नारद उवाच ॥ ॥\nइत्युक्ते पर्वतो राजन्दीर्घो भूत्वा पपात सः ॥\nएतौ तौ संस्मृतौ देवौ सभार्यौ हरिशंकरौ ॥ १८७ ॥\nस्मृतमात्रौ तदाऽऽयातौ तेन बद्धौ पुरा यतः ॥\nयत्राहं तत्र स्थातव्यं भवद्भ्यामिति निश्चितम् ॥१८८॥\nअतो विष्णुहरौ देवौ स्थितौ तौ पर्वतोत्तमे ॥\nगिरौ रैवतके रम्ये स्वर्णरेखानदीजले ॥\nआराधयद्धरिं देवं रेवती तां च सोब्रवीत् ॥ १८९ ॥\nभवताच्चंद्रयोगस्ते गगने ब्राह्मणाज्ञया ॥\nअन्यद्वृणीष्व तुष्टोऽहं वरं मनसि यत्स्थितम् ॥ 7.2.17.१९० ॥\n॥ रेवत्युवाच ॥ ॥\nगिरौ रैवतके देव स्थातव्यं भवता सदा ॥\nमया स्नानं कृतं यत्र तत्र स्नास्यंति ये जनाः ॥ १९१ ॥\nतेषां विष्णुपुरे वासो भवत्विति वृतं मया ॥\nएवमस्तु तदा प्रोच्य गिरौ रैवतके स्थितः ॥\nदामोदरश्चतुर्बाहुः स्वयं रुद्रोपि संस्थितः ॥ १९२ ॥\nगंगाद्याः सरितः सर्वाः संस्थिता विष्णुना सह ॥\nक्षीरोदे मथ्यमाने तु यदा वृक्षः समुत्थितः ॥ १९३ ॥\nआमर्द्दे देवदैत्यानां तेन सामर्दकी स्मृता ॥ ॥\nअस्मिन्वृक्षे स्थिता लक्ष्मीः सदा पितृगृहे नृप ॥ १९४ ॥\nशिवालक्ष्मीः स्मृतो वृक्षः सेव्यते सुरसत्तमैः ॥\nदेवैर्ब्रह्मादिभिः सर्वैर्वृक्षोऽसौ वैष्णवः स्मृतः॥ १९५॥\nसर्वैः संचिंत्य मुक्तोऽसौ गिरौ रैवतके पुरा॥\nअस्य वृक्षस्य यात्रां ये करिष्यंति हरेर्दिने ॥ १९६॥\nफाल्गुने च सिते पक्ष एकादश्यां नृपोत्तम॥\nतेषां पुत्राश्च पौत्राश्च भविष्यंति गुणाधिकाः॥\nप्रांते विष्णुपुरे वासो जायतेनात्र संशयः ॥१९७॥\n॥ बलिरुवाच ॥ ॥\nकथमेतद्व्रतं कार्यं वैष्णवं विष्णुवल्लभम् ॥\nरात्रौ जागरणं कार्यं विधिना केन तद्वद ॥ १९८ ॥\n॥ नारद उवाच ॥ ॥\nफाल्गुनस्य सिते पक्ष एकादश्यामुपोषितः ॥\nस्नात्वा नद्यां तडागे वा वाप्यां कूपे गृहेऽपि वा ॥ १९९ ॥\nगत्वा गिरौ वने वाऽपि यत्र सा प्राप्यते शिवा ॥\nपूज्या पुष्पैः शुभै रात्रौ कार्यं जागरणं नरैः ॥ 7.2.17.२०० ॥\nअष्टाधिकशतैः कार्या फलैस्तस्याः प्रदक्षिणा ॥\nप्रदक्षिणीकृत्य नगं भोक्तव्यं तु फलं नरैः ॥२०१॥\nकरकं जलपूर्णं तु कर्त्तव्यं पात्रसंयुतम् ॥\nहविष्यान्नं तु कर्त्तव्यं दीपः कार्यो विधानतः ॥ २०२ ॥\nएवं जागरणं कार्यं कथाश्रवणतत्परैः ॥\nमुच्यंते देहिनः पापैः कलिजैः कायसंभवैः ॥ २०३ ॥\nदेहांते ते नराः सर्वे पूज्यंते हरिमंदिरे ॥ २०४ ॥\n॥ सारस्वत उवाच ॥ ॥\nइत्युक्त्वा नारदो दैत्यं ययौ रैवतकं गिरिम् ॥\nदैत्येन्द्रो मंत्रयामास किंकार्यं सांप्रतं मया ॥ २०५ ॥\nन रोचते सुरैः सार्द्धं विग्रहो मे सुरोत्तमाः ॥ २०६ ॥\n॥ मंत्रिण ऊचुः ॥ ॥\nनास्ति क्षमा भृशं तेषां क्षत्रियाणां गृहे सताम्॥\nअशक्तमपि मंस्यंते स्वयमायांति ते यतः ॥\nतस्मात्स्वयं प्रयास्यामो देवेन्द्रं सहिता वयम् ॥ २०७ ॥\nइति श्रुत्वा ददौ ढक्कां प्रथमं सुरविग्रहे ॥\nगृहीत्वा वाहिनीं दैत्याः प्रस्थिता मेरु पर्वते ॥ २०८ ॥\nयत्र सा नगरी रम्या देवराजस्य पूर्वतः ॥\nआगच्छमानां तां ज्ञात्वा वाहिनीं मेरुपर्वते ॥ २०९ ॥\nदेवराजसमादेशाच्चलिता देव वाहिनी ॥\nसुमेरोः पूर्वदिग्भागे युद्धमासीत्परस्परम्॥ 7.2.17.२१० ॥\nदेवसैन्यं यदा सर्वं दैत्यसैन्येनसंयुतम्॥\nमहाप्रलयसादृश्यं युद्धं वृत्तं तदा तयोः ॥ ॥ २११ ॥\nऐरावणं समारुह्य देवराजः समागतः ॥\nरथमारुह्य दैत्येन्द्रो युद्धायान्ये समागताः ॥ २१२ ॥\nदेवा यज्ञभुजो यस्मात्तस्मान्न युद्ध कांक्षिणः ॥\nऐरावणो बलिं दृष्ट्वा न चचालाग्रतो मृधे ॥ २१३ ॥\nसंग्रामे विमुखो याति दिग्गजैः परिवेष्टितः ॥\nअध्वरे बाहुना येन संकल्पं कृतवान्बलिः ॥ २१४ ॥\nतेन वै स सुरान्सर्वान्वारयामास संयुगे ॥\nवारिता विमुखा यांति देवराजः करोतु किम् ॥ २१५ ॥\nकुलिशं न कुरुते कर्म भुजमुक्तं न गच्छति ॥२१६॥\nएवं बहूनि युद्धानि निवृत्तानि तदा तयोः ॥\nन हंतुं शक्यंते युद्धे देवैर्दैत्या महाबलाः ॥ २१७ ॥\nबलाकांक्षाः स्थिता देवा गुरुणा ते प्रबोधिताः॥\nअमरा देवताः सर्व इति शुक्रेण वारिताः ॥ २१८ ॥\nअवतारं हरेर्ज्ञात्वा  पञ्चमं वामनं स्थितम् ॥\nअतिहृष्टोऽमरावत्यां राज्यं चक्रे सुरेश्वरः ॥ २१९ ॥\nननर्त्त युद्धे दैत्येन्द्रः स्वगृहे यजते सुरान्॥\nपातालाभिसृता दैत्या राज्यं कुर्वंति मानवाः ॥ 7.2.17.२२० ॥\nतदा देवगणाः सर्वे मन्त्रयन्ति सुरैः सह ॥\nदैत्यो लोकद्वयं शास्ति स्वर्गं शास्ति सुरेश्वरः ॥ २२१ ॥\nक्षंतव्यं तावदेवास्य वामनो रैवतं गिरिम्॥\nयावद्याति सुरैः कार्यं मौनं दैत्यजितैरपि ॥ २२२ ॥\nयदाप्रभृति सञ्जातो वामनो धरणीतले ॥\nतदाप्रभृति दैत्यानां दुनिर्मित्तानि जज्ञिरे ॥ २२३ ॥\nशिवा प्रविश्य नगरे रौति सा विस्वरं निशि ॥\nभ्रमन्ति नगरे काका दिवारात्रं विराविणः ॥ २२४ ॥\nसर्प्पाः सर्प्पंति गेहेषु कृष्णा रौद्रा विषोल्बणाः ॥\nकंका गृध्रा बका भ्रांता भ्रमन्ति नगरोपरि ॥ २२५ ॥\nजायन्ते विमुखा गर्भाः स्त्रीषु गोषु मृगीषु वा ॥\nघृतं दुग्धं च नैवास्ति तिले तैलं न विद्यते ॥ २२६ ॥\nजने जानपदो नित्यं युध्यते च परस्परम् ॥\nकाली करालवदना दीर्घकेशी विलोचना ॥ २२७ ॥\nअज्ञाता रुदती याति नगरे सा गृहं प्रति ॥\nकोऽयं न ज्ञायते कस्मात्तपस्वी भस्मगुंठितः ॥ २२८ ॥\nयतिर्मौनव्रती नग्न पुरो याति गृहेगृहे ॥\nडमरूड्डामरुं पश्चाद्धुंकारं विदधाति च ॥२२९॥\nअकाले कुपिता मेघा जलं मुञ्चंति पुष्कलम् ॥\nकरकैः पूरिता गर्भा गर्जंति गिरयो बहु ॥ 7.2.17.२३० ॥\nसमजायत भूकंपो दिग्दाहश्चाप्यजायत ॥\nमिलित्वा श्वगणः सर्वो मुखमुच्चैर्विधाय च ॥ २३१ ॥\nरौति रात्रौ पुरे नित्यं घूकः शब्दं विशब्दते ॥\nबलिराज्यक्षयो जातो दिवि केतूदयो निशि॥ ॥ २३२ ॥\nआदित्यमण्डले वेधः कीलकैर्दृश्यते कृतः ॥\nकबन्धसंकुले व्योम्नि चन्द्रमा न प्रकाशते ॥ २३३ ॥\nस जातो रोहिणीवेधो यो जातो युगव्यत्यये ॥\nनक्षत्राणि दिवा लोकैर्गण्यन्ते गुणवत्तरैः ॥ २३४ ॥\nबीजानां व्यत्ययो जज्ञे भूमिस्त्रीगोमृगीषु च ॥\nअश्वा ह्रेषंति सहसा मदं कुर्वंति नो गजाः ॥ २३९ ॥\nमन्त्रिणां मंत्रितो मन्त्रो भिद्यते राज्यसंक्षये ॥\nघृताहुत्या हुतो वह्निर्ज्वलति न तदा द्विजैः ॥ २३६ ॥\nप्रचण्डः पावनो वाति वात्यया घूर्णितद्रुमः ॥\nध्वजा ज्वलन्ति चैत्येषु नभो भवति धूसरम् ॥ २३७ ॥\nएते चान्ये च बहव उत्पाता बलिनो गृहे ॥\nसंजाता वामने जाते नारदागमनादनु ॥ २३८ ॥\nअन्यच्च जायते रौद्रं यद्दिवा स्वप्नदर्शनम् ॥\nसंनह्यंते यदा दैत्याः पतिता निपतंति च ॥ २३९ ॥\nनिमित्तानि स सैन्यस्य दृष्ट्वैवं न प्रवर्त्तते ॥\nसदा संतिष्ठते गेहे राज्यं च कुरुते बलिः ॥ 7.2.17.२४० ॥\nशरीरे न सुखं तस्य गात्रभंगः शिरोव्यथा ॥\nज्वरितो न सुखं शेते न भुंक्ते न पिबत्यसौ ॥\nन भुक्तं जीर्यते लोकः सर्वोपि व्याकुलीकृतः ॥२४१॥\nविपरीतं जगद्दृष्ट्वा बलिर्व्याकुलमानसः ॥\nमन्त्रयामास किमिदं ब्राह्मणैः सह दुःखितः ॥ २४२ ॥\nशुक्रं गुरुं समानीय सभायां संनिवेश्य च ॥\nपप्रच्छ कुशलं दैत्यो भक्त्या परमया युतः ॥\nविपरीतमिदं सर्वं वर्त्तते तद्वदस्व मे ॥ २४३ ॥\nनारदेन यदुक्तं मे गुरो सत्यं भविष्यति ॥\nउत्पातशांतिकं ब्रूहि ब्राह्मणैः सहितो मम ॥ २४४ ॥\n॥ शुक्र उवाच ॥ ॥\nउत्पातशांतये कार्यो यज्ञः सर्वस्वदक्षिणः ॥\nब्राह्मणैः क्षत्रियैः सार्द्धं द्वादशाब्दो विधीयताम् ॥ २४५ ॥\nऋषयो ब्राह्मणा ये च मुनयो ब्रह्मचारिणः ॥\nआगच्छन्तु महायज्ञे ये च दूरेऽपि संस्थिताः ॥ २४६ ॥\nनगरात्पूर्वदिग्भागे कर्त्तव्यो यज्ञमण्डपः ॥\nयस्य यस्याभिरुचितं देयं दानं त्वया नृप ॥\nतथा करिष्य इत्युक्त्वा यज्ञार्थं तत्परोभवत् ॥ २४७ ॥\nआनाय्य ब्राह्मणान्सर्वान्कुशलान्यज्ञकर्मणि ॥\nगृहीता यज्ञदीक्षा तैर्यज्ञे वै सर्व दक्षिणे ॥ २४८ ॥\nब्राह्मणाय मया देयं सर्वस्वमिह याचिते ॥\nशरीरपुत्रमित्राणि दारान्दास्यामि याचितः ॥ २४९ ॥\nदातव्यं सततं दानं ब्राह्मणेभ्यो मयाध्वरे ॥\nवारितेनापि न स्थेयं दातव्यं निश्चितं मया ॥\nयाचितश्चेन्न दास्यामि तदा व्यर्थो ममाऽध्वरः ॥7.2.17.२५०॥\nविधाय मण्डपं दिव्यं बहुयोजनविस्तरम् ॥\nतत्र दानानि दीयन्ते भोजनाच्छादनानि च ॥ २५१॥\nसप्तर्षयः समायाता गगनाद्धरणीतले ॥\nदिग्भ्यः समागताः सर्वे ब्राह्मणाः संति ये भुवि ॥ २५२ ॥\nक्षत्रियाश्च समायाता विगृह्य विविधं वसु ॥\nनिवेदयन्ति ते राज्ञे प्रारब्धे यज्ञकर्मणि ॥ २५३ ॥\nआसमुद्रात्समायाता नटनर्त्तकयाचकाः ॥\nगीतवादित्रनिर्घोषो वेदध्वनिविमिश्रितः ॥ २५४ ॥\nत्रैलोक्यं बधिरीचक्रे देहिदेहीति याचितम् ॥\nमा देहीति वचो नास्ति स्तोकं देहीति चैव न ॥ २५५ ॥\nयद्यद्यो याचते वस्तु तत्तस्मै तत्र दीयते ॥\nब्राह्मणो हि न सोऽप्यस्ति यो हि तं बहु याचते ॥ २५६ ॥\nभोजनाच्छादनार्थं च न गृह्णंति द्विजातयः ॥\nसुवर्णरत्नरौप्याणि तथाश्वरथकुंजरान्॥२५७॥\nगृहगोभूमिग्रामांश्च न गृह्णंति द्विजातयः ॥\nबलिराज्येन संतुष्टाः किं कुर्वति धनेन ते ॥ २५८ ॥\nएवं प्रवर्तते यज्ञो महान्सर्वस्वदक्षिणः ॥ २५९ ॥\nनृत्यंति गायंति पठंति चान्ये स्तुवंति यज्ञं बहुदानयुक्तम् ॥\nब्रह्मेन्द्र रुद्रग्रहसूर्यचंद्राः प्रसादिता आहुतिभिश्च मन्त्रैः ॥ 7.2.17.२६० ॥\nबलिं प्रशंसंति गुरुं तथान्ये होतारमेके परिवारमेके ॥\nप्रजापतेर्नापि सुराधिपस्य समाप्यते चेदथ यास्यति धुवम्॥\nप्रदाय राज्यं द्विजपुंगवेभ्यः सपुत्रमित्रैः सहितो रसातलम् ॥२६१॥\nइतीति वाचः प्रवदंति वाडवाः शृण्वंति दैत्याः किमिदं वदंति ॥\nबलेः पुरःस्थाः कथयंति संगता बलिः प्रहृष्टः प्रददाति याचितम् ॥ २६२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये बलियज्ञप्रभाववर्णनंनाम सप्तदशोऽध्यायः ॥ १७ ॥"
  }
]
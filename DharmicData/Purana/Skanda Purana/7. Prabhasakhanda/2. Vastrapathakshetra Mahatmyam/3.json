[
  {
    "text": "॥ ईश्वर उवाच ॥\nअथ वस्त्रापथे क्षेत्रे संति तीर्थानि कोटिशः॥\nतथापि सारं ते वच्मि  सर्वतीर्थमहोदयम् ॥ १ ॥\nदामोदरे नदी प्रोक्ता स्वर्णरेषेति या स्मृता ॥\nब्रह्मकुण्डं च तत्रैव तथा ब्रह्मेश्वरः स्मृतः ॥ २ ॥\nकालमेघश्च संप्रोक्तो भवो दामोदरः स्मृतः ॥\nगव्यूतिद्वितयेनैव कालिका तत्र कीर्तिता ॥ ३ ॥\nइन्द्रेश्वरश्च तत्रैव रैवतः पर्वतस्तथा ॥\nउज्जयंतश्च तत्रैव देवः कुम्भीश्वरः स्मृतः ॥ ४ ॥\nभीमेश्वरश्च तत्रैव ततः क्षेत्रं महाप्रभम् ॥\nतैलसारणिकंनाम त्रेतायां हैममारकम् ॥ ५ ॥\nपंचगव्यूतिमात्रं तु तत्क्षेत्रं संप्रकीर्तितम् ॥\nमृगीकुण्डं च तत्रैव सर्वपातकनाशनम् ॥ ६ ॥\nएतद्वस्त्रापथं क्षेत्रं रत्नधात्वोस्तथाऽऽकरम् ॥\nकथितं तव देवेशि पुनः संक्षेपतो मया ॥ ७ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्रमाहात्म्ये प्रवरतीर्थानुकीर्तननाम तृतीयोऽध्यायः ॥ ३ ॥"
  }
]
[
  {
    "text": "॥ सारस्वत उवाच ॥ ॥\nवस्त्रापथे महाक्षेत्रे नगरे वामने पुरा ॥\nपुत्रशोकाभिसंतप्तो वसिष्ठो भगवानृषिः ॥ १ ॥\nआजगाम तपस्तप्तुं स्वर्णरेखानदीतटे ॥\nईशानकोणे नगरात्स्वर्णरेखानदीजले ॥ २ ॥\nस्नात्वा ध्यात्वा शिवं देवं मनसाऽचिन्तयद्यदा ॥\nतदा रुद्रः समायातस्त्रिनेत्रो वृषभध्वजः ॥\nमहर्षे तव तुष्टोऽहं किं करोमि वदस्व तत् ॥ ३ ॥\n॥ वसिष्ठ उवाच ॥ ॥\nयदि तुष्टो महादेव वरो देयो ममाधुना ॥\nतदाऽत्र भवता स्थेयं यावदाचंद्रतारकम् ॥ ४ ॥\nअत्र स्नानं करिष्यंति ये नराः पापकर्मिणः ॥\nतेषां पापक्षयो देव कर्तव्यो भवता सदा ॥ ५ ॥\nनरा ये पापकर्माणः पूजयंति त्रिलोचनम् ॥\nतान्नरान्नय देवेश विमानैः शिवमंदिरम् ॥ ६ ॥\n॥ सारस्वत उवाच ॥ ॥\nतथेत्युक्ता हरो देवस्तत्रैवांतर धीयत ॥\nहिरण्यकशिपुं हत्वा नरसिंहो महाबलः ॥\nत्रैलोक्यमिंद्राय ददौ कालरुद्रं स्वयं ययौ ॥ ७ ॥\nतदन्वये बलिर्जातः स चातीव बला धिकः ॥\nएकातपत्रां पृथिवीं बलिश्चक्रे बलाधिकः ॥\nअकृष्टपच्या सुजला धरित्री सस्यशालिनी ॥ ८ ॥\nगन्धवंति च पुष्पाणि रसवंति फलानि च ॥\nआस्कन्धफलिनो वृक्षाः पुटके पुटके मधु ॥ ९ ॥\nचतुर्वेदा द्विजाः सर्वे क्षत्रिया युद्धकोविदाः ॥\nगोषु सेवापरा वैश्याः शूद्राः शुश्रूषणे रताः ॥ ॥ 7.2.14.१० ॥\nसदाचारा जनपदा ईतिव्याधिविवर्जिताः ॥\nहृष्टपुष्टजनाः सर्वे सदानंदाः सदोद्यताः ॥ ११ ॥\nकुंकुमागुरुलिप्तांगाः सुवेषाः साधुमंडिताः ॥\nदारिद्र्यदुःखमरणैर्विमुक्ताश्चिरजीविनः ॥ १२ ॥\nदीपोद्द्योतितभूभागा रात्रावपि यथा दिने ॥\nविचरंति तथा मर्त्या देवा देवालये यथा ॥ ॥ १३ ॥\nपृथिव्यां स्वर्गरूपायां राज्यं चक्रेऽसुरो बलिः ॥\nनित्यं विवाहवादित्रैर्नादितं भूपमंदिरम् ॥ १४ ॥\nधरित्रीं बुभुजे दैत्यो देवराजो यथा दिवि ॥\nदेवेन्द्रो बलिना नित्यं यज्ञैः संतोषितस्तदा ॥ १५ ॥\nदेवानां दानवानां च नास्ति युद्धं परस्परम् ॥\nएक एव महीपालो युद्धं नास्ति धरातले ॥ १६ ॥\nसपत्नककलिर्नाम नास्ति युद्धं हरेर्गजैः ॥\nन सर्प्पनकुलैर्नित्यं न बिडालैश्च मूषकैः ॥ १७ ॥\nमैत्रीभावं गतं सर्वं जगत्स्थावर जंगमम् ॥\nत्रैलोक्यभ्रमणं कृत्वा नारदो नंदने वने ॥ १८ ॥\nगतो न पश्यते युद्धं त्रैलोक्ये सचराचरे ॥\nतावत्तस्योदरे पीडा महती समजायत ॥ १९ ॥\nन मे स्नानादिना कार्यं तर्प्पणैः किं प्रयोजनम् ॥\nजपहोमादिना सर्वमन्यथा मम चेष्टितम् ॥ 7.2.14.२० ॥\nतत्स्नानं यत्र युध्यन्ते गजा दंतविघट्टनैः ॥\nसा संध्या यत्र निहतैः कबन्धैर्भूर्विभूषिता ॥ २१ ॥\nकुंतघातविनिर्भिन्नगजकुम्भोद्भवासृजा ॥\nतृप्यंति यत्र क्रव्यादास्तर्पणं तन्मम प्रियम् ॥ २२ ॥\nगजशीर्षैरगम्यास्ते निहताः क्षत्रिया रणे ॥\nस होमो यत्र हूयंते गजाश्च नरपुंगवाः ॥ २३ ॥\nशब्दाग्नौ नारदस्यायं होमस्त्रै लोक्यविश्रुतः ॥\nछिन्नपादशिरोहस्तैरंतरांत्रविलबितैः ॥ २४ ॥\nयदर्च्यते भूमितलं तन्मे नित्यं सुरार्चनम् ॥\nकिं देवैर्दिवि मे कार्यं किं मनुष्यैर्धरातले ॥ २५ ॥\nपन्नगैः किं तु पाताले न युध्यन्ते परस्परम् ॥\nतथा करिष्ये देवेन्द्रादुपेन्द्राच्च धरातले ॥ २६ ॥\nरसातलं बलिर्यातु सत्यमस्तु वचो मम ॥\nजीवितेनापि राज्येन यदा दामोदरं हरिम् ॥ २७ ॥\nतोषयिष्यति यत्नेन तदेन्द्रोऽसौ भविष्यति ॥\nदेवेन्द्रो वृत्रहा भूत्वा भ्रष्टराज्यो भविष्यति ॥ २८ ॥\nयदा वस्त्रापथे गत्वा भवं भावेन पूजयेत् ॥\nसुराधिपस्तदा भूयो ब्रह्महत्याविवर्जितः ॥ २९ ॥\nअनेन मन्त्रजाप्येन स शांतोदरवे दनः ॥\nनारदो देवराजस्य समीपं सहसा ययौ ॥ 7.2.14.३० ॥\nसिंहासनं समारुह्य नन्दने संस्थितो हरिः ॥\nआस्ते परिवृतो देवेर्देवराजो महाबलः ॥ ॥ ३१ ॥\nनिरीक्षमाणो नृत्यन्तीं रंभां तां सुरसुन्दरीम्॥\nआयांतं ददृशे देवो नारदं विस्मयान्वितः ॥ ३२ ॥\nअहो विरुद्धो भगवान्नारदो मयि दृश्यते ॥\nनृत्यते किं न वा नृत्ये गीयते किं न गीयते ॥ ३३ ॥\nवाद्यतां तालमानैः किं यावच्चिंतापरो हरिः ॥\nऋषिः समागतस्तावज्जलाभ्युक्षणत त्परः ॥ ३४ ॥\nसिंहासनं परित्यज्य समुत्थायाग्रतः स्थितः ॥\nस्वागतेनाभिवाद्याथ बभाषे नारदं हरिः ॥ ३२ ॥\nमहर्षे स्वागतं तेऽद्य कुतो वाऽऽग म्यते त्वया ॥\nस्नाने संध्यार्चने होमे कुशलं तव विद्यते ॥ ३६ ॥\nइति प्रोक्तो विहस्याथ बभाषे नारदो हरिम् ॥\nयद्येतज्जायते मह्यं किमन्येन प्रयोजनम् ॥ ३७॥\nप्रेक्षणीकस्य ते स्थानं नाहं पश्यामि स्वर्पते ॥\nयावद्राज्यं बलेस्तावत्त्वया मे न प्रयोजनम् ॥ ३८ ॥\nआदित्याद्या ग्रहाः सर्वे काल मानेन योजिताः ॥\nआहुत्या प्लाविता मेघा वर्षंति हृषिता भुवि ॥३९॥\nरोगादिमरणं नास्ति यमो धर्मेण पीडितः ॥7.2.14.४०॥\nएकातपत्रां पृथिवीं बुभुजे स नराधिपः ॥\nत्रैलोक्यनाथेति महानृपेति संग्रामविद्याकुशलेति नित्यम् ॥\nत्रैलोक्यलक्ष्मीकुचकामुकेति संस्तूयते चारणबंदिवृन्दैः ।४१॥\nब्रह्मेति कृष्णेति हरेति भूमाविंद्रेति सूर्येति धनाधिपेति ॥\nदेवारिनाथेति सुराधिपेति जेगीयते चारणबंदिवृन्दैः ॥ ४२ ॥\nयुद्धं विना दैत्यगणा हसंति मत्ताः प्रमत्ताः करिणो नदंति ॥\nरथाधिरूढाः पुरुषा भ्रमंति सेनाधिपा स्त्रीषु गृहे रमंति॥४३॥\nयज्ञाग्निधूमेन नभो विराजते सुवर्णरूपा पृथिवी विराजते॥\nशून्यं तु वेदैर्भुवनं च शोभते धिष्ण्यं बलेर्दैर्त्यैगणैश्च शोभते ॥ ४४ ॥\nबलिर्न जानाति सुराधिपं त्वां सुराश्च सर्वे बलियज्ञभोजिनः ॥\nत्वमेव तेऽरिं हृदि चिंतय स्वयं युक्तं तवेदं कथितं मयेति ॥ ४५ ॥\nरंभा न राजते रंगे मेनका त्वां न मन्यते ॥\nतिलोत्तमापि मनुते बलिराजं सुरेश्वरम् ॥ ४६ ॥\nउर्वशी चैव तं याति सुकेशा सह भाषते ॥\nमञ्जुघोषा मुखं वक्त्रं कृत्वा त्वां न निरीक्षते ॥ ४७ ॥\nपुलोमा पुलकोद्भेदं न करोति बलिं विना ॥\nपौलोमी पुरतो गत्वा बलिं स्तौति च मंथरा ॥ ४८ ॥\nनारदः पर्वतश्चैव हाहा हूहूश्च तुंबुरुः ॥\nबलिराज्यं प्रशंसंति रुद्रस्याग्रे मया श्रुतम् ॥ ॥ ४९ ॥\nआज्याहुतीभिः सन्तुष्टा ऋषयो ब्रह्मसद्मनि ॥\nब्रह्मणोऽग्रे प्रशंसंति तदेवं कथितं मया ॥ 7.2.14.५० ॥\nबृहस्पतिर्यदाचष्टे न तद्वाच्यं मया तव ॥\nइंद्राणी बलिनं मत्वा बलिं चित्रेषु पश्यति ॥ ५१ ॥\nअनेन वाक्येन सुराधिपस्तु चचाल कोपावरितस्तदानीम् ॥\nगजेति वज्रेति जगाद सूतं समानयासिं कवचं रथं च ॥ ५२ ॥\nरथेन सूर्यो मरुतो गजेन वृषेण रुद्रो महिषेण सौरिः ॥\nवाद्यंतु वाद्यानि रणाय मेऽद्य चण्डी गणेशास्त्वरिताः प्रयातु ॥ ५३ ॥\nदृष्ट्वा सुरेन्द्रं संक्रुद्धं बृहस्पतिरुदारधीः ॥\nऋषिमध्ये गतो विद्वान्बभाषे समयोचितम् ॥ ५४ ॥\nसामाद्या नीतयः प्रोक्ताश्चतस्रो मनुना पुरा ॥\nसामसाध्येषु कार्येषु दण्डस्तेन न पात्यताम् ॥ ५५ ॥\nअतो ह्युपेन्द्र्माहूय मंत्रयन्तु सुरोत्तमाः ॥\nतदधीनं जगत्सर्वं त्रैलोक्यं सचराचरम् ॥ ५६ ॥\nविनष्टेषु च कार्येषु तस्य वाच्यं शुभाशुभम् ॥\nस एव प्रथमं गच्छेत्पृथिव्यां स्वार्थसिद्धये ॥ ५७ ॥\nतथेति देवैर्विज्ञप्तस्तथा चक्रे सुरेश्वरः ॥\nमन्दरेऽथ गिरौ विष्णुः सत्यलोकात्समागतः ॥ ५८ ॥\nऋषयस्तत्र ते यांतु समानेतुं जनार्द्दनम् ॥\nइत्युक्तो नारदः स्वर्गात्स्नातुं प्राप्तः स मन्दरे ॥ ५९ ॥\nगौतमोऽत्रिर्भरद्वाजो विश्वामित्रोऽथ कश्यपः ॥\nजमदग्निर्वसिष्ठश्च संप्राप्ता हरिमन्दिरे ॥ 7.2.14.६० ॥\nगिरौ गंगा जले स्नानं संध्यां चक्रे स नारदः ॥\nयावदास्ते तदा हृष्टा वालखिल्या महर्षयः ॥ ६१ ॥\nविनयेनाभिवाद्याथ कथयामास नारदः ॥\nऋषयो मन्दरे प्राप्ता विष्णुं नेतुं सुरालये ॥ ६२ ॥\nऋषयो दर्शनं कर्त्तुं भवतामपि युज्यते ॥\nतदेतद्वचनं श्रुत्वा हर्षितास्ते महर्षयः ॥ ६३ ॥\nअंगुष्ठपर्वमात्रांस्तान्वामनान्हरिमन्दिरे॥\nगतान्गंगाजले स्नातुं वालखिल्यान्पुरो हरिः॥ ६४॥\nजहास वामनान्सर्वान्भाविकार्यबलात्ततः॥\nब्रह्मपुत्रा वालखिल्याः सर्वे ते शंसितव्रताः ॥ ६५ ॥\nलज्जान्विताः क्रोधपरा उच्चैरूचुः परस्परम् ॥\nकेनापि देवकार्येण वामनोऽयं भविष्यति ॥ ६६ ॥\nऋषिभिर्वि ष्णुना सर्वे प्रतिबोध्य प्रसादिताः ॥\nभाग्यमोक्षः कदा विष्णोर्भविष्यति तदुच्यताम् ॥६७॥\nप्रभासादधिकं क्षेत्रं यदा वस्त्रापथं भवेत् ॥\nभविष्यति तदा वृद्धिर्ध्रुवमण्डलव्यापिनी ॥\nतथा वस्त्रापथं क्षेत्रं भविष्यति यवाधिकम् ॥ ६८ ॥\nदृष्ट्वा सोमेश्वरं देवं दोषमुक्तो भविष्यति ॥\nअसाध्यसाधनी शक्तिर्भविष्यति स्थिरा तव ॥ ६९ ॥\nवस्त्रापथे सोमनाथं यः पश्यति स पश्यति ॥\nइन्द्रोपेन्द्रौ समालिंग्याथासीनौ तौ वरासने ॥ 7.2.14.७० ॥ ॥\n॥ विष्णुरुवाच ॥ ॥\nकिं ते कार्यं देवराज तदवश्यं करोम्यहम् ॥ ७१ ॥\n॥ इन्द्र उवाच ॥ ॥\nहिरण्यकशिपोर्वंशे बलिर्दैत्यो महा बलः ॥\nतेनेदं सकलं व्याप्तं देवा यज्ञभुजः कृताः ॥ ७२ ॥\nदेवलोके भूमिलोको गतः सर्वोऽपि केशव ॥\nयावन्नो विकृतिं याति पूर्ववैरमनुस्मरन् ॥\nभ्रष्टराज्यो बलिस्तावत्पातालमधितिष्ठतु ॥ ७३ ॥\nसूर्यसोमान्वये कश्चिद्राजा भवतु भूतले ॥ ७४ ॥\n॥ सारस्वत उवाच ॥ ॥\nइत्येतद्वचनं श्रुत्वा स्वयं संचिन्त्य चेतसा ॥\nतथा करिष्ये तं प्रोच्य मुनीन्प्राह जनार्दनः ॥ ७५ ॥\nऋषयस्तत्र गच्छंतु कारयन्तु महामखम् ॥\nअहं तत्रागमिष्यामि साधयिष्यामि तं बलिम् ॥ ७६ ॥\nइत्युक्ता मुनयः सर्वे गतास्ते यज्ञमण्डपे ॥\nद्वादशाहो महायज्ञः प्रारब्धः सर्वदक्षिणः ॥ ७७ ॥\nसुराष्ट्रदेशं विख्यातं क्षेत्रं वस्त्रापथं नृप ॥\nतस्य दक्षिणदिग्भागे बलेः सिद्धं महापुरम् ॥ ७८ ॥\nक्षेत्राद्बहिः समारब्धो यज्ञः सर्वस्वदक्षिणः ॥\nशुक्रेणामन्त्रिताः सर्वे मुनयो यज्ञकर्मणि ॥\nअतिहृष्टो बलिर्यज्ञे ददौ दानान्यनेकधा ॥ ७९ ॥\nस्वर्णपात्रेषु सर्वेषु दीयते भोजनं बहु ॥\nअतिथिर्ब्राह्मणो विद्वान्सर्वस्वेनापि पूज्यते ॥\nदानाद्यज्ञो भवेत्पूर्णो दानहीनो वृथा भवेत् ॥ 7.2.14.८० ॥\nएतस्मिन्नेव काले तु विष्णुर्वामनतां गतः ॥\nमध्यदेशे चतुर्वेदो ब्राह्मणस्तीर्थयात्रिकः ॥\nमहोदरो ह्रस्वभुजः खञ्जपादो महाशिराः ॥ ८१ ॥\nमहाहनुः स्थूलजंघः स्थूलग्रीवोऽतिलंपटः ॥\nश्वेतवस्त्रो बद्धशिखश्छत्रोपानत्कमण्डलून् ॥ ८२ ॥\nद्रष्टुं तीर्थान्यनेकानि बभ्राम स महीतले ॥\nसुराष्ट्रदेशे संप्राप्तः क्षेत्रे वस्त्रापथे द्विजः ॥ ८३ ॥\nस्वर्णरेखा नदीतीरे चिंतयामास वामनः ॥\nप्रथमं किं भवं दृष्ट्वा यामि सोमेश्वरं शिवम् ॥ ८४ ॥\nअथ सोमेश्वरं पूज्य पश्चाद्यास्यामि मन्दरम् ॥\nइति चिन्तापरो भूत्वा कृत्यं सञ्चिन्त्य चेतसा ॥\nअत्र स्थितः सोमनाथं पूजयिष्यामि निश्चितम् ॥ ८५ ॥\nवस्त्रापथे महाक्षेत्रे भवं सोमेश्वरं वृथा ॥\nपूजयंति जना नित्यं तथा कार्यं मया धुवम् ॥ ८६ ॥\nदेशानामुत्तमो देशो गिरीणामुत्तमो गिरिः ॥\nक्षेत्राणामुत्तमं क्षेत्रं नदीनामुत्तमा सरित् ॥ ८७ ॥\nदिव्यं वनं वनानां तु देवानामुत्तमो भवः ॥\nयदा सोमेश्वरो देवो भूमिं भित्त्वा भविष्यति ॥ ८८ ॥\nतदाम्रमण्डले दिव्यं क्षेत्रमेतद्यवाधिकम् ॥\nचैत्र शुक्लचतुर्दश्यामग्निसाधनतत्परः ॥ ८९ ॥\nऊर्ध्वबाहुः सूर्यकाले भवं तावत्स पश्यति ॥\nमध्यंदिनं परं याते दिननाथे विलंबिते ॥ 7.2.14.९० ॥\nअग्नि तापांगसंतप्तस्तावत्पश्यति शंकरम् ॥\nसोमनाथं शिवं शांतं सर्वदेवनमस्कृतम् ॥\nअर्घ्येण पुष्पमिश्रेण जलमिश्रेण भामिनि ॥ ९१ ॥ ॥\n॥ सारस्वत उवाच ॥ ॥\nभूमिं भित्त्वाथ देवेशः स्वयं सोमेश्वरः स्थितः ॥\nलिंगरूपो महादेवो यावदाब्रह्मवासरम् ॥ ९२ ॥\n॥ सोमेश्वर उवाच ॥ ॥\nसिद्धस्त्वं मत्प्रसादेन कार्यं सिद्धं भविष्यति ॥\nइत्युक्तो वामनो देवं प्रत्युवाच महेश्वरम् ॥ ९३ ॥\n॥ वामन उवाच ॥ ॥\nयदि तुष्टो महादेव यदि देयो वरो मम ॥\nतदाऽत्र लिंगे स्थातव्यमस्तु दिव्यं पुरो मम ॥ ९४ ॥\nयस्तु स्वायंभुवं लिंगं वामने नगरे मम ॥\nपूजयिष्यति ब्रह्मघ्नो गोघ्नो वा बालघातकः ॥ ९५ ॥\nगुरुद्रोही स्वर्णचोरो मुच्यते सर्वपातकैः ॥\nनिर्दोषः पूजयेद्यस्तु सकृत्सोमेश्वरं हरम् ॥ ९६ ॥\nमृतो विमानमारुह्य दिव्यस्त्रीपरिवेष्टितः ॥\nसंस्तूयमानो दिक्पालैर्यातु स्वर्गे शिवालये ॥ ९७ ॥\nब्रह्मलोकमतिक्रम्य रुद्रलोके स गच्छतु ॥\nतथेत्युक्त्वा सोमनाथस्तत्रैवान्तरधीयत ॥ ९८ ॥\nप्रकाश्य वामनो लिगं सोमनाथं स्वयंभुवम् ॥\nप्राप्तज्ञानो लब्धवृद्धिर्ययौ द्रष्टुं भवं हरम् ॥ ९९ ॥\nगंगाद्याः सरितः सर्वाः स्वर्णरेखाजले स्थिताः ॥\nएतां सोमेश्वरोत्पत्तिं ये शृण्वंति नराः स्त्रियः ॥\nसर्वपापक्षयस्तेषां जायते नात्र संशयः ॥7.2.14.१०० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये सोमेश्वरोत्पत्तिवर्णनंनाम चतुर्दशोऽध्यायः ॥ १४ ॥"
  }
]
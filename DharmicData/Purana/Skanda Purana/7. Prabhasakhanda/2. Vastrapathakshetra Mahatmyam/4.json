[
  {
    "text": "॥ ईश्वर उवाच ॥ ॥\nततो गच्छेन्महादेवि दुन्नाविल्लेति विश्रुतम् ॥\nयोजनस्यांतरे देवि पश्चिमे मंगलस्थितेः ॥ १ ॥\nदुन्नको यत्र भीमेन भुक्त्वा त्यक्तः पुरा प्रिये ॥\nतत्रैव विवरं दिव्यं महा पातालमार्गदम् ॥ २ ॥\nतस्य कल्पः पुरा प्रोक्तः पातालोत्तरसंग्रहे ॥\nतत्र लिंगान्यनेकानि सिद्धस्थानानि षोडश ॥ ३ ॥\nसुवर्णस्याकरः पूर्वं तत्स्थानमभवत्प्रिये ॥\nतस्मिन्स्थाने नरैर्देवि गन्तव्यं भूतिलिप्सया ॥ ४ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये दुन्नाविल्लहृद्गिरिस्थानमाहात्म्यवर्णनंनाम चतुर्थोऽध्यायः ॥ ४ ॥"
  }
]
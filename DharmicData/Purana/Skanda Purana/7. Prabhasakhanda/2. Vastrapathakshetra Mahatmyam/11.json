[
  {
    "text": "॥ ईश्वर उवाच ॥ ॥\nसारस्वतस्य विप्रस्य श्रुत्वा भोजनृपो वचः ॥\nविवर्णवदनो भूत्वा प्रगृह्यांघ्री वचोऽब्रवीत् ॥ १ ॥\nमुने नैवं त्वया वाच्यं गंतव्यं निश्चितं मया ॥\nनराणां पुण्यदा यात्रा कथयस्व कथं भवेत् ॥ २ ॥\nकिं ग्राह्यं किं च मोक्तव्यं किं देयं किं न दीयते ॥\nतीर्थोपवासः स्नानं च संध्यास्नानविधिक्रमः ॥\nपूजा निद्रा जपो रात्रौ सर्वं संक्षेपतो वद ॥ ३ ॥\n॥ सारस्वत उवाच ॥ ॥\nसुराष्ट्रदेशे गन्तव्यं गिरौ रैवतके यदि ॥\nनृप यात्राविधिं वक्ष्ये त्वमेकाग्रमनाः शृणु ॥ ॥ ४ ॥\nबृहस्पतिबलं गृह्य सूर्यं संतर्प्य चोत्तमम् ॥\nवामतः पृष्ठतः सर्वं वृत्वा संशोध्य वासरम् ॥ ५ ॥\nचंद्रलग्नं ग्रहाज्ज्ञात्वा बलिष्ठाज्जन्मराशितः॥\nशकुनं च शुभं लब्ध्वा प्रस्थातव्यं नृपैर्नृप ॥ ६ ॥\nतीर्थे सदैव गंतव्यं सर्वे मासाश्च शोभनाः ॥\nतिथयश्चोत्तमाः सर्वाः स्नानदानार्चनादिषु ॥ ७ ॥\nअष्टम्यां च चतुर्दश्यां मासांते पूर्णिमादिने ॥\nसंक्रांतौ ग्रहणे काला एते प्रोक्ता भवार्चने ॥८॥\nकैलासं पर्वतं त्यक्त्वा देवीं देवांश्च संगतान्॥\nवैशाखे पंचदश्यां तु भूमिं भित्त्वा भवोऽभवत् ॥ ९ ॥\nतस्मिन्नेव दिने देवी स्वर्णरेखा नदी तलात् ॥\nपंथानं वासुकिं प्राप्य सर्वपापप्रणाशनी ॥ 7.2.11.१० ॥ ।\nऐरावतपदाक्रांत उज्जयन्तो महागिरिः ॥\nसुस्राव तोयं बहुधा गजपादोद्भवं शुचि ॥ ११ ॥\nदेवा ब्रह्मादयः सर्वे गंगाद्याः सरितस्तथा ॥\nवस्त्रापथे महाक्षेत्रे भवभावेन संगताः ॥ १२ ॥\nवस्त्रापथस्य क्षेत्रस्य प्रमाणं शृणु भूपते ॥\nहरस्य त्यजतो भूमौ पतितं वस्त्रभूषणम् ॥ १३ ॥\nतावन्मात्रं स्मृतं  क्षेत्रं देवैर्वस्त्रापथं कृतम् ॥\nउत्तरेण नदी भद्रा पूर्वस्यां योजनद्वयम् ॥ १४ ॥\nदक्षिणेन बलेः स्थानमुज्जयन्तो नदीमनु ॥\nअपरस्यां परं नद्यो संगमं वामनात्पुरात् ॥ १५ ॥\nएतद्वस्त्रापथं क्षेत्रं भुक्तिमुक्तिप्रदायकम् ॥\nक्षेत्रस्य विस्तरो ज्ञेयो योजनानां चतुष्टयम् ॥ १६ ॥\nवैशाखपंचदश्यां तु  भवो भावेन भूपते ॥\nपूज्यते शिवलोके तु स्थीयते ब्रह्मवासरम् ॥ १७ ॥\nअतो वसंते संप्राप्ते प्रयाणं कुरु भूपते ॥\nनिगृह्य नियमान्भूत्वा शुचिः स्नातो जितेन्द्रियः ॥ १८ ॥\nगजवाजिरथांस्त्यक्ता पदाभ्यां याति यो नरः ॥\nपुष्पकेण विमानेन स याति शिवमंदिरम् ॥ १९ ॥\nएकभक्तेन नक्तेन तथैवायाचितेन च ॥\nभिक्षाहारेण तोयेन फलाहारेण वा यदि ॥ 7.2.11.२० ॥\nउपवासेन कृच्छ्रेण शाकाहारेण याति यः ॥\nस याति सुन्दरीवृन्दैर्वीज्यमानो गणैर्दिवि ॥ २१ ॥\nमलस्नानं विना मार्गे पादाभ्यंगविवर्जितः ॥\nमलधारी क्षीणतनुर्यष्टिहस्तो जितेन्द्रियः ॥ २२ ॥\nशीतातपजलक्लिष्टः  शिवस्मरणतत्परः ॥\nयदि याति नरो याति स भित्त्वा सूर्यमंडलम् ॥ २३ ॥\nनरकस्थानपि पितॄन्मातृतः पितृतो नृप ॥\nअक्षयं  सप्त सप्तैव नयेदेवं शिवालये ॥ २४ ॥\nलुण्ठन्भूमौ यदा याति मृगचर्मावगुंठितः ॥\nदण्डप्रमाणभूमेर्वा संख्यां कुर्वन्नरो यदि ॥ २५ ॥\nअरण्ये निर्जले स्थाने जलांतःपरिपीडितः ॥\nशरण्यं शंकरं कृत्वा मनो निश्चलमात्मनः ॥ २६ ॥\nसप्तद्वीपवतीं पृथ्वीं समुद्रवसनां  नृप ॥\nस लब्ध्वा बहुभिर्यज्ञैर्यज्ञे दत्त्वा च मेदिनीम् ॥ २७ ॥\nसप्तभौमविमानस्थो दिव्यदेहो हराकृतिः ॥\nनिरीक्ष्य मेदिनीं मंदं कृत मंगलमण्डनम् ॥ २८ ॥\nमृगनेत्राभुजस्पर्शलग्नपीनपयोधरः ॥\nगीतवाद्यविनोदेन सत्यलोकं व्रजेन्नरः ॥ २९ ॥\nविधाय भुजवेगं वा पादौ बद्ध्वा शनैः शनैः ॥\nमौनेन मानुषो मायां त्यक्त्वा याति शिवालये ॥ 7.2.11.३० ॥\nब्रह्मघ्नो वा सुरापो वा स्तेयी वा गुरुतल्पगः ॥\nकृतघ्नो मुच्यते पापैर्मृतो मुक्तिमवाप्नुयात् ॥ ३१ ॥\nमातरं पितरं देशं भ्रातरं स्वजनबांधवान् ॥\nग्रामं भूमिं गृहं त्यक्त्वा कृत्वा चेंद्रियसंयमम् ॥ ३२ ॥\nगृहीत्वा शिवसंस्कारं नरो भ्राम्यति भूतले ॥\nद्रष्टुं तीर्थान्यनेकानि पुण्यान्यायतनानि च ॥ ३३ ॥\nकस्मिंस्तीर्थे शुभे स्थाने छित्त्वा संसारबन्धनम् ॥\nअभयां दक्षिणां दत्त्वा शिवशिवेति भाषकः ॥ ३४ ॥\nएकांते निर्जने स्थाने शिवस्मरणतत्परः ॥\nयदि तिष्ठति तं यान्ति नमस्कर्तुं नराधिप ॥ ३५ ॥\nआयांति देवताः सर्वे चिह्नं तस्य निरीक्षितुम् ॥\nविमानवृन्दैर्नेतव्यः कदासौ पुरुषोत्तमः ॥ ३६ ॥\nयदा तु पञ्चत्वमुपैति काले कलेवरं स्कन्धकृतं नरैश्च ॥\nनिरीक्ष्यमाणः सुरसुन्दरीभिः स नीयमानो मदविह्वलाभिः ॥ ३७ ॥\nसुरेन्द्रसूर्याग्निधनेशरुद्रैः संपूज्यमानः शिवरूपधारी ॥\nसुरादिलोकान्प्रविमुच्य वेगाच्छिवालये तिष्ठति रुद्रभक्तः ॥ ३८ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्र माहात्म्ये वस्त्रापथयात्राविधानवर्णनंनामैकादशोऽध्यायः ॥ ११ ॥"
  }
]
[
  {
    "text": "॥ भोजराज उवाच ॥ ॥\nप्रभो सारस्वत मया श्रुतं माहात्म्यमुत्तमम् ॥\nवस्त्रापथस्य क्षेत्रस्य गिरे रैवतकस्य च ॥ १ ॥\nविशेषेण स्वर्णरेखाभवस्य च जलस्य च ॥\nइदानीं श्रोतुमिच्छामि तीर्थोत्पत्तिं वदस्व मे॥ २ ॥\nब्रह्मविष्णुशिवादीनां मध्ये कोऽयं व्यवस्थितः ॥\nकेयं नदी स्वर्णरेखा सर्वपातकनाशिनी ॥ ३ ॥\nकस्माद्ब्रह्मादया देवा अस्मिंस्तीर्थे समागताः ॥\nकथं नारायणो देवः स्वयमेव समागतः ॥ ४ ॥\nहेमालयं परित्यज्य भवानी गिरिमूर्द्धनि ॥\nसंस्थिता स्कन्दमादाय देवैरिन्द्रादिभिः सह ॥ ५ ॥\n॥ सारस्वत उवाच ॥ ॥\nशृणु सर्वं महाराज कथयिष्ये सविस्तरम् ॥\nयेन वै कथ्यमानेन सर्वपापक्षयो भवेत् ॥ ६ ॥\nपुरा ब्रह्मदिनस्यांते जगदेतच्चराचरम् ॥\nसंहृत्य भगवान्रुद्रो ब्रह्मविष्णुपुरस्कृतः ॥ ७ ॥\nतां च ते सकलां रात्रिमेकमूर्त्तिभवास्त्रयः ॥\nतिष्ठन्ति रात्रि पर्यन्ते पुनर्भिन्ना भवंति ते ॥ ८ ॥\nब्रह्मविष्णुशिवा देवा रजःसत्त्वतमोमयाः ॥\nसृष्टिं करोति भगवान्ब्रह्मा पालयते हरिः ॥ ९ ॥\nसर्वं संहरते रुद्रो जगत्कालप्रमाणतः ॥\nतेनादौ भगवान्सृष्टो दक्षो नाम प्रजापतिः ॥ 7.2.8.१० ॥\nसर्वे संक्षेपतः कृत्वा ब्रह्माण्डं सचरा चरम् ॥\nभिन्ना देवास्त्रयो जाताः सत्यलोकव्यवस्थिताः ॥ ११ ॥\nत्रयो भुवं समासाद्य कौतुकाविष्टचेतसः ॥\nकैलासं ते गिरिवरं समारूढाः सुरेर्वृताः ॥ १२ ॥\nअहं ज्येष्ठो अहं ज्येष्ठो वादोऽभूद्ब्रह्मरुद्रयोः ॥\nतदा क्रुद्धो महादेवो ब्रह्माणं हन्तुमुद्यतः ॥ १३ ॥\nविष्णुना वारितो ब्रह्मा न ते वादस्तु युज्यते ॥\nतत्त्वं नाहं यदा नेदं ब्रह्मांडं सचराचरम् ॥ १४ ॥\nएक एव तदा देवो जले शेते महेश्वरः ॥\nजागर्ति च यदा देवः स्वेच्छया कौतुकात्ततः ॥ १५ ॥\nअनेन त्वं कृतः पूर्वमहं पश्चात्त्वया कृतः ॥\nब्रह्मांडं कूर्मरूपेण धृतमस्य प्रसादतः ॥ १६ ॥\nअनुप्रविष्टा ब्रह्मांडं प्रसादाच्छं करस्य च ॥\nसृष्टिस्त्वया कृता सर्वा मयि रक्षा व्यवस्थिता ॥ १७ ॥\nउदासीनवदासीनः संसारात्सारमीक्षते ॥\nएक एव शिवो देवः सर्वव्यापी महेश्वरः ॥ १८ ॥\nपितामहत्वं संजातं प्रसादाच्छंकरस्य ते ॥\nप्रसादयामास हरं श्रुत्वा ब्रह्मा वचो हरेः ॥ १९ ॥\nअनादिनिधनो देवो बहुशीर्षो महाभुजः ॥\nइत्यादिवेदवचनैस्ततस्तुष्टो महेश्वरः ॥\nप्राह ब्रह्मन्वरं यत्ते वृणीष्व मनसि स्थितम् ॥ 7.2.8.२० ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये ब्रह्मरुद्रविवादे विष्णुवचनेन ब्रह्मकृतरुद्रप्रसादनवर्णनंनामाष्टमोऽध्यायः ॥८॥"
  }
]
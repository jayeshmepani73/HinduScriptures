[
  {
    "text": "॥ ईश्वर उवाच ॥ ॥\nअथ ते संप्रवक्ष्यामि क्षेत्रगर्भं महोदयम् ॥\nतद्वस्त्रापथमाहात्म्यं यत्र रैवतको गिरिः ॥ १ ॥\nदामोदरं रैवतके भवं वस्त्रापथे तथा ॥\nएतद्रैवतकं क्षेत्रं वस्त्रापथमिति स्मृतम् ॥ २ ॥\nसुवर्णरेवा यत्रस्था नदी पातकनाशनी ॥\nयत्र साक्षात्स्थितः कृष्णो दामोदर इति स्मृतः ॥ ३ ॥\nयत्र स्थितं मृगीकुण्डं महापातकनाशनम् ॥\nसकृच्छ्राद्धे कृते यत्र कल्पकोटिसहस्रकम् ॥\nपितॄणां जायते तृप्तिरपुनर्भवकांक्षिणी ॥ ४ ॥\n॥ देव्युवाच ॥ ॥\nभगवन्विस्तराद्ब्रूहि दामोदरमहोदयम् ॥\nक्षेत्रगर्भस्य माहात्म्यं कर्णिकारूपसंस्थितम् ॥ ५ ॥\n॥ ईश्वर उवाच ॥ ॥\nशृणु देवि प्रवक्ष्यामि दामोदरहरिं प्रति ॥\nइतिहासं पुराख्यातमृषिभिः कल्पवासिभिः ॥ ६ ॥\nगंगातीरे शुभे रम्ये पुण्ये जनपदाकुले ॥\nऋषिभिः सेविते नित्यं स्वर्गमार्गप्रदे ध्रुवम् ॥ ७ ॥\nतत्र ज्ञानविदो विप्रा यजंति विविधैर्मखैः ॥\nऋषयः सांख्ययोगेन दानेनैवेतरे जनाः ॥ ८ ॥\nब्राह्मणाः क्षत्रिया वैश्याः शूद्रा स्वर्गमभीप्सवः ॥\nसेवंते तज्जलं दिव्यं देवानामपि दुर्लभम् ॥ ९ ॥\nतत्र राजा गजोनाम बली सर्वजनाधिपः ॥\nगंगाजलाभिषेकार्थं त्यक्वा राज्यं जगाम ह ॥ 7.2.1.१० ॥\nभार्या तस्य सती साध्वी पुत्रिणी रूपसंयुता ॥\nसाऽप्ययात्सह तेनैव भर्त्रा वै भर्तृवत्सला ॥ ११ ॥\nसंगता नाम नाम्ना च दक्षा दाक्षायणी यथा ॥\nएवं निवसतोस्तत्र वर्षाणामयुतं गतम् ॥ १२ ॥\nआजगाम ऋषिस्तत्र भद्रोनाम महायशाः ॥\nसहितो बहुभिर्विप्रैर्जपहोमपरायणैः ॥ १३ ॥\nत्यक्त्वा संसारमार्गं तु स्वर्गमार्गजिगीषवः ॥\nगंगानिषेवणं कृत्वा स्फोटयित्वाऽऽत्मजं मलम् ॥ १४ ॥\nजलं दत्त्वा तु भूतेभ्यः पूजयित्वा जनार्द्दनम्॥\nयावद्यांति नदीतीर ऋषयो भद्रकादयः ॥\nतावत्पश्यंति राजानं गजं वरगजोपमम् ॥१५॥\nतेनैव दृष्टा मुनयो राज्ञा निहतकल्मषाः ॥\nसप्तर्षयो यथा स्वर्गे सुरराजेन धीमता ॥१६॥\nतमृषिं स च संप्रेक्ष्य पदानि दश पंच च ॥\nआगच्छन्त्वत्र पूजार्हा भवतो मम मन्दिरम्॥ १७ ॥\nपश्यंतु संगतां सर्वे मम भार्यां यशस्विनीम् ॥\nतस्याः पूजां समादाय यो मार्गो मनसि स्थितः ॥ १८ ॥\nतं गच्छध्वं महाभागाः पुण्याः पुण्यमभीप्सवः ॥\nएवमुक्तास्तु ते राज्ञा ऋषयः कौतुकान्विताः ॥\nआजग्मुर्मंदिरं शुभ्रं पुरंदरपुरोपमम् ॥ १९ ॥\nआसनानि विचित्राणि दत्त्वा तेषां मनस्विनी ॥\nसंगता राजराजेन सार्द्धमग्रे व्यवस्थिता ॥7.2.1.२०॥\nकृत्वा करपुटं राजा ऋषीणां पुण्यकर्मणाम् ॥\nबभाषे वचनं राजा भद्रो भद्रं सुसंगतम्॥२१॥\nवसुधा वसुसंपूर्णा मंडिता नगरी पुरी ॥\nपर्वतैश्च समुद्रैश्च सरिद्भिश्च सरोवरैः ॥२२॥\nग्रामैश्चतुष्पथैर्घोरैर्गोकुलैराकुलीकृता ॥\nनररत्नैरश्वरत्नैर्गजरत्नैस्तु संकुला ॥ २३ ॥\nदुस्त्यजा भोगभोक्तृणां परं ज्ञानमजानताम् ॥\nसंसारेऽत्र महाघोरे पुनरावृत्तिकारिणि ॥ २४ ॥\nपतंति पुरुषा भद्र पत्राणीव पुनःपुनः ॥\nकृतेन येन विप्रेंद्र स्वर्गं प्राप्नोति निर्मलम् ॥\nदानेन तपसा चैव तत्त्वमा चक्ष्व सुव्रत ॥ २५ ॥\n॥ भद्र उवाच ॥ ॥\nतीर्थानि तोयपूर्णानि देवाः पाषाणमृन्मयाः ॥\nआत्मस्थं ये न पश्यंति ते न पश्यंति तत्परम् ॥ २६ ॥\nसंति तीर्थान्यनेकानि पुण्यान्यायतनानि च ॥\nपुण्यतोया पवित्रश्च सरितः सागरास्तथा ॥\nबहुपुण्यप्रदा पृथ्वी स्थानेस्थाने पदेपदे ॥ २७ ॥\nयद्यस्ति तव राजेंद्र ज्ञानं ज्ञानवतां वर ॥\nविष्णुं जिष्णुं हृषीकेशं शंखिनं गदिनं तथा ॥ २८ ॥\nचतुर्भुजं महाबाहुं प्रभासे दैत्यसूदनम् ॥\nवाराहं वामनं चैव नारसिंहं बलार्जुनम् ॥ २९ ॥\nरामं रामं च रामं च पुरुषोत्तममेव च ॥\nपुंडरीकेक्षणं चैव गदापाणिं तथैव च ॥ 7.2.1.३० ॥\nराघवं शक्रदमनं गोविंदं बहुपुण्यदम् ॥\nजयं च भूधरं चैव देवदेवं जनार्द्दनम् ॥ ३१ ॥\nसुरोत्तमं श्रीधरं च हरिं योगीश्वरं तथा ॥\nकपिलेशं भूतनाथं श्वेतद्वीपपतिं हरिम् ॥ ३२ ॥\nबदर्याश्रमवासौ च नरनारायणौ तथा ॥\nपद्मनाभं सुनाभं च हयग्रीवं विशां पते ॥ ३३ ॥\nद्विजनाथं धरानाथं खड्गपाणिं तथैव च ॥\nदामोदरं जलावासं सर्वपापहरं हरिम् ॥३४॥\nएतान्येव हि स्थानानि देवदेवस्य चक्रिणः ॥\nगच्छते यत्र तत्रैव मुच्यते सर्वपातकैः ॥ ३५ ॥\nगंगा च यमुना चैव तथा देवी सरस्वती ॥\nदृषद्वती गोमती च तापी कावेरिणी तथा ॥ ३६ ॥ । ।\nनर्मदा शर्मदा चैव नदी गोदावरी तथा ॥\nशतद्रुश्च तथा विंध्या पयोष्णी वरदा तथा ॥ ३७ ॥\nचर्मण्वती च सरयूर्गंडकी चंडपापहा ॥\nचंद्रभागा विपाशा च शोणश्चैव पुनःपुनः ॥ ३८ ॥\nएताश्चान्याश्च बहवो हिमवत्प्रभवाः शुभाः ॥\nतासु स्नातो नरः स्वर्गं याति पातकवर्जितः ॥ ३९ ॥\nवनानि नंदनादीनि पर्वता मंदरादयः ॥\nनामोच्चारेण येषां हि पापं याति रसातले ॥7.2.1.४० ॥\n॥ गज उवाच ॥ ॥\nभद्रं हि भाषितं भद्र आख्यानममृतोपमम् ॥\nपृच्छामि सर्वधर्मज्ञ त्वामहं किंचिदेव हि ॥ ४१ ॥\nयस्मिन्मासे दिने यस्मिंस्तीर्थे यस्मिन्क्रमान्नरैः ॥\nअक्षयं सेव्यते स्वर्गस्तन्ममाचक्ष्व सुव्रत ॥ ४२ ॥\nस्नानं दानं जपो होमः स्वाध्यायो देवतार्चनम् ॥\nअक्षयो येन वै  स्वर्गस्तन्मे गदितुमर्हसि ॥ ४३ ॥\n॥ भद्र उवाच ॥ ॥\nश्रूयतां राजशार्दूल कथां कथयतो मम ॥\nयां श्रुत्वा मुच्यते पापान्नरो नरवरोत्तम ॥ ४४ ॥\nऋषीणां कथितं पूर्वं नारदेन महात्मना ॥ ४५ ॥\nएवं पृष्टश्च तैः सर्वैर्नारदो मुनिसत्तमः ॥\nकथयामास संहृष्टो मेघदुदुभिनिस्वनैः ॥ ४६ ॥\nरम्ये हिमवतः पृष्ठे समवाये मया श्रुतम्॥\nतदहं तव वक्ष्यामि श्रोतुकामं नरर्षभ ॥ ४७ ॥\nतीर्थान्येव हि सर्वाणि पुनरावर्त्तकानि तु ॥\nअक्षयाँल्लभते लोकांस्तत्तीर्थं कथयामि ते ॥ ४८ ॥\nमार्गशीर्षे कान्यकुब्ज उषित्वा राजसत्तम ॥\nन शोचति नरो नारी स्वर्गं याति परावरम् ॥४९॥\nपौषस्य पौर्णमासी या यदि सा क्रियतेऽर्बुदे ॥\nवर्षाणामर्बुदं स्वर्गे मोदते पितृभिः सह ॥7.2.1.५०॥\nमाघ्यां यदि गयाश्राद्धं पितॄणां यच्छते नरः ॥\nत्रयाणामपि देवानां चतुर्थः स प्रजायते ॥५१॥\nफाल्गुन्यां हिमवत्पृष्ठे वसन्नेकां निशां नरः ॥\nस याति परमं स्थानं यत्र देवो जनार्द्दनः ॥ ५२ ॥\nचैत्र्यां श्राद्धं प्रभासे तु ये कुर्वंति मनीषिणः ॥\nन ते मर्त्त्या भवन्तीह कुलजैः सह सत्तमाः ॥ ५३ ॥\nचतुर्भुजे तु वैशाख्यां ये कुर्वंति जलप्रिये ॥\nतथावंत्यां नरः कश्चित्स याति परमां गतिम् ॥ ५४ ॥\nज्यैष्ठ्यां ज्येष्ठर्क्षयुक्तायां श्राद्धं च त्रितकूपके ॥\nकुर्युर्युगानि ते त्रीणि वसंति नाकसद्मनि ॥ ५५ ॥\nयो व्रजेशवने नद्यां दिनानि नव पंच च ॥\nतिष्ठते च नरः स्वर्गं वैकुण्ठमभिगच्छति ॥ ५६ ॥\nश्रावणस्य तु मासस्य पूर्णायां पूर्वसागरे ॥\nस्नानं दानं जपं श्राद्धं नरः कुर्वन्न शोचति ॥ ५७ ॥\nतथा भाद्रपदे क्षेत्रे प्रभासे शशिभूषणम् ॥\nपूजयित्वा नरो लिंगं देवलिंगी भवेत्ततः ॥ ५८ ॥\nआश्विने चंद्रभागायां श्राद्धं स्नानं करोति यः ॥\nस्थानं युगसहस्राणां कृतं तेन त्रिविष्टपे ॥ ५९ ॥\nअष्टाक्षरैश्चतुर्बाहुं ध्यायंति मुनिसत्तमाः ॥\nबहुनाऽत्र किमुक्तेन गजाहं प्रवदामि ते ॥ 7.2.1.६० ॥"
  }
]
[
  {
    "text": "॥ पार्वत्युवाच ॥ ॥\nअहो तीर्थस्य माहात्म्यं गिरे रैवतकस्य च ॥\nभवस्य देवदेवस्य तथा वस्त्रापथस्य च ॥ १ ॥\nगंगा सरस्वती चैव गोमती नर्मदा नदी ॥\nस्वर्णरेखाजले सर्वास्तथा ब्रह्मा सवासवः ॥ २ ॥\nब्रह्मेन्द्र विष्णुमुख्यानां देवानां शंकरस्य च ॥\nवासो विरचितस्तत्र यावद्ब्रह्मदिनं भवेत् ॥ ३ ॥\nक्षेत्रतीर्थप्रभावं च प्रसादात्तव शंकर ॥\nश्रुतं सविस्तरं सर्वमिदं त्वदुदितं मया ॥ ४ ॥\nमहेश्वर प्रभो ब्रूहि किं चकार जनेश्वरः ॥\nभोजराजो मृगीं प्राप्य स च सारस्वतो मुनिः ॥ ५ ॥ ॥\n॥ ईश्वर उवाच ॥ ॥\nतासु सर्वासु नारीषु रूपौदार्यगुणाधिका ॥\nनित्यं प्रमुदिता शांता नित्यं मंगलकारिका ॥ ६ ॥\nमाता स्वसा सखी पुत्री स्त्रीषु संबन्धवर्धनी ॥\nपिता भ्राता गुरुः पुत्रः पुरुषेषु तथा कृतः ॥ ७ ॥\nएवं गुणवतीं भार्यां प्राप्य हृष्टो जनेश्वरः ॥\nसारस्वतं मुनिं स्तुत्वा राजा वचनमब्रवीत् ॥ ८ ॥\n॥ राजोवाच ॥ ॥\nब्रह्मा विष्णुर्हरः सूर्य इन्द्रोऽग्निर्मरुतां गणः ॥\nब्रह्मचर्येण तपसा त्वया सन्तोषिताः प्रभो ॥ ९ ॥\nदैवतं परमं मे त्वं पिता माता गुरुः प्रभुः ॥\nयेन जन्मांतरं सर्वं प्रत्यक्षं कथितं मम ॥ 7.2.10.१० ॥\nसुराष्ट्रदेशो विख्यातो गिरी रैवतको महान् ॥\nभवः स्वयंभूर्भगवान्क्षेत्रे वस्त्रापथे श्रुतः ॥ ११ ॥\nउज्जयंतगिरेर्मूर्ध्नि गौरीस्कन्दगणेश्वराः ॥\nभावयंतो भवं सर्वे संस्थिता ब्रह्मवासरम् ॥ १२ ॥\nवामनो नगरं स्थाप्य शिवं सिद्धेश्वरं प्रति ॥\nजित्वा दैत्यं बलिं बद्ध्वा स्वयं रैवतके स्थितः ॥ १३ ॥\nइत्येतत्सर्वमाश्चर्यं जीवद्भिर्यदि दृश्यते ॥\nतीर्थयात्राविधानेन भवो वस्त्रापथे हरिः ॥ १४ ॥\nत्यक्त्वा राज्यं प्रियान्पुत्रान्पत्त्यश्वरथकुञ्जरान् ॥\nपुत्रं राज्ये प्रतिष्ठाप्य गन्तव्यं निश्चितं मया ॥ १५ ॥\nत्वत्प्रसादाच्छ्रुतं सर्वं गम्यते यदि दृश्यते ॥\nतीर्थयात्राविधानेन भवो वस्त्रापथे हरिः ॥ १६ ॥\nसूर्यलोकं सोमलोकमिंद्रलोकं हरेः पुरम् ॥\nब्रह्मलोकमतिक्रम्य यास्येऽहं शिवमंदिरम् ॥ १७ ॥\nश्रुत्वा हि वाक्यं विविधं नरेन्द्रात्प्रहृष्टरोमा स मुनिर्बभूव ॥\nजिज्ञासमानो हि नृपस्य सर्वं निवारयामास मुनिर्नरेन्द्रम् ॥ १८ ॥\n॥ सारस्वत उवाच ॥ ॥\nगृहेऽपि देवा हरविष्णुमुख्या जलानि दर्भा नृपते तिलाश्च ॥\nअनेकदेशांतरदर्शनार्थं मनो निवार्यं नृपते त्वयेति ॥ १९ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये वस्त्रापथ क्षेत्रयात्रोत्सुकस्य भोजभूपस्य सारस्वतमुनिकृतोपदेशवर्णनंनाम दशमोऽध्यायः ॥ १० ॥"
  }
]
[
  {
    "text": "॥ सारस्वत उवाच ॥ ॥\nछित्त्वा शुभाशुभं कर्म मुक्तिमिच्छेच्छिवां ततः ॥\nइदं न शक्यते कर्त्तुं शुभं कार्यं तदा नरैः ॥ १ ॥\nउत्थायोत्थाय स्नातव्यं पूज्यौ हरिहरौ स्वयम् ॥\nसत्यं वाच्यं हितं कार्यं दानं देयं स्वशक्तितः ॥ २ ॥\nपरापवादभीरुत्वं परदारान्विवर्जयेत् ॥\nसुवर्णभूमिहरणब्रह्मदेवस्ववर्जनम् ॥ ३ ॥\nब्राह्मणस्त्रीनरेंद्राणां बालवृद्धतपस्विनाम् ॥\nपितृमातृगुरूणां च नाप्रियं मनसा वदेत् ॥ ४ ॥\nदेशकालपरिज्ञानं पात्रापात्रविवेचनम् ॥\nछाया नृणां न वक्तव्या तक्राग्नींधनकांजिकम् ॥५॥\nऔषधं शाकमर्थिभ्यो दातव्यं गृह मेधिभिः ॥\nएकादशीपंचदशीचतुर्दश्यष्टमीषु च ॥ ६ ॥\nअमावास्याव्यतीपातसंक्रांतिग्रहणेषु च ॥\nवैधृते पितृमात्रोश्च क्षयाहदिवसेषु च ॥ ७ ॥\nयुगादिमन्वादिदिने गृहे कार्यो महोत्सवः ॥\nतीर्थे वा गमनं कार्यं गृहाच्छतगुणं यतः ॥ ८ ॥\nइद्रियाणां जयः कार्यो मद्यं द्यूतं विवर्जयेत् ॥\nविवादं गमनं युद्धं गृही यत्नेन वर्जयेत् ॥ ९ ॥\nस्नानं दानं जपो होमो देवपूजा द्विजार्चनम् ॥\nअक्षयं जायते सर्वं विधिवच्चेद्भवेत्कृतम् ॥ 7.2.13.१० ॥\nएकापि गौः प्रदातव्या वस्त्रालंकारभूषणा ॥\nदोग्ध्री सवत्सा तरुणी द्विजमुख्याय कल्पिता ॥ ११ ॥\nसंप्राप्य भारतं खंडं मानुषं जन्म चोत्तमम् ॥\nधन्यो ददाति यो धेनुं स नरः सूर्यमण्डलम्॥\nभित्त्वा याति विमानेन गम्यमानो गवादिभिः ॥१२॥\nसप्त जन्मानि पापानि कृत्वा पापीह चाधमः॥\nएको ददाति यो धेनुं मुच्यते सर्वपातकैः ॥ १३ ॥\nयदा स नीयते बद्धो यममार्गेण किंकरैः ॥\nतदा नंदा समागत्य स्वं पुत्रमिव पश्यति ॥ १४ ॥\nविजित्य हुंकृतेनैव तान्दूतान्दूरतः स्थितान् ॥\nगोप्रदं तं समादाय प्रयाति शिवमन्दिरम् ॥१५॥\nवृषो धर्म हति प्रोक्तो येन मुक्तः स मुच्यते ॥\nगोषु मध्ये पितॄन्सर्वान्हरमुद्दिश्य वा हरिम् ॥१६॥\nसूर्यब्रह्मपुरे वासो जायते ब्रह्मवासरे ॥\nदृढं ककुद्मिनं संतं युवानं भारसाधनम् ॥१७॥\nहलक्षमं बलीवर्दं दत्त्वा विप्राय पर्वसु ॥\nतमारुह्य नरो याति गोलोकं शिवसंनिधौ ॥ १८ ॥\nअश्वं सास्तरणं दत्त्वा खलीनेन च संयुतम् ॥\nअश्वराजबलात्स्वर्गे मोदते ब्राह्मवासरम् ॥ १९ ॥\nगजदानाद्गजेंद्रेण नीयते नंदनं वनम् ॥\nपृथिव्यां सागरांतायामेष राजा भविष्यति ॥7.2.13.२०॥\nगृहं सोपस्करं दत्त्वा विप्राय गृहमेधिने ॥\nलभते नंदने दिव्यं विमानं सार्वकामिकम् ॥ २१ ॥\nद्रव्यं पृथिव्यां परमं सुवर्णं हृष्यंति देवा यदि दीयते ततः ॥\nसूर्योपि तस्मै रुचिरं विमानं ददाति तावद्भ्रमतेऽत्र यावत् ॥२२॥\nरौप्यं पितॄणामतिवल्लभं तद्दत्त्वा नरो निर्मलतामुपैति ॥\nसोमस्य लोकं लभते स तावद्भुवे निवद्धा ऋषयो हि यावत् ॥ २३ ॥\nश्रीखंडकर्पूरसमाकुलानि तांबूलरत्नादिफलानि दत्त्वा ॥\nपुष्पाणि वस्त्राणि सुखेन याति साकं शशांकं दिवि देववृंदैः ॥ ॥ २४ ॥\nतक्रोदकतैलघृतदुग्धेक्षुरसमधूनि यो दद्यात् ॥\nखर्जूरखंडद्राक्षावातामांजीरकैः साकम् ॥ २५ ॥\nदर्भाक्षतमृद्गोमयदूर्वायज्ञोपवीतानि ॥\nतिलचर्मसूर्यपिटकं दत्त्वा ख्यातश्चिरं स्वर्गे ॥ २६ ॥\nआत्माहाराच्चतुर्भागं सिद्धान्नाद्यदि दीयते ॥\nहन्तकारः स तं दत्त्वा ध्रुवं याति ध्रुवालये ॥ ॥ २७ ॥\nआत्माहारप्रमाणेन प्रत्यहं गोषु दीयते ॥\nगवाह्निकं तासु दत्त्वा नरो याति सुरालयम् ॥ २८ ॥\nकंडनीपेषणीचुल्लीमार्जनीभिश्च यत्कृतम् ॥\nपापं गृही क्षालयति ददद्भिक्षां दिनं प्रति ॥ २९ ॥\nग्रासमात्रा भवेद्भिक्षा सा नित्यं यत्र दीयते ॥\nतद्गृहं गृहमन्यच्च स्मशानमिव दृश्यते ॥ 7.2.13.३० ॥\nकुम्भान्सोदकसिद्धान्नांश्छत्रोपानत्कमंडलुम् ॥\nअंगुलीयकवासांसि दत्त्वा याति नरो दिवि ॥ ३१ ॥\nश्रांतस्य यानं तृषितस्य पानमन्नं क्षुधार्त्तस्य नरो नरेन्द्र ॥\nदत्त्वा विमानेन सुरांगनाभिः संस्तूयमानस्त्रिदिवं स याति ॥ ३२ ॥\nभोजनं सततं देयं यथाशक्त्या घृत प्लुतम् ॥\nतन्मया हि यतः प्राणा अतः पुष्यंति प्राणिनः ॥ ३३ ॥\nक्षुत्पीडा महती लोके ह्यन्नं तद्भेषजं स्मृतम् ॥\nतेन सा शांतिमायाति ततोन्नं देयमुत्तमम् ॥ ३४ ॥\nअन्नं वस्त्रं फलं तोयं तक्रं शाकं घृतं मधु ॥\nपत्रं पुष्पं तथोपानत्कंथां यष्टिं कमंडलुम् ॥ ३५ ॥\nछत्रपात्रे व्रतं विद्या अक्षमाला सुरार्चनम् ॥\nकन्या कुशोपवीतानि बीजौषधगृहाणि च ॥ ३६ ॥\nसस्यं क्षेत्रं यज्ञपात्रं योगपट्टं च पादुके ॥\nकृष्णाजिनं बुद्धिदानं धर्मादेशकथानकम् ॥ ३७ ॥\nअथैतत्संततं देयं तेन श्रेयो महद्भवेत् ॥\nसर्वपापक्षयं कृत्वा दाता याति शिवालयम् ॥ ३८ ॥\nश्राद्धे गृहस्था भोक्तव्याः कुलीना वेदपारगाः ॥\nअक्रोधनाः स्नानशीलाः स्वदेशाचारतत्पराः ॥ ३९ ॥\nआमंत्र्य पूर्वदिवसे निरीहा अपि ये द्विजाः ॥\nअलोलुपा व्याधिहीना न तु ये ग्रामयाजिनः ॥ 7.2.13.४० ॥\nतेषां पुरः प्रदातव्यं पिंडदानं विधानतः ॥\nश्राद्धं श्रद्धाविहीनेन कृतमप्यकृतं भवेत् ॥ ४१ ॥\nतस्माच्छ्रद्धान्वितैः श्राद्धं कर्त्तव्यं क्रोधवर्जितैः ॥\nवानप्रस्थो ब्रह्मचारी पथिकस्तीर्थसेवकः ॥ ४२ ॥\nअतिथिर्वैश्वदेवांते स पूज्यः श्राद्धकर्मणि ॥\nसर्वदा यतयः पूज्याः स्वशक्त्या गृहमेधिभिः ॥ ४३ ॥\nयात्राविधिमथो वक्ष्ये सेतिहासं नृपोत्तम ॥ ४४ ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये तीर्थयात्राविधिवर्णने श्राद्धदानादिमाहात्म्यवर्णनंनाम त्रयोदशोऽध्यायः ॥ ॥ १३ ॥"
  }
]
[
  {
    "text": "॥ ब्रह्मोवाच ॥ ॥\nयदि सृष्टं मया सर्वं त्रैलोक्यं सचराचरम् ॥\nतदा मूर्तिमिमां त्यक्त्वा भवः सृष्टो मयाऽधुना ॥ १ ॥\nपितामहमहत्त्वं स्यात्तथा शीघ्रं विधीयताम् ॥\nब्रह्मणो वचनं श्रुत्वा विष्णुना स प्रमोदितः ॥ २ ॥\nमहदाश्चर्यजनके संप्राप्तो गिरिमूर्द्धनि ॥\nन विचारस्त्वयाकार्यः कर्त्तव्यं ब्रह्मभाषितम् ॥ ३ ॥\nतथेत्युक्त्वा शिवो देवस्तत्रैवांतरधीयत ॥\nब्रह्मा ययौ मेरुशृंगं मनसः शिरसि स्थितम् ॥ ४ ॥\nतपस्तेपे प्रजानाथो वेदोच्चारणतत्परः ॥\nअथर्ववेदोच्चरणं यावच्चक्रे पितामहः ॥ ५ ॥\nमुखाद्रुद्रः समभवद्रौद्ररूपो भवापहः॥\nअर्द्धनारीनरवपुर्दुष्प्रेक्ष्योऽतिभयंकरः॥६॥\nविभजात्मानमित्युक्त्वा ब्रह्मा चांतर्दधे भयात् ॥\nतथोक्तोसौ द्विधा स्त्रीत्वं पुरुषत्वं तथाऽकरोत् ॥ ७ ॥\nबिभेद पुरुषत्वं च दशधा चैकधा पुनः ॥\nएकादशैते कथिता रुद्रास्त्रिभुवनेश्वराः ॥ ८ ॥\nकृत्वा नामानि सर्वेषां देवकार्ये नियोजिताः ॥\nविभज्य पुनरीशानी स्वात्मानं शंकराद्विभोः ॥ ९ ॥\nमहादेवनियोगेन पितामहमुपस्थिता ॥\nतामाह भगवान्ब्रह्मा दक्षस्य दुहिता भव ॥ 7.2.9.१० ॥\nसापि तस्य नियोगेन प्रादुरासीत्प्रजापतेः ॥\nनियोगाद्ब्रह्मणो दक्षो ददौ रुद्राय तां सतीम् ॥११॥\nदाक्षीं रुद्रोऽपि जग्राह स्वकीयामेव शूलभृत् ॥\nअथ ब्रह्मा बभाषे तं सृष्टिं कुरु सतीपते ॥१२॥ ॥\n॥ रुद्र उवाच ॥ ॥\nसृष्टिर्मया न कर्त्तव्या कर्त्तव्या भवता स्वयम् ॥\nपालनं विष्णुना कार्यं संहर्ताऽहं व्यवस्थितः ॥१३॥\nस्थाणुवत्संस्थितो यस्मा त्तस्मात्स्थाणुर्भवाम्यहम् ॥१४॥\nरजोरूपाः सत्त्वरूपास्तमोरूपाश्च ये नराः ॥\nसर्वे ते भवता कार्या गुणत्रयविभागतः॥१५॥\nयदा ते तामसैः कार्यं तदा रौद्रो भव स्वयम् ॥\nयदा ते राजसैः कार्यं तदा त्वं राजसो भव॥\nसात्त्विकैस्ते यदा कार्यं तदा त्वं सात्त्विको भव ॥१६॥\n॥ ईश्वर उवाच ॥ ॥\nइत्याज्ञाप्य च ब्रह्माणं स्वयं सृष्ट्यादिकर्मसु ॥\nगृहीत्वा तां सतीं रुद्रः कैलासमधितिष्ठति ॥ १७ ॥\nदक्षः कालेन महता हरस्यालयमाययौ ॥ १८॥\nअथ रुद्रः समुत्थाय कृतवान्गौरवं बहु ॥\nततो यथोचितां पूजां न दक्षो बहु मन्यते ॥१९॥\nतदा वै तमसाविष्टः सोऽधिकं ब्राह्मणः शुभः॥\nपूजामनर्घ्यामन्विच्छञ्जगाम कुपितो गृहम् ॥ 7.2.9.२० ॥\nकदाचित्तां गृहं प्राप्तां सतीं दक्षः सुदुर्मनाः ॥\nभर्त्रा सह विनिंद्यैनां भर्त्सयामास वै रुषा ॥२१॥\nपंच -वक्त्रो दशभुजो मुखे नेत्रत्रयान्वितः॥\nकपर्द्दी खंडचंद्रोसौ तथासौ नीललोहितः॥२२॥\nकपाली शूलहस्तोऽसौ गजचर्मावगुंठितः ॥\nनास्य माता न च पिता न भ्राता न च बान्धवः ॥२३॥\nसर्पास्थिमंडितग्रीवस्त्यक्त्वा हेमविभूषणम् ॥\nभिक्षया भोजनं यस्य कथमन्नं प्रदास्यति ॥ २४ ॥\nकदाचित्पूर्वतो याति गच्छन्याति स पश्चिमे ॥\nदक्षिणस्यां वृषो याति स्वयं याति स चोत्तरे ॥ २५ ॥\nतिर्यगूर्ध्वमधो याति नैव याति न तिष्ठति ॥\nइति चित्रं चरित्रं ते भर्त्तुर्नान्यस्य दृश्यते ॥ २६ ॥\nनिर्गुणः स गुणातीतो निःस्नेहो मूकवत्स्थितः ॥\nसर्वज्ञः सर्वगः सर्वः पठ्यते भुवनत्रये ॥ २७ ॥\nकदाचिन्नैव जानाति न शृणोति न पश्यति ॥\nदैत्यानां दानवानां च राक्षसानां ददाति यः ॥२८॥\nन चास्य च पिता कश्चिन्न च भ्रातास्ति कश्चन ॥\nएक एव वृषारूढो नग्नो भ्रमति भूतले ॥२९॥\nन गृहं न धनं गोत्रमनादिनिधनोव्ययः ॥\nस्थिरबुद्धिर्न चैवासौ क्रीडते भुवनत्रये ॥7.2.9.३०॥\nकदाचित्सत्यलोके सौ पातालमधितिष्ठति ॥\nगिरिसानुषु शेतेऽसावशिवोपि शिवः स्मृतः ॥ ३१ ॥\nश्रीखंडादीनि संत्यज्य सदा भस्मावगुंठितः॥\nसर्वदेति वचः सत्यं किमन्यत्स प्रदास्यति॥ ३२ ॥\nधिक्त्वां जामातरं धिक्तं ययोः स्नेहः परस्परम् ॥\nतस्य त्वं वल्लभा भार्या स च प्राणाधिकस्तव ॥ ३३ ॥\nन च पित्रास्ति ते कार्यं न मात्रा न सखीषु च ॥\nकेवलं भर्तृभक्ता त्वं तस्माद्गच्छ गृहान्मम ॥३४॥\nअन्ये जामातरः सर्वे भर्तुस्तव पिनाकिनः ॥\nत्वमद्यैवाशु चास्माकं गृहाद्गच्छ वरं प्रति ॥ ३५ ॥\nतस्य तद्वाक्यमाकर्ण्य सा देवी शंकरप्रिया ॥\nविनिंद्य पितरं दक्षं ध्यात्वा देवं महेश्वरम् ॥ ३६ ॥\nश्वेतवस्त्रा जले स्नात्वा ददाहात्मानमात्मना ॥\nयाचितस्तु शिवो भर्त्ता पुनर्जन्मांतरे तया ॥३७॥\nपिता मे हिमवानस्तु मेनागर्भे भवाम्यहम् ॥\nअत्रांतरे(?) हिमवता तपसा तोषितो हरः ॥\nप्रत्यक्षं दर्शनं दत्त्वा हिमवंतं वचोऽब्रवीत् ॥ ३८ ॥\nएषा दत्ता सुता तुभ्यं परिणेष्यामि तामहम् ॥\nदेवानां कार्य्यसिद्ध्यर्थं गिरिराजो भविष्यसि ॥ ३९ ॥\nआत्ममूर्त्तौ प्रविष्टां तां ज्ञात्वा देवो महेश्वरः ॥\nशशाप दक्षं कुपितः समागत्याथ तद्गृहम् ॥ 7.2.9.४० ॥\nत्यक्त्वा देहमिमं ब्राह्म्यं क्षत्रियाणां कुले भव ॥\nस्वायंभुवत्वं संत्यज्य दक्ष प्राचेतसो भव ॥ ४१ ॥\nस्वस्यां सुतायामूढायां पुत्रमुत्पादयिष्यसि ॥\nएवं शप्त्वा महादेवो ययौ कैलासपर्वतम् ॥ ४२ ॥\nस्वायभुवोऽपि कालेन दक्षः प्राचेतसोऽभवत् ॥\nभवानीं स सुतां लब्ध्वा गिरिस्तुष्टो हिमा लयः ॥ ४३ ॥\nमेनापि तां सुतां लब्ध्वा धन्यं मेने गृहाश्रमम् ॥\nतां दृष्ट्वा जायमानां च स्वेच्छयैव वराननाम् ॥ ४४ ॥\nमेना हिमवतः पत्नी प्राहेदं पर्वतेश्वरम्॥\nपश्य बालामिमां राजन्राजीवसदृशाननाम्॥ ४५ ॥\nहिताय सर्वभूतानां जातां च तपसा शुभाम् ॥\nसोऽपि दृष्ट्वा महादेवीं तरुणादित्यसन्निभाम् ॥ ४६ ॥\nकपर्दिनीं चतुर्वक्त्रां त्रिनेत्रामतिलालसाम्॥\nअष्टहस्तां विशालाक्षीं चंद्रावयवभूषणाम् ॥ ४७ ॥\nप्रणम्य शिरसा भूमौ तेजसा तु सुविह्वलः ॥\nभीतः कृतांजलिः स्तब्धः प्रोवाच परमेश्वरीम् ॥ ४८ ॥\n॥ हिमवानुवाच ॥ ॥\nका त्वं देवि विशालाक्षि शंस मे संशयो महान् ॥ ४९ ॥\n॥ देव्युवाच ॥ ॥\nमां विद्धि परमां शक्तिं महेश्वरसमाश्रयाम् ॥\nअनन्यामव्ययामेकां यां पश्यंति मुमुक्षवः ॥ 7.2.9.५० ॥\nदिव्यं ददामि ते चक्षुः पश्य मे रूपमैश्वरम् ॥\nएतावदुक्त्वा विज्ञानं दत्त्वा हिमवते स्वयम् ॥ ५१ ॥\nसूर्यकोटिप्रतीकाशं तेजोबिंबं निराकुलम् ॥\nज्वाला मालासहस्राढ्यं कालानलशतोपमम् ॥ ५२ ॥\nदंष्ट्राकरालमुद्धर्षं जटामंडलमंडितम् ॥\nप्रशांतं सौम्यवदनमनंताश्चर्यसंयुतम् ॥ ५३ ॥\nचंद्रावयवलक्ष्माणं चंद्रकोटिसमप्रभम् ॥\nकिरीटिनं गदाहस्तं नुपुरैरुपशोभितम् ॥ ५४॥\nदिव्यमाल्यांबरधरं दिव्यगंधानुलेपनम् ॥\nशंखचक्रधरं काम्यं त्रिनेत्रं कृत्तिवाससम् ॥ ५५ ॥\nअंडस्थं चांडबाह्यस्थं बाह्यमभ्यंतरं परम् ॥\nसर्वशक्तिमयं शुभ्रं सर्वालंकारसंयुतम् ॥५६॥\nब्रह्मेन्द्रोपेन्द्रयोगीन्द्रैर्वन्द्यमान पदांबुजम् ॥\nसर्वतः पाणिपादांतं सर्वतोऽक्षिशिरोमुखम्॥ ५७ ॥\nसर्वमावृत्य तिष्ठंतं ददर्श परमेश्वरम् ॥\nदृष्ट्वा नन्दीश्वरं देवं देव्या महेश्वरं परम् ॥ ॥ ५८ ॥\nभयेन च समाविष्टः स राजा हृष्टमानसः ॥\nआत्मन्याधाय चात्मानमोंकारं समनुस्मरन् ॥ ५९ ॥\nनाम्नामष्टसहस्रेण स्तुत्वाऽसौ हिम वान्गिरिः ॥ 7.2.9.६० ॥\nभूयः प्रणम्य भूतात्मा प्रोवाचेदं कृतांजलिः ॥\nयदेतदैश्वरं रूपं जातं ते परमेश्वरि ॥ ६१ ॥\nभीतोऽस्मि सांप्रतं दृष्ट्वा तत्त्वमन्यत्प्रदर्शय ॥\nएवमुक्ता च सा देवी तेन शैलेन पार्वती ॥ ६२ ॥\nसंहृत्य दर्शयामास स्वरूपमपरं परम् ॥\nनीलोत्पलदलप्रख्यं नीलोत्पलसुगंधिकम् ॥ ॥६३॥\nद्विनेत्रं द्विभुजं सौम्यं नीलालकविभूषितम् ॥\nरक्तपादांबुजतलं सुरक्तकरपल्लवम् ॥६४॥\nश्रीमद्विशालसद्वृत्तं ललाटतिलकोज्ज्वलम् ॥\nभूषितं चारुसर्वांगं भूषणैरतिकोमलम् ॥६५॥\nदधानं चोरसा मालां विशालां हेमनिर्मिताम् ॥\nईषत्स्मितं सुबिंबोष्ठं नूपुरारावशोभितम् ॥ ६६ ॥\nप्रसन्नवदनं दिव्यं चारुभ्रूमहिमास्पदम् ॥\nतदीदृशं समालोक्य स्वरूपं शैलसत्तमः ॥\nभयं संत्यज्य हृष्टात्मा बभाषे परमेश्वरीम् ॥ ६७ ॥\n॥ हिमवानुवाच ॥ ॥\nअद्य मे सफलं जन्म अद्य मे सफलाः क्रियाः ॥\nयन्मे साक्षात्त्वमव्यक्ता प्रसन्ना दृष्टिगोचरा ॥\nइदानीं किं मया कार्यं तन्मे ब्रूहि महेश्वरि ॥६८॥ ॥\n॥ महेश्वर्युवाच ॥ ॥\nशिवपूजा त्वया कार्या ध्यानेन तपसा सदा ॥\nअहं तस्मै प्रदातव्या केनचित्कारणेन वै ॥ ६९ ॥\nयादृशस्तु त्वया दृष्टो ध्येयो वै तादृशस्त्वया ॥\nएक एव शिवो देवः सर्वाधारो धराधरः ॥7.2.9.७०॥\n॥ सारस्वत उवाच ॥ ॥\nतपश्च कृतवान्रुद्रः समागम्य हिमाचलम् ॥\nतस्योमा परमां भक्तिं चकार शिवसंनिधौ ॥७१॥\nदेवकार्येण केनापि देवो वै ज्ञापितः प्रभुः ॥\nउपयेमे हरो देवीमुमां त्रिभुवनेश्वरीम् ॥ ७२ ॥\nस शप्तः शंभुना पूर्वं दक्षः प्राचेतसो नृपः ॥\nविनिंद्य पूर्ववैरेण गंगाद्वारेऽयजद्धरिम् ॥७३॥\nदेवाश्च यज्ञभागार्थमाहूता विष्णुना स्वयम् ॥\nसहैव मुनिभिः सर्वैरागता मुनिपुंगवाः ॥ ७४ ॥\nदृष्ट्वा देवकुलं कृत्स्नं शंकरेण विनाऽऽगतम् ॥\nदधीचो नाम विप्रर्षिः प्राचेतसमथाब्रवीत् ॥ ७५ ॥\n॥ दधीचिरुवाच ॥ ॥\nब्रह्माद्यास्तु पिशाचांता यस्याज्ञानुविधायिनः ॥\nस हि वः सांप्रतं रुद्रो विधिना किं न पूज्यते ॥ ७६ ॥\n॥ दक्ष उवाच ॥ ॥\nसर्वेष्वेव हि यज्ञेषु न भागः परिकल्पितः ॥\nन मंत्रा भार्यया सार्द्धं शंकरस्येति नेष्यते ॥ ७७ ॥\nविहस्य दक्षं कुपितो वचः प्राह महामुनिः ॥\nशृण्वतां सर्वदेवानां सर्वज्ञानमयः स्वयम् ॥७८॥\nयतः प्रवृत्तिर्विश्वात्मा यश्चासौ भुवनेश्वरः ॥\nन त्वं पूजयसे रुद्रं देवैः संपूज्यते हरः ॥७९॥\n॥ दक्ष उवाच ॥ ॥\nअस्थिमालाधरो नग्नः संहर्ता तामसो हरः ॥\nविषकंठः शूलहस्तः कपाली नागवेष्टितः ॥ 7.2.9.८० ॥\nईश्वरो हि जगत्स्रष्टा प्रभुर्योऽसौ सनातनः ॥\nसत्त्वात्मकोऽसौ भगवानिज्यते सर्वकर्मसु ॥ ८१ ॥\n॥ दधीचिरुवाच ॥ ॥\nकिं त्वया भगवानेष सहस्रांशुर्न दृश्यते ॥\nसर्वलोकैकसंहर्ता कालात्मा परमेश्वरः ॥ ८२ ॥\nएष रुद्रो महादेवः कपर्द्दी चाग्रणीर्हरः ॥\nआदित्यो भगवान्सूर्यो नीलग्रीवो विलोहितः ॥ ८३ ॥ ॥\n॥ दक्ष उवाच ॥ ॥\nय एते द्वादशादित्या आगता यज्ञभागिनः ॥\nसर्वे सूर्या इति ज्ञेया न ह्यन्यो विद्यते रविः ॥ ८८४ ॥\nएवमुक्ते तु मुनयः समायाता दिदृक्षवः ॥\nबाढमित्यब्रुवन्दक्षं तस्य साहाय्यकारिणः ॥ ८५ ॥\nतपसाविष्टमनसो न पश्यंति वृषध्वजम् ॥\nसहस्रशोऽथ शतशो बहुशोऽथ य एव हि ॥ ८६ ॥\nदेवांश्च सर्वे भागार्थमागता वासवादयः ॥\nनापश्यन्देवमीशानमृते नारायणं हरिम् ॥ ८७ ॥\nरुद्रं क्रोधपरं दृष्ट्वा ब्रह्मा ब्रह्मासनाद्ययौ ॥\nअन्तर्हिते भगवति दक्षो नारायणं हरिम् ॥ ८८ ॥\nरक्षकं जगतां देवं जगाम शरणं स्वयम् ॥\nप्रवर्तयामास च तं यज्ञं दक्षोऽथ निर्भयः ॥ ८९ ॥\nरक्षको भगवान्विष्णुः शरणागतरक्षकः ॥\nपुनः प्राहाध्वरे दक्षं दधीचो भगवन्नृप ॥ 7.2.9.९० ॥\nनिर्भयः शृणु दक्ष त्वं यज्ञभंगो भवि ष्यति ॥\nअपूज्यपूजनाद्दक्ष पूज्यस्य च विवर्जनात् ॥ ९१ ॥\nनरः पापमवाप्नोति महद्वै नात्र संशयः ॥\nअसतां प्रग्रहो यत्र सतां चैव विमानता ॥ ॥ ९२ ॥\nदण्डो देवकृतस्तत्र सद्यः पतति दारुणः ॥\nएवमुक्त्वा स विप्रर्षिः शशापेश्वरविद्विषः ॥ ९३ ॥\nयस्माद्बहिष्कृतो देवो भवद्भिः परमेश्वरः ॥\nभविष्यध्वं त्रयीबाह्याः सर्वेऽपीश्वरविद्विषः ॥ ९४ ॥\nमिथ्यारीतिसमाचारा मिथ्याज्ञानप्रभाषिणः ॥\nप्राप्ते कलियुगे घोरे कलिजैः किल पीडिताः ॥ ९५ ॥\nकृत्वा तपोबलं घोरं गच्छध्वं नरकं पुनः ॥\nभविष्यति हृषीकेशः स्वामी वोऽपि पराङ्मुखः ॥ ९६ ॥\n॥ सारस्वत उवाच ॥ ॥\nएवमुक्त्वा स ब्रह्मर्षिर्विरराम तपोनिधिः ॥\nजगाम मनसा रुद्रमशेषाध्वरनाशनम् ॥ ९७ ॥\nएतस्मिन्नंतरे देवी महादेवं महेश्वरम् ॥\nगत्वा विज्ञापयामास ज्ञात्वा दक्षमखं शिवा ॥ ९८ ॥\n॥ देव्युवाच ॥ ॥\nदक्षो यज्ञेन यजते पिता मे पूर्वजन्मनि ॥\nतेन त्वं दूषितः पूर्वमहं चातीव दुःखिता ॥\nविनाशयस्व तं यज्ञं वरमेनं वृणोम्यहम् ॥ ९९ ॥\n॥ सारस्वत उवाच ॥ ॥\nएवं विज्ञापितो देव्या देवदेवो महेश्वरः ॥\nससर्ज सहसा रुद्रं दक्षयज्ञजिघांसया ॥ 7.2.9.१०० ॥\nसहस्रशिरसं क्रूरं सहस्राक्षं महाभुजम् ॥\nसहस्रपाणिं दुर्द्धर्षं युगांतानलसन्निभम् ॥ १०१ ॥\nदंष्ट्राकरालं दुष्प्रेक्ष्यं शंखचक्रधरं प्रभुम्॥\nदण्डहस्तं महानादं शार्ङ्गिणं भूतिभूषणम् ॥ १०२ ॥\nवीरभद्र इति ख्यातं देवदेवसमन्वितम् ॥\nस जातमात्रो देवेशमुपतस्थे कृतांजलिः ॥ १०३ ॥\nतमाह दक्षस्य मखं विनाशय शमस्तु तं ॥\nविनिन्द्य मां स यजते गंगाद्वारे गणेश्वर ॥ १०४ ॥\nततो बंधप्रमुक्तेन सिंहेनेव च लीलया ॥\nवीरभद्रेण दक्षस्य नाशार्थं रोम चोद्धुतम् ॥ १०५ ॥\nरोम्णा सहस्रशो रुद्रा निसृष्टास्तेन धीमता ॥\nरोमजा इति विख्यातास्तत्र साहाय्यकारिणः ॥ १०६ ॥\nशूलशक्तिगदाहस्ता दण्डोपलकरास्तथा ॥\nकालाग्निरुद्रसंकाशा नादयन्तो दिशो दश ॥१०७॥\nसर्वे वृषसमारूढाः सभा र्याश्चातिभीषणाः ॥\nसमाश्रित्य गणश्रेष्ठं ययुर्दक्षमखं प्रति ॥ १०८ ॥\nदेवांगनासहस्राढ्यमप्सरोगीतिनादितम् ॥\nवीणावेणुनिनादाढ्यं वेदवादाभि नादितम् ॥ १०९ ॥\nदृष्ट्वा दक्षं समासीनं देवैब्रह्मर्षिभिः सह ॥\nउवाच स वृषारूढो दक्षं वीरः स्मयन्निव ॥ 7.2.9.११० ॥\nवयं ह्यचतुराः सर्वे शर्वस्यामितते जसः ॥\nभागार्थलिप्सया प्राप्ता भागान्यच्छ त्वमीप्सितान् ॥ १११ ॥\nभागो भवद्भ्यो देयस्तु नास्मभ्यमिति कथ्यताम् ॥\nततो वयं विनिश्चित्य करिष्यामो यथोचितम् ॥ ११२ ॥\nएवमुक्ता गणेशेन प्रजापतिपुरःसराः ॥ ११३ ॥\n॥ देवा ऊचुः ॥ ॥\nप्रमाणं नो विजानीथ भागं मंत्रा इति धुवम्॥ ११४ ॥\n॥ मंत्रा ऊचुः ॥ ॥\nसुरा यूयं तमोभूतास्तमोपहतचेतसः ॥\nये नाध्वरस्य राजानं पूजयेयुर्महेश्वरम् ॥ ११५ ॥\nईश्वरः सर्वभूतानां सर्वदेवतनुर्हरः ॥\n॥ गण उवाच ॥ ॥\nपूज्यते सर्वयज्ञेषु कथं दक्षो न पूजयेत्॥११६॥\nमंत्राः प्रमाणं न कृता युष्माभिर्बलगर्वितैः ॥\nयस्मादसह्यं तस्मान्नो नाशयाम्यद्य गर्वितम् ॥११७॥\nइत्युक्त्वा यज्ञशालां तां देवोऽहन्गणपुंगवः ॥\nगणेश्वराश्च संक्रुद्धा यूपानुत्पाट्य चिक्षिपुः॥११८॥\nप्रस्तोतारं सहोतारमध्वर्युं च गणेश्वरः ॥\nगृहीत्वा भीषणाः सर्वे गंगास्रोतसि चिक्षिपुः ॥११९॥\nवीरभद्रोऽपि दीप्तात्मा वज्रयुक्तं करं हरेः॥\nव्यष्टंभयददीनात्मा तथान्येषां दिवौकसाम् ॥ 7.2.9.१२० ॥\nभगनेत्रे तथोत्पाट्य कराग्रेणैव लीलया ॥\nनिहत्य मुष्टिना दंडैः सप्ताश्वं च न्यपातयत् ॥ १२१ ॥\nतथा चंद्रमसं देवं पादांगुष्ठेन लीलया ॥\nधर्षयामास वलवान्स्मयमानो गणेश्वरः ॥ १२२ ॥\nवह्नेर्हस्तद्वयं छित्त्वा जिह्वामुत्पाट्य लीलया ॥\nजघान मूर्ध्नि पादेन मुनीनपि मुनीश्वरान् ॥ १२३ ॥\nतथा विष्णुं सगरुडं समायातं महाबलः ॥\nविव्याध निशितैर्बाणैः स्तंभयित्वा सुदर्शनम् ॥ १२४ ॥\nततः सहस्रशो भद्रः ससर्ज गरुडान्बहून् ॥\nवैनतेयादभ्यधिकान्गरुडं ते प्रदुद्रुवुः ॥ १२५ ॥\nतान्दृष्ट्वा गरुडो धीमान्पलायनपरोऽभवत् ॥\nतत्स्थितो माधवो वेगाद्यथा गौः सिंहपीडिता ॥ १२६ ॥\nअंतर्हिते वैनतेये विष्णौ च पद्मसंभवः ॥\nआगत्य वारयामास वीरभद्रं शिवप्रियम् ॥ १२७ ॥\nप्रसादयामास स तं गौरवात्परमेष्ठिनः ॥\nतेऽदृश्यं नैव जानंति रुद्रं तत्रागतं सुराः ॥ १२८ ॥\nस देवो विष्णुना ज्ञातो ब्रह्मणा च दधीचिना ॥\nतुष्टाव भगवान्ब्रह्मा दक्षो विष्णुदिवौकसः॥ १२९ ॥\nविशेषात्पार्वतीं देवीमीश्वरार्द्धशरीरिणीम् ॥\nस्तोत्रैर्नानाविधैर्दक्षः प्रणम्य च कृताञ्जलिः ॥ 7.2.9.१३० ॥\nततो भगवती प्राह प्रहसंती महेश्वरम् ॥\nत्वमेव जगतः स्रष्टा संहर्ता चैव रक्षकः ॥ १३१ ॥\nअनुग्राह्यो भगवता दक्षश्चापि दिवौ कसः ॥\nततः प्रहस्य भगवान्कर्पद्दी नीललोहितः ॥\nउवाच प्रणतान्देवान्दक्षं प्राचेतसं हरः ॥१३२॥\nगच्छध्वं देवताः  सर्वाः प्रसन्नो भवतामहम् ॥\nसंपूज्यः सर्वयज्ञेषु प्रथमं देवकर्मणि ॥ १३३ ॥\nत्वं चापि शृणु मे दक्ष वचनं सर्वरक्षणम् ॥\nत्यक्त्वा लोकेषणामेनां मद्भक्तो भव यत्नतः ॥ १३४ ॥\nभविष्यसि गणेशानः कल्पांतेऽनुग्रहान्मम ॥\nतावत्तिष्ठ ममादेशात्स्वाधिकारेषु निर्वृतः ॥\nइत्युक्त्वाऽदर्शनं प्राप्तो दक्षस्यामिततेजसः ॥ १३५ ॥\nदधीचिना शिवो दृष्टो विज्ञप्तः शापमोचने ॥\nकथं शापं मया दत्तं तरिष्यंति तवाज्ञया ॥ १३६ ॥\n॥ शिव उवाच ॥ ॥\nभविष्यंति त्रयी बाह्याः संप्राप्ते तु कलौ युगे ॥\nपठिष्यंति च ये वेदास्ते विप्राः स्वर्गगामिनः ॥ १३७ ॥\nआगमा विष्णुरचिताः पठ्यन्ते ये द्विजातिभिः ॥\nतेपि स्वर्गं प्रयास्यंति मत्प्रसादान्न संशयः ॥ १३८ ॥\nकलिकालप्रभावेन येषां पाठो न विद्यते ॥\nगृहस्थधर्माचरणं कर्तव्यं मम पूजनम् ॥ १३९ ॥\nअवश्यं च मया कार्यं तेषां पापविमोचनम् ॥\nभिक्षां भ्रमामि मध्याह्ने अतीते भस्मगुंठितः ॥ 7.2.9.१४० ॥\nजटाजूटधरः शांतो भिक्षापात्रकरो द्विजः ॥\nयो ददाति च मे भिक्षां स्वर्गं याति स मानवः ॥ १४१ ॥\nउपानहौ वा च्छत्रं वा कौपीनं वा कमंडलुम् ॥\nयो ददाति तपस्विभ्यो नरो मुक्तः स पातकैः ॥\nदधीचेः स वरान्दत्त्वा वभाषे सह विष्णुना ॥ १४२ ॥\n॥ रुद्र उवाच ॥ ॥\nयस्ते मित्रं स मे मित्रं यस्ते रिपुः स मे रिपुः ॥\nयस्त्वां पूजयते विष्णो स मां पूजयते ध्रुवम् ॥ १४३ ॥\nयः स्तौति त्वां स मां स्तौति प्रियो यस्ते स मे प्रियः ॥\nअहं यत्र च तत्र त्वं नास्ति भेदः परस्परम् ॥ १४४ ॥\n॥ कृष्ण उवाच ॥ ॥\nएवमेतत्परं देव वक्तव्यं यत्तथैव तत् ॥\nअर्द्धनारीनरवपुर्यदा दृष्टो मया पुरा ॥ १४५ ॥\nनेयं नारी मया दृष्टा दृष्टं रूपं किलात्मनः ॥\nशंखचक्रगदाहस्तं वनमालाविभूषितम् ॥ १४६ ॥\nश्रीवत्सांकं पीतवस्त्रं कौस्तुभेन विराजि तम् ॥\nद्वितीयार्द्धं मया दृष्टं शूलहस्तं त्रिलोचनम् ॥ १४७ ॥\nचंद्रावयवसंयुक्तं जटाजूटकपालिनम् ॥\nएकीभावं प्रपन्नोहं यथा पूर्वं तथाऽधुना ॥\nन मां गौरी प्रपश्येत प्रपश्यामि तथैव च ॥ १४८ ॥\n॥ ईश्वर उवाच ॥ ॥\nआवयोरंतरं नास्ति चैकरूपावुभावपि ॥\nयो जानाति स जानाति सत्यलोकं स गच्छति ॥ १४९ ॥\nइत्युक्त्वा स ययौ तत्र कैलासं पर्वतोत्तमम् ॥\nकृष्णोपि मंदरं प्राप्तो देवकार्येण केनचित् ॥ 7.2.9.१५० ॥\nअत्रांतरे दैत्यराजो महादेवप्रसादतः ॥\nहिरण्यनेत्रतनयो बाधतेसौ जगत्त्रयम् ॥ १५१ ॥\nअमरत्वं हराल्लब्ध्वा कामांधो नैव पश्यति ॥\nहरांगधारिणीं देवीं दिव्यरूपां सुलोचनाम् ॥१५२॥\nममेति स च जानाति याचते च हरं प्रति॥\nहरोऽपि कार्यव्यसनस्त्यक्त्वा कैलासपर्वतम् ॥१५३॥\nमंदरं समनुप्राप्तो देवं द्रष्टुं जनार्द्दनम् ॥\nपरस्परं समालोच्यामुंचद्देवीं स मंदरे ॥ १५४ ॥\nनारायणगृहे देवी स्थिता देवीगणैर्वृता ॥\nअत्रांतरे गौतमस्तु गोवधान्मलिनीकृतः ॥ १५५ ॥\nपवित्रीकरणायास्य भिक्षुरूपधरो हरः ॥\nगौतमस्य गृहं प्राप्तो मंदरं चांधको गतः ॥१५६॥\nययाचे पार्वतीं दुष्टो युद्धं चक्रे स विष्णुना ॥\nहारितं तु गणैः सर्वैर्देवीं दैत्यो न पश्यति ॥१५७॥\nस्त्रीरूपधारी कृष्णोऽसौ गौरीं रक्षति मंदिरे ॥\nगौरीणां तु शतं चक्रे हरिस्तत्र स मायया ॥ १५८ ॥\nविष्णोर्देहसमुद्भूता दिव्यरूपा वरस्त्रियः ॥\nअन्धको नैव जानाति कैषा गौरी नु पार्वती ॥ १५९ ॥\nविलंबस्तत्र सञ्जातो मोहितो विष्णुमायया ॥\nतावच्छिवः समायातः कृत्वा गौतमपावनम् ॥ 7.2.9.१६० ॥\nभिक्षामात्रेण चान्नेन गौतमो निर्मलीकृतः ॥\nसोंधकेन तदा युद्धं चक्रे रुद्रोऽपि कोपितः ॥ १६१ ॥\nअमरोऽसौ हराज्जातः शूले प्रोतः सुदारुणे ॥\nशूलस्थस्तु स्तुतिं चक्रे तस्य तुष्टो महेश्वरः ॥ १६२ ॥\nगणेशत्वं ददौ तस्मै यावदाभूतसंप्लवम् ॥\nस्वसरूपामुमादेवीं कृष्णस्तस्मै ददौ स्वयम् ॥ १६३ ॥\nगौरीरूपाः स्त्रियश्चान्या धरित्र्यां तास्तु प्रेषिताः ॥\nकृत्वा नामानि सर्वासां लोके पूज्या भविष्यथ ॥ १६४ ॥\nएता ये पूजयिष्यंति पूजयिष्यन्ति ते शिवाम् ॥\nशिवां ये पूजयिष्यंति तेऽर्चयन्ते हरं हरिम् ॥१६५॥\nउमां समादाय ययौ हरो गिरिं वृषं समारुह्य सुरासुरार्चितः ॥\nहरिस्तु रेमे रमया सहांधके हते च देवाः सुरराजमाययुः ॥१६५॥\nब्रह्मेशनारायणपुण्यचेतसां शृण्वन्ति चित्रं चरितं महात्मनाम्॥\nमुच्यंति पापैः कलिकालसंभवैर्यास्यंति नाकं गणवृन्दवंदिताः ॥ १६७ ॥\nएवं काले वर्त्तमाने हरः कैलासपर्वते ॥\nरक्षोदानवदैत्यैस्तु गृह्यतेऽसौ वरान्बहून् ॥ १६८ ॥\nब्रह्मदत्तवरो रौद्रस्तारकाख्यो महासुरः ॥\nतेन सर्वं जगद्व्याप्तं तस्य नष्टा सुरा रणे ॥ १६९ ॥\nमहादेवसुतेनाजौ हंतव्योऽसौ ससर्ज तम् ॥\nकार्तिकेयमुमापुत्रं रुद्रवीर्यसमुद्भवम् ॥ 7.2.9.१७० ॥\nदेवैरिन्द्रादिभिः सर्वैः सेनाध्यक्ष्येभिषेचितः ॥\nतेनापि दैवयोगेन तारकाख्यो निपातितः ॥ १७१ ॥\nकैलासशिखरासीनो देवदेवो जगद्गुरुः ॥\nउमया सह संतुष्टो नन्दिभद्रादिभिर्वृतः ॥ १७२ ॥\nस्कन्देन गजवक्त्रेण धनाध्यक्षेण संयुतः ॥\nअथ हासपरं देवं शनैः प्रोवाच तं शिवा ॥ १७३ ॥\nकेन देव प्रकारेण तोषं यास्यसि शंकर ॥\nमर्त्यानां केन दानेन तपसा नियमेन वा ॥ १७४ ॥\nकेन वा कर्मणा देव केन मन्त्रेण वा पुनः ॥\nस्नानेन केन देवेश केन धूपेन तुष्यसि ॥ १७५ ॥\nपुष्पेण केन मे नाथ केन पत्रेण शंकर ॥\nकया संतुष्यसे स्तुत्या साहसेन च केन वै ॥ १७६ ॥\nनैवेद्येन च केन त्वं केन होमेन तुष्यसि ॥\nकेन कष्टेन वा देव केनार्घेण मम प्रभो ॥ १७७ ॥\nषोडशैते मया प्रश्नाः पृष्टा मे निर्णयं वद ॥ १७८ ॥\n॥ शंकर उवाच ॥ ॥\nसाधु पृष्टं त्वया देवि कथयिष्ये मम प्रियम् ॥\nशिवपूजाप्रकारोऽयं क्रियते वचसा गुरोः ॥१७९॥\nअभयं सर्वजंतूनां दानं देवि मम प्रियम् ॥\nसत्यं तपः समाख्यातं परदारविवर्जनम् ॥ 7.2.9.१८० ॥\nप्रियो मे नियमो देवि कर्म तल्लोकरञ्जनम् ॥\nमयों नमः शिवायेति मन्त्रोऽयमुररीकृतः ॥ १८१ ॥\nसर्वपापविनिर्मुक्तो मम देवि स वल्लभः ॥\nपापत्यागो भवेत्स्नानं धूपो मे गौग्गुलः प्रियः ॥ ॥ १८२ ॥\nधत्तूरकस्य पुष्पं मे बिल्वपत्रं मम प्रियम् ॥\nस्तुतिः शिवशिवायेति साहसं रणकर्मणि ॥ १८३ ॥\nन बिभेति नरो यस्तु तस्याग्रे संभवाम्यहम् ॥\nहंतकारो गवां यस्तु नैवेद्यं मम वल्लभम् ॥ १८४ ॥\nपूर्णाहुत्या परा प्रीतिर्जायते मम सुन्दरि॥\nशुश्रूषा वल्लभं कष्टं यतीनां च तपस्विनाम् ॥ १८५ ॥\nसूर्योदये महादेवि मध्याह्नेऽस्तमने तथा ॥\nअर्घो यो दीयते सूर्ये वल्लभोऽसौ मम प्रिये  ॥ १८६ ॥\nकिं दानैः किं तपोभिर्वा किं यज्ञैर्भाववर्जितैः॥\nदया सत्यं घृणाऽस्तेयं दंभपैशुन्यवर्जितम्॥\nभक्त्या यद्दीयते स्तोकं देवि तद्वल्लभं मम॥ १८७॥\nएवं यावत्कथयति प्रश्नान्सूक्ष्मान्यथोदितान् ॥\nतावद्ब्रह्मादिभिर्देवैर्विष्णुस्तत्र ययौ स्वयम् ॥ १८८ ॥\n॥ विष्णुरुवाच ॥ ॥\nनाहं पालयितुं शक्तस्त्वं ददासि वरान्बहून् ॥\nदैत्यानां दानवादीनां राक्षसानां महेश्वर ॥ १८९ ॥\nविकृतिं यांति पश्चात्ते कष्टं वध्या भवंति मे ॥\nपत्रेण पुष्पमात्रेण ॐकारेण शिवेन च ॥\nमुक्तिं याति नरो देव भवभक्तिं करोतु कः ॥ 7.2.9.१९० ॥\nइन्द्रादयोऽपि ये देवा यज्ञैराप्याययंति ते ॥\nन यजंति द्विजा यज्ञान्भिक्षादानेन तुष्यसि ॥ १९१ ॥\n॥ रुद्र उवाच ॥ ॥\nइन्द्रादिभिर्न मे कार्यं ब्रह्मा मे किं करिष्यति ॥\nयेन केन प्रकारेण प्रजाः पाल्यास्त्वया ऽधुना ॥ १९२ ॥\nमदीया प्रकृतिस्त्वेषा तां कथं त्यक्तुमुत्सहे ॥\nत्वयाहं ब्रह्मणा देवैर्वरकर्मणि योजितः ॥ १९३ ॥\nइदानीमेव किं नष्टं मुक्त्वा देवीं तवाग्रतः ॥\nभूत्वा मूर्तिं परित्यज्य एकाकी विचराम्यहम् ॥ १९४ ॥\nइत्युक्त्वा स शिवो देवस्तत्रैवांतरधीयत ॥\nगते तस्मिञ्छिवे तत्र संक्षोभः सुमहानभूत् ॥ १९५ ॥\nउमा प्रोवाच चेन्द्रादीन्ब्रह्मविष्णुगणांस्तथा ॥\nइदानीं किं मया कार्यं भवद्भिः शिववर्जितैः ॥ १९६ ॥\nअत्रान्तरे च ये चान्ये देवास्तत्र समागताः ॥\nऋषयश्चैव सिद्धाश्च तथा नारदपर्वतौ ॥ १९७ ॥\nगंगासरस्वतीनद्यो नागा यक्षाः समागताः ॥\nब्रह्मादिभिः समालोच्य कथमेतद्भविष्यति ॥ १९८ ॥\n॥ विष्णुरुवाच ॥ ॥\nसहैव गम्यतां तत्र यत्र देवो गतः शिवः ॥\nस्वल्पा यासेन ते यान्तु नराः स्वर्गं शिवाज्ञया  ॥ १९९ ॥\nसत्यलोके नरा यान्तु देवा यान्तु धरातलम् ॥\nरक्षोदानवदैत्यानां वरान्यच्छतु शंकरः ॥ 7.2.9.२०० ॥\nतेषां बाधा मया कार्या यै च स्युर्धर्मलोपकाः ॥\nहृष्टे शिवे मया कार्या व्यवस्था स्वर्गगामिनाम् ॥ ॥ २०१ ॥\nत्रयीधर्मं परित्यज्य येऽन्यं धर्ममुपासते ॥\nते नरा नरकं यांतु यावदाभूतसंप्लवम् ॥ २०२ ॥\nयदाऽदृश्यः शिवो जातः प्रवि वेश गिरेर्वनम् ॥\nगिरीणां मध्यमास्थाय त्यक्त्वा दिव्ये स वाससी ॥ २०३ ॥\nगजाजिनं परित्यज्य त्यक्त्वा मूर्त्तिं महेश्वरः ॥\nभित्त्वा भूमितलं देवः स्थाणुरूपो बभूव सः ॥ २०४ ॥\nयस्मात्स्वंयभूर्भवति भवंस्तस्मात्स्वयं हरः ॥\nअत्रांतरे सुराः सर्वे न पश्यंति महेश्वरम् ॥\nज्ञानातीतं कलातीतं दिव्यध्यानबहिः स्थितम् ॥ २०५ ॥\nयदा देवा व्याकुलाः संपतंति रविर्वायुरंबरं तोयमुर्वी ॥\nनिजे स्थाने वर्त्तमाना उमायाः शशंसुर्वै देवदेवं सुराणाम् ॥ २०६ ॥\nस्वर्गे धरित्र्यां चरितं तलेषु देवेषु मर्त्येषु सरीसृपेषु ॥\nस्थूलेषु सूक्ष्मेषु यथा तथैव सत्यं हि वाच्यं पदमस्मदीयम् ॥ २०७ ॥\nततो देवाः प्रचलिताः कृत्वा गौरीं पुरस्सरम् ॥\nनंदि भद्रादयः सर्वे देवा इंद्रादयस्तथा ॥ २०८ ॥\nस्कन्देन सहिता देवी सिंहारूढा ययौ स्वयम् ॥\nअधिरुह्य गरुत्मंतं ययौ विष्णुः सनातनः ॥ २०९ ॥\nहंसाधिरूढो भगवान्ब्रह्मा याति स पृष्ठतः ॥\nऐरावतं समारुह्य देवराजोऽगमत्स्वयम् ॥  ॥ 7.2.9.२१० ॥\nगंगा सरस्वती देवी यमुना च महानदी ॥\nदेवताश्च गताः सर्वे नागा यक्षाः सकिंनराः ॥ २११ ॥\nगताः संक्षेपतः सर्वे यत्र देवो महेश्वरः ॥\nअधिरुह्य गिरेः शृंगमंबा देवी व्यवस्थिता ॥ २१२ ॥\nविष्णुर्मुक्त्वा गरुत्मंतं स्थितो रैवतके गिरौ ॥\nस्तुतिं चक्रे तदा देवी जगुर्गीतं सुसंयताः ॥ २१३ ॥\nऐरावतपदाक्रांतो न चचाल स पर्वतः ॥\nभित्त्वा भूमितलं तत्र नागराजः समागतः ॥ २१४ ॥\nगंगाद्याः सरितः सर्वास्तेन रंध्रेण चागताः ॥\nब्रह्मा विष्णुर्यदा देवाः स्तुतिं चक्रुः समंततः ॥ २१५ ॥\nददर्श रूपं भगवान्भवो देवस्तदा हरः ॥ २१६ ॥\nततो हृष्टाः सुराः सर्वे अंबा हृष्टा गणाश्च ते ॥\nगम्यतां देव कैलासं देव्येति संप्रमोदितः ॥ २१७ ॥\n॥ ईश्वर उवाच ॥ ॥\nयदि हृष्टाः सुराः सर्वे गंगाद्याः सरितस्तथा ॥\nगिरौ रैवतके विष्णुरंबा चात्रैव तिष्ठतु ॥२१८॥\nसरस्वती च यमुना रेवा चास्मिन्व्यवस्थिताः ॥\nस्वर्णरूपं जलं यस्मात्स्वर्णरेखेति सा नदी ॥ २१९ ॥\nवस्त्रापथमिदं क्षेत्रं भवो देवोऽत्र तिष्ठतु ॥\nतीर्थमेतन्मया प्रोक्तं भुक्तिमुक्तिप्रदायकम् ॥\nअत्र स्नातो नरो नारी मुच्यते सर्व पातकैः ॥7.2.9.२२०॥\nइति प्रोच्य शिवो देवः कलां न्यस्य भवे तदा ॥\nपश्यतां सर्वदेवानां ययौ कैलासपर्वतम् ॥ २२१ ॥\nअंबेति स्कन्दवदनात्कलां न्यस्य गिरौ तदा ॥\nदेवेन सहिता देवी वृषारूढा ययौ स्वयम् ॥ २२२ ॥\nनारायणो रैवतके गिरौ रम्ये स्थितः स्वयम् ॥\nकल्पादौ च युगादौ च स्थितो विष्णुः सदा गिरौ ॥ २२३ ॥\nबहुरात्रस्थितो देवः कृत्वा दैत्यनिबर्हणम् ॥\nरेमे रैवतके देवो यावदाभूतसंप्लवम् ॥ २२४ ॥\nनारसिंहेन रूपेण हिरण्यकशिपुर्हतः ॥\nहत्वा तदा गतस्तत्र नारसिंहं मुमोच ह ॥ २२५ ॥\nमहावराहरूपेण हिरण्याक्षो निपातितः ॥\nतदेव मुक्त्वा देवेशः स्थितो रैवतके गिरौ ॥ २२६ ॥\nस पृथुं पार्थिवं कृत्वा देवकार्येण वै नृप ॥\nगिरौ रैवतके देव उवास सुरपूजितः ॥ २२७ ॥\nअत्रागत्य पृथुः पूर्वं चक्रे देवप्रपूजनम् ॥\nजपमाला तदा कण्ठे पृथुना संनिवेशिता ॥\nदामोदरेति देवेशनाम चक्रे पृथुः स्वयम् ॥ २२८ ॥\nवस्त्रापथे देववरो भवः स्थितो दामोदरो रैवतके व्यवस्थितः ॥\nअंबेतिदेवी गिरिमूर्ध्नि संस्थिता देवाश्च सर्वे परितः प्रतिष्ठिताः ॥ २२९ ॥\nक्षेत्राधिपास्तीर्थवरस्य रक्षका देवेन मुक्ता भवसंनिधानतः ॥\nपश्यंति ये देववरं भवाभिधं मुच्यंति ते यांति दिवं नरा भुवः ॥ 7.2.9.२३० ॥\nवस्त्रापथस्य क्षेत्रस्य भवस्य च मया तव ॥\nउत्पत्तिः कथिता राजन्किमन्यच्छ्रोतुमिच्छसि ॥ २३१ ॥\nशृणोति पठते यश्च कथां चेमां समंततः ॥\nसर्वपापविनिर्मुक्तः स्वर्गलोके महीयते ॥ २३२ ॥\nब्रह्मघ्नश्च सुरापश्च भ्रूणहा गुरुतल्पगः ॥\nस्वर्णरेखाजले स्नातो मुच्यते सर्वपातकैः ॥ २३३ ॥\nये च कीटपतंगाद्याः स्वर्णरेखा जले मृताः ॥\nसर्वपातकनिर्मुक्तास्ते प्रयांति सुरालयम् ॥ १३४ ॥\nस्वर्णरेखाजले स्नात्वा संध्यां श्राद्धं करोति यः ॥\nवस्त्रापथे भवं पूज्य ब्रह्मलोकं स गच्छति ॥ २३५ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे वस्त्रापथक्षेत्रमाहात्म्ये भवोत्पत्तिवृत्तांत वर्णनंनाम नवमोऽध्यायः ॥ ९ ॥"
  }
]
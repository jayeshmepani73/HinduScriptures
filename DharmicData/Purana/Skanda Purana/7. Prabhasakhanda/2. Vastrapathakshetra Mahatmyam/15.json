[
  {
    "text": "॥ सारस्वत उवाच ॥ ॥\nअथासौ वामनो विप्रो लब्धज्ञानो भवार्चने ॥\nजगाम तद्वनं रम्यं गिरे रैवतकस्य यत् ॥ १ ॥\nयत्र वृक्षा बहुविधा दीर्घशाखाः फलान्विताः ॥\nवटोदुम्बरबिल्वाश्च सर्जार्जुनकदंबकाः ॥ २ ॥\nपलाशाश्वत्थनिंबाश्च धवाटीवारुणीद्रुमाः ॥\nशमीकंकोललिंबांश्च बीजपूरी च दाडिमः ॥३॥\nबदरी निंबकः पूगः कदली शल्लकी शिवा॥\nतालहिंतालशिरसा बीजकावंशखादिराः ॥४॥\nअजगासनगागुच्छा इंगुदीकोरवेंगुदाः ॥\nब्रह्मवृक्षाः कुरुबकाः करंजाः पुत्रजीविनः॥ ॥ ५ ॥\nअंकोल्लाः पारिभद्राश्च कलंबाः पनसास्तथा ॥\nउज्ज्वलाश्च हरिद्राश्च गंगडीवायवा द्रुमाः ॥ ६ ॥\nतेसुण्डकाः शिरीषाश्च खर्जूरीकरवंदिकाः॥\nसेवाली शाल्मली शाला मधूकाश्च विभीतकाः ॥७॥\nहरीतक्यः कटाहाश्च कर्यष्टा आटरूषकाः ॥\nविकच्छवः कपित्थाश्च रोहिणीवेत्रकद्रुमाः ॥८॥\nमदनफलानिर्गुण्डीपाटलानंदिपादपाः ॥\nलवंगैलालवल्यश्च सन्ताना अगरुद्रुमाः ॥ ९ ॥\nश्रीखण्डकर्पूरनगाः कल्पवृक्षा नगोतमाः ॥\nवामनेन तदा दृष्टाश्छायावृक्षाः सुरार्चिताः ॥ 7.2.15.१० ॥\nउदयास्तमने येषां छाया न प्रतिहन्यते ॥\nतेषां दर्शनमात्रेण सर्वपापक्षयो भवेत् ॥ ११ ॥\nये जनाः पुण्यकर्माणस्तेषां ते दृष्टिगोचराः ॥\nएतान्पश्यन्ययौ वृक्षांस्ततो रैवतकं गिरिम् ॥ १२ ॥\nयावन्निरीक्षते तुंगं शिखरं तस्य मूर्द्धनि ॥\nआश्चर्यं ददृशे विप्रो महल्लोकभयंकरम् ॥ १३ ॥\nधूमज्वलनमध्यस्थान्पुरुषान्पंच पश्यति ॥\nकृष्णांगान्खेचरान्रौद्रान्कृष्णागुरुविभूषितान् ॥ १४ ॥\nसारमेय समारूढान्करिहस्तान्समेखलान् ॥\nखङ्गखेटकहस्तांश्च डमरुड्डामरस्वनान्॥।३५।\nसघर्घरीकचरणन्यासनादितपर्वतान् ॥\nफेत्कारभासुराकारान्काशकुञ्चितमूर्द्धजान् ॥ १६ ॥\nनरमांसवसासारकवलव्यग्रतालुकान् ॥\nजनगंधसमाज्ञानभवतीव्रविलोचनान् ॥ १७ ॥\nपञ्चाग्निसाधनाव्याप्तदिव्यचक्षुः प्रभावतः ॥\nदेवान्पश्यति विप्रेन्द्रो ज्ञातकार्यपरंपरः ॥ १८ ॥\nएते क्षेत्राधिपाः पञ्च महादेवेन निर्मिताः ॥\nमहाबला रैवतके निवसंति गिरौ सदा ॥ ॥ १९ ॥\nस्वेच्छाचारान्नरान्मर्त्त्यान्वारयति नगे तथा ॥\nहरिं हरं नदीं देवीं न पश्यंति गिरिं यथा ॥ 7.2.15.२० ॥\nदृष्ट्वा ज्ञात्वा स्तुतिं चक्रे ध्यात्वा देवं महेश्वरम् ॥\nजयंति दुष्टदैत्येंद्रयुद्धध्यानांकितं वपुः ॥\nबिभ्रति भ्रातरो ये ते पंचेंद्रसमविक्रमाः ॥ २१ ॥\nरुद्रवक्त्रोद्भवा दक्षा दक्षाध्वरविनाशकाः ॥\nस्वावलीढाहुतीनष्टभीतवाडवनंदिताः ॥२२ ॥\nकुङ्कुमागरुकर्पूरलिप्तांगाः सुविभूषिताः ॥\nमदिरामोदमत्तांगनृत्यगीतकराः सुराः॥२३॥\nब्रह्मांडभ्रमणश्रांत स्वगंधत्रस्तसंचराः ॥\nमनोजवाः कामगमा क्षेत्रपाला जयंति ते ॥ २४ ॥\nइत्यादिवचनात्तुष्टा द्विजस्याग्रे स्वयं स्थिताः ॥\nएकपादोऽस्म्यहं चैको द्वितीयो गिरिदारुणः ॥ २५ ॥\nतृतीयो मेघनादस्तु सिंहनादश्चतुर्थकः ॥\nपंचमः कालमेघोऽहं कुर्मः किं ते वदस्व तत् ॥ २६ ॥ ॥ ॥\n॥ द्विज उवाच ॥ ॥\nयदि तुष्टा भवंतो मे यदि देयो वरो धुवम् ॥\nअहो आप्रलयं यावत्स्थातव्यं मत्प्रतिष्ठितैः ॥ २७ ॥\nएकपादो गिरि तटे प्रहर्षात्प्रथमं स्थितः ॥\nवसतौ वसता तेन गिरौ च गिरिदारुणः ॥ २८ ॥\nप्रतिष्ठितः प्रसाद्याथ वरदोऽसौ स्वयं स्थितः ॥\nउज्जयंतगिरेर्मूर्ध्नि मेघनादः स्वयं ययौ ॥ २९ ॥\nभवानीशंकरं रम्यं सिंहनादस्तथाविशत् ॥\nस्वयं वस्त्रापथेनैव भवस्याग्रे निरूपितः ॥ 7.2.15.३० ॥\nस्वणरेखानदीतीरे कालमेघो महाबलः ॥\nसर्वलोकोपकारार्थं तीर्थं संस्थापितं पुरा ॥ ३१ ॥\nवामनेन स्वयं गत्वा क्षेत्रपालास्तु पूजिताः ॥\nपुरा युगादौ राजेंद्र सर्वे देवाः समागताः ॥ ३२ ॥\nसुराष्ट्रदेशे संप्राप्ताः पुण्ये रैवतके गिरौ ॥\nरक्षार्थं सर्वलोकानां वधार्थं देववैरिणाम् ॥ ३३ ॥\nविष्णोः कण्ठे तदा मुक्ता जयमाला सुरोत्तमैः ॥\nदामोदरेति विख्यातं दत्तं नामोत्तमं हरेः ॥ ३४ ॥\nतत्रादौ कार्तिके शुक्ले वासरे विष्णुवल्लभे ॥\nउपोष्य सहिते देवैस्तत्तीर्थं विष्णुना कृतम् ॥ ३५ ॥\nसर्वतीर्थमयी पुण्या स्वर्णरेखा नदी स्थिता ॥\nभुक्तिमुक्तिप्रदं पुण्यं विष्णुलोकप्रदायकम् ॥ ३६ ॥\nक्षालनं सर्वपापानां रोगदारिद्र्यनाशनम् ॥\nदामोदरं रैवतके परमानंददायकम् ॥ ३७ ॥\nये पश्यंति विमानैस्ते नीयंते विष्णुमंदिरे ॥\nन गृहे कार्तिकः कार्यो विशेषाद्भीष्मपंचकम्॥ ३८ ॥\nपंचकाद्द्वादशी श्रेष्ठा कार्या दामोदरे जले ॥\nप्रातःस्नानं प्रकर्त्तव्यं संप्राप्ते कार्तिके जनैः ॥ ३९॥\nमासोपवासः कर्त्तव्यो यतिभिर्ब्रह्मचारिभिः ॥\nसतीभिर्विधवाभिश्च मुक्तिस्थानमभीप्सुभिः ॥ 7.2.15.४० ॥\nएकभक्तेन नक्तेन तथैवायाचितेन च ॥\nउपवासेवन कृच्छ्रेण शाकाहारेण वा पुनः ॥ ४१ ॥\nसंसेव्यः कार्त्तिके विष्णुर्दीपदानपरैर्नरैः ॥\nब्रह्मचर्यपरैर्मासो नीयते यदि मानवैः ॥ ४२ ॥\nतदा विष्णुपुरे वासः क्रियते विष्णुना सह ॥\nपञ्चोपवासाः कर्त्तव्याः संप्राप्ते भीष्मपंचके ॥ ४३ ॥\nएकादशीं समारभ्य पंचमी पूर्णिमादिनम्॥\nतदेतत्पंचकं प्रोक्तं सर्वपापहरं नृणाम्॥ ४४ ॥\nसर्वेषामपि मासानां पञ्चकात्कार्तिकादपि ॥\nएकादशी कार्तिकस्य पुण्या दामोदरे कृता ॥ ४५ ॥\nमिष्टान्नं कार्तिके देयं हविष्यं सघृतप्लुतम्॥\nसुवर्णं रजतं वस्त्रं तोयमन्नं फलानि च ॥ ४६ ॥\nमासांते विविधं  देयं गौस्तिलाः कुसुमानि च ॥\nसर्वदानेषु यत्पुण्यं सर्व तीर्थेषु यत्फलम्॥ ४७ ॥\nअश्वमेधादिभिर्यज्ञैर्गयायां पिंडदस्य यत् ॥\nतत्फलं जायते नॄणां दृष्टे दामोदरे नृप ॥ ४८ ॥\nएकादश्यां कृतस्नानो देव पूजापरो भवेत् ॥\nस्नाप्य पञ्चामृतेनैव ततस्तीर्थोदकेन च ॥ ४९ ॥\nकुंकुमागरुश्रीखंडकर्पूरोदकमिश्रितैः ॥\nपूजयित्वा ततः पुष्पैः शतपत्रैः सुगं धिभिः ॥ 7.2.15.५० ॥\nमालतीकुसुमैः शुभ्रैर्बहुभिस्तुलसीदलैः ॥\nवस्त्रयज्ञोपवीतं च दत्त्वा धूपं प्रधूपयेत्॥५१॥\nदीपं दद्याद्धृतेनैव तैलेनापि घृतं विना॥\nनैवेद्यं विविधं देयं फलं तांबूलमेव च ॥ ५२ ॥\nप्रासादपूजा कर्त्तव्या ध्वजदानादिना नृप ॥\nगौः सवत्सा ततो देया संसारार्णवतारिणी ॥ ५३ ॥\nततः प्रदक्षिणां कृत्वा गीतवादित्रनिस्वनैः ॥\nवेदपाठपुराणैश्च व्याख्यादिव्यकथादिभिः ॥ ५४ ॥\nदेवाग्रे जागरः कार्यो दीपो देयोंऽतिभूमिषु ॥\nसप्तधान्यमयाः सप्त पर्वता दीपसंयुताः ॥ ५५ ॥\nफलतांबूलपक्वान्नपूरिताः परिकल्पिताः ॥\nविद्वद्भिः श्रोत्रियैः श्रांतैर्ब्राह्मणैर्गृहमेधिभिः ॥ ५६ ॥\nस्त्रीभिश्च नरशार्दूल श्रोतव्या वैष्णवी कथा ॥\nएवं जागरणं कार्यं रागक्रोधविवर्जितैः ॥ ५७ ॥\nकृत्वा जागरणं रात्रावुदिते सूर्यमडले ॥\nपूर्वां संध्यां ततः स्नात्वा कृत्वा मध्याह्नमाचरेत्॥५८॥\nदेवान्पितॄन्मनुष्यांश्च संतर्प्य विधिपूर्वकम्॥\nकृत्वा श्राद्धं पितॄणां तु दद्याद्दानं स्वशक्तितः॥ ५९॥\nदेवं दामोदरं पूज्य पुष्पधूपादिना पुनः ॥\nनरसिंहं सुरं पूज्य वैनतेयं च पूजयेत् ॥ 7.2.15.६० ॥\nकृत्वा जागरणं रात्रावुत्थाप्य मधुसूदनम् ॥\nद्वादशीभुक्तिमासाद्य कार्यं पारणकं नरैः ॥ ६१ ॥\nब्राह्मणान्भोजयित्वा च सहितः पुत्रबांधवैः ॥\nविकलांधकृपणानां देयमन्नं स्वशक्तितः ॥ ६२ ॥\nदामोदरे रैवतके स्वर्णरेखानदीजले ॥\nएवं यः कुरुते यात्रां तस्य पुण्यफलं शृणु ॥ ६३ ॥\nब्रह्मघ्नश्च सुरापश्च ग्रामसीमाविलोपकः ॥\nराजद्रोही गुरुद्रोही मिथ्याव्रतधरश्च यः ॥ ६४ ॥\nकूटसाक्ष्यप्रदो यश्च यश्च न्यासापहारकः ॥\nबालस्त्रीघातको विप्रः संध्यास्नानविवर्जितः ॥ ६५ ॥\nदेवब्रह्म स्वहर्त्ता च वेदविक्रयकारकः ॥\nकन्याविक्रयकर्त्ता च देवब्राह्मणनिंदकः ॥६६॥\nविश्वासघातको विप्रः शूद्रान्नादोऽथ लुब्धकः ॥\nनायकः परदाराणां स्वयंदत्तापहारकः ॥ ६७ ॥\nपर्वमैथुनसेवी च तथा वै सेतुभेदकः ॥\nपरिणीतामृतुस्नातां स्वयं यो नाभिगच्छति ॥ ६८ ॥\nब्राह्मणी विधवा बाला न भवेच्छ्रुतधारिणी ॥\nमहापातकिनश्चैते तथान्ये बहवो नृप ॥ ६९ ॥\nस्वर्णरेखाजले स्नात्वा दृष्ट्वा दामोदरं हरिम् ॥\nरात्रौ जागरणं कृत्वा मुच्यते सर्वपातकैः ॥ 7.2.15.७० ॥\nन तु ये पापकर्माणः समायाताः प्रजागरे ॥\nसंसारसागरे तीर्थे गच्छंति न हरेः पुरम् ॥ ७१ ॥\nयथा यथा याति नरः प्रजागरे तथातथा विष्णुपुरे विचिंत्यते ॥\nवासः सुरैर्वैष्णवलोकहेतवे मृदंगगीतध्वनिनादिते गृहे ॥ ७२ ॥\nगदासि शंखारिधराश्चतुर्भुजा दैतेयदर्पापहरूपधारिणः ॥\nप्रगीयमानाः सुरसुंदरीभिस्ते यांति खं खेचरगात्रसंगाः ॥ ७३ ॥\nवाराहकल्पे प्रथमं युगादौ दामोदरो रैवतके प्रसिद्धः ॥\nसैषा नदी या सरितां वरिष्ठा सोऽयं हरिर्यो भुवनस्य कर्ता ॥ ७४ ॥\nइदं पुराणं पठते शृणोति नरो विमानैर्मधुसूद नालये ॥\nदेवांगनादत्तभुजश्चतुर्भुजः स नीयते देवगणैरभिष्टुतः ॥ ७५ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभास खण्डे द्वितीये वस्त्रापथक्षेत्रमाहात्म्ये सारस्वतप्रोक्ततीर्थयात्राविधाने श्रीदामोदरमाहात्म्यवर्णनंनाम पंचदशोऽध्यायः ॥१५॥"
  }
]
[
  {
    "text": "॥ राजोवाच ॥ ॥\nवस्त्रापथे महाक्षेत्रे सम्प्राप्तो वामनो यदा ॥\nतदाप्रभृति किं चक्रे तन्मे विस्तरतो वद ॥ १ ॥\n॥ सारस्वत उवाच ॥ ॥\nवामनो वसतिं चक्रे भवस्याग्रे नृपोत्तम ॥\nस्वर्णरेखाजले स्नात्वा भवं सम्पूज्य भावतः ॥ २ ॥\nएकांते निर्मले स्थाने कण्टकास्थिविवर्जिते ॥\nकृष्णाजिनपरिच्छन्न उपविष्टो वरा सने ॥ ३ ॥\nकृत्वा पद्मासनं धीरो निश्चलोऽभूद्द्विजोत्तमः ॥\nविधाय कन्धराबंधमृजुनासावलोककः ॥ ४ ॥\nगृहक्षेत्रकलत्राणां चिंतां मुक्त्वा धनस्य च ॥\nमायां च वैष्णवीं त्यक्त्वा कृतमौनो जितेन्द्रियः ॥ ५ ॥\nनिराहारो जितक्रोधो मुक्तसंसारबंधनः ॥\nभुजौ पद्मासने कृत्वा किञ्चिन्मीलितलो चनः ॥\nमनोतिचंचलं ज्ञात्वा स्थिरं चक्रे हृदि द्विजः ॥ ६ ॥\nक्रमेणाभ्यासयोगेन भिन्नांश्चक्रे स चैकतः ॥\nप्राणापानव्यानोदानसमानाख्यांश्च मारुतान् ॥ ६४ ॥\nएवं तं हृदये कृत्वा गृहीत्वा सर्वसन्धिषु ॥\nआनीय ब्रह्मणः स्थाने दृढं ब्रह्मण्ययोजयत् ॥ ८ ॥\nगृहीत्वा पवनं बाह्यं यदा पूर यते तनुम् ॥\nतदा स पूरको ज्ञेयो रेचकं तु वदाम्यहम् ॥ ९ ॥\nयदा चाभ्यन्तरो वायुर्बाह्ये याति क्रमान्नृप ॥\nतदा स रेचको ज्ञेयः स्तम्भनात्कुम्भको भवेत् ॥ 7.2.18.१० ॥\nपञ्चविंशतितत्त्वानि यदा जानंति योगिनः ॥\nमुच्यन्ते पातकैः सर्वैः सप्तजन्मकृतैरपि ॥ ११ ॥\n॥ राजोवाच ॥\nकानि तत्त्वानि को देही किं ज्ञेयं योगिनां वद ॥\nउत्पन्नज्ञानसद्भावो योगयुक्तः कथं भवेत् ॥ १२ ॥\n॥ ईश्वर उवाच ॥ ॥\nप्रकृतिश्च ततो बुद्धिरहंकारस्ततोऽभवत् ॥\nतन्मात्रपंचकं तस्मादेषा प्रकृतिरष्टधा ॥ १३ ॥\nबुद्धीन्द्रियाणि पञ्चैव पञ्च कर्मेंद्रियाणि च ॥\nएकादशं मनो विद्धि महा भूतानि पंच च ॥ १४ ॥\nगणः षोडशकः सांख्ये विस्तरेण प्रकीर्तितः ॥\nचतुर्विंशतितत्त्वानि पुरुषः पंचविंशकः ॥ १५ ॥\nदेहीति प्रोच्यते देहे स चात्मानं च पश्यति ॥\nविंदन्ति परमात्मानं षष्ठं तं विंशतेः परम् ॥ १६ ॥\nआसनादिप्रकारा ये ते ज्ञेयाः प्रथमं सदा ॥\nयदा दीपशिखाप्रायं ज्योतिः पश्यंति ते हृदि ॥ १७ ॥\nउत्पन्नज्ञानसद्भावा भण्यास्ते योगिनो बुधैः ॥\nपूर्वं जरां जरयति रोगा नश्यति दूरतः ॥ १८ ॥\nसर्वपापचये क्षीणे पश्चान्मृत्युं स विंदति ॥\nमृतो लोके नरो नास्ति योगी जानाति चेत्स्वयम् ॥ १९ ॥\nतदा द्वाराणि संरुद्ध्य दश प्राणान्स मुञ्चति ॥\nपुण्य पापक्षयं कृत्वा प्राणा गच्छंति योगिनाम् ॥\nअणिमादिगुणैश्वर्यं प्राप्नुवंति शिवालये ॥ 7.2.18.२० ॥\nअनेन ध्यानयोगेन भवं पश्यति मानवः ॥\nमनसा चिंतितं सर्वं सम्प्राप्तं भवदर्शनात् ॥ २१ ॥\nएवमास्ते यदा विप्रो वामनो भवसन्निधौ ॥\nगगनादवतीर्णं तं तदा पश्यति नारदम् ॥२२॥\n॥ वामन उवाच ॥ ॥\nमहर्षे कुशलं तेऽद्य कस्मादागम्यते त्वया ॥\nप्रणमामि महर्षे त्वां ब्रह्मैव त्वं जगत्त्रये ॥ २३ ॥\n॥ नारद उवाच ॥ ॥\nस्वर्ग लोकादहं प्राप्तः कुशलं किं ब्रवीमि ते ॥ २४ ॥\nयातायातैर्दिनेशस्य पूर्य्यते ब्रह्मणो दिनम् ॥\nदिनांते जायते रात्री रात्रौ नश्यंति देवताः ॥ २५ ॥\nका कथा मृत्युलोकस्य ये म्रियंते दिनेदिने ॥\nनभो धूमाकुलं जातं देवा बलिगृहे गताः ॥ २६ ॥\nसप्तर्षयो गतास्तत्र ब्रह्मणा ब्रह्मचारिणः ॥\nहाहाहूहूस्तुंबरुश्च गतौ नारदपर्वतौ ॥ २७ ॥\nअप्सरोगणगन्धर्वाः संप्राप्ता बलिमंदिरे ॥\nउत्पातशांतिको यज्ञः क्रियते बलिना स्वयम् ॥ २८ ॥\nतत्रैव गन्तुमिच्छामि द्रष्टुं यज्ञं बलेर्गृहे ॥\nसहस्रमेकं यज्ञानामेकोनं विदधे बलिः ॥ २९ ॥\nदैत्यानां भुवनं सर्वं संपूर्णेऽस्मिन्भविष्यति ॥\nअसावतिशयः कोऽपि प्रारब्धो यज्ञकर्मणि ॥\nद्विजातिभ्यो मया देयं येन यद्याच्यते स्वयम् ॥ 7.2.18.३० ॥\nवारितेनापि मे देयं सत्यमस्तु वचो मम ॥\nआत्मानमपि दारांश्च राज्यं पुत्रान्प्रियान्मम ॥ ३१ ॥\nप्रार्थितश्चेन्न दास्यामि व्यर्थो भवतु मेऽध्वरः ॥\nअनेन वचसा जाता महती मे शिरो व्यथा ॥\nप्रतिज्ञाय कथं यज्ञः संपूर्णोऽयं भविष्यति ॥ ३२ ॥\nभंगोपायं न पश्यामि भ्रमामि भुवनत्रये ॥\nविध्वंसकारिणं ज्ञात्वा भवंतं पर्युपस्थितः ॥ ३३ ॥\nयथा न पूर्यते यज्ञस्तथेदानीं विधीयताम् ॥ ३४ ॥\n॥ वामन उवाच ॥ ॥\nमहर्षे शृणु मे वाक्यं का शक्तिर्मम विद्यते ॥\nकोऽहं कस्मात्करिष्यामि यज्ञे देवाः समागताः ॥ ३५ ॥\nऋषयो ब्राह्मणाः सर्वे कथं व्यर्थो भविष्यति ॥\nअपरं शृणु मे वाक्यं ब्रह्मर्षे ब्रह्मणस्पते ॥ ३६ ॥\nन कलत्रं न ते पुत्राः कस्मात्प्रकृतिरीदृशी ॥\nयुद्धं विना न ते सौख्यं न सौख्यं कलहं विना ॥ ३७ ॥\nयादृशस्ता दृशो वाऽपि वाग्वादोऽपि सदा प्रियः ॥\nस्नानं संध्या जपो होमस्तर्पणं पितृदेवयोः ॥ ३६ ॥\nनारदः कुरुते चान्यदन्यत्कुर्वंति ब्राह्मणाः ॥\nममापि कौतुकं जातं महर्षे वद सत्वरम् ॥ ३९ ॥\n॥ नारद उवाच ॥ ॥\nपाद्मकल्पे व्यतिक्रांते रात्र्यंते शृणु वामन॥\nब्रह्माण्डं वारिणा व्याप्तमन्यत्किं चिन्न विद्यते ॥ 7.2.18.४० ॥\nअप्सु शेते देवदेवः स च नारायणः स्मृतः ॥\nस ब्रह्मा स शिवो नास्ति भेदस्तेषां परस्परम् ॥ ४१ ॥\nयदा भवंति ते भिन्ना स्तदा देवत्रयं च ते ॥\nकर्त्तुं वाराहकल्पं तु भिन्ना जातास्त्रयस्तदा ॥ ४२ ॥\nब्रह्मविष्णुहरा देवा रजःसत्त्वतमोमयाः ॥\nसृष्टिं ब्रह्मा करोत्येवं तां च पालयते हरिः ॥४३॥\nहरः संहरते सर्वं त्रैलोक्यं सचराचरम् ॥\nएवं प्रवर्त्य देवेश उपविष्टा वरासने ॥\nकैलासशिखरे रम्ये मंत्रयंति परस्परम् ॥४४॥\nत्रयाणां को वरो देवः को ज्येष्ठः को गुणाधिकः॥\nचतुर्थो नास्ति यो वेत्ति सहसा ते त्रयः स्थिताः॥४५॥\nतेभ्यः समुत्थितं ज्योतिरेकीभूतं तदंबरे॥\nकालमानेन युक्तं तद्भ्राम्ते रविमंडलम् ॥४६॥\nअहं ज्येष्ठो ह्यहं ज्येष्ठो वादोऽभूद्धरब्रह्मणोः ॥\nद्वयोर्विवदतोः क्रोधात्संजातोऽहं मुखात्प्रभो ॥ ४७ ॥\nकथं देव न जानासि यदुक्तं ब्रह्मणा तदा ॥\nदशावतारास्ते रंतुं मत्स्यकूर्मादयः पुरा ॥ ४८ ॥\nरुद्रेण वारिता गत्वा कलहो वो न युज्यते ॥\nतथैव कृतवान्विष्णुरवतारान्दशैव तान् ॥ ४९ ॥\nकल्पादौ ब्रह्मणो वक्त्रात्संजातोऽहं द्विजोत्तम ॥\nकलहाजन्म मे यस्मात्तस्मान्मे कलहः प्रियः ॥ 7.2.18.५० ॥\nकल्पादौ सृजता पूर्वं चिन्वितं ब्रह्मणा स्वयम् ॥\nवेदान्तिना कथं सृष्टिः कर्त्तव्याऽहो हरे मया ॥ ५१ ॥\nनष्टान्वेदान्न जानामि क्व वेदास्ते गता इति ॥\nपृथ्वीमपि न जानामि किं स्थाने किमधो गता ॥ ५२ ॥\nगंतुं न विद्यते शक्तिर्जलमध्ये ममाधुना ॥\nअवतारैस्त्वया कार्यं दशभिः सृष्टिरक्षण म् ॥ ९३ ॥\nजले जलेचरो मत्स्यो महानद्यां भविष्यसि ॥\nआदाय वेदान्वेगेन मम त्वं दातुमर्हसि ॥ ५४ ॥\nतथा च कृतवान्देवो मत्स्यरूपं जले महत् ॥\nवेदान्समानयामास ददौ च ब्रह्मणे पुरा ॥\nकूर्मरूपं पुनः कृत्वा मंदरं धारयिष्यसि ॥ ५५ ॥\nइत्युक्तो ब्रह्मणा विष्णुर्लक्ष्मीस्त्वां वरयिष्यति ॥\nपुरा चित्रं चरित्रं ते मथने दृष्टवानहम् ॥५६॥\nयदा रसातलं प्राप्ता पृथिवी नैव दृश्यते ॥\nब्रह्मांडार्थे स्थानकृते तत्र सा नैव दृश्यते ॥   ॥ ५७॥\nवाराहं क्रियतां रूपं ब्रह्मणा प्रेरितः स्वयम् ॥\nमहावराहरूपं स कृत्वा भूमेरधो गतः ॥ ५८ ॥\nउद्धृत्य च तदा विष्णुर्दंष्ट्राग्रेण वसुंधराम् ॥\nस निनाय यथास्थानं मुस्तां व धरणीतलात् ॥ ५९ ॥\nअवतारं तृतीयं वै हरस्यापि मनोहरम् ॥\nयेन सा पृथिवी पृथ्वी पर्वतैः सहिता धृता ॥7.2.18.६०॥\nचतुर्थं नरसिंहं वै कथयामि  सुदारुणम्॥\nआदित्या अदितेः पुत्रा दितेः पुत्रौ महावलौ ॥ ६१ ॥\nहिरण्यकशिपुर्दैत्यो हिरण्याक्षो महाबलः ॥\nस्वर्गे देवाः स्थिताः सर्वे पाताले दैत्यदानवाः ॥ ६२ ॥\nहिरण्यकशिपुश्चक्रे दैत्यो राज्यं रसातले ॥\nमनुपुत्रा धरापृष्ठे स्थापिता देवदानवैः ॥ ६३ ॥\nव्यवस्थां तामतिक्रम्य हिरण्यकशिपुर्द्विज ॥\nराज्यं चक्रे धरापृष्ठे सुरेन्द्रं स विजित्य च ॥ ६४ ॥\nसप्तद्वीपवतीं पृथ्वीं गृहीत्वा साऽमरावतीम्॥\nग्रहीतुकामो बुभुजे पुत्रपौत्रैः कृतादरः ॥ ६५ ॥\nप्रह्लादप्रमुखान्पुत्रान्स पीडयति मंदधीः ॥\nपुत्रेषु पाठ्यमानेषु प्रह्लादोऽपि पपाठ तत् ॥ ६६ ॥\nयेन वै पठ्यमानेन जायते तस्य वेदना ॥\nभुवनद्वयराज्येन दैत्यो देवान्न मन्यते ॥ ६७ ॥\nतपसा तोषितो ब्रह्मा ददौ तस्मै वरं प्रभुः ॥\nअमरत्वं स देवेभ्यो मनुष्येभ्यः सुरोत्तम ॥ ६८ ॥\nकस्मादपि न मे भूयान्मरणं यदि चेद्भवेत् ॥\nकिंचित्सिंहो नरः किंचिद्यो भवेद्धरणीधरः ॥ ६९ ॥\nतस्मात्कररुहैभिन्नो मरिष्ये न धरातले ॥\nएवं भविष्यतीत्युक्त्वा गतो ब्रह्मा च विस्मयम् ॥ 7.2.18.७० ॥\nकालेन गच्छता तस्य संजातो विग्रहो महान्॥\nदेवाः किं मे करिष्यंति विष्णुना किं प्रयोजनम् ॥ ७१ ॥\nयष्टव्योऽहं सदा यज्ञै रुद्रः किं मे करिष्यति ॥\nएवं हि वर्त्तमानस्य प्रह्लादः स्तौति तं हरिम् ॥ ॥ ७२ ॥\nयेनास्य जायते मृत्युस्तमेव स्मरते हरिम् ॥\nयदासौ वार्यमाणोऽपि विरौति च हरिं हरिम् ॥ ७३ ॥\nचतुर्भुजं शंखगदासिधारिणं पीतांबरं कौस्तुभ लाञ्छितं सदा ॥\nस्मरामि विष्णुं जगदेकनायकं ददाति मुक्तिं स्मृतमात्र एव यः ॥ ७४ ॥\nअनेन वचसा क्षुब्धो दैत्यो देत्यान्दि देश ह ॥\nमारयध्वं तु तं दुष्टं गज सर्पजलाग्नितः ॥ ७५ ॥\n॥ प्रह्लाद उवाच ॥ ॥\nगजेपि विष्णुर्भुजगेऽपि विष्णुर्जलेऽपि विष्णुर्ज्वलनेऽपि विष्णुः ॥\nत्वयि स्थितो दैत्य मयि स्थितश्च विष्णुं विना दैत्यगणाऽपि नास्ति ॥ ७६ ॥\nयदा स मार्यमाणोऽपि मृत्युं प्राप्नोति न क्वचित् ॥\nहिरण्यकशिपोर्वक्षो दह्यते क्रोधवह्निना ॥\nतदा शिक्षयितुं पुत्रं मुखाग्रे संनिवेश्य च ॥ ७७ ॥\nवचोभिः कठिनैः पुत्रं स्वयं हन्तुं समुद्यतः ॥ ।\nधिक्त्वा नारायणं स्तौषि ममारिं स्तौषि चेत्पुनः॥७८॥\nपुष्पलावं लविष्यामि शिरस्तेऽहं वरासिना ॥\nअहं विष्णुरहं ब्रह्मा रुद्र इन्द्रो वरं वद ॥७९॥\nआत्मीयं पितरं मुक्त्वा कमन्यं स्तौषि बालक ॥ 7.2.18.८० ॥\nयदा न पठते बालः स्तौति नो पितरं स्वकम् ॥\nदण्डेनाहत्य गुरुणा प्रह्लादः प्रेरितः पुनः॥\nवदैकं वचनं शिष्य देहि मे गुरुदक्षिणाम्॥ ८१ ॥\nयथा मे तुष्यते स्वामी ददाति विपुलं धनम् ॥ ८२ ॥\n॥ प्रह्लाद उवाच ॥ ॥\nप्रहरस्व प्रथमं मां करिष्ये वचनं गुरो ॥\nस्तौमि विष्णुमहं येन त्रैलोक्यं सचराचरम्॥ ८३ ॥\nकृतं संवर्द्धितं शांतं स मे विष्णुः प्रसीदतु ॥\nब्रह्मा विष्णुर्हरो विष्णु रिन्द्रो वायुर्यमोऽनलः ॥८४॥\nप्रकृत्यादीनि तत्त्वानि पुरुषं पंचविंशकम् ॥\nपितृदेहे गुरोर्देहे मम देहेऽपि संस्थितः ॥ ८५ ॥\nएवं जानन्कथं स्तौमि म्रियमाणं नराधमम् ॥ ८६ ॥\n॥ गुरुरुवाच ॥ ॥\nनरेषु कोऽधमः शिष्य जन्मादिमरणेऽधम ॥\nकथं न पितरं स्तौषि म्रियमाणो हरिं हरिम् ॥ । ॥ ८७ ॥\n॥ प्रह्लाद उवाच ॥ ॥\nभोजने शयने याने ज्वरे निष्ठीवने रणे ॥\nहरिरित्यक्षरं नास्ति मरणेऽसौ नराधमः ॥ ८- ॥\nभये राजकुले युद्धे व्याधौ स्त्रीसंगमे वने ॥\nअशक्तौ वाऽथ संन्यासे मरणे भूमिसंस्थिताः ॥\nस्मरंति मातरं मूर्खाः पितरं च नराधमाः ॥८९॥\nमाता नास्ति पिता नास्ति नास्ति मे स्वजनो जनः ॥\nहरिं विना न कोऽप्यस्ति यद्युक्तं तद्विधीयताम् ॥ 7.2.18.९० ॥\nइत्यादिवचनैः क्रुद्धो हन्तुं दैत्यः समुत्थितः॥\nतदा माता समागत्य पुत्रस्य पुरतः स्थिता ॥९१॥\nभ्रातरः स्वजनो भगिनी भाषते मा हरिं वद ॥\nअहं माता स्वसा चेयं भ्रातरः स्वजनो जनः ॥\nयथा संमिलितैर्वत्स स्थीयते वहुवासरम् ॥ ९२ ॥\n॥ प्रह्लाद उवाच ॥ ॥\nमाता मे का स्वसा मे का भ्रातरः के पिता च कः ॥\nस्वजनं शृणु मे मातः सहितैः स्थीयते सदा ॥ ९३ ॥\nयस्याः पीतं मया मूत्रं पुरीषमुदरे बहु ॥\nसा माता नरकोऽस्माकमग्रे वक्तुं न शक्यते ॥ ९४ ॥\nनिर्मितो न द्वितीयस्तु निर्मितो विश्वकर्मणा ॥\nत्वादृशस्तु पुमान्कश्चिद्यस्य नो हदये हरिः ॥ ९५ ॥\nदशमासं ध्रुवं मन्ये मूत्रं पास्यति तर्पितः ॥\nभ्रातरो भ्रातरः सत्यं गर्भेऽपि स्युः कथं यदि ॥ ९६ ॥\nयुध्यतस्तान्कथं माता वराकी वारयिष्यति ॥\nस्वजनो दृश्यते वृद्धः परेषु पण्डितायते ॥ ९७ ॥\nकुटुंबं भण्यते कस्माद्यश्च नायाति याति च ॥\nबंधनं च कुटुम्बस्य जायते नरकाय नः ॥ ९८ ॥\nमाता मे विद्यते चान्या पितान्यो भ्रातरश्च ये॥\nस्वसा स्वजनसम्वन्धं ज्ञात्वा मुक्तिमवाप्नुयात् ॥ ९९ ॥\nमाता प्रकृतिरस्माकं स्वसा बुद्धिर्निगद्यते ॥\nअहंकारस्ततो जातो योऽहमित्यनुमीयते ॥ ॥ 7.2.18.१०० ॥\nतन्मात्राः सोदराः पञ्च ये गच्छन्ति सहैव मे ॥\nएषा प्रकृतिरस्माकं विकारः स्वजनो मम ॥ १०१ ॥\nएतेषां वाहको यस्तु पुरुषः पञ्च विंशकः ॥\nस मे पिता शरीरेऽस्मिन्परमात्मा हरिः स्थितः ॥ १०२ ॥\nयद्यसौ चित्यन्ते चित्ते दृश्यते हृदये हरिः ॥\nअणिमादिगुणैश्वर्यं पदं तस्यैव जायते ॥ १०३ ॥\nभवता सम्मतं राज्यं तन्मे नित्यं तृणैः समम् ॥\nयत्र नो पूज्यते विष्णुर्ब्रह्मा रुद्रोऽनिलोऽनलः ॥ १०४ ॥\nप्रत्यक्षो दृश्यते यस्तु निरालम्बो भ्रमत्यसौ ॥\nस एव भगवान्विष्णुर्य एते गगने स्थिताः ॥ १०५ ॥\nध्रुवे बद्धा ग्रहाः सर्वे य एतेऽप्युडवः स्थिताः ॥\nते सर्वे विष्णुवचसा न पतंति धरातले ॥ १०६ ॥\nकाले विनाशः सर्वेषां तेनैव विहितः स्वयम् ॥\nइति संचिंत्य मे नास्ति भवद्भ्यो मरणाद्भयम् ॥ १०७ ॥\nइति तद्वचनस्यांते पदा हत्वा पिताऽब्रवीत् ॥\nकुत्राऽसौ हन्मि तत्पूर्वं पश्चात्त्वां हरिभाषिणम् ॥ १०८ ॥\n॥ प्रह्लाद उवाच ॥ ॥\nपृथिव्यादीनि भूतानि तान्येव भगवान्हरिः ॥\nस्थले जले किं बहुना सर्वं विष्णुमयं जगत् ॥ १०९ ॥\nतृणे काष्ठे गृहे क्षेत्रे द्रव्ये देहे स्थितो हरिः ॥\nज्ञायते ज्ञानयोगेन दृश्यते किं नु चक्षुषा ॥ 7.2.18.११० ॥\nब्रह्मालये याति रसातले वा धरातलेऽसौ भ्रमति क्षणेन ॥\nआघ्राति गन्धं विदधाति सर्वं शृणोति जानाति स चात्र विष्णुः ॥ १११ ॥\nइत्युक्तः सहजां मायां त्यक्त्वा सिंहासनोत्थितः ॥\nदृढं परिकरं बद्ध्वा खङ्गं चाकृष्य चोज्ज्वलम् ॥ ११२ ॥\nहत्वा तं फलकाग्रेण बभाषे दुस्सहं वचः ॥\nइदानीं स्मर रे विष्णुं नो चेज्जवलितकु ण्डलम् ॥\nपतिष्यति शिरो भूमौ फलं पक्वं यथा नगात् ॥ ११३ ॥\nनो चेद्दर्शय तं विष्णुमस्मात्स्तंभाद्विनिर्गतम् ॥\nप्रह्लादस्तु भयं त्यक्त्वा चक्रे पद्मासनं भुवि ॥ ११४ ॥\nविधाय कंधरां नेतुमुच्चैः श्वासं निरुध्य च ॥\nहृदि ध्यात्वा हरिं देवं मरणायोन्मुखः स्थितः ॥ ११५ ॥\nप्रभो मया तदा दृष्टमाश्चर्यं गगनाद्भुवि ॥\nपुष्पमाला स्थिता कण्ठे प्रह्लादस्य स्वयं गता ॥ ११६ ॥\nगगनं व्याप्यमानं च किंकिमेवं कृतं जनैः ॥\nझटिति त्रुट्यति स्तम्भाच्छब्देन क्षुभितो जनः ॥ ११७ ॥\nधरणी याति पातालं द्यौर्वा भूमिं समेष्यति ॥\nपतिष्यति शिरो भूमौ खड्गघाताहतं नु किम् ॥ ११८ ॥\nतावत्स्तंभाद्विनिष्क्रान्तः सिंहनादो भयंकरः ॥\nभूमौ निपतिताः सर्वे दैत्याः शब्देन मूर्च्छिताः ॥ ११९ ॥\nहिरण्यकशिपोर्हस्तात्खड्गचर्म पपात च ॥\nन स जानाति किं किमेतदिति पुनःपुनः ॥ 7.2.18.१२० ॥\nउत्थितो वीक्षते यावत्तावत्पश्यति तं हरिम् ॥\nअधो नरं स्थितं सिंहमुपरिष्टाद्विभी षणम् ॥ १२१ ॥\nदंष्ट्रा करालवदनं लेलिहानमिवांबरम् ॥\nजाज्वल्यमानवपुषं पुच्छाच्छोटितमस्तकम् ॥ १२२ ॥\nमहाकण्ठकृतारावं सशब्द मिव तोयदम् ॥\nसमुच्छ्वसितकेशांतं दुर्निरीक्ष्यं सुरासुरैः ॥ १२३ ॥\nनरसिंहमथो दृष्ट्वा निपपात पुनः क्षितौ ॥\nविगृह्य केशपाशे तं भ्रामयामास चांबरम् ॥ १२४ ॥\nभ्रामयित्वा शतगुणं पृथिव्यां समपोथयत् ॥\nन ममार स दैत्येन्द्रो ब्रह्मणो वरकारणात् ॥ १२५ ॥\nगगनस्थैस्तदा देवै रुच्चैः संस्मारितो हरिः ॥\nदैत्यं जानुनि चानीय वक्षो हृष्टो निरीक्ष्य च ॥ १२६ ॥\nजयजयेति यक्षानां सुराणां सोऽवधारयत् ॥\nशब्दं कर्णे भुजौ सज्जौ कृत्वा तौ पद्मलांछितौ ॥ १२७ ॥\nबिभेद वक्षो दैत्यस्य वज्रघातकिणांकितम्॥\nनखैः कुन्दसुमप्रख्यैरस्थिसंघातकर्शितम् ॥ १२८ ॥\nभिन्ने वक्षसि दैत्येन्द्रो ममारच पपात च ॥\nतदा सहर्षमभवत्त्रैलोक्यं सचराचरम्॥ १२९ ॥\nममापि तृप्तिः सञ्जाता प्रसादात्तव केशव॥\nयदा पुरत्रये दग्धे प्रसादाच्छंकरस्य च ॥ 7.2.18.१३० ॥\nहिण्याक्षे पुनर्जाता सा काले विनिपातिते ॥\nइदानीं नास्ति मे तृप्तिः कुत्र यामि करोमि किम्॥ १३१ ॥\nपृथिव्यां क्षत्रियाः सन्ति न युध्यंते परस्परम्॥\nदेवानां दानवैः सार्द्धं नास्ति युद्धं कथं प्रभो ॥१३२॥\nइदानीं बलिना व्याप्तं त्रैलोक्यं सचराचरम्॥\nपञ्चमो योऽवतारस्ते न जाने किं करिष्यति ॥\nवलिनिग्रहकालोऽयं तद्दर्शय जनार्दन ॥ १३३ ॥\n॥ सारस्वत उवाच ॥ ॥\nतदेतत्सकलं श्रुत्वा बभाषे वामनो मुनिम् ॥ १३४ ॥\n॥ वामन उवाच ॥ ॥\nशृणु नारद यद्वृत्तं हिण्यकशिपौ हते ॥\nदैत्यराजः कृतो राजा प्रह्लादोऽतीव वैष्णवः ॥ १३५ ॥\nतेन राज्यं धरापृष्ठे कृतं संवत्सरान्बहून्॥\nतस्यापि कुर्वतो राज्यं विग्रहो हि सुरैः समम् ॥ १३६ ॥\nनो पश्याम्यपि दैत्यानां पूर्ववैरमनुस्मरन्॥\nउत्पाद्य पुत्रान्सबहून्राज्यं चक्रे स पुष्कलम्॥१३७॥\nविरोचनाद्बलिर्जातो बाल एव यदाऽभवत् ॥\nएकान्ते स हरिं ज्ञात्वा तदा योगेन केनचित् ॥ १३८ ॥\nमुक्त्वा राज्यं प्रियान्पुत्रान्गतोऽसौ गिरिसानुषु ॥\nकल्पान्तस्थायिनं देहं तस्य चक्रे जनार्द्दनः ॥ १३९ ॥\nदैत्यानां दानवानां च बहूनां राज्यकारणे ॥\nविवादोतीव संजातः को नो राजा भवेदिति ॥ 7.2.18.१४० ॥\n॥ नारद उवाच ॥ ॥\nहिण्याक्षस्य ये पुत्राः पौत्राश्च बलवत्तराः ॥\nविरोचनप्रभृतयः सन्ति ये बलवत्तराः ॥ १४१ ॥\nवृषपर्वापि बलवान्राज्यार्थे समुपस्थितः ॥\nइन्द्रवित्तेशवरुणा वायुः सूर्योनलो यमः ॥ १४२ ॥\nदैत्येन सदृशा न स्युर्बलरूपक्षमादिभिः ॥\nऔदार्यादिगुणैः कृत्वा सन्तत्या चासुराधिकः ॥ १४३ ॥\nशुक्रेणा चार्यमाणास्ते युद्ध्यंते च परस्परम्॥\nअमृताहरणे दौष्ट्यं  यदा दैत्याः स्मरन्ति तत् ॥१४४॥\nपीतावशेषममृतं कस्माद्यच्छंति देवताः ॥\nनास्माकमिति संनह्य युध्यन्ते च परस्परम् ॥ १४५ ॥\nकदाचिदपि नो युद्धं विश्रांतिमुपगच्छति ॥\nएककार्योद्यता यस्माद्बहवो दैत्यदानवाः ॥ १४६ ॥\nपीत्वाऽमृतं सुरा जाता अमरास्ते जयन्ति च ॥\nदेवदानवदैत्यानां गन्धर्वोरगरक्षसाम् ॥\nविष्णुर्बलाधिको युद्धे तदेतत्कारणं वद ॥ १४७ ॥ ॥\n॥ वामन उवाच ॥ ॥\nअनादिनिधनः कर्त्ता पाता हर्त्ता जनार्दनः॥\nएकोऽयं स शिवो देवः स चायं ब्रह्मसंज्ञितः ॥\nएकस्य तु यदा कार्यं जायते भुवने नृप ॥ १४८ ॥\nतस्य देहं समाश्रित्य मृत्युकार्यं कुर्वंति ते ॥\nब्रह्मांडं सकलं विष्णोः करदं वरदो यतः ॥\nतस्माद्बलाधिको विष्णुर्न तथान्योऽस्ति कश्चन ॥ १४९ ॥\nपालनायोद्यतो विष्णुः किमन्यैश्चर्मचक्षुभिः ॥\nइन्द्राद्याश्च सुराः सर्वे विष्णोर्व्यापारकारिणः ॥ 7.2.18.१५० ॥\nसृष्टिं कृत्वा ततो ब्रह्मा कैलासे संस्थितो हरः ॥\nन शक्यते सुरैर्विष्णुर्भ्राम्यन्ते भुवनत्रये ॥ १५१ ॥\nजगत्यस्मिन्यदा कश्चिद्वैपरीत्येन वर्तते ॥\nतस्योच्छेदं समागत्य करोत्येव जनार्दनः ॥ १५२ ॥\nत्वमेजय महाबाहो न मनो नारदाऽदयम् ॥\nसर्वपापहरां दिव्यां तां कथां कथयाम्यहम् ॥ १५३ ॥\nपुरा विवदतां तेषां दैत्यानां राज्यहेतवे ॥\nप्रह्लादेन समागत्य व्यवस्था विहिता स्वयम् ॥ १५४ ॥\nसर्वलक्षणसं पन्नो दीर्घायुर्बलवत्तरः ॥\nयज्ञशीलः सदानंदो बहुपुत्रोतिदुर्जयः ॥ १५५ ॥\nन युध्यते सुरैः साकं विष्णुं यो वेत्ति दुर्जयम् ॥\nसंग्रामे मरणं नास्ति यस्य यः सर्वदक्षिणः ॥ १५६ ॥\nआत्मनो वचनं व्यर्थं न करोति कथंचन ॥\nसर्वेषां पुत्रपौत्राणां मध्ये यो राजते श्रिया ॥ १५७ ॥\nअभिषिक्तस्तु शुक्रेण स वो राजा भवेदिति ॥\nगुरुप्रमाणमित्युक्त्वा ययौ यत्रागतः पुनः ॥ १५८ ॥\nतथा च कृतवंतस्ते सहिता दैत्यदानवाः ॥\nविरोचनप्रभृतयः पुत्राः पौत्राः स्वयंगताः ॥ १५९ ॥\nप्रत्येकं वीक्षिताः सर्वे गुरुणा ज्ञानपूर्वकम् ॥\nप्रह्लादेन गुणाः प्रोक्ता न ते संति विरोचने ॥7.2.18.१६०॥\nअन्येषामपि दैत्यानां वृषपर्वापि नेदृशः ॥\nयथा निरीक्षिताः पुत्रा बलिप्रभृतयो मुने ॥\nसर्वान्संवीक्ष्य शुक्रेण बलौ दृष्टा गुणास्तथा ॥ १६१ ॥\nबलिदेहेऽधिकान्दृष्ट्वा दैत्येभ्यो विनिवेदिताः ॥\nबलिर्गुणाधिको दैत्याः कथं कार्यं भवेन्मया ॥ १६२ ॥\nकेनापि दैवयोगेन बलिरिंद्रो भविष्यति ॥\nयादृशस्तु पिता लोके तादृशस्तु सुतो भवेत् ॥ १६३ ॥\nपौत्रश्च निश्चितं तादृग्भवतीति न चेत्सुतः ॥\nप्रह्लादस्तु महायोगी वैष्णवो विष्णुवल्लभः ॥ १६४ ॥\nतस्माद्विरोचने केचिद्धिरण्यकशिपोर्गुणाः ॥\nज्येष्ठो विरोचनो राज्ये यदि चेत्क्रियतेऽसुराः ॥\nनरसिंहः समागत्य निश्चितं मारयिष्यति ॥ १६५ ॥\nमुक्तं विरोचनेनापि राज्यं मरणभीरुणा ॥\nप्रह्लादस्य गुणाः सर्वे बलिदेहे व्यवस्थिताः ॥ १६६ ॥\nएवं ते समयं कृत्वा बलिं राज्येऽभ्यषिंचय न् ॥\nयः प्रह्लादः स वै विष्णुर्यो विष्णुः स बलिः स्वयम् ॥ १६७ ॥\nअतो मित्रीकृतो देवैर्विग्रहैस्तु विवर्जितः ॥\nएकीभावं कृतं सर्वं बलिराज्ये सुरासुरैः ॥ १६८ ॥\nतस्यापि भाषितं श्रुत्वा देवेंद्रो मम मंदिरे ॥\nसमागता वालखिल्याः शप्तोहं वामनः कृतः ॥ १६९ ॥\nप्रसाद्य ते मया प्रोक्ताः शापमुक्तिप्रदा मम ॥\nभविष्यतीति तैरुक्तं बलिनिग्रहणादनु ॥ 7.2.18.१७० ॥\nतवापि कौतुकं युद्धे बलिर्यज्ञं करोति च ॥\nदेवानां निग्रहो नास्ति सर्वे यज्ञे समागताः ॥ १७१ ॥\nस मां यजति यज्ञेन वधं तस्य करोतु कः ॥\nअहं च वामनो जातो नारदः कौतुकान्वितः ॥ १७२ ॥\nविपरीतमिदं सर्वं वर्त्तते मम चेतसि ॥\nतथाऽपि क्रमयोगेन सर्वं भव्यं करोम्यहम् ॥ १७३ ॥\n॥ नारद उवाच ॥ ॥\nप्रसादं कुरु देवेश युद्धार्थं कौतुकं मम ॥\nएकेन ब्राह्मणेनाजौ हन्यंते क्षत्रिया यदा ॥\nपित्रा प्रोक्तं च मे पूर्वं तदा युद्धं भविष्यति॥१७४॥\nब्राह्मणोसि भवाञ्जातः कदा युद्धं करिष्यसि ॥\nविहस्य वामनो ब्रूते सत्यं तव भविष्यति ॥१७५॥\nजमदग्निसुतो भूत्वा गुरुं कृत्वा महेश्वरम्॥\nकार्त्तवीर्यं वधिष्यामि बहुभिः क्षत्रियैः सह॥१७६॥\nसमंतपंचके पंच करिष्ये रुधिरह्रदान् ॥\nतत्राहं तर्पयिष्यामि पितॄनथ पितामहान् ॥ १७७ ॥\nपुण्यक्षेत्रं करिष्यामि भवांस्तत्रागमिष्य ति ॥\nपरं च कौतुकं युद्धे भविष्यति तव प्रियम् ॥ १७८ ॥\nब्राह्मणेभ्यो ग्रहीष्यंति यदा कुं क्षत्रियाः पुनः ॥\nतदैव तान्हनिष्यामि पुनर्दा स्यामि मेदिनीम् ॥ १७९ ॥\nत्रिसप्तवारं दास्यामि जित्वा जित्वा वसुंधराम् ॥\nशस्त्रन्यासं करिष्यामि निर्विण्णो युद्धकर्मणि ॥\nविहरिष्यामि रम्येषु वनेषु गिरिसानुषु ॥ 7.2.18.१८० ॥\nलंकायां रावणो राज्यं करिष्यति महाबलः ॥\nत्रैलोक्यकंटकं नाम यदासौ धारयिष्यति ॥ १८१ ॥\nतदा दाशरथी रामः कौसल्यानंदवर्द्धनः ॥\nभविष्ये भ्रातृभिः सार्द्धं गमिष्ये यज्ञमंडपे ॥ १८२ ॥\nताडकां ताडयित्वाहं सुबाहुं यज्ञमंदिरे ॥\nनीत्वा यज्ञाद्गमिष्यामि सीतायास्तु स्वयंवरे ॥ १८३ ॥\nपरिणेष्याभि तां सीतां भंक्त्वा माहेश्वरं धनुः ॥\nत्यक्त्वा राज्यं गमिष्यामि वने वर्षांश्चतुर्दश ॥ १८४ ॥\nसीताहरणजं दुःखं प्रथमं मे भविष्यति ॥\nनासाकर्णविहीनां तां करिष्ये राक्षसीं वने ॥ १८५ ॥\nचतुर्द्दशसहस्राणि त्रिशिरःखरदूषणान् ॥\nद्हत्वा हनिष्ये मारीचं राक्षसं मृगरूपिणम् ॥१८६॥\nहृतदारो गमिष्यामि दग्ध्वा गृध्रं जटायुषम् ॥\nसुग्रीवेण समं मैत्रीं कृत्वा हत्वाऽथ वालिनम् ॥ १८७ ॥\nसमुद्रं बंधयिष्यामि नलप्रमुखवानरैः ॥\nलंकां संवेष्टयिष्यामि मारयिष्यामि राक्षसान् ॥ १८८ ॥\nकुम्भकर्णं निहत्याजौ मेघनादं ततो रणे ॥\nनिहत्य रावणं रक्षः पश्यतां  सर्वरक्षसाम् ॥ १८९ ॥\nविभीषणाय दास्यामि लंकां देवविनिर्मिताम्॥\nअयोध्यां पुनरागत्य कृत्वा राज्यमकंटकम् ॥7.2.18.१९०॥\nकालदुर्वाससोश्चित्रचरित्रेणामरावतीम् ॥\nयास्येहं भ्रातृभिः सार्द्धं राज्यं पुत्रे निवेद्य च ॥१९१॥\nद्वापरे समनुप्राप्ते क्षत्रियैर्बहुभिर्मही॥\nभाराक्रांता न शक्नोति पातालं गंतुमुद्यता ॥१९२॥\nमथुरायां तदा कर्त्ता कंसो राज्यं महासुरः ॥\nशिशुपालजरासंधौ कालनेमिर्महासुरः ॥ १९३ ॥\nपौंड्रको वासुदेवश्च बाणो राजा महासुरः ॥\nगजवाजितुरंगाढ्या वध्यंते मे तदा मुने ॥ १९४ ॥\nकलौ स्वल्पोदका मेघा अल्पदुग्धाश्च धेनवः ॥\nदुग्धे घृतं न चैवास्ति नास्ति सत्यं जनेषु च ॥ १९५ ॥\nचोरैरुपहता लोका व्याधिभिः परिपीडिताः ॥\nत्रातारं नाभि गच्छंति युद्धावस्थां गता अपि ॥ १९६ ॥\nक्षुद्राः पश्चिमवाहिन्यो नद्यः शुष्यंति कार्त्तिके ॥\nएकादशीव्रतं  नास्ति कृष्णा या च चतुर्द्दशी ॥१९७॥\nन जानाति जनः कश्चिद्विक्रांतमपि स्वे गृहे ॥\nदरिद्रोपहतं सर्वं संध्यास्नानविवर्जितम् ॥\nभविष्यति कलौ सर्वं न तत्पूर्वयुगत्रये ॥ १९८ ॥\nपितरं मातरं पुत्रस्त्यक्त्वा भार्यां निषेवते ॥\nन गुरुः स्वजनः कश्चित्कोऽपि कं नानुसेवते ॥ १९९ ॥\nयथायथा कलिर्व्याप्तिं करोति धरणीतले ॥\nतथातथा जनः सर्व एकाकारो भविष्यति ॥ 7.2.18.२०० ॥\nम्लेच्छैरुपहतं सर्वं संध्यास्नानविवर्जितम्॥\nकल्किरित्यभिविख्यातो भविष्ये ब्राह्मणो ह्यहम् ॥२०१॥\nम्लेच्छानां छेदनं कृत्वा याज्ञवल्यपुरोहितः ॥\nबहुस्वर्णेन यज्ञेन यक्ष्ये निष्कृतिकारणात् ॥ २०२ ॥\nभविष्यंत्यवतारा मे युद्धं तेषु भविष्यति ॥\nइदानीं बलिना युद्धं करिष्यंति न देवताः ॥ २०३ ॥\nस मां यजति दैत्येन्द्रो न मे वध्यो बलिर्भवेत् ॥\nसर्वस्वदाननियमं करोति स महाध्वरे ॥ ॥ २०४ ॥\n॥ सारस्वत उवाच ॥ ॥\nइत्युक्त्वा नारदं देवो विसृज्य तमथाभ्यगात् ॥\nद्रष्टुं बलिकृतं यज्ञं देवकार्यप्रसिद्धये ॥ २०५ ॥\nवामनो नगरं गत्वा वीक्षमाणो गृहाद्गृहम् ॥\nब्राह्मणानां गृहं गत्वा भोजनं स तु याचते ॥ २०६ ॥\nनित्यं स्नानपरो विप्रो वेदाध्ययनतत्परः ॥\nवामनो लभते भिक्षां भोजनं द्विजमंदिरे ॥ २०७ ॥\nचतुष्पथेषु रम्येषु देवतायतनेषु च ॥\nआस्ते परिवृतो लोकैश्चालयन्विपुलां कटिम् ॥ २०८ ॥\nशिरो विधूनते स्थूलं स्थूलस्कन्धो महाहनुः ॥\nनृत्यते तालमानेन गायत्यतिमनोहरम्॥ २०९ ॥\nवेदानधीते चतुरो वामनो द्विजसंसदि ॥\nदैत्यानां तनयाः सर्वे ब्राह्मणानां तथैव च ॥ 7.2.18.२१० ॥\nवामनं पर्युपासंते दिवारात्रं मनोरमम् ॥\nअथ तैः सकलैर्नीतो वामनो यज्ञमंडपे ॥ २११ ॥\nनिश्चितं मठिकास्थानं याचितव्यो बलिस्त्वया ॥\nतदास्माकं महच्छ्रेयो देशस्य नगरस्य च ॥ २१२ ॥\nविज्ञप्तो वामनः सर्वैर्दैत्यद्विजकुमारकैः ॥\nवामन वस्तव्यं दैत्येंद्रनगरे सदा ॥ २१३ ॥\n॥ सारस्वत उवाच ॥ ॥\nप्रविवेश तथेत्युक्त्वा वामनो यज्ञमंडपे ॥\nततः कोलाहलो जातो द्वाःस्थैर्द्वारि कृतो महान्॥ २१४ ॥\nब्राह्मणैर्बहुभिः सार्द्धं वेदानुच्चारयन्स्थितः ॥\nततो वेदध्वनिर्जातो महान्वै यज्ञमंडप्रे ॥ २१५ ॥\nप्रविष्टौ प्रथमं दैत्यौ दैत्याय विनिवेदितः ॥\nद्रष्टुं समागतो देव ब्राह्मणो वामनोऽध्वरे ॥ २१६ ॥\nभवंतं कौतुकात्तावद्द्वारदेशे समाविशत् ॥\nएक एव यथायाति वामनस्तव सन्निधौ ॥ २१७ ॥\nनिरीहो वामनो देव यावत्तत्रैव किंचन ॥\nवेदानां तु ध्वनिं कृत्वा चतुर्णामेकवक्त्रतः ॥ २१८ ॥\nबलिर्हृष्टोऽब्रवीद्वाक्यं द्वाःस्थमेनं प्रवेशय ॥\nपूजयिष्यामि विप्रेद्रं दास्ये चास्य यदीप्सितम् ॥२१९॥\nस्मरामि स्मृतिवाक्यानि यानि प्राह गुरुर्मम ॥\nकिंचिद्वेदमयं पात्रं किंचित्पात्रं तपोमयम्॥ 7.2.18.२२० ॥\nआगमिष्यति यत्पात्रं तत्पात्रं तारयिष्यति ॥\nयज्ञे प्रवर्त्तमाने तु दातव्या दक्षिणा मया ॥२२१॥\nवामनो न विचार्यस्तु सत्यमस्तु वचो मम ॥\nइति श्रुत्वा गुरुः शुक्रो वारयामास तं बलिम्॥ २२२ ॥\nशुक्र उवाच ॥ ॥\nद्वारि पूज्या द्विजाः सवें दीनांध कृपणादयः ॥\nबधिरा वामनाः कुब्जा रोगिणो ये तु निष्ठुराः ॥२२३॥\nसुवर्णरजतैर्वस्त्रैर्वामनो द्वारि पूज्यताम् ॥\nचतुर्णां तु वृथा जन्म वृथा दानानि षोडश ॥ २२४ ॥\nअपुत्राणां वृथा जन्म ये च धर्मबहिष्कृताः ॥\nपरपाकं च येश्नंति परदाररताश्च ये ॥२२५॥\nअन्यायेनार्जितं वित्तं न देयं श्रेय इच्छता ॥\nव्यर्थमब्राह्मणे दानमारूढपतिते तथा ॥२२६॥\nसंध्याहीने द्विजे नष्टे पतिते तस्करे तथा ॥\nगुरोश्चाप्रीतिजनके पितृमातृपराङ्मुखे ॥ ॥ २२७ ॥\nब्रह्मबन्धौ च यद्दतं यद्दत्तं वृषलीपतौ ॥\nवेदविक्रयके चैव कृतघ्ने ग्रामयाजके ॥ २२८ ॥\nस्त्रीनिर्जिते च यद्दत्तं व्यालग्राहे तथैव च ॥\nपरिवारेषु यद्दत्तं वृथा दानानि षोडश ॥ २२९ ॥\n॥ सारस्वत उवाच ॥ ॥\nअत्रांतरे बलिर्ब्रूते नैवं वाच्यं त्वया गुरो ॥\nवेदानधीते यः कश्चित्स मे विष्णुः समागतः ॥ 7.2.18.२३० ॥\nन विलंबस्तु कर्त्तव्यः श्रोत्रिये गृहमागते ॥\nअभ्युत्थानेन वचसा पादप्रक्षालनेन च ॥ २३१ ॥\nयथा शक्त्या प्रदातव्यं भोजनं गृहमेधिना ॥\nअपूजितो यदा याति वामनो मंडपाद्बहिः ॥ २३२ ॥\nतदायं व्यर्थतां याति यज्ञः सर्वस्वदक्षिणः ॥\nअत्रांतरे समानीतो वामनो बलिसंनिधौ ॥ २३३ ॥\nआयांतं ददृशे दैत्यो वामनं विष्णुरूपिणम् ॥\nजाज्वल्यमानं वपुषा पिंगलं सूर्यसंनिभम् ॥२३४॥\nउत्थायाभिमुखः प्रायान्नमस्कृत्याग्रतः स्थितः ॥\nधन्योऽहं यस्य मे यज्ञे प्राप्तो विष्णुसमो द्विजः ॥ २३५ ॥\nवेदिमध्ये समानीतो ददौ तस्यासनं बलिः ॥\nपाद्यमाचमनीयं च दत्त्वार्घ्यं विष्टरं बलिः ॥\nश्रीखंडगंधपुष्पाद्यैः पूजयित्वाग्रतः स्थितः ॥ २३६ ॥\nमधुपर्कं च गां तस्मै सत्वरं स निवेद्य च ॥\nआघ्राते मधुपर्के च वामनेन ततः परम् ॥ २३७ ॥\nस्वागतं बलिना प्रोक्तं स्वस्तीत्युक्तं द्विजन्मना ॥\nअहमर्थी समायातो दीयतां वद किं विभो ॥ २३८ ॥\nमेदिनीं देहि मे दैत्य कियन्मात्रां द्विजोत्तम ॥\nवासार्थं मम दैत्येन्द्र दीयतां मे क्रम त्रयम् ॥ २३९ ॥\nविधाय मठिकां दिव्यां शिष्यानध्यापयाम्यहम् ॥\nदत्तं क्रमत्रयं तुभ्यं गृहीतं वामनोऽब्रवीत् ॥ 7.2.18.२४० ॥\nमा देहीत्यवदच्छुक्रो विष्णुरेव सनातनः ॥\nहृष्टो ब्रूते बलिः शुक्रं पात्रं स्यात्किमतः परम् ॥ २४१ ॥\nसव्यं कृत्वा बलिर्दर्भान्साक्षतान्दक्षिणे करे ॥\nप्रयोगं न गुरुश्चक्रे न मुंचति जलं करे ॥ २४२ ॥\nविस्मिता ऋषयः सर्वे होतारो ये सभासदः ॥\nब्राह्मणा बटवो दैत्या भार्यापुत्राश्च बांधवाः ॥ २४३ ॥\nदत्तं गृहीतमित्युक्ते कस्मात्तोयं न मुञ्चति ॥\nवामनाय करे तोयं विवेकाय प्रदीयते ॥ २४४ ॥\nयद्दानं वचसा दत्तं कर्मणा नोपपाद्यते ॥\nविधाय नरके पूये यजमानं न निष्कृतिः ॥ २४५ ॥\nउशना प्राह दैत्येन्द्र वामनो हरिरित्ययम् ॥\nकेनापि दैवयोगेन त्वां द्रष्टुं समुपागतः ॥ २४६ ॥\nअप्रियं वा प्रियं वापि न जाने किं करिष्यति ॥\nबभाषे भार्गवं यष्टा श्रूयतां वचनं गुरो ॥ २४७ ॥\nप्रोच्यते दानकालेषु यजमानैर्द्विजैरपि ॥\nअहमिन्द्रो द्विजो विष्णुर्द्रव्यमादित्यदेवता ॥\nतत्कथं न मया देयं विष्णवे प्रीयतामिति ॥ २४८ ॥\nइत्युक्त्वा स ददौ तोयं वामनाय करे बलिः ॥\nततः किमिदमित्युक्त्वा संस्थितो मण्डपाद्बहिः ॥२४९॥\nमध्येऽपि वामनो विप्रो बलिमात्रो वभूव सः ॥\nदत्तहस्तोऽसुरेन्द्रेण ग्रहीतुं तु पदत्रयम् ॥7.2.18.२५० ॥\nयजमानद्विजौ हष्टौ दृष्टौ यज्ञे सुरादिभिः ॥\nववृधे वामनोतीव कृत्वा रूपं चतुर्भुजम् ॥२५१॥\nनारदोऽपि समायातो बभाषे कि कृतं बले ॥\nशिष्याभ्यां सहितो हृष्टो नरीनर्ति पुरः स्थितः ॥ २५२ ॥\nगृहाण दक्षिणां देव सभार्यो भाषते बलिः ॥\nअद्य किं न मया प्राप्तं यद्गृह्णाति जनार्द्दनः ॥ ॥ २५३ ॥\nसार्द्धक्रमक्षयं कृत्वा धरणीं याचते त्रयम् ॥\nयदस्ति तेन कर्तव्यः सन्तोषो मधुसूदन ॥ २५४ ॥\nवर्द्धमानं हरिं दृष्ट्वा ब्राह्मणा ऋषयः सुराः ॥\nतुष्टुवुर्गगने यांतं भगवंतं जनार्द्दनम् ॥ २५५ ॥\n॥ देवर्षय ऊचुः ॥ ॥\nजय देव जयानन्त जय विष्णो जयाऽच्युत ॥\nजय मत्स्य नमस्तुभ्यं जय कूर्म धराधर ॥ २५६ ॥\nवराहाय नमस्तुभ्यं नरसिंह नमोनमः ॥\nजामदग्न्य नमस्तुभ्यं जय राम सलक्ष्मण ॥ २५७ ॥\nजय कृष्ण जगन्नाथ जय देवकिनन्दन ॥\nनमामि बुद्धं कृष्णं च कल्किनं प्रणमाम्यहम् ॥२५८॥\n॥ सारस्वत उवाच ॥ ॥\nनरीनर्ति तथा स्तौति नारदो गगनं गतः ॥\nयोगिनः सनकाद्या ये स्तुवंति च जनार्दनम् ॥ २५९ ॥\nअन्तरिक्षे गते कृष्णे वर्द्धमाने बलेः पुरः ॥\nऊर्ध्ववक्त्राः स्थिताः सर्वे निरी क्षन्ते दिवाकरम् ॥ 7.2.18.२६० ॥\nदृष्टच्छत्राकृतिस्तावत्पश्चादूर्ध्वं गतो हरिः ॥\nचूडामणिरिवाभाति भास्करो हरिमस्तके ॥ २६१ ॥\nदैत्यैर्निरीक्षितः सम्यग्ललाटे तिलकायते ॥\nहरिः संवर्द्धते यावत्कर्णेऽसौ कुण्डलायते ॥२६२॥\nवर्द्धमानस्य च हरेर्हृदये कौस्तुभायते ॥\nइंद्राद्या देवता रुद्रा वसवो गगने स्थिताः ॥ २६३ ॥\nऊर्ध्वं पुनर्यत्र हरिर्न तत्र गगनं मतम् ॥\nवनमाला तदा कण्ठे वासवेन निवेशिता ॥ २६४ ॥\nपृथिवी कम्पते सर्वा दिविस्थं सूर्यमण्डलम् ॥\nकिं भविष्यति दैत्यास्ते भीताः पश्यंति भास्करम् ॥ २६५ ॥\nनाभौ पद्मायते सूर्यः कटौ च रशनायते ॥\nएवं संवर्द्धितो विष्णुर्जगृहे च पदद्वयम् ॥ २६६ ॥\nस्थानं नास्ति तृतीयस्य ब्रह्मांडं सकलं कृतम् ॥\nअहर्दण्डो जगत्स्रष्टा ब्रह्मदंडायते तदा ॥ २६७ ॥\nदेवदानव गंधर्वमनुष्योरगपन्नगैः ॥\nपूज्यते चरणो विष्णोः स्तूयते चानुमीयते ॥ २६८ ॥\nधर्मात्मा यतदण्डो हि गंधर्वैर्गीयते मुहुः ॥\nज्योतिश्चक्राक्षदंडः किं हरिणा निर्मितः स्वयम् ॥ २६९ ॥\nजित्वेदं भुवनं गंगा ध्वजदंडोऽमरैः कृतः ॥\nत्रिविक्रमांघ्रिदण्डोऽयं कीर्तिदंडायते ध्रुवम्॥ 7.2.18.२७० ॥\nवेगेनाक्षिप्य हरिणा नीतो ब्रह्मांडमस्तके ॥\nपादस्तन्मस्तकं भित्त्वा बहिर्यास्यति वेगतः ॥ २७१ ॥\nतावद्ब्रह्मांडवेगोऽयं विराडिति हि संज्ञितः ॥\nस सर्व बीजरूपो हि परमात्मेति गद्यते ॥ २७२ ॥\nतेनेदं सकलं जातं पादस्याग्रे व्यवस्थितम्॥\nब्रह्मांडभेदनं कृत्वा न गन्तव्यं बहिस्त्वया ॥ २७३ ॥\nतेनैव सह ब्रह्मांडे पफाल चरणो हरेः ॥\nब्रह्मांडं जर्जरं जातं पादसंकोचनादपि ॥ २७४ ॥\nभिन्ने तस्मिन्समायातं ब्राह्मं तोयं जगत्त्रये ॥\nविष्णुपादोद्भवा गंगा मस्तकान्निःसृता तदा ॥ २७५ ॥\nत्रैलोक्यप्लाविनी देवी या रुद्रेण स्वयं धृता ॥\nस्वर्धुनी पूज्यते स्वर्गे गंगेति गां गता सती ॥ ॥ २७६ ॥\nपाताले सा यदा प्राप्ता ख्याता त्रिपथगैव सा ॥\nयस्याः स्मरणमात्रेण सर्वपापक्षयो भवेत् ॥ २७७ ॥\nदर्शनादश्वमेधस्य संपूर्णस्य फलं लभेत् ॥\nस्नानमात्रेण नश्येत सप्तजन्मकृतं त्वघम् ॥२७८॥\nस्नात्वा संपूजयेद्यस्तु देवौ हरिहरौ नरः ॥\nइन्द्रलोकमतिक्रम्य विष्णुलोके महीयते ॥ ॥ २७९ ॥\nविष्णुपादोदकं पीत्वा ज्ञात्वा तत्त्वानि संयमी ॥\nउपोष्य दिवसं विष्णोर्मुक्तिं गच्छति देहवान्॥ 7.2.18.२८० ॥\nशुद्धस्वभावसत्त्वस्था विरक्ता जन्मभूमिषु ॥\nसंसारबंधनं छित्त्वा याति ते परमां गतिम् ॥ २८१ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये बलिनिग्रहवृत्तांतवर्णनंनामाष्टादशोऽध्यायः ॥ १८ ॥"
  }
]
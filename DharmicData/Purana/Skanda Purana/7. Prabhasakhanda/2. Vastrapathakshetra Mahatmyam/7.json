[
  {
    "text": "॥ राजोवाच ॥ ॥\nकथं त्वं हरिणीरूपे जाता मानुषरूपिणी ॥\nकेन संवर्धिता बाल्ये कथं ते रूपमीदृशम् ॥ १ ॥\n॥ मृग्युवाच ॥ ॥\nशृणु देव प्रवक्ष्यामि यद्वृत्तं कन्यके वने ॥\nऋषिरुद्दालकोनाम गंगाकूले महातपाः ॥ २ ॥\nप्रभाते मूत्रमुत्सृष्टुं गतो देव वनांतरे ॥\nमूत्रांते पतितो भूमौ वीर्यबिंदुर्द्विजन्मनः ॥ ३ ॥\nयावत्स चलितो विप्रः शौचं कृत्वा प्रयत्नतः ॥\nतावन्मृगी समायाता दृष्ट्वा पुष्पवनांतरात् ॥ ४ ॥\nचापल्याद्भक्षितं वीर्यं दृष्टं ब्रह्मर्षिणा स्वयम् ॥\nयस्मादश्नाति मे वीर्यं तस्माद्गर्भो भविष्यति ॥ ५ ॥\nममरूपा तववक्त्रा नारी गर्भे भविष्यति ॥\nवर्द्धयिष्यति देव्यस्तां रसैर्दिव्यैः सुतां तव ॥ ६ ॥\nकेनापि दैवयोगेन ज्ञानं तस्या भविष्यति ॥\nएवमुद्दालकादेव संजाताहं मृगानना ॥\nप्रविश्याग्नौ मृता पूर्वं त्वया सार्द्धं नराधिप ॥ ७ ॥\nतस्माज्जातं सतीत्वं मे सप्तजन्मनि वै प्रभो ॥\nयत्त्वया कुर्वता राज्यं पापं वै समुपार्जितम् ॥ ८ ॥\nक्षत्त्रधर्मं परित्यज्य पलायनपरो मृतः ॥\nतदेनो हि मया दग्धं चिताग्नौ नृपसत्तम ॥ ९ ॥\nपतिं गृहीत्वा या नारी मृतमग्नौ विशेद्यदि ॥\nसा तारयति भर्तारमात्मानं च कुलद्वयम् ॥ 7.2.7.१० ॥\nगोग्रहे देशभंगे च संग्रामे सम्मुखे मृतः ॥\nस सूर्यमण्डलं भित्त्वा ब्रह्मलोके महीयते ॥११॥\nअनाशकं यो विदधाति मर्त्त्यो दिनेदिने यज्ञसहस्रपुण्यम् ॥\nस याति यानेन गणान्वितेन विधूय पापानि सुरैः स पूज्यते ॥ १२॥\nगंगाजले प्रयागे वा केदारे पुष्करे च ये ॥\nवस्त्रापथे प्रभासे च मृतास्ते स्वर्गगामिनः ॥ १३ ॥\nद्वारावत्यां कुरुक्षेत्रे योगाभ्यासेन ये मृताः ॥\nहरिरित्यक्षरं मृत्यौ येषां ते स्वर्गगामिनः ॥ १४ ॥\nपूजयित्वा हरिं ये तु भूमौ दर्भतिलैः सह ॥\nतिलांश्च पञ्चलोहं च दत्त्वा ये तु पयस्विनीम् ॥ १५ ॥\nये मृता राजशार्दूल ते नराः स्वर्ग गामिनः ॥\nउत्पाद्य पुत्रान्संस्थाप्य पितृपैतामहे पदे ॥ १६ ॥\nनिर्मला निष्कलंका ये ते मृताः स्वर्गगामिनः ॥\nव्रतोपवासनिरताः सत्याचारपरायणाः ॥\nअहिंसानिरताः शांतास्ते नराः स्वर्गगामिनः ॥ १७ ॥\nसापवादो रणं त्यक्त्वा मृतो यस्मान्नराधिप ॥\nसप्तयोनिषु ते जन्म तस्माज्जातं मया सह ॥ १८ ॥\nत्वां विना मे पतिर्मा भून्मरणे याचितं मया ॥\nतदांतरिक्षे राजेन्द्र वागुवाचाशरीरिणी ॥\nआदौ पापफलं भुक्त्वा पश्चा त्स्वर्गं गमिष्यसि ॥ १९॥\nयदि वस्त्रापथे गत्वा शिरः कश्चिद्विमुंचति ॥\nस्वर्णरेखाजले राजन्मानुषं स्यान्मुखं मम ॥ 7.2.7.२० ॥\nअहं मानुषवक्त्राऽस्मि पापच्छायाऽऽवृतं मुखम् ॥\nदृश्यते मृगवक्त्राभं तस्माच्छीघ्रं विमुंचय ॥ २१ ॥\nइति श्रुत्वा वचो राजा सारस्वतमुदैक्षत ॥\nजनो विहस्य सानन्दं सर्वं सत्यं मृगीवचः ॥ २२ ॥\nइत्युक्त्वाऽऽह द्विजेन्द्रः स एवं कुरु नृपोत्तम ॥\nएवं राज्ञा समादिष्टः प्रतीहारो ययौ वनम् ॥ २३ ॥\nवस्त्रापथे महातीर्थे भवं द्रष्टुं त्वरान्वितः ॥\nत्वक्सारजालिर्महती स्वर्णरेखाजलोपरि ॥ २४ ॥\nवर्त्तते तच्छिरो यत्र वंशप्रोतं महावने ॥\nसारस्वतस्य शिष्येण कुशलेन निवेदितम्॥ २५ ॥\nतीर्थं वस्त्रापथं गत्वा भवस्याग्रे महानदी ॥\nजाले तत्र शिरो दृष्टं तच्च तोये विमोचितम् ॥ २६ ॥\nस्नात्वा संपूज्य तीर्थेशं प्रतीहारः समभ्यगात् ॥\nशिष्येण सहितो वेगाद्रथेनादित्यवर्चसा ॥ २७ ॥\nयदागतः प्रतीहारस्तदा सारस्वतेन सा ॥\nवृता चान्द्रायणेनैव मासमेकं निरन्तरम् ॥ २८ ॥\nसंपूर्णे तु व्रते तस्या दिव्यं वक्त्रं सुलोचनम् ॥\nसुशोभनं दीर्घकेशं दीर्घकर्णं शुभद्विजम् ॥ २९ ॥\nकम्बुग्रीवं पद्मगंधं सर्वलक्षणसंयुतम्॥\nव्रतांते मूर्च्छिता बाला गतज्ञाना वभूव सा ॥ 7.2.7.३० ॥\nन देवी न च गंधर्वी नासुरी न च किंनरी ॥\nयादृशी सा तदा जाता तीर्थभावेन सुन्दरी ॥ ३१ ॥\nपरिणीता तु सा तेन भोजराजेन सुन्दरी ॥\nमृगीमुखीति विख्याता देवी सा भुवनेश्वरी ॥ ३२ ॥\nन जानाति पुनः किंचिद्यद्वृत्तं राजमन्दिरे ॥\nकृता सा पट्टमहिषी भोजराजेन धीमता ॥ ३३ ॥\n॥ ईश्वर उवाच ॥ ॥\nदेशानां प्रवरो देशो गिरीणां प्रवरो गिरिः ॥\nक्षेत्राणामुत्तमं क्षेत्रं वनानामुत्तमं वनम् ॥ ३४ ॥\nगंगा सरस्वती तापी स्वर्णरेखाजले स्थिता ॥\nब्रह्मा विष्णुश्च सूर्यश्च सर्व इन्द्रादयः सुराः ॥ ३५ ॥\nनागा यक्षाश्च गन्धर्वा अस्मिन्क्षेत्रे व्यवस्थिताः ॥\nब्रह्मांडं निर्मितं येन त्रैलोक्यं सचराचरम् ॥ ३६ ॥\nदेवा ब्रह्मादयो जाताः स भवोऽत्र व्यवस्थितः ॥\nशिवो भवेति विख्यातः स्वयं देवस्त्रिलोचनः ॥ ३७ ॥\nवेवेति स्कन्दरचनाद्भवानी चात्र संस्थिता ॥\nअतो यन्नाधिकं प्रोक्तं तीर्थं देवि मया तव ॥ ३८ ॥\nतस्मिञ्जले स्नानपरो नरो यदि संध्यां विधायानु करोति तर्पणम् ॥\nश्राद्धं पितॄणां च ददाति दक्षिणां भवोद्भवं पश्यति मुच्यते भवात् ॥ ३९ ॥\nअथ यदि भवपूजां दिव्यपुष्पैः करोति तदनु शिवशिवेति स्तोत्रपाठं च गीतम् ॥\nसुरवर गणवृन्दैः स्तूयमानो विमानैः सुरवरशिवरूपो मानवो याति नाकम् ॥ 7.2.7.४० ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये स्वर्णरेखायां मृगाननायाः पूर्वजन्ममृगमुखप्रक्षेपणेन दिव्यमुखत्वप्राप्त्युत्तरं भोजनृपतिपरिणय वृत्तान्तपूर्वकं स्वर्णरेखामाहात्म्यवर्णनंनाम सप्तमोऽध्यायः ॥ ७ ॥"
  }
]
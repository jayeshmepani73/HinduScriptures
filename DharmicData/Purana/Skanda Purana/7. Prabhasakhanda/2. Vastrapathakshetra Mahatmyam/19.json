[
  {
    "text": "॥ राजोवाच ॥ ॥\nगृहीत्वा दक्षिणां दैत्यान्महाविष्णुर्जनार्दनः ॥।\nचकार किं ममाचक्ष्व परं कौतूहलं हि मे ॥ १ ॥\n॥ सारस्वत उवाच ॥ ॥\nएवं स्तुतः सुरैर्देवो गृहीत्वा मेदिनीं हरिः ॥\nबलिं निर्वासयामास संपूर्णे यज्ञकर्मणि ॥\nयज्ञांते दक्षिणां लब्ध्वा संपूर्णोऽभूदथाध्वरः ॥ २ ॥\nभगवानप्यसंपूर्णे तृतीये तु क्रमे विभुः ॥\nसमभ्येत्य बलिं प्राह ईषत्प्रस्फुरिताधरः ॥ ३ ॥\nऋणे भवति दैत्येन्द्र बंधनं घोरदर्शनम् ॥\nत्वं पूरय पदं तन्मे नोचेद्बन्धं प्रतीच्छ भोः ॥ ४ ॥\nतन्मुरारिवचः श्रुत्वा पुरो भूत्वा बलेः सुतः ॥\nबाणो वामनमाचष्टे तदा तं विश्वरूपिणम् ॥ ५ ॥\nकृत्वा महीमल्पतरां वपुः कृत्वा तु वामनम्॥\nपदत्रयं याचयित्वा विश्वरूपमगाः कथम् ॥ ६ ॥\nयदि तृतीयं क्रमणं याचसे जगदीश्वर ॥\nपुनर्वामनतां याहि बलिर्दास्यति तत्पदम्॥ ७ ॥\nयादृग्विधाय बलिना वामनायोदकं कृतम्॥\nतत्तादृशाय दातव्यमथ किं विश्वरूपिणे ॥ ८ ॥\nभवत्कृतमिदं विश्वं विश्वस्मिन्वर्तते बलिः ॥\nछद्मना नैव गृह्णन्ति साधवो ये महेश्वर ॥ ९ ॥\nजगदेतज्जगन्नाथ तावकं यदि मन्यसे ॥\nज्ञात्वा बलिममर्यादं भवद्भक्तिपराङ्मुखम् ॥ 7.2.19.१० ॥\nकंठपाशेन निष्कास्य केन वै वार्यते भवान्॥\nगोपालमन्यं कुरुते रक्षणाय च गोपतिः ॥\nसुतृणं चारयन्पूर्वो गोपः किं कुरुते तदा ॥ ११ ॥\nइत्येवमुक्ते तेनाथ वचने बलिसूनुना ॥\nप्रोवाच भगवान्वाक्यमादिकर्ता जनार्दनः ॥१२॥\nयान्युक्तानि वचांसीत्थं त्वया बालेन सांप्रतम्॥\nतेषां त्वं हेतुसंयुक्तं शृणु प्रत्युत्तरं मम ॥ १३ ॥\nपूर्वमुक्तस्तव पिता मया बाण पदत्रयम् ॥\nदेहि मह्यं प्रमाणेन तदेतत्समनुष्ठितम् ॥ १४ ॥\nकिं न वेत्ति प्रमाणं मे बलिस्तव पिता सुत ॥\nबलेरपि हितार्थाय कृतमेतत्पदत्रयम् ॥ १५ ॥\nतस्माद्यन्मम बालेय त्वत्पित्रांऽबु करे महत् ॥\nदत्तं तेनास्य सुतले कल्पं यावद्वसिष्यति ॥ १६ ॥\nगते मन्वन्तरे बाण श्राद्धदेवस्य साम्प्रतम् ॥\nसावर्णिके त्वागते च बलिरिन्द्रो भविष्यति ॥ १७ ॥\nइति प्रोक्त्वा बलिसुतं बाणं देवस्त्रिविक्रमः ॥\nप्रोवाच बलिमभ्येत्य वचनं मधुराक्षरम् ॥ १८ ॥\n॥ श्रीभगवानुवाच ॥ ॥\nअपूर्णदक्षिणे यागे गच्छ राजन्महातलम् ॥\nसुतलंनाम पातालं वस तत्र निरामयः ॥ १९ ॥\n॥ बलिरुवाच ॥ ॥\nसुतलस्थस्य मे नाथ कथं चरणयोस्तव ॥\nदर्शनं पूजनं भोगो निवसामि यथासुखम् ॥ 7.2.19.२०\n॥ श्रीभगवानुवाच ॥ ॥\nदैत्येन्द्र हदये नित्यं तावके निवसाम्यहम् ॥\nअतस्ते दर्शनं प्राप्तः पुनः स्थास्ये तवान्तिकम् ॥ २१ ॥\nतथान्यमुत्सवं पुण्यं वृत्ते शक्रमहोत्सवे ॥\nदीपप्रतिपन्नामाऽसौ तत्र भावी महोत्सवः ॥ २२ ॥\nतत्र त्वां नरशार्दूला हृष्टाः पुष्टाः स्वलंकृताः ॥\nपुष्पदीपप्रदानेन अर्चयिष्यंति यत्नतः ॥ ॥ २३ ॥\nतत्रोत्सवः पुण्यतमो भविष्यति धरातले ॥\nतव नामांकितो दैत्य तेन त्वं वत्सरं सुखी ॥ २४ ॥\nभविष्यसि नरा ये तु दृढभक्तिसहा न्विताः ॥\nत्वामर्चयन्ति विधिवत्तेऽपि स्युः सुखभागिनः ॥ २५ ॥\nयथैव राज्यं भवतस्तु सांप्रतं तथैव सा भाव्यथ कौमुदीति ॥\nइत्येवमुक्त्वा मधुमदितीश्वरं निवासयित्वा सुतलं सभार्यकम् ॥ २६ ॥\nउर्वी समादाय जगाम तूर्णं स शक्रसद्मामरसंघजुष्टम् ॥\nदत्त्वा मघोने मधुजित्त्रिविष्टपं कृत्वा तु देवान्मखभागभोगिनः ॥ २७ ॥\nअन्तर्दधे विश्वपतिर्महेशः संपश्यतां वै वसुधाधिपानाम् ॥ २८ ॥\nगृहीत्वेति बले राज्यं मनुपुत्रे नियोजितम् ॥\nद्वीपांतरे च ते दैत्याः प्रेषिताश्चाज्ञया स्वयम् ॥२९॥\nपातालनिलया ये तु ते तत्रैव निवेशिताः ॥\nदेवानां परमो हर्षः संजातो बलिनिग्रहे ॥7.2.19.३०॥\nनिवासाय पुनश्चक्रे वामनो वामनो मनः ॥\nतत्र क्षेत्रे स्वनगरे वामनः स न्युवास ह ॥ ३१ ॥\n॥ सारस्वत उवाच ॥ ॥\nप्रादुर्भावस्ते कथितो नरेन्द्र पुण्यः शुचिर्वामनस्याघहारी ॥\nस्मृते यस्मिन्संश्रुते कीर्तिते च पापं यायात्संक्षयं पुण्यमेति ॥ ३२ ॥\n॥ ईश्वर उवाच ॥ ॥\nइति सारस्वतवचः श्रुत्वा भोजः स भूपतिः ॥\nनमस्कृत्य मुनिश्रेष्ठं पूजयामास भक्तितः ॥ ३३ ॥\nततो यथोक्तविधिना स भोजो नृपसत्तमः ॥\nवस्त्रापथक्षेत्र यात्रां परिवारजनैः सह ॥\nकृत्वा कृतार्थतां प्राप्तो जगामान्ते परं पदम् ॥ ३४ ॥\nएतन्मया पुण्यतमं प्रभासक्षेत्रे च वस्रापथमीरितं ते ॥\nश्रुत्वा पठित्वा परया समेतो भक्त्या तु विष्णोः पदमभ्युपैति ॥ ३५ ॥\nयथा पापानि धूयंते गंगावारिविगाहनात् ॥\nतथा पुराणश्रवणाद्दुरितानां विना शनम् ॥ ३६ ॥\nइदं रहस्यं परमं तवोक्तं न वाच्यमेतद्धरिभक्तिवर्जिते ॥\nद्विजस्य निन्दानिरतेऽतिपापे गुरावभक्ते कृतपापबुद्धौ ॥ ३७ ॥\nइदं पठेद्यो नियतं मनुष्यः कृतभावनः ॥\nतस्य भक्तिः शिवे कृष्णे निश्चला जायते धुवम् ॥ ३८ ॥\nतद्भक्त्या सकलानर्थान्प्राप्नोति पुरुषोत्तमः ॥।\nपुराणवाचिने दद्याद्गोभूस्वर्णविभूषणम् ॥३९॥\nवित्तशाठ्यं न कर्तव्यं कुर्वन्दारिद्र्यमाप्नुयात् ॥\nत्रिःकृत्वा प्रपठञ्छृण्वंन्सर्वान्कामानवाप्नुयात् ॥7.2.19.४०॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये बलये वामनकृतवरप्रदानवृत्तान्तवर्णन पूर्वकं वस्त्रापथक्षेत्रयात्रामाहात्म्य सारस्वतभोजसंवादसमाप्तिपुरःसर वस्त्रापथक्षेत्रमाहात्म्यसमाप्तिवर्णनं नामैकोनविंशतितमोऽध्यायः ॥ १९ ॥ ॥"
  }
]
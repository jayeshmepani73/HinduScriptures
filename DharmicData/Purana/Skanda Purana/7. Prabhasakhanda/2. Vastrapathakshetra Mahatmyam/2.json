[
  {
    "text": "॥ ईश्वर उवाच ॥ ॥\nततो गच्छेन्महादेवि क्षेत्रं वस्त्रापथं पुनः ॥\nयत्प्रभासस्य सर्वस्वं क्षेत्रं नाभिः प्रियं मम ॥ १ ॥\nयत्र साक्षाद्भवो देवः सृष्टिसंहारकारकः ॥\nपृथिव्यां स त्वधिष्ठाता तत्त्वानामादिमः प्रभुः ॥ २ ॥\nस स्वयंभूः स्थितस्तत्र प्रभासे भूतिदो भवः ॥\nभवतीदं जगद्यस्मात्तस्माद्भव इति स्मृतः ॥ ३ ॥\nयः सकृत्कुरुते यात्रां क्षेत्रे वस्त्रापथे पुनः ॥\nविगाह्य तत्र तीर्थानि कृतकृत्यः स जायते ॥ ४ ॥\nअथ दृष्ट्वा भवं देवं सकृत्पूज्यविधानतः ॥\nकेदारयात्राफलभाक्स भवेन्मनुजोत्तमः ॥ ५ ॥\nचैत्रे मासि भवं दृष्ट्वा न पुनर्जायते भुवि ॥\nवैशाख्यामथवा सम्यग्भवं दृष्ट्वा विमुच्यते ॥ ६ ॥\nवाराणस्यां कुरुक्षेत्रे नर्मदायां तु यत्फलम् ॥\nतत्फलं निमिषार्द्धेन भवं दृष्ट्वा दिनेदिने ॥ ७ ॥\nदुर्ल्लभस्तत्र वासस्तु दुर्ल्लभं भवदर्शनम् ॥\nप्रेतत्वं नैव तस्यास्ति न याम्या नारकी व्यथा ॥ ८ ॥\nयेषां भवालये प्राणा गता वै वरवर्णिनि ॥\nधन्यानामपि धन्यास्ते देवानामपि देवताः ॥ ९ ॥\nवस्त्रापथे मतिर्येषां भवे येषां मतिः स्थिरा ॥\nगोदानं तत्र शंसंति ब्राह्मणानां च भोजनम्॥\nपिंडदानं च तत्रैव कल्पांतं तृप्तिमा वहेत्॥ 7.2.2.१० ॥\nइति संक्षेपतः प्रोक्तं माहात्म्यं ते भवोद्भवम् ॥\nश्रुतं पापोपशमनं यज्ञायुतफलप्रदम् ॥ ११ ॥\nइति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये वस्त्रापथक्षेत्रभवमाहात्म्यवर्णनंनाम द्वितीयोऽध्यायः ॥ २ ॥"
  }
]
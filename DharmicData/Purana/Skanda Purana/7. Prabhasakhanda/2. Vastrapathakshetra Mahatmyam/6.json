[
  {
    "text": "॥ ईश्वर उवाच ॥ ॥\nअधुना संप्रवक्ष्यामि मंगलात्पश्चिमे व्रजेत् ॥\nतत्र सिद्धेश्वरं पश्येत्सर्वसिद्धिप्रदायकम् ॥ १ ॥\nतत्रैव चक्रतीर्थं तु तीर्थकोटिफलप्रदम् ॥\nलोकेश्वरं स्वयंभूतं पूर्वमिंद्रेश्वरेति च ॥ २ ॥\nदृष्ट्वा तं विधिवद्देवि ततो यक्षवनं व्रजेत् ॥\nमंगलात्पश्चिमे भागे यत्र देवी स्वयं स्थिता ॥ ३ ॥\nयक्षेश्वरी महाभागा वांछितार्थप्रदायिनी ॥\nतां संपूज्य विधानेन ततो वस्त्रापथं पुनः ॥ ४ ॥\nगिरिं रैवतकं गत्वा कुर्याद्यात्राविधानतः ॥\nमृगीकुंडादितीर्थानि संति तत्रैव कोटिशः ॥ ५ ॥\nयद्भुक्तिशिखरे देवि सीमालिंगं हि तत्स्मृतम् ॥\nदशकोटिस्तु तीर्थानि तत्र संति वरान ने ॥ ६ ॥\nयत्र वै यादवाः सिद्धाः कलौ ये बुद्धिरूपिणः ॥\nशतसहस्रार्बुदं च लिंगं तत्रैव तिष्ठति ॥ ७ ॥\nगजेंद्रस्य पदं तत्र तत्रैव  रसकूपिकाः ॥\nसप्त कुण्डानि तत्रैव रैवते पर्वतोत्तमे ॥ ८ ॥\nअंबिका च स्थिता देवी प्रद्युम्नः सांब एव च ॥\nलिंगाकारे पर्वते तु तत्र तीर्थानि कोटिशः ॥ ९ ॥\nमृगीकुंडं च तत्रैव कालमेघस्तथैव च ॥\nक्षेत्रपालस्वरूपेण महोदधि स्वयं स्थितः ॥\nदामोदरश्च तत्रैव भवो ब्रह्माडनायकः ॥ 7.2.6.१० ॥ ॥\n॥ पार्वत्युवाच ॥ ॥\nश्रुतानि तव तीर्थानि देवेश वदतस्तव ॥\nगंगा सरस्वती पुण्या यमुना च महानदी ॥ ११ ॥\nगोदावरी गोमती च नदी तापी च नर्मदा ॥\nसरयूः स्वर्णरेखा च तमसा पापनाशिनी ॥ १२ ॥\nनद्यः समुद्रसंयोगाः सर्वाः पुण्याः श्रुता मया ॥\nमोक्षारण्यानि दिव्यानि। दिव्यक्षेत्राणि यानि च ॥ १३ ॥\nनगर्यो मुक्तिदायिन्यस्ताः श्रुतास्त्वत्प्रसादतः ॥\nब्रह्मविष्णुशिवादीनां सूर्येंदुवरुणस्य च ॥ १४ ॥\nदेवताना मृषीणां च संति स्थानान्यनेकशः ॥\nपरं देव त्वया पुण्यं प्रभासं कथितं मम ॥ १५ ॥\nतस्माद्यच्चाधिकं प्रोक्तं क्षेत्रं वस्त्रापथं त्वया ॥\nशृण्वंत्या च मया पूर्वं न पृष्टं कारणं तदा ॥ १६ ॥\nइदानीं  च श्रुतं सर्वं स्वस्थाहं कारणं वद ॥\nप्रभावं प्रथमं ब्रूहि क्षेत्रस्य च भवस्य च ॥ १७ ॥\nकस्मिन्देशे च तत्तीर्थं शिवः केनात्र संस्थितः ॥\nस्वयंभूर्भगवान्रुद्रः कथं तत्र स्थितः स्वयम् ॥\nप्रभो मे महदाश्चर्यं वर्तते तद्वदाधुना ॥ १८ ॥\n॥ ईश्वर उवाच ॥ ॥\nवस्त्रापथस्य क्षेत्रस्य प्रभावं प्रथमं शृणु ॥\nपश्चाद्भवस्य माहात्म्यं शृणु त्वं च वरानने ॥ १९ ॥\nकान्यकुब्जे महाक्षेत्रे राजा भोजेति विश्रुतः ॥\nपुरा पुण्ययुगे धर्म्यः प्रजा धर्मेण शासति ॥ 7.2.6.२० ॥\nविशालाक्षो दीर्घबाहुर्विद्वान्वाग्ग्मी प्रियंवदः ॥\nसर्वलक्षणसंपूर्णो बह्वाश्चर्यविलोककः ॥ २१ ॥\nवनात्कदाचिदभ्येत्य वनपालोब्रवीदिदम् ॥\nआश्चर्यं भ्रमता देव वने दृष्टं मयाधुना ॥ २२ ॥\nगिरौ विषमभूभागे वहुवृक्षसमाकुले ॥\nमृगयूथगता नारी मया दृष्टा मृगानना ॥ २३ ॥\nमृगवत्प्लवते बाला सदा तत्रैव दृश्यते ॥\nइति श्रुत्वा वचो राजा तुष्टस्तस्मै धनं ददौ ॥ २४ ॥\nचतुरं तुरगं दिव्यं वाससी स्वर्णभूषणम्॥\nइदानीमेव यास्यामि सेनाध्यक्ष त्वया सह ॥२५॥\nअश्वानां दशसाहस्रं वागुराणां त्वनेकधा ॥\nपत्तयो यांतु  सर्वत्र वेष्टयंतु गिरिंवरम् ॥२६॥\nन हंतव्यो मृगः कश्चिद्रक्षणीया हि सा मृगी ॥\nस्त्रीवेषधारिणी नारी मृगी भवति भूतले ॥२७॥\nक्व यास्यति वराकी सा मद्बलैः परिपीडिता ॥\nशस्त्रास्त्रवर्जितं सैन्यं वनपालपदानुगम् ॥२८॥\nअहोरात्रेण संप्राप्तं बहुव्याधजनाग्रतः ॥\nअश्वाधिरूढो बलवान्भोजराजो ययौ स्वयम् ॥ २९ ॥\nनिःशब्दपदसञ्चारः संज्ञासंकेतभाषकः ॥\nगिरिं संवेष्टयामास वागुराभिः स्वयं नृपः ॥ 7.2.6.३० ॥\nवनपालेन सहितो मृगयूथं ददर्श सः ॥\nसा मृगी मृगमध्यस्था नारीदेहा मुखे मृगी ॥\nमृगवच्चेष्टते बाला धावते च मृगैः सह ॥ ३१ ॥\nअश्वगंधान्समाघ्राय सन्त्रस्ता मृगयूथपाः ॥\nक्षुब्धा भ्रान्ताः क्षणे तस्मिन्सर्वे यांति दिशो दश ॥ ३२ ॥\nमृगवक्त्रा तु या नारी मृगैः कतिपयैः सह ॥\nप्लवमाना निपतिता वागुरायां विचेतना ॥ ३३ ॥\nबलाध्यक्षेण विधृता मृगैः सह शनैर्नृपः ॥\nददर्श महदाश्चर्यं भोजराजो जनैर्वृतः ॥ ३४ ॥\nततः कोलाहलो जातः परमानंदिनिस्वनः ॥\nमृगैः सह समानिन्ये कान्यकुब्जं मृगीं नृपः ॥ ३५ ॥\nदिव्यवस्त्रसमाच्छन्ना दिव्याभरणभूषिता ॥\nनरयानस्थिता नारी प्रविवेश मृगैर्वृता ॥ ३६ ॥\nवादित्रैर्ब्रह्मघोषैश्च नीयते नृपमंदिरम् ॥\nजनैर्जानपदैर्मार्गे दृश्यते नृपमन्दिरे ॥ ३७ ॥\nनीयमाना नागरैश्च महदाश्चर्यभाषकैः ॥\nपुण्ये मुहूर्त्ते संप्राप्ते सा मृगी नृपमन्दिरम् ॥ ३८ ॥\nप्रतीहारेण राजेन्द्र वचसा वारितो जनः ॥\nगतः सेनापतिः सैन्यं गृहीत्वा स्वनिकेतनम् ॥ ३९ ॥\nराजापि स्वगृहं प्राप्य स्नात्वा संपूज्य देवताः ॥\nतां मृगीं स्नापयामास दिव्यगन्धानुलेपनाम्॥ 7.2.6.४० ॥\nकुङ्कुमेन विलिप्तांगीं दिव्यवस्त्रावगुंठिताम् ॥\nयथोचितं यथास्थानं दिव्याभरणभूषिताम् ॥ ४१ ॥\nएकांते निर्जने राजा बभाषे चारुलोचनाम् ॥\nका त्वं कस्य सुता केन कारणेन मृगैः सह ॥ ४२ ॥\nस्त्रीणां शरीरं ते कस्मान्मृगीणां वदनं कुतः ॥\nइति सर्वं समाचक्ष्व परं कौतूहलं हि मे ॥ ४३ ॥\nएवं सा प्रोच्यमानापि न बभाषे कथंचन ॥\nमूकवन्न विजानाति न च भुंक्ते सुलोचना ॥ ४४ ॥\nन भुंक्ते पृथिवीपालो न राज्यं बहु मन्यते ॥\nन दारैर्विद्यते कार्यं नाश्वैर्न च गजै रथैः ॥ ४५ ॥\nतदेव राज्यं ते दारास्ते गजास्तद्धनं बहु ॥\nप्रमदामदसंरक्तं यत्र संक्रीडते मनः ॥ ४६ ॥\nआहूयाह प्रतीहारं तया संमोहितो नृपः ॥\nपुरोधसं गुरुं विप्रानाचार्याञ्छीघ्रमानय ॥ ४७ ॥\nदैवज्ञानथ मन्त्रज्ञान्भिषजस्तांत्रिकांस्तथा ॥\nइति सन्नोदितो राज्ञा प्रतीहारो ययौ स्वयम् ॥ ४८ ॥\nआजगाम स वेगेन समानीय द्विजोत्तमान्॥\nराज्ञे विज्ञापयामास देव विप्राः समागताः ॥ ४९ ॥\nप्रवेशय गुरुं द्वाःस्थं संप्राप्तान्मद्धिते रतान् ॥\nइति सन्नोदितो राज्ञा तथा चक्रे स बुद्धिमान्॥ 7.2.6.५० ॥\nअभ्युत्थाय नृपः पूर्वं नमस्कृत्य प्रपूज्य च ॥\nआसनेषूपविष्टांस्तान्बभाषे कार्यतत्परः ॥ ५१ ॥\nइदमाश्चर्यमेवैकं कथं शक्यं निवेदितुम् ॥\nजानीत हि स्वयं सर्वे लोकतः शास्त्रतोऽपि वा ॥ ५२ ॥\nकथमेषा समुत्पन्ना कस्येदं कर्मणः फलम् ॥\nअस्यां केन प्रकारेण वचनं मानुषं भवेत् ॥ ५३ ॥\nस्वयं मनुष्यवदना कथमेषा भविष्यति ॥\nसावधानैर्द्विजैर्भूयः सर्वं संचिन्त्य चोच्यताम् ॥ ५४ ॥\n॥ विप्रा ऊचुः ॥ ॥\nदेव सारस्वतो नाम कुरुक्षेत्रे द्विजोत्तमः ॥\nऊर्द्ध्वरेताः सरस्वत्यां तपस्तेपे जितेन्द्रियः ॥ ५५ ॥\nकथयिष्यति सर्वं ते तेनादिष्टा मृगी स्वयम् ॥\nइति श्रुत्वा वचो राजा ययौ सारस्वतं द्विजम् ॥ ५६ ॥\nसरस्वतीजले स्नातं प्रभासे ध्यानतत्परम् ॥\nदृष्ट्वा प्रदक्षिणीकृत्य साष्टांगं तं प्रणम्य च ॥\nउपविष्टो नृपो भूमौ प्रांजलिः सञ्जितेन्द्रियः ॥ ५७ ॥\nमनुष्यपदसंचारं श्रुत्वा ज्ञात्वा च कारणम् ॥\nसारस्वतो बभाषेऽथ तं नृपं भक्तितत्परम् ॥ ५८ ॥\n॥ सारस्वत उवाच ॥ ॥\nभोजराज शुभं तेस्तु ज्ञातं तत्कारणं मया ॥\nमृगानना त्वया नारी समानीता वनात्किल ॥ ५९ ॥\nमहदाश्चर्यमेवैतत्तव चेतसि वर्त्तते ॥\nआदिष्टा तु मया बाला सर्वं ते कथयिष्यति ॥ 7.2.6.६० ॥\nजानाम्यहं महाराज चरित्रं जन्म यादृशम् ॥\nआश्चर्यं संभवेल्लोके कथ्यमानं तया स्वयम् ॥ ६१ ॥\nइत्यादिश्य गतो वेगाद्रथेनादित्यवर्चसा ॥\nअहोरात्रद्वयेनैव संप्राप्तो नृप मन्दिरम् ॥ ६२ ॥\nप्रविश्य च मृगीं दृष्ट्वा यत्रास्ते मृगलोचना ॥\nतया सारस्वतो ज्ञातो धर्मज्ञः सर्वविद्द्विजः ॥ ६३ ॥\n॥ मृग्युवाच ॥ ॥\nएष सर्वं हि जानाति कारणं यच्च यादृशम् ॥\nवर्त्तमानं भविष्यं च भूतं यद्भुवनत्रये ॥ ६४ ॥\nएतेन मरणं ज्ञातं मदीयं पूर्वजन्मनि ॥\nवस्त्रापथे  महाक्षेत्रे तपस्तप्तं भवालये ॥ ६५ ॥\nविधूय कलुषं सर्वं ज्ञानमुत्पाद्य यत्नतः ॥\nजरामरणनिर्मुक्तः प्रत्यक्षं दृष्टवान्भवम् ॥ ६६ ॥\nअस्य तुष्टो भवो देवो ज्ञातं तीर्थस्य कारणम् ॥\nआदिष्टया मया वाच्यं भवेज्जन्मनि कारणम् ॥ ६७ ॥\nइति चिन्तापरा यावत्तावद्विप्रः समागतः ॥\nतस्मै प्रणामपरमा मूर्च्छिता निपपात सा ॥ ६८ ॥\nअथ सारस्वतो ज्ञानाज्ज्ञातवान्कारणं च तत् ॥\nआनयन्तु द्विजा वेगात्कलशं तोयसंभृतम् ॥ ॥ ६९ ॥\nसवौंषधीः पल्लवांश्च दूर्वाः पुष्पाणि चाक्षतान्॥\nधूपं च चंदनं चैव गोमयं मधुसर्पिषी ॥ 7.2.6.७० ॥\nइत्यादिष्टैर्द्विजैर्वेगात्समानीतं नृपाज्ञया ॥\nउपलिप्य च भूभागं स्वस्तिकं संनिवेश्य च ॥ ७१ ॥\nतत्राग्निकार्यं कृत्वाऽथ वेदान्कुंभे निधाय सः ॥\nइन्द्रं तस्मिंश्च विन्यस्य दिक्पालांश्च यथाक्रमम् ॥\nहुत्वाग्निं स चरुं कृत्वा ग्रहपूजामकारयत् ॥ ७२ ॥\nतोयं सुवर्णपात्रस्थं कृत्वा कुंभान्स्वयं गुरुः ॥\nअभिषेकं ततश्चक्रे मुहूर्ते सार्वकामिके ॥ ७३ ॥\nअभिषिक्ता तु सा तेन पूता स्नानार्थवारिणा ॥\nजाता सचेतना बाला सर्वं पश्यति चक्षुषा ॥ ७४ ॥\nशृणोति सर्वं जानाति चरित्रं पूर्वजन्मनः ॥\nबदरीफलमात्रं तु पुरोडाशं ददौ गुरुः ॥ ७५ ॥\nतयोपभुक्तं यत्नेन ततश्चक्रे स मार्ज्जनम् ॥\nमानुषे वचने कर्णे ददौ ज्ञानं गुरुस्ततः ॥ ७६ ॥\nगुरवे दक्षिणां दत्त्वा ततः सा च मृगानना ॥\nभोजराजाय सर्व च चरित्रं पूर्वजन्मनः ॥ ॥ ७७ ॥\nवक्तुं प्रचक्रमे बाल्याद्यद्वृत्तं पूर्वजन्मनि ॥\nनमस्कृत्य गुरुं पूर्वं ब्राह्मणान्क्षत्रियांस्तथा ॥ ७८ ॥\n॥ मृग्युवाच ॥ ॥\nन विषादस्त्वया कार्यो राजञ्च्छ्रुत्वा मयोदितम् ॥\nइतस्त्वं सप्तमे स्थाने कलिंगाधिपतेः सुतः ॥ ७९ ॥\nमृते पितरि बालस्त्वं स्वभिषिक्तः स्वमंत्रिभिः ॥\nअहं हि वंगराजस्य संजाता दुहिता किल ॥ 7.2.6.८० ॥\nपरिणीता त्वया देव पित्रा दत्ता स्वयं नृप ॥\nत्वयाऽहं पट्टमहिषी कृता योषिद्वरा यतः ॥ ८१ ॥\nयुवा जातः क्रमेणैव हिंस्रः क्रूरो बभूव ह ॥\nन वेदशास्त्रकुशलो दयाधर्मविवर्जितः ॥ ८२ ॥\nलुब्धो मानी महाक्रोधी सत्याचार बहिष्कृतः ॥\nन देवं न गुरुं विप्रान्नो जानाति दुराशयः ॥ ८३ ॥\nविरक्ता हि प्रजास्तस्य ब्राह्मणोच्छेदकारकः ॥\nसमासन्नैर्नृपैस्तस्य देशः सर्वो विलुंपितः ॥\nसैन्यं सर्वं समादाय युद्धायोपजगाम सः ॥ ८४ ॥\nसहैवाहं गता देव युद्धं जातं नृपैः सह ॥\nहारितं सैनिकैस्तस्य गता नष्टा दिशो दश ॥ ८५ ॥\nत्यक्त्वा धर्मं निजं राजा पलायनपरोऽभवत् ॥\nगच्छमानस्तु नृपतिः शत्रुभिः परिपीडितः ॥ ८६ ॥\nतवास्मिवादी दुष्टात्मा हतो लोकविरोधकः ॥\nदेहं तस्य गृहीत्वाग्नौ प्रविष्टाहं नृपोत्तम ॥ ८७ ॥\nमृतस्यैवं गतिर्नास्ति नरके स विपच्यते ॥\nमृतं कांतं समादाय भार्याग्नौ प्रविशेद्यदि ॥ ८८ ॥\nसा तारयति पापिष्ठं यावदाभूतसंप्लवम् ॥\nइह पापक्षयं कृत्वा पश्चात्स्वर्गे महीयते ॥ ८९ ॥\nअतस्त्वं ब्राह्मणो जातो देशे मालवके नृप ॥\nतस्यैव तत्र भार्याहं संभूता ब्राह्मणी नृप ॥ 7.2.6.९० ॥\nधनधान्यसमृद्धोऽभूत्तथा जीवधनाधिकः ॥\nमृतः पिता मृता माता स च भ्रातृविवर्जितः ॥ ९१ ॥\nधनधान्यसमृद्धोऽपि लुब्धो भ्रमति भूतले ॥\nअतीव कोपनो विप्रो वेदपाठविवर्जितः ॥ ९२ ॥\nस्नानसंध्यादिहीनश्च मायावी याचते जनम् ॥\nभक्तिं करोमि परमां स च क्रुध्यति मां प्रति ॥ ९३ ॥\nसंतानं तस्य वै नास्ति धनरक्षापरो हि सः ॥\nन ददाति न चाश्नाति न जुहोति स रक्षति ॥ ९४ ॥\nन तर्पणं तिलैर्विप्रो विदधात्यतिलो भतः ॥\nकार्त्तिकेऽपि च संप्राप्ते विष्णुपूजाविवर्जितः ॥ ९५ ॥\nदीपं ददाति नो विप्रो मासमेकं निरन्तरम् ॥\nन भुंक्ते शाकपत्रं स एकाहारो निरंतरम् ॥ ९६ ॥\nमासे नभस्ये संप्राप्ते प्राप्ते कृष्णे नृपोत्तम ॥\nन करोति गृहे श्राद्धं स्नानतर्पणवर्जितः ॥ ९७ ॥\nन जानाति दिनं पित्र्यं पक्षमेकं निरन्तरम् ॥\nअन्यत्र भुंक्ते विप्रोऽसौ क्षयाहेऽपि समागते ॥ ९८ ॥\nमकरस्थेऽपि संक्रांतौ कृशरान्नं ददाति न ॥\nतिलान्सुवर्णं तारं वा वस्त्रं वा फलमेव च ॥\nशाकपत्रं स पुष्पं वा न ददाति तथेंधनम् ॥ ९९ ॥\nगवां गवाह्निकं नैव कथं मुक्तिर्भविष्यति ॥\nन याति विष्णुशरणं संप्राप्ते दक्षिणायने ॥ 7.2.6.१०० ॥\nधेनुं ददाति नो विप्रो ग्रहणे चंद्रसूर्ययोः ॥ १०१ ॥\nएकापि दत्ता सुपयस्विनी सा सवस्त्रघंटाभरणोपपन्ना ॥\nवत्सेन युक्ता हि ददाति दात्रे मुक्तिं कुलस्यास्य करोति वृद्धिम्॥ १०२ ॥\nयावंति रोमाणि भवंति तस्यास्तावंति वर्षाणि महीयते सः ॥\nब्रह्मालये सिद्ध गणैर्वृतोऽसौ संतिष्ठते सूर्यसमानतेजाः ॥ १०३ ॥\nदेवालयं नो विदधाति वापीं कूपं तडागं न करोति कुण्डम् ॥\nपुण्यं विवाहं सुजनोपकारं नासौ सतां वा द्विजमंदिरं च ॥ १०४ ॥\nधनं सदा भूमिगतं करोति धर्मं न जानाति कुलस्य चासौ ॥\nअहं हि तस्यानुगता भवामि कथं हि कांतं परिवं चयामि ॥ १०५ ॥\nएवं हि वर्त्तमानः स कालधर्ममुपेयिवान् ॥\nधनलोभान्मया देव मरणं परिवर्जितम् ॥१०६॥\nपश्यन्त्या गोत्रिभिः सर्वं गृहीतं धनसंचयम् ॥\nकालेन महता देव मृताऽहं द्विजमंदिरे ॥ १०७ ॥\nश्वेतसर्पः समभवद्देशे तस्मिन्नरोत्तम ॥\nतत्रैवाहं ब्राह्मणस्य संजाता तनया नृप ॥ १०८ ॥\nवर्षेष्टमे तु संप्राप्ते परिणीता द्विजन्मना ॥\nतस्मिन्नेव गृहे सर्पो मदीये वसते नृप ॥ १०९ ॥\nभार्या ममेति संदष्टो रात्रौ भर्त्ता महा हिना ॥\nमृतोऽपि ब्राह्मणैः सर्पो लगुडैर्विनिपातितः ॥ 7.2.6.११० ॥\nवैधव्यं मम दत्त्वा तु द्विजसर्पौ मृतावुभौ ॥\nपित्रा मात्रा महाशोकं कृत्वा मे मुण्डितं शिरः ॥ १११ ॥\nवसाना श्वेतवस्त्रं च विष्णुभक्तिपरायणा ॥\nमासोपवासनिरता यानि तीर्थान्यनेकशः ॥ ११२ ॥\nसर्पस्तु मकरो जातो गोदावर्यां शिवालये ॥\nदेवं भीमेश्वरं द्रष्टुं गताऽहं स्वजनैः सह ॥ ११३ ॥\nयावत्स्नातुं प्रविष्टाऽहं वृता सर्वजनैर्नृप ॥\nमकरेण तदा दृष्टा भार्येयं मम वल्लभा ॥\nगृहीता मकरेणाहं नेतुमंतर्जले नृप ॥ ११४ ॥\nहाहाकारः समभवज्जनः क्षुब्धः समंततः ॥\nकुंताघातेन केनासौ मकरस्तु निपातितः ॥ ११५ ॥\nझषवक्त्रः स्थिता चाहं मृता कृष्टा जनैर्बहिः ॥\nअग्निं दत्त्वा जले क्षिप्त्वा भस्म लोका गृहान्गताः ॥ ११६ ॥\nस्त्रीवधाल्लुब्ध्वको जातो झषस्तीर्थप्रभावतः ॥\nमानुषीं योनिमापन्नस्तस्मिन्नेव महावने ॥११७॥\nअग्नेर्जलाच्च सर्पाच्च गजात्सिंहादवृषादपि ॥\nझषाद्विस्फोटकान्मृत्युर्येषां ते नरके गताः ॥ ११८ ॥\nआत्महा भ्रूणहा स्त्रीहा ब्रह्मघ्नः कूटसाक्ष्यदः ॥\nकन्याविक्रयकर्ता च मिथ्या ब्रतधरस्तु यः ॥ ॥ ११९ ॥\nविक्रीणाति क्रतुं यस्तु मद्यपः स्याद्द्विजस्तु यः ॥\nराजद्रोही स्वर्णचौरो ब्रह्मवृत्तिविलोपकः ॥ 7.2.6.१२० ॥\nगोघ्नस्तु निक्षेपहरो ग्रामसीमाहरस्तु यः ॥\nसर्वे ते नरकं यांति या च स्त्री पतिवंचका ॥ १२१ ॥\nझषमृत्युप्रभावेन जाता क्रौंची वने नृप ॥\nगोदावरीवने व्याधो भ्रमते मृगमार्गकः ॥ १२२ ॥\nवने क्रौंचः सकामो मां मुदा कामयितुमुद्यतः ॥\nदृष्टाहं भ्रमता तेन व्याधेनाकृष्य कार्मुकम् ॥ १२३ ॥\nहतः क्रौंचो मृतो राज न्नष्टा स्थानादहं ततः ॥\nगोदावरीवने तस्मिन्नेवंरूपं ददर्श तम् ॥ १२४ ॥\nऋषिर्व्याधं शशापाथ दृष्ट्वा कर्म विगर्हितम् ॥\nकामधर्ममकुर्वाणं प्रिया संभाषतत्परम् ॥\nक्रौंचं त्वमवधीर्यस्मात्तस्मात्सिंहो भविष्यसि ॥ १२५ ॥\nऋषिस्तेन विनीतेन स्थित्वा सन्तोषितो नृप ॥\nऋषिर्वदति तस्याग्रे न मे मिथ्या वचो भवेत् ॥ १२६ ॥\nसिंहस्थस्य प्रसादं ते करिष्ये मुक्तिहेतवे ॥\nसुराष्ट्रदेशे भविता सिंहो रैवतके गिरौ ॥ १२७ ॥\nवस्त्रापथे महा क्षेत्रे मुक्तिस्ते विहिता ध्रुवा ॥\nइत्युक्त्वा स ऋषिर्देव गतो भीमेश्वरं प्रति ॥\nदुर्वचःश्रवणाद्व्याधः क्रमात्पंचत्वमाययौ ॥ १२८ ॥\nक्रौंची क्रौंचवियोगेन गता सा च वनांतरे ॥\nमृता दैववशाज्जाता मृगी रैवतके गिरौ ॥ १२९ ॥\nमृगयूथगता नित्यं मोदते मदविह्वला ॥\nव्याधः सिंहः समभवद्गिरेस्तस्य महावने ॥ 7.2.6.१३० ॥\nकामार्ता भ्रमता दृष्टा मृगी सिंहेन यत्नतः ॥\nतत्र संभ्रमते नित्यं सिंहश्चापि मृगी वने ॥ १३१ ॥\nसिंहोऽपि दैवयोगेन ममेयमिति मन्यते ॥\nपरं हिंस्रस्वभावेन तामादातुं प्रचक्रमे ॥ १३२ ॥\nचलत्वं मृगजातीनां विहितं वेधसा स्वयम् ॥\nपुनर्गता मृगी यूथं क्रीडते चारुलोचना ॥ १३३ ॥\nभवस्य पश्चिमे भागे तत्र रैवतके गिरौ ॥\nअनुयातः शनैः सोऽथ मृगेन्द्रो मृगयूथपः ॥\nउत्पपात ततः सिंहो  संघस्य मूर्द्धनि ॥ १३४ ॥\nसिंहस्य न मृगैः कार्यं हरिणीं प्रति पश्यतः ॥\nयत्र सा हरिणी याति ययौ सिंहस्तथैव ताम् ॥ १३५ ॥\nयदा वेगं मृगी चक्रे सिंहः कुद्धस्तदा वने ॥\nसिंहोऽपि वेगवाञ्जातो मृगीवेगाधिकोऽभवत् । १३६ ॥\nयदा सिंहेन संक्रांता ददौ झम्पां मृगी तु सा ॥\nभवस्याग्रे नदीतोये पतिता जलमूर्द्धनि ॥ १३७ ॥\nलंबते तु शरीरं मे वेणौ प्रोतं शिरो मम ॥\nसिंहः सहैव पतितो मृतः पयसि मध्यतः ॥ १३८ ॥\nस्वर्णरेषाजले देव विशीर्णं मम तद्वपुः ॥\nन तु वक्त्रं निपतितं त्वक्सारशिरसि स्थितम् ॥ १३९ ॥\nएतच्चरित्रं यत्सर्वं दृष्टं सारस्वतेन वै ॥\nतत्तीर्थस्य प्रभावेन सिंहस्त्वं समजायथाः ॥ 7.2.6.१४० ॥\nइदं हि सप्तमं जन्म सर्वपापक्षयोदयम् ॥\nकान्यकुब्जे महादेशे राजा भोजेतिविश्रुतः ॥ १४१ ॥\nअहं हि हरिणीगर्भे जाता मानुषरूपिणी ॥\nजातं वक्त्रं मृगीणां मे यस्मान्न पतितं जले ॥ १४२ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्रमाहात्म्ये भवमाहात्म्ये मृगाननाभोजवृत्तान्तवर्णने सारस्वतमहर्षिसंस्कृतपुरोडाशप्राशनसमुप लब्धस्पष्टवाक्प्रसर मृगाननाकथितोभयप्राक्सप्तजन्मवृत्तान्तवर्णनंनाम षष्ठोऽध्यायः ॥ ६ ॥"
  }
]
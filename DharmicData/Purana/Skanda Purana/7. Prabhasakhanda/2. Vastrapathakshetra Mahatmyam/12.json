[
  {
    "text": "॥ सारस्वत उवाच ॥ ॥\nगंगोदकं मधुघृते कुंकुमागुरुचंद नम् ॥\nगुग्गुलं बिल्वपत्राणि बकपुष्पं च यो वहेत् ॥ १ ॥\nपदचारी शुचितनुर्भारं स्कन्धे निधाय च ॥\nतीर्थे स्नात्वा शिवं विष्णुं ब्रह्माणं शंकरं प्रियम् ॥ २ ॥\nदृष्ट्वा निवेदयेद्यस्तु स मुक्तः सर्वबन्धनैः ॥\nस नरो गणतां याति यावदाभूतसंप्लवम् ॥ ३ ॥\nकलत्रमित्रपुत्रैर्वा भ्रातृभिः स्वजनैर्नरैः ॥\nसहितो वा नरैर्याति तीर्थे देवं विचिंत्य च ॥ ४ ॥\nदेवमूर्तिं शुभां कृत्वा रथस्थां सुप्रतिष्ठिताम् ॥\nचन्दनागुरुकर्पूरैरर्चितां कुंकुमेन च ॥ ५ ॥\nपूजयन्विविधैः पुष्पैर्धूपदीपादिकैर्नृप ॥\nगीतनृत्यैः सवादित्रैर्हास्यलास्यैरनेकधा ॥ ६ ॥\nधरित्रीं कांचनं गाश्च जलान्नवसनानि च ॥\nतृणेन्धने प्रियां वाणीं यच्छन्याति नरो यदि ॥ ७ ॥\nदेवांगनाकरग्राहगृहीतो नन्दनं वनम् ॥\nप्राप्य भुंक्ते शुभान्भोगान्यावदाचन्द्रतारकम् ॥ ८ ॥\nतीर्थे संचरितः पुरुषो रोगैः प्राणान्विमुञ्चति ॥\nअदृष्ट्वा दैवतं तीर्थे दृष्टतीर्थफलं लभेत् ॥ ९ ॥\nसंसारदोषान्विविधान्विचिन्त्य स्त्रीपुत्रमित्रेष्वपि बंधमुक्तः ॥\nविज्ञाय बद्धं पुरुषं प्रधानैः स सर्वतीर्थानि करोति देहम् ॥ 7.2.12.१० ॥\nआजन्मजन्मांन्तरसंचितानि दग्ध्वा स पापानि नरो नरेन्द्र ॥\nतेजोमयं सर्वगतं पुराणं भवोद्भवं पश्यति मुच्यते सः ॥११॥\nतीर्थे विप्रवचो ग्राह्यं स्नात्वा संध्यार्चनादिकम् ॥\nदर्भास्तिला हविष्यान्नं प्रयोगाः श्रद्धया कृताः ॥१२॥\nअगस्त्यं भृङ्गराजं च पुष्पं शतदलं शुभम् ॥\nकर्पूरागुरुश्रीखंडं कुंकुमं तुलसीदलम् ॥ १३ ॥\nबिल्वप्रमाणपिंडेषु दीपोद्द्योतितभूमिषु ॥\nतांबूल फलनैवेद्यं तिलदर्भोदकेन च ॥ १४ ॥\nतीर्थे संकल्पितं मर्त्यैस्तदनंतं प्रजायते ॥\nअयने विषुवे चैव संक्रांतौ ग्रहणेषु च ॥ १५ ॥\nमासांतेऽपर पक्षे तु क्षयाहे पितृमातृके ॥\nगजच्छायां त्रयोदश्यां द्रव्ये प्राप्तौ द्विजोत्तमः ॥ १६ ॥\nगृहे श्राद्धं प्रकुर्वीत पितॄणामृणमुक्तये ॥\nगृहाच्छतगुणं नद्यां या नदी याति सागरम् ॥ १७ ॥\nप्रभासे पुष्करे राजन्गंगायां पिंडतारके ॥\nप्रयागे नृपगोमत्यां भवदामोदराग्रतः ॥ १८ ॥\nनर्मदादिषु तीर्थेषु कुर्याच्छ्राद्धं नरो यदि ॥\nसर्वपापविनिर्मुक्तः पितरो यांति सद्गतिम्॥ १९ ॥\nसंतानमुत्तमं लब्ध्वा भुक्त्वा भोगाननुत्तमान् ॥\nदिव्यं विमानमारुह्य प्रान्ते याति सुरालयम्॥ 7.2.12.२० ॥\nजातकर्मादियज्ञेषु विवाहे यज्ञकर्मणि ॥\nदेवप्रतिष्ठाप्रारंभे वृद्धिश्राद्धं प्रकल्पयेत् ॥ २१ ॥\nतृप्यन्ति देवताः सर्वा स्तृप्यंति पितरो नृणाम्॥\nवृद्धिश्राद्धकृतो गेहे जायते सर्वमंगलम् ॥ २२ ॥\nकामः क्रोधश्च लोभश्च मोहो मद्यमदादयः ॥\nमाया मात्सर्यपैशुन्यमविवेको विचारणा ॥ २३ ॥\nअहंकारो यदृच्छा च चापल्यं लौल्यता नृप ॥\nअत्यायासोप्यनायासः प्रमादो द्रोहसाहसम् ॥ २४ ॥\nआलस्यं दीर्घसूत्रत्वं परदारोपसेवनम् ॥\nअल्पाहारो निराहारः शोकश्चौर्यं नृपोत्तम ॥ २५ ॥\nएतान्दोषान्गृहे नित्यं वर्जयन्यदि वर्तते ॥\nस नरो मण्डनं भूमेर्देशस्य नगरस्य च ॥ २६ ॥\nश्रीमान्विद्वान्कुलीनोऽसौ स एव पुरुषोत्तमः ॥\nसर्वतीर्थाभिषेकश्च नित्यं तस्य प्रजायते ॥ २७ ॥\nतदा तीर्थफलं सम्यक्त्यक्तदोषस्य जायते ॥\nस्नानं सन्ध्या जपो होमः पितृदेवर्षितर्पणम् ॥\nश्राद्धं देवस्य पूजा च त्यक्तदोषस्य जायते ॥ २८ ॥\nप्रयागे वा कुरुक्षेत्रे सरस्वत्यां च सागरे ॥\nगयायां वा रुद्रपदे नरनारायणाश्रमे ॥ २९ ॥\nप्रभासे पुष्करे कृष्णे गोमत्यां पिंडतारके ॥\nवस्त्रापथे गिरौ पुण्ये तथा दामोदरे नृप ॥ 7.2.12.३० ॥\nभीमेश्वरे नर्मदायां स्कांदे रामेश्वरादिषु ॥\nउज्जयिन्यां महाकाले वाराणस्यां च भूर्भुवः ॥ ३१ ॥\nकालिंद्यां मथुरायां च सकृद्याति नरो यदि ॥\nसदोषो मुच्यते दोषैर्ब्रह्महत्यादिभिः कृतैः ॥ ॥ ३२ ॥\nअपि कीटः पतंगो वा पक्षी वा सूकरोऽपि वा ॥\nखरोष्ट्रकुंजरा वाजिमृगसिंहसरीसृपाः ॥ ३३ ॥\nज्ञानतोऽज्ञानतो राजंस्तेषु स्था नेषु ये मृताः ॥\nसर्वे ते पुण्यकर्माणः स्वर्गं भुक्त्वा सुखं बहु ॥ ३४ ॥\nचतुर्वर्णेषु सर्वे ते जायंते कर्मबंधनात् ॥\nकर्मबंधं विहायाशु मुक्तिं यांति नराः पुनः ॥ ३५ ॥\nमोदंते तीर्थमरणात्स्वर्गभोगावसानतः ॥\nसंप्राप्य भारते खंडे कर्मभूमिं महोदयम् ॥ ३६ ॥\nअनेकाश्चर्यसंयुक्तं बहुपर्वतमंडितम् ॥\nगंगायाः सरितः सर्वाः समुद्रैः सह संगताः ॥ ३७ ॥\nपदेपदे निधानानि संति तीर्थान्यनेकशः ॥\nयेषां स्मरणमात्रेण सर्वपापक्षयो भवेत् ॥ ३८ ॥\nपातालमार्गा बहवः स्वर्गमार्गश्च दृश्यते ॥\nगगने दृश्यते सूर्यो हृदये दृश्यते हरः ॥ ३९ ॥\nध्यानेन ज्ञानयोगेन तपसा वचसा गुरोः ॥\nसत्येन साहसेनैव दृश्यते भुवनत्रयम् ॥ 7.2.12.४० ॥\nवेदस्मृतिपुराणैश्च ये न पश्यंति भूतलम् ॥\nपातालं स्वर्गलोकं च वंचितास्ते नरा इह ॥ ४१ ॥\nये विरज्यंति न स्त्रीषु कामासक्ता विचेतसः ॥\nदेहोन्यथा वरस्त्रीणामन्यथा तैश्च चिंतितम् ॥ ४२ ॥\nजन्मभूमिषु ते रक्ता जन्यंते जंतवः पुनः ॥\nमुक्तिमार्गात्पुनर्भ्रष्टा जायंते पशुयोनिषु ॥ ४३ ॥\nधनानि संप्राप्य वराटिकां ये द्विजातिमुख्याय विधाय पूजाम् ॥\nयच्छंति नो निर्मलचेतना ये नराधमा दैवहता मृतास्ते ॥ ४४ ॥\nदेहं सुपुष्टं विजरं च यौवनं लब्ध्वा न गंगादिषु यांति ये नराः ॥\nमाता पिता नो न सुतो न बांधवो भार्या स्वसा नो दुहिता न विद्यते ॥ ४५ ॥\nएकस्तु यो याति कथं न क्लिश्यते मूर्खो न जानाति भवं महेश्वरम् ॥\nस्नात्वा न पश्यंति हरं महेश्वरं दैवेन ते वै मुषिता नराधमाः ॥ ४६ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे द्वितीये वस्त्रापथक्षेत्रमाहात्म्ये यात्रा विधिवर्णनंनाम द्वादशोऽध्यायः ॥ १२ ॥"
  }
]
[
  {
    "text": "॥ राजोवाच ॥\nअथासौ वामनो विप्रः प्रविष्टो गहने वने ॥\nएकाकी किं चकाराथ कौतुकं तद्वदस्व मे ॥ १ ॥\n॥ सारस्वत उवाच ॥ ॥\nअथासौ वामनो विप्रो गत्वा रैवतके गिरौ ॥\nस्वर्णरेखानदीतोये स्नात्वाथ विधिपूर्वकम् ॥ २ ॥\nसुगंधपुष्पधूपाद्यैर्देवं संपूज्य भक्तितः ॥\nतस्थौ तदग्रतो राजन्नेकाकी निर्जने वने ॥३ ॥\nसर्वसत्त्वसमायुक्ते सरीसृपसमाकुले॥\nअनेकस्वरसंघुष्टे मयूरध्वनिनादिते ॥ ४ ॥\nकोकिलारावरम्ये च वनकुक्कुटघोषिते ॥\nखद्योतद्योतिते तस्मिन्वलीमुखविधूनिते ॥५॥\nक्वचिद्वंशाग्निना शांते क्वचित्पुष्पितपादपे ॥\nगगनासक्तविटपे सूर्यतापविवर्जिते ॥६॥\nलुब्धकाघात संत्रस्तभ्रांतसूकरशंबरे ॥\nसंहृष्टक्षत्रियवातस्थानदानविचक्षणे ॥ ७॥\nअनेकाश्चर्यसंपन्नं सस्मार मनसा हरिम् ॥\nतं भीतमिव विज्ञाय नरसिंहः समाययौ ॥ ८ ॥\nरक्षार्थं तस्य विप्रस्य बभाषे पुरतः स्थितः ॥\nन भेतव्यं त्वया विप्र वद ते किं करोम्यहम् ॥ ९ ॥\n॥ विप्र उवाच ॥ ॥\nयदि तुष्टो वरो देयो नरसिंह त्वया मम ॥\nसदात्र रक्षा कर्त्तव्या सर्वेषां तीर्थवासिनाम् ॥7.2.16.१० ॥\nदेवस्याग्रे सदा स्थेयं यावदिंद्राश्चतुर्द्दश ॥\nएवमस्त्विति तं प्रोच्य तथा चक्रे हरिस्तदा ॥ ११ ॥\nअतो दामोदरस्याग्रे नरसिंहः स पूज्यते ॥\nवनं सौम्यं कृतं तेन तीर्थरक्षां करोति सः ॥ १२ ॥\nभूतप्रेतादिसंवासो वने तस्मिन्न जायते ॥\nनरसिंहप्रभावेन नष्टं सिंहादिजं भयम् ॥ १३॥\nकार्त्तिके वासरे विष्णोर्द्वादश्यां पारणे कृते ॥\nदामोदरं नमस्कृत्य भवं द्रष्टुं ततो ययौ ॥ १४ ॥\nचतुर्दश्यां कृतस्नानो भवं संपूज्य भावतः ॥\nभवभावभवं पापं भस्मीभूतं भवार्चनात् ॥ १५॥\nस क्षीणपापनिचयो जातो देवस्य दर्शनात् ॥\nभवस्याग्रे स्थितं शांतं तथा वस्त्रापथस्य च ॥ १६॥\nतं कालमेघं समभ्यर्च्य ततो वस्त्रापथं ययौ ॥\nदेवं संपूज्य मंत्रैः स वेदोक्तैर्विधिपूर्वकम् ॥ १७ ॥\nधूपदीपादिनैवेद्यैः सर्वं चक्रे स वामनः ॥\nप्रदक्षिणाशतं कृत्वा भवस्याग्रे व्यवस्थितः ॥ १८ ॥\nयावन्निरीक्षते सर्वं तावत्पश्यति पर्वतम् ॥\nउज्जयंतं गिरिवरं मैनाकस्य सहोदरम् ॥ १९ ॥\nसुराष्ट्रदेशे विख्यातं युगादौ प्रथमं स्थितम् ॥\nभूधरं भूधरैर्युक्तं शिलापादपमंडितम् ॥ 7.2.16.२० ॥\nतं दृष्ट्वा चिंतयामास सूक्ष्मान्धर्मान्स वामनः ॥\nअल्पायासान्सुबहुलान्पुत्रलक्ष्मीप्रदायकान् ॥ २१ ॥\nअवश्यं क्रिय माणेषु स्वधर्म उपजायते ॥\nदृष्ट्वा नदीं सागरगां स्नात्वा पापैः प्रमुच्यते ॥ २२ ॥\nगां स्पृष्ट्वा ब्राह्मणं नत्वा संपूज्य गुरुदेवताः ॥\nतपस्विनं यतिं शांतं श्रोत्रियं ब्रह्मचारिणम् ॥ २३ ॥\nपितरं मातरं भगिनीं तत्पतिं दुहितां पतिम् ॥\nभागिनेयमथ दौहित्रं मित्रसंबधिबांधवान् ॥\nसंभोज्य पातकैः सर्वैर्मुच्यंते गृहमेधिनः ॥ २४ ॥\nराजा गजाश्वनकुलं सतीवृषमहीधराः ॥\nआदर्शक्षीरवृक्षाश्च सततान्नप्रदास्तु ते ॥ २५ ॥\nदृष्टमात्राः पुनन्त्येते ये नित्यं सत्यवादिनः ॥\nवेदधर्मकथां श्रुत्वा भुक्तिमुक्तिप्रदा नरान् ॥२६॥\nस्मृत्वा हरिहरौ गंगां कृत्वा तीरेण मार्जनम् ॥\nगत्वा जागरणे विष्णोर्दत्त्वा दानं च शक्तितः ॥ २७॥\nतांबूलं कुसुमं दीपं नैवेद्यं तुलसीदलम् ॥\nगीतं नृत्यं च वाद्यं च विधाय सुरमंदिरे ॥ २८ ॥\nएते सूक्ष्माः स्मृता धर्माः क्रियमाणा महोदयाः ॥\nअतो गिरीन्द्रं पश्यामि सर्वदेवालयं शुभम् ॥२९ ॥\nतेषां करतले स्वर्गः शिखरं यांति ये नराः ॥ 7.2.16.३०॥\nइति ज्ञात्वा समा रूढो वामनो गिरिमूर्द्धनि ॥\nऐरावतपदाक्रांत्या यत्र तोयं विनिःसृतम् ॥३१॥\nततः शिखरमारूढां भवानीं स्कन्दमातरम् ॥\nद्रष्टुं स वामनो याति शिखरे गगनाश्रिते ॥ ३२ ॥\nयथायथा गिरिवरे समारोहंति मानवाः ॥\nतथातथा विमुच्यंते पातकैः सर्वदेहिनः ॥ ३३ ॥\nइति कृत्वा मतिं विप्रो   जगाम गिरिमूर्द्धनि ॥\nभवभक्तो भवानीं स ददर्श स्कन्दमातरम् ॥३४॥\nअंबेति भाषते स्कंदस्ततोऽन्ये सर्वदेवताः ॥\nपृथिव्यां मानवाः सर्वे पाताले सर्वपन्नगाः ॥ ३५ ॥\nअतो ह्यंबेति विख्याता पूज्यते गिरिमूर्द्धनि ॥\nसंपूज्य विविधैर्मुख्यैः फलैर्नानाविधैर्द्विजः ॥ ३६ ॥\nगगनासक्तशिखरे संस्थितः कौतुकान्वितः ॥\nएकाकी शिखरे तस्मिन्नूर्द्ध्वबाहुर्व्यवस्थितः ॥३७॥\nनिरीक्ष्य मेदिनीं सर्वां सपर्वतससागराम्॥\nआद्यं सनातनं देवं भास्करं त्रिगुणात्मकम् ॥३८॥\nसर्वतेजोमयं सर्वदेवं देवैर्नमस्कृतम् ॥\nभ्रममाणं निराधारं कालमानप्रयोजकम् ॥३९॥\nयावत्पश्यति तं विप्रस्तावत्पश्यति शंकरम् ॥\nदिगंबरं भवं देवं समंतादश्मगुंठितम् ॥ 7.2.16.४० ॥\nबुद्धरूपाकृतिं देवं सर्वज्ञं गुणभूषितम् ॥\nकृशांगं जटिलं सौम्यं व्योममार्गे स्वयं स्थितम् ॥ ४१ ॥ ॥\n॥ श्रीशिव उवाच ॥ ॥\nशृणु वामन तुष्टोऽहं दास्ये ते विविधान्वरान् ॥\nत्रैलोक्यव्यापिनी वृद्धिर्भविष्यति न संशयः ॥ ४२ ॥\nप्रतिभास्यंति ते वेदा गीतनृत्यादिकं च यत् ॥\nअसाध्यसाधनी शक्ति भविष्यति तव स्थिरा ॥\nपरं वस्त्रापथे गत्वा कुरु तीर्थावलोकनम् ॥ ४३ ॥\n॥ वामन उवाच ॥ ॥\nवस्त्रापथे महादेव यानि तीर्थानि तानि मे ॥\nवद देव विशेषेण यद्यस्ति करुणा मयि ॥४४॥\n॥ रुद्र उवाच ॥ ॥\nवस्त्रापथस्य वायव्ये कोणे दिव्यं सरोवरम् ॥\nतस्य पश्चिमदिग्भागे जालिर्गहनपल्लवा ॥ ४५ ॥\nबिल्ववृक्षमयी मध्ये लिंगं तत्रास्ति मृन्मयम् ॥\nयत्रासौ लुब्धकः सिद्धो गतो मम पुरे पुरा ॥ ४६ ॥\nतस्य दर्शनमात्रेण ब्रह्महत्या विनश्यति ॥\nइंद्रो वै वृत्रहा यस्मिन्विमुक्तो ब्रह्महत्यया ॥ ४७ ॥\nतस्माद्रुत्तरदिग्भागे धनदेन प्रतिष्ठितम् ॥\nलिंगं त्रैलोक्यविख्यातं तत्र देवी त्रिशूलिनी ॥ ४८ ॥\nयस्या दर्शनमात्रेण पुत्रोऽस्य नलकूबर॥\nपाशानुषक्तहस्तोऽभूद्देवं चक्रे त्रिशूलिनम् ॥ ४९ ॥\nभवस्य नैर्ऋते कोणे गणो हेरंबसंज्ञितः ॥\nयमेन कुर्वता लिंगं प्रथमं च प्रतिष्ठितः ॥ 7.2.16.५० ॥\nविचित्रं तस्य माहात्म्यं चित्रगुप्तोऽति विस्मितः ॥\nदृष्ट्वा समागतो द्रष्टुं देवं तं मृन्मयं पुरा ॥ ५१ ॥\nतेनापि निर्मितं लिंगं तस्मिन्क्षेत्रे द्विजोत्तम ॥\nचित्रगुप्तेश्वरंनाम विख्यातं भुवन त्रये ॥ ५२ ॥\nपश्चिमेन चकारोच्चैः प्रजापतिरुदारधीः ॥\nकेदाराख्यं तदा लिंगं गिरौ रैवतके स्थितम् ॥\nप्रजापतिः स्वयं तस्थौ तत्र पर्वतसानुनि ॥ ५३ ॥\n॥ रुद्र उवाच ॥ ॥\nइंद्रेश्वरस्य माहात्म्यं कथयिष्ये शृणुष्व तत् ॥\nईशानकोणे विख्यातं भवस्य विदितं मम ॥ ५४ ॥\n॥वामन उवाच ॥ ॥\nकस्मादिंद्रः समायातः कथं चक्रे हरं हरिः॥\nकथां सविस्तरामेतां कथयस्व मम प्रभो ॥ ५५ ॥\n॥ रुद्र उवाच ॥ ॥\nलुब्धकस्तु पुरा सिद्धः शिवरात्रिप्रजागरात् ॥\nशिवलोके तदा प्राप्तं विमानं गणसंयुतम् ॥ ५६ ॥\nसर्वत्रगं सुरुचिरं दिव्यस्त्रीगीतनादितम् ॥ तदारुह्य समायातो द्रष्टुं  तां नगरीं हरेः ॥ ५७ ॥\nयस्यां युद्धं समभवद्गणानां यमकिंकरैः ॥\nआगच्छमानं तं ज्ञात्वा देवराजेन चिंतितम् ॥ ५८ ॥\nपूज्योऽयं हरवत्सर्वैश्चित्रगुप्तयमादिभिः ॥\nइंद्रो गजं समारुह्य महिषेण यमो यतः ॥ ५९ ॥\nविधाय लेखनीं कर्णे चित्रगुप्तो यमाज्ञया ॥\nततो हूता गणाः सर्वे ये नीता धरणीतलात् ॥ 7.2.16.६० ॥\nनिजापराधसंतप्ता गतास्ते दक्षिणामुखम् ॥ आथित्यपू\nजा कर्तव्या लुब्धके गृहमागते ॥ ६१ ॥\nअपूजिते गते ह्यस्मिन्हरो मां शपयिष्यति ॥\nतस्मात्पूजां करिष्यामि यथा तुष्यति शंकरः ॥ ६२ ॥\nदेवं द्रष्टुं समायातं ददर्शादूरतः स्थितम्॥\nविमानस्थं हराकारं सूर्यकोटिसमप्रभम् ॥ ६३ ॥\nसंस्तूयमानं चरितैः शिवरात्रेः शिवस्य च ॥\nमाघे मासे चतुर्द्दश्यां कृष्णायां जागरे कृते ॥६४॥\nतदेवं जायते सर्वं सुरेश्वर धरातले ॥\nएवं देवांगना काचिदाचक्षंती पुरंदरम् ॥\nनिवार्य हस्तमुद्यम्य गजेंद्रं चारुलोचना ॥ ६५ ॥\nकिं दानैर्बहुभिर्दत्तैर्व्रतैः किं किं सुरार्चनैः ॥\nकिं योगैः किं तपोभिश्च ब्रह्मचर्य्यैः सुरेश्वर ॥ ६६ ॥\nगयायां पिंडदानेन प्रयागमरणेन किम् ॥\nसोमेश्वरे सरस्वत्यां सोमपर्वणि किं गतैः ॥ ६७ ॥\nकुरुक्षेत्रगतैः किं स्याद्राहुग्रस्ते दिवाकरे ॥\nतुलासुवर्णदानेन वेदपाठेन किं भवेत् ॥६८॥\nसर्वपापक्षयो येन वृषोत्सर्गेण तेन किम् ॥\nगोदानं किं करोत्येवं जलदानं तथैव च ॥ ६९ ॥\nअयने विषुवे चैव संक्रांतौ कीदृशं फलम् ॥\nमाघमासे चतुर्दश्यां यादृशं जागरे कृते ॥ 7.2.16.७० ॥\nयमः संभाषते वाण्या महिषोपरि संस्थितः ॥\nपश्य रुद्रस्य माहात्म्यं चित्रगुप्त विचारय ॥ ७१ ॥\nअयं स लुब्धको येन हरः संपूजितः पुरा ॥\nसुराष्ट्रदेशे विख्यातं तीर्थं वस्त्रापथं शृणु ॥ ७२ ॥\nउज्जयंतो गिरिस्तत्र तथा रैवतको गिरिः ॥\nमहती वर्त्तते जालिस्तयोर्मध्ये मया श्रुतम् ॥ ७३ ॥\nमृन्मयं वर्तते लिगं रात्रौ चानेन पूजितः ॥\nरात्रौ जागरणं कर्त्तुं येन कार्येण चागतः ॥ ७४ ॥\nतदस्माभिः कथं वाच्यं स्वयं जानंति ते सुराः ॥\nवरांगना वरं द्रष्टुं वरयंति परस्परम् ॥\nइंद्रावासात्समायाता नंदने वेगवत्तराः ॥ ७५ ॥\nविरंचिना रायणशंकरत्विषा देहेन चागच्छति कोऽपि पूरुषः ॥\nपुरीं सुरेशाधिपतेर्निरीक्षितुं भर्त्ता ममायं तव चास्ति किं पतिः ॥ ७६ ॥\nमृदंगवीणा पटहस्वरस्तुतैः प्रवोधिताभिः सुरराजमन्दिरे ॥\nदेवो हरोऽयं न नरो हराकृतिर्दृष्टोंगनाभिस्तव किं किमावयोः ॥ ७७ ॥\nगायंति काश्चिद्विहसंति काश्चिन्नृत्यंति काश्चित्प्रपठंति काश्चित् ॥\nवदन्ति काश्चिज्जयशब्दसंयुतैर्वाक्यैरनेकैर्गुरुसन्निधाने ॥ ७८ ॥\nकाचिच्छिवं स्तौति शिवां तथान्या पृच्छत्यथान्या किमु बिल्वपत्रात् ॥\nकिं वोपवासेन फलं तवेदं निद्राक्षयेणाथ फलं तवैतत् ॥ ७९ ॥\nतासां नानाविधा वाचः श्रूयन्ते नन्दने वने ॥\nब्रह्मलोकादिका वार्त्ताः कृत्वा च तदनन्तरम् ॥ 7.2.16.८० ॥\nदेवेन्द्रो लुब्धकं भूयो बभाषे कौतुकान्वितः॥\nकस्मिन्देशे गिरौ जालिर्लिंगं यत्रास्ति दर्शय ॥ ८१ ॥\n॥ लुब्धक उवाच ॥ ॥\nसुराष्ट्रदेशे विख्यातो यस्मिन्देशे सरस्वती ॥\nवाडवं शिरसा धृत्वा प्रविष्टा लवणोदधौ ॥ ८२ ॥\nयत्र सा गोमती याति यत्रास्ते गन्धमादनः ॥\nउज्जयंतो गिरिवरो यत्र रैवतको गिरिः ॥ ८३ ॥\nतत्र वस्त्रापथं क्षेत्रं भवस्तत्र व्यवस्थितः ॥\nतत्रास्ते मृन्मयं लिंगं जालिमध्ये सुरोत्तम ॥ ८४ ॥\n॥ इन्द्र उवाच ॥ ॥\nसहितैस्तत्र गंतव्यं पूजयिष्ये भवं स्वयम् ॥\nजालिमध्ये तथा लिंगं दर्शयस्व च लुब्धक ॥ ८५ ॥\nपरदारादिकं पापं दैत्यानां तु विकृंतने ॥\nवधे वृत्रस्य संजातं तत्सर्वं क्षालयाम्यहम् ॥ ८६ ॥\nइत्युक्त्वा सहिताः सर्वे संप्राप्ता गिरिमूर्द्धनि॥\nवाहनानि च ते त्यक्त्वा प्रस्थिताः पादचारिणः ॥ ८७ ॥\nउज्जयन्तगिरेर्मूर्ध्नि गजराजः समागतः ॥\nतदाग्रचरणं तस्य ददौ मूर्धनि कारणात् ॥ ८८ ॥\nतेनाक्रान्तो गिरिवरस्तोयं सुस्राव निर्मलम् ॥\nगजपादोद्भवं वारि भविष्यति सदा स्थिरम् ॥ ८९ ॥\nइति प्रोक्तं सुरेन्द्रेण लोकानां हितकाम्यया ॥\nसर्वे समागतास्तत्र यत्र जालिर्व्यवस्थिता ॥ 7.2.16.९० ॥\nसंपूज्य विविधैः पुष्पैर्माघमासे चतुर्दशी ॥\nतस्यां जागरणं कृत्वा सञ्जातो निर्मलो हरिः ॥ ९१ ॥\nवस्त्रापथे भवं पूज्य हरिं रैवतके गिरौ ॥\nइन्द्रेश्वरं प्रतिष्ठाप्य संप्राप्तः स्वनिकतनम्॥ ९२ ॥\nलुब्धकोऽपि विमानेन संप्राप्तो हरिमन्दिरे ॥\nइत्युक्त्वा स भवो देवस्तत्रैवांतरधीयत ॥ ९३ ॥\nवामनोपि ततश्चक्रे तत्र तीर्थावगाहनम् ॥\nयादृग्रूपः शिवो दृष्टः सूर्यबिंबे दिगंबरः ॥ ९४ ॥\nपद्मासनस्थितः सौम्यस्तथा तं तत्र संस्मरन् ॥\nप्रतिष्ठाप्य महामूर्त्तिं पूजयामास वासरम् ॥ ९५ ॥\nमनोऽभीष्टार्थसिद्ध्यर्थं ततः सिद्धिमवाप्तवान् ॥\nनेमिनाथशिवेत्येवं नाम चक्रे स वामनः ॥ ९६॥\nभवस्य पश्चिमे भागे प्रत्यासन्ने धरातले ॥\nवामनो वसतिं चक्रे तीर्थे वस्त्रापथे तदा ॥ ९७ ॥\nअतो यवाधिकं प्रोक्तं तीर्थं देवैः सवासवैः ॥\nइंद्रेण कुर्वता देवं समागत्य भवाग्रतः ॥ ९८ ॥\nयवाधिकं प्रभासात्तु तीर्थमेतद्भवाज्ञया ॥\nअन्येषां षड्गुणं तीर्थं भविष्यति शिवाज्ञया ॥ ९९ ॥\nइत्येतत्कथितं सर्वं किमन्यत्परिपृच्छसि ॥ 7.2.16.१०० ॥ ॥\n॥ राजोवाच ॥ ॥\nशिवरात्रिप्रभावोयमतुलः परिकीर्त्तितः ॥\nअजानता कृता तेन लुब्धकेन पुरा श्रुतम् ॥ १०१ ॥\nइदानीं वद कर्त्तव्या कथमन्यैर्जनैर्विभो ॥\nकिं ग्राह्यं किं नु मोक्तव्यं शिवरात्र्यां वदस्व मे ॥ १०२ ॥\n॥ सारस्वत उवाच ॥ ॥\nसंप्राप्य मानुषं जन्म ज्ञात्वा देवं महेश्वरम् ॥\nशिवरात्रिः सदा कार्या भुक्तिमुक्तिप्रदायिनी ॥ १०३ ॥\nईदृशं जायते पुण्यमेकया कृतया नृप ॥\nये कुर्वंति सदा मर्त्त्यास्तेषां पुण्यमनंतकम् ॥१०४ ॥\nद्वादशाब्दं व्रतमिदं कर्त्तव्यं प्रतिवत्सरम्॥\nजीवितं चंचलं नृणां यदि कर्तुं न शक्यते ॥ १०५ ॥\nतदा द्वादशभिर्मासैर्व्रत मेतत्समाप्यते ॥\nमाघमासे चतुर्दश्यां प्रारम्भः क्रियते नृप ॥ १०६ ॥\nप्रतिमासं  ततः कार्यं पौषांते तु समाप्यते ॥\nविघ्नश्चेज्जायते मध्ये कथं चिद्दैवयोगतः ॥ १०७ ॥\nन भवेद्व्रतभंगस्तु पुनः कार्यमनन्तरम् ॥\nद्वादशैव प्रकर्तव्याः कृत्वा संख्या विशेषतः ॥ १०८ ॥\nकृतं न नश्यते लोके शुभं वा यदि वाऽशुभम् ॥\nकृष्णायां तु चतुर्दश्यां कृतपूर्वाह्निकक्रियः ॥ १०९ ॥\nउपवासनियमो ग्राह्यो नद्यां स्नानं विधीयते ॥\nतदभावे तडागादौ कार्यं स्नानं स्वशक्तितः ॥ 7.2.16.११० ॥\nतैलाभ्यंगो न कर्त्तव्यो न कार्यं गमनं क्वचित् ॥\nतीर्थसेवा प्रकर्त्तव्या तस्मिंश्चागमनं शुभम् ॥ १११ ॥\nशिवरात्रिः सदा कार्या लिंगे स्वायंभुवे नरैः ॥\nतदभावे महापुण्ये लिंगे वर्षशताधिके ॥ ११२ ॥\nगिरौ वने समुद्रांते नद्यां यच्च शिवालये ॥\nतद्वै स्वायंभुवं लिंगं स्वयं तत्रैव संस्थितम् ॥ ११३ ॥\nवालुलिंगादिकं लिंगं पूजितं फलदं स्मृतम् ॥\nदिवा संपूज्य यत्नेन पुष्पधूपादिना नरः ॥ ११४ ॥\nवर्जयेन्मदिरां द्यूतं नारीं नखनिकृन्तनम् ॥\nब्रह्मचर्यपरैः शांतैः कर्त्तव्यं समुपोषणम् ॥ ११५ ॥\nरात्रौ देवाग्रतो गत्वा कर्त्तव्याः सप्त पर्वताः ॥\nपक्वान्नफलतांबूलपुष्पधूपादिचर्चिताः ॥ ११६ ॥\nघृतेन दीपः कर्त्तव्यः पापनाशनहेतवे ॥\nयतो दीपस्य माहात्म्यं विज्ञेयं मुक्तिदायकम् ॥ ११७ ॥\nदीपः सदैव कर्त्तव्यो गृहे देवालये नरैः ॥\nदिवा निशि च संध्यायां दीपः कार्यः स्वशक्तितः ॥ ११८ ॥\nकिञ्चिदुद्द्योतमात्रेण देवास्तुष्यंति भूतले ॥\nपितॄणां प्रथमं दीपः कर्त्तव्यः श्राद्धकर्मणि ॥ ११९ ॥\nरात्रौ जागरणं कार्यं यथा निद्रा न जा यते ॥\nशिवरात्रिप्रभावोऽयं श्रोतव्यः शिवसंनिधौ ॥ 7.2.16.१२० ॥\nशिवस्य चरितं रात्रौ श्रोतव्यं बहुविस्तरम् ॥\nगीतं नृत्यं तथा वाद्यं कर्तव्यं शिवसंनिधौ ॥ १२१ ॥\nएवं सा नीयते रात्रिर्मुख्यं जागरणं यतः ॥\nरात्रौ देयानि दानानि शक्त्या वै तत्र जागरे ॥ १२२ ॥\nपुनः स्नात्वा प्रभाते तु कर्त्तव्यं शिवपूजनम् ॥\nपूजनीयाश्च यतयो भोजनाच्छादनादिभिः ॥ १२३ ॥\nतपस्विनां प्रदातव्यं भोजनं गृहमेधिभिः ॥\nद्वादशाष्टौ च चत्वारो भोक्तव्या एक एव वा ॥ १२४ ॥\nएकोऽपि ब्रह्मचारी यो ब्रह्मविच्छिवपूजकः ॥\nसहस्राणां समो भक्त्या गृहे संभोजितो भवेत् ॥ १२५ ॥।\nअक्षारालवणं पत्रे भोक्तव्यं वाग्यतैः स्वयम् ॥\nपुत्रमित्रकलत्राणां दातव्यं भोजनं पुरः ॥ १२६ ॥\nअनेन विधिना कार्या शिवरात्रिः शिवव्रतैः ॥\nद्वादशैता यदा पूर्णास्तिलपात्राणि वै तदा ॥ १२७ ॥\nद्वादशैव प्रदेयानिगुरुब्राह्मणज्ञातिषु ॥\nव्रतांते गौः प्रदातव्या कृष्णा वत्सयुता दृढा ॥१२८॥\nसवस्त्राभरणा देया घंटाभरणभूषिता ॥\nअंगुलीयकवासांसि च्छत्रोपानत्कमण्डलु ॥ १२९ ॥\nगुरवे दक्षिणा देयाब्राह्मणेभ्यः स्वशक्तितः ॥\nएवं कृत्वा ततो देयं तपस्विभ्योऽथ भोजनम् ॥\nमिष्टान्नं विविधं दत्त्वा क्षमाप्य च विसर्जयेत् ॥ 7.2.16.१३० ॥\nएवं यः कुरुते सत्यं तस्य पापं न विद्यते ॥\nसंतानमुत्तमं लब्ध्वा भुक्त्वा भोगाननुत्तमान्॥ १३१ ॥\nदिव्यविमानमारूढो दिव्यस्त्रीपरिवेष्टितः ॥\nगतिवादित्रनिर्घोषैर्नीयते शिवमन्दिरे॥१३२॥\nतदेतत्कथितं पुण्यं शिवरात्रिव्रतं मया ॥\nकृतेन येन लोकानां सर्वपापक्षयो भवेत् ॥ १३३ ॥\nइति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये शिवरात्रिमाहात्म्यवर्णनंनाम षोडशोऽध्यायः ॥ १६ ॥"
  }
]
[
  {
    "text": "॥ ईश्वर उवाच ॥ ॥\nततो गच्छेन्महादेवि मंगलात्पश्चिमे स्थितम् ॥\nगंगास्रोतस्तथा लिंगं सुरार्कं च विशेषतः ॥ १ ॥\nतान्गच्छेद्विधिवद्देवि यदि यात्राफलेप्सुता ॥\nस्नात्वा पिण्डप्रदानं च कुर्यात्तत्र यथार्थतः ॥\nब्राह्मणेभ्यस्तथा देयमन्नं भूरि सदक्षिणम् ॥ २ ॥\nइति ते कथितं मया प्रिये कलिपापौघविनाशनं शुभम् ॥\nनिखिलं तीर्थमहोदयोदयं पठितं सद्विनिहंति पापसंहतिम् ॥ ३ ॥\nइदं न देयं दुर्बुद्धेः सुतरां पापनाशनम् ॥\nश्रोतव्यं विधिना तद्वद्भविष्योक्तविधानतः ॥ ४ ॥\nइति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये गंगेश्वरमाहात्म्यवर्णनंनाम पंचमोऽध्यायः ॥ ५ ॥"
  }
]
[
  {
    "text": "।। सनत्कुमार उवाच ।। ।।\nस्वर्णक्षुरे नरः स्नात्वा दृष्ट्वा देवं महेश्वरम् ।।\nकपिलाशतदानस्य फलमप्यधिकं भवेत् ।। १ ।।\nवाप्यां पितामह स्यापि यः स्नायाद्विजितेंद्रियः ।।\nहंसयुक्तेन यानेन ब्रह्मलोकं स गच्छति ।। २ ।।\nतैलाभिधानमातॄणां रात्रौ यच्छति यो बलिम् ।।\nतस्य सिद्धिर्भवे त्सद्यो मृतः शिवपुरं यजेत् ।। ३ ।।\nविष्णुवाप्यां नरः स्नात्वा चैत्रे वा फाल्गुनेऽथवा ।।\nजागरं यस्तु कुर्वीत सोपवासो जितेन्द्रियः ।।\nमुच्यते सर्व पापेभ्यो विष्णुलोकं स गच्छति ।। ४ ।।\nअभयेश्वरदेवस्य भक्त्या नियतमानसः ।।\nपूजाबन्धमथो दृष्ट्वा रुद्रलोकं स गच्छति ।। ५ ।।\nलोके तु जायते दाता सार्वभौमो महीपतिः ।।\nयस्त्वगस्त्वेश्वरं गच्छेदेकचित्तो नरो मुने ।। ६ ।।\nदृष्ट्वागस्त्येश्वरं देवं सोपवासो जितेंद्रियः ।।\nअगस्त्योदयवेलायां मुच्यते सर्वपातकैः ।। ७ ।।\nकृत्वागस्त्यं च सौवर्णं रौप्यं वाथ स्वशक्तितः ।।\nपञ्चरत्नसमायुक्तं वस्त्रेण च समन्वितम् ।।८।।\nतत्कालीनैः फलैः पुष्पैः पूजनीयो विधानतः ।।\nविधानं तस्य वक्ष्यामि चातुर्वर्ण्ये द्विजोत्तम ।। ९ ।।\nसप्तधान्यानि मुख्यानि तावन्त्येव फलानि च ।।\nएकं धान्यं फलं चैकमग्रे त्याज्यं भवेन्मुने ।। 5.1.35.१० ।।\nयावद्वै सप्त वर्षाणि व्रतमेवं समाचरेत् ।। ११ ।।\n।। अर्घ्यमन्त्रः ।। ।।\nकाशपुष्पप्रतीकाश वह्निमारुतसं भव ।।\nमित्रावरुणयोः पुत्र कुम्भयोने नमोऽस्तु ते ।। १२ ।।\nदत्तेऽर्घे यत्फलं व्यास तद्वै ह्येकमनाः शृणु ।।\nपुत्रवान्धनवांश्चैव जायते नात्र संशयः ।। १३ ।।\nमृतः स्वर्गमवाप्नोति संपन्ने जायतेकुले ।।\nमर्त्यलोकं पुनः प्राप्य महायोगीश्वरो भवेत् ।। १४ ।।\nयश्चैतच्छृणुयान्नित्यं पठेद्वा सुसमाहितः।।\nसर्वपापविनिर्मुक्तो मुनिलोके स मोदते ।। १५ ।।\n।। इति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खण्डेऽवन्तीक्षेत्रमाहात्म्येऽगस्त्येश्वरमाहात्म्यवर्णनंनाम पञ्चत्रिंशोऽध्यायः ।। ३५ ।। ।। छ ।।"
  }
]
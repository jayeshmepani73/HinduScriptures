[
  {
    "text": "।। व्यास उवाच ।। ।।\nभगव न्भवता सर्वं कथितं देवमूर्तिना ।।\nअवंतीतीर्थमाहात्म्यं पवित्रं वेदसंमितम् ।। १ ।।\nभूयस्तु श्रोतुमिच्छामि त्वत्तो ब्रह्मविदां वर ।।\nमहाकालवने रम्ये अवंत्यां भुवि सत्तम ।।\nतीर्थानि कतिसंख्यानि विद्यंते ह्यत्र सुव्रत ।। २ ।।\n।। सनत्कुमार उवाच ।। ।।\nश्रूयतां भो द्विजश्रेष्ठ कथां पापहरां पराम् ।। ।।३।।\nउमामहेश्वरसंवादं नारदस्य च धीमतः ।।\nनारदेन पुरा पृष्टं प्रश्नमेतद्द्विजोत्तम ।। ४ ।।\n।। नारद उवाच ।। ।।\nभगवञ्च्छ्रोतुमिच्छामि महाकाल वने शुभे ।।\nतीर्थानि यानि वर्तंते तानि नो वद विस्तरात् ।। ५ ।।\nइति पृष्टस्तदा विप्र नारदेन पुराऽनघ ।।\nउवाच श्लक्ष्णया वाचा उमया सहितो हरः ।। ६ ।।\n।। श्रीमहादेव उवाच ।। ।।\nशृणुष्व भो ऋषिश्रेष्ठ महाकालवने शुभे ।।\nतीर्थानि यानि तिष्ठंति तानि वक्ष्यामि सुव्रत ।। ७ ।।\nपुष्कराद्यानि तीर्थानि यानि कानि महीतले ।।\nतानि सर्वाणि वर्तंते महाकालवनोत्तमे ।। ८ ।।\nअसंख्यातसहस्राणि कोटिकोटीनि सत्तम ।।\nरुद्रसरे निमज्जंति कोटितीर्थं तथोच्यते ।। ९ ।।\nनीहारकणिकावृष्टिं गिरौ वर्षंति किन्नराः ।।\nहेमंते चैव दृश्यंते तीर्थे पैशाचमोचने ।। 5.1.71.१० ।।\nन हि संख्यां विजानामि तीर्थानां भुवि सत्तम ।।\nकियन्ति संति तीर्थानि लिंगानि च तथैव च ।। ११ ।।\nतथाऽपि च प्राधान्येन कथयिष्यामि सत्तम ।।\nसंवत्सरस्य यावंति अहानि च द्विजोत्तम ।। १२ ।।\nतावंति प्रापणीयानि प्रसिद्धानि परंतप ।।\nवत्सरे परिपूर्णे च जायतेऽवंतियात्रिका ।। १३ ।।\nविधिवत्कुरुते यस्तु साक्षाच्छंभुर्भवेच्च सः ।।\nमन्वंतरसहस्रेषु काशीवासे च यत्फलम् ।। १४ ।।\nतत्फलं जायतेऽवंत्यां वैशाखे पंचभिर्दिनैः ।।\nअवंती यात्रा कर्तव्या प्रयत्नेन मुमुक्षुणा ।। १५ ।।\nमाधवेऽपि विशेषेण ह्यवंतीस्नानमाचरेत् ।।\nयो हि वैशाखमासाद्य अवंत्यां व्यास मानवः ।। १६ ।।\nसंवत्सरव्रती स्नातस्तीर्थेतींर्थे यथाविधि ।।\nदत्त्वा दानानि सर्वाणि समूलं फलमश्नुते ।। १७ ।।\nभुक्त्वा भोगान्सुविपुलाञ्छिवलोके महीयते ।।१८।।\nमाहात्म्यमेतच्छिवभक्तिवर्द्धनं यशस्करं पुण्यविवर्द्धनं च ।।\nयः श्रावयेद्वा शृणुयाच्च भक्त्या कुलं समुद्धृत्य हरः पदं व्रजेत् ।। १९ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडेऽवन्तीक्षेत्रमाहात्म्ये व्याससनत्कुमारसंवादे ऽवन्तीक्षेत्रमाहात्म्यवर्णनंनामैक सप्ततितमोऽध्यायः ।। ७१ ।। ।। छ ।।\n।।\nइति श्रीस्कांदे महापुराणे पञ्चम आवन्त्यखण्डेऽवन्तीक्षेत्रमाहात्म्यं प्रथमं सम्पूर्णम् ।। ( ५-१) ।।"
  }
]
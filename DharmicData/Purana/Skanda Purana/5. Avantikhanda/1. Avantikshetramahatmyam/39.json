[
  {
    "text": "।। व्यास उवाच ।। ।।\nभगवन्क्षेत्रमाहात्म्यं कथितं च यथातथम् ।।\nतीर्थानामुत्तमं तीर्थं पुण्यानां पुण्यवर्धनम् ।। १ ।।\nकति संत्यत्र तीर्थानि लिंगानि च तथा कति ।।\nकथयस्व प्रसादेन पृच्छतो मम सांप्रतम् ।। २ ।।\n।। सनत्कुमार उवाच ।। ।।\nषष्टिकोटिसहस्राणि षष्टिकोटिशतानि च ।।\nमहाकालवने व्यास लिंगसंख्या न विद्यते ।। ३ ।।\nअकामो वा सकामो वा जायते योऽत्र मानवः ।।\nमहाकालवने रम्ये शिवलोके महीयते ।। ४ ।।\nकृतकामानि तीर्थानि प्रासादायतनानि च ।।\nतेषु स्नात्वा शुचिर्भूत्वा शिवलोके महीयते ।। ५ ।।\nपुण्यानि सर्वतीर्थानि सिद्धिक्षेत्राणि सर्वतः ।।\nतेषां मुख्यतमं विद्धि क्षेत्रं तीर्थं तथोत्तमम् ।। ।। ६ ।।\nयः शृणोति महाभक्त्या स याति परमां गतिम् ।। ७ ।। ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्य खण्डेऽवन्तीक्षेत्रमाहात्म्ये महाकालवनमाहात्म्यवर्णनंनामैकोनचत्वारिंशोऽध्यायः ।। ३९ ।। ।। छ ।।"
  }
]
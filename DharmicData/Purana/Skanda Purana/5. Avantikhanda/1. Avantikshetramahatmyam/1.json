[
  {
    "text": "।। श्रीगणेशाय नमः ।।\nश्रीजगदंबायै नमः ।।\n।। अथावन्त्यखण्डेऽवन्तीक्षेत्रमाहात्म्यं प्रारभ्यते ।।\n।। व्यास उवाच ।। ।।\nस्रष्टारोऽपि प्रजानां प्रबलभवभयाद्यं नमस्यंति देवा\nयो ह्यव्यक्ते प्रविष्टः प्रविहितमनसां ध्यानयुक्तात्मनां च ।।\nलोकानामादिदेवः स जयतु भगवाञ्छ्रीमहा कालनामा बिभ्राणः सोमलेखामहिवलययुतं व्यक्तलिंगं कपालम् ।। १ ।।\n।। उमोवाच ।। ।।\nपृथिव्यां यानि तीर्थानि पुण्याश्च सरितस्तथा।।\nकथ्यंतां तानि यत्नेन श्रद्धा येषु प्रजायते ।। २ ।।\nईश्वर उवाच ।। ।।\nअस्ति लोकेषु विख्याता गंगा त्रिपथगा नदी ।।\nसेविता देवगन्धर्वैर्मुनिभिश्च निषेविता ।। ३ ।।\nतपनस्य सुता देवी यमुना लोकपावनी ।।\nपितॄणां वल्लभा देवी महापातकनाशिनी ।। ४ ।।\nचन्द्रभागा वितस्ता च नर्मदाऽमरकण्टके ।।\nकुरुक्षेत्रं गया देवि प्रभासं नैमिषं तथा ।। ५ ।।\nकेदारं पुष्करं चैव तथा कायावरोहणम् ।।\nतथा पुण्यतमं देवि महाकालवनं शुभम् ।। ६ ।।\nयत्रास्ते श्रीमहाकालः पापेन्धनहुताशनः ।।\nक्षेत्रं योजनपर्यंतं ब्रह्महत्यादिनाशनम् ।। ७ ।।\nभुक्तिदं मुक्तिदं क्षेत्रं कलिक ल्मषनाशनम् ।।\nप्रलयेऽप्यक्षयं देवि दुष्प्रापं त्रिदशैरपि ।। ८ ।।\n।। उमोवाच ।। ।।\nप्रभावः कथ्यतां देव क्षेत्रस्यास्य महेश्वर ।।\nयानि तीर्थानि विद्यन्ते यानि लिंगानि संति वै।। ९ ।।\nतान्यहं श्रोतुमिच्छामि परं कौतूहलं हि मे ।। 5.1.1.१० ।।\n।। महादेव उवाच ।। ।।\nशृणु देवि प्रयत्नेन प्रभावं पापनाशनम् ।।\nक्षेत्रमाद्यं महादेवि सर्वपापप्रणाशनम् ।। ११ ।।\nश्रीमेरोः संनिधाने च शिखरं रत्नचिह्नितम् ।।\nअनेकाश्चर्यनिलयं बहुपादपसंकुलम् ।। १२ ।।\nविचित्रधातुभिश्चित्रं स्वच्छस्फटिकवेदिकम् ।।\nविचित्रवर्णशोभाढ्यमृषिसंघनिनादितम् ।। १३ ।।\nमृगनागेन्द्रसंयुक्तं गजयूथसमाकुलम् ।।\nनिर्झरांबुप्रपातोत्थशीकराकरसंकुलम् ।। १४ ।।\nवाताहततरुव्रातप्रसूनास्थानचित्रितम् ।।\nमृगनाभिवरामोदवासिता शेषकाननम् ।। १५ ।।\nलतागृहरतिस्थानं सिद्धविद्याधराश्रयम् ।।\nप्रवीणकिन्नरव्रातमधुरध्वनिनादितम् ।। १६ ।।\nतस्मिन्वने महारम्ये शोभिताशेष भूमिकम् ।।\nवैराजं नाम भवनं ब्रह्मणः परमेष्ठिनः ।। १७ ।।\nतत्र दिव्यांगनागीतमधुरध्वनिनादिता ।।\nपारिजाततरुच्छन्नमंजरीदामशोभिता ।। ।। १८ ।।\nबहुवाद्यसमुन्नद्धमहास्वननिनादिता ।।\nलयतालयुतानेकगीतवादित्रनादिता ।। १९ ।।\nविन्यस्ता कोटिभिः स्तंभैर्निर्मलादर्शशोभिता ।।\nलयतालयुतानेकमहाकौतुकसंयुता ।। 5.1.1.२० ।।\nअप्सरोनृत्यविन्यासविलासोल्लासशोभिता ।।\nसभा कांतिमतीनाम देवानां हर्षदायिका ।। २१ ।।\nऋषिसंघसमाकीर्णा मुनिवृन्दनिषेविता ।।\nद्विजातिवेदशब्देन नादिताऽऽनंददायिका ।। २२ ।।\nतस्यां निविष्टं वागीशं शंकराराधने रतम् ।।\nसनत्कुमारं ब्रह्मर्षिं ब्रह्मणो मानसं सुतम् ।। २३ ।।\nमुनिमध्यात्समुत्थाय कृष्णद्वैपायनो मुनिः ।।\nपराशरसुतो व्यासः प्रणिपत्य यथाविधि ।। २४ ।।\nकृतांजलिपुटो भूत्वा भवभक्त्यानुभावितः ।।\nपप्रच्छ परया तुष्ट्या हर्षितांगरुहाननः ।। २५ ।।\nमहाकालस्य माहात्म्यं प्राणिनां मोहनाशनम् ।।\n।। ।। व्यास उवाच ।। ।।\nमहाकालवनं कस्मात्प्रोच्यते सर्वतो वरम् ।। २६ ।।\nभगवन्क्षेत्रमाहात्म्यं महाकालस्य कथ्यताम् ।।\nकथं गुह्यवनं प्रोक्तं पीठत्वमूषरं तथा ।। २७ ।।\nफलं यथात्र वसतां मृतानां च गतिर्यथा ।।\nस्नानेन यद्भवेत्पुण्यं दानेनापि च यत्फलम् ।। २८ ।।\nकथमेतत्स्मशानं च क्षेत्रं प्रोक्तं यथा तथा ।।\nपृष्टं मे शंकरे भक्त्या ब्रूहि त्वं शास्त्रकोविद ।। २९ ।।\n।। सनत्कुमार उवाच ।। ।।\nक्षीयते पातकं यत्र तेनेदं क्षेत्रमुच्यते ।।\nयस्मात्स्थानं च मातॄणां पीठं तेनैव कथ्यते ।। 5.1.1.३० ।।\nमृताः पुनर्न जायंते तेनेदमूषरं स्मृतम् ।।\nगुह्यमेतत्प्रियं नित्यं क्षेत्रं शंभोर्महा त्मनः ।।३१।।\nयस्मादिष्टं हि भूतानां स्मशानमतिवल्लभम् ।।\nमहाकालवनं यच्च तथा चैवाविमुक्तिकम् ।। ३२ ।।\nएकाम्रकं भद्रकालं करवीरवनमेव च ।।\nकोलागिरिस्तथा काशी प्रयागममरेश्वरम् ।। ३३ ।।\nभरथं चैव केदारं दिव्यं रुद्रमहालयम् ।।\nदिव्यस्मशानान्येतानि रुद्रस्येष्टानि नित्यशः ।। ।। ३४ ।।\nरमते भगवानेषु सिद्धक्षेत्रेषु सर्वदा ।।\nपृथिव्यां नैमिषं तीर्थमुत्तमं तीर्थपुष्करम् ।। ३५ ।।\nत्रयाणामपि लोकानां कुरुक्षेत्रं प्रशस्यते ।।\nकुरुक्षेत्राद्दशगुणा पुण्या वाराणसी मता ।। ३६ ।।\nतस्या दशगुणं व्यास महाकालवनोत्तमम् ।।\nप्रभासाद्यानि तीर्थानि पृथिव्यामिह यानि तु ।। ३७ ।।\nप्रभासमुत्तमं तीर्थं क्षेत्रमाद्यं पिनाकिनः ।।\nश्रीशैलमुत्तमं तीर्थं देवदारुवनं तथा ।। ३८ ।।\nतस्मादप्युत्तमं व्यास पुण्या वाराणसी मता।।\nतस्माद्दशगुणं प्रोक्तं सर्वतीर्थोत्तमं यतः।।३९।।\nमहाकालवनं गुह्यं सिद्धक्षेत्रं तथोषरम् ।।\nकिंचिद्गुह्यान्यथान्यानि स्मशानान्यूषराणि च ।।5.1.1.४०।।\nसर्वतस्तु समाख्यातं महाकालवनं मुने ।।\nस्मशानमूषरक्षेत्रं पीठं तु वनमेव च ।।४१।।\nपंचैकत्र न लभ्यंते महाकालपुरादृते ।।४२।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये महाकालवनप्रशंसावर्णनंनाम प्रथमोऽध्यायः ।। १ ।।"
  }
]
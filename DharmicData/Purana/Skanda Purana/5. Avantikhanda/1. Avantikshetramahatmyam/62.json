[
  {
    "text": "।। व्यास उवाच ।।\nगोमतीकुण्डं त्वया प्रोक्तं पुरा ब्रह्मन्सनातनम् ।।\nकस्मिन्काले कदा जातं तन्नो वद सुविस्तरात् ।। १ ।।\n।। सनत्कुमार उवाच ।।\nशृणुष्व भो महाप्राज्ञ कथां पापहरां पराम् ।।\nगोमतीकुण्डोद्भवां पुण्यां पुरा रुद्रेण भाषिताम् ।। २ ।।\nनैमिषे च समासीना ऋषयः शौनकादयः ।।\nकथयंति कथां पुण्यां सर्वतीर्थोद्भवां शुभाम् ।। ३ ।।\nतस्मिन्नवसरे पुण्ये काशीमाहात्म्यमुत्तमम् ।।\nकथितं नारदेनैव पवित्रं पापहारकम् ।। ४ ।।\nऊषरः पुण्य पापानां धन्या वाराणसी पुरी ।।\nध्रुवं लभंते मोक्षं च समं चंडालपंडिताः ।। ५।।\nअसीवरुणयोर्मध्ये पंचक्रोशी महाफलम् ।।\nअमरा मरणमिच्छन्ति का कथा इतरे जनाः ।। ६ ।।\nइति स्मृत्वा तदा व्यास स्वयंभूः प्रत्यभाषत ।।\nशृण्वतां सर्वदेवानामृषीणां च परंतप ।। ७ ।।\nनदी न गोमतीतुल्या कृष्णतुल्या न देवता ।।\nसर्वपातालभूमध्ये न द्वारकासमा पुरी ।। ८ ।।\nइति ते निश्चयं ज्ञात्वा ऋषयः शौनकादयः ।।\nयत्र तत्र स्थिताः सर्वे प्रातःसंध्यामुपासितुम्।। ९ ।।\nतत्रैव गोमतीतीरे चक्रुस्ते ला धृतव्रताः ।।\nसांदीपनोऽपि तत्रैव प्रातःसंध्यां समाचरत् ।। 5.1.62.१० ।।\nएवं बहुतिथे काले चरतस्तस्य वै व्रतम्।।\nसांदीपनस्य वै व्यास ह्यवंतीपुरवासिनः।।११।।\nतस्यैव कामपूर्त्यर्थं विद्यार्थिनौ रामजनार्दनौ ।।\nसमायातौ सुकुमारांगौ सततं ब्रह्मचारिणौ ।। १२ ।।\nनिवासं चक्रतुस्तस्य गुरोर्गेहे परंतप ।।\nतस्य पाठयतः सम्यग्विद्यां सर्वश्रुतीः परम् ।। १३ ।।\nउषस्युषसि तत्रैव दृश्यते न तदा गुरुः ।।\nविद्योपदेशकालोऽयं क्व गतो नौ गुरुर्वरः ।। १४ ।।\nइति पृष्टे तयोरेवं गुरुपत्नी ह्युवाच ह ।।\nसदैव कुरुते वत्स प्रातःसंध्याद्युपास नम् ।। १५ ।।\nतत्रैव याति वै नित्यं गुरुस्ते स्नानकारणात् ।।\nगोमती वै सरिच्छ्रेष्ठा द्वारकायां च पावनी ।।१६।।\nइति श्रुत्वा तदा कृष्णो रामेण सह संयुतः ।।\nकिं कर्तव्यमिहास्माभिरात्मनो हितमुत्तमम् ।। १७ ।।\nगुरोरागमनं कांक्षे अत्रैव स्थितिकांक्षया ।।\nएतस्मिन्नेव काले तु सांदीपनिरगा द्गृहम्।। १८ ।।\nतत उत्थाय तौ वीरौ गुरोरावंदनं ततः ।।\nप्रश्रयावनतौ कृत्वा ह्यब्रूतां वचनं गुरुम् ।। १९ ।।\nश्रूयतां भो महायोगिन्नस्माकं वासकार णम्।।\nविद्यार्थिनाविह प्राप्तौ युष्माकं च गृहोत्तमे ।। 5.1.62.२० ।।\nप्रातःकाले च ते ब्रह्मन्समयो नास्ति नौ प्रभो ।।\nएतच्छुत्वा वचस्तस्य कृष्णस्य च बलस्य च ।। २१ ।।\nउवाच भगवान्व्यास आत्मनो व्रतकारणम् ।।\nअस्माकं परमं वत्स व्रतं वै शाश्वतं मतम् ।। २२ ।।\nगोमतीस्नानं कर्तव्यं प्रातःकाले सदा बुधैः ।।\nतत्रैवोपासनं पुण्यं संध्याया इति निश्चितम् ।। २३ ।।\nइति निश्चित्य युष्माभिर्यद्योग्यं क्रियतां तथा ।।\nतच्छ्रुत्वा भगवान्विष्णुर्मायामानुषरूपवान् ।। २४ ।।\nगोमत्याराधनं चक्रे कुशस्थल्यां द्विजोत्तम ।।\nयत्र शिवेश्वरो देवो यज्ञकुण्डमनुत्तमम् ।। २५ ।।\nकंथडेश्वरस्योत्तरे भागे गोमती सा समागता ।।\nपातालतलमाभेद्य सरस्वत्या सहागता ।। २६ ।।\nप्रातरुत्थाय ते सर्वे गोमतीं सरितां वराम् ।।\nददृशुः सुचिरापांगीं व्यास स्वाश्रमगामिनीम् ।। २७ ।।\n।। श्रीकृष्ण उवाच ।। ।।\nअत्रैव चागता ब्रह्मन्गोमती सरितांवरा ।।\nस्नानदानादिकं सर्वमत्रैव समुपासय।। २८ ।।\nगोमत्यत्र समालीना यज्ञकुण्डे सरस्वती ।।\nतदाप्रभृति लोकेऽस्मिन्गोमतीकुण्डमुच्यते ।। २९ ।।\nसर्वेषामपि लोकानां मार्गोऽ त्रैव च विद्यते ।।\nतस्माद्व्यास महापुण्यं भुवि तीर्थमनुत्तमम्।। 5.1.62.३० ।।\nगोमतीकुण्डमाख्यातं सर्वपापप्रणानशनम् ।।\nभाद्रे मास्यसिताऽष्टम्यां कृष्ण जन्मसमुद्भवम् ।। ३१।।\nतत्र स्नात्वा नरो नित्यं रात्रौ जागरणं चरेत् ।।\nउपोष्य विधिवद्व्यास सशिष्यं व्यासमर्चयेत् ।। ३२ ।।\nवैष्णवांश्च नरांश्चैव कृष्णजन्मोत्सुकान्वरान्।।\nनानासुगंधपुष्पाद्यैर्वस्त्रालंकारसंयुतैः ।। ३३ ।।\nगोब्राह्मणानां पूजाश्च क्रियते यैः समाहितैः ।।\nन तेषां दुर्लभं किंचित्सर्वलोकेषु विद्यते ।। ३४ ।।\nगोमतीस्नानजात्पुण्याद्वासुदेवसमागमात् ।।\nमनोरथफलप्राप्तिर्जायते नाऽत्र संशयः ।। ३५ ।।\nतथा चैत्रसिते पक्षे यावच्चैकादशी भवेत् ।।\nतद्दिने च नरः स्नात्वा गोमत्यां च विशेषतः ।। ३६ ।।\nरात्रौ जागरणं कृत्वा विष्णुपूजां तथैव च ।।\nआमलकीं ततो गत्वा प्रदक्षिणात्पदेपदे ।। ३७ ।।\nगोसहस्रफलं तेषां प्राप्यते नाऽत्र संशयः ।।\nये शृण्वंति कथां पुण्यां पवित्रां पापहारिणीम् ।। ३८ ।।\nसर्वपापविनिर्मुक्ता विष्णुलोकं प्रयांति ते ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये गोमतीतीर्थकुण्डमाहात्म्यवर्णनंनाम द्विषष्टितमोऽध्यायः ।। ६२ ।।"
  }
]
[
  {
    "text": "।। व्यास उवाच ।। ।।\nकोऽसौ विंध्यगिरिर्ब्रह्मन्कदा काले समागतः ।।\nमहाकालवने रम्ये केन वा प्रेषितः पुरा ।। १ ।।\n।। सनत्कुमार उवाच ।। ।।\nपुरा रेवाजलैर्व्यास प्लावितेयं वसुंधरा ।।\nतदा सर्वसुरैरेवमगस्तिर्मुनिसत्तमः।।२।।\nआराधितो महाभागो धरणीत्राणकारणात्।।\nतदागत्य गिरौ रम्ये विंध्ये स मुनिसत्तम ।। ३ ।।\nएकाग्रमानसो भूत्वा भवानीं विंध्यवासिनीम् ।।\nआराधयामास तदा तां च देवीं वरेप्सया ।। ४ ।।\nकंसविद्रावणकरीमसुराणां क्षयंकरीम्।।\nभारावतारणीं पुण्यां बलदेवानुजां शुभाम् ।। ५ ।।\nयशोदागर्भसंभूतां चाणूरबलमर्दिनीम्।।\nविद्युदाभां नभःस्थां च कृष्णां कृष्णाहिमर्दिनीम्।।६।।\nजननीं देवसेनस्य कवीनां वाचमीश्वरीम् ।।\nगायत्रीं द्विजमुख्यानां व्याहृतिश्छंदसां वराम् ।। ७ ।।\nसहस्राक्षीं तथेंद्रस्य ऋषेश्चारुंधतीं पराम् ।।\nगवां कामदुघां श्यामां लतां मधुतमप्रियाम् ।।८।।\nअदितिं सर्वमातॄणां पार्वतीं सर्वयोषिताम् ।।\nज्योत्स्नां चांद्रमसीं बालां सर्वकामवरप्रदाम् ।। ९ ।।\nशारदीमृतुवेलायां वृंदावनचरीं वराम् ।।\nमायिनां वैष्णवीं मायां सर्वदैत्यविमोहिनीम् ।। 5.1.55.१० ।।\nलक्ष्मीं च श्रीमतामिष्टां यक्षिणीं धनदार्चिताम् ।।\nमहोदधीप्सितां वेलां राज्ञां च राजसंपदम् ।। ।।११।।\nवेदिकां यज्ञशालानां हविराहवनीं शुभाम् ।\nदक्षिणां सर्वदीक्षाणां सर्वकामफलप्रदाम् ।।१२।।\nएवं स्तुता तदा देवी प्रत्यक्षा विंध्यवासिनी ।।\nप्राह प्रसादसुमुखी ऋषीणां प्रवरं ह्यृषिम् ।। १३ ।।\nवियतां भो द्विजश्रेष्ठ यदस्मत्तोऽभिवांछितम्।।\nयदीप्सिता त्वया वत्स स्तुतिर्मे शुचिना कृता।। ।। १४ ।।\n।। अगस्तिरुवाच ।। ।।\nयदि मातर्वरो देयो देवानामुपकारिणि ।।\nरेवेयं वर्द्धिता लोके सर्वलोकभयप्रदा ।।१५।।\nतयेदं प्लावितं विश्वं तस्यास्तु ग्रहणं कुरु ।।\nइति सा प्रार्थिता तेन तदा काले महर्षिणा ।। १६ ।।\nआगात्साध्वी तदा व्यास महाकालवनं शुभम्।।\nसांत्वपूर्वं वचस्तथ्यमगस्ति मिदमब्रवीत् ।। १७ ।।\nवारयिष्ये परां देवीं वर्धमानां द्रुतं ह्यृषे ।।\nतावत्कालं न चोत्तिष्ठेद्विंध्यो नाम महागिरिः ।। १८ ।।\nयावत्त्रिकूटे द्वारे त्वं स्थास्य सि ऋषिसत्तम ।।\nदेवकार्योद्यतो नित्यं दक्षिणां दिशमुत्तमाम् ।।१९।।\nकुशस्थली महापुण्या पवित्रा पापहारिणी ।।\nपुरी ह्येषा मुनिश्रेष्ठ त्रिषु लोकेषु विश्रुता ।।\nतत्रैवाहं चिरं कालं मातृभिर्निवसामि वै ।। 5.1.55.२० ।।\nतत्रापि त्वं सदा सिद्धक्षेत्राधिपत्यमाप्नुयाः ।।\nमत्सरो निर्मलं पुण्यं विमलोदं च विश्रु तम् ।। २१ ।।\nयत्र पुण्यवतां वासो देव्यस्तिष्ठंति कोटिशः ।।\nतस्मिंस्तीर्थे नराः स्नात्वा शुचीभूय समाहिताः ।। २२ ।।\nयजंति चैव मां भक्त्या धूपदीपाग्नितर्पणैः ।।\nक्षीरखंडाज्यभोज्यैश्च भोजयेद्विधिवद्द्विजान् ।।२३।।\nन तेषां दुर्लभं किंचित्त्रिषु लोकेषु विद्यते ।।\nधनधान्यधरैश्वर्यपुत्रदारादिसं पदाम् ।। २४ ।।\nप्राप्यंते विविधा भोगा देवानामपि दुर्लभाः ।।\nशत्रुतो न भयं तेषां दस्युभ्यो वा न राजतः ।। २५ ।।\nन शस्त्रानलतोयौघात्कदा चित्संभविष्यति ।।\nदीर्घायुर्बुद्धिमाँल्लोके उषित्वा शाश्वतीः समाः ।। २६ ।।\nसर्वपापविशुद्धात्मा मृतः शिवपुरं व्रजेत् ।।\nएवं व्यास पुरीं प्राप्य रम्यां चोज्जयिनीं  शुभाम् २७।।\nसमाश्रिता तदा देवी सततं विंध्यवासिनी ।।\nतस्मिंस्तीर्थे नरः स्नात्वा सर्वपापैः प्रमुच्यते ।। २८ ।।\nस्त्रियो वा रजो दोषार्ता वंध्याः काकबकादिकाः।।\nदुर्भगाः शीलहीनाश्च सर्वकामविवर्जिताः।।२९।।\nविमलोदेऽपि ताः स्नात्वा दृष्ट्वा वै विंध्यवासिनीम्।।\nमुच्यंते सर्वदो षैस्ता नात्र कार्या विचारणा ।। 5.1.55.३० ।।\nअपुत्रा प्राप्नुयुः पुत्रान्कन्या वीरपतिं वरम् ।।\nप्राप्यते सर्वसौभाग्यं सर्वकामवरप्रदम् ।। ३१ ।।\nविद्यावाञ्जायते विप्रः क्षत्रियो विजयी भवेत् ।।\nवैश्यश्च बहुलाभाढ्यः शूद्रः सुखमथाश्नुते ।। ३२ ।।\nकथां पुण्यवतीमेतां सर्वकामवरप्रदाम्।।\nपठन्वाप्यथवा शृण्वन्गोसहस्रफलं लभेत् ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये विंध्यवासिनी विमलोदतीर्थमाहात्म्यवर्णनंनाम पञ्चपञ्चाशत्तमोऽध्यायः ।। ५५ ।। ।। छ ।।"
  }
]
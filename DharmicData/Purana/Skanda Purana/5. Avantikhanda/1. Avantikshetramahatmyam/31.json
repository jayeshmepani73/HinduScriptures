[
  {
    "text": "।। सनत्कुमार उवाच ।। ।।\nअथान्यत्संप्रवक्ष्यामि केदारेश्वरमुत्तमम् ।।\nप्रवरं सर्वतीर्थानां त्रिषु लोकेषु विश्रुतम् ।। १ ।।\nतत्र स्नात्वा शुचिर्भूत्वा यः पश्यति महेश्वरम् ।।\nकेदारे यत्फलं प्रोक्तं तदत्रापि लभेन्नरः ।। २ ।।\nसर्वपापविनिर्मुक्तः स्वकीयकुलसंयुतः ।।\nविमानेनार्कवर्णेन शिव लोके स मोदते ।। ३ ।।\nजटाशृंगे नरः स्नात्वा शुचिर्भूत्वा जितेंद्रियः ।।\nदृष्ट्वा जटेश्वरं देवं ततः पापाद्विमुच्यते ।। ४ ।।\nमहातपनमादौ च कृत्वा गच्छेच्छिवं प्रति ।।\nमातृकं पितृकं चैव कुलानां तारयेच्छतम् ।। ५ ।।\nइंद्रतीर्थे नरः स्नात्वा दृष्ट्वा चेंद्रेश्वरं शिवम् ।।\nविमुक्तः सर्वपापेभ्यः शक्रलोके महीयते ।। ६ ।।\nकुंडेश्वरं तु यः पश्येच्छिवध्यानपरायणः ।।\nलभते स नरो व्यास शिवदीक्षाफलं शिवम् ।। ७ ।।\nगोपतीर्थे नरः स्नात्वा दृष्ट्वा गोपेश्वरं शिवम् ।।\nशिवलोकं नरो याति ह्यमृतादमरो यथा ।। ८ ।।\nस्नात्वा तु चिपिटातीर्थे शिवं देवं प्रणम्य च ।।\nतिर्यग्योनिं नरो नैव प्रयाति मुनिपुंगव ।। ९ ।।\nविजये च नरः स्नात्वा आनंदेश्वरपूजनात् ।।\nविमुक्तः सर्वपापेभ्यः स्वर्लोके विजयी भवेत् ।। 5.1.31.१० ।।\nअथान्यं संप्रवक्ष्यामि कुशस्थल्यां विनिर्मितम् ।।\nदेवं रामेश्वरं व्यास भुक्तिमुक्तिप्रदायकम् ।। ११ ।।\nचित्रकूटात्पुरा रामो मैथिल्या लक्ष्मणेन च ।।\nसमन्वितः समागत्य पप्रच्छ मुनिसत्तमम् ।। १२ ।।\n।। राम उवाच ।। ।।\nकानि तीर्थानि पुण्यानि किं वा क्षेत्रं महामुने ।।\nयत्र गत्वा न चाप्नोति वियोगं सह बांधवैः ।। १३ ।।\nअनेन वनवासेन मरणेन पितुः प्रभो ।।\nभरतस्य वियोगेन प्रतप्येऽहं त्रिभिर्मुने ।। १४ ।।\nतद्वाक्यं राघवेणोक्तं श्रुत्वा विप्रर्षभस्तदा ।।\nध्यात्वा तु सुचिरं कालमिदं वचनमब्रवीत् ।। १५ ।।\nसाधु पृष्टं त्वया वीर रघूणां वंशवर्धन ।।\nमम पित्रा कृतं क्षेत्रं प्रयाच्य शिवमादरात ।। १६ ।।\nअवंतीविषये राम पुरी तस्मिन्कुशस्थली ।।\nउज्जयिनीति वै नाम्ना ख्यातिं लोके गता विभो ।। १७ ।।\nतस्यां गत्वा दशरथं पिंडदानेन तर्पय ।।\nसुरासुरगुरुस्तत्र महाकालो व्यवस्थितः ।। १६ ।।\nदेवः स वै सदा राजन्वांछितार्थफलप्रदः ।।\nदृष्टे तस्मिञ्जगन्नाथे वियोगो नैव जायते ।। १९ ।।\nतत्र गच्छंति ये विप्रा राजा चैव महावलः ।।\nलभंते परमं स्थानं यत्र देवो महेश्वरः ।। 5.1.31.२० ।।\nतीर्थानामपि तत्तीर्थं प्रविष्टोऽवंतिमंडले ।।\nआजगाम ततोवंतीं सा शिप्रा यत्र पुण्यदा ।। २१ ।।\nतस्यां स्नात्वा ततो रामस्तर्पयामास पूर्वजान् ।।\nमहाकालं यदा द्रष्टुं प्रतस्थे रघुनंदनः।।२२।।\nवाण्या ततोऽशरीरिण्या देवदेवेन भाषितम् ।।\nभो भो राघव भद्रं ते स्वनाम्ना स्थापयस्व माम् ।।२३।।\nअत्र स्थानं मया दत्त मा विचारय राघव ।।\nततो द्दृष्टमना रामो लक्ष्मणं वाक्यमब्रवीत् ।। २४ ।।\nअनुगृहीताः सौमित्रे देवदेवेन शंभुना ।।\nतस्मात्स्थापय तीर्थेऽस्मिँल्लिंगं रामेश्वरं शुभम्।। २५ ।।\nवाक्यं तल्लक्ष्मणः श्रुत्वा स्थापयामास शंकरम् ।।\nदृष्ट्वा देवं पुरा रामो लक्ष्मणं वाक्यमब्रवीत् ।। २६ ।।\nएहि लक्ष्मण शीघ्रं त्वं शिप्राया जलमानय ।।\nकरिष्यामि यतोऽत्राहं देवस्य स्नपनं शुभम् ।। २७ ।।\nलक्ष्मणस्त्वब्रवीद्वाक्यं सीतया किं करिष्यसि ।।\nराम नाहं सर्वकालं दासभावं करोमि ते ।। २८ ।।\nइयं च पुष्टा सुदृढा पीवरा च ममाग्रतः ।।\nवद राघव सत्येन अनया किं करिष्यसि ।। २९ ।।\nश्रुत्वा रामो हि तद्वाक्यं लक्ष्मणेन प्रभाषितम्।।\nविमना राघवस्तस्थौ सीता चापि वरानना ।। 5.1.31.३० ।।\nयदुक्तं लक्ष्मणेनाथ तच्च सीता चकार ह ।।\nस्नात्वा भुक्त्वा च तौ वीरौ महाकालमुपागतौ ।। ३१ ।।\nनीत्वा विभावरीं तत्र गमनाय मनो दधे ।।\nउत्तिष्ठ वत्स सौमित्रे व्रजामो दक्षिणां दिशम्।। ।। ३२ ।।\nसौमित्रिरब्रवीद्वाक्यं नाहं गन्ता कथंचन ।।\nव्रज त्वमनया सार्धं भार्यया कमलेक्षण ।। ३३ ।।\nनाहमग्रे वनं यामि न वायोध्यां कथं चन ।।\nएवं ब्रुवाणं सौमित्रिमुवाच रघुनंदनः ।। ३४ ।।\nकथं पूर्वमूयोध्याया निर्गतोऽसि मया सह ।।\nवने वसाम्यहं राम नव वर्षाणि पंच च ।। ३५ ।।\nप्रमादः क्रियतां मह्यं नय मामपि राघव ।।\nइदानीं त्वमर्धपथे कथं स्थातासि शत्रुहन् ।। ३६ ।।\nलक्ष्मणस्त्वब्रवीद्राम नाहं गन्ता वनं पुनः ।।\nलक्ष्मणं विकृतं ज्ञात्वा रामो वचनमब्रवीत् ।। ३७ ।।\nमा माऽनुव्रज सौमित्रे ह्येको यास्यामि काननम् ।।\nद्वितीयापि त्वियं सीता उक्तो रामेण लक्ष्मणः ।। ३८ ।।\nधनुः संगृह्य विमना उत्तस्थौ लक्ष्मणस्तदा ।।\nप्राप्तौ प्राकारमर्यादां क्षेत्रसीमां परंतपौ ।। ।।\nक्षेत्रसीमां  समुल्लंघ्य रामो लक्ष्मणमब्रवीत् ।। 5.1.31.४० ।।\nनिवर्तयस्व सौमित्रे समर्पय च मे धनुः ।।\nरामवाक्यमुपश्रुत्य सीतां वै लक्ष्मणोऽब्रवीत् ।। ४१ ।।\nकिमर्थं हि परित्यक्तः कोऽपराधः कृतो मया ।।\nरामेण हि परित्यक्तः प्राणांस्त्यक्ष्याम्यसंशयम् ।। ४२ ।।\nरामं ततोऽब्रवीत्सीता किमर्थं लक्ष्मणस्त्वया ।।\nदेव संत्यज्यते वीरः सुमित्रानंदिवर्धनः ।। ४३ ।।\nराघवस्त्वब्रवीत्सीतां नाहं त्यक्ष्यामि लक्ष्मणम् ।।\nन कदाचिदपि स्वप्ने लक्ष्मणसदृशं प्रियम् ।। ४४ ।।\nश्रुतपूर्वं तु सुश्रोणि क्षेत्रस्यास्य विचेष्टितम् ।।\nअस्मिन्क्षेत्रे न सौभ्रात्रं सर्वो हि स्वार्थतत्परः ।। ४५ ।।\nपरस्परं न मन्यंते स्वार्थनिष्ठैकहेतवः ।।\nन शृण्वंति पितुः पुत्राः पुत्राणां वा तथा पिता ।। ४६ ।।\nन च शिष्यो गुरोर्वाक्यं गुरुर्वा शिष्यकर्म च ।।\nअर्थानुबंधिनी प्रीतिर्न कश्चित्कस्यचि त्प्रियः ।।४७।।\nएवमुक्त्वा ययौ रामो लक्ष्मणो जानकी तथा ।।\nलिंगं तत्र प्रतिष्ठाप्य स्वनाम्ना रघुनंदनः ।।४८।।\nरामतीर्थे नरः स्नात्वा दृष्ट्वा रामेश्वरं शिवम्।।\nविमुक्तः सर्वपापेभ्यः शिवलोकं स गच्छति ।।४९।। ।।\nइति रामेश्वरमाहात्म्यम् ।।\n।। सनत्कुमार उवाच ।। ।।\nतीर्थे सौभाग्यके स्नात्वा दृष्ट्वा सौभाम्यमीश्वरम् ।।\nसर्वपापविनिर्मुक्तः सौभाग्यं परमं लभेत् ।। 5.1.31.५० ।।\nघृततीर्थे नरः स्नात्वा घृतेन स्नापयेच्छिवम् ।।\nघृतमग्नावथो हुत्वा रुद्रलोके महीयते।।५१।।\nदेवीं योगीश्वरीं पूज्य सुरासुरनमस्कृताम् ।।\nसर्वपापविनिर्मुक्तः परं योगमवाप्नुयात्।।५२।।\nशंखावर्ते नरः स्नात्वा सर्वपापविवर्जितः ।।।\nधनधान्यसमायुक्तो जायते निर्मले कुले ।। ५३ ।।\nसुधोदके चतुर्दश्यां मुक्त्यर्थं स्नापयेन्नरः।।\nशिवं सुधेश्वरं दृष्ट्वा ततो मोक्षगतिर्भवेत् ।।५४।।\nतथान्य त्संप्रवक्ष्यामि तीर्थं त्रैलोक्यविश्रुतम् ।।\nकिं पुनेति च विख्यातं ब्रह्महत्याविमोचनम् ।।५५।।\nपूर्वं त्रेतायुगे व्यास सुनेत्रो नाम वै द्विजः।।\nतस्य पुत्रः समु त्पन्नो विश्वावसुरिति स्मृतः ।।५६।।\nयवक्रीतस्य शापेन स्वपिता तेन घातितः ।।\nब्रह्महत्यान्वितो व्यास तीर्थात्तीर्थं परिभ्रमन् ।।५७।।\nतीर्थे किंपुनके स्नात्वा धारातीर्थे गतो द्विजः ।।\nततः कपिलधारायां चिंतयत्यात्मना स्वयम् ।। ५८ ।।\nकथं मे पतिता धारा अनृता वा श्रुतिस्तथा ।।\nएवं ह्यचिंत यत्सोऽथ पुनरायादवंतिकाम् ।। ५९ ।।\nअत्र तीर्थे पुनः स्नाति यावद्वाणीं ततोऽशृणोत् ।।\nकिं पुनर्ध्यायसि ब्रह्मन्येन जातो द्विजोत्तमः ।। 5.1.31.६० ।।\nन तेऽस्ति ब्रह्महत्या वै तीर्थस्नानेन नाशिता ।।\nगच्छ शीघ्रं गृहं विप्र पापहीनो यथासुखम् ।। ६१ ।।\n।। इति किंपुनामाहात्म्यम् ।। ।। ।।\n।। सनत्कुमार उवाच ।। ।।\nपुनरन्यत्प्रवक्ष्यामि पत्तनेश्वरमुत्तमम् ।।\nतत्र स्थित्वा महेशेन पुनः पत्तनमीक्षितम् ।। ६२ ।।\nपत्तनेश्वर इत्याख्यो देवदेवो महेश्वरः ।।\nयस्तु गंधैश्च पुष्पैश्च धूपैर्दीपैर्मनोरमैः ।। ६३ ।।\nभावयुक्तो नरो व्यास पूजयेद्विधिवत्सदा ।।\nयथावत्तिष्ठते लिंगं वंशच्छेदो न जायते ।। ६४ ।।\nहंसयुक्तेन यानेन शिवलोकं स गच्छति ।।\nतथान्यत्संप्रवक्ष्यामि तीर्थं त्रैलोक्यविश्रुतम् ।। ६५ ।।\nदुर्धर्षमिति विख्यातं ब्रह्महत्याविमोचनम् ।।\nपुरा दिवाकरो व्यास चक्रे दुर्धर्षनामतः ।। ६६ ।।\nतीर्थमासीन्नदीतीरे विख्यातं सूर्यसंस्कृतम् ।।\nतेजःपुंजं भवेल्लिंगं गणगं धर्वपूजितम् ।। ६७ ।।\nसप्तम्यामथवाष्टम्यां संक्रातौ रविवासरे ।।\nतत्र स्नात्वा शुचिर्भूत्वा दिनमेकमुपोषितः ।। ६८ ।।\nदृष्ट्वा महेश्वरं तत्र शिप्राकूले व्यवस्थितम् ।।\nपूजयित्वा तु भावेन यत्फलं तच्छ्रणुष्व मे ।। ६९ ।।\nपितृमातृकुलं सर्वं समुद्धृत्य शिवं व्रजेत् ।।\nतत्र यच्छति यो दानं गोहेमादि विशेषतः ।। 5.1.31.७० ।।\nतावत्तदक्षयं लोके यावच्चंद्रदिवाकरौ ।।\nतथान्यत्संप्रवक्ष्यामि गोपींद्रं तीर्थमुत्तमम् ।। ७१ ।।\nगौतमेन पुरा यत्र इन्द्रः शापाद्भ गीकृतः ।।\nभगव्रीडायुतः शक्रः प्रविश्य वनमुत्तमम् ।। ७२ ।।\nअतोषयत्तदोग्रेण तपसा शंकरं पुरा ।।\nतुष्टेन शंभुना विप्र ये भगास्तच्छरीरगाः ।।। ।। ७३ ।।\nगोसहस्रीकृतास्तेन गोपींद्रस्तेन कथ्यते ।।\nतत्र स्नात्वा दिवं याति शक्रतुल्यपराक्रमः ।। ७४ ।।\nये मृतास्ते पुनर्जन्म नाप्नुवंति महीतले ।।।\nगंगातीर्थे नरः स्नात्वा पुण्यमाप्नोति पुष्कलम् ।। ७५ ।।\nज्येष्ठशुक्लदशम्यां तु गंगायां फलमादिशेत् ।।\nस्नात्वा पुष्पकरंडे च दृष्ट्वा पुष्पकरण्डकम् ।। ७६ ।।\nपुष्पकेन विमानेन प्रयातो दिवि मोदते ।।\nनरकादुद्धरत्याशु नरः स्नात्वोत्तरेश्वरे।।७७।।\nइष्टभोगसमापन्नो याति स्वर्गं न संशयः ।।\nभूतेश्वरे नरः स्नात्वा भूतेश्वरमथार्चयेत् ।। ७८ ।।\nगंधपुष्पादिनैवेद्यैर्मृतो रुद्रपुरं व्रजेत् ।।\nशिप्रायां तु नरः स्नात्वा कैलासं तु नमस्यति ।। ७९ ।।।\nसूर्याऽऽहतं तमो यद्वत्तद्वत्पापं प्रणश्यति ।।\nअंबालिकां च यः पश्येत्समाधिनियमेन च ।। 5.1.31.८० ।।\nस मुक्तः सर्वपापेभ्यः कंचुकेन फणी यथा ।।\nघण्टेश्वरं प्रवक्ष्यामि यत्सुरैरपि पूजितम् ।। ८१ ।।\nयत्र कूपोदकं पीत्वा सौभाग्यमतुलं लभेत् ।।\nअर्चयेद्यस्तु देवेशं गंधपुष्पैरनुक्रमात् ।। ८२ ।।\nशिवलोके वसेत्तावद्यावदिंद्राश्चतुर्दश ।।\nपुण्येश्वरं तु यः पश्येच्छुचिः स्नातो जितेंन्द्रियः ।। ८३ ।।\nस गाणपत्यमाप्नोति यत्सुरैरपि दुर्लभम् ।।\nलंपेश्वरे नरः स्नात्वा समभ्यर्च्य महेश्वरम्।।८४।।\nन याति नरकं मर्त्यः स्वर्गलोके महीयते।।\nतथान्यत्संप्रवक्ष्यामि यत्सुरैरपि दुर्लभम् ।।८५।।\nपूजितं ब्रह्मणा पूर्वं स्थविराख्यं विनायकम् ।।\nतत्र स्नात्वा शुचिर्भूत्वा पूजयेद्यो विनायकम्।।८६।।\nगंधैर्धूपैश्च नैवेद्यैर्भक्ष्यैर्भोज्यैः फलं शृणु ।।\nसमीहिता भवेत्सिद्धिर्मृतः शिवपुरं व्रजेत्।।८७।।\nनवनद्याः समीपे तु पार्वतीं पूजयेद्बुधः।।\nगंधपुष्पैश्च धूपैश्च सौभाग्यमतुलं लभेत्।।८८।।\nकामोदके नरः स्नात्वा दृष्ट्वा कामं रतिप्रियम् ।।\nस्वर्गे च देवगंधर्वस्पृहणीयवपुर्भवेत् ।।८९।।\nप्रयागे तु नरः स्नात्वा प्रयागेशं तु पश्यति ।।\nसर्वलोकानतिक्रम्य शिवलोके मही यते ।। 5.1.31.९० ।।\nइति श्रीस्कान्दे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्ये सौभाग्येश्वरादिनानातीर्थमाहात्म्य वर्णनंनामैकत्रिंशोऽध्यायः ।। ३१ ।। ।। छ ।।"
  }
]
[
  {
    "text": "।। सनत्कुमार उवाच ।। ।।\nशृणुष्वावहितो व्यास स्थितिमेकाग्रमानसः ।।\nमया व्यासमुखात्प्राप्ता कल्पभेदे कथा शुभा ।। १ ।।\nगुह्याद्गुह्यतरा श्रेष्ठा न देया यस्य कस्यचित् ।।\nनास्तिकाय कृतघ्नाय नाशिष्याय कदाचन ।। ।। २ ।।\nएषा पुण्यतमा व्यास कथा पापहरा परा ।।\nयस्याः श्रवणमात्रेण कल्पदोषो न बाधते ।। ३ ।।\nप्रमाणं कल्पपर्यंतं ब्रह्मणः परमेष्ठिनः ।।\nमन्वंतरेषु सर्वेषु कल्पकल्पांतरेषु च ।। ४ ।।\nयावत्संख्या परिमिता तावती शृणु सत्तम ।।\nअहोरात्रं च भजते सूर्यो मानुषदैवतम् ।। ५ ।।\nतामुपादाय गणनां शृणु संख्या द्विजोत्तम ।।\nनिमेषैः पंचदशभिः काष्ठा त्रिंशत्तु ताः कला ।। ६ ।।\nत्रिंशत्कला मुहूर्तस्तु त्रिंशता तैर्मनीषिणः ।।\nअहोरात्र मिति प्राहुश्चंद्रादित्यगतिस्तदा ।।७।।\nरविर्गतिविशेषेण सन्ध्यायां याति नित्यशः ।।\nतदहस्तु मनुष्याणां रात्रिश्चैव तु तादृशी ।। ८ ।।\nपक्षौ मासा ऋतुश्चाब्दमयने च प्रकीर्तिते ।।\nपितॄणां चैव देवानां ब्रह्मणश्च यथातथम् ।। ९ ।।\nयावत्संख्या समाख्याता आयुरंतश्च तादृशः ।।\nअहोरात्राः पंचदश पक्ष इत्यभिशब्दितः ।। 5.1.48.१० ।।\nपक्षौ द्वौ तौ कृतौ मासौ मासौ द्वावृतुरुच्यते ।।\nअयनं चर्तुभिस्त्रिभिरब्दं द्वे अयने स्मृतम् ।। ११ ।।\nदक्षिणं चोत्तरं चैव संख्यातत्त्वविशारदैः ।।\nमानेनानेन यो मासः पक्षद्वयसमन्वितः ।। १२ ।।\nपितॄणां तदहोरात्रमिति कालविदो विदुः ।।\nशुक्ल पक्षस्त्वहस्तेषां कृष्णपक्षस्तु शर्वरी ।। १३ ।।\nकृष्णपक्षे त्विह श्राद्धं पितॄणां वर्तते द्विज ।।\nमानुषेण तु मानेन यो वै संवत्सरः स्मृतः।।१४।।\nदेवानां तदहोरात्रं दिवा चैवोत्तरायणम्।।\nदक्षिणायनं स्मृता रात्रिः प्राज्ञैस्तत्त्वार्थकोविदैः।।१५।।\nदिव्यमब्दं शतगुणं दिव्यमब्दसहस्रकम् ।।\nमुनिभिश्चैव तत्त्वज्ञैरहोरात्रं मनोः स्मृतम् ।। १६ ।।\nअहोरात्रं दशगुणं मानवः पक्ष उच्यते ।।\nपक्षाद्दशगुणो मासो मासा द्वादशभिर्गुणैः ।। १७ ।।\nऋतुर्मनूनां संप्रोक्तः प्राज्ञैस्तत्त्वार्थदर्शिभिः ।।\nषड्भिस्तैर्वर्षं संप्रोक्तं तेन संख्या निबध्यते ।। १८ ।।\nचत्वार्येव सहस्राणि वर्षाणां तु कृतं युगम् ।।\nतावती तु भवेत्संध्या संध्यांशश्च तथाविधः ।। १९ ।।\nत्रीणि वर्षसहस्राणि त्रेता तत्परिमाणतः ।।\nतस्याश्च त्रिशती संध्या संध्यांशश्च तथा परः ।। 5.1.48.२० ।।\nतथा वर्षसहस्रे द्वे द्वापरं परिकीर्तितम् ।।\nतस्य च द्विशती संध्या संध्यांशश्च तथा। परः ।। २१ ।।\nकलिर्वर्षसहस्रं तु संख्या चोक्ता मनीषिभिः ।।\nतस्य चैकशती संध्या संध्यांशश्च तथाविधः ।। २२ ।। ( ४८०० कृतं, ३६००  त्रेता, २४०० द्वापरम्, १२०० कलिः)\nएषा द्वादशसाहस्री युगसंख्या प्रकीर्तिता ।।\nदिव्येनानेन मानेन युगसंख्यां निबोध मे ।। २३ ।।\nससर्ज स पुनस्तात जगत्सर्वमिदं ततः ।।\nकृतं त्रेता द्वापरं च कलिश्चैव चतुर्युगम् ।। २४ ।।\nयुगं तदेकसप्तत्या गुणितं द्विजसत्तम ।।\nमन्वंतरमिति प्रोक्तं संख्यानार्थविशारदैः ।। २५ ।।\nअयनं चापि तत्प्रोक्तं द्वेऽयने दक्षिणोत्तरे ।।\nमनुः प्रलीयते ह्यत्र संप्राप्ते जगतः प्रभौ ।। २६ ।।\nततोऽपरो मनुः कालमेतावन्तं भवेत्पुनः ।।\nसमतीते तु राजेंद्र प्रोक्तः संवत्सरस्य वै ।। २७ ।।\nतदैव चायनं प्रोक्तं मुनिना तत्त्वदर्शिना ।।\nब्रह्मणस्तदहः प्रोक्तं कल्प श्चेति स उच्यते ।। २८ ।।\nसहस्रयुगपर्यंतं सा निशा प्रोच्यते बुधैः ।।\nनिमज्जत्यत्र चोर्वी सा सशैलवनकानना ।। २९ ।।\nतस्मिन्युगसहस्रे तु पूर्णे वै द्विजसत्तम ।।\nब्राह्मे दिवसपर्यंते कल्पो निःशेष उच्यते ।। 5.1.48.३० ।।\nयुगानि सप्ततिं तानि साग्राणि कथितानि ते ।।\nकृतत्रेतादियुक्तानि मनोरंतर मुच्यते ।। ३१ ।।\nचतुर्दशैते मनवः कथिताः कीर्तिवर्धनाः ।।\nवेदेषु सपुराणेषु सर्वेषु प्रभविष्णवः ।। ३२ ।।\nप्रजानां पतयो व्यास धन्यमेषां प्रकीर्त नम् ।। ३३ ।।\nमन्वंतरेषु संहाराः संहारांतेषु संभवाः ।\nन शक्यमंतस्तेषां वै वक्तुं वर्षशतैरपि ।। ३४ ।।\nविसर्गश्च प्रजानां वै संहारस्य च भारत ।।।\nमन्वंतरेषु संहारः श्रूयते भरतर्षभ ।। ३५ ।।\nयत्र तिष्ठंति वै देवाः सर्वे सप्तर्षिभिः सह ।।\nतपसा ब्रह्मचर्येण श्रुतेन च समन्विताः ।। ३६ ।।\nपूर्णे युगसहस्रे तु कल्पो निःशेष उच्यते ।।\nतत्र सर्वाणि भूतानि दग्धान्यादित्यरश्मिभिः ।। ३७ ।।\nब्रह्माणमग्रतः कृत्वा सहादित्यैर्गणैर्द्विज ।।\nप्रविशंति सुरश्रेष्ठं हरिं नारायणं प्रभुम् ।। ३८ ।।\nस स्रष्टा सर्वभूतानां कल्पांते तु पुनःपुनः ।।\nअव्यक्तः शाश्वतो देवस्तस्य सर्वमिदं जगत् ।। ३९ ।।\nस एव विद्यते व्यास महेशा सह संयुतः ।।\nमहाकालवने वासं चकार जगदीश्वरः ।। 5.1.48.४० ।।\nप्रलयो न बाधते व्यास महाकालवनोत्तमे ।।\nकल्पे कल्पे च वै रम्या पुरी ह्येषा कुशस्थली ।। ४१ ।।\nनिरामया निरातंका निर्विकारा युगेयुगे ।।\nमार्कण्डेयोपदिष्टानि कल्पानि संभवंति  च ।। ४२ ।।\nअत्रैव च वने रम्ये ब्रह्मा लोकपितामहः ।।\nप्रजानां पतयो ये ते दक्षः प्राचेतसस्तथा।। ४३ ।।\nमरीचिः कश्यपो रुद्रो येऽन्ये भृग्वादयस्तथा ।।\nकल्पादौ ससृजे लोकांश्चराचरान्यथा तथा ।। ४४ ।।\nएवमादौ पुरा व्यास कल्पं कल्पायते तदा ।।\nवाराहवामनविष्णुपितॄणां वै तथैव च ।।४५।।\nकल्पभेदाः समाख्याता महाकालवने शुभे ।।\nचतुराशीतिकल्पानि संजातानि द्विजोत्तम ।। ४६ ।।\nतावंति योगलिंगानि वने तिष्ठन्ति सत्तम।।\nपुनर्जाता पुनः र्नष्टा महीसागरपर्वताः ।।४७।।\nपुनःपुनर्भविष्यंति पुरी ह्येषाऽचला स्मृता ।।\nतस्मात्सर्वेषु कालेषु सर्वलोकेषु गीयते ।।४८।।\nप्रतिकल्पेति विख्याता भुवि व्यास भविष्यति ।।\nयेऽस्यां वै मानवा दांताः स्नानदानादिकं तथा ।। ४९ ।।\nजपं होमं तथा श्राद्धं पितॄनुद्दिश्य देवताः ।।\nन तेषां पुनरा वृत्तिः कोटिकल्पशतैरपि ।। 5.1.48.५० ।।\nप्रतिकल्पामनुप्राप्य दृष्ट्वा देवं महेश्वरम् ।।\nवैशाखे पौर्णमास्यां वै स्नापयंत्येकवासरम् ।। ५१ ।।\nप्रसंगतो रजः क्लांतः शिप्रांभसि च मानवाः ।।\nन तेषां दुष्कृतं किंचिद्विष्णुलोके वसंति ते ।।५२।।\nमन्वंतरसहस्रेषु काशिवासेषु यत्फलम् ।।\nतत्फलं प्राप्नुयाज्जंतुः प्रतिकल्पं क्षणादपि ।। ५३ ।।\nप्रतिकल्पे च कल्पांते सैवासीच्च पुरी शुभा ।।\nतस्मात्सर्वजनैः ख्याता प्रतिकल्पा द्विजोत्तम ।। ५४ ।।\nये चैतस्य महाभागाः प्रीतिं कुर्वंति मानवाः ।।\nन तेषां कल्पभेदोऽयं स्वप्नवज्जायते क्षणात् ।। ५५ ।।\nयः शृणोति कथां पुण्यां प्रतिकल्पोद्भवां शुभाम् ।।\nश्रावयेद्वा प्रयत्नेन ब्रह्महत्यां व्यपोहति ।। ५६ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये प्रतिकल्पाभिधानकथनंनामाष्टाचत्वारिंशोऽध्यायः ।। ४८ ।।"
  }
]
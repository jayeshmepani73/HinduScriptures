[
  {
    "text": "।। सनत्कुमार उवाच ।। ।।\nशृणु व्यास महापुण्यं तीर्थं परमशोभनम् ।।\nदेवप्रयागमाख्यातं सर्वपापप्रणाशनम् ।। १ ।।\nदेवानां च परं स्थानं यत्र तीर्थं परंतप ।।\nसोमतीर्थोत्तरे भागे प्रयागस्य च दक्षिणे ।। २ ।।\nक्षिप्रायाः पूर्वभागे च तत्र तीर्थं प्रतिष्ठितम् ।।\nतत्र तीर्थे नरः स्नात्वा पश्येच्चैव सुरोत्तमम् ।। ३ ।।\nदेवं माधवमित्याख्यं भुवि सर्वफलप्रदम् ।।\nददाति तस्य देवेंद्रो वांछितार्थं जगत्पतिः ।। ४ ।।\nआनंदभैरवस्तत्र सर्वदेवनमस्कृतः ।।\nयस्य दर्शनमात्रेण सर्वपापक्षयो भवेत् ।। ।। ५ ।।\nन तस्य जायते व्यास यातना भैरवी कदा ।।\nस्वर्गद्वारे सदा व्यास जायते निर्भयः पुमान् ।। ६ ।।\nज्येष्ठे मासे सिते पक्षे दशम्यां बुध हस्तयोः ।।\nगरानन्दे व्यतीपाते कन्याचन्द्रे वृषे रवौ ।।\nदशाला जायते वत्स गंगाजन्म परं शुचि ।।७।।\nतद्दिने च नरः स्नात्वा सर्वतीर्थफलं लभेत्।।\nअखण्डं च परं तीर्थं शृणु व्यास ह्यतः परम् ।।८।।\nयस्य श्रवणमात्रेण व्रतभंगो न जायते ।।\nएक एव पुरा ब्रह्मन्ब्राह्मणो ब्रह्मवित्तमः।।९।।।\nधर्मशर्मेति विख्यातः सदाचाररतः शुचिः ।।\nबहुव्रतधरो दांतो वेदवेदांगपारगः।। 5.1.68.१०।।\nकिंचिद्दोषप्रसंगेन व्रतपूर्तिर्न चाभवत् ।।\nएवं बहुतिथे काले नारदो देवदर्श नः ।।११।।\nतस्य गेहागतो ब्रह्मन्नातिथ्यार्थं महातपाः ।।\nतदोत्थाय द्विजो नित्यं बहुमानपुरःसरम् ।।१२।।\nसत्कृत्य नारदं भूमन्विधिदृष्टेन कर्मणा ।।\nपूजयित्वा द्विजश्रेष्ठः पप्रच्छ मुनिसत्तम ।। १३ ।।\nभगवन्भवता सर्वं विदितं ज्ञानचक्षुषा ।।\nअस्माकं च परं दोषः किंचिज्जातः पुराऽनघ ।। १४ ।।\nयेन पापप्रसंगेन व्रतभंगोऽभवद्ध्रुवम् ।।\nकारणं ब्रूहि मे नाथ किं दोषोऽत्र तु गण्यते ।। १५ ।।\n।। नारद उवाच ।। ।।\nश्रूयतां भो द्विजश्रेष्ठ भवद्भिश्च पुराकृतम् ।।\nमहाराष्ट्रे सुविख्यातो ब्राह्मणो धनसंचकः ।। १६ ।।\nब्रह्मदत्तेत्यसौ विप्रो वेदब्राह्मणनिंदकः ।।\nधनलोभी पराक्रांतः सर्वधर्मबहिर्मुखः ।। ।। १७ ।।\nनास्तिको देवतीर्थेषु परद्रव्यापहारकः ।।\nपरस्त्रीषु रतो नित्यं द्यूतवादी च तस्करः ।। १८ ।।\nएवमायुःपरिक्षीणो धनहीनोऽभवत्तदा ।।\nइतस्ततोऽभ्रमद्भ्रष्टो नदीतीरे सुविह्वलः ।। १९ ।।\nगतश्चौर्यप्रसंगेन यात्रिकैः सह संगतः ।।\nकिंचित्कालेषु दुःशीलो मृतिं प्राप्तो रुजार्दितः ।। 5.1.68.२० ।।\nनीतः संयमिनीं विप्रस्तत्कालं यमकिंकरैः ।।\nयमराजपुरं प्राप्तो बहुपापकरो द्विजः ।।२१।।\nदृष्टोऽसौ धर्मराजेन तदा पत्यपरायणः।।\nनिरीक्ष्य सहसोवाच धर्मपूर्वमिदं वचः ।।२२।।\nशृणुध्वं किंकराः सर्वे यूयमेकाग्रमानसाः ।।\nअनेनाचरितं सर्वं दुष्कर्म सर्वकिल्बिषम् ।। २३ ।।\nगोदातीरे मृतः पापी तत्र नः कारणं न हि।।\nतिस्रःकोट्योऽर्धकोटिश्च यानि तीर्थान्यहर्निशम्   ।।२४।।\nआयांति गौतमीतीरे सिंहस्थेऽपि बृहस्पतौ ।।\nतेषां तु वायुसंस्पर्शो जातोस्यांते कलेवरे ।। २५ ।।\nतेन पुण्यप्रभावेन नोऽस्माकं कारणं क्वचित् ।।\nग्राह्यो भवद्भिनैवायं मुच्यतां भोः पुरःसराः ।। २६ ।।\nएवं तैर्मोचितो विप्रः पुनर्ब्रह्मगतिं गतः ।।\nतेन पापप्रसंगेन व्रतभंगी गतो भुवि ।। २७ ।।\n।। ब्राह्मण उवाच ।। ।।\nब्रह्मन्केन प्रकारेण सर्वपापक्षयो भवेत् ।।\nकिं तपः किं च दानं च किं तीर्थव्रतसेवनम् ।। २८ ।।\nयेन पुण्यप्रभावेन व्रतभंगो न जायते ।। २९ ।।\n।। नारद उवाच ।। ।।\nशृणु द्विजवरश्रेष्ठ महाकालवनं स्मृतम् ।।\nयत्र रुद्रसरः प्रोक्तमृषिणा तत्त्वदर्शिना ।। 5.1.68.३० ।।\nकोटिकोटिसुतीर्थानि वर्तंते द्विजसत्तम।।\nकोटितीर्थेति विख्यातं तस्माद्द्विज सनातनम् ।। ३१ ।।\nतत्तीर्थस्योत्तरे भागे सुतीर्थं सर्वकामदम् ।।\nनाम्नाऽखंडसरः ख्यातमखंडेश्वरसन्निधौ ।। ३२ ।।\nयस्य दर्शनमात्रेण सर्वयज्ञफलं लभेत् ।।\nतस्माद्धि सर्वथा वत्स गच्छ त्वं तत्र मा चिरम् ।। ३३ ।।\nइति तस्य वचः श्रुत्वा स द्विजोऽगात्कुमुद्वतीम् ।।\nस्नात्वाऽखण्डसरे व्यास दृष्ट्वा देवं महेश्वरम् ।। ३४ ।।\nसद्यः पुण्यवतांलोकान्प्राप्तो वै द्विजसत्तमः ।।\nएवं व्यास महातीर्थमखंडेश्वरमुत्तमम् ।। ३५।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽखंडेश्वरमहिमवर्णननामाष्टषष्टितमोऽध्या यः ।। ६८।।"
  }
]
[
  {
    "text": "।। सनत्कुमार उवाच ।। ।।\nएवं व्यास पुरी रम्या नामभूता सनातनी ।।\nयुगेयुगे यथा जाता तथा ख्याता मयाऽनघ ।। १ ।।\n।। व्यास उवाच ।। ।।\nभूयोऽहं श्रोतुमिच्छामि त्वत्तो ब्रह्मविदां वर ।।\nशिप्रायाश्च कथां पुण्यां पवित्रां पापहारिणीम् ।। २ ।।\nसुन्दरं कुंडमाख्यातं पिशाचमोचनं तथा ।।\nनीलगंगा इति प्रोक्ता कर्कराजमतः परम् ।। ३ ।।\nपुष्कराणि च सर्वाणि गयातीर्थमनुत्तमम् ।।\nगोमतीकुण्डमाख्यातं नाम्ना धर्मसरस्तथा ।। ४ ।।\nख्यातं संगमजं तीर्थं शनेर्जन्मकथां शुभाम् ।।\nच्यवनाश्रमे च या वार्ता तथा नागालये शुभे ।। ५ ।।\nपुरुषोत्तममहिमानं काले केन कथं भवेत् ।।\nएतद्वेदितुमिच्छामि यत्ते मनसि वर्तते ।। ६ ।।\n।। सनत्कुमार उवाच।। ।।\nशृणु व्यास महाभाग कथां पापहरां पराम्।।\nयस्मिन्काले यदा जाता महाकालवने शुभे।।७।।\nनास्ति वत्स महीपृष्ठे शिप्रायाः सदृशी नदी ।।\nयस्यास्तीरे क्षणान्मुक्तिः किं चिरात्सेवनेन वै ।। ८ ।।\nवैकुण्ठे जायते शिप्रा ज्वरघ्नी च सुरालये ।।\nमहाद्वारे च पापघ्नी पातालेऽमृतसंभवा ।। ९ ।।\nवाराहकल्पे वै प्रोक्ता विष्णुदेहेति नामतः ।।\nशिप्रावंत्यां समाख्याता कामधेनुसमुद्भवा ।। 5.1.49.१० ।।\n।। व्यास उवाच ।। ।।\nविचित्रमिदमाख्यातं भवता ऋषिसत्तम ।।\nवक्तुमर्हसि शिप्रायाः समासेन कथां शुभाम् ।। ११ ।।\n।। सनत्कुमार उवाच ।। ।।\nब्राह्मं कपालमादाय भिक्षार्थं संचरन्महीम् ।।\nमहादेवो विशुद्धात्मा सर्वलोकेषु सर्वतः ।।१२।।\nअप्राप्तभिक्षो भिक्षार्थी वैकुण्ठमगमद्विभुः ।।\nगतश्चातिथ्यवेलायां भ्रममाणो यतस्ततः।।१३।।\nलोकनिंदापरः क्रुद्धः क्षुधितो बहुवासरैः ।।\nभिक्षां देहीति भो ब्रह्मन्क्षुधितोऽहं समाहितः ।।१४।।\nकपालं च करे कृत्वा इत्यु वाच पुनः पुनः ।।\nगृह्यतां हर भिक्षां ते ददामीति हरिस्तदा ।।१५।।\nइत्युक्त्वा करमुद्यम्य तर्जन्यगुंलिमादधत् ।।\nतदा रुद्रः समाध्मातस्त्रिशूलेनाहन द्रुषा ।।१६।।\nतदांगुलिसमुद्भूतं बहु सुस्रावशोणितम् ।।\nतेनाशु पात्रं तत्पूर्णं शंकरस्य करे स्थितम् ।।१७।।\nतदा उद्वेलिता सा वै धारा जाता समं ततः ।।\nतत्र स्थाने समुद्भूता शिप्राऽसृग्धारसंभवा ।। १८ ।।\nवैकुंठे चाभवत्सद्यो नदी त्रैलोक्यपावनी ।।\nएवं शिप्रा सरिच्छ्रेष्ठा त्रिषु लोकेषु विश्रुता ।। १९ ।।\nज्वरघ्नी च यथा प्रोक्ता तथा व्यास ब्रवीम्यहम् ।।\nयदा बाणासुरो दैत्यः कृष्णेन सह संयुगे ।। 5.1.49.२० ।।\nयोधयामास दैत्येंद्रो ह्यनिरुद्धप्र हेलनः ।।\nसहस्रबाहुभिर्वीरो नानाप्रहरणोद्यतः ।। २१ ।।\nतस्मात्क्रुद्धो वासुदेवश्चक्रमादाय सत्वरः ।।\nचिच्छेद बाहुसाहस्रं क्षुरप्रेणाशुगामिना ।। २२ ।।\nस तदा भग्नसंकल्पश्छिन्नदोश्च व्रणार्दितः ।।\nपराङ्मुखपरो भूत्वा शंकरं शरणं ययौ ।। २३ ।।\nतदागतं महादैत्यं समीपे भयविह्वलम् ।।\nविलोक्य कृपयाविष्टो गते संग्राममूर्धनि ।। २४ ।।\nछित्त्वा बाहुसहस्रं वै दैत्यराजस्य चाहवे ।।\nक्रुद्धः कृष्णो महाबाहुः परसेनांतको वरः ।। २५ ।।\nस्थितो यत्राचलो व्यास तत्रागतो महेश्वरः ।।\nवारयामास कृष्णं वै शरोघैश्च समाकिरन्।।२६।।\nअन्योन्यं च समासाद्य कृत्वा युद्धं तु दारुणम् ।।\nशस्त्रास्त्रैश्च महाघोरैः सर्वप्राणिभयंकरैः ।। २७ ।।\nवैष्णवास्त्रं तदा कृष्णः संदधे हरजिघांसया ।।\nपाशुपतं च नामास्त्रं सर्वसंहारकारकम् ।। २८ ।। ।\nसंदधे वै तदा शंभुः कृष्णप्राणहरोत्सुकः ।।\nहाहाकारस्तदा जातः सर्वलोकेषु श्रूयते ।। २९ ।।\nमोहनास्त्रं पुनः कृष्णः शिवोपरि मुमोच ह ।।\nतेनास्त्रेण तदा शंभुर्मोहितो देवमायया ।। 5.1.49.३० ।।\nजृंभमाणः स्थितः संख्ये किंचित्कालं मुहुर्मुहुः ।।\nलब्धसंज्ञः पुनर्जातो यदा रुद्रो महाहवे ।। ३१ ।।\nतदा क्रोधाभिभूतेन कृतो माहेश्वरो ज्वरः ।।\nललाटफलकात्सद्यो वीरभद्रो महाबलः ।। ३२ ।।\nत्रिनेत्रस्त्रिशिरा ह्रस्वस्त्रिपादो बर्कराकृतिः ।।\nक्षुद्रो जटिलभस्मांगो महाव्याधिर्दुरत्ययः ।। ३३ ।।\nकृष्णसेनां समासाद्य महादेवेन प्रेरितः ।।\nप्राणिनां कदनं चक्रे सर्वेषां कृष्णसंगिनाम् ।। ३४ ।।\nपराङ्मुख्यपरा भग्ना ज्वराभिघातपीडिता ।।\nबभूव सहसा व्यास सेना कृष्णेन पालिता ।।३५।।\nतथाभूतां समालोक्य जृंभमाणा रुजार्दिताम् ।।\nस्वसेनां भग्नसंकल्पां माहेशज्वरपीडिताम् ।। ३६ ।।\nससर्ज वैष्णवं तापं कृष्णः परमकोपनः।।\nतेन सह वैष्णवेन माहेश्वरेण ज्वरेण च ।। ३७ ।।\nअन्योन्यमभवद्युद्धं घोरं घोरतरं महत् ।।\nसंग्रामं बहुलं कृत्वा भग्नो माहेश्वरो ज्वरः ।।३८।।\nसर्वलोकेषु गत्वा वै न शांतिं प्रतिजग्मिवान् ।।\nमहाकालवने रम्ये प्राप्तस्तेनाभिपीडितः ।। ३९ ।।\nनिमग्नोऽथ वै शिप्रायां ततः शांतिं परां ययौ ।।\nदृष्ट्वा माहेश्वरं शांतं ज्वरं परमकोपनम् ।। 5.1.49.४० ।।\nवैष्णवो ऽपि समासाद्य तस्यां मज्जनमाचरत् ।।\nतस्याः प्रभावसन्नष्टौ ज्वरो हरिहरोद्भवौ ।। ४१ ।।\nतस्मात्सर्वेषु कालेषु ज्वरघ्नी साऽभवत्क्षणात् ।।\nज्वराभिभूतास्तां प्राप्य जनाः परमदुःखिताः ।। ४२ ।।\nनिमज्जंति च शिप्रायां व्यासोषसि समाहिताः ।।\nन तेषां बाधते पीडा ज्वरोद्भूता कदाचन ।। ।। ४३ ।।\nसत्यमुक्तं तदा व्यास ब्रह्महरिहरेण च ।।४४।।\nये शृण्वंति कथां दिव्यां नराश्चैकाग्रमानसाः ।।\nन तेषां जायते किंचिज्जवरसंतापजं भयम् ।। ।। ४५ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडेऽवन्तीक्षेत्रमाहात्म्ये शिप्राया माहात्म्ये ज्वरानुग्रहोनामैकोन पंचाशत्तमोऽध्यायः ।।४९।।"
  }
]
[
  {
    "text": "।। सनत्कुमार उवाच ।। ।।\nअथान्यं संप्रवक्ष्यामि देवं त्रैलोक्यविश्रुतम्।।\nचंद्रादित्यमिति ख्यातं चंद्रादित्यार्चितं पुरा ।।१।।\nयस्तं समर्चयेद्देवं सुरासुरनमस्कृतम् ।।\nगंधपुपोस्तथा धूपैर्नैवेद्यैविविधैस्तथा ।। २ ।।\nचंद्रादित्यादिसालोक्यं प्रयाति सर्वकामिकम् ।।\nविमानं सूर्यसंकाशैर्यावच्चंद्रदिवाकरौ ।। ३ ।। ।।\nइति चन्द्रादित्यमाहात्म्यम् ।।\n।। सनत्कुमार उवाच ।। ।।\nकरभेशं ततो गच्छेद्देवदेवं महेश्वरम् ।।\nयस्य दर्शनमात्रेण कुयोनौ नैव जायते ।। ४ ।।\n।। व्यास उवाच ।। ।।\nकरभेशमहं देवं श्रोतुमिच्छामि तत्त्वतः ।।\nकथं देवः समुत्पन्नः करभेशेतिसंज्ञितः ।। ५ ।।\n।। सनत्कुमार उवाच ।। ।।\nपुरा देवगणैः सार्धं देवदेवो महेश्वरः ।।\nवनेऽस्मिन्क्रीडयामास परमाह्लादसंयुतः ।। ६ ।।\nक्रीडन्बहुतिथे काले शंकरः करभोऽभवत् ।।\nज्ञायते च स नो देवैः शंकरः करभाकृतिः ।। ७ ।।\nअन्वेषयंति ते देवास्ततो विस्मयसंयुताः ।।\nन पश्यंति यदा तत्र तं देवं शूलपाणिनम् ।। ८ ।।\nदेवैः पृष्टस्ततो ब्रह्मा क्वास्ति देवो महेश्वरः ।।\nध्यात्वाथ ब्रह्मणा दृष्टो गुप्तो योगप्रभुर्हरः ।। ९ ।।\nदेवैः सार्धं ततो ब्रह्मा पप्रच्छ गणनायकम् ।।\nन दृष्टः शंकरोऽस्माभिर्गतः कुत्र विनायक ।। 5.1.28.१० ।।\nकथयस्व नमस्तुभ्यं दास्यामो लड्डुकान्विभो ।।\nएवमुक्तस्तदा हृष्टः प्रोवाच गणनायकः ।। ११ ।।\nकरभोऽयं महाऽदेवो दृश्यते विबुधो त्तमाः ।।\nश्रुत्वा चैवं वचो देवाः प्रहृष्टाः करभं ययुः ।। १२ ।।\nज्ञातोऽस्माभिर्महादेव जल्पंत इति ते स्वयम् ।।\nगत्वा चैव ततः सर्व चतुर्दिक्षु स्थिताः स्वयम् ।।१३।।\nविचिंत्येति कथं ज्ञातः शंकरो विस्मयं गतः ।।\nत्यक्त्वाथ कारभं रूपं देवदेवो महेश्वरः ।। १४ ।।\nलिंगमुत्पादयामास दिव्यं यत्करभे श्वरम् ।।\nते दृष्ट्वाऽथ सुराः सर्वे साष्टांगप्रणतिस्थिताः ।। १५ ।।\nततःप्रभृति विख्यातः शंकरः करभेश्वरः ।।\nकोटितीर्थादुत्तरस्मिन्स्थापयामास विघ्नपम् ।। १६ ।।\nस्वनाम्ना प्रथितं चक्रे करभं चातिपूजितम् ।।\nस्नात्वा तत्र शुचिर्भूत्वा यस्तमर्चयते शिवम् ।। १७ ।।\nगंधपुष्पैश्च नैवेद्यैः शृणु तेषां च यत्फलम् ।।\nसर्वमेधेषु यत्पुण्यं सर्वदानेषु यत्फलम् ।। १८ ।।\nततोऽधिकं स लभते नात्र कार्या विचारणा ।।\nमहाकालं ततो गच्छन्संपूर्णं फलमाप्नुयात् ।। १९ ।।\nततः प्रसिद्धो लोकेऽस्मिन्नृद्धिदः करभेश्वरः ।। 5.1.28.२० ।। ।।\nइति करभेश्वरमाहात्म्यम् ।। ।। छ ।। ।।\n।। सनत्कुमार उवाच ।। ।।\nलइडुकैश्च ततो देवैर्विघ्ननाथः समर्चितः ।।\nतदाप्रभृति विख्यातो विश्वेशो लड्डुकप्रियः ।। २१ ।।\nयः समर्चयते भक्त्या तस्य विघ्नो न जायते ।।\nतस्मै ददाति संतुष्टः सर्वान्कामान्विनायकः ।। २२ ।।\nनिराहारश्चतुर्थ्यां च स्नात्वा शिप्रां विशेषतः ।।\nरक्तांबरधरोभूत्वा रक्तपुष्पैर्विनायकम् ।। २३ ।।\nरक्तचंदनतोयेन मंत्रैः स्नपनपूर्वकम् ।।\nचंदनेनापि रक्तेन तं विलेप्य प्रपूजयेत् ।। २४ ।।\nधूपं दद्यात्तथा दिव्यं सुगंधं लड्डुकप्रिये ।।\nनैवेद्ये लड्डुका देया आज्यखंडपरिप्लुताः ।। २५ ।।\nन तस्य जायते व्याधिर्भयं विघ्नं कदाचन ।।\nलभते च सदाभीष्टं मृतः शिवपुरं व्रजेत्।। २६ ।।\nअवतीर्णः पुनर्लोके जायते वसुधाधिपः ।।\nमतिमान्पुत्रवाञ्छूरो नात्र कार्या विचारणा ।। २७ ।। ।।\nइति गणेशमा हात्म्यम् ।।\n।। सनत्कुमार उवाच ।। ।।\nकुसुमेशं सुरद्वारे सुरासुरनमस्कृतम् ।।\nश्रद्धया पूजयेद्यस्तु शिवलोके स मोदते ।। २८ ।।\nजयेश्वरं तु यः पश्येद्देवदेवं महेश्वरम् ।।\nजयी स्यात्सर्वकार्येषु शिवलोकं स गच्छति ।। २९ ।।\nशिवद्वारे शिवं लिंगमर्चयेन्मानवो यदि ।।\nत्रिदिवं याति यानेन गाणपत्यं च विंदति ।। 5.1.28.३० ।।\nअथान्यं संप्रवक्ष्यामि मार्कंडेश्वरमुत्तमम् ।।\nमार्कण्डेयो मुनिर्यत्र तप्तवान्सुमहत्तपः ।। ३१ ।।\nदृष्ट्वा तं शंकरं देवं वाजपेयफलं लभेत् ।।\nसर्वपापविशुद्धात्मा चिरायुर्जायते नरः ।। ३२ ।।\nशृणु व्यास महास्थानं यस्यां पुर्यामनुत्तमम् ।।\nयत्र तिष्ठति सा देवी ब्रह्माणी हंसवाहिनी ।। ३३ ।।\nभक्तानां पूरयेदाशां पुत्रवत्परिपालयेत् ।।\nयथा माता तथा देवी दृष्टा शांतिपरैरपि ।। ३४ ।।\nअर्चिता ब्रह्मणा सा तु स्तुता देवी सुरोत्तमैः ।।\nअर्चयेद्गंधृपुष्पैश्च नैवेद्यैः सर्वसिद्धिदाम् ।।\nअपि या ब्रह्मणः पूर्वमभूदेव सुसिद्धिदा ।। ३५ ।।\nयः स्नात्वा ब्रह्मसरसि पश्ये द्ब्रह्मेश्वरं शिवम्।।\nभवबंधविनिर्मुक्तो ब्रह्मलोके स मोदते ।। ३६ ।।\nअथान्यां संप्रवक्ष्यामि यज्ञवापीमनुत्तमाम् ।।\nयत्र वै ब्रह्मणा पूर्वमिष्टो यज्ञः सदक्षिणः ।। ३७ ।।\nयज्ञार्थं यत्कृतं कुंडं यज्ञवापी च सा स्मृता ।।\nपशुश्च पतितो यस्मात्तस्मात्पशुपतिः स्मृतः ।। ३८ ।।\nतस्यां स्नात्वा शुचिर्भूत्वा पश्येत्पशुपतिं तु यः ।।\nउद्धरेत्स पितॄन्व्यास पशुयोनिगतानपि ।। ३९ ।।\nसुवर्णमणिमुक्ताद्यैर्विमानैः सर्वकामगैः ।।\nयाति रुद्रपुरं दिव्यं यत्र देवो महेश्वरः ।। 5.1.28.४० ।।\nरूपकुंडे नरः स्नात्वा सुरूपो जायतेनरः ।।\nस्वर्गे स देवगंधर्वैः स्पृहणीयवपुर्भवेत् ।। ४१ ।।\nकुंडे स्नात्वाप्यनंगे यः शुचिर्भूत्वा समाहितः ।।\nपश्येच्च देवदेवेशमनंगेनार्चितं पुरा ।।\nकामं स लभतेऽभीष्टं मृतो याति शिवालयम् ।। ४२ ।।\nआषाढे तु सिताष्टम्यां जागरं यस्तु कारयेत् ।।\nकेदारे यत्फलं प्रोक्तं तत्समानमवाप्नुयात् ।। ४३ ।।\nकरीकुंडे नरः स्नात्वा विश्वरूपं तु योऽर्चयेत् ।।\nमुच्यते सर्वपापेभ्यो विष्णुलोकं स गच्छति ।। ४४ ।।\nअजागंधे नरः स्नात्वा दृष्ट्वा ब्रह्मेश्वरं शिवम् ।।\nब्रह्महत्यासमं पापं तत्क्षणात्संव्यपोहति ।। ४५ ।।\nचक्रतीर्थे नरः स्नात्वा चक्र स्वामिनमर्चयेत् ।।\nजायते स नरो व्यास चक्रवर्ती सदा भुवि ।। ४६.।।\nसिद्धेश्वरं यदा पश्येत्स्नात्वा सुविधिपूर्वकम् ।।\nकामिकेन विमानेन रुद्रलोकं स गच्छति ।। ४७ ।। ।।\nइति यज्ञवापीमाहात्म्यम् ।। ।।\nसोमवत्यां नरः स्नात्वा यः सोमेश्वरमर्चयेत् ।।\nसोमवन्निर्मलो भूत्वा सोमलोके स मोदते ।। ४८ ।।\n।। व्यास उवाच ।। ।।\nतीर्थं सोमवतीनाम लिंगं सोमेश्वरं तथा ।।\nअभूदेतत्कथं नाम श्रोतुमिच्छामि तत्त्वतः ।। ४९ ।।\n।। सनत्कुमार उवाच ।। ।।\nशृणु व्यास यथोत्पन्नं सोमतीर्थं सुशोभनम् ।।\nसोमेश्वरं यथा लिंगमेतत्सत्यं वदामि ते ।।5.1.28.५०।।\nयो देवो भगवान्सोमो लोकस्याप्यायनं परम् ।।\nआसीत्तस्य पुरा व्यास पिता विप्रो महातपाः ।। ५१ ।।\nअवन्त्यां च महाभागो योऽत्रिर्नामा तपोनिधिः ।।\nवर्षाणां त्रीणि दिव्यानि सहस्राणि तपो महत् ।। ५२ ।।  <a class=\"external text\" href=\"http://puranastudy.page.tl/Atri-%26%232309%3B%26%232340%3B%26%232381%3B%26%232352%3B%26%232367%3B.htm\" rel=\"nofollow\">अत्रि शब्दोपरि टिप्पणी</a>\nऊर्ध्वबाहुः स वै तेपे ब्रह्मध्यानपरायणः ।।\nऊर्ध्वं गतं ततो व्यास ब्राह्म्यं तेजो महात्मनः ।। ५३ ।।\nनेत्राभ्यां तेन सुस्राव भासयच्च दिशो दश ।।\nतेजस्तत्सहसा दृष्ट्वा दिशो दशोद्धतं स्वतः ।। ५४ ।।\nदिशश्च तद्यदा व्यास सर्वा धर्तुं न चाशकन् ।।\nअसुस्रवत्तदा दिग्भ्यस्तद्धि तेजोतिदुःसहम् ।। ५५ ।।\nलोकांश्च भासयत्सर्वान्धरण्यां वै पपात ह ।।\nसोमो जातस्ततस्तेन शीतांशुश्च जनप्रियः ।। ५६ ।।\nवारि सोमात्समुत्पन्नं व्यास तेनैव तेजसा ।।\nप्रविष्टा सा नदी शिप्राममृतेनातिपूरिता ।। ५७ ।।\nततः सोमवती शिप्रा विख्याता सर्वसि द्धिदा ।।\nसोमयुक्तां नदीं शिप्रां दृष्ट्वा पापं व्यपोहति ।। ५८ ।।\nख्याता च त्रिषु लोकेषु पापिनां पुण्यदायिनी ।।\nब्रह्महा वा सुरापो वा स्तेयी वा गुरुतल्पगः ।। ५९ ।।\nचत्वारोऽप्यत्र पापेन मुच्यंते दर्शनाद्ध्रुवम् ।।\nअमासोमौ यदा युक्तौ सोमवत्यां तदा मुने ।। 5.1.28.६० ।।\nस्नानं दानं च यो धीमाञ्जपं होमं समाचरेत् ।।\nअक्षयं तस्य तत्सर्वं यावच्चंद्रदिवाकरौ ।। ६१ ।।\nतिलोदकप्रदानेन पिंडदानेन कारिता ।।\nअकाले कालिकी तृप्तिः पितॄणां च यतो मता ।। ६२ ।।\nसर्वत्र दुर्लभा सिप्रा सोमं सोमग्रहस्तथा ।।\nसोमेश्वरः सोमवारः सकाराः पंच दुर्लभाः ।। ६३ ।।\nशिप्रासोमजलं व्यास कोटितीर्थफलप्रदम् ।।\nअमासोमसमायोगे पितृतीर्थसमं स्मृतम् ।। ६४ ।।\nअमायां सोमवारश्चेद्व्यतीपातो यदा भवेत् ।।\nशतगुणं गयायास्तु सोमवत्यां प्रकीर्तितम् ।। ६५ ।।\nएवं सोमवतीतीर्थं जातमत्र महामुने ।।\nसोमं दृष्ट्वाथ पतितं क्षितौ ब्रह्मा जगद्गुरुः ।। ६६ ।।\nरथे तं स्थापयामास लोकानां हितकाम्यया ।।\nसं तु वेदमयो व्यास धर्माक्षः सत्यसंग्रहः ।। ६७ ।।\nयुक्तो वाजिसहस्रेण ब्रह्मणा प्रेरितस्तदा ।।\nदृष्ट्वा सोमं ततो देवा रथे तं ब्रह्मणा युतम् ।। ६८ ।।\nतुष्टुवुः सर्वभावेन हृष्टाः सर्वे समाहिताः ।।\nतस्य संस्तूयमानस्य तेजः सोमस्य भास्वरम् ।। ६९ ।।\nआप्यायमानं त्रीँल्लोकान्पपात धरणीतले ।।\nब्रह्मा तेन रथेनाथ सागरांतां वसुन्धराम् ।। 5.1.28.७० ।।\nत्रिःसप्तकृत्वोऽतिशयाच्चकाराब्धिप्रदक्षिणम् ।।\nतस्य तत्पतितं तेजो व्यास सोमस्य शीतलम् ।। ७१।।\nतदेवौषधयो दिव्या जाता भुवि सुनिर्मलाः ।।\nयाभिर्धार्यो ह्ययं लोकः प्रजाश्चैव चतुर्विधाः ।। ७२ ।।\nतुष्टोऽथ भगवान्सोमो जगतेः सर्वदा मुने ।।\nदशवर्षसहस्राणि तेपेऽतिदुःसहं तपः ।। ७३ ।।\nततस्तस्मै ददौ वाक्यं ब्रह्मा लोकपितामहः ।।\nबीजौषधानि विप्राणां सोमो राजा बभूव ह ।। ७४ ।।\nसप्तविंशतिं सोमाय दाक्षायणीर्महाव्रताः ।।\nपत्नीः प्राचेतसो दक्षो ददौ नक्षत्रसंज्ञकाः ।। ७५ ।।\nस तत्प्राप्य महद्राज्यं सोमो भार्यायुतस्तदा ।।\nसमारेभे राजसूयं सहस्रशतदक्षिणम् ।। ७६ ।।\nहोता च भगवानत्रिरध्वर्युर्भगवान्भृगुः ।।\nहिरण्यगर्भश्चोद्गाता ब्रह्मा ब्रह्मत्वमेयिवान् ।। ७७ ।।\nसदस्यो भगवान्विष्णुः सनकादिमुखैर्युतः ।।\nददौ स दक्षिणां सोमस्त्रीँल्लोकान्सुसमाहितः ।। ७८ ।।\nसिनीवाली कुहूश्चैव धृतिः पुष्टिः प्रभा वसुः ।।\nकीर्तिर्धृतिश्च लक्ष्मीस्तं देव्यो दिव्याः सिषेविरे ।। ७९ ।।\nप्राप्यावभृथमव्यग्रः सर्वदेवर्षिपूजितः ।।\nअतीव राजते चन्द्रो दशधा भासयन्दिशः ।। 5.1.28.८० ।।\nतस्य तत्प्राप्य दुष्प्राप्यमैश्वर्यमृषिसंस्कृतम् ।।\nविबभ्राम मतिर्व्यास विनयाद्यमपास्य च ।। ८१ ।।\nबृहस्पतेस्तदा भार्यां तारानाम्नीं यशस्विनीम् ।।\nजहार तमसा साध्वीमवमान्यां गिरःसुतम् ।। ८२ ।।\nवाच्यमानस्तदा सोमो देवदेवर्षिभिस्तथा ।।\nनैव व्यसर्जयत्तारां तस्मा आंगिरसाय च ।। ८३ ।।\nबृहस्पतेस्ततः पक्षं शक्रो जग्राह कोपतः ।।\nस हि शिष्यो महातेजा गुरोः पूर्वं वृहस्पतेः ।। ८४ ।।\nततो युद्धमभूत्तत्र सुघोरं शक्रसोमयोः ।।\nदेवानां दानवानां च व्यास त्रासकरं महत् ।। ८५ ।।\nसर्वे भीतास्ततो देवा ब्रह्माणं शरणं गताः ।।\nअग्रतो ब्रह्मणो युद्धं कथितं शक्रसोमयोः ।। ८६ ।।\nदेवानां वचनं श्रुत्वा सार्द्धं देवैः पितामहः ।।\nआगत्य युद्धभूमिं सोऽवारयद्देवदानवान्।। ८७ ।।\nवारितास्ते स्थितास्तत्र युद्धं त्यक्त्वा सुरासुराः ।।\nतारामादाय स तदा ददा वांगिरसे द्विजे ।। ८८ ।।\nतामंतःप्रसवां दृष्ट्वा प्राह भार्यां बृहस्पतिः ।।\nमदीयायां न ते योन्यां गर्भो धार्यः कथंचन ।। ८९ ।।\nउत्ससर्ज ततस्तारा कुमारं देवरूपिणम् ।।\nइषीकास्त्रं समासाद्य ज्वलंतमिव पावकम्।। 5.1.28.९० ।।\nस तेजो जातमात्रोऽपि देवानामाक्षिपच्छिशुः ।।\nततः संशयमापन्ना ऊचुस्तारां दिवौकसः ।। ९१ ।।\nकस्यायं ब्रूहि सुभगे सोमस्याथ बृहस्पतेः ।।\nनाचचक्षे तु देवानां वेधाः पप्रच्छ तां पुनः ।। ९२ ।।\nयदत्र सत्यं तद्ब्रूहि तारे कस्य सुतो ह्ययम् ।।\nसा प्रांजलिरुवाचेदं ब्रह्माणं वरदं विभुम् ।। ९३ ।।\nसोमस्येति रहः सोऽयं कुमारो देवसंनिभः ।।\nसोमस्य तं सुतं ज्ञात्वा परिष्वज्य पितामहः ।। ९४ ।।\nबुध इत्यकरोन्नाम तस्य पुत्रस्य वै तदा ।।\nपरदारापहाराच्च यत्पापं तेन दुःसहम् ।। ९५ ।।\nतेन सोमोऽभवत्कुष्ठी क्षयरोगयुतस्तदा ।।\nततो राज्ये स्वकं पुत्रं स्थापयित्वा यथाविधि ।। ९६ ।।\nअवन्तीमाजगामाशु सोमो देवदिदृक्षया ।।\nसोमाहे सोमवत्यां च अमायोगे जितेंद्रियः ।। ९७ ।।\nस्नात्वा संपूजयामास सोमः सोमेश्वरं ततः ।।\nतस्य भक्त्या च सन्तुष्टः प्राह सोमं महे श्वरः ।। ९८ ।।\nमत्प्रसादाद्वपुः कांतं तव सोम भविष्यति ।।\nसोमेश्वरमिति ख्यातं भुक्तिप्रदायकम् ।। ९९ ।।\nएवं व्यास तु तत्तीर्थं लिंगं चैवाति दुर्लभम् ।।\nकथितं तथ्यभावेन मया तुष्टेन सांप्रतम् ।। 5.1.28.१०० ।।\nश्रावणं प्राप्य यो मासं सोमनाथं जितेंद्रियः ।।\nनित्यं पश्येन्नरो व्यास तस्य पुण्यफलं शृणु ।। १०१ ।।\nसौराष्ट्रे सोमनाथस्य पूजायाः प्रत्यहं फलम् ।।\nलभते स नरो व्यास नात्र कार्या विचारणा ।। १०२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये सोमवतीतीर्थमाहात्म्यवर्णनंनामाष्टाविंशो ऽध्यायः ।। २८ ।। ।। छ ।।"
  }
]
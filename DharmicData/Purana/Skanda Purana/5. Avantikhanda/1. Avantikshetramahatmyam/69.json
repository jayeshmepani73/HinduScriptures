[
  {
    "text": "।। सनत्कुमार उवाच ।। ।।\nभूयः शृणु परं तीर्थं सर्वतीर्थफलप्रदम् ।।\nकीर्तितं ब्रह्मणा पूर्वं मार्कंडेयस्य पृच्छतः ।। १ ।।\nशृणु वत्स महीपृष्ठे शिप्रा दिव्यतरा नदी ।।\nतस्यास्तीरे वरं तीर्थं कर्कराजेतिविश्रुतम् ।। २ ।।\nयस्य दर्शनमात्रेण महापापक्षयो भवेत् ।।\nविकारा मानसाः सर्वे चंद्रो मानससंभवः।।३।।\nतस्य स्थाने गतो भानुर्याम्यायनकरः परः।।\nऋतुत्रयं समाख्यातं विधूम्रार्चिस्तदुच्यते ।।४।।\nतत्र मृताः प्रवर्तंते योगिनोऽपि परंतप।।\nचातुर्मास्ये हरौ सुप्ते ये नरा व्रतवर्जिताः ।।५।।\nन तेषां सद्गतिर्वत्स सत्यमेव ब्रवीमि ते ।।\nचातुर्मास्ये मृता ये च ये मृता दक्षिणायने ।। ६ ।।\nतेषामुद्धरणार्थाय तीर्थमेतद्विनिर्मितम् ।।\nकर्कराज इति ख्यातं सर्वलोकेषु गीयते ।। ७ ।।\n।। मार्कण्डेय उवाच ।। ।।\nभगवन्भवता सर्वं निर्मितं विश्वमूर्तिना ।।\nचराचरमिदं विश्वं जगत्सर्वं जगत्पते ।। ८ ।।\nचातुमास्ये हरौ सुप्ते धर्माऽऽचारविधिः स्मृतः ।।\nतदहं श्रोतुमिच्छामि त्वत्तो ब्रह्मविदां वर ।। ९ ।।\n।। ब्रह्मोवाच ।। ।।\nशृणु वत्स परं पुण्यं चातुर्मास्यफलं शुभम् ।।\nयच्छुत्वा भारते खण्डे नृणां मुक्तिर्न दुर्लभा ।। 5.1.69.१० ।।\nमुक्तिप्रदोऽयं भगवान्संसारोत्तारकारणः ।।\nयस्य स्मरणमात्रेण सर्वपापक्षयो भवेत् ।। ११ ।।\nमानुष्यं दुर्लभं लोके तत्राऽपि च कुलीनता ।।\nतत्राऽपि संयमित्वं च तत्र सत्संगमः शुभः ।। १२ ।।\nसत्संगमो न यत्राऽस्ति विष्णुभक्तिर्व्रतानि न ।।\nचातुर्मास्ये विशेषेण विष्णुव्रतकरः शुभः ।। १३ ।।\nचातुर्मास्ये ऽव्रती यस्तु तस्य पुण्यं निरर्थकम्।।\nसर्वतीर्थानि दानानि पुण्यान्यायतनानि च ।। १४ ।।\nविष्णुमाश्रित्य तिष्ठंति चातुर्मास्ये समागते ।।\nस विष्णुराश्रितो नित्यं कर्कराजं सुतीर्थकम्।। १५ ।।\nसुपुष्टेन च देहेन जीवितं तस्य शोभनम् ।।\nचातुर्मास्ये समायाते हरिर्येनाऽर्चितस्तदा ।। १६ ।।\nकृतार्थास्तस्य विबुधा यावज्जीवं वरप्रदाः ।।\nसंप्राप्य मानुषं देहं चातुर्मास्ये पराङ्मुखः ।। १७ ।।\nतस्य पापशतान्याहुर्देहस्थानि न संशयः ।।\nमानुष्यं दुर्लभं लोके हरिभक्तिश्च दुर्लभा।।१८।।\nचातुर्मास्ये विशेषेण सुप्ते देवे जनार्दने।।\nचातुर्मास्ये नरः स्नात्वा कर्करात्रे द्विजोत्तम ।\nदेहशुद्धिं विधायाऽऽदौ मुक्तिमार्गमवाप्नुयात्।। १९।।\nतत्राऽपि निर्झरे कूपे तडागे वा सरस्यपि।।\nतस्मात्तदधिकं पुण्यं समाख्यातं सुरासुरैः।।5.1.69.२०।।\nतेषु  यः स्नाति वै नित्यं तस्य पापक्षयो भवेत्।। २२ ।।\nतस्मान्नद्यधिका पुण्या समाख्याता सुरासुरैः ।।\nपुष्करे च प्रयागे च यत्र क्वाऽपि महाजले ।।२३।।\nचातुर्मास्ये तु यः स्नाति पुण्यसंख्या ततोऽधिका।। ।।\nरेवायां भास्करे क्षेत्रे प्राच्यां सागरसंगमे ।। २४।।\nएकाहमपि यः स्नाति चातुर्मास्ये न दुःखभाक्।।\nदिनत्रयं च यः स्नाति नर्मदायां समाहितः।।२५।।\nसुप्ते देवे जगन्नाथे पापं याति सहस्रधा।।\nपक्षमेकं तु यः स्नाति गोदावर्यां दिनोदये।।२६।।\nस भित्त्वा कर्मजं देहं याति विष्णोः सलोकताम्।।\nअवंत्यां कर्कराजे तु साक्षाद्विष्णुर्भवेन्नरः।।\nक्षणमेकं क्षणार्धं वा चातुर्मास्ये ऽतिलंघयेत् ।। २७ ।।\nतिलोदकेनामलसंयुतेन बिल्वोदकेनापि च मज्जयेद्यः ।।\nन तस्य जानामि फलाधिकं वै किं तस्य कीदृङ्मुनिभिः प्रणीतम् ।। २८ ।।\nगंगां स्मरति यो नित्यमुदपानसमीपतः ।।\nतद्गांगेयजलं जातं तेन स्नानं समाचरेत् ।। २९ ।।\nगंगाऽपि देवदेवस्य चरणांऽगुष्ठवाहिनी ।।\nपापहा सा सदा प्रोक्ता चातुर्मास्ये विशेषतः।। 5.1.69.३० ।।\nचातुर्मास्ये जलगतो देवो नारायणो भवेत्   ।।\nसर्वतीर्थाऽधिकं  स्नानं विष्णुतेजोंऽशसंगतम् ।।३१।।\nस्नानं दशविधं कार्यं विष्णुनाम्ना महाफलम् ।।\nसुप्ते देवे विशेषेण नरो देवत्वमाप्नुयात् ।। ३२ ।।\nविना स्नानं तु यत्कर्म पुण्यकार्यमयं शुभ म् ।।\nक्रियते विफलं ब्रह्मंस्तद्गृह्णन्ति हि राक्षसाः ।। ३३ ।।\nस्नानेन सत्यमाप्नोति सत्ये धर्मः सनातनः ।।\nधर्मान्मोक्षपथं प्राप्य पुनर्नैवावसीदति ।। ।। ३४ ।।\nये चाध्यात्मविदः पुण्या ये च वेदांतपारगाः ।।\nसर्वदानप्रदाने च तेषां स्नानेन शुध्यति ।। ३५ ।।\nकृतस्नानस्य हि हरिर्देहमाश्रित्य तिष्ठ ति ।।\nसर्वक्रियाफलं येषु संपूर्णफलदं भवेत् ।। ३६ ।।\nसर्वपापविनाशाय देवतातोषणाय च ।।\nचातुर्मास्ये जलस्नानं सर्वपापक्षयावहम् ।। ३७ ।।\nनिशायां चैव न स्नायात्संध्यायां ग्रहणं विना ।।\nउष्णोदकेन न स्नायाद्रात्रौ शुद्धिर्न जायते ।। ३८ ।।\nभानुसंदर्शनाच्छुद्धिर्विहिता सर्वकर्मसु ।।\nचातुर्मास्ये विशेषेण जलशुद्धिस्तु भाविनी ।। ३९ ।।\nअशक्त्यां तु शरीरस्य भस्मस्नानेन शुध्यति ।।\nमंत्रस्नानेन विप्रेंद्र विष्षुपादोदकेन वा ।। 5.1.69.४० ।।\nनारायणाऽग्रतः स्नानं क्षेत्रे तीर्थे नदीषु च ।।\nविशेषतोऽपि शिप्रायां तीर्थे कर्काभिधे वरे ।। ४१ ।।\nयश्च स्नाति नरो नित्यं स याति वैष्णवं पदम्।।\nतस्मात्त्वं भार्गवश्रेष्ठ तत्र गच्छस्व मा चिरम् ।। ४२ ।।\nपृथिव्यां यानि तीर्थानि पुण्यान्यायतनानि च ।।\nतानि सर्वाणि तिष्ठंति कर्कराजजले सदा ।। ४३ ।।\nकर्कस्थे च दिवानाथे स्नानं कुर्वंति ये नरा ।।\nन तेषां पुनरावृत्तिः कल्पकोटिशतैरपि ।। ४४ ।।\nचातुर्मास्यं समासाद्य तत्रैव निवसाम्य हम् ।।\nनास्ति रेवासमा पुण्या नदी ब्रह्मांडभूतले ।। ४५ ।।\nमहेशान्नाऽपरो देवो मुक्तिदो न जनार्दनात् ।।\nउज्जयिनीसमा नास्ति पुरी कामवर प्रदा ।। ४६ ।।\nकर्कराजसमं तीर्थं नास्ति वत्स महीतले ।।\nयस्य दर्शनमात्रेण मुक्तिभागी भवेन्नरः ।। ४७ ।।\nएवं व्यास समाख्यातं ब्रह्मणा भार्ग वाय च ।।\nतस्मात्सर्वप्रयत्नेन महाकालवनं व्रज ।। ४८ ।।\nअस्माकं चाऽपि तत्रैव स्थानं परमशोभनम् ।।\nचातुर्मास्ये हरौ सुप्ते यावद्यायात्प्रबो धिनी ।। ४९ ।।\nतावत्कालं हि तत्रैव मुक्तिरेव न संशयः ।।\nचातुर्मास्ये हरौ सुप्ते जहाति चेत्कलेवरम् ।। 5.1.69.५० ।।\nयमलोके चिरं वासो जायते नाऽत्र संशयः ।।\nतस्मात्तुलसिकाभागे शालिग्रामे सुरालये ।। ५१ ।।\nआत्मानं हि पणीकृत्य तत्रैव संनियोजयेत् ।।\nयावत्प्रबोधिनी चैति द्वादशी द्विज्सत्तम ।।५२।।\nपश्चाद्घृतसुवर्णेन मोचयित्वा स्वकं नयेत् ।।\nचातुर्मास्योद्भवं दोषं बाधते न च मानवम् ।।५३।।\nयस्य शिप्रोदके स्नानं कर्कराजेऽनुजायते ।।\nएवं व्यास वरं तीर्थं सर्वतीर्थफलप्रदम् ।। ५४ ।।\nपृथिव्यां यानि तीर्थानि सरितः सागराश्च ये ।।\nते सर्वे च समायांति चातुर्मास्ये द्विजोत्तम।। ५५ ।।\nतस्माच्च तद्वरं तीर्थं कर्कराज इति स्मृतम् ।। ५६ ।।\nय एतां वै कथां पुण्यां शृण्वंति श्रावयंति च ।।\nन तेषां जायते दोषश्चातुर्मा स्योद्भवः कदा ।। ५७ ।। ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कर्कराजतीर्थ महिमवर्णनंनामैकोनसप्ततितमोऽध्यायः ।। ६९ ।। ।। छ ।।"
  }
]
[
  {
    "text": "।। सनत्कुमार उवाच ।। ।।\nपुरा चैशानकल्पे तु स्मृतावंती यथा पुरी ।।\nतथा शृणु सुरैः पूर्वं दैत्यसैन्यपराजितैः ।। १ ।।\nआश्रितं मेरुशिखरं वनकंदगुहावृतम्।।\nतत्र गत्वा द्विजश्रेष्ठ मंत्रं च चक्रुरुद्यताः।।२।।\nअन्योन्यं च समासाद्य समभ्यर्च्य परस्परम्।।\nजग्मुः सर्वे सुरगणा यत्र ब्रह्मा प्रजापतिः।।३।।\nनिवेदयांचक्रिरे सर्वं तत्रागमनकारणम्।।\nतेषां तद्वचनं श्रुत्वा देवानां स प्रजेश्वरः।।४।।\nजगाम त्रिदशैः साकं देवदेवं महेश्वरम्।।\nस चापि ह्यगमत्तत्र वैकुठं धाम यत्र वै ।। ५ ।।\nऋद्धिसिद्धिप्रदं नित्यं मुनिचारणसेवितम् ।।\nकिन्नरैर्गीयमानं च अप्सरोगणसेवितम् ।। ६ ।।\nऋषिभिर्भार्गवादिभिर्देवर्षिनारदोत्तमैः ।।\nसिद्धगंधर्वमुख्यैश्च कुमारैः सनकादिभिः ।। ७ ।।\nप्रजापतिगणाकीर्णं मानवैश्च चतुर्दशैः ।।\nवसुभिर्विश्वेदेवैश्च पितॄणामुत्तमैर्गणैः ।। ८ ।।\nसंसेव्यं च सदाचारैः पुण्यवद्भिर्जनैस्तथा ।।\nदिव्यं दिव्यैश्च प्रासादैर्दिव्यपादपशोभितम् ।। ९ ।।\nमणिरत्नैश्च सोपानै र्दिव्यं सरसशोभितम् ।।\nहंसकारंडवाकीर्णं मणिभाभिः सुभास्वरम् ।। 5.1.42.१० ।।\nषडूर्मिरहितं स्थानं यत्र तिष्ठन्ति पक्षिणः ।।\nतत्र गत्वा सुराः सर्वे वासु देवदिदृक्षया ।।\nस्तुतिमारेभिरे कर्तुं देवदेवजगत्पतेः ।।११ ।।\n।। देवा ऊचुः ।। ।।\nनमोऽनंताय बृहते कूर्माय वै नमोनमः ।। १२ ।।\nनृसिंहरूपायोग्राय नमो वाराहरूपिणे ।।\nराघवाय च रामाय ब्रह्मणेऽनंतशक्तये ।। १३ ।।\nवासुदेवाय शांताय यदूनां पतये नमः ।।\nनमो बुद्धाय शुद्धाय कल्कये म्लेच्छनाशिने ।। १४ ।।\nइति स्तवाभियुक्तानां वागुवाचाशरीरिणी ।।\nशृणुध्वं भोः सुराः सर्वे भूत्वा चैकाग्रमानसाः ।। १५ ।।\nमहाकालवने रम्ये ब्रह्मर्षिगणसेविते ।।\nतत्र पुण्या पुरी ह्येका सर्वकामफलप्रदा ।। १६ ।।\nनाम्ना कुशस्थली रम्या सिद्धगंधर्वसेविता ।।\nकल्पादौ कल्पमध्ये वा यत्र संनिहितो हरः ।। १७ ।।\nकल्पक्षये क्षयं यांति स्थावराणि चराणि च ।।\nतीर्थानि चैव सर्वाणि पुण्यान्यायतनानि च ।। १८ ।।\nसरितः सागराः सर्वे सरांस्युपवनानि च ।।\nऔषधीर्वृक्षवल्लीश्च यंत्रं मंत्रं शुभाशुभम् ।। १९ ।।\nज्योतींषि चंद्रसूर्यौ च सर्वं विष्णुमयं जगत् ।।\nतेषां बीजं च पुण्यं च जीवकर्माशय तथा ।। 5.1.42.२० ।।\nसर्वमादाय भगवाञ्छंकरस्तत्र तिष्ठति ।।\nसर्वतीर्थमयी गंगा सर्वदेवमयो हरिः ।। २१ ।।\nसर्वयज्ञमयो वेदः सर्वधर्ममयी दया ।।\nरेवा च सरितां श्रेष्ठा भुवि पुण्यकृताधिका ।। २२ ।।\nतस्माद्धितकरं क्षेत्रं कुरूणां वै सुरोत्तमाः ।।\nतस्माद्दशगुणं मन्ये प्रयागं तीर्थमुत्तमम् ।। २३ ।।\nतस्माद्दशगुणा काशी काश्या दशगुणा गया ।।\nततो दशगुणा प्रोक्ता कुशस्थली च पुण्यदा ।। २४ ।।\nउपरागसहस्राणि व्यतिपातायुतानि च ।।\nअमालक्षं तु एतस्याः कलां नार्हंति षोडशीम् ।। २५ ।।\nलक्षमिंदुक्षये दानं सहस्रं चायनद्वये ।।\nव्यतीपाते च कोटिः स्याद्रा कायां च ह्यनंतकम् ।। २६ ।।\nतस्माद्धितकरा देवा पुरी ह्येषा कुशस्थली ।।\nअनंताऽनंतसंख्यातं दानं किंचित्कृतं नरैः ।। २७ ।।\nतत्सर्वं भोः सुरश्रेष्ठाः सर्वं तच्चाक्षयं भवेत् ।।\nतस्मात्सर्वप्रयत्नेन यूयं यात हि मा चिरम् ।। २८ ।।\nक्षीणपुण्या भवंतो वै बाधंते तेन वः सुराः ।।\nमहाकालवने रम्ये पुरी ह्येषा कुशस्थली ।। २९ ।।\nतत्र गत्वा भवंतो वै स्नानदानादिकं भुवि ।।\nआचरध्वं सुविधिना पुण्यात्स्वर्गमवाप्स्यथ ।। 5.1.42.३० ।।\nएतच्छुत्वा वचस्तस्या वाण्याश्चाकाशगं तदा ।।\nप्रणम्य शिरसा तस्यै ब्रह्मेशानपुरोगमाः ।। ३१ ।।\nपुनर्जग्मुः सुराः सर्वे यत्र माहेश्वरं वनम् ।।\nपुरीं चैव द्विजश्रेष्ठ सर्वकामफलप्रदाम् ।। ३२ ।।\nचातुर्वर्ण्यसमाकीर्णामृषिगंधर्वसेविताम् ।।\nपुण्यवद्भिर्जनैः पूर्णां सिद्धचारणसेविताम् ।। ३३ ।।\nदरिद्रो न जडो मूर्खो न रोगी न च मत्सरी ।।\nन व्याधितो नापकारी जनः क्वचित्प्रदृश्यते ।। ३४ ।।\nदाता शांताः सुशीलाश्च जरारोगविवर्जिंताः ।।\nस्वधर्मनिरता नित्यं सदाचारातिथिप्रियाः ।। ३५ ।।\nनरा यत्र निवसंति नार्यश्चैव पतिव्रताः ।।\nमहोत्सवाः सुगीतानि हव्यं कव्यं गृहेगृहे ।। ३६ ।।\nईदृशीं च पुरीं दृष्ट्वा देवा हर्षं परं गताः ।।\nतत्र तीर्थं समाख्यातं नाम्ना पैशाचमोचनम् ।। ३७ ।।\nपुण्यवद्भिः सदा सेव्यं सर्वतीर्थनिषे वितम् ।।\nतस्मिन्स्नात्वा च जप्त्वा च हुत्वा दत्त्वा च देवताः ।। ३८ ।।\nपुण्यं चाथाक्षयं लब्ध्वा पुनर्याताः सुरालयम् ।।\nजित्वाऽसुरान्महादुष्टान्स्थानं प्राप्ताः स्वकंस्वकम्।। ३९ ।।\nयेऽस्यां कुर्युर्महाभागाः स्नानं दानं तथार्चनम् ।।\nहवनं तर्पणं पितॄंस्तत्सर्वं स्याद्ध्यनंतकम् ।। 5.1.42.४० ।।\nतस्मात्सर्वप्रयत्नेन एतत्कार्यं सदा बुधैः।।\nदेवतीर्थोषधीबीजभूतानां चैव पालनम् ।। ४१ ।।\nकल्पेकल्पे च यस्यां वै तेनावंती पुरी स्मृता ।।\nअद्यप्रभृति पुरी ह्येषा नाम्नावंती कुशस्थली ।।४२ ।।\nइत्युक्त्वा वै तदा देवाः स्वधाम परमं गताः ।।\nतदारभ्य द्विजश्रेष्ठ ह्यवंती भुवि विश्रुता ।। ४३ ।।\nय एतां सुकथां दिव्यां पुण्यां च पापहारिणीम्।।\nशृणुयाच्छ्रावयेद्यो वै सर्वपापैः स मुच्यते ।। ४४ ।।\nअपुत्रो लभते पुत्रमधनो धनमाप्नुयात् ।।\nवाजपेयसहस्राणां राजसूयशताधिकम् ।। ४५ ।।\nपुण्यं लब्ध्वा नरो नित्यं शिवलोके महीयते ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽवंत्यभिधानकथावर्णनंनाम द्विचत्वारिंशोऽध्यायः ।। ४२ ।। ।। छ ।।"
  }
]
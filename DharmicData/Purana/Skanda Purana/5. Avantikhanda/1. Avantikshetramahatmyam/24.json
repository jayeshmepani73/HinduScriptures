[
  {
    "text": "।। सनत्कुमार उवाच ।। ।।\nवाल्मीकेश्वरमित्याख्यं यस्तु देवं प्रपूजयेत् ।।\nमौनी ध्यानपरो भूत्वा स कवित्वमवाप्नुयात् ।। १ ।।\n।। व्यास उवाच ।। ।।\nकथमत्र समुत्पन्नः कोऽसौ वाल्मीकेश्वरः प्रभुः ।।\nयस्य दर्शनमात्रेण कवित्वमुपजायते ।। २ ।।\n।। सनत्कुमार उवाच ।। ।।\nआसीद्व्यास पुरा विप्रः सुमतिर्भृगु वंशजः ।।\nरूपयौवनसंपन्ना तस्य भार्याथ कौशिकी ।। ३ ।।\nतस्य पुत्रः समुत्पन्नो ह्यग्निशर्मेति नामतः ।।\nस पित्रा प्रोच्यमानोऽपि वेदाभ्यासं न मन्यते ।। ४ ।।\nततो बहुतिथे काले अनावृष्टिरजायत ।।\nतस्यां विपद्गतः सोऽथ दक्षिणामाश्रितो दिशम् ।। ५ ।।\nततोऽसौ सुमतिर्विप्रः सभार्यः स सुतस्तथा ।।\nविदेशं काननं प्राप्तः कृत्वा चाश्रममाश्रितः ।। ६ ।।\nआभीरैर्दस्युभिः सार्धं संगोऽभूदग्निशर्मणः।।\nआगच्छति पथा तेन यस्तं हंति स पापकृत्।। ७ ।।\nस्मृतिर्नष्टा गता वेदा गतं गोत्रं गता श्रुतिः ।।\nकस्मिंश्चिदथ  काले तु तीर्थयात्रा्प्रसंगतः।। ८ ।।\nसप्तर्षयः पथा तेन सुव्रताः समुपस्थिताः ।।\nअग्निशर्माथ तान्दृष्ट्वा हन्तुकामोऽब्रवीदिदम्।। ९ ।।\nवस्त्राणीमानि मुच्यध्वं छत्रिकोपानहौ तथा ।।\nहन्तव्या हि मया यूयं गन्तारो यम सादने ।। 5.1.24.१० ।।\nतस्य तद्वचनं श्रुत्वा अत्रिर्वचनमब्रवीत्।।\nअस्मत्पीडनजं पापं कथं ते हृदि वर्तते ।।\nवयं तपस्विनो भूत्वा तीर्थयात्राकृतोद्यमाः ।। ११ ।।\n।। अग्निशर्मोवाच ।। ।।\nममास्ति माताथ पिता सुतो भार्या गरीयसी ।।\nपोषयामि सदा तांस्तु एतन्मे हृदि संस्थितम् ।। १२ ।।\n।। अत्रिरुवाच ।। ।।\nपित्रादीनाशु पृच्छस्व स्वकर्मोपार्जितं प्रति ।।\nयद्युष्मदर्थं क्रियते पापं तत्कस्य कथ्यताम् ।।१३।।\nयदि ते कथयंति स्म मा मृषा प्राणिनो वधीः ।। १४ ।।\n।। अग्निशर्मोवाच ।। ।।\nन कदाचिन्मया ते तु संपृष्टा ईदृशं वचः।।\nयुष्माकं वचसा मेऽद्य प्रतिबोधः प्रवर्तते ।। १५।।\nगत्वा पृच्छामि तान्सर्वान्कस्य भावश्च कीदृशः ।।\nयूयमत्रैव तिष्ठध्वं यावदागमनं मम ।। १६ ।।\nइत्युक्त्वा ताञ्जगामाशु पितरं स्वमुवाच ह ।।\nधर्मस्य प्रतिघातेन प्राणिनां पीडनेन च ।। १७ ।।\nसुमहद्दृश्यते पापं कस्य तत्कथ्यतां मम ।।\nपिता प्राह तथा माता नापुण्यमावयोरिह ।। १८ ।।\nत्वं जानासि यत्कुरुषे कृतं भाव्यं पुनस्त्वया ।।\nतयोस्तद्वचनं श्रुत्वा भार्या वचनमब्रवीत् ।। १९ ।।\nतयाप्युक्तं न मे पापं पापमेतत्तवैव हि ।।\nतद्वाक्यमब्रवीत्पुत्रं बालोऽहमितिसोऽब्रवीत् ।। 5.1.24.२० ।।\nतज्ज्ञात्वा हृदयं तेषां चेष्टितं चैव तत्त्वतः ।।\nनष्टोऽहमिति मन्वानः शरणं मे तपस्विनः ।। ।। २१ ।।\nक्षिप्त्वाथ लगुडं कृष्णं येन वै जंतवो हताः।।\nप्रकीर्य केशांस्त्वरित ऋषीणामग्रतः स्थितः ।। २२ ।।\nप्रणम्य दंडपातेन ततो वचनमव्रवीत् ।।\nन मे माता न च पिता न भार्या न च मे सुतः ।। २३ ।।\nसर्वैस्तैः परिमुक्तौऽहं भवतां शरणं गतः ।।\nसुष्ठूपदेशदानान्मां नरकात्त्रातुमर्हथ ।। २४ ।।\nएवं तं वादिनं दृष्ट्वा ऋषयोऽत्रिमथाब्रुवन्।।\nभवतो वचनादस्य प्रतिबोधः समागतः ।। २५ ।।\nभवताऽयमनुग्राह्यः शिष्यो भवतु ते मुने ।।\nतथेत्युक्ताथ तान्प्राह चाग्निं ध्यानं समाचर ।। २६ ।।\nअनेन ध्यानयोगेन महामंत्रजपेन च ।।\nअनेकदुस्तरात्युग्रपापकृज्जनघातकः।।\nसंस्थितो वृक्ष मूले त्वं परा सिद्धिं गमिष्यसि ।। २७ ।।\nइत्युक्त्वा ते ययुः सर्वे संकामं सोऽपि तत्र वै ।।\nतद्ध्यानस्थोऽभवद्योगी वत्सराणि त्रयोदश ।। २८ ।।\nतस्योपर्यभवत्तत्र वल्मीकोऽविचलस्य च ।।\nनिवृत्तास्तु पथा तेन मुनयस्तत्र शुश्रुवुः ।। २९ ।।\nउदीरितं ध्वनिं तेन वल्मीके विस्मयान्विताः ।।\nततः खनित्वा वल्मीकं काष्ठीभूतोरुशंकुभिः ।।5.1.24.३०।।\nतं दृष्ट्वोत्थापयामासुर्मुनयो नयसंयुतम् ।।\nनमश्चक्रेऽथ तान्सर्वान्स विप्रो मुनिपुंगवान् ।।३१।।\nतान्प्राह प्रणतो भूत्वा तपसा दीप्ततेजसः।।\nप्रसादाद्भवतामद्य ज्ञानं लब्धं मया शुभम्।।३२।।\nदीनोऽहमुद्धृतः सर्वैर्मग्नोऽहं पापकर्दमे ।।\nतस्येति ते वाक्यमूचुः परमधार्मिकाः ।। ३३ ।।\nवल्मीकेऽस्मिन्स्थितः पुत्र यतस्त्वमेकचित्ततः ।।\nवाल्मीकिरिति ते नाम भुवि ख्यातं भवि ष्यति ।। ३४ ।।\nइत्युक्त्वा मुनयो जग्मुः स्वां दिशां तपसान्विताः ।।\nगतेषु मुनिमुख्येषु वाल्मीकिस्तपतां वरः ।।\nकुशस्थल्यामथागम्य समाराध्य महेश्वरम् ।। ३५ ।।\nतस्मात्कवित्वमासाद्य चक्रे काव्यं मनोरमम् ।।\nरामायणं च यत्प्राहुः कथां सुप्रथमस्थिताम्।। ३६ ।।\nततः प्रभृति देवेशो वाल्मीकेश्वरसंज्ञकः ।।\nख्यातोऽवंत्यां ततो व्यास नृणां कवित्वदायकः ।। ३७ ।।\nइति ते कथितं लिंगं वाल्मीकेश्वरमुत्तमम् ।।\nयस्य दर्शनमात्रे ण कवित्वमुपपद्यते ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवंतीक्षेत्रमाहात्म्य वाल्मीकेश्वरमाहात्म्य वर्णनं नाम चतुर्विंशोऽध्यायः ।। २४ ।।छ ।।"
  }
]
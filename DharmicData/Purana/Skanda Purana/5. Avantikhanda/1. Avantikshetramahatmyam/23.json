[
  {
    "text": "।। सनत्कुमार उवाच ।। ।।\nअथ यात्रां प्रवक्ष्यामि महाकालस्य यत्नतः ।।\nशिवां श्रेयस्करीं पुण्यां पुण्यलोकप्रदायिनीम् ।। ।। १ ।।\nस्नात्वा सरसि रुद्रस्य दृष्ट्वा कोटेश्वरं शिवम्।।\nनमस्कृत्य ततो गच्छेन्महाकालं सनातनम् ।। २ ।।\nगन्धैः पुष्पैर्नमस्कारैः संपूज्य त्रिदशेश्वरम्।।\nप्रणिपत्य ततो गच्छेद्देवं कपालमोचनम् ।। ३ ।।\nतत्रैव देवदेवेशः कपालं न्यस्तवान्क्षितौ ।।\nकपाले तत्क्षणान्न्यस्ते तत्राभूल्लिंगमुत्तमम् ।। ।। ४ ।।\nकपालमोचनं नाम सर्वपापप्रणाशनम् ।।\nतत्र वै स्नपनं कुर्यादाज्यपलशतेन वै ।। ५ ।।\nतदर्धार्धेन पादेन वित्तशाठ्यविवर्जितः ।।\nकाले पूर्णे स विप्रेन्द्र शिवलोके महीयते ।। ६ ।।\nनमस्कृत्य ततो गच्छेत्कपिलेश्वरमुत्तमम् ।।\nदर्शनादस्य देवस्य मुच्यते ब्रह्महत्यया ।। ७ ।।\nहनुमत्केश्वरं देवं ततो गच्छेत्समाहितः ।।\nऐश्वर्यमतुलं व्यास दर्शनादस्य जायते ।। ८ ।।\nततो गच्छेन्महादेवं पैप्पलाख्यं सनातनम् ।।\nयस्य दर्शनमात्रेण मुक्तिः स्याद्द्विजसत्तम ।। ९ ।।\nस्वप्नेश्वरं ततो गच्छेद्भक्तिश्रद्धासमन्वितः ।।\nदर्शनादस्य देवस्य दुःस्वप्नं च विनश्यति ।। 5.1.23.१० ।।\nततो गच्छेन्महादेवमीशानं विश्वतोमुखम्।।\nयस्य दर्शनमात्रेण विश्वस्यैव पतिर्भवेत् ।। ११ ।।\nसोमेश्वरं ततो गच्छेज्जितक्रोधो जितेंद्रियः ।।\nकुष्ठरोगादिदोषेभ्यो दर्शनादस्य मुच्यते ।। १२ ।।\nवैश्वानरेश्वरं व्यास ततो गच्छेत्समाहितः ।।\nतस्य वृद्धिः सदा लोके जायते तस्य दर्शनात् ।। १३ ।।\nबीजपूरकहस्तं तु लकु लीशं ततो व्रजेत् ।।\nरुद्रत्वं दर्शनात्तस्य जायते नात्र संशयः ।। १४ ।।\nततो गच्छेन्महादेवं गद्याणेश्वरमुत्तमम् ।।\nयस्य दर्शनमात्रेण जायंते सर्व सिद्धयः ।।१५।।\nअभ्यर्थितः सदा देवैः पूजितः सिद्धिकारणात् ।।\nतेनाभ्यर्थितेश्वरोऽयं विख्यातो विघ्ननायकः ।।१६।।\nवयोवृद्धं ततो गच्छेन्महाकालं सनातनम् ।।\nन रोगो न जराव्याधिर्दर्शनान्नात्र संशयः ।। १७ ।।\nविघ्ननाशं ततो गच्छेत्प्राणीशं बलमुत्तमम् ।।\nस्नानं घटशतैस्तस्य कुर्याद्भक्त्या समाहितः ।। १८ ।।\nतस्य चैव कृते स्नाने लभ्यंते सर्वसिद्धयः ।।\nस्वर्गश्चापि सदा व्यास दर्शनादस्य जायते ।। १९ ।।\nतनयं तमनूल्लंघ्य दंड पाणिं ततो व्रजेत् ।।\nयस्य दर्शनमात्रेण यमलोको न दृश्यते ।। 5.1.23.२० ।।\nपुष्पदन्तं ततो गच्छेद्भक्तिश्रद्धासमन्वितः ।।\nयस्य दर्शनमात्रेण मुच्यते सर्वपातकैः ।। २१ ।।\nगुह्यं चैव महाकालं ततो गच्छेत्समाहितः ।।\nयस्य दर्शनमात्रेण गुह्यपापैः प्रमुच्यते ।। २२ ।।\nततो गच्छेत्समाधिस्थो दुर्वासेश्वरमुत्तमम् ।।\nयस्य दर्शनमात्रेण कृतकृत्यो नरो भवेत् ।। २३ ।।\nश्वासावरोधनं कृत्वा दुर्वाससः समीपतः ।।\nगौरीं गत्वा महादुर्गां त्यजेच्छ्वासमनंतरम् ।। २४ ।।\nतत्रोच्छ्वासो विमोक्त्यस्तामभ्यर्च्य तु सर्वथा ।।\nकालेश्वरं ततो गच्छेद्देवदेवं महेश्वरम् ।। २५ ।।\nयस्य दर्शनमात्रेण यमलोकं न पश्यति ।।\nविधीशं च ततो गच्छेद्देवदेवं महेश्वरम् ।। २६ ।।\nयस्य दर्शनमात्रेण बधिरत्वं न जायते ।।\nकीर्तयेदात्मनो नाम स्थानं गोत्रं च तस्य वै ।। २७ ।।\nन कीर्तयेद्यदा नाम सा यात्रा विफली भवेत् ।।\nदेवस्याग्रे ततो व्यास उपविश्य समाहितः ।। ।। २८ ।।\nभक्तियुक्तस्ततो ब्रूयान्नमस्कृत्वा पुनःपुनः ।।\nमया समर्पिता यात्रा त्वत्प्रसादान्महेश्वर ।। २९ ।।\nसंसारसागराद्धोरान्मामुद्धर जगत्पते ।।\nअनेन विधिना यस्तु महाकालं प्रदक्षयेत् ।। 5.1.23.३० ।।\nप्रदक्षिणीकृता तेन सप्तद्वीपा वसुंधरा ।।\nगोलक्षं द्विजलक्षाय दत्त्वा यल्लभते फलम् ।। ३१ ।।\nतत्फलं देवदेवस्य सकृद्दत्त्वा प्रदक्षिणम्।।\nभक्त्या परमया युक्तो महाकालं प्रदक्षयेत् ।। ३२ ।।\nपदेपदे यज्ञफलमिति मे शंकरोऽब्रवीत् ।।\nषष्टिकोटि सहस्राणि षष्टिकोटिशतानि च ।। ३३ ।।\nपूजितानि भवंत्यत्र यात्रेश्वरसमर्चनात् ।।\nय एवं कुरुते यात्रां शिवध्यानपरायणः ।। ३४ ।।\nसहस्रदक्षिणां दद्यात्तस्य पुण्यफलं शृणु ।।\nसप्तजन्मकृतात्पापान्मुच्यते नात्र संशयः ।। ३५ ।।\nएवं यात्रां समाप्याथ गत्वा निजगृहं नरः ।।\nयात्रादैवत संख्यान्वै षड्विंशतिद्विजोत्तमान्।। ३६ ।।\nभोजयेच्छिवभक्तांश्च शिवध्यानपरायणान् ।।\nसवस्त्रां दक्षिणां दत्त्वा प्राप्यानुज्ञां विसर्जयेत् ।। ३७ ।।\nयात्राक्रमेण चैकैकं द्वारांतरमनुव्रजेत् ।।\nधर्मोपदेशके पश्चात्सर्वोपस्करसंयुताम् ।। ३८ ।।\nधेनुं पयस्विनीं दद्याद्वित्तशाठ्यविवर्जितः ।।\nभुञ्जीताथ स्वयं व्यास सर्वभृत्यसमन्वितः ।। ३९ ।।\nदीनानाथदरिद्रांधविकलाद्यांश्च भोजयेत् ।।\nयदत्र फलमुद्दिष्टं तद्वदामि शृणुष्व मे ।। 5.1.23.४० ।।\nकुलानां शतमुद्धृत्य मातापित्रोः समाहितः ।।\nकल्पकोटिसहस्राणि शिवलोके स मोदते ।। ४१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये महाकालेश्वरयात्रामाहात्म्यवर्णनंनाम त्रयोविंशोऽध्यायः ।। २३ ।। ।। छ ।।"
  }
]
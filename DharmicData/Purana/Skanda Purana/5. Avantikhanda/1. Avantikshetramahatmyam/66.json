[
  {
    "text": "।। सनत्कुमार उवाच ।। ।।\nभूयः शृणु परं व्यास तीर्थानामुत्तमं वरम् ।।।\nतत्तीर्थं सर्वपापघ्नं नृसिंहस्य महात्मनः ।। १ ।।\nयस्य दर्शनमात्रेण सर्वपापं समुत्तरेत् ।।\nदैत्यराजः समाख्यातो हिरण्यकशिपुः पुरा ।। २ ।।\nतेनेयं वसुधा सर्वा संप्राप्ता च दुरात्मना ।।\nदुष्टदैत्यबलैर्व्याप्ता भाराक्रांता शुचार्दिता ।। ३ ।।\nगौर्भूत्वाऽश्रुमुखी देवैर्ब्रह्माणं शरणं ययौ ।।\nभाराक्रांतां धरां दृष्ट्वा ब्रह्मा लोकपितामहः ।। ४ ।।\nउवाच श्लक्ष्णया वाचा तस्याः श्रमं व्यपोहितुम् ।।\nश्रूयतां भोऽवने पुण्ये भवत्या उपकारकम् ।। ५ ।।\nवचो वदामि ते तथ्यं देशकालोचितं तथा ।।\nपुराऽनेन तपश्चीर्णं दुष्करं सर्वदेहिनाम् ।। ६ ।।\nगायत्र्युपासना तेन कृता सुनियतात्मना ।।\nमया चास्य वरो दत्तः प्रीतियुक्तेन चेतसा ।। ७ ।।\nन दिवा न तथा रात्रौ नांतरिक्षे न भूतले ।।\nनातिशुष्केण चार्द्रेण न चास्त्रशस्त्रघातनैः ।। ८ ।।\nन देवासुर गंधर्वैर्न यक्षोरगकिन्नरैः ।।\nपिशाचैर्गुह्यकाद्यैश्च राक्षसैर्न कदाचन ।। ९ ।।\nमानवैः पक्षिजातैश्च न मे मृत्युर्भवेदिति ।।\nएककरतलाघातैः सकुलबलवाहनम् ।। 5.1.66.१ ०।।\nमारयिष्यति मां वीरः स मे मृत्युर्भविष्यति ।।\nतथेत्युक्त्वाऽतिहृष्टात्मा तमहं च तदाऽवने ।।११।।\nआगमं चैव लोकं स्वं स दैत्यो घोरशासनः ।।\nबभूव सर्वलोकानां शास्ता चातुलविक्रमः ।। १२ ।।\nतस्यैवाऽधिकृता लोके बभूवुर्विगतज्वराः ।।\nत्रैलोक्यं बुभुजे नित्यं सर्वदैत्यजनेश्वरः।।१३।।\nतस्माद्यूयं वनं यात महाकालं महेशितुः।।\nतत्र तीर्थं महच्चासीत्सर्वतीर्थवरोतमम् ।।१४।।\nसंगमेश्वरस्य दक्षिणे कर्कराजोत्तरे तथा ।।\nशिप्रातीरे शुभे देशे पूर्वं वैकुण्ठसन्निभम् ।। १५ ।।\nनृसिंहाख्यं परं धाम तस्य तीर्थं प्रतिष्ठितम् ।।\nतत्र गत्वा सुरश्रेष्ठाः स्नानदाना दिकाः क्रियाः ।। १६ ।।\nकुरुत सत्वरं सर्वे पुनर्लोकानवाप्स्यथ ।।\nते तस्य वचनं श्रुत्वा देवा इन्द्रपुरोगमाः ।। १७ ।।\nमहाकालवनं प्राप्ता यत्र शिप्रा पयस्विनी ।।\nनृसिंहतीर्थोपकूले उषित्वा शाश्वतीः समाः ।। १८ ।।\nस्नानदानादिकं कृत्वा नृसिंहस्याऽर्चनं तथा ।।\nएवं कृत्वा विधानेन परां सिद्धिमितो गताः ।। १९ ।।\nनृसिंहस्य स्वरूपेण हतो दानवपुंगवः ।।\nसभामध्ये तदा व्यास हरिणाऽमित्रघातिना ।। 5.1.66.२० ।।\nकरेणैकप्रहारेण हिर ण्यकशिपुर्हतः ।।\nततः सुरगणाः सर्वे स्वाधिकारान्ययुस्तदा ।। २१ ।।\nतदारभ्य सुराः सर्वे मध्याह्नोह्नोपासनं सदा ।।\nप्रकुर्वंति च तत्रैव यत्र तीर्थे हरिः परम् ।। २२ ।।\nएवं तीर्थं परं व्यास अवंत्यां विद्यते भुवि ।।\nअस्मिंस्तीर्थे द्विजश्रेष्ठ स्नानदानादिकाः क्रियाः ।। २३ ।।\nये कुर्वंति नराः पुण्यास्ते यांति परमां गतिम् ।।\nसर्वदा सर्वकालेषु पुण्यदं तीर्थमुत्तमम् ।। २४ ।।\nकदाचिन्नृसिंहतिथिं प्राप्य चैव चतुर्दशीम् ।।\nस्नानं कृत्वाऽर्चनं तस्य नृसिंहस्य च धीमतः ।। २५।।\nनृसिंहेश्वरदेवेशं पूजयेद्यः समाहितः ।।\nतस्य हस्तगता लक्ष्मीर्भविष्यति न संशयः ।। २६ ।।\nततोऽगस्त्येश्वरं देवं यः पश्येत्युसमाहितः ।।\nतस्य व्यास क्षितौ किंचिद्दुर्लभं नैव दृश्यते ।। २७ ।।\nयत्र सिद्धिं परां प्राप्तो हनुमान्पवनात्मजः ।।\nब्रह्मचारी सदाचारो यतिः सर्वार्थसाधकः ।। २८ ।।\nतिष्ठति परदैवज्ञः सर्वकामार्थसिद्धये ।।\nयस्मिन्वटे पुरा तप्तं तपः परमदुश्चरम् ।। २९ ।।\nमित्रावरुणपुत्रेण सिद्धिहेतोस्तपस्विना ।।\nबोधी न्यग्रोध इत्याख्यो ह्यगस्तिवट एव च ।। 5.1.66.३० ।।\nनरो नारीसमायुक्तः सावित्रीव्रतमाचरेत् ।।\nसौभाग्यं लभते नित्यं सावित्र्याश्च परंतप ।।३१।।\nयस्मिंस्तीर्थे नरः स्नात्वा दत्त्वा दानं च सौभगम् ।।\nअष्टसौभाग्यसंपूर्णं वंशपात्रं सवासकम् ।। ।। ३२ ।।\nसप्तधान्यसमोपेतं पंचरत्नपरिष्कृतम् ।।\nसौगंध्यादीनि माल्यानि मौलिसूत्रसमायुतम् ।। ३३ ।।\nसावित्रीं हाटकीं कृत्वा यथाशक्ति परंतप ।।\nयो वै ददाति विप्राय वेदवेदांगधीमते ।। ३४ ।।\nलभते विपुलां लक्ष्मीं बहुभोगकरीं शुभाम् ।।\nभुक्त्वा वै विविधान्भोगान्पुनः स्वर्गमवाप्नुयात् ।। ३५ ।।\nसावित्रीव्रतकृन्नारी जायते पतिवल्लभा ।।\nपतिव्रता महाभागा विधवा न कदाचन ।। ३६ ।।\nइति श्रीस्कांदे महापुराण एका शीतिसाहस्र्यां संहितायां पञ्चम आवन्त्यखण्डे अवन्तीक्षेत्रमाहात्म्ये नृसिंहतीर्थमहिमवर्णनंनाम षट्षष्टितमोऽध्यायः ।। ६६ ।। ।। सनत्कुमार उवाच ।। ।।"
  }
]
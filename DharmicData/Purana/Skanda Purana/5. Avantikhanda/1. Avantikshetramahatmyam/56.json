[
  {
    "text": "।। सनत्कुमार उवाच ।। ।।\nतीर्थमन्यतरं व्यास क्षातासंगमसंभवम् ।।\nयत्र तु स्नानमात्रेण महापापैः प्रमुच्यते ।। १ ।।\nअमा वै शनिवारेण यदायाति समाहितः ।।\nपितॄनुद्दिश्य यः कुर्याच्छ्राद्धं चैव तिलोदकम् ।। २ ।।\nपश्येच्छनैश्चरं देवं स्थावरं लिंगमुत्तमम् ।।\nतस्य शानैश्चरी पीडा न भवेत्तु कदाचन ।। ३ ।।\n।। व्यास उवाच ।। ।।\nमहातीर्थं समाख्यातं महाकालवने शुभे ।।\nभूयस्तु श्रोतुमिच्छामि विस्तरेण तपोधन ।।४।।\n।। सनत्कुमार उवाच ।। ।।\nश्रूयतां भो द्विजश्रेष्ठ कथा पौराणिकी शुभा ।।\nयस्याः श्रवणमात्रेण महापापक्षयो भवेत् ।।५ ।।\nरेवा चर्मण्वती क्षाता तिस्रो नद्यः पुराऽनघ ।।\nजातास्त्रैलोक्यपावन्यो भुवि चामरकंटकात् ।। ६ ।।\nपुण्याः पुण्यजला रम्याः पवित्राः पापहारकाः ।।\nपुनंत्यः सर्वलोकानां स्नानात्पानात्तथापगाः।। ७ ।।\nएकदोपवने रम्ये मांधातृक्षेत्र उत्तमे ।।\nमिथो रमंति संहृष्टाः परस्परजिगीषया ।। ८ ।।\nकिंचिद्दोषप्रसंगेन मिथो भेदो ह्यजायत ।।\nरेवासंगं परित्यक्ता भित्त्वा विंध्यगिरिं वरम् ।। ९ ।।\nमहाकालवने रम्ये समा याता सरिद्वरा ।।\nयत्र शिप्रा महापुण्या पुरी ह्येषाऽमरावती ।। 5.1.56.१० ।।\nसर्वतीर्थवरं श्रेष्ठं नामा रुद्रसरः स्मृतम् ।।\nभुक्तिमुक्तिप्रदं नित्यं सिद्धर्षिगण सेवितम्।। ११ ।।\nतत्रागत्य पुरा क्षाता शिप्रासंगं समाश्रिता ।।\nतत्र तीर्थं परं जातं क्षातासंगमसंज्ञितम् ।।\nयत्र धूतरजा जातः सद्यः प्रोक्तो विभावसुः ।। १२ ।।\n।। व्यास उवाच ।। ।।\nकथं सूर्यस्त्वया प्रोक्तो विरजो ह्यभवत्पुरा ।।\nएतद्वेदितुमिच्छामि त्वत्तो ब्रह्मविदांवर ।। १३ ।। ।।\n।। सनत्कुमार उवाच ।। ।।\nपुरानुसूर्यां सावित्रीं त्वष्टा स्वतनयां ददौ ।। १४ ।।\nपतिधर्मरता नित्यं सिषेवे लोकचक्षुषे ।।\nतस्यां वै मिथुनं जज्ञे लोकसाक्षिविभावसोः ।। १५ ।।\nयमो वैवस्वतो जातो यमुना लोकपावनी ।।\nततस्त्वष्टाऽब्रवीच्छायां स्वकीयां सूनृतां गिरम् ।। १६ ।।\nमिथुनं मे तवोत्संगे धृतं त्वं परिपालय ।।\nतावदेवमिह च्छाये यावत्पितुर्गृहेचरी ।। १७ ।।\nरविभक्तिरता नित्यं चर त्वं मम वेश्मनि ।।\nनो वाच्याहं कदा च्छाये पितुर्वेश्मगता रवेः ।। १८ ।।\nएवं सा समयं कृत्वा सावित्री ह्यगमत्तदा ।।\nपितुर्वेश्मगता बाला सवितुर्भयविह्वला ।। १९ ।।\nपित्र निवारिता सद्यो वडवारूपधारिणी ।।\nविचचार वने रम्ये बहुलोदकशाड्वले ।। 5.1.56.२० ।।\nएकदा याचिता तेन वैवस्वतेन बुभुक्षता ।।\nनोदनं वै तया दत्तं याचमानाय तत्क्षणात् ।। २१ ।।\nतदा पदाहता तेन च्छाया तं च शशाप ह ।।\nयतस्त्वं मे पदाघातं कृतवान्बालभावनात् ।। ।। २२ ।।\nतस्मात्त्वं च पदा खंजो भविष्यसि न संशयः ।।\nएवं शप्तो रुजाक्रांतो विललाप शुचार्दितः ।। २३ ।।\nएतस्मिन्नंतरे व्यास परिभूय वसुंधराम् ।।\nभावयन्सकलाँल्लोकान्ग्रहचारी विभावसुः ।। २४ ।।\nदृष्ट्वा च तनयं पंगुमित्युवाच विभावसुः ।।\nकिमिदं वत्स ते कष्टं कुतः प्राप्तं त्वयाऽनघ ।। २५ ।।\nइति पृष्टो यदा तेन सवित्रा लोकभास्वता ।।\nउवाच गद्गदा वाचं यमः संयमिनीपतिः ।। २६ ।।\nप्रातराशाय मे नाथ याचितं मातुरंतिकात् ।।\nनो दत्तं भोजनं क्षिप्रं बालभावेन ताडिता ।। २७ ।।\nपादौ मे गलितौ सद्यो मातुः शापपराभवौ ।।\nतच्छ्रुत्वा मोहमापन्नो रविर्ध्यानपरायणः ।। २८ ।।\nविचित्रमिदमाख्यातं मातुः शापस्य कारणम् ।।\nएवं ध्यात्वा चिरं कालं ज्ञातवान्रविरंशुमान् ।। ।। २९ ।।\nनेयं सा रुचिरापांगी त्वाष्ट्री लोकस्य पावनी ।।\nकेयं वा कुत आयाता कासि त्वं च शुचिस्मिते ।। 5.1.56.३० ।।\n।। छायोवाच ।। ।।\nनानुसूर्या महाराज छाया तस्याः स्वसंभवा ।।\nगता वै सा पितुर्गेहे वारिताहं तयाऽनघ ।। ३१ ।।\nसवित्रे नैव वक्तव्यं छाये किंचित्कथंचन ।।\nएष मे समयो नाथ तेनाहं मौनमास्थिता ।। ३२ ।।\nतच्छ्रुत्वा भगवांस्त्वष्टुः समीपं रोषमास्थितः ।।\nजगाम सहसा भानुर्बहुरोषसमन्वितः ।। ।। ३३ ।।\nतं दृष्ट्वा सहसोत्थाय त्वष्टा लोकपितामहः ।।\nपाद्यार्घ्याचमनीयं च मधुपर्कैरपूजयत् ।। ३४ ।।\nनत्वा पादौ परिक्रम्य बहुमानपुरः सरम् ।।\nउवाच मधुरया वाचा प्रियं ते करवाम किम् ।। ३५ ।।\n।। रविरुवाच ।। ।।\nक्व सानुसूर्या सावित्री ममानुप्रियकारिणी ।।\nआगता ते गृहं तात मम मार्गानुमोदिनी ।। ३६ ।।\n।। त्वष्टोवाच ।। ।।\nन जानीमो वयं तात प्रिया मे क्व गता सुता ।।\nइत्युक्ते वचने त्वष्ट्रा रविर्दुश्चिंतमानसः ।। ३७ ।।\nकिं करोमि क्व गच्छामि क्व च प्रियतरा मम ।।\nइति संभाषमाणे तु त्वष्टा वाक्यमथाब्रवीत् ।। ३८ ।।\nतव तेजः परिभ्रष्टा भग्ना क्वापि गताबला ।।\nयदि ते वल्लभा भार्या तेजस्त्वं परिशामय ।। ३९ ।।\n।। सूर्य उवाच ।। ।।\nयद्येवं दुस्सहं तेजो मम पूर्वपितामह ।।\nतदा ते रोचते सम्यग्यथा स्याद्वै तथा कुरु।।5.1.56.४०।।\nइति सूर्यवचः श्रुत्वा शाणं कृत्वा सुदर्शनम्।।\nघृष्टितः क्षुरधारेण लघीयान्निर्मलोऽभवत्।।४१।।\nतस्य घृष्टितमात्रेण त्वष्टा चक्रे विवस्वतः ।।\nशाणं सुदर्शनं चक्रं सैकता मणिजातयः ।। ४२ ।।\nतदा त्वष्टाऽब्रवीद्वाक्यं मधुरं सूर्यसंनिधौ ।।\nमहाकाल वने रम्ये वडवारूपगीरणी ।। ४३ ।।\nगृह्यतां भोः सुरश्रेष्ठ शीघ्रं गच्छतु शाड्वले ।।\nयत्र शिप्रा सरिच्छ्रेष्ठा यत्र क्षाता समागता ।। ४४ ।।\nउभयोः संगमो यत्र तत्र मुक्तिर्न संशयः ।।\nतत्र तां सुभगां पत्नीं प्राप्स्यसि त्वं न संशयः ।। ४५ ।।\nइति तस्य वचः श्रुत्वा सविता सर्वतापनः ।।\nतत्रागमद्वनं यत्र महाकालस्य पावनम् ।। ४६ ।।\nक्षातासंगमसंयुक्ता यत्र शिप्रा पयस्विनी ।।\nतत्र भुक्तिश्च मुक्तिश्च धनधान्यसमागमः ।। ४७ ।।\nतत्रागत्य प्रियां भार्यां वडवारूपधारिणीम् ।।\nददर्श तां पुनः श्यामां हरिरूपधरो हरिः ।। ४८ ।।\nनासिकाघ्राणमात्रेण यत्र जातौ सुतावुभौ ।।\nदर्शनीयौ सुनृम्णांगौ भिषजौ तौ दिवौकसाम् ।। ४९ ।।\nछाया च सुषुवे तत्र मिथुनं द्विजसत्तम ।।\nतापीं शनैश्चरं चैव सर्वलोकप्रतापनम् ।।5.1.56.५०।।\nशनि योगे यदामा वै जायते सर्वकामदा ।।\nतदा स्नानं च दानं च श्राद्धं चैव तु कारयेत् ।। ५१ ।।\nतस्य हस्तगता लक्ष्मीर्जायते सर्वदा भुवि ।।\nक्षाता संगमे नरः स्नात्वा दानं दत्त्वा च शक्तितः ।। ५२ ।।\nस्थावरेशं समभ्यर्च्य तस्य पापक्षयो भवेत् ।।\nसौरिः शनैश्चरो मंदः कृष्णोऽनंतोंऽतको यमः ।। ५३ ।।\nपिंगश्छायासुतो बभ्रुः स्थावरः पिप्पलायनः ।।\nएतानि शनिनामानि प्रातःकाले पठेन्नरः ।। ५४ ।।\nतस्य शानैश्चरी पीडा न भवेत्तु कदाचन ।।\nयमधर्मोऽपि चात्रैव तपस्तेपे सुदुस्तरम् ।। ५५ ।।\nयज्ञकुण्डोत्तरे भागे यत्र तिष्ठति मारुतिः ।।\nधर्मसरेति विख्यातं नाम्ना तत्तीर्थमुत्तमम् ।। ५६ ।।\nयत्र सिद्धिं परां प्राप्तस्तपसा पवनात्मजः ।।\nतस्मिंस्तीर्थे नरः स्नात्वा दत्त्वा वै कांस्यभाजनम् ।। ५७ ।।\nसवासो मणिमु क्ताभिः कांचनालंकृतं वरम् ।।\nब्राह्मणेभ्यः स्वलंकृत्य वेदविद्भ्यश्च सादरम् ।। ५८ ।।\nमातृलोकं समुत्तीर्णो ब्रह्मलोके महीयते ।।\nश्रावणे मास्युभे पक्षे एकादश्यां तु यो नरः ।। ५९ ।।\nधर्मतीर्थे सदाचारी स्नानदानादिकाः क्रियाः ।।\nकरोति सततं तस्य विष्णुलोकः सनातनः ।। 5.1.56.६० ।।\nच्यवनाश्रमे नरः स्नात्वा च्यवनेश्वरं विलोकयेत् ।।\nयत्र सिद्धिं गतौ पुण्यावश्विनौ भिषजां वरौ ।। ६१ ।।\nच्यवनस्य प्रसादेन देवपंक्तिमवापतुः ।।\nच्यवनेन पुरा दृष्टिः प्राप्ता वै देवभेषजात् ।। ६२ ।।\nतस्मिंस्तीर्थे द्विजश्रेष्ठ दिव्यदृष्टिर्भवेन्नरः ।।\nअत्रैव प्राप्तवान्सूर्यः साग्निहोत्राश्रमं परम् ।। ६३ ।।\nअनु सूर्यां महाभागां सावित्रीं लोकविश्रुताम्।।\nसूर्यलोकं समासाद्य बुभुजे विपुलां श्रियम्।।६४।।\nतस्माद्व्यास परं तीर्थं क्षातासंगमसंज्ञितम्।।\nसर्वपापहरं पुण्यं सर्वकामवरप्रदम्।।६५।।\nय एतां तु कथां पुण्यां शृणोति भुवि भक्तितः।।\nपठेद्वा प्रातरुत्थाय तस्य पुण्यफलं शृणु।।६६।।\nकपिलागोसहस्रेण फलं भवति पर्वणि ।।\nतत्फलं समवाप्नोति नात्र कार्या विचारणा ।। ६७ ।। ।।\nइति श्रीस्कान्दे महापुराण एकाशीतिसा हस्र्यां संहितायां पंचम आवंत्यखण्डेऽवन्तीक्षेत्रमाहात्म्ये क्षातासंगममाहात्म्यवर्णनंनाम षट्पंचाशत्तमोऽध्यायः ।। ५६ ।। ।। छ ।।"
  }
]
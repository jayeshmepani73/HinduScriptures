[
  {
    "text": "।। सनत्कुमार उवाच ।। ।।\nतीर्थमन्यत्तथा वक्ष्ये शक्तिभेदमिति स्मृतम् ।।\nस्कंदस्य च जटाभद्रं चक्रे यत्र पुरा शिवः ।। १ ।।\nतारकं च तथा दैत्यं हत्वा यत्र सुरद्विषम् ।।\nशक्तिं स्कंदः स्वयं क्रुद्धो निश्चिक्षेप महीतले ।। २ ।।\n।। व्यास उवाच ।। ।।\nभगवन्ब्रूहि यत्नेन संशयो मे महामुने ।।\nकथं स्कंदः समुत्पन्न एतदिच्छामि वेदितुम् ।।३।। ।।\n।। सनत्कुमार उवाच ।। ।।\nपुरा देवासुरे युद्धे निर्जिता दानवैः सुराः ।।\nदिवं त्यक्त्वा दिशो याताः शक्राद्या भयविह्वलाः ।। ४ ।।\nतत्र तु देव राजेन तपसोग्रेण वै मुने ।।\nआराधितो महादेवस्त्र्यंबकस्त्रिपुरांतकः ।। ५ ।।\nततस्तुष्टो महादेवः शक्रस्याभिमुखः स्थितः ।।\nउवाच वचनं श्लक्ष्णं वरमिष्टं ददामि ते ।। ६ ।।\n।। शक्र उवाच ।। ।।\nयदि तुष्टोऽसि भगवन्कारुण्यान्मम शंकर ।।\nमहासेनापतिं देव प्रयच्छ परमेश्वर ।। ७ ।। ।। ।।\n।। हर उवाच ।। ।।\nउत्पादयामि देवेषु स्ववीर्यादूर्जितं सुतम् ।।\nसेनान्यां च महासेनं सुराणां भयहारकम् ।। ८ ।।\n।। सनत्कुमार उवाच ।।\nइत्युक्त्वांतर्दधे देवः सर्वभूतपतिर्हरः ।।\nसुतचिंतापरो देवो जगाम च हिमालयम् ।। ९ ।।\nदेवदारुवने तस्थौ ज्ञानध्यानपरोऽभवत् ।।\nब्रह्मादयोऽपि यं देवं योगिनो ध्यानचिंतकाः ।। 5.1.34.१० ।।\nध्यायंति नियतात्मनः प्राणायामपरा मुने ।।\nलिंगमूर्तिश्च यो नित्यं पूज्यते सर्वजंतुभिः ।। ११ ।।\nस ध्यायति किमर्थं तन्न विद्मः परमार्थिनः ।।\nवं ध्यानपरे देवे देवी हिमवतो गृहे ।। १२ ।।\nमध्ये वयसि वर्तंती यासीद्दाक्षायणी सती ।।\nपितुर्गेहे निजो देहो यया योगाद्विसर्जितः ।। १३ ।।\nनिमंत्रितो न मे भर्ता इति कोपं चकार या ।।\nतां देवीं हिमवान्पूर्वं श्रुत्वा देवर्षिनारदात् ।। ।। १४ ।।\nभवभार्या भवित्रीति नान्यं वरमचिंतयत् ।।\nतपस्यति च रुद्राय सा सखीभ्यां समन्विता ।। १५ ।।\nकथं हि शंकरो देवो मम भर्ता भविष्यति ।।\nयावदेवं गतो देवो देवी हिमवतः सुता ।। १६ ।।\nततः समागता देवाः कृत्वाग्रे बलसूदनम् ।।\nजग्मुर्ब्रह्मसदः पुण्यं द्रष्टुं ब्रह्माणम व्ययम् ।। १७ ।।\nते सुरास्तत्स्तुति कृत्वा वाक्यमेतत्समैरयन् ।।\nशरणं भव देवानां दानवैर्विजितात्मनाम् ।। १८ ।।\nततोऽवोचत्सुरान्ब्रह्मा ज्ञातं कार्यं समाहितम् ।।\nनैतच्छंभोर्विना वीर्यात्कार्यसिद्धिर्भविष्यति ।। १९ ।।\nतथा यतध्वं देवेशं यथा वांछति पार्वतीम् ।।\nइत्युक्त्वांतर्दधे ब्रह्मा स्वप्ने लब्धं धनं यथा ।। 5.1.34.२० ।।\nततो मेरुं समागत्य पुनर्मंत्रं प्रचक्रिरे ।।\nतेषामाहेदृशं शक्रस्तुष्टः शंभुः पुरा मम ।। २१ ।।\nप्रतिपन्नं च देवेन स्वांगात्सेना पतिं प्रति ।।\nतस्मादेवं गते कार्ये कारणं मकरध्वजः ।। २२ ।।\nइति संचित्य देवेशः काममाहूय सत्वरम् ।।\nउवाच वचनं हृद्यं देवाना मनुकंपया ।। २३ ।।\nयथा देवो भजेद्देवीं तथा काम विधीयताम् ।।\nकारणं महदेतद्वै देवानां समुपस्थितम् ।। २४ ।।\nकामो वाक्यं हरेः श्रुत्वा प्रहस्येदमुवाच ह ।।\nकरिष्ये सर्वमेवं हि सखा मे चेद्भवेन्मधुः ।। २५ ।।\nतस्मिन्क्षणेऽथ शक्रेण कामवाक्यादनंतरम्।।\nसमादिष्टो मधुः क्षिप्रं कामस्यानुचरो भव ।। २६ ।।\nलब्ध्वा कामो मधुं मित्रं प्रतस्थे भार्यया सह ।।\nकृत्वा सज्यं धनुर्बाणं पौष्पं पाणौ समाहितः ।। २७ ।।\nयत्र देवाधिदेवेशो देवदारुवने स्थितः ।।\nनन्दीश्वरः प्रतीहारः कृतध्यानोऽवतिष्ठति ।। २८ ।।\nचूतवृक्षाश्रितः कामो यावद्बाणं सुमोहनम् ।।\nसंदधात्यंतरे चास्मिन्देवी प्राप भवाश्रमम् ।। २९ ।।\nत्यक्तध्यानव्रतो देवो हृष्टश्चाह्रादचेतनः ।।\nततो विलोकयामास दिशः सर्वाः प्रयत्नतः ।। 5.1.34.३० ।।\nचूतवृक्षाश्रितं काममपश्यच्च रुषान्वितः ।।\nभस्मीकृतस्तृतीयाक्ष्णा वह्निज्वालावता ततः ।। ३१ ।।\nदेवोऽप्यन्तर्दधे तस्मात्स्थानादाशु गणैः सह ।।\nपार्वती विस्मिता साध्वी लज्जिता दुःखिताऽभवत् ।। ३२ ।।\nहिमवांस्तां समुत्थाप्य निनायाशु निजं गृहम् ।।\nगते देवे च देव्यां च कामपत्नी सुदुः खिता ।। २३ ।।\nभस्मीकृतं पतिं दृष्ट्वा विललाप सुदुःखिता ।।\nदृष्ट्वा रतिं सुदुःखार्ता वागुवाचाशरीरिणी ।।३४।।\nआश्वासयंतीं कृपया सखीमिव सुदुः खिताम् ।।\nमा रोदीस्त्वं शुभापांगि तव भर्ता करिष्यति।।३५।।\nसर्वकार्याण्यनंगोपि मित्रकार्यं विधानतः ।।\nयदा चायं महादेवः परिणेष्यति पार्वतीम् ।। ३६ ।।\nततः शंभोरनुध्यानात्थास्यति न संशयः ।।\nद्वापरांते यदा कृष्णो द्वारकायां निवत्स्यति ।। ३७ ।।\nतत्पुत्रो भविता देही प्रद्युम्नोनाम ते पतिः ।।\nइत्युक्ता साऽजहाच्छोकमाकाशाज्जातया गिरा।। ३८ ।।\nअचिंतयत्तदा देवी उमापि हिमवद्गृहे ।।\nकामस्य दहनं तेजः शंभोर्यत्तदनुत्तमम् ।। ३९ ।।\nकथं भर्त्ता भवेद्देवः कामस्योत्थापनं कथम् ।।\nनैतत्तपो विना कार्यं क्वचित्कस्यापि सिध्यति ।। 5.1.34.४० ।।\nएवं संचिंतयित्वाथ सखीभिः सहिता ततः ।।\nतपश्चकार सुमहत्पित्रादेशाच्छुभव्रता ।। ४१ ।।\nवर्षास्वभ्रावकाशस्था हेमंते जलशायिनी।।\nग्रीष्मे पंचाग्नितप्तांगी तपस्युग्रे समा स्थिता ।। ४२ ।।\nतां दृष्ट्वा तपसोपेतां ब्रह्मचारिवया हरः ।।\nआजगामाश्रमं देव्याः कृतातिथ्योऽब्रवीदिदम् ।। ४३ ।।\nकृशमध्ये कृशापांगि किमर्थं नवयौवने ।।\nतपः करोषि कल्याणि कस्यार्थे कारणं वद ।। ४४ ।।\nउवाच चोत्तरं सा वै सत्यं च मधुरं तथा ।।\nबटो तपःसमारंभः क्रियते शंकरा प्तये ।। ४५ ।।\nविचार्य च हरः श्रुत्वाऽनंदयत्कार्यमात्मनः ।।\nउमाभक्तिपरीक्षार्थं शिवं वाचा निनिन्द वै ।। ४६ ।।\nतस्य तद्वचनं श्रुत्वा न सेहे सा गिरेः सुता ।।\nगंतुकामामुमां मत्वा तस्मात्स्थानान्महेश्वरः ।।\nस्वं वपुर्दर्शयामास त्रिनेत्रं शूलपाणिनम् ।। ४७ ।।\nलज्जिताभूद्भवानीशं दृष्ट्वा तस्थावधोमुखी ।।\nविजयाथाह योगीन्द्रं प्रार्थ्या चाभिजने त्वियम् ।।\nपार्वतीहरणार्थाय यत्नं च प्रकरोम्यहम् ।। ४८ ।।\nइत्युक्त्वांतर्दधे देवो देव्यागाच्च पितुर्गृहम् ।।\nदेवीलाभाय सप्तर्षीन्सस्मार स्मरशासनः ।। ४९ ।।\nप्रणेमुस्तेप्यथागम्य संस्मृताः परमेश्वरम् ।।\nऊचुश्च प्रांज लिपुटाः कुर्म किं शाधि नो भृशम् ।। 5.1.34.५० ।।\nततोऽब्रवीन्मुनीनीशः समस्तांश्च गिरेर्गृहम् ।।\nगत्वा तथा कुरुध्वं मे पार्वती स्याद्यथा प्रिया ।। ।। ५१ ।।\nतथेति ते प्रतिज्ञाय संकेतं शंभुना समम् ।।\nकृत्वा जग्मुः सपत्नीका गिरींद्रस्य निवेशनम् ।। ५२ ।।\nदत्तार्घा भूधरेंद्रेण कृतासन परिग्रहाः ।।\nऊचुरद्रिमुमां यच्छ शंकरायार्थिने प्रियाम् ।। ५३ ।।\nदत्तेत्युक्ता गिरींद्रेण निरूप्योद्वाहवासरम् ।।\nलब्ध्वानुज्ञां समायाता यत्रास्ते स महेश्वरः ।। ५४ ।।\nऊचुस्ते शंकरं सर्वे दत्ता हिमवता शिवा ।।\nकृतकार्याश्च सर्वेऽपि वव्रजुस्ते यथागतम् ।। ५५ ।।\nचक्रुर्विवाह सामग्रीं ब्रह्मेन्द्रादिसुरास्तदा ।।\nवृषासनो जगामाथ नंदीशप्रमुखैर्गणैः ।। ५६ ।।\nशंखदुंदुभिनादैश्च ब्रह्माद्यैरमरैः सह ।।\nप्राप्यागेंद्रालयं हीशः कृतकौतुकमंगलः ।। ५७ ।।\nविवाह्येमां विधानेन जगाम स्वालयं पुनः ।।\nतत्रैकांतरतिर्देवो यावत्तिष्ठति कामवान् ।। ५८ ।।\nतावत्त्रस्तैः सुरैरग्निः प्रेषितोऽगान्महेश्वरम् ।।\nअग्नौ तत्र गते देवो रतिं कृत्वा महेश्वरः ।। ५९ ।।\nनिचिक्षेप मुखे वह्नेः स्वरेतो व्रीडितो भृशम् ।।\nरेतसा तेन तप्तो ऽग्निर्गंगातोये निक्षिप्तवान् ।। 5.1.34.६० ।।\nहररेतोऽग्निनोद्गीर्णं गंगामध्ये पपात ह ।।\nतया तु स्वतटे न्यस्तं दग्धया रुद्ररेतसा ।। ६१ ।।\nसप्तर्षीणां च षट्पत्न्यः स्नानार्थं जाह्नवीं ययुः ।।\nशीतार्तास्ताः कृतस्नाना दृष्ट्वा तेजस्तटे ज्वलत् ।। ६२ ।।\nमत्वाग्निमिति ताः सर्वास्तपंति स्म यथेच्छया ।।\nतपंतीनां च वै तासां तद्बीजसंभव मुने ।। ६३ ।।\nषडाननं समारूढं श्रोणिद्वारेण सत्वरम् ।।\nयदान्योन्यमुत्पतितुं शक्ता नाग्निपुरोगमात् ।। ६४ ।।\nचिंतां जग्मुस्तदा सर्वा मुनित्रासात्ततो भयात् ।।\nततश्च तपसो वीर्यान्निष्कृष्य स्वोदरात्ततः ।। ६५ ।।\nषड्भिरेकत्वमापद्य श्वेतपर्वतमस्तके ।।\nमध्ये शराणां वै कृत्य निक्षिप्तं वीर्यमुत्तमम् ।। ६६ ।।\nशुक्लायां प्रतिपद्यासीद्द्वितीयायां समीकृतः ।।\nतृतीयायां च साकारः सर्वलक्षणलक्षितः ।। ६७ ।।\nचतुर्थ्यां परिपूर्णांगः षण्मुखो द्वादशेक्षणः ।।\nअलंकृतस्तु पंचम्यां षष्ठ्यां च स समुत्थितः ।। ६८ ।।\nतेजसा श्वेतताम्रेण तताप स जगत्त्रयम् ।।\nजातमित्थं समाकर्ण्य सर्वे शक्रमुखाः सुराः ।। ६९ ।।\nसमागत्यास्य संस्कारं ब्रह्मा चक्रे यथाविधि ।।\nतुष्टेन पार्वतीशेन शक्तिर्दत्ता दृढा शुभा ।। 5.1.34.७० ।।\nततो गौर्या मयूरश्च वाहने परिकल्पितः ।।\nछागश्चैवाग्निना दत्तः कुक्कुटं सरितां पतिः ।। ७१ ।।\nशूलेन कृत्तिकाभिश्च वर्धितः पुत्रकाम्यया ।।\nततस्तु प्राप्तसंस्कारो ब्रह्माद्यैरभिनंदितः ।। ७२ ।।\nशक्तिहस्तोऽभिषिक्तस्तु देवसेनासमादृतः ।।\nवित्ताधिपेन साह्येन पावकिः पण्मुखों ऽशतः ।। ७३ ।।\nगांगेयः कार्तिकेयश्च गुहः स्कंद उमासुतः ।।\nदेवसेनापतिः स्वामी सेनानीश्च शिखिध्वजः ।। ७४ ।।\nकुमारः शक्तिधारी च तस्य नामानि षोडश ।।\nयः पठेन्मानवो भक्त्या बाधा तस्य न जायते ।। ७५ ।।\nएवं जातो महासेनो दानवानां क्षयकरः ।।\nकुशस्थल्यां समानीतः शंभुना स्थानकारणात् ।। ७६ ।।\nअभिषिक्तः स तेनासौ भद्रितः स जटाः पुरा ।।\nतेन भद्रजटंनाम देवतीर्थं च कथ्यते ।। ७७ ।।\nकृताभिषेकं लब्धास्त्रं महासेनं महेश्वरः ।।\nतमुवाच समधुरं सर्वदेवसमागमे ।। ७८ ।।\nरक्षा कार्या त्वया पुत्र सामरस्य शतक्रतोः ।।\nदेवानां बाधकाः सर्वे निहंतव्याः सुरद्विषः ।। ७९ ।।\nइत्थं महोत्सवे जाते दृप्तप्रमथसागरे ।।\nमातरोऽन्वागताः सर्वाः पातालतलसंस्थिताः ।। 5.1.34.८० ।।\nतासामाहारसंज्ञाभिश्चक्रे नामानि शंकरः ।।\nयानि तानि प्रवक्ष्यामि शृणु त्वं मुनिपुंगव ।।८१।।\nवटभोजनकामा या ज्ञेयास्ता वटमातरः ।।\nभुञ्जते चर्पटान्यास्तु ता वै चर्पटमातरः ।।८२।।\nक्रीडार्थं शंभुना चाथ प्राप्ता याः पौलभोजने ।।\nषण्णवतिमातरः सत्याः सर्वास्ताः पौलमातरः ।।८३।।\nसर्वासां दर्शनं पुण्यं ग्रहभूतविनाशनम् ।।\nप्रयत्नतः सदा देव्यो द्रष्टव्या मानवैर्मुने ।।८४।।\nलब्ध्वा शक्तिं महासेनो देवसेनो महाव्रतः ।।\nजघान दानवेंद्रं तं तारकं तरसा तदा ।। ८५ ।।\nदत्त्वा राज्यं तथेंद्राय स्फीतं निहतकंटकम् ।।\nकुशस्थलीं समागम्य तत्र वासं समाचरत् ।।८६।।\nएवं निहत्य दैत्येंद्रं स गांगेयो महाब लः ।।\nशक्तिं शिप्राजले मुक्त्वा पातालं च बिभेद सा ।।८७।।\nततो भोगवती व्यास शक्तिभेदेन निर्गता ।।\nवंदिता सर्वदेवैश्च मुनिभिश्च तपोधनैः।।८८।।\nपृथिव्यां यानि तीर्थानि समुद्रादिगतानि च ।।\nशक्तिभेदे तु न्यस्तानि शतकोटिसहस्रशः ।। ८९ ।।\nअतोऽतिपुण्यं त्रैलोक्ये कोटितीर्थमुदाहृतम् ।।\nब्रह्मणा स्थापितस्तत्र कोटितीर्थेश्वरः शिवः ।। 5.1.34.९० ।।\nकोटितीर्थे नरः स्नात्वा दृष्ट्वा कोटीश्वरं शिवम् ।।\nमुच्यते सर्वपापेभ्यो निर्मोकादिव पन्नगः ।। ।। ९१ ।।\nश्राद्धं करोति यस्तत्र पितृभक्तो नरो मुने ।।\nदशानामश्वमेधानां प्राप्नोति सकलं फलम् ।। ९२ ।।\nपितॄनुद्दिश्य यत्किञ्चित्कोटितीर्थे प्रदीयते ।।\nतत्सर्वं कोटिगुणितं जायते नात्र संशयः ।। ९३ ।।\nतत्र तीर्थे नरो यस्तु गां ददाति पयस्विनीम् ।।\nसर्वलोकानतिक्रम्य स गच्छेत्प रमां गतिम् ।। ९४ ।।\nयावन्त्यंगेषु रोमाणि तत्प्रसूतिकुलेषु च ।।\nतावद्युगसहस्राणि शिवलोके महीयते ।। ९५ ।।\nपौर्णमास्याममावास्यां पश्येच्छक्तिधरं तु यः ।।\nनापुत्रो नाधनो रोगी सप्तजन्मसु जायते ।। ९६ ।।\nजलप्रवेशं यः कुर्यात्तत्र तीर्थे नरोत्तमः ।।\nसोऽक्षयं लभते लोकं यावच्चन्द्र दिवाकरौ ।। ९७ ।।\nवृषोत्सर्गं तु यः कुर्यात्पितृभक्तो नरो मुने ।।\nसोऽक्षयं लभते स्थानं यत्सुरैरपि दुर्लभम् ।। ९८ ।।\nइति श्रीस्कांदे महा पुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये शक्तिभेदतीर्थमाहात्म्यवर्णनंनाम चतुस्त्रिंशोऽध्यायः ।। ३४ ।। ।।।छ।। ।।"
  }
]
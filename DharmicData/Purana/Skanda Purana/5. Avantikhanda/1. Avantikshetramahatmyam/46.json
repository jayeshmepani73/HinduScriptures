[
  {
    "text": "।। सनत्कुमार उवाच ।। ।।\nअमरावती यथा जाता पुरी ह्येषा कुशस्थली ।।\nशृणु व्यास महाभाग यथा ब्रह्माब्रवीत्सुरान् ।। १ ।।\nतथाहं संप्रवक्ष्यामि विस्तरेण तपोधन ।।\nएकदा ब्रह्मणादिष्टः प्रजार्थमृषिसत्तमः ।। २ ।।\nमारीचः कश्यपस्तेपे तपः परमदुष्करम् ।।\nमहाकालवने रम्ये दिव्ये स हि महानृषिः ।। ३ ।।\nशीर्णपत्रानिलाहारो वायुभक्षी जितेन्द्रियः ।।\nपूर्णे वर्षसहस्रे तु वागुवाचाशरीरिणी ।। ४ ।।\nश्रूयतां भो द्विजश्रेष्ठ मम वाक्यमनुत्तमम् ।।\nयस्मात्तपसि तपस्तीव्रं फलमुद्दिश्य सुव्रत ।। ५ ।।\nतस्मात्ते संततिस्तात यावच्चंद्रदिवाकरौ ।।\nतावत्तिष्ठतु मेदिन्यां यशसा पुत्रपौत्रकैः ।। ६ ।।\nअदितिस्ते सती भार्या त्वया सहाचरत्तपः ।।\nतस्मात्सर्वेषु कालेषु छायाभूता यशस्विनी ।।७।।\nभविष्यंति सुताः सर्वे विष्णुश्चेंद्रपुरोगमाः ।।\nअमरा निर्जरा देवा दिवि ख्याताः सदैव हि ।। ८ ।।\nत्वं चापि च ऋषिश्रेष्ठः प्रजापतिरकल्मषः ।।\nभविष्यसि न संदेहो ममवाक्याद्द्विजोत्तम ।। ९ ।।\nइत्युक्त्वा च पुन र्देवी तत्रैवांतरधीयत ।।\nतदारभ्य पुरीं व्यास कुशस्थलीमनुत्तमाम् ।। 5.1.46.१० ।।\nकश्यपः सह दाक्षिण्या साग्निकः समुपाश्रितः ।।\nप्रजापि ववृधे तस्मा त्सदेवासुरमानुषा ।। ११ ।।\nमरीचेः कश्यपो जज्ञे ततः सर्वं प्रतिष्ठितम् ।।\nसुधापानकृतो देवाः शश्वत्तेनामराः कृताः ।। १२ ।।\nनंदनं चापि तत्रैव महाकालवनोत्तमे ।।\nकामधेनुः समाख्याता मनोरथवरप्रदा ।। १३ ।।\nसा सिषेवे सदा तत्र महाकालं महेश्वरम् ।।\nपारिजाततरुश्रेष्ठस्तथा चाम्लानपंकजम्।।१४।।\nबिंदुसरः समाख्यातं मानसं सर उत्तमम्।।\nहंससारससमाकीर्णं सुरसिद्धनिषेवितम्।। १५।।\nमुक्तामणिगणाकीर्णं रत्नशोभनशोभितम् ।।\nनिधिरेष महापद्मः कह्लारकुमुदोज्ज्वलः।। १६।।\nयानि यानि च दिव्यानि संति ब्रह्माण्डगोलके।।\nतानि सर्वाणि तिष्ठंति महाकालवने शुभे ।। १७ ।।\nतेनतेनात्मयोगेन मानवाश्चात्र संस्थिताः ।।\nतदाहारास्तदाचारास्तद्रूपास्तत्पराक्रमाः ।। १८ ।।\nअन्योन्यं च समाकीर्णा सर्वे चामरसंनिभाः ।।\nविचरंति यथा देवाः पुरीमेतां जना भुवि ।। १९ ।।\nअमरांगनासमा नार्यः सदैव स्थिरयौवनाः ।।\nईदृशी च पुरी दृष्टा भुवि व्यास सनातनी ।। 5.1.46.२० ।।\nदेवदानवगन्धर्वैः किन्नरोरगराक्षसैः ।।\nभुक्तिमुक्तिप्रदा नित्या बहुकालफलप्रदा ।। २१ ।।\nअमराणां कटकं ह्यत्र तस्माजातामरावती ।।\nय एतस्यां महाभागाः प्रसंगेन समागताः ।। २२ ।।\nस्नानदानादिकं कृत्वा पश्यत्येव महेश्वरम् ।।\nन तेषां दुर्लभं किञ्चित्पुत्रतो धनतोऽपि वा ।। २३ ।।\nसर्वभोगानवाप्नोति मृतः शिवपुरं व्रजेत् ।।\nपठनाच्छ्रवणाद्वापि शतरुद्रियफलं लभेत् ।। २४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽमरावतीनामकथनंनाम षट्चत्वारिंशोऽध्यायः ।। ४६ ।। ।। छ ।।"
  }
]
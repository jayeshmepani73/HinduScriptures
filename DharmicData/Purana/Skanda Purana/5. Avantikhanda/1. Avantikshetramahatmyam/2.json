[
  {
    "text": "।। सनत्कुमार उवाच ।। ।।\nपुरा त्वेकार्णवे प्राप्ते नष्टे स्थावरजंगमे ।।\nनाग्निर्न वायुरादित्यो न भूमिर्न दिशो नभः ।।१।।\nन नक्षत्राणि न ज्योतिर्न द्यौर्नेंदुर्ग्रहा स्तथा ।।\nन देवासुरगंधर्वाः पिशाचोरगराक्षसाः ।। २ ।।\nसरांसि नैव गिरयो नापगा नाब्धयस्तथा ।।\nसर्वमेवतमोभूतं न प्राज्ञायत किंचन ।। ३ ।।\nतदैको हि महाकालो लोकानुग्रहकारणात् ।।\nतस्थौ स्थानान्यशेषाणि काष्ठास्वालोकयन्प्रभुः ।। ४ ।।\nसृष्ट्यर्थं स महाकालः करे कामं प्रतिष्ठितम्।।\nदक्षिणस्य तु तर्जन्यां स ममंथाविशोषितम् ।।५।।\nकललं बुद्बुदं भूत्वा तविवेगविवर्द्धितम् ।।\nजज्ञे तदंडं सुदृढं सुष्ठु वृत्तं हिरण्मयम् ।।६।।\nकरेण ताडितं तद्धि बभूव द्विदलं महत् ।।\nअधःखंडं स्मृता भूमिरूर्ध्वं द्यौस्तारकान्वितम् ।। ७ ।।\nमध्येऽभवत्तदा ब्रह्मा पंचवक्त्रश्चतुर्भुजः ।।\nमहेश्वरोऽनुमान्यैव तमयोजदनंतरम् ।। ८ ।।\nकुरु सृष्टिं महाबाहो विचित्रां मदनुग्रहात् ।।\nइत्युक्त्वांतर्हितः क्वापि देवो ब्रह्मा न जग्मिवान् ।। ९ ।।\nप्रेर्यमाणोऽपि वै स्रष्टुं ब्रह्मा देवमचिंतयत् ।।\nब्रह्मणा ध्यायमानश्च ज्ञानार्थं भगवान्भवः ।। 5.1.2.१० ।।\nब्रह्मणस्तपसा दृष्टः प्रादाद्वेदं षडंगकम् ।।\nलब्धे वेदेऽपि न चिरात्सष्टिं कर्तुं शशाक सः ।।११।।\nतपसाऽतिष्ठदा भूयः समाराधयितुं भवम् ।।\nनापश्यत्स यदा देवं तदा तुष्टाव भावितः ।। १२ ।।।\n।। ब्रह्मोवाच ।। ।।\nनमः शिवायामलसत्त्वचेतसे गुणत्रयातीतविसारितेजसे ।।\nषडंगवेदस्य ममापि वेधसे परस्वरूपानुभवाय चक्षुषे ।। १३ ।।\nनमोऽ स्तु ते सृष्टिविधौ रजोजुषे जगत्स्थितौ सत्त्वमधिष्ठिताय ते ।।\nविनाशहेतौ तमसा महीयसे शिवाय निर्वाणसुखप्रदायिने ।।१४।।\nअशेषभूतप्रकृतेः परा य वै परात्मरूपाय नमः शिवाय वै ।।\nनृबुद्ध्यहंकारमनोविधायिने भर्त्रे च षड्विंशकरूपकाय वै ।। १५ ।।\nभूतोयवह्न्यम्बरवायुचंद्रसूर्यात्मरूपाभिरिदं तनूभिः ।।\nव्याप्तं जगद्यस्य नमोऽस्तु तस्मै भूतं भविष्यमथ वर्तमानम् ।। १६ ।।\nयानीह तेजांसि जगंति यानि भूतानि भव्यान्यथ कारणानि ।।\nभवंति सृष्टौ विलयं विनाशे व्रजंति यस्यात्मनि तं नमामि ।। १७ ।।\n।। सनत्कुमार उवाच ।। ।।\nएवं संस्तुवतो व्यास ब्रह्मणो भगवान्परः ।।\nअन्तर्हित उवाचेदं ब्रह्मन्संयाच्यतां वरः ।। १८ ।।\nस वव्रे मनसा पुत्रं भवं गौरवकारणात् ।।\nविज्ञायांतर्गतं तस्य परमेश उवाच तम् ।। १९ ।।\nयस्मान्मां मनसा पुत्रं चतुर्मुख समीहसे ।।\nकस्मिंश्चित्कारणे तस्मादहं छेत्स्यामि ते शिरः ।। 5.1.2.२० ।।\nअयाच्यं याचितं यस्मान्ममांशो नीललोहितः ।।\nरुद्रो भविष्यति सुतः स च ते हिंस्यति प्रभाम् ।। २१ ।।\nअन्यद्यस्मात्स्मृतो भक्त्या त्वयाहं पितृभावतः ।।\nपरब्रह्मस्वरूपेण जिज्ञासा मम या कृता ।। ।। २२ ।।\nतस्माद्ब्रह्मेति लोकेऽत्र नाम ख्यातं भविष्यति ।।\nपितामहत्वं तेनापि पितामहस्ततो ह्यसि ।। २३ ।।\nलब्ध्वा शापवरावेवं पुत्रसृष्टिं चकार सः ।।\nस्वतेजोजनितं वह्निं जुह्वतः स्वेदमावहत् ।।२४।।\nसमिद्युक्तेन हस्तेन ललाटं मार्जतोऽभवत् ।।\nस्विन्नभ्रष्टस्ततो रक्तबिंदुरेको विभावसौ ।।२५।।।\nस नीललोहितोऽभूद्वै स च रुद्रो भवाज्ञया ।।\nतदनन्तरमासाद्य  उत्ततार सुतोंऽतिकात् ।। २६ ।।\nपंचवक्त्रो दशभुजः शूलचापासिशक्तिमान् ।।\nत्रिपंच  नयनो रौद्रो व्यालयज्ञोपवीतकः ।। २७ ।।\nसेन्दुः कपर्दं बिभ्राणः सिंहचर्मांबरंधरः ।।\nजातमेवं स दृष्ट्वा तु ब्रह्मा नामाकरोत्तदा ।। २८ ।।\nनीललोहितनामेति भव रुद्र पिनाकधृक् ।।\nततः प्रववृते सृष्टिः स्रष्टुर्लोकपितामहात् ।। २९ ।।\nसप्तादौ मानसाञ्जज्ञे सनकादींस्ततोऽपरान् ।।\nमरीचि दक्षप्रभृतीन्मन्वादींश्च प्रजासृजः ।। 5.1.2.३० ।।\nअष्टभेदान्सुरान्कृत्वा तिर्यग्योनिं च पंचधा ।।\nमनुष्यानेकभेदांश्च सृष्टिमेवं ससर्ज ह ।। ३१ ।।\nसृष्टिः सुरादिका जाता कृत्वा ब्रह्माणमप्यधः ।।\nप्रणम्याथ सिषेवुस्ते केवलं नीललोहितम् ।। ३२ ।।\nततो ब्रह्माऽवदद्रुद्रमपूज्यो हि त्वया कृतः ।।\nस्वतेजसा भवान्पूज्यो यतो याहि हिमालयम् ।।३३।।\nतं नीललोहितः प्रोचे भवता नार्चितो ह्यहम् ।।\nततो जगाम रुद्रोऽसौ स यत्र भगवान्भवः ।।३४।।\nततो ब्रह्माऽभवन्मूढो रजसा चोपबृंहितः ।।\nतताप तेजसा सृष्टिं मन्यमानो मया कृताम् ।। ३५।।\nमत्तुल्यो नास्ति वै देवो येन सृष्टिः प्रवर्द्धिता ।।\nसदेवासुरगन्धर्वा पशु पक्षिमृगाकुला ।। ३६ ।\nएवं मूढः स पंचास्यो विरंच्योऽभवद्दर्पितः ।।\nप्राग्वक्त्रं सुस्वरं तस्य सामवेदप्रवर्तकम् ।। ३७ ।।\nद्वितीयं वदनं तस्य ऋग्वे दस्य प्रवर्तकम्।।\nयजुर्वेदधरं चान्यदथर्वाख्यं चतुर्थकम् ।। ३८ ।।\nसांगोपांगेतिहासांश्च सरहस्यान्ससंग्रहान् ।।\nवेदानधीते वक्त्रेण पंचमेनोपचक्षुषा ।। ।। ३९ ।।\nतस्याऽसुराः सुराः सर्वे वक्त्रस्याद्भुततेजसः ।।\nतेजसा न प्रकाशंते दीपः सूर्योदये यथा ।। 5.1.2.४० ।।\nसपुत्रा अपि सोद्वेगा बभूवुर्नष्ट चेतसः ।।\nनाभिगन्तुं न च द्रष्टुं चिरं तेजोऽपसर्पितुम् ।। ४१ ।।\nअभिभूतमिवात्मानं मन्यमाना अविद्विषः ।।\nसर्वे ते मन्त्रयामासुर्देवा वै हितमा त्मनः ।। ४२ ।।\nगच्छाम शरणं देवं निस्तेजा ब्रह्मतेजसा ।।\nकिं तु तस्य न जानीमः स्थानं यत्र व्यवस्थितः ।। ४३ ।।\nतं भीममत्र दक्ष्यामो भक्त्या नान्येन केनचित् ।।\nएवं संमन्त्र्य ते देवाः कृतांजलिपुटास्तदा ।।\nचक्रुः स्तोत्रं महेशस्य परया स्वरसंपदा ।। ४४ ।।\n।। देवा ऊचुः ।।।\nनमस्ते देवदेवेश महेश्वर नमोनमः ।। ४५ ।।\nन विद्मः परमं मूढा महिमानं तवातुलम् ।।\nयद्योगेन परं ब्रह्म भूतानां त्वं सनातनः ।। ४६ ।।\nप्रतिष्ठा सर्वभूतानां हेतुः सर्वस्य सर्जने ।।\nबिभर्षि चैव नेत्रस्थान्सोमसूर्यविभावसून् ।। ४७ ।।\nनामसंकीर्तनादेव मुच्यन्ते जंतवोऽशुभात् ।।\nपृथिव्यबग्निचन्द्रार्कव्योमवायूपलक्षणाः ।। ४८ ।।\nमूर्तयस्ते महादेव व्याप्तमाभिरशेषतः ।।\nरजःसत्त्वतमोभावैर्भ्राम्यमाणं त्वया जगत् ।। ४९ ।।\nनावबुध्यति सर्वेश सर्वमूर्तिधरो यतः ।।\nब्रह्मादीनां सुरेशानां संमोहनविमोहनम् ।।\nत्वं करोषि युगावर्तकाले काले च दुःसहम् ।। 5.1.2.५० ।।\n।। सनत्कुमार उवाच ।। ।।\nप्रत्यक्षं दर्शनं दत्त्वा देवानामनुकंपया ।।\nप्रसन्नवदनो भूत्वा देवैश्चापि नमस्कृतः ।। ५१ ।।\nवासयन्मोहनाम्ना तु सह देवैर्महेश्वरः ।।५२।।\nएवं संस्तूयमानोऽसौ देवर्षिपितृमानवैः ।।\nअन्तर्हित उवाचेदं देवा ब्रूत यथेप्सितम् ।। ५३ ।।\n।। देवा ऊचुः ।। ।।\nप्रत्यक्षं दर्शनं स्थाणो प्रार्थयाम सदा तव ।।\nत्वया कारुण्यतोऽस्माकं वरश्चापि प्रदीयताम् ।। ५४ ।।\nयदस्माकं महद्वीर्यं तेजश्चैव पराक्रमम् ।।\nतत्सर्वं ब्रह्मणा ग्रस्तं पंचमास्यस्य तेजसा ।। ५५ ।।\nविनेशुः सर्वतेजांसि त्वत्प्रसादात्पुनः प्रभो ।।\nजायते तद्यथापूर्वं तथा कुरु महेश्वर ।। ५६ ।।\n।। सनत्कुमार उवाच ।। ।।\nप्रत्यक्षमेत्य वै पश्चाच्चलितः शर्व एव हि ।।\nजगाम तत्र यत्रासौ रजोऽहंकारमूर्त्तिमान्।।\nदेवाः स्तुवंतो देवेशं परिवार्य उपाविशन् ।। ।। ५७ ।।\nब्रह्मा तमागतं देवं नाजानात्तमसा वृतः ।।\nसूर्यकोटिसहस्राणां तेजसा रंजयञ्जगत् ।। ५८ ।।\nतदाऽदृश्यत विश्वात्मा विश्वसृग्विश्वभाव नः ।।\nस पितामहमासीनं सकले देवमण्डले ।। ५९ ।।\nतेजसाभिभवन्रुद्रस्तेन मत्तोऽग्रतः स्थितः ।।\nरुद्रतेजोभिभूतं च ब्रह्मवक्त्रं न राजते ।। 5.1.2.६० ।।\nरात्रौ प्रकाशकिरणश्चंद्रः सूर्योदये यथा ।।\nसगर्वोथात्मजं दृष्ट्वा रुद्रदेवं सनातनम् ।। ६१ ।।\nअवन्दत करेणैव प्राह वै सस्मितं वचः ।।\nप्रत्युवाच विरूपाक्षो ब्रह्माणं तं हसन्निव ।। ६२ ।।\nयतो न वेद परमं देवं तत्तेजसावृतः ।।\nततोऽट्टहासं भगवान्मुमोच शशिशेखरः ।। ६३ ।।\nपश्यतां सर्वदेवानां शृण्वतां वाचमुक्तवान् ।।\nतेनादृहासशब्देन मोहयित्वा पितामहम् ।। ६४ ।।\nतेजोराशिशशांकाभः शशांकार्काग्निलोचनः ।।\nवामांगुष्ठनखाग्रेण ब्रह्मणः पञ्चमं शिरः ।। ६५ ।।\nचकर्त कदलीगर्भं नरः कररुहैरिव ।।\nछिद्यमानं च तद्वक्त्रं बुबुधे न पितामहः ।। ६६ ।।\nरुद्रस्य तेजसा तस्मान्मो हितो न नतिं गतः ।।\nछिन्नं तस्य शिरः पश्चाद्रुद्रहस्ते स्थितं तदा ।। ६७ ।।\nअपश्यद्दैवतैः सार्धं रौद्रमतिभयाज्ज्वलत् ।।\nमहेश्वरकरांतस्थनखै र्वक्त्रं विराजते ।। ६८ ।।\nग्रहमण्डलमध्यस्थो द्वितीय इव चन्द्रमाः ।।\nउत्क्षिप्य तत्कपालेन ननर्त शशिशेखरः ।। ६९ ।।\nशिखरस्थेन सूर्येण कैलास इव पर्वतः ।।\nछिन्ने वक्त्रे ततो देवा हृष्टपुष्टा वृषध्वजम् ।।\nतुष्टुवुर्विविधैः स्तोत्रैर्देवदेवं कपालिनम् ।। 5.1.2.७० ।।\n।। देवा ऊचुः ।। ।।\nनमः कपालिने नित्यं महाकालाय शंखिने ।। ७१ ।।\nऐश्वर्यज्ञानयुक्ताय सर्वभोगप्रदायिने ।।\nनमो दर्पविनाशाय सर्वदेवमयाय च ।। ७२ ।।\nकालसंहारकर्ता त्वं महाकालस्ततो ह्यसि ।।\nभक्तानां दुःखशमनो दुःखांतस्तेन रोचसे ।। ७३ ।।\nशंकरोप्याशु भक्तानां तेन त्वं शंकरः स्मृतः ।।\nछित्त्वा ब्रह्मशिरो यस्मात्कपालं च बिभर्षि च ।।७४।।\nतेन देव कपाली त्वं स्तुतो ह्यसि प्रसीद नः ।।\nएवं स्तुतः प्रसन्नात्मा देवानुत्थाप्य शंकरः ।।७५।।\nकृपानिधिः स भगवांस्तत्रैवांतरधीयत ।।\nशशिशकलमयूखैर्भासित यत्कपर्दं द्रवति गगनगंगातोयवीचीविचेयम्।।\nसितविधृतकपालो मालया रुद्रपार्श्वे स जयति जितवेधा ऊर्जितः प्राज्यतेजाः ।।७६।।\nइति श्रीस्कांदे महापुराण एकाशीतिसाहस्र्यां संहितायां पञ्चमआवंत्यखण्डेऽवन्तीक्षेत्रमाहात्म्ये ब्रह्मशिरश्छेद वर्णनं नामद्वितीयोऽध्यायः ।। २ ।।।छ।।।"
  }
]
[
  {
    "text": "।। सनत्कुमार उवाच ।। ।।\nततः सुरगणाः सर्वे धूतपापा समाहिताः ।।\nपुनर्योगबलं प्राप्य स्वाधिकारं ययुः पुरा ।। १ ।।\nएवं व्यास गयातीर्थं कुमुद्वत्यां सुनिश्चित म् ।।\nगयायां यानि तीर्थानि पुण्यान्यायतनानि च ।। २ ।।\nतत्तीर्थेषु नरः स्नात्वा तत्तत्तीर्थफलं भवेत् ।।\nतथैव च गयाक्षेत्रं गयाश्राद्ध फलप्रदम् ।। ३ ।।\nफल्गुश्च सरितां श्रेष्ठा तथैव फलदायिनी ।।\nआदिगया बुद्धगया तथा विष्णुपदी स्मृता ।। ४ ।।\nगयाकोष्ठस्तथा प्रोक्तो गदाधरपदानि च ।।\nवेदिका षोडशी प्रोक्ता तथैव चाक्षयो वटः ।। ५ ।।\nप्रेतमुक्तिकरी नित्यं शिला चोक्ता तथैव च ।।\nअच्छोदा निम्नगा प्रोक्ता पितॄणां चाश्रमोत्तमः ।। ६ ।।\nदेवानां दानवानां च यक्षकिन्नररक्षसाम् ।।\nपन्नगानां च सर्वेषां तथैवाश्रम उत्तमः ।।७।।\nएतत्स्थानेषु सर्वेषु स्नानदानादिकाः क्रियाः ।।\nश्राद्धं च विधिवद्देयं तत्तत्तीर्थफलं लभेत् ।।८।।\nगयायां पितृरूपेण स्वयमेव जनार्दनः ।।\nतं ध्यात्वा पुंडरीकाक्षं मुच्यते च ऋणत्रयात् ।। ।। ९ ।।\nएवं व्यास गयातीर्थं पुरावन्त्यां प्रतिष्ठितम् ।।\nपश्चात्तु कैकटे जातं यत्र संनिहितोऽसुरः ।। 5.1.59.१० ।।\nतदारभ्य द्विजश्रेष्ठ गया तत्र प्रतिष्ठिता।।\nगदाधरपदाघातैर्महासुरो निपातितः ।। ११ ।।\nतत्पदे च महिमानं जनार्दनसमर्पितम् ।। १२ ।।\nपंचक्रोशं गयाक्षेत्रं क्रोशमेकं गयाशिरः ।।\nयत्र तत्र करिष्यामि पितॄणां दत्तमक्षयम्।।\nसर्वदा सर्वकालेषु गयाश्राद्धं विधीयते ।। १३ ।।\nसंवत्सरे परं व्यास दिनमेकं प्रतिष्ठितम् ।।\nकन्यास्थे च दिवा नाथे हस्तनक्षत्रसंयुते ।।\nमहालयेति तत्प्रोक्तं पितॄणां दत्तमक्षयम् ।।१४।।\nसर्वदा सर्वकालेषु गयाश्राद्धं विधीयते ।।१५।।\nसंवत्सरे परं व्यास दिनमेकं प्रतिष्ठितम् ।।\nअन्वष्टकायां कुर्वंति मातॄणां श्राद्धमुत्तमम् ।। १६ ।।\nअक्षय्या जायते तृप्तिः पितॄणां कल्पसंख्यया ।।\nएवं व्यास पुरी रम्या स्नानदा नादिकर्मसु ।। १७ ।।\nभूयस्तु संप्रवक्ष्यामि माहात्म्यं परमाद्भुतम् ।।\nतच्छृणुष्व मया ख्यातं पवित्रं पापनाशनम् ।। १८ ।।\nसप्तर्षीणां च या भार्या ऋषिपत्न्यः पतिव्रताः ।।\nस्वाहादोषपरिभ्रष्टा दूषिताः पावकेन च ।। १९ ।।\nऋषिभिश्च परित्यक्ता बभ्रमुश्च वनाद्वनम् ।।\nएवं बहुतिथे काले नारदो देवदर्शनः।।5.1.59.२०।।\nतासां च प्रियमन्विच्छन्समायातो वनांतरे ।।\nताभिश्च सत्कृतो नित्यं समासीनो धृतव्रतः ।। २१ ।।\nउवाच श्लक्ष्णया वाचा देशकालोचितं वचः ।।\nकिमिदं विकृतं जातं भवतीनां पराभवः ।। २२ ।।\nकस्माच्च ऋषिभिस्त्यक्ता लोकमातरः पतिव्रताः ।। २३ ।। ।।\n।। ऋषिपत्न्य ऊचुः ।। ।।\nन जानीमो वयं तात येन दोषेण तापसैः ।।\nविमुक्ताः साग्निकैः क्षिप्रं कार्तिकेयप्रसंगतः ।। २४ ।।\nलोकापवादजं किंचिज्जातं दिष्टवशादधम् ।।\nकिं कुर्मो वा क्व गच्छामः किं तपः का च देवता ।। २५ ।।\nयस्याराधनपुण्येन पतिसांनिध्यमाप्नुयुः ।।\nएतन्निश्चित्य भो ब्रह्मन्ब्रूहि त्वं वेदतत्त्वतः ।।२६।।\nइति पृष्टस्तदा ताभिर्ऋषिपत्नीभिर्नारदः ।।\nउवाच सुचिरं ध्यात्वा तासां स शर्महेतवे ।।२७।।\n।। नारद उवाच ।। ।।\nश्रूयतां भोस्तपःश्रेष्ठा भवतीनां च कारणम्।।\nमहाकालवने रम्ये गयातीर्थमनुत्तमम् ।।२८ ।।\nतत्रैव चाक्षयो नाम न्यग्रोधः शाखिनां वरः ।।\nतत्रागमनमात्रेण धूतदोषा भविष्यथ ।। २९ ।।\nसर्वदोषहरं तीर्थं सर्वकामवरप्रदम् ।।\nसर्वसौख्यकरं पुण्यं तत्र गच्छत मा चिरम् ।। 5.1.59.३० ।।\nनारदस्य वचः श्रुत्वा ऋषिपन्त्यः सुचोदिताः ।।\nमहाकालवने व्यास इच्छंत्यः प्रियमात्मनः ।। ३१ ।।\nआजग्मुस्तद्वनं तत्र यत्र तीर्थं गयाभिधम् ।।\nतत्र गत्वा शुचीभूय स्नानदानादिकाः क्रियाः ।। ३२ ।।\nकृतास्ताभिश्च पुण्याभिर्नभस्यस्यासितेतरे ।।\nपञ्चम्यामृषिसंज्ञायां ताभिः सुचरितं व्रतम्।। ३३ ।।\nउपोष्य चैकरात्रं तु जागरं चैव योगतः ।।\nकृतमात्रे व्रते व्यास धूतपापा बभुः क्षणात् ।। ।। ३४।।\nभर्तृकोपपरिभ्रष्टाः सद्यः प्राप्ता गृहाश्रमम्।।\nऋषिभिः साग्निकं दत्तं पूर्ववदृषिसत्तम।।३५।।\nतदाप्रभृति लोकेस्मिन्पंचमी ऋषिसंज्ञिता ।।\nये नराश्चाथ नार्यो यास्तां कुर्वन्ति तु भक्तिः।।३६।।\nनीवाराहारकं कृत्वा शुचीभूय समाहिताः।।\nन तेषां जायते किंचिदापद्दुःखं कदाचन।।\nदुर्भगत्वं च नारीणां न वियोगश्च मातृभिः।३८।।\nपुत्रतो धनतो वापि कदाचित्संभविष्यति।।\nएवं व्यास समाख्यातं यत्त्वया परिपृच्छितम् ।। ३९ ।।\nअवंत्यामीदृशं तीर्थं वर्तते भुवि सत्तम ।।\nतादृशं पुण्यदं किंचिन्नास्ति ब्रह्मांडगोलके ।। 5.1.59.४० ।।\nअस्मिंस्तीर्थे नरः कश्चिन्महा दानानि चेच्चरेत् ।।\nअक्षयाणि भवंत्यस्य विष्णुलोके महीयते ।। ४१ ।।\nयो वै नियमवान्भूत्वा कथामेतां शृणोति वा ।।\nपठेच्च सततं व्यास हय मेधफलं लभेत् ।। ४२ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्ये गयातीर्थमाहात्म्य वर्णनंनामैकोनषष्टितमोऽध्यायः।।५९।।"
  }
]
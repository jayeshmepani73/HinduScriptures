[
  {
    "text": "।। सनत्कुमार उवाच ।। ।।\nअथान्यत्संप्रवक्ष्यामि नरादित्यं दिवाकरम् ।।\nयस्य दर्शनमात्रेण सर्वरोगैर्विमुच्यते ।। १ ।।\nस्थापनां ते प्रवक्ष्यामि नरादित्यस्य यादृशी ।।\nयुद्धे निवारिते तस्मिन्रक्तस्वेदजयोः पुरा ।। २ ।।\nनरनारायणौ देवाववतीर्णौ धरातले ।।\nकुंत्यां देव्यां च देवक्यां मथुरायामजायताम् ।। ३ ।।\nएवं तौ वर्तितौ लोके कांतौ वृद्धिं परां गतौ ।।\nअन्यस्मात्कारणात्कृष्णो ऽन्यस्माज्जातो धनंजयः ।।४।।\nकंसादीन्दानवान्सर्वान्निजघान रणे हि सः ।।\nस्वर्गं गतस्ततः पार्थो वासवादस्त्रसिद्धये ।। ५ ।।\nकृतास्त्रेण तु वीरेण देवराजस्य दक्षिणा ।।\nसंस्तुता देवराजस्तु ययाचे तां हि दक्षिणाम् ।। ६ ।।\nनिवातकवचा ह्युग्रा हिरण्यपुरवासिनः ।।\nवध्यंतामर्जुन क्षिप्रमेषा मे गुरुदक्षिणा ।। ७ ।।\nअर्जुनेन प्रतिज्ञातो वधस्तेषां दुरात्मनाम् ।।\nऐंद्रं स रथमास्थाय गृहीत्वा सशरं धनुः ।। ८ ।।\nनिहत्य तांस्ततः पार्थः कृत्वा कर्म सुदुष्करम् ।।\nप्रीतिमुत्पादयामास सर्वेषां च दिवौकसाम् ।। ९ ।।\nकृतकार्यं तदा शक्रस्त्वर्जुनं वाक्यमब्रवीत् ।।\nयत्तेऽभिरुचिरं वीर मृत्युलोके सुदुर्लभम् ।। 5.1.32.१० ।।\nमनसा कांक्षितं पार्थ वरं त्वं वरयोत्तमम् ।।\nस वव्रे प्रतिमे द्वे तु येऽर्चिते ब्रह्मणा स्वयम् ।। ११ ।।\nब्रह्मणा प्रीतियुक्तेन दक्षाय प्रतिपादिते ।।\nदक्षेणापि युगं साग्रं पूजिते तिमिरापहे ।। १२ ।।\nसुराणामसुराणां च विग्रहे समुपस्थिते ।।\nदानवैर्निर्जितः शक्रो हृतराज्यो  वनं गतः ।। १३ ।।\nतपश्चचार दुर्धर्षमेकपादः शतक्रतुः ।।\nदिव्यवर्षसहस्रं तु धिषणस्तं ददर्श ह ।। १४ ।।\nदृष्ट्वा तु देवराजं तं बृहस्पतिरुवाच ह ।।\nहित्वा त्रिदिवमायातः कथं शक्र त्विदं वनम् ।। १५ ।।\nएकाकिना वनस्थेन न साध्याः शत्रवस्त्वया ।।\nज्ञात्वैवं देवराज त्वं शीघ्रं दक्षाश्रमं व्रज ।। १६ ।।\nपूजार्थे ब्रह्मणा दत्ते पारिजातसमुद्भवे ।।\nचकार विश्वकर्मा ये ते याचस्व प्रजापतिम् ।। १७ ।।\nशत्रूणां च क्षयो भावी प्रसादादर्चयो स्तयोः ।।\nगुरोस्तु तेन वाक्येन हृष्टो देवः शतक्रतुः ।।१८।।\nजगाम सत्वरस्तत्र यत्र दक्षः प्रजापतिः ।।\nविनयावनतो भूत्वा ययाचे प्रतिमे शुभे ।। १९\nपूजिते प्रतिमे व्यास शक्रेण शरदां शतम् ।।\nतयोस्तु तेजसा सर्वे विनाशं दानवा गताः।।5.1.32.२०।।।\nप्रतिमे चोचुतुः शक्रं वरयस्व वरोत्तमम्।।\nभक्त्यानया परं तुष्टावावां जानीहि वासव।।२१।।\nवरं वव्रे तदा शक्रः प्रसन्नात्मा द्विजोत्म।।\nअस्माकं प्रतिपक्षा ये दानवाः पापचेतसः ।। २२ ।।\nसर्वे ते नाशमृच्छंतु वर एष मतो मम ।।\nयुवां पूजितुमिच्छामि यावदिंद्रो भवाम्यहम् ।। २३ ।।\nतथेति चोक्त्वा प्रतिमे ते नाकं प्रति जग्मतुः ।।\nतत्तु याचे ह्यवश्यार्थे वरार्थे प्रतिमाद्वयम् ।। २४ ।।\n।। इंद्र उवाच ।। ।।\nसाधु पार्थ पुनः साधु यत्रेत्थं प्रतितिष्ठतः ।।\nइमे च प्रतिमे पार्थ शंकरेण महात्मना ।। २५ ।।\nसुरक्तैः शतपत्रैश्च पूजिते ब्रह्मणो दिनम् ।।।\nत्रैलोक्यपालनार्थाय पूजिते विष्णुना पुरा ।। २६ ।।\nनीलोत्पलैः सुगंधैश्च सहस्रपरिवत्सरान् ।।\nततः प्रजापतिः सृष्टिं कर्तुकामः समा हितः ।। २७ ।।\nपूजयामास प्रतिमे पद्मै रक्तोत्पलैः शुभैः ।।\nत्वमेव हि कथं पार्थ मृत्युलोके नयिष्यति ।। २८ ।।\nएताभ्यां रहितः स्वर्गो मृत्युतुल्यो भविष्यति ।।\nअदातुकामं देवेंद्रं प्रणिपत्य तमर्जुनः ।। २९ ।।\nउवाच नाहमर्थ्यस्मिन्वरेणानेन वै प्रभो ।।\nततः शक्रः पुनः पार्थमुवाच मुनिपुंगव ।। 5.1.32.३० ।।\nगृहीत्वा त्वमिमे वीर कुशस्थल्यां निवेशय ।।\nशिप्राया उत्तरे तीरे केशवार्कं तु केशवः ।। ३१ ।।\nप्रति तिष्ठति वै यत्र सर्वपापप्रणाशनः ।।\nसंस्थापयस्व वै तत्र सर्वपापप्रणाशने ।।\nभविष्यति तदा यात्रा आषाढी चाथ कौमुदी ।। ३२ ।।\nआगमिष्याम्यहं तत्र सहितोऽप्सरसां गणैः ।।\nमरुतश्चागमिष्यंति मेघाश्चैव सविद्युतः ।। ३३ ।।\nमेघखण्डे समुद्भूते मयि तत्र प्रवर्षति ।।\nप्रवदिष्यंति वै लोकाः प्राप्तो देवः पुरंदरः ।। ३४ ।।\nभास्करं च नमस्कृत्य ब्रह्माद्यैः पूजितं विभुम् ।।\nप्रतियामि तु बीभत्सो पुनरेव यथागतम् ।। ३५ ।।\nएवं मृर्तिद्वयं व्यास दत्त्वा पार्थाय वासवः ।।\nभूर्लोकं प्रेषयामास सूतेन सह पांडवम् ।। ३६ ।।\nनारदो द्वारकायां तु कृष्णस्याह्वानकारणात् ।।\nदेवराजस्य तद्वाक्यं सरहस्यं च केशवम् ।। ३७ ।।\nश्रावयामास विप्रेंद्रं एहि कृष्ण कुशस्थलीम् ।।\nअर्च्चे हि पारिजातस्य विश्वकर्मसुकारिते ।। ३८ ।।\nइंद्रेणाथ प्रदत्ते वै ते तुभ्यं पांडवाय च ।।\nश्रुत्वा शौरिस्तु तद्वाक्यं प्रतस्थेऽवंतिनीपुरीम् ।। ३९ ।।\nअवातरच्च आकाशात्तमालिंग्य च पांडवम् ।।\nप्रीतः प्रोवाच वचनं परिष्वज्य च फाल्गुनम् ।। 5.1.32.४० ।।\nजन्म मे सफलं जातं प्रीतिर्मे जनितार्जुन ।।\nयतो मे प्रीतिरतुला क्रियतां कार्यमुत्तमम्।। ।। ४१ ।।\nइत्युक्त्वा तौ तदा व्यास समायातौ कुशस्थलीम् ।।\nपार्थं प्राह तदा कृष्णः सुसंपूर्णमनोरथः ।। ४२ ।।\nगत्वार्जुन दिशं प्राचीं मूर्तिमेकां निवेशय ।।\nपूर्वाह्ने हि शुभं लग्नं भविष्यति मनोरमम् ।। ४३ ।।\nअहमप्युत्तरां यामि स्थापनार्थं नदीं मुने ।।\nमम शंखस्य नादेन प्रतितिष्ठ रविं प्रभुम् ।। ४४ ।।\nपूर्वां गत्वा ततः पार्थ शुभं स्थानं व्यलोकयत् ।।\nव्यास संस्थापयामास दिननाथं च सुस्थिरम् ।। ४५ ।।\nअर्कं देवं स्थापयामि यावद्दध्यौ च पांडवः ।।\nतावत्स चाब्रवीदेनं स्थानं कारय शोभनम् ।। ४६ ।।\nकथयामास पार्थाय तेजसा तेन दुःसहम् ।।\nसव्यसाची ततो भीतो दृष्ट्वार्च्चां तां प्रजल्पतीम् ।। ४७ ।।\nतेजस्त्वसहमानो वै देवं वचनमब्रवीत् ।।\nक्व देव त्वां स्थापयामि किं स्थानं तव रोचते ।। ४८ ।।\nसौम्य रूपः सुदर्शश्च प्रजाभ्यो भव गोपते ।।\nदिविसंस्थाश्च ये देवा नागाः पातालसंश्रयाः ।। ४९ ।।\nभुविस्था मानवाः पूता भवंतु तव दर्शनात् ।।\nसोऽर्जुनमब्रवीद्देवो मा भैस्त्वं मम दर्शनात् ।। 5.1.32.५० ।।\nदक्षिणेन करेणाथ ह्यभयेनाभयप्रदः ।।\nसमाश्वास्याथ तं शांतं सौम्यमूर्तिर्बभूव ह ।। ५१ ।।\nप्रभाकरेण देवेन निजं तेजः प्रदर्शितम ।।\nततः सूर्योऽब्रवीत्स्थानमेतदेवाचलं मम ।। ५२ ।।\nप्राप्ते लग्ने च हरिणा शंखश्चापूरितो महान् ।।\nनरेण च स वै सूर्यः स्थापितोऽमरसंस्तुतः ।। ५३ ।।\n।। अर्जुन उवाच ।। ।।\nजयति किरणमाली भासुरः श्रांतसप्तिः सकलभुवनधामा प्राग्दिगंताट्टहासः ।।\nभवति विगतपापं कीर्तनादेव यस्य प्रचुरकलुषदोषैर्ग्रस्तमंगं नराणाम् ।। ५४ ।।\nब्रह्माद्यैर्मुनिभिरभिष्टुतं पतंगं कः स्तोतुं कविरभिवांछते प्रकामम् ।।\nस्तोष्येहं तदपि सुविस्तरात्सुबुद्धे किं दीपो ज्वलति हि नोदिते शशांके ।। ५५ ।।\nशास्त्रार्थकामनिपुणैर्मुनिभिः स्तुतस्य किं वस्तु यन्न रचितं विविधैः प्रयोगैः ।।\nद्वैपायनप्रभृतिभिर्मुनिभिः पुराणैरापीतसारमिह भाति जगत्समस्तम् ।। ५६ ।।\nकामं तथाप्यहमतीव विचार्य ब्रुद्ध्या भानोस्त्रिलोकगुरुपूजितपादयुग्मम् ।।\nवृत्तैः स्फुटार्थमधुराक्षरसंधियुक्तैस्त्वां वै विचित्रगतिभिः परिकीर्तयिष्ये ।। ५७ ।।\nतावज्जगद्भवति निश्चलमेव सर्वं तावत्क्रियाश्च विविधा न च यांति सिद्धिम् ।।\nयावच्च नाथ कमलामलमंडल त्वमुत्तिष्ठसे व्यपनयन्किरणैस्तमांसि ।। ५८ ।।\nतावन्न भांति शिखराणि महीरुहाणां गुच्छैस्तु फुल्लवनमीलितलोचनानि ।।\nसुप्तानि बोधयसि षट्चरणाकुलानि यावन्न भाभिरमलाभिरनुत्तमाभिः ।। ५९ ।।\nउद्यंतमंबरतले सुरसिद्धसंघाः सब्रह्मदैत्यमुनिकिन्नरनागयक्षाः ।।\nत्वामर्चयंति विबुधाः प्रणतैः शिरोभिश्चञ्चत्किरीटमणिभाभिरनुत्तमाभिः ।। 5.1.32.६० ।।\nअस्तं गते त्वयि जगद्भवति प्रसुप्तं भूयस्त्वयि प्रतपति प्रतिबोधमेति ।।\nएवं सदा वरद लोकहितार्थहेतोरेकस्त्वमेव भगवंस्तिमिरस्य हंता ।। ६१ ।।\nउत्साहशक्तिनयशौर्यसमन्वितानां सेवाप्रयोगरचनाविधितत्पराणाम् ।।\nकार्याणि यन्न फलदानि भवंति पुंसां हेतुस्त्वभक्तिरिह नाथ वेति नूनम् ।।६२ ६२ ।।\nयत्संयुगेषु रथकुञ्जरकुन्तशक्तिनाराचचक्रशरतोमरभीमखड्गैः ।।\nक्षिप्रं नराः समुपयांति विजित्य शत्रून्सर्वं सदा प्रणतवत्सल वेष्टितं ते ।। ६३ ।।\nकांतारदुर्गविषमेष्वपि वर्तमाना ऋक्षेभसिंहबहुकण्टकतस्करेषु ।।\nतृष्णान्विताश्च बहुशोकविमूढचित्तास्त्वत्कीर्तनाद्धि गतमृत्यु भया भवंति ।। ६४ ।।\nतेजोराशिस्त्वमिह शरणं सर्वतोदुःखितानां\nत्वत्तुल्योऽन्यो जगति सकले नास्ति कश्चिद्दयालुः ।।\nत्वय्येकस्मिन्भवति सकला भक्तिरन्विष्यमाणा\nत्वामासाद्य प्रभवति कुतो व्याधिदुःखं नराणाम्।। ६५ ।।\nकः कुष्ठाभिहतः क्व चारिभिरथो को व्याधिभिः पीडितः\nके पंग्वंधजडाः क्व शीर्णचरणः को वा विपन्नक्रियः ।।\nइत्येवं प्रसमीक्ष्य देव कृपया दोषात्परित्रायसे\nकस्यान्यस्य परोपकारनिरता चेष्टा यथैषा तव ।। ६६ ।।\nधर्मः परत्र किल तिष्ठति सेवितोऽसौ\nकालांतरेण विबुधा वरदा भवंति ।।\nत्वं सेवितः प्रणतवत्सल भूतिकामैः\nसद्यः प्रयच्छसि फलं यदभीप्सितं तैः ।। ६७ ।।\nविभ्रांतकांतहरिणीसदृशेक्षणाभिः\nकांतोरुहारमणिकुण्डलमेखलाभिः ।।\nतेषां भवंति भवनानि विलासिनीभिर्येषां नृणां त्वमसि वै वरदः प्रसन्नः ।। ६८ ।।\nयैस्त्वं नरैः सकृदपि प्रणतः कथंचिद्ध्यातोऽथवा भुवननाथ तथांतकाले ।।\nनिष्कल्मषा जगति दुष्कृतिनो भवंति ते निर्मलाः सुकृतिनो गतिमाप्नुवंति ।। ६९ ।।\nये त्वां कुतर्कमतिभिर्न नमंति भक्त्या रोमांचकंचुकशताकुलितैः शरीरैः ।।\nते निर्धनाः परगृहेष्ववभूतमन्नं क्षुत्क्षामकण्ठवदनाः परितर्कयंति ।। 5.1.32.७० ।।\nउदधिजलतरंगक्षोभलोलाक्षियुग्मैः सफणिमणिमयूखोद्भासितैर्लेलिहद्भिः ।।\nप्रणिपतितशिरोभिर्नागमुख्यैरजस्रं श्रुतिभिरनुपमाभिः स्तूयसे पुष्कलाभिः ।। ७१ ।।\nतव सुरवर गच्छतोऽनुसरंति त्रिदशनदीकमलोद्ग तानि वातैः ।।\nकनककमलरेणुपिंजरितानि भ्रमरकुलानि पतंग चामराणि ।। ७२ ।।\nतत्त्वध्यानं जलनिधिनिवहे स्थित्वा स्थित्वा चरणनिवहैः ।।\nआजीवार्थं प्रतपसि भगवन्कस्ते तुल्यस्त्रिभुवनसमये ।। ७३ ।।\nउदयाद्रिनितंबसंस्थितस्य ह्युदयेष्वस्तमयेषु चावृतस्य ।।\nकिरणास्तपनीयसप्रभास्ते विलसन्तस्तडितो विडंबयंति ।। ७४ ।।\nयथायथा व्रजति रथस्तवांबरे विपाटयन्धनतिमिरौघसंचयान् ।।\nतथातथा क्षुभितमहानिलासृतं प्रतीयते मुहुरिव दुन्दुभिर्यथा ।। ७५ ।।\nचारुपद्मविनिमीलितेक्षणां चक्रवाककलहंसमेखलाम् ।।\nकामिनीमिव रतिश्रमालसां तां विबोधयसि पद्मिनीं करैः ।। ७६ ।।\nनीललोलमतिकान्तमुत्पलं भृंगतुंगचरणाकुलीकृतम् ।।\nत्वत्प्रभाभिरनुरागरंजितं पद्मरागमिव शोभते भृशम् ।। ७७ ।।\nस्फुरच्छशांकहारनिर्मलं खग त्वदंकेष्वचंचलम् ।।\nविभात्यतीव कांतमंबरं समं बृहच्चैक पाटलम्।। ७८ ।।\nहरिति च तावन्मुहिर्निषेविततमस्यशुभं भवति च यावदैव किरणैस्तव पूजिततरम् ।।\nऋषिभिर्मुनिभिरुदारधीभिः शाश्व तमार्गपरैर्वरद न शक्यते तव गुणस्तुतिराश्रयितुम् ।। ७९ ।।\nत्वं विष्णुस्त्वं शशांकस्त्वमसुरमथनः शण्मुखस्त्वं धनेशस्त्वं कालस्त्वं च धाता क्षितिधरमलयापाश्रयस्त्वं हुताशः ।।\nॐकारस्त्वं द्विजानां त्वमिह जलनिधित्वं शरस्त्वं च रुद्रस्त्वं मुख्यस्त्वं पयोदो व्रतयमनियमास्त्वं जगत्सर्वमेव ।। 5.1.32.८० ।।\nत्वमनिंद्य गोपते त्रिपुरमथन मन्मथदाहकरस्त्वमसुरभीमदर्पहा पाहि माम् ।।\nत्रिदशाधिपकमलवराननस्त्वमिह देवगुरुर्भगवां स्त्रिभुवनमण्डलेऽस्ति कतमस्तव तुल्यगुणः ।। ८१ ।।\nआदित्य भास्कर दिवाकर सप्तसप्ते मार्तंड सूर्य हरिदश्वपते च भानो ।।\nअश्रांतवाहन खरूप गभस्तिमालिंस्त्वां लोकनाथ शरणं प्रतिपद्यतेऽसौ ।। ८२ ।।\nप्राग्दिग्वधूतिलकभासुरकर्णपूर मंदाकिनीदयितनाथ जगत्प्रदीप ।।\nहेमाद्रितापन नभस्तलहारिरत्न सन्ध्यांगनावदनराग नमोनमस्ते ।। ८३ ।।\nब्रह्मैव सत्य शुभमंगल लोकनाथ व्योमांगणेश मुनिसंस्तुत विश्वमूर्ते ।।\nआर्तस्य शोकहर किंकरपालकश्च त्वं मे प्रसीद भगवञ्छरणागतस्य ।। ८४ ।।\nकृत्वांजलिं शिरसि पंकजकुड्मलाभं यत्संस्तुतस्त्वमिह देव मयाद्य भक्त्या ।।\nतेन प्रभो भव ममोपरि सौम्यमूर्तिर्धर्मे मतिं कुरु सदा श्रियमूर्जितां च ।। ८५ ।।\nनमः सवित्रे जगदेकचक्षुषे जगत्प्रसूतिस्थितिनाशहे तवे ।।\nत्रयीमयाय त्रिगुणात्मधारणे विरंचिनारायणशंकरात्मने ।। ८६ ।।\n।। सूर्य उवाच ।। ।।\nतुष्टोहमधुना पार्थ स्तोत्रेणानेन सुव्रत ।।\nवरं दास्यामि यत्नेन यत्ते मनसि वर्तते ।। ८७ ।।\nमद्दर्शनं हि विफलं न कदाचित्प्रजायते ।।\nशूराणां च विशेषेण ह्यदेयं नास्ति यत्नतः ।। ८८ ।। ।।\n।। अर्जुन उवाच ।। ।।\nएष एव वरो मह्यं वराणामुत्तमोत्तमः ।।\nअत्र संनिहितो देव सर्वकालं भव प्रभो ।। ८९ ।।\nये च त्वां मानवा भक्त्या स्तो ष्यंति प्रणताः सदा ।।\nतेषां धनं च धान्यं च पुत्रदारादिकं वसु ।।5.1.32.९० ।।\nमनसश्चेप्सितं सर्व दातव्यं हि वरो मम ।।\nसनत्कुमार उवाच ।।\nआदित्यो ऽस्मै वरं दत्त्वा ह्युवाच वचनं शुभम्।। ९१ ।।\nयस्त्वत्कृतेन स्तोत्रेण मां स्तोष्यति नरोत्तमः ।।\nश्रिया न विच्युतिस्तस्य भवेदेष वरो मम ।। ९२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये नरादित्यमाहात्म्येऽर्जुनस्तुतिवर्णनंनाम द्वात्रिं शोऽध्यायः ।। ३२ ।। ।। छ ।।"
  }
]
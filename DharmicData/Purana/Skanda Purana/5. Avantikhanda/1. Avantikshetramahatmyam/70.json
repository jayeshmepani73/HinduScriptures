[
  {
    "text": "।। सनत्कुमार उवाच ।। ।।\nमेरोश्च दक्षिणे भागे दुग्धकुण्डोत्तरे तथा ।।\nऋषभः पर्वतश्रेष्ठो देवगन्धर्वसेवितः ।। १ ।।\nयत्र देवांगना रम्याः क्रीडन्ति सततं द्विज ।।\nतत्र रम्यसरोनाम तिष्ठते सर्वकामदम् ।। २ ।।\nतत्र तीर्थे नरः स्नात्वा सुभगो जायते ध्रुवम् ।।\nदेवैश्च क्रीडते नित्यं भुवि विख्यातकः परम् ।। ३ ।।\nभाद्रपदसिताष्टमी मैत्रर्क्षेण समन्विता ।।\nतद्दिनेऽत्र समागम्य स्नानदानादिकाः क्रियाः ।। ४ ।।\nकरोति सततं व्यास तेषां लोकाः सनातनाः ।।\nमेरोश्चेशानके तीर्थं दिव्यं परम शोभनम् ।।५।।\nबिन्दुसरेति विख्यातं सर्वकामवरप्रदम्।।\nगंगा सरस्वती पुण्या शरयूश्च पयस्विनी ।।६।।\nएताः सरिद्वरा यातास्तत्र सत्यवतीसुत ।।\nये सिद्धा ये च साध्याश्च तपस्विनो धृतव्रताः।।७।।\nउपासांचक्रिरे तत्र तस्य तीर्थस्य सर्वदा ।।\nतस्मिंस्तीर्थे नरः स्नात्वा सर्वार्थान्प्राप्नुते ध्रुवम् ।।८।।\nभाद्रपदे च शुक्ला वै चतुर्थी या प्रकीर्तिता।।\nसिद्धा सा सर्वदा प्रोक्ता यत्र जातो गणाधिपः।।९।।\nमनःकामेश्वरः ख्यातः सर्वकामवरप्रदः ।।\nतस्य तीर्थे नरः स्नात्वा दृष्ट्वा देवं गणेश्वरम्।।\nमनोरथशतं प्राप्य कामचारी भवेन्नरः ।।5.1.70.१०।।\n।। व्यास उवाच ।। ।।\nअस्मिन्क्षेत्रे शुभे ब्रह्मन्महाकालवनोत्तमे ।।११।।\nतीर्थानि कतिसंख्यानि देवतायतनानि च ।।\nयानि कानि च ख्यातानि तानि नो वद विस्तरात्।। १२ ।।\n।। सनत्कुमार उवाच ।। ।।\nशृणु व्यास ऋषिश्रेष्ठ कथां पापहरां पराम् ।।\nअवन्त्यां यानि तीर्थानि लिंगानि च महामुने ।। १३ ।।\nतानि वर्णयितुं शक्तः स्वयंभूश्चतुराननः ।।\nवर्षाणामयुतैः षड्भिर्न च वक्तुं  कथंचन ।। १४ ।।\nयावंतो मेघमालानां बिंदवो हि स्रवंति च ।।\nधरित्र्यां तृणसंख्या वै पृथिव्यां सिकतास्तथा ।।१५।।\nनभसो ज्योतिषां संख्यां वक्तुं कोऽपि न शक्नुते ।।\nन हि तीर्थलिङ्गसंख्याः संत्यवंत्यां तपोधन ।।१६।।\nअंतरिक्षे च मेदिन्यां तीर्थभूता पुरी त्वियम् ।।\nवापीकूपतडागादि प्रस्रवोद्गरणानि च ।। १७ ।।\nनद्यः सरांसि खाताश्च तीर्थभूतं हि सर्वशः ।।\nतथापि देवयात्रायां प्रसंगेन निबोध मे ।। १८ ।।\nयानि कानि च मुख्यानि तानि तुभ्यं वदाम्यहम् ।।\nयज्ज्ञात्वा मोक्ष्यसे नित्यं पूर्वाऽऽचीर्णशुभाशुभैः ।। १९ ।।\nप्रातरुत्थाय यो नित्यं शुचिः प्रयत मानसः ।।\nविष्णुस्मरणसंपन्नः सर्वकामक्रियादिकम् ।। 5.1.70.२० ।।\nकृत्वा वै सर्वगंधादितिलाक्षतसमन्वितः।।\nस्नात्वा रुद्रसरे तात तथैव च व्रतं चरेत् ।। २१ ।।\nऊर्जमाधवयोश्चैव वैशाखाऽऽषाढयोस्तथा ।।\nशिवरात्र्यां विशेषेण देवयात्रा प्रशस्यते ।।२२।।\nयस्य देवस्य यत्तीर्थं यस्य देवस्य संनिधौ ।।।\nतत्राभिषेकः कार्यो वै देवतायाश्च पूजनम् ।।२३।।\nविधिवच्चाचरेद्यस्तु स सर्वंफलमश्नुते ।।\nतस्मात्सर्वप्रयत्नेन देवयात्रां समाचरेत्।। २४ ।।\n।। व्यास उवाच ।। ।।\nब्रह्मन्केन प्रकारेण देवयात्रां चरेन्नरः।।\nतत्सर्वं श्रोतुमिच्छामि विस्तरेण तपोधन ।।२५।।\n।। सनत्कुमार उवाच ।।।।\nशृणु व्यास परं गुह्यं प्रवक्ष्यामि यथाश्रुतम् ।।\nउमामहेश्वरसंवादं देवयात्रादिकर्मसु ।।२६।।\n।। उमोवाच ।। ।।\nप्रभावः कथ्यतां देव क्षेत्रस्याऽस्य महेश्वर ।।\nयानि तीर्थानि विद्यंते यानि लिंगानि संति वै।।\nतान्यादितो मे भूमंस्त्वं वदस्व वदतां वर।।२७।।\nईश्वर उवाच।।\nशृणु देवि प्रयत्नेन प्रभावं पापनाशनम्।।२८।।\nक्षेत्रमाद्यं महादेवि ममातीव प्रियं सदा।।\nयत्र शिप्रा महापुण्या दिव्या नवनदी प्रिया।। २९।।\nनीलगंगासंगमं च तथा गंधवती नदी।।\nचतस्रो मे प्रिया नद्यः कुमुद्वत्यां हि सुव्रते ।। 5.1.70.३० ।।\nईश्वराश्चतुराशीतिस्तथाऽष्टौ संति भैरवाः ।।\nएकादश तथा रुद्रा आदित्या द्वादश स्मृताः ।। ।। ३१ ।।\nषड्वै विनायकाश्चाऽत्र देव्यश्च चतुर्विंशतिः ।।\nयतोहमागतो भद्रे महाकालवनोत्तमे ।। ३२ ।।\nविष्णुब्रह्मादयः सर्वे ह्यत्रैव निहिताः शुभे ।।\nदेवैव्याप्तमिदं क्षेत्रं देवि योजनमायतम् ।। ३३ ।।\nदश विष्णुः समाख्यातास्तेषां नामानि मे शृणु ।।\nवासुदेवो ह्यनंतश्च बलरामो जना र्दनः ।। ३४ ।।\nनारायणो हृषीकेशो वाराहो धरणीधरः ।।\nविष्णुर्वामनरूपेण शेषशायी श्रियालयः ।। ३५ ।।\nदशैते वैष्णवाः प्रोक्ताः सर्वपापहराः पराः ।।३६।।\n।। उमोवाच ।। ।।\nभगवञ्च्छ्रोतुमिच्छामि देवानामनुपूर्वतः ।।\nमहाकालवने रम्ये ये वसंति सुरेश्वराः ।। ३७ ।।\nविनायका भैरवा देव्यो ये संति पवनात्मजाः ।।\nरुद्रादित्यास्तथा चाऽन्ये तेषां नामानि मे वद ।। ३८ ।।\n।। ईश्वर उवाच ।। ।।\nऋद्धिदः सिद्धिदो नित्यं कामदो वै गणाधिपः।।\nविघ्नहा च प्रमोदी च चतुर्थीव्रतकप्रियः।।३९।।\nषडेते वै समाख्याता विघ्ननाशकराः पराः।।\nउमा चंडीश्वरी गौरी ऋद्धिसिद्धिप्रदा नृणाम् ।।5.1.70.४०।।\nवटयक्षिणी वीरभद्रा इत्येताश्चाष्ट मातरः।।।।\nमहामाया सती ख्याता कपालमातृका तथा ।।\nअंबिका शीतला चैव एकानंशा च सिद्धिदा।।४२।।\nब्रह्माणी पार्वती चैव योगिनी योगशालिनी ।।\nकौमारी भगवती चैव षट्कृत्तिकास्तथैव च ।। ४३ ।।\nचर्पटामातृकाः ख्याता वटमातर एव च ।।\nसरस्वती तथा ख्याता महालक्ष्मीश्च वै स्मृता ।। ४४ ।।\nयोगिनीमातृका ख्याताश्चतुषष्टिस्ततः स्मृताः।।\nकालिका च महाकाली चामुण्ड ब्रह्मचा रिणी ।। ४५ ।।\nवैष्णवी च समाख्याता वाराही विंध्यवासिनी ।।\nअंबा अंबालिका चैव चतुर्विंशतिकाः पराः ।। ४६ ।।\nहनूमान्ब्रह्मचारी च कुमारश्च महाबली ।।\nचत्वारो वै समाख्याता मया ते पवनात्मजाः ।। ४७ ।।\nदंडपाणिश्च विक्रांतो महाभैरवसिताऽसिताः ।।\nबटुको बालको नंदी षट् पञ्चाशतिकोऽपरः ।। ४८ ।।\nकालभैरवश्च विख्यातः क्षेत्रपालस्तथाष्टमः ।।\nअष्टैव भैरवाः ख्याता महापापहराः पराः ।।\nकपर्दी च कपाली च कला नाथो वृषासनः ।। ४९ ।।\nत्र्यंबकः शूलपाणिश्च चीरवासा दिगम्बरः ।।\nगिरीशः कामचारी च सर्वः सर्वांगभूषणः ।। 5.1.70.५० ।।\nरुद्राश्चैकादश प्रोक्ताः शत्रुपक्षविनाशनाः ।।\nअरुणः सूर्यो वेदांगो भानुरिन्द्रो रविरंशुमान् ।। ५१ ।।\nसुवर्णरेताऽहःकर्ता मित्रो विष्णुः सनातनः ।।\nइत्येते द्वादशाऽऽदित्याः सर्वरोगहराः पराः ।। ५२ ।।\nअगस्त्येश्वरमुख्यानां लिंगानां चतुराशिनाम् ।।\nहिमाचलसुते नित्यं नामानि गदतः शृणु ।। ५३ ।।\nअगस्त्वेश्वर आख्यातो गुहेश्वरस्ततः परम् ।।\nढुंढेश्वरस्ततः प्रोक्तो डमरुकेश्वरश्च भामिनि ।।५४ ।।\nअनादिकल्पेश्वरः शंभुः स्वर्णजालेश्वरः परः ।।\nत्रिविष्टपेश्वरो देवः कपालेश्वरसंज्ञकः ।। ५५ ।।\nकर्कोटकेश्वरः शंभुः  सिद्धेश्वरस्ततः परम् ।।\nस्वर्गद्वारेश्वरो रुद्रो लोकपालेश्वरोऽपरः ।। ५६ ।।।\nकामेश्वर इति ख्यातः कुटुम्बेश्वरस्ततः परम्।।\nइन्द्रद्युम्नेश्वरः ख्यात ईशानेशस्ततः परम् ।। ५७ ।।\nअप्सरेश्वरइतिख्यातः कल्कलेश्वर एव च ।।।\nनामचंडेश्चरो देवो दिवापापहरोऽपरः ।। ५८ ।।\nप्रतिहारेश्वरश्चैव कुक्कुटेशस्ततः परम्।।\nमेघनादेश्वरः पुण्यो महाकालेश्वरः परः ।। ५९ ।।।\nमुक्तेश्वरः समाख्यातः सोमेश्वरस्ततः परम् ।।\nअनरकेश्वरो देवो जटेश्वरस्ततः परम्।। 5.1.70.६० ।।\nरामेश्वरो महादेवश्च्यवनेशस्ततः परम् ।।\nअखंडेशः समाख्यातः पत्तनेशस्ततः स्मृतः ।। ६१ ।।\nआनंदेशस्ततः प्रोक्तः कंथडेशस्ततः परम् ।।\nइन्द्रेश्वर इति ख्यातो मार्कंडेशस्ततः परः ।। ६२ ।।\nशिवेश्वर इति प्रोक्तः कुसुमेशस्ततः परम्।।\nअक्रूरेण इति ख्यातः कुण्डेश्वरस्ततः परम् ।। ६३ ।।\nलुम्पेश्वरः समाख्यातो गंगेश्वरस्ततः परम् ।।\nशूलेश्वरेति विख्यात ओंकारेशस्ततः स्मृतः ।। ६४ ।।\nकंटकेशो महारुद्रः सिंहेश्वरस्ततः परम् ।।\nरेवंतेश्वरः परो देवो घंटेश्वरपुरःसरः ।। ६५ ।।\nप्रयागेश्वरो महादेवः सिद्धेश्वरस्ततः परम् ।।\nमातंगेश्वरः परो देवः सौभाग्येशस्ततो वरः ।। ६६ ।।\nरूपेश्वरेति विख्यातो ब्रह्मेश्वरस्ततः परम् ।।\nजल्पेश्वरस्ततो देवः केदारेश्वर एव च ।। ६७ ।।\nपिशाचेश्वरशंभुश्च संगमेशस्ततः परः ।।\nदुर्धर्षेशश्च विख्यातश्चंडादित्येश्वरस्ततः।। ६८ ।।\nकरभेश्वरः परः प्रोक्तो राजस्थलेश्वरः शिवः ।।\nवडलेश्वरस्ततः प्रोक्तो ह्यरुणेशस्ततः स्मृतः ।। ६९ ।।\nपुष्पदंतेश्वरो देवो ह्यविमुक्तेश्वरस्ततः ।।\nहनुमतेश्वरो देवो विश्वेश्वर स्ततः कम् ।। 5.1.70.७० ।।\nस्वप्नेश्वर इति ख्यातः सिद्धेश्वरस्ततः परः ।।\nनीलकंठेश्वरो देवः स्थावरेशस्ततः परम् ।। ७१ ।।\nकामेश्वर इति प्रोक्तः प्रतिहारेश्वरस्ततः ।।\nपशुपतीश्वरः प्रोक्तो विश्वेश्वरस्ततः परः ।।\nस्वर्णजालेश्वरः प्रोक्तो मनःकामेश्वरस्ततः ।। ७२ ।।\nदुर्वासेश्वरनामासौ नागचंडेश्वरस्ततः ।।\nखर्परेशश्च विख्यातो ब्रह्मेश्वरस्ततः परम् ।। ७३ ।।\nपातालेश्वर आख्यातो गुप्तेश्वरस्ततः परः ।।\nकपिलेश्वर इत्याख्यो योगयोगेश्वरः परः ।। ७४ ।।\nभीमेश्वरेति विख्यातो धनुःसहस्राभिधः परः ।।\nअग्नीश्वरः परः प्रोक्तो देवेश्वरस्ततः परः ।। ७५ ।।।\nद्वादशार्कः समाख्यातो दशाश्वमेधिकेश्वरः ।।\nगदाधरेश्वरः ख्यातो वैजनाथेति शंभुराट् ।। ७६ ।।\nसोमनाथेश्वरः ख्यातो घुष्मेश्वरस्ततः परः।\nभीमशंकर इत्याख्यो घंटेश्वरस्ततः परः ।। ७७ ।।\nऊषरेश्वरसंज्ञश्च चन्द्रादित्येश्वरः परः ।।\nकेशवार्कः समाख्यातः शक्तिभेदेश्वरः परः ।। ७८ ।।\nरामेश्वरः परो देवो वाल्मीकेश्वरशंकरः ।।\nज्वालेश्वरः शिवः प्रोक्तो ह्यभयेशस्ततः परः ।। ७९ ।।\nविघ्नहस्तेश्वरः प्रोक्तश्चंचलेशस्ततः परः ।।\nपुरुषोत्तमेति विख्यातो वीरेश्वरस्ततः परः ।। 5.1.70.८० ।।\nकर्णेश्वरश्च विख्यातः पृथुकेशस्ततः परम्।।\nआनंदेशश्च विख्यातः कोटेश्वरस्ततः परः ।। ८१ ।।\nअविमुक्तेश्वरः प्रोक्तो हनुमत्केश्वरः परः ।।\nविमलेश्वरेति विख्यातश्चंद्रेश्वरस्ततः परः ।। ८२ ।।\nबिंदुकेशश्च विख्यातो वालुकेश्वरसंज्ञकः ।।\nबृहस्पतीश्वरो देवो ह्यसंख्यातेश्वरस्ततः ।। ८३ ।।\nयानि कानि च तीर्थानि तानि लिंगानि सत्तम ।।\nतिष्ठंति तत्र पूज्यानि तानि वंद्यानि सर्वशः ।। ८४ ।।\nचत्वारो विदिताः सर्वे द्वारपाला महात्मभिः ।।\nपिंगलेश्वरेति च ख्यातः पूर्वद्वारे द्विजोत्तम ।। ८५ ।।\nदक्षिणे च तथा द्वारे कायावरोहणेश्वरः ।।\nबिल्वकेश्वरेति विख्यातः पश्चिमद्वारमाश्रितः ।। ८६ ।।\nदर्दुरेश्वरस्ततः प्रोक्तो द्वारे चोत्तरसंज्ञिके ।।\nएते चाऽन्ये च बहवो लिंगाख्यास्त्रिभुवनेश्वराः ।। ८७ ।।\nमहाकालवने रम्ये समाख्याता हि पावनाः ।।\nषष्टिकोटिसहस्राणि षष्टिकोटिशतानि च ।। ८८ ।।\nमहाकालवने व्यास लिंगसंख्या न विद्यते ।।\nतथाऽपि च प्राधान्येन मयाऽत्र परिकीर्तिताः ।। ८९ ।।\nयस्य देवस्य यत्तीर्थं तन्नाम्ना परिकीर्तितम् ।।\nस्नात्वा दत्त्वा च तद्दानं तत्तीर्थ स्यफलं लभेत् ।। 5.1.70.९० ।।\nतथा नवग्रहाः पुण्याः समाख्याताः पुराऽनघ ।।\nतेषां नामानि पुण्यानि तीर्थानि च तथा शृणु ।। ९१ ।।\nनरादित्य इति ख्यातः सोमेश्वरस्ततः परः ।।\nमंगलेश्वरः समाख्यातो बुधेश्वरस्ततः परम् ।। ९२ ।।\nबृहस्पतीश्वरः प्रोक्तस्तथा शुक्रेश्वरः शिवः ।।\nस्थावरेश्वरो महादेवः समाख्यातो मुनीश्वरैः ।। ९३ ।।\nराहुकेतू समाख्यातौ तेषां तीर्थानि सत्तम ।।\nतत्तीर्थेषु नरः स्नात्वा सर्वपापैः प्रमुच्यते ।। ७ ।।\nग्रहा राज्यं प्रयच्छंति ग्रहा राज्यं हरंति च ।।\nग्रहैस्तु व्यापितं सर्वं त्रैलोक्त्यं सचराचरम् ।। ९५ ।।\nग्रहतीर्थे नरः स्नात्वा ग्रहाणामर्चनं चरेत् ।।\nन  तस्य ग्रहपीडा वै बाधते हि कदाचन ।। ९६ ।।\nएवं व्यास समाख्याता मया देवाश्च तीर्थकाः ।।\nयात्रा पुण्यतरा श्रेष्ठा पवित्रा पापनाशिनी ।। ९७ ।।\nग्रहपीडासु चोग्रासु दारिद्र्ये घोरसंकटे ।।\nतेषामुद्धरणार्थाय देवयात्रा प्रकीर्तिता ।। ९८ ।।\nक्षेत्रस्यांतर्गृहीं नित्यं ये कुर्वंति नरोत्तमाः ।।\nन तेषां दुर्लभं किंचित्त्रिषु लोकेषु विद्यते ।। ९९ ।।\nअपुत्रो लभते पुत्रं निर्धनो धनमाप्नुयात् ।।\nविद्यावाञ्जायते विप्रः क्षत्रियो विजयी भवेत् ।। 5.1.70.१०० ।।\nअक्षया संततिस्तस्य शिवलोके महीयते ।। १०१ ।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे ऽवन्तीक्षेत्रमाहात्म्ये देवयात्रांऽतर्गृहीसर्वतीर्थयात्राऽनुक्रमणिकादिकथनंनाम सप्ततितमोऽध्यायः ।। ७० ।। छ ।।"
  }
]
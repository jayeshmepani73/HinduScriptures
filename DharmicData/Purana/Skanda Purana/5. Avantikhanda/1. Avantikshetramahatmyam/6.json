[
  {
    "text": "।। सनत्कुमार उवाच ।। ।।\nप्रविश्याथ वनं देवाः सर्वपुष्पोपशोभितम् ।।\nइह देवो ऽत्र देवोऽत्र विविशुस्ते दिदृक्षवः ।। १ ।।\nअद्भुतस्य वनस्यांते न ते ददृशिरे सुराः ।।\nविचिन्वंतो महादेवं देवैर्बहुविलोकितः ।।२।।\nतमुवाच स भद्रं वै द्रक्ष्यध्वं न तपो विना ।।\nविचिन्वन्तो विरूपाक्षं नैनं पश्यत शंकरम् ।। ३ ।।\nस युक्तं हृदये स्मृत्वा ब्रह्मा देवांस्ततोऽब्रवीत् ।।\nत्रिविधो दर्शनोपायस्तस्य देवस्य सर्वदा ।। ४ ।।\nश्रद्धाज्ञानेन तपसा योगेनैव निगद्यते ।।\nसकलं निष्कलं चापि देवाः पश्यंति योगिनः ।। ५ ।।\nतपस्विनस्तु सकलं ज्ञानिनो निष्कलं परम् ।।\nसमुत्पन्नेऽपि विज्ञाने मंदश्रद्धो न पश्यति ।। ६ ।।\nभक्त्या परमयोपेताः परं पश्यंति योगिनः ।।\nद्रष्टव्यो निर्विकारोऽसौ प्रधानपुरुषेश्वरः ।। ७ ।।\nनादीक्षितैरतो देवाः शैवीं दीक्षां प्रपद्यत ।।\nकर्मणा मनसा वाचा नित्ययुक्ता महेश्वरे ।। ८ ।।\nतपश्चरत भद्रं वो रुद्राराध नतत्पराः ।।\nशिवदीक्षां प्रपन्नानां भक्तानां च तपस्विनाम् ।। ९ ।।\nसर्वकालं विजानाति दातव्यं दर्शनं मया ।।\nब्रह्मणो वचनं श्रुत्वा हितमेव यदु क्तवान् ।। 5.1.6.१० ।।\nशिवेक्षाविष्टमतयो ब्रह्माणमिदमबुवन् ।।\nमार्गेण विधिना चैव शिवदीक्षासु तत्पराः ।। ११. ।।\nप्रयच्छ ब्रह्मन्सर्वेषां दीक्षां नः शिवतोषदाम्।।\nश्रुत्वेति वचनं ब्रह्मा प्रत्युवाच विचारितम् ।। १२ ।।\nसंदिदीक्षयिषुः क्षिप्रममराञ्छिवदीक्षया ।।\nशिवयज्ञार्थसंभारानानयध्वमलं सुराः ।। १३ ।।\nवेदी प्रकल्प्यतामत्र यष्टव्योऽष्टतनुः शिवः ।।\nपद्मयोनेर्वचः श्रुत्वा चक्रुः सर्वमतः सुराः ।। १४ ।।\nविनीतवेषाः प्रणता अनेन सस्तमन्वगुः ।।\nशिवप्रसादसंप्राप्त्यै पुष्करज्ञानमीरितम् ।। १५ ।।\nयज्ञं चकार विधिना वेधाश्चन्द्रार्धधारिणः ।।\nपद्मयोनिः पुरस्कृत्य तदा दीक्षां प्र योगतः ।।१६।।\nअनुग्रहेण देवांस्तानकारयत भावतः ।।\nततो व्रतानां प्रवरं व्रतं दिव्यं महाप्रभुः ।।१७।।\nतेभ्यो ददौ देवताभ्यः स तदप्यविरोधवित् ।।\nपठ्यते शिवशालायां महापाशुपतं व्रतम्।।१८।।\nशैवं यथोदितं यच्च आगमाचारचेष्टितम् ।।\nशिवाराधनमुख्यानां मुनीनां तीव्रतेजसाम् ।।१९।।\nसर्वानुग्राहकः शंभुः सर्वदेवैः प्रकल्पितम् ।।\nतदेवं प्रार्थितं बुद्ध्या व्रतं रौद्रं शिवं समम् ।। 5.1.6.२० ।।\nतत्तेभ्यो विस्मयं त्यक्त्वा प्रायच्छत्कनकांडजः ।।\nकामिकं भस्मनामाढ्यं सर्वदा कीर्तितं शुभम्।। २१ ।।\nपापघ्रं दुःखशमनं पुष्टिश्रीबलवर्धनम्।।\nसिद्धिदं कीर्तिकृत्कांतं कलिकल्मषमोक्षणम्।।२२।।\nतस्मात्सर्वप्रयत्नेन भस्मस्नानं समाहिताः ।।\nकुर्वंतो मानवा दांता दीक्षिताः संयतेंद्रियाः ।। २३ ।।\nसर्वे कमंडलुधराः सर्वे रुद्राक्षधारिणः ।।\nअनिष्टदर्शनालाप संगत्या परिवर्जिताः ।। २४ ।।\nएवं व्रतधराः सर्वे वने तस्मिन्महेश्वरम् ।।\nआराधयंस्तमीशानं व्रतेनैव उमाधवम् ।। २५ ।।\nभक्त्या परमया युक्ता विधिना परमेण च ।।\nकालेन महता ध्यानादेवं ज्ञात्वा मनोगतम् ।। २६ ।।\nरुद्रध्यानाग्निनिर्दग्धकल्मषाश्च श्रियान्विताः ।।\nतदा हत्वाऽसुरं शंभुः प्रत्यक्षो भगवानभूत् ।। २७ ।।\n।। सनत्कुमार उवाच ।। ।।\nब्रह्मदत्तं वरं देवाः सर्वे शर्वानुभाविताः ।।\nसमचीकरन्प्रत्युक्ता ब्रह्मापीशानभावितः ।। २८ ।।\nगते वर्षसहस्रे स दिव्ये देवेश्वरेश्वरः ।।\nजातानुकंपो देवानां दीपो दर्शनमेयिवान् ।। २९ ।।\nगणैर्नानाविधैः सार्धं नानाभूषणभूषितैः।।\nसुदर्पोद्भूतदर्पघ्रैघोरैर्घोरविघातिभिः ।। 5.1.6.३० ।।\nकामरूपैरकामैश्च सर्वकामसमन्वितैः ।।\nकरींद्रकरटाटोपपाटनैः सिंहदेहिभिः ।। ३१ ।।\nअणिमादि गुणैर्दिव्यैर्योगैश्वर्यादिनामभिः ।।\nव्यालोलकेशरशनादंष्ट्राकटकटोद्भवैः ।। ३२ ।।\nव्याघ्रव्यालाननै रौद्रैः काककंकवटैस्तथा ।। ३३ ।।\nअरूपैः समरूपैश्च सुरूपैर्बहुरूपकैः ।।\nएकद्वित्रिशिरोभिश्च बहुशीर्षैरशीर्षकैः ।। ३४ ।।\nएकद्वित्रिशिखैश्चैव नानारूपविराजितैः ।।\nबहुनेत्रैरनेत्रैश्च एकद्वित्रिविलो चनैः ।। ३५ ।।\nएककर्णैर्द्विकर्णैश्च बहुकर्णैर्विकर्णकैः ।।\nएकद्वित्रिसुनासैश्च बहुनासैरनासिकैः ।। ३६ ।।\nएकजंघैर्द्विजंघैश्च बहुजंघैरजंघकैः ।।\nएक पादैर्द्विपादैश्च बहुपादैरपादकैः ।। ३७ ।।\nगौरश्यामैः श्यामगौरैरसितैः कर्बुरैस्तथा ।।\nभुजंगहारवलयैः कृतयज्ञोपवीतकैः ।। ३८ ।।\nशूलासिपट्टिश धरैर्भुशुंडीपीरघायुधैः ।।\nचक्रक्रकचकोदंडकांडदंडास्त्रपाणिभिः ।। ३९ ।।\nगदामुद्गरपाषाणमुशलायुधहस्तकैः ।।\nवज्रशक्त्यशनिप्रासकुंतकर्तृक धारिभिः ।। 5.1.6.४० ।।\nभंभाभेरीर्वादयद्भिर्वीणापणववेणुकान् ।।\nमृदंगविमलाढक्काकाहलानकदुंदुभीन् ।। ४१ ।।\nहुडंकाशृंगिकाद्यानि नानावाद्यानि वादकैः ।।\nएवं नानाविधै रौद्रैर्भीमैर्भीमपराक्रमैः ।।४२।।\nगणेश्वरैः सुदुर्द्धर्षैर्वृतः सूर्यो ग्रहैरिव ।।\nआविर्भूतो महादेवः स्वगणैः परिवारितः ।।\nतं पश्य तां तदा व्यास ब्रह्मादीनां दिवौकसाम् ।। ४३ ।।\nअथ ब्रह्मादयो देवा दृष्ट्वाग्रे गणनायकम् ।।\nतेजसाध्यासितास्तस्य बभूवुर्भ्रांतचेतसः ।। ४४ ।।\nततो ऽवलंब्य ते धैर्यं दृष्ट्वा देवं यथाविधि ।।\nषडंगवेदयोगेन हृष्टचित्तवपुर्धराः ।। ४५ ।।\nशिरोगतैरंजलिभिः पादेभ्यश्च महीं गतैः ।।\nतुष्टुवुः सृष्टिसंहार स्थितिकर्तारमीश्वरम् ।। ४६ ।।\n।। देवा ऊचुः ।। ।।\nनमः शिवाय शांताय सगणाय सनंदिने ।।\nवृषासनाय सौम्याय शूलशक्तिधराय ते ।।४७।।\nनमो दिक्चर्मवस्त्राय शुचये तीव्रतेजसे ।।\nब्रह्मणे ब्रह्मदेहाय ब्रह्मणा योजिताय च ।। ४८ ।।\nनमोंधकविनाशाय परेशाय नमोनमः ।।\nरुद्राय पंच वक्त्राय सर्वरोगापहारिणे ।। ४९ ।।\nगिरिशाय सुरेशाय ईशानाय नमोनमः ।।\nभीमोग्रादिस्वरूपाय विजयाय नमोनमः ।। 5.1.6.५० ।।\nसुरासुराधिपतये यतीनां पतये नमः ।।\nचंडाय चंडदंडाय वरखट्वांगदंडिने ।। ५१ ।।\nविरूपाक्षशुभाख्याय विश्वरूपाय वै नमः ।।\nशांताय च मनोज्ञाय त्रिनेत्राय नमोनमः ।। ५२ ।।\nवेधसे विश्वरूपाय दैत्यसंहारिणे नमः ।।\nभक्तानुकंपिनेऽत्यर्थं रुद्रज्ञानपराय च ।। ५३ ।।\nविरूपाय सुरूपाय रूपाणां शतधारिणे ।।\nपंचास्याय शुभास्याय चन्द्रास्याय नमोनमः ।। ५४ ।।\nवरदाय वराहाय सुकूर्माय नमोनमः ।। ५५ ।।\nत्रिनेत्र त्राणमस्माकं त्रिपुरघ्न विधीयताम् ।।\nवाङ्मनःकायभावैस्त्वां प्रपन्नानां महेश्वर ।। ५६ ।।\n।। सनत्कुमार उवाच ।। ।।\nएवं स्तुतस्तदा देवैर्विरिंच्याद्यैस्तथा हरः ।।\nशरीराणि विलोक्येशः कृशान्यथ दिवौकसाम् ।। ५७ ।।\nदिव्यप्रतापधारेण त्रिवेधेनांतरात्मना ।। ५८ ।।\nआराधनं समीक्ष्याह ब्रह्मादीनां सुरेश्वरः ।।\nसाधुसाधु महाभागाः शश्वद्व्रतमुपासितम् ।। ५९ ।।\nदिव्येनानेन विधिना भृशमाराधितो ह्यहम् ।।\nभवद्भिः श्र द्धयात्यर्थं मम दर्शनकांक्षया ।। 5.1.6.६० ।।\nव्रतस्था मां हि पश्यंति मानुषा देवता अपि ।।\nयदि यच्च प्रयच्छामि कांश्चिद्वो हि वराञ्छुभान् ।। ६१ ।।\nएकैकशो द्वित्रिशो वा समस्तेभ्यः समेन वः ।।\nसर्वकामप्रसिद्ध्यर्थं दास्याम्येनं वरं हि वः ।। ६२ ।।\nहिताय भवतां चाहमागामुज्जयिनीं प्रति ।।\nक्षिप्तं कपालं च मया किं पुनर्भद्रमस्तु वः ।। ६३ ।।\n।। देवा ऊचुः ।। ।।\nकिं कृतं हितमस्माकं कपालं क्षिपता त्वया ।। ६४ ।।\nकिमर्थं कंपिता भूमिस्त्रैलोक्यं व्याकुलीकृतम् ।।\nनैतन्निरर्थकं देव कथ्यतामत्र कारणम् ।। ६५ ।।\n।। महादेव उवाच ।। ।।\nयुष्मद्धितार्थमेतद्वै भयं विनिहितं कृतम् ।।\nदेवतानां तु रक्षार्थं श्रूयतामत्र कारणम् ।। ६६ ।।\nअसुरो द्रोहणोनाम बलवान्योगमायिकः ।।\nअवस्थितस्त्ववष्टभ्य रसातलतला श्रयम् ।। ६७ ।।\nतस्य दैत्यस्य बलिनो दैत्याः परपुरंजयाः ।।\nयुष्माञ्ज्ञात्वा तपस्थांश्चाप्यभ्यगुर्बहवो हि ते ।। ६८ ।।\nसेंद्रान्निहंतुमिच्छंतो माया प्रच्छन्नचारकाः ।।\nपुरीं कनकशृंगाढ्यामेनामधि कुशस्थलीम्।।\nसमुद्ययुः सुरान्हंतुमुद्यता उद्यतायुधाः ।। ६९ ।।\nतेषां कपालपातेन भूमिनिष्कंपनेन च ।।\nशब्देन चातिघोरेण देहात्प्राणा विनिर्ययुः ।। 5.1.6.७० ।।\nलोकस्थितिविनाशाथ तेषामासीत्समुद्यमः ।।\nराज्यैश्वर्येण दर्पिष्ठास्तेन ते निहता मया ।। ७१ ।।\n।। देवा ऊचुः ।। ।।\nविश्वस्तानां पुनश्चैवमेव चानुग्रहः कृतः ।।\nदेवानुग्रहकर्ता त्वं गुणस्मृतिनिषेवितः ।। ७२ ।।\nदिव्यदृष्टिभिरत्यर्थं यशोऽर्थं भीम नंदिताः ।।\nइत्युक्त्वा प्रणतान्देवानुत्थाप्योचे पुनर्भवः ।। ७३ ।।\n।। शिव उवाच ।। ।।\nपरिचर्याभिसंयुक्तं नित्यमुग्रनिषेवितम्।।\nध्यानसाधननिष्पन्नं यदन्येषां न विद्यते ।। ७४ ।।\nमनोवाक्कायभावेन दुष्करं दुश्चरं तपः ।।\nअनेन तपसा युक्ताः कष्टेन दुःसहेन च ।। ७५ ।।\nमहता तनुसाध्येन बहुकालार्जितेन वः ।।\nसमंतादभिवर्धेतां युष्मत्तेजस्तपोऽपि च ।। ७६ ।।\n।। सनत्कुमार उवाच ।। ।।\nइत्युक्ता देवदेवेन देवा ब्रह्मपुरोगमाः ।।\nऊचुरुन्नाम्य वक्त्राणि स्थिता जानुभिरीश्वरम् ।। ७७ ।।\n।। देवा ऊचुः ।। ।।\nप्राणदस्त्वं कारणस्त्वं तपसां देव दृश्यसे ।।\nतदस्माकं प्रवृत्तानां मानुषाणां वरप्रद ।। ७८ ।।\nरक्षां कुरुष्व देवेश भक्तानामभयंकर ।। ७९ ।।\n।। ईश्वर उवाच ।। ।।\nयत्नेन विधिना दत्तं सुव्यक्तं दर्शनं हि वः ।।\nसुदुर्लभान्यपि पुनर्दास्यामि वो वरान्बहून् ।। 5.1.6.८० ।।\nएवमुक्ते भगवता ब्रह्मा वचनमब्रवीत् ।।\nदेवानामग्रतः स्थित्वा श्रुतशब्दोद्भवं भवम् ।। ८१ ।।\nप्राप्ता वयं च भगवन्सुपर्याप्तो महावरः ।।\nजायतां नः सदैश्वर्यं वासस्थानमथाक्षयम् ।। ८२ ।।\n।। ।। शिव उवाच ।। ।।\nलोकेऽस्मिन्मम ये भक्ता मया विनिहताश्च ये ।।\nनैवं ते दुर्गतिं यांति लभंते सुमतिं पराम् ।। ८३ ।।\nसार्धं तत्र जटाजूटैः शिरोभिः शूलपाणयः ।।\nभांति मद्वामपार्श्वस्था इमे ते दारुणा गणाः ।। ८४ ।।\nयेषां विनिग्रहार्थाय युष्मत्संबोधनाय च ।।\nसविकारं मया क्षिप्तं कपालं धरणीतले ।।८५।।\nकृतो मेऽनुग्रहस्तेषां भक्तानां भक्तिमिच्छताम् ।।\nवनेऽस्मिन्नित्यवासो मे वृक्षैरभ्यर्थितस्य च ।। ८६ ।।\nमहाकालवने देवा आगतस्य ममानघाः ।।\nतपस्यतां च भवतां महाकालवनं ततः ।। ८७ ।।\nनामद्वययुतं गुह्यं लोके ख्यातं भविष्यति ।।\nगुह्यं वनं श्मशानं च क्षेत्राणां प्रवरं महत् ।।८८।।\nकपालव्रतचर्या च मया ह्येषा प्रकीर्तिता ।।\nकपालपात्रे भुंजानः कपालव्रतभूषणः ।।८९।।\nकपालपाणिः संतुष्टो भिक्षा व्रतसमन्वितः ।।\nश्मशाननिलयो रौद्रो व्रतोन्मत्तविमूढधीः।।5.1.6.९०।।\nनंदितः सर्वभूतेषु प्रियाप्रियसमः सदा ।।\nभस्मभूषितसर्वांगो ज्ञानी चैव विशेषतः ।।९१।।\nजितेंद्रियोऽसर्वसंगो मृद्भस्मोदकसंग्रही ।।\nनित्ययुक्तः सदाव्यापी जापी जितवरासनः ।। ९२ ।।\nपुण्यतीर्थाश्रमोपेतः स्वरे देवे समाहितः ।।\nलोकातीतं परं ज्ञानं महापाशुपतं व्रतम् ।। ९३ ।।\nकपालव्रतमास्थाय पुरा चीर्णं मया स्वयम् ।।\nकपालं परमं गुह्यं पवित्रं पापनाशनम् ।। ९४ ।।\nकपालव्रतमेतद्धि दुर्धरं परमाद्भुतम् ।।\nअत्यंतमुत्कटं रौद्रमघोरं लोमहर्षणम् ।। ९५ ।।\nमहाव्रतं द्विषन्मोहात्पापेनैव स्थितो नरः ।।\nन मुच्यते स पापेन जन्मकोटिशतैरपि ।। ९६ ।।\nमहापाशुपतं तस्मान्न हन्यान्न च दूषयेत् ।।\nएतस्मिन्निहते तस्मात्कोटिर्भवति घातिता ।। ९७ ।।\nएवं महाव्रतं यस्तु भोजयेच्छ्रद्धयान्वितः ।।\nतस्य भुक्ता भवेत्कोटिर्विप्राणां वेदपाठिनाम् ।। ९८ ।।\nकपालपूरणीं भिक्षां यतीनां यः प्रयच्छति ।।\nविमुक्तः सर्व पापेभ्यो नासौ दुर्गतिमाप्नुयात् ।। ९९ ।।\nकपाले भोजनं श्रेष्ठं मार्गोऽयं ब्रह्मसंभवः ।।\nवदंति लोके वेदेषु पूजितं देवदानवैः ।। 5.1.6.१०० ।।\nधारयिष्यंति ये विप्राः कपालं भूतमोहनम् ।।\nमम तुल्यास्तु ते ब्रह्मन्विचरंति महीतले ।। १ ।।\nजपैकनिरता धीराः कपालकृतभूषणाः ।।\nमहापाशुपता लोके रुद्राः संसारतारकाः ।। २ ।।\nधर्माधर्मविमुक्ताश्च कृत्याकृत्यविवर्जिताः ।।\nदीक्षया ज्ञानयोगेन प्राणिनस्तारयंति ते ।। ३ ।।\nयानि तीर्थानि लोकेऽस्मिन्यज्ञकोटिशतानि च ।।\nविशुद्धस्य विज्ञानस्य कलां नार्हंति षोडशीम् ।। ४ ।।\nयथाहं सर्वदेवानां संपूज्यो वै पितामह ।।\nतथैव सर्वयोगेभ्यः संपूज्योऽयं महाव्रती ।। ५ ।।\nसंसारबन्धमोक्षार्थं शिवगुह्यमिदं व्रतम् ।।\nयदेतत्सर्वधर्मेण अपुनर्भवकारणम्।। ६ ।।\nकपालव्रतमादाय यस्त्यजेदजिते न्द्रियः ।।\nरौरवं स प्रयात्याशु प्रणीतो यमकिंकरैः ।। ७ ।।\nआलापयति भावेन न तु कर्म करोति यः ।।\nसरागचित्तः शृंगारी न च धर्मप्रियंकरः ।। ८ ।।\nएकत्र भोजी मिष्टाश्ी कैतवेन प्रियस्तथा ।।\nकुग्रामनगरे वासी कृषिवाणिज्यसेवकः ।। ९ ।।\nइत्यादिदुष्टदोषश्च तस्य संभाषणादपि ।।\nनरो नरकगामी स्याद्यतो मद्व्रतदूषकः ।। 5.1.6.११० ।।\nदृष्ट्वा च शिष्टमथ ३ महाव्रतधरो नरः ।।\nन स्पृशेदंगमंगेन स्पृष्ट्वा स्नायात्तु चांबुभिः ।। ११ ।।\nएवं च सर्वमाख्यातं कपालस्य च मोक्षणम् ।।\nयथा मयात्र निक्षिप्तमज्ञानेन हतं स्वयम् ।। १२ ।।\n।। सनत्कुमार उवाच ।। ।।\nएवमुक्त्वा स भगवान्ब्रह्माद्यैरमरैः सह ।।\nक्षेत्रं निवासयामास यथावत्कथयामि ते ।।१३।।\nआद्यमेततत्स्मशानं च पठ्यते मुनिसत्तमैः ।।\nमहाकालवनं व्यास यत्र सन्नि हितो हरः ।।१४।।\nअनुग्रहस्य भुवनं भूमिभागो न संशयः ।।\nअनुग्रहार्थं भूतानां क्षेत्रांतर्मृत्युधर्मिणाम् ।।१५।।\nसुवर्णवज्रपर्यंकवेदिका च महीकृता ।।\nविचित्रकुसुमारत्नैः कारिता सर्वशोभना ।।१६।।\nस्वर्णवज्रांकिततला श्रेष्ठा हरितशाद्वला ।।\nत्रिंशच्चत्वारिंशपूर्णाः कलशाः कोणसंस्थिताः ।। १७ ।।\nद्वाराणि तत्र चत्वारि प्रवर्णानि तपंति च ।।\nकुम्भाः शोभंति तत्रस्थाः उदिता भास्करा इव ।।१८।।\nरमते तत्र भगवान्वनानामुत्तमे वने ।।\nसनंदिदेवगणपः कालदंडादिसंयुतः ।।१९।।\nएतत्कृतयुगे सर्वं प्रत्यक्षं दृश्यते वने ।।\nत्रेतायां धर्मनिरतास्तापसा ब्रह्मचारिणः ।।5.1.6.१२०।।\nद्वापरे धर्मशीला ये श्रुतवि ज्ञानशालिनः ।।\nकलौ तु शुद्धविज्ञानशालिनः शंकरं हरम्।।२१।।\nतपोधिकाः प्रपश्यंति देवदेवं महेश्वरम् ।।\nमहाकालवने नित्यं शूलपट्टिशधारिणम् ।। ।। २२ ।।\nएतत्ते तथ्यमाख्यातं लोकानुग्रहकारकम् ।।\nसहितानुक्रमेणात्र मन्त्रैश्च विधिपूर्वकम् ।। २३ ।।\nसमर्चयंति ये विप्रा भक्त्या शंभुमहापदम् ।।।\nवसंतीह समीपं ते महाकालानुभाविताः ।। २४ ।।\nपठति य इह लोके तस्य संस्थानमेतत्प्रथितगुणगणौघैरर्चितं दोषहं तत् ।।\nशुभमतिरभिषिक्तः सोऽमरैरर्च्यमानो व्रजति हरपुरं यः संशृणोत्येकचित्तः ।।१२५।।\nइति श्रीस्कान्दे महापुराण एकाशीतिसाहस्र्यां संहितायां पंचम आवंत्यखण्डेऽवन्ती क्षेत्रमाहात्म्यं कपालमोक्षणवर्णनंनाम षष्ठोऽध्यायः ।। ६ ।। छ ।।"
  }
]
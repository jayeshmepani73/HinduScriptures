[
  {
    "text": "।। सनत्कुमार उवाच ।। ।।\nशृणु व्यास महातीर्थं नाम्ना शंकरवापिका ।।\nक्रीडमानेन देवेन निर्मितं तीर्थमुत्तमम् ।। १ ।।\nप्रक्षिप्तं देवदेवेन कपालक्षालनं जलम् ।।\nवापीगतं कृतं यस्मादतः शंकरवापिका ।। २ ।।\nअर्काष्टम्यां नरः स्नात्वा दिशासु विदिशासु च ।।\nपूर्वादिक्रमतो यावद्वापीमध्ये तथैव च ।। ३ ।।\nहविष्यान्नयुतान्व्यास दद्याच्च करका न्नवान्।।\nशाकमूलांश्च विप्रेभ्यस्तस्य पुण्यफलं शृणु ।। ४ ।।\nपरत्र चेह ये लोकाः सर्वभावसमन्विताः ।।\nतत्रतत्र समायाति भुनक्त्यैश्वर्यमुत्तमम् ।। ।। ५ ।।\nये नरा कीर्तयिष्यंति माहात्म्यमतिभाविकाः ।।\nरुद्रलोकेऽपि ते पूज्यास्तेभ्योऽपि सततं नमः ।। ६ ।।\n।। सनत्कुमार उवाच ।। ।।\nततो वै देवदेवेशः पिनाकी वृषभध्वजः ।।\nतुष्टाव प्रयतो भूत्वा देवदेवं दिवाकरम् ।। ७ ।।\nआजगाम दिवानाथः संतुष्टः प्राह शंकरम् ।। ८ ।। ।।\n।। सूर्य उवाच ।। ।।\nवरं वरय भूतेश वरदोऽस्मि ददामि ते ।।\nतमाह वरदश्चेत्त्वं याच्यमानं कुरुष्व मे ।। ९ ।।\nअंशेन स्थीयतामत्र हितार्थं सर्वदेहिनाम् ।।\nअवतीर्णो रविस्तत्र श्रुत्वा माहेश्वरं वचः ।। 5.1.15.१० ।।\nततो देवाधिदेवस्य शंकरस्य महौजसः ।।\nवाक्येन भास्करस्तत्र ययौ ख्यातिं महाद्युतिः ।। ११ ।।\nशंकरादित्यनामेति लोकानुग्रहकारकः ।।\nदेवा दैत्याश्च गंधर्वा विस्मिताः सह किन्नरैः ।। १२ ।।\nअहो धन्यमिदं स्थानं यत्रास्ते त्रिपुरांतकः ।।\nभास्करोऽपि च तत्रस्थस्तीर्थमध्ये च वर्तते ।। १३ ।।\nततस्तुष्टाश्च ते सर्वे ब्रह्माद्याः सुरसत्तमाः ।।\nदेवेशं पूजयामासुरादित्यं शंकरं तथा।।१४।।\nमूर्तिमंतश्च ते देवा अवतीर्य च शोभनम् ।।\nस्थापयित्वाऽब्रवीद्वाक्यं येऽत्र स्नास्यंति मानवाः ।।१५।।\nन दुःखं जायते तेषां जरामरण शोकजम् ।।\nसर्वयज्ञेषु यत्पुण्यं सर्वदानेषु यत्फलम्।।\nतस्माच्चैवाधिकं ह्यत्र शंकरादित्यदर्शनात्।।१६।।\nव्याधयो नाधयश्चैव दारिद्र्यं न कदाचन ।।\nऐश्वर्यं चातुलं तेषां जायते भुवि सर्वदा ।।१७।।\nन रोगो न च दारिद्र्यं वियोगो न च बन्धुभिः ।।\nजायते मुनिशार्दूल शंकरादित्यदर्शनात्।।१८।।\nइत्येवं देवदेवेन पुरा वै शूलपाणिना ।।\nशंकरादित्यनाम्ना च स्थापितं परमं पदम् ।। १९ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्ये शंकरादित्यमाहात्म्यवर्णनंनाम पञ्चदशोऽध्यायः ।। १५ ।। छ ।।"
  }
]
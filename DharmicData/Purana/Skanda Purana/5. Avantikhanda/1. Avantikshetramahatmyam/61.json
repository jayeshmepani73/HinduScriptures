[
  {
    "text": "।। सनत्कुमार उवाच ।। ।।\nअधिमासं समासाद्य योऽन्यत्र स्थितिमात्मनः ।।\nकरोति स नरो मूर्खो महाकालवनादृते ।। १ ।।\nअधिमासे नरो व्यास तीर्थे पुरुषोत्तमाभिधे ।।\nस्नात्वा दत्त्वा च दानानि तेषां लोकाः सनातनाः ।। २ ।।\nपुरुषोत्तमं समभ्यर्च्य रमालालितपादकम् ।।\nतथैव च उमां देवीं शंकरेण च पूजयेत् ।। ३ ।।\nवांछितार्थशतं प्राप्य विष्णुलोके महीयते ।।\nभाद्रपदे सिते पक्षे एकादश्यां समाहितः ।।\nउपोष्य विधिवद्व्यास रात्रौ जागरणं चरेत् ।। ४ ।।\nविष्णोश्च पूजनं कार्यं जलयात्रा तथैव च ।।\nपुरुषोत्तमसरे नित्यं तस्य पुण्यफलं शृणु ।। ५ ।।\nपुत्रदारधनं सम्यगायुरारोग्यसंपदः ।।\nन तेषां दुर्लभं किंचित्त्रिषु लोकेषु विद्यते ।।६।।\nतस्य पूर्वतरे भागे जटेश्वरमहेश्वरः ।।\nतिष्ठति तापसस्तीरे यत्र राजा भगीरथः ।। ७ ।।\nतपस्तप्त्वा परं लेभे पुण्यं पुण्यवतां वरः ।।\nगंगां भूतलमानीय सर्वलोकसुखाय वै ।। ८ ।।\nतस्य तीर्थे नरः स्नात्वा तिलधेनुं प्रदापयेत् ।।\nसर्वयज्ञफलं प्राप्य पुत्रवाञ्जा यते नरः।।९।।\nतस्येशानतरे भागे रामो भार्गवसत्तमः।।\nतपस्तेपे सुधर्मात्मा आत्मकायविशुद्धये।।5.1.61.१०।।\nकौशिकी च सरिच्छ्रेष्ठा सर्वतीर्थवरप्रदा।।\nतत्र स्नात्वा नरो जातिहत्यादोषविवर्जितः ।।११।।\nरामेश्वरं समालोक्य धूतपापो भवेन्नरः।१२।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये पुरुषोत्तमेश्वरमाहात्म्येऽधिमासस्नानदानादिमाहात्म्यवर्णनंनामैकषष्टितमोऽध्यायः ।।६१।।"
  }
]
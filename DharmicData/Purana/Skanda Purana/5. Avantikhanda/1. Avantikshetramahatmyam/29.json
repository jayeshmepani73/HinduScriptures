[
  {
    "text": "।। सनत्कुमार उवाच ।। ।।\nतीर्थस्याऽनरकस्यास्य माहात्म्यं शृणु सांप्रतम् ।।\nतीर्थे चानरके स्नात्वा दृष्ट्वा देवं महेश्वरम् ।।\nन पश्येन्नरकं क्वापि यद्यपि ब्रह्महा भवेत् ।। १ ।।\n।। व्यास उवाच ।। ।।\nकियंतो नरकास्तात कस्मिन्स्थाने प्रतिष्ठिताः।।\nपतन्ति केन पापेन पापिनस्तेषु दुःखिताः ।। २ ।।\nतत्कथं प्राणिनस्तत्र गच्छन्ति पापकारिणः ।।\nएतत्सर्वं समाख्याहि यदि तुष्टोऽसि मे प्रभो ।। ३ ।। ।।\n।। सनत्कुमार उवाच ।। ।।\nशृणुष्व नरकान्व्यास तावन्तो यत्र संस्थिताः ।।\nन लभ्यंते यथा चैते सत्यमेतद्वदामि ते ।। ४ ।।\nपातालनि लयाः सर्वे विख्याता दुःखदाः सदा ।।\nपुण्यप्लावेन ते सर्वे तिर्यग्यांति स्वकर्मभिः ।। ५ ।।\nरौरवः सूकरो रौद्रस्तालो विनशकस्तथा ।।\nतप्तकुम्भस्तु तप्तायो महाज्वालस्तथैव च ।। ६ ।।\nकुंभीपाकः क्रकचनस्तथा देवातिदारुणः ।।\nकृमिभुक्तिश्च रक्ताख्यो लालाभक्षश्च गंडकः ।। ७ ।।\nअधोमुखश्चास्थिभंगो यंत्रपीडनकस्तथा ।।\nसंदंशो रुधिरांगश्च श्वभोज्यश्च कुभोजनः ।। ८ ।।\nइत्येवमादयः सर्वे नरका भृशदारुणाः ।।\nयमस्य विषये संति स्तुता हि भयदायिनः ।।९।।\nपतंति पुरुषास्तेषु पापकर्मरताश्च ये ।।\nपतिताश्च प्रपच्यंते नराः कर्मानुरूपतः ।।5.1.29.१०।।\nयातनाभिर्विचित्राभी रौद्रकर्म क्षयाद्भृशम् ।।\nसुगाढं हस्तयोर्बद्धास्तप्तशृंखलया नराः ।। ११ ।।\nमहावृक्षाग्रशृंगेषु लंब्यंते यमकिंकरैः ।।\nशोचंतः स्वानि कर्माणि तूष्णीं तिष्ठंति निश्चलाः ।। १२ ।।\nअग्निवर्णैः शंकुभिश्च लोहदंडैः सकंटकैः।।\nहन्यंते किंकरैर्घोरैः समंतात्पापकारिणः ।। १३ ।।\nतत्तत्क्षणात्प्रदीप्तेन वह्निना च विशेषतः ।।\nसमंततः प्रक्षिप्यंते कृत्ताश्च जर्जरीकृताः ।। १४ ।।\nकूटसाक्षी तथाऽसम्यक्पक्षपातेन यो वदेत् ।।\nयश्चान्यदनृतं ब्रूयात्स नरो याति रौरवम् ।। १५ ।।\nसुरापो ब्रह्महा हर्ता सुवर्णस्य च सूचकः ।।\nप्रयांति नरकांश्चैव तैः संसर्गमुपैति यः ।। १६ ।।\nभ्रूणहा गुरुहंता च गोघ्नश्च मुनिसत्तम ।।\nयांत्येते नरकं रौद्रं ये च विश्वासघातकाः ।। १७ ।।\nतप्तलोष्ठेषु पच्यंते यस्तु भक्तं परित्यजेत् ।।\nस्नुषां सुतां च यो गच्छेन्महा ज्वाले स पात्यते ।। १८ ।।\nकुंभीपाके प्रयात्येव पादैरूर्ध्वैरधोमुखः ।।\nकरोति कर्म वै नित्यं यश्च गां प्रतिषेधयेत् ।। १९ ।।\nस्वामिद्रोही च यो रौद्रस्तप्तकुंभे स पात्यते ।।\nदेवदूषयिता यश्च वेदविक्रयिकस्तथा ।। 5.1.29.२० ।।\nपरस्त्रीगामिनो ये च यांति क्रकचने तु ते ।।\nचौरोऽतिदारुणे याति मर्यादाभेदकस्तथा ।। २१ ।।\nदेवद्विजपितृद्वेष्टा रत्नदूषयिता च यः ।।\nस याति कृमिभक्षे वै रक्ताख्ये च पतंति ते ।। २२ ।।\nपितृदेवगुरूणां च सपर्यां न करोति यः ।।\nलालाभक्षे स यात्युग्रे कूटकर्म करोति यः ।। २३ ।।\nअंत्यजेभ्यो ग्रहीता च नरके यात्यधोमुखे ।।\nअस्थिभंगे प्रयात्येव एको मिष्टान्नभुङ्नरः ।। २४ ।।\nकृतघ्नः पिशुनः क्रूरः कूटमानी विडंबकः ।।\nयंत्रपीडनके याति परगुह्यप्रकाशकः ।। २५ ।।\nलाक्षामांसरसानां च तिलानां रसकस्य च ।।\nविक्रयी ब्राह्मणो याति श्वदंशे नात्र संशयः ।। २६ ।।\nमधुहा ग्रामहंता च याति वैतरणीं नरः ।।\nवर्णाश्रमविरुद्धं च कर्म कुर्वंति ये नराः ।। २७ ।।\nकर्मणा मनसा वाचा महानद्यां प्रयांति ते ।।\nगुरूणामवमंता च शास्त्रदूषयिता च यः ।। २८ ।।\nअसिपत्रे प्रयात्येव तथा पर्वविलंघकः ।।\nधनयौवनमत्ता ये मर्यादाभेदिनो नराः ।। २९ ।।\nते यांति नरके घोरे कृष्णसूत्रेऽतिदारुणे ।।\nअसंस्कृतश्च यो विप्रो वृषलीं सेवते तु वै ।। 5.1.29.३० ।।\nवृषलीमिथुनो यश्च पततस्तावुभावपि ।।\nउच्छिष्टा ये स्पृशंतीह गावोऽग्निं जननीं द्विजान् ।। ३१ ।।\nते पच्यंते कुभोज्ये च मित्र द्वेषी विशेषतः ।।\nपंक्तिभेदे दिवास्वप्रे ये नरोऽब्रह्मचारिणः ।। ३२ ।।\nपुत्रैरध्यापिता ये तै ते पतंति श्वभोजने ।।\nएते चान्ये च नरकाः शतशोऽ थ सहस्रशः ।। ३३ ।।\nतत्र दुष्कृतकर्माणः पच्यंते यातनागताः ।।\nनृणां स्वर्गाश्च यावंतस्तावंतो निरयास्तथा ।। ३४ ।।\nपापं कृत्वा तु बहुलं प्रायश्चित्तपराङ्मुखाः ।।\nकृते पापे च वै तापो यस्य पुंसः प्रजायते ।। ३५ ।।\nप्रायश्चित्तं तु तस्यैकं शिवसंस्मरणं परम् ।।\nतस्मादहर्निशं शंभुं संस्मरन्पुरुषोत्तमः ।। ३६ ।।\nन याति नरकं शुद्धः संक्षीणाखिलपातकः ।।\nकार्तिकस्यासिते पक्षे कृष्णा या च चतुर्दशी ।।\nतस्यां दीपः प्रदातव्यो देवदेवस्य चाग्रतः ।। ३७ ।।\nइति श्रीस्कान्दे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये नरकऽकथनं नामैकोनत्रिंशोऽध्यायः ।। २९ ।। ।। छ ।।"
  }
]
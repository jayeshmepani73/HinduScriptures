[
  {
    "text": "।। व्यास उवाच ।। ।।\nभूयस्तु श्रोतुमिच्छामि त्वत्तो ब्रह्मविदांवर ।।\nनीलगंगा कदा ब्रह्मञ्छिप्राकुंडे समागता ।। १ ।।\n।। सनत्कुमार उवाच ।। ।।\nशृणु व्यास महातीर्थं सर्वतीर्थफल प्रदम् ।।\nनीलगंगां नरः स्नात्वा संगमेश्वरमर्चयेत् ।। २ ।।\nदुःसंगसंभवा दोषा न भवंति कदाचन ।।\nएकदा ब्रह्मलोके वै गंगा त्रिपथगा नदी ।। ३ ।।\nगता पुनंती त्रील्लोकान्नीलवासा शुचार्दिता ।।\nभगवन्किमिदं जातं पातकं मे कृतं पुरा ।। ४ ।।\nदुष्टाचारापराधेन येनेमां प्रापिता दशाम् ।।\nसर्वलोकेषु यत्किंचिजनानां पातकं भुवि ।। ५ ।।\nतत्सर्वं तिष्ठति मयि सर्वेषामपि देहिनाम् ।।\nतेनाहं वै भराक्रांता नो शक्या चलितुं धराम् ।। ६ ।।\nनीलभासा विवर्णा च सर्वधर्मबहिर्मुखा ।।\nयत्किंचित्क्रियते कर्म शुभं वा यदि वाऽशुभम्।।७।।\nमयि त्यक्त्वा पुनंतीह जंतवः सर्वशोऽमलाः ।।\nतिष्ठंति पुण्यलोकेषु भुक्तिमुक्तिप्रदेषु च ।। ८ ।।\nअस्माकं च महत्कष्टं जातं धातः परं मलम् ।।\nन हि शर्म न वै शांतिर्न निद्रा न च निर्वृतिः ।। ९ ।।\nन लोके च स्थितिर्मेद्य पापिष्ठायाः सनातनी ।।\nदुष्टसंगोद्भवैदोंषैः प्लाविताहं जगद्गुरो ।।5.1.54.१०।।\nकिं करोमि क्व गच्छामि येन शांतिर्भवेन्मम ।।\nकिं तपः किं च दानं मे किं तीर्थं किं च साधनम्।। ११ ।।\nयेनाहं पापलिप्तांगी पुनः प्रकृतिमाप्नुयाम् ।।\nएवं ज्ञात्वा महायो गिन्यथा योग्यं तथा कुरु ।। १२ ।।\n।। ब्रह्मोवाच ।। ।।\nश्रूयतां भोः सरिच्छ्रेष्ठे कारणं पापनाशनम् ।।\nमहाकालवने रम्ये पुरी ह्येषा ऽमरावती ।। १३ ।।\nतत्र शिप्रा सरिच्छ्रेष्ठा वर्तते भुवि पावनी।।\nतस्या दर्शनमात्रेण सर्वपापक्षयो भवेत् ।। १४ ।।\nतत्र गच्छ महाभागे सद्यश्चात्म विशुद्धये ।।\nब्रह्मणेति समाख्यातं श्रुत्वा गंगा सरिद्वरा ।। १५ ।।\nतमभिज्ञाय संप्राप्ता महाकालवनं शुभम् ।।\nपुष्करस्याग्निभागे च यत्र देवो मरुत्सुतः ।। १६ ।।\nविंध्यस्य चोत्तरे भागे अंजन्याश्रममुत्तमम्।।\nसा पुत्रेण तपस्तेपे पवित्रा ब्रह्मचारिणी ।। १७ ।।\nपतिव्रताभिः सर्वाभिः पतिभिर्ब्रह्मचारिभिः ।।\nदेवांगनाभिर्बहुभिः क्रीडद्भिर्बालकुंजरैः ।। १८ ।।\nसरसीफुल्लकल्हारैर्मत्तालिकुलनादितैः ।।\nनिर्वैरजंतुभिः सेव्यं ब्रह्मर्षिगणसे वितम् ।। १९ ।।\nमनोह्रादकरं पुण्यं पवित्रं पापनाशनम् ।।\nतत्र प्रवेशमात्रेण नीलवासाः सरिद्वरा ।। 5.1.54.२० ।।\nशुक्लवासाऽभवत्सद्यो नष्टपापमला ऽशुभा ।।\nशरच्चंद्रनिभाकारा धूतपापा पयस्विनी ।। २१ ।।\nतत्रैव चाश्रमं चक्रे मनःसंहर्षकारणम् ।।\nतत्प्रभृति समाख्यातं सर्वलोकेषु पुण्यदम् ।। ।। २२ ।।\nनीलगंगेति वै व्यास तीर्थं किल्विषनाशनम् ।।\nअस्मिंस्तीर्थे नरः स्नात्वा हनुमंतमथार्चयेत् ।। २३ ।।\nतस्य सिद्धिः करगता भविष्यति न संशयः ।।\nआश्विने मासि संप्राप्ते कृष्णपक्षे समाहितः ।।२४।।\nदर्शे पितॄन्समुद्दिश्य श्राद्धं कुर्यान्महालयम् ।।\nतारितं च कुलं सर्वं तेनात्मैकोत्तरं शतम् ।। २५ ।।\nसमगोत्रेषु ये जाताः पूर्वजा निरयवासिनः ।।\nते सर्वे सद्गतिं यांति तेषां लोकाः सनातनाः ।। २६ ।।\nस्नात्वा तिलांजलिं दद्यात्पितॄ नुद्दिश्य तत्परः ।।\nअक्षया जायते तृप्तिः स्वर्गलोके महीयते ।। २७ ।।\nभोजयेद्ब्राह्मणान्सप्त श्राद्धं कृत्वा तु पायसैः ।।\nअक्षयं लभते श्राद्ध मश्वमेधफलं भवेत् ।। २८ ।।\nतीर्थं पुण्यतरं व्यास शृणु चान्यद्वदामि ते ।।\nदुग्धकुंडमिति ख्यातं त्रिषु लोकेषु विश्रुतम् ।। २९ ।\nसर्वपापहरं पुण्यं सर्वकामवरप्रदम्।।\nपुरा दुग्धधरा देवी पृथुना धर्ममूर्तिना।। 5.1.54.३० ।।\nदुग्धं सर्वं हविर्भाव्यं सर्वेषां जीवनप्रदम् ।।\nदत्तं निधाय कुंडेस्मिंस्तेन दुग्धसरः स्मृतम् ।। ३१ ।।\nकुंडे स्नात्वा पयः पीत्वा दत्त्वा गां च पयस्विनीम् ।।\nसर्वबाधाविनिर्मुक्तो धनधान्यसमन्वितः ।। ।।३२ ।।\nजायते सर्वकालेषु मृतः स्वर्गपुरं व्रजेत् ।।\nततः पुष्करमासाद्य स्नानदानादिकं चरेत् ।। ३३ ।।\nसर्वपापविशुद्धात्मा पुष्करस्य फलं लभेत् ।। ३४।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये नीलगंगामाहात्म्यवर्णनंनाम चतुःपंचाशत्तमोऽध्यायः ।। ५४ ।। ।। छ ।।"
  }
]
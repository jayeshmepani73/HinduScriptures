[
  {
    "text": "।। सनत्कुमार उवाच ।। ।।\nअथान्यत्सं प्रवक्ष्यामि तीर्थानां तीर्थमुत्तमम् ।।\nस्थापितं परमं तीर्थं स्वनाम्ना मुनिसत्तम ।। १ ।।\nएकदा समये व्यास कपालक्षालनाय वै ।।\nशीर्षोदकं गृहीत्वा तु कपालेन महेश्वरः ।। २ ।।\nप्रक्षाल्य चाक्षिपद्भूमौ तत्र तीर्थमनुत्तमम् ।।\nनाम्ना गन्धवती पुण्या नदी त्रैलोक्यविश्रुता ।।३।।\nब्रह्मणो रुधिरेणाशु परि पूर्णाभवत्क्षणात् ।।\nतस्यां स्नानं सदा शस्तं स्वयं देवेन भाषितम्।। ४ ।।\nश्राद्धं च तर्पणं कृत्वा तत्सर्वं चाक्षयं भवेत् ।।\nवायुभूतास्तु पितरस्तस्यास्ती रे तु दक्षिणे ।। ५ ।।\nतिष्ठंति मुनिशार्दूल चिंतयंति स्वगोत्रजम् ।।\nआगमिष्यति पुत्रोऽद्य नप्ता वा संतताविह ।। ६ ।।\nसंयावं पायसं वापि श्यामाकं सनिवारकम् ।।\nसकृत्क्षौद्रतिलैर्युक्तं पिण्डं दास्यति वै कदा ।। ७ ।।\nतेन पिंडप्रदानेन तृप्तिर्भवति चाक्षया ।।\nयस्तु स्नात्वा च वै पिंडं दद्याद्वै चंद्रं पर्वणि ।। ६ ।।\nपितरौ द्वादशाब्दानि तृप्तिं यास्यंति तस्य वै ।।\nयेऽत्रागत्य सुविद्वांसो मानवा वा तथा द्विजाः ।। ९ ।।\nपितॄन्संतर्पयिष्यंति स्वर्गस्तेषां सदाऽक्षयः ।।\nतत्र यद्दीयते दानं त्रुटिमात्रं तु कांचनम् ।। 5.1.16.१० ।।\nअक्षयं तस्य तत्प्रोक्तं ब्रह्मणा वै स्वयंभुवा ।।\nगंगाद्वारे प्रयागे च कुरुक्षेत्रेऽथ पुष्करे ।। ११ ।।\nवाराणस्यां गयायां च सा न तृप्तिर्भविष्यति  ।।\nतुष्टाश्च पितरो नृणां दास्यंति कांक्षितान्वरान्।। १२ ।।\nयो यमुद्दिश्य वैकाममिह श्राद्धं करिष्यति ।।\nतस्य तज्जायते सर्वं मृतस्य परमा गतिः ।। १३ ।।\nनवमी अष्टमी चैव अमावास्याथ पूर्णिमा ।।\nसर्वाण्येतानि वै व्यास रवेः संक्रम एव च ।। १४ ।।\nब्रह्मेंद्र रुद्रदेवांश्च सूर्याग्निब्रह्मदैवतान् ।।\nविश्वेदेवान्सगन्धर्वान्यक्षाश्च मनुजान्पशून् ।। १५ ।।\nसरीसृपान्पितृगणान्यच्चान्यद्भुवि संस्थितम् ।।\nश्राद्धं वै श्रद्धया कुर्वन्प्रीणयत्यखिलं जगत् ।। १६ ।।\nमासिमास्यसिते पक्षे पंचदश्यां द्विजोत्तम ।।\nइन्दुक्षये यदा मैत्रं विशाखां चैव रोहिणीम् ।। १७ ।।\nश्राद्धे पितृगणास्तृप्तिं प्रयांति पितरोऽर्जिताम् ।।\nवासवाजैकपादर्क्षे पितॄणां तृप्तिमिच्छता ।। १८ ।।\nभक्त्या श्राद्धं प्रकर्तव्यं पित रस्तेन तर्पिताः ।।\nअपि धन्याः कुले जाता अस्माकं मतिशालिनः ।। १९ ।।\nये कुर्वंति च वै श्राद्धं पिंडान्ये निर्वपंति च ।।\nतेन पिंडप्रदानेन तृप्तिर्नो भविताऽक्षया ।। 5.1.16.२० ।।\nइहैत्य वै पुण्यजलेषु सम्यक्स्नात्वा नरस्तांस्तु लभेत कामान् ।।\nयान्प्राप्य च प्रेतगणैः समेतः स मोदते देववृ तोऽथ सिद्धः ।। २१ ।।\nचित्तं च वित्तं च नृणां च शुद्धं शस्तश्च कालः कथितो विधिश्च ।।\nपात्रं यथोक्तं परमा च भक्तिर्नृणां प्रयच्छंति हि वांछितानि ।। २२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये नीलगन्धवतीप्रभाववर्णनंनाम षोडशोऽध्यायः ।। १६ ।।"
  }
]
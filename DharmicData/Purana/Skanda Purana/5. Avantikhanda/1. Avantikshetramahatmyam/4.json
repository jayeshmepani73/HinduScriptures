[
  {
    "text": "।। व्यास उवाच ।। ।।\nयोऽसौ कपाल उत्पन्नो नरोनाम धनुर्धरः।।\nकिमेवं सोऽधुना जात उत्पत्तौ विश्वकर्मणः।।१।।\nकथं रुद्रेण जनितः प्रभुणा बुद्धिपूर्वकम्।।\nविष्णुना वा भगवता ब्रह्मणा भाव भेदतः ।।२।।\nकेन कस्मात्समुत्पन्नः शंकराच्युतब्रह्मणाम् ।।\nब्रह्मा हिरण्यगर्भो यो यो जातश्च चतुर्मुखः ।। ३ ।।\nअद्भुतं पंचमं वक्त्रं कथं तस्याप्युपस्थितम् ।।\nस तस्थौ भगवान्ब्रह्मा कथं रुद्रे मनोऽदधत् ।। ४ ।।\nमूढात्मना नरो येन हंतुं स प्रहितो हरम् ।। ५ ।।\n।। सनत्कुमार उवाच ।। ।।\nमहेश्वरहरी एतौ द्वावेव सति तिष्ठतः ।।\nतयोरविदितं नास्ति सिद्धासिद्धं महात्मनोः ।। ६ ।।\nब्रह्मणः पंचमं वक्त्रं यत्तदासीन्महात्मनः ।।\nतस्यैव मानसः सोग्निः शिरसा तेन वै धृतः ।। ७ ।।\nयो नरो ब्रह्मणः प्रोक्तः सोऽप्यग्निस्तस्य मानसः ।।\nदधार तं महादेवः कृत्वांगुल्यंतरांतरे ।। ८ ।।\nपूर्वं दृष्ट्वा समुत्पत्ति मेवं तस्य महान्नरः ।।\nतस्मात्कपालमंगुल्यां घट्टमानमजायत ।। ९ ।।\nस तं हत्वा शरेणाजौ ब्रह्मणो निहितं रजः ।।\nमुमोह रजसा सत्त्वं यदृच्छा कृत्प्रभुर्यतः ।। 5.1.4.१० ।।\n।। व्यास उवाच ।। ।।\nकथमग्निः समुत्पन्नो योनिः सर्वेण धारितः ।।\nविस्तरेण तदाचक्ष्व भगवन्मुनिवंदित ।। ११ ।। ।।\n।। सनत्कुमार उवाच ।। ।।\nअव्यक्तादीन्ससर्जादावंडं हि तदजायत ।।\nजज्ञे सौवर्णवर्णाभो ब्रह्मा लोकपितामहः ।। १२ ।।\nस्वयंभूः स तपस्तप्त्वा दिव्यं  वर्षशतं महत् ।।\nस तपःस्थो व्याजहार भूर्भुवःस्वरिति श्रुतीः ।। १३ ।।\nश्रुतियोगात्तु मनसः पश्चादग्निरजायत ।।\nअधोमुखः पपाताग्निः पृथिवीं निर्दहन्यदा ।। १४ ।।\nपाणिभ्यां ब्रह्मणा सोग्निर्भूमेरूर्ध्वं निवेशितः ।।\nततो दक्षिणहस्तेन वेद्यामग्निः प्रणीयते ।। १५ ।।\nपुरापतन्नधोज्वाल ऊर्ध्वज्वालो यदा धृतः ।।\nउत्तानश्च कृतो यस्माद्ब्रह्मणा निर्मितो मिथः ।। १६ ।।\nज्वालाभिः प्रज्वलन्नूर्ध्वं सर्वशब्दस्फुलिंगवान् ।।\nहिरण्यवर्णं ब्रह्माणं तदोवाचानिरुत्कटः ।। १७ ।।\nकिमर्थं तु त्वया देव भूमिभक्षं निवारितम् ।।\nबुभुक्षयाहमाविष्ट आहारो मे प्रदीयताम् ।। १८ ।।\nएवमुक्तोऽग्नये ब्रह्मा स्वरोमाणि जुहाव सः ।।\nकृशश्चखाद अग्निस्तु सर्वरोमाणि ब्रह्मणः ।। १९ ।।\nअब्रवीच्च न मे तृप्तिर्न च मे देहनिर्वृतिः ।।\nत्वचं जुहाव ब्रह्मा च चखादाग्निस्त्वचं तदा ।। 5.1.4.२० ।।\nअब्रवीत्तं तदा वह्निस्तृप्तिर्नास्ति ममेति हि ।।\nजुहाव स्वानि मांसानि त्वचोत्कृत्य प्रजापतिः ।। २१ ।।\nअब्रवीच्च न मे तृप्तिर्न च मे देहनिर्वृतिः।।\nजुहाव ब्रह्मा चास्थीनि तान्यश्नात्स बुभुक्षितः ।। २२ ।।\nततो धात्रा हुताशाय कृतो देहो विधातुकः ।\nतमदेहमथो दृष्ट्वा ब्रह्माणमवदच्च सः ।। २३ ।।\nअहो ब्रह्मन्न मे तृप्तिर्न च मे देहनिर्वृतिः।\nकुद्धेण ब्रह्मणा सोऽग्निर्हुंकारेण द्विधा कृतः ।। २४ ।।\nआहतू रुदतावग्नी आहारार्थं प्रजापतिम् ।।\nहुंकारेण पुनर्ब्रह्मा द्विधैकैकं चकार वै ।। २५ ।।\nत्रयस्तेषां रुदंति स्म रुदन्ह्येको ह्यसंवृतः ।।\nक्रुद्धेन ब्रह्मणा व्यास हुंकारेणैव ताडितः ।। २६ ।।\nरोरूयमाणे चाग्नौ तु पुनर्ब्रह्मा कृपान्वितः ।।\nप्राह कामाभिभूतानां भुंक्ष्व त्वं देहधातुकम् ।। २७ ।।\nस कालस्तस्य कामस्य सा वृत्तिः संप्रकल्पिता ।।\nअकाराग्निं सन्निविष्टं दृष्ट्वा मनसि मानसः ।। २८ ।।\nहुंकाराग्निः प्रजज्वाल किमेतदिति चाब्रवीत् ।।\nब्रह्मा तमाह त्वमपि यथेष्टां वृत्तिमाश्रय ।। २९ ।।\nदेवमध्ये बहिर्वापि मुनीनामाश्रमेषु च ।।\nइत्येवमुक्तस्तेनाशु वृत्तिमेतामरोचयत् ।। 5.1.4.३० ।।\nअहमेवं प्रदास्यामि पुनः पुनरुवाच ह ।।\nयस्मादेष द्वितीयोग्निर्हुंकारात्समजायत ।। ३१ ।।\nसाभिमानोऽपमानो वा हुंकारो यत्र कथ्यते ।।\nसा च वृत्तिर्ममादेशाद्बुभुक्षाशांतये तव ।। ३२ ।।\nइकाराग्निं समाहूय ब्रह्मा वचनम ब्रवीत्।।\nभवतोग्ने त्वियं वृत्तिरन्नं भुक्तं दहेरिति ।।३३।।\nउकाराग्निं  समाहूय ब्रह्मा वचनमब्रवीत् ।।\nयत्पृथिव्यां गुरुध्यानं भगवंस्तत्समाश्रय।।३४।।\nअहं च ते विधास्यामि स्थानमाहारमेव च ।।\nइत्युक्तः स तु तेनाग्निर्यत्पृथिव्यां शिलाचयः ।। ३५ ।।\nयतोऽग्निर्व्यास तेनोक्तो गिरौ दुर्गे महामुने ।।\nउकाराग्निः स चाप्येष समुद्रे वडवामुखः ।। ३६ ।।\nसोऽपि भिन्नः समाहूतो ब्रह्मणा स्थानलिप्सया ।।\nत्वं चक्षुः सर्वलोकस्य ब्रह्मा वचनमब्रवीत् ।। ३७ ।।\nतस्मात्त्वं संस्कृतां वाणीं द्विजातीनां प्रकाशय ।।\nदैवी पुण्या हि पापांश्च आयुष्यं हंत्यसंस्कृता ।। ३८ ।।\nतस्माद्द्विजातेर्विज्ञेया वाणी पुण्या प्रकाशिता ।।\nवाक्च माता द्विजातीनां मुखे सा संप्रतिष्ठिता ।। ३९ ।।\nअनृताक्षरविन्यासादमंगल्या ह्यसंस्कृता ।।\nवक्तारं हंत्यतो ह्यग्निः सदा संस्कृतकृद्द्विजः ।। 5.1.4.४० ।।\nआहूय भूयोऽकाराग्निं  प्रजापतिरचक्षुषम् ।।\nवाग्वेदवाणीमवदत्सोपि संमीलितेक्षणः ।। ४१।।\nब्रह्माणमाह वह्निस्तु वाचोहं मुखमस्मि हे ।।\nस्थानं मम प्रयच्छस्व सर्वतेजोवरं परम् ।। ४२ ।।\nब्रह्मा तमाह यस्मात्त्वं तेजःस्थानं समीहसे ।।\nतस्मात्तेजोमयं यत्ते रविस्थानं भविष्यति ।।४३।।\nयस्मात्तेजः प्रपश्यंति चक्षुर्भवति दुर्बलम् ।।\nतस्मात्तत्तेजसा युक्तं पश्येदनिमिषं क्वचित् ।। ४४ ।।\nइकारमथ संभिन्नमग्निमाह पितामहः ।।\nसौम्यदृष्ट्या तु ब्रह्माणं समुदीक्षमुपागतम्।। ४५ ।।\nयस्माच्छीघ्रं महासत्त्व सौम्यदृष्टिरिहागतः ।।\nतस्माद्दास्याम्यहं स्थानं सर्वभूतमनोरमम् ।। ४६ ।।\nसंशीतात्मा शीतरश्मिश्चंद्रमास्त्वं भविष्यसि ।।\nसर्वतेजोधिको दिव्यः सौम्यः परमभासुरः ।। ४७ ।।\nतरुस्थः सर्वतेजांसि तेजसाऽभिभविष्यसि ।।\nइत्युक्त्वा तं विसृज्याथ उकाराग्निमथाह्वयत ।। ४८ ।।\nइहैहीतीति शिरसि समादाय न्यवेशयत् ।।\nतत्रस्थं पंचमं वक्त्रं ऊर्ध्वमेतत्प्रजायते ।। ४९ ।।\nस एवं रूपवानग्निरुकाराग्निः प्रतिष्ठितः ।।\nतस्मादग्निश्च सूर्यश्च एकमेतौ विनिर्दिशेत् ।। 5.1.4.५० ।।\nभवाग्निरूपं परमं ब्रह्माणमिदमब्रवीत् ।।\nममापि रुचिरं स्थानं प्रयच्छस्व यथा स्वयम् ।। ५१ ।।\nब्रह्मा तमाह कतमं स्थानं ते रोचतेऽनल ।।\nअग्निस्तं प्रत्युवाचेदं स्थानं कथय मे परम्।।५२।।\nस्थानं नैवास्ति ते भव्यं ततो ह्येवं भविष्यति।।\nअत्र ते स्थातुमिच्छास्ति यदि संस्थास्यते त्विह।।५३।।\nलोके नित्यं समाचार लोकसंस्थितिहेतुकः।।\nसंभवार्थमिहास त्वं निजसत्त्वपराक्रमः।।५४।।\nयदिह त्वं महाज्वालाभाभिः कलितशोभनः।।\nप्राप्स्यसे सर्व जंतूनां भासुरत्वमनुत्तमम्।।\nन ह्येष धर्मश्चैवाद्यो मायामोहितकाम्यया ।।५५।।\nइत्युक्ते ब्रह्मणा सोऽग्निः प्रजज्वाल सहस्रशः ।।\nअनंतज्वालाभि ततो नानावर्णादिभिः श्रितः ।। ५६ ।।\nअकारेकार ऊकारो ब्रह्मा तमथ दृष्टवान् ।।\nनैवासौ शाम्यतां याति वह्निर्भूयो व्यवर्धत ।। ५७ ।।\nव्याप्तं भवाग्निना सर्वं तिर्यगूर्ध्वमधस्तथा ।।\nज्वालाभिरुपरि क्षिप्तं दृष्ट्वात्मानं समंततः ।। ५८ ।।\nचिंतयंतं तु ब्रह्माणं भीतं चैव विशेषतः ।।\nशिरस्यंजलिमाधाय तुष्टावाथ प्रणम्य तम् ।। ५९ ।\nतेजोनिधिं च सर्वेशं ज्ञातुमिच्छन्प्रजापतिः ।।\nनिरुक्तसूक्तराहस्यैर्ऋग्यजुःसामभाषितैः ।। 5.1.4.६० ।।\n।। ब्रह्मोवाच ।। ।।\nसप्ततेजो नमस्तेऽस्तु परस्य परमात्मने ।।\nअद्भुतानां प्रतिश्रोत्रे तेजसा निधये नमः ।। ६१ ।।\nबीजं यो विश्वभावानां संमोहनविमोहनम् ।।\nअंधकारो युगावर्तकाले काले च दुःसह ।। ६२ ।।\nऊर्ध्ववक्त्र नमस्तेस्तु सत्त्वात्मक धरात्मक ।।\nज्वलज्ज्वालोत्पन्नजल जलजेश जलेचर ।। ६३ ।।\nजलजोत्फुल्लपत्राक्ष जलदेव हुताशन ।।\nकृष्णकांते कृष्णमार्ग स्वर्गमार्गप्रदायक ।। ६४ ।।\nयज्ञाहुतिसमाचार यज्ञरूप नमोनमः।।\nस्वर्णगर्भ शमीगर्भ जय देव सनातन।।६५।।\nतमोहार महाहार स्वाप्रिय तमोहर।।\nप्रदीप्तरोचिर्देवेश चित्रभानो नमोस्तु ते।।६६।।\nवैश्वानरानलोदग्र ऊर्ध्वपावक सर्वग??\nविभावसो महाभाग कृष्णवर्त्मन्नमोनमः ।। ६७ ।।\n।। सनत्कुमार उवाच ।। ।।\nएवं स्तुतस्तदा सोग्निर्विरंचिमब्रवीद्वचः।।\nतुष्टोऽहं भवतो ब्रह्मन्भावकर्म प्रसिध्यति ।। ६८ ।।\nएवमुक्तस्तदा ब्रह्मा नमस्कृत्याब्रवीत्पुनः।।\nज्ञातुमिच्छाम्यहं देव  को हि त्वं भगवानिति ।। ६९ ।।\nअब्रवीत्सोऽथ ब्रह्माणं पुरुष स्त्वं प्रजापतिः ।।\nअज्ञेयं परमं रूपं तेन योग्येन पश्य मे ।। 5.1.4.७० ।।\nअथापश्यत्स दिव्येन भगवंतं सनातनम् ।।\nसर्वज्ञं विधिकर्तारमीश्वरं सदसत्प रम् ।। ७१ ।।\nज्वलनं गगनं भूमिं दृश्यादृश्यं  परं पदम् ।।\nभूतं भव्यं भविष्यं च जगत्स्थावरजंगमम् ।।\nसदैव कुरुते देवो भुंक्ते सर्वं यतः प्रभुः ।। ।। ७२ ।।\nअतिसंभूतिभव्येन स्तोत्रेणाथ प्रजापतिः ।।\nतुष्टाव देवं प्रकृतं पुराणमजमव्ययम् ।। ७३ ।।\nततोऽतिरक्तवर्णं च दृष्ट्वा देवः प्रजापतिः ।।\nविश्वतोबाहुचरणं विश्वतोऽग्निशिरोमुखम् ।।७४।।\nव्यक्ताव्यक्तप्रणेतारं प्रणमञ्छिरसा स्वयम्।।\nपश्यतेऽथ नमस्तेऽस्तु तुभ्यं विश्वभवात्मने ।। ७५ ।।\nपृथिवी वायुराकाशं यच्चान्यद्भुवनत्रयम् ।।\nलोकालोकेश्वरं चैव जगत्स्थावरजंगमम् ।। ७६ ।।\nतत्त्वसर्गं भूतसर्गं भावसर्गं तथैव च ।।\nब्रह्मतेजोमयात्मानं संपश्यंश्चक्षुषा स्वतः ।। ७७ ।।\nयत्किंचिद्वस्तुजातं हि तत्सर्वमचरं चरम् ।।\nएवं स्तुतः स तु तदा अनादिर्भगवान्प्रभुः।। ७८ ।।\nअथेशः प्राह ब्रह्माणं त्वया दृष्टं यथातथम् ।।\nसृजेदानीं प्रजाः सर्वाः स च त्वं विनयान्वितः ।। ७९ ।।\nकर्ताहमनुकर्ता त्वं लोकानां स्थितिकारणे ।।\nकुरुष्वैतत्तथा भाव्यं मया पूर्वं विनिर्मितम् ।। 5.1.4.८० ।।\nइत्युक्तो देवदेवेन ब्रह्मा वचनमब्रवीत् ।।\nनमस्तेऽस्तु महादेव भव शर्व नमोऽस्तु ते ।। ८१ ।।\nत्वत्प्रसादात्प्रजासर्गं कुर्वतो मे महेश्वर ।।\nसखायं प्राप्तुमिच्छामि त्वया दत्तं जगत्पते ।।८२।।\n।। महे३वर उवाच ।। ।।\nध्यायतः पुत्रकामस्य स्रष्टु कामस्य ते यतः ।।\nकल्पितं भविता देव मदुत्पत्तिं यदीप्स्यसि ।। ८३ ।।\nपुत्रत्वं प्राप्य हीशस्ते छेत्स्यामि पंचमं शिरः ।।\nतत्र चोत्पादयिष्यामि नरनारायणावुभौ ।। ८४ ।।\n।। ब्रह्मोवाच ।। ।।\nकथं नारायणो देवस्तपसा मन्यते स नः ।।\nकीर्तयस्व सखा धन्यः स नः पूज्यो भविष्यति ।। ।। ८५ ।।\nअथापश्यत्ततो ब्रह्मा तेजसा हरिमच्युतम् ।।\nतं सर्वगमनं गम्यं शिवं नारायणात्मकम् ।। ८६ ।।\nमहेश्वरस्य तेजोर्ध्वं संतं नारायणं प्रभुम् ।।\nचकार व्याहरन्नार्तं श्रीरूपं शक्तिसाम्यतः ।। ८७ ।।\nअंगुल्या संस्पृशन्देवो ब्रह्माणमब्रवीद्वचः ।।\nब्रह्मंस्ते परमं धाम ऋषिर्नारायणानुगः ।। ।। ८८ ।।\nभविता लोकरक्षार्थं श्रेष्ठः सर्वधनुष्मताम् ।।\nनारायण महावीर्य शक्तिरेषा मदीयिका ।। ८९ ।।\nइत्युक्त्वा भगवान्देवस्तमग्निं पाणिनाऽ ग्रहीत् ।।\nदक्षहस्तांगुलिनखमध्यस्थं समचीकरत् ।। 5.1.4.९० ।।\nइति सत्कृत्य सततं नरं चैव महेश्वरः ।।\nब्रह्मणो दर्शयित्वाथ तत्रैवांतरधीयत ।। ९१ ।।\nअथाब्रवीत्ततो ब्रह्मा अग्निं तं तु युगक्षये ।।\nस्पृशन्दक्षिणवामाभ्यां सांत्वयन्निव तं गिरा ।। ९२ ।।\nभृगुश्चैवांगिराः पुत्रौ भवितारौ न संशयः ।।\nअत्रैव मम भवतां वंशे विख्यातकर्मणौ ।। ९३ ।।\nद्विधा संभज्य तेनाग्निं सृष्टेर्यज्ञो भविष्यति ।।\nभवंतौ तिष्ठतस्तत्र पृथिव्यां दानमाश्रितौ ।। ९४ ।।\nब्रह्मणाऽग्नी समेतौ तु ब्रह्माणमनुनोदितौ ।।\nतस्मादेवं विधातव्यौ निर्मथ्य विधिपूर्वकम् ।। ९५ ।।\nअतोऽश्वत्थे शमीगर्भे संयोगस्तत्र पठ्यते ।।\nभार्गवांगिरसश्चैव द्विविधो दैव उच्यते ।। ९६ ।।\nतस्मात्सुतहितः श्रेष्ठश्चतुर्थ इति कथ्यते ।।\nएवं व्यास समुत्पन्नो नरोऽसौ पूर्वजन्मनि ।। ९७ ।।\nएवं तु ब्रह्मणो वक्त्रं पञ्चमं समपद्यत ।। ९८ ।।\nएतद्यो बुध्यते देव तेजःसर्गमनुत्तमम् ।।\nब्रह्मणो याति सालोक्यं शांतो दांतो जितेन्द्रियः ।। ९९ ।।\nएतद्योग्निसमुद्भवं पशुपतेर्माहात्म्यसंसूचकं वह्नेः साधुमतिः शृणोति सततं यः श्रद्धया भावितम्।\nयो व्यास द्विजदेवताप्रमुखतः संश्रावयेद्भक्तितः सोऽत्यर्थं भवभावितः शिवपुरे संपूज्यते दैवतैः ।। 5.1.4.१०० ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये वैश्वानरोत्पत्ति वर्णनंनाम चतुर्थोऽध्यायः ।। ४ ।। छ ।।"
  }
]
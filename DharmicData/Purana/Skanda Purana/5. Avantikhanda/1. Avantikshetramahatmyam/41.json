[
  {
    "text": "।। सनत्कुमार उवाच ।। ।।\nशृणु व्यास यथेयं तु प्रोच्यते हि कुशस्थली ।।\nकल्पे तत्पुरुषे पूर्वं वेदविद्भिर्मनीषिभिः ।। १ ।।\nवेधसा सृजितं विश्वं दैत्यदानवरा क्षसम् ।।\nअन्योन्यमदसंमत्तमन्योन्यद्वेषि वै रणे ।। २ ।।\nदेवाश्च दानवाः संख्ये नित्यं स्पर्धासमन्विताः ।।\nमनुष्या मनुजैः सार्धं सिद्धविद्याधरैः सह ।। ३ ।।\nचारणाः किंनरैः सार्धमेवं ते द्वेषतत्पराः ।।\nयुद्धं कुर्वंति सततमविस्पष्टार्थया गिरा ।। ४ ।।\nसर्वे चैव च बलिनो दुर्बलैर्मनुजैः सह ।।\nपशवः पशुभिः सार्धं पक्षिणः सह पक्षिभिः ।। ५ ।।\nएवमन्योन्यमन्यैश्च निर्मर्यादमिदं जगत् ।।\nदृष्ट्वा विश्वस्य कर्तारं विष्णुं विश्वेश्वरं परम् ।। ६ ।।\nव्रजामि शरणं देवं शरणार्त्तिहरं हरिम् ।।\nएवं मनसि संधाय दध्यौ ध्यानेन माधवम् ।। ७ ।।\nततो ध्यातो महायोगी विश्वरूपधरो हरिः ।।\nलोहदण्डधरः श्रीमानिदमाह पितामहम् ।। ८ ।।\nब्रह्मन्ध्यातस्त्वया सम्यग्ध्यानयोगेन पश्य माम् ।।\nसमायांतं तथा ध्यातं जगतां पातुमुद्यतम् ।। ९ ।।\nततो धाता निशम्यैतत्त्यक्त्वा ध्यानमवेक्ष्य तम् ।।\nसमुत्थायैकमनसा नमश्चक्रेऽर्चयत्पुनः ।। 5.1.41.१० ।।\nपाद्येनाचमनीयेन मधुपर्केण केशवम् ।।\nपूजयित्वा पुनर्वाक्यमुवाचाच्युतमब्जजः ।। ११ ।।\n।। ब्रह्मोवाच ।। ।।\nदेवदेव जगन्नाथ जगत्सृष्टमिदं त्वया ।।\nऋते त्वया जगद्विष्णो नैवावस्थातु मर्हति ।। १२ ।।\nशास्ता त्वमस्य विश्वस्य विशुद्धस्य च नापरः ।।\nत्वत्तोस्तीदं जगत्सर्वं तस्मात्त्वमनुशासय ।। १३ ।।\nदेवदानवगंधर्वाः सयक्षो रगराक्षसाः ।।\nत्वामृते पुण्डरीकाक्षं व्यापिताशेषविग्रहाः ।।\nपरस्परं विनिघ्नंति तांश्च त्वं रक्षितुं क्षमः ।। १४ ।।\nत्वमस्य विश्वस्य चराचरस्य स्थितेः सदा प्राणभृदात्मरूपिणी ।। १५ ।।\nत्वया धृतं सर्वमिदं जगद्वै यतस्ततोऽसि त्वमुपेन्द्रसंज्ञः ।।\nप्रवेशनं व्याप्तमिदं स्वधाम यत्त्वमुच्यसे विष्णुरतो मुनींद्रैः ।। १६ ।।\nनिवासितं विश्वमिदं त्वयाद्य वासश्च धातोरिति वासुदेवः ।।\nतवानुगं विश्वमिदं विभुस्त्वमशेषविश्वस्य विभासि राजा ।। १७ ।।\nसेनानुरूपं जगदेव यस्मादतः स्मृतस्त्वं किल विश्वसेनः ।।\nविलेखनादस्य चराचरस्य कृतेश्च धातोस्त्वमतोऽसि कृष्णः ।। १८ ।।\nजितं त्वया देव जगत्त्रयं यज्जितेश्च धातोस्त्वमतोऽसि जिष्णुः ।।\nतस्मात्समस्तग्रहलोकपालं जगद्विभो पालय सर्वकालम् ।।१९।।\nत्वमस्य सर्वस्य भवादिराजस्तवास्तु भद्रासनमद्वितीयम।।\nप्रदक्षिणावर्तनकस्तु शंखः करस्थितः शोभति पूरुषस्य ।। 5.1.41.२० ।।\nसुदर्शनं नाम तवास्ति चक्रमतो हि गीतः कविभि स्तु चक्री ।।\nध्वजोऽस्ति ते देव सुपर्णसेवितस्तथासुपर्णश्च तवास्ति वाहनम् ।।२१।।\nतुरंगमाः संतु तवारिसंहरे तथा हृषीकेश सुदन्तदन्तिनः।।\nकिरीटनिष्कांगदकर्णपूरकेयूरहारोत्तमहेमसूत्रैः ।। २२ ।।\nविचित्रवस्त्रोत्तमरक्तमाल्यैर्विभूषितस्त्वं भव भीमसेनः ।।\nश्रिया कदाचिच्च न मुच्यते भवान्भवं ति ते नित्यमनंतसंपदः ।। २३ ।।\nतवानुगा भक्तिरिहास्तु वै सती मुकुन्द भक्ते त्वमतः प्रसीद मे ।। २४ ।।\n।। सनत्कुमार उवाच ।। ।।\nस एवमुक्तस्तु पुरो दिवौकसां विभुः प्रसन्नस्त्विदमब्रवीद्धरः ।।\nविरिंच मे दर्शय तस्य मंडलं त्वया विमुक्तं च सदाशिवं विभो ।। २५ ।।\nस्थिरं स्थि यत्र जगत्करोम्यहं ततो विरंचिः कुशमुष्टिमाददे ।।\nपवित्रदेशस्य निदर्शनाय जगाम पुण्यं च्यवनाश्रमं तदा ।। २६ ।।\nततः स्थलीमुच्चतरामवाप्य पितामहः केशवमाह चादरात् ।।\nत्वदुद्भवं चात्र पवित्रमंडलं त्वया विमुक्तं च सदा शिवं विभो ।। २७ ।।\nत्वमेव विष्णुर्विबुधार्चितः सदा स्मृतो मुनींद्रैः स च विष्टरश्रवाः ।।\nनिषीद विश्वेश कुशस्थलं यदा तदाश्रितो माधवमासरूपवान् ।। २८ ।।\nकुशस्थलीं संस्थित एव देव इत्थं विधात्रा पुरुषोत्तमः स्तुतः ।।\nस्थलीं कुशैरास्तरितामुपाविशत्कुशस्थलीं देवमुनीन्द्रसेविताम् ।। २९ ।।\nसमंततो योजनसं ख्ययावृतां ततो विधाता पुरुषोत्तमस्तथा ।।\nकुशस्थलीति प्रथितं जगत्त्रये प्रचक्रतुर्नाम च तावुभावपि ।। 5.1.41.३० ।।\nतत्र विश्वपतिः श्रीमान्विश्वेशो विश्वकृद्विभुः ।।\nविश्वं शशास विश्वात्मा सर्वविश्वस्य नायकः ।। ३१ ।।\nएवं कुशस्थली ख्याता हेमशृङ्गेति या पुरा ।।\nस्तीर्णा कुशैर्यतो धात्रा कुशस्थली ततः स्मृता ।। ३२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये व्याससनत्कुमारसंवादे कुशस्थलीनामहेतुकथावर्णनंनामैकचत्वारिंशोऽध्यायः ।। ४१ ।। ।।. छ ।। ।।"
  }
]
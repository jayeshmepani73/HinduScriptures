[
  {
    "text": "।। सनत्कुमार उवाच ।। ।।\nनास्ति शेषं यदा रक्तं पीयमानं च रक्षसः ।।\nचामुंडायास्ततो रक्तमभूदास्यं च भासुरम् ।।१।।\nकृष्णं कृतांतकल्पांतं करालदशनाधरम् ।।\nप्रज्वलत्यंधके शांतं ज्वलत्केसरलोचनम् ।।२।।\nघोरघर्घरनिर्घोषस्फीतफेत्कारविस्वरम् ।।\nतार्क्ष्यपक्षकृतापीडं तीक्ष्णदंष्ट्राकुरोज्ज्वलम् ।।३।।\nतस्मिन्मुखे कपालाग्रं निधाय रुषितानना ।।\nअपिबद्रुधिरं चंडी चण्ड दोर्दंडमंडिता ।। ४ ।।\nतया पिबंत्या दैत्येंद्रः शरीरे कृशतां गतः ।।\nक्षयं निन्येऽथ संक्षीणक्षुद्रक्षुभितवीक्षणः ।। ५ ।।\nइत्थं निर्वीर्यदेहोऽसौ बभूवांध कदानवः ।।\nसर्वां संहृत्य मायां यो बलं क्षीणमथाकरोत् ।। ६ ।।\nतीव्रं भयं समासाद्य प्राणत्राणपरायणः ।।\nदृष्ट्वा नान्यां गतिं लोके दैत्यस्तुष्टाव शंकरम् ।। ७ ।।\nकृतांजलिपुटो भूत्वा रोमांचितशरीरकः ।।\nसात्त्विकं भावमापन्नस्त्यक्त्वा चैव रजस्तमः ।। ८ ।।\nलोकानां कारणं देवं विबुधाधि पतिं प्रभुम् ।।\nशश्वद्बुद्ध्यान्वितो भक्त्या निर्मलेनांतरात्मना ।। ९ ।।\nश्लाघ्यं शिवं च तुष्टाव देवं चंद्रार्धशेखरम् ।। 5.1.38.१० ।।\n।। अंधक उवाच ।। ।।\nकृत्स्नस्य योऽस्य जगतः सचराचरस्य कर्ता कृतस्य च तथा सुखदुःखदाता।।\nसंसारहेतुरपि यः पुनरंतकाले तं शंकरं शरणदं शरणं व्रजामि ।।११।।\nयं योगिनो विगतमोहतमोरजस्का भक्त्यैकतानमनसो विनिवृत्तकामाः ।।\nध्यायंति येऽखिलधियोऽमितदिव्यभूतिं तं शंकरं शरणदं शरणं व्रजामि ।। १२ ।।\nयश्चंद्रखंडममलं विलसन्मयूखं बद्ध्वा सदा सुरसरिच्छिरसा बिभर्ति ।।\nयस्यार्धदेहमभजद्गिरिराजपुत्री तं शंकरं शरणदं शरणं व्रजामि ।। ।। १३ ।।\nयः सिद्धचारणनिषेवितपादपद्मो गंगां महोर्मिविषमां गगनात्पतंतीम् ।।\nमूर्ध्ना दधे स्रजमिव त्रिजगत्पुनंतीं तं शंकरं शरणदं शरणं व्रजामि ।। १४ ।।\nकैलासशैलशिखरं प्रविकंप्यमानं कैलासशृंगसदृशेन दशाननेन ।।\nयः पादपद्मपरिपीडनसेव्यमानस्तं शंकरं शरणदं शरणं व्रजामि ।। १५ ।।\nदक्षाध्वरे च नयने च तथा भगस्य पूष्णस्तथा दशनपंक्तिमशातयद्यः ।।\nव्यष्टंभयत्कुलिशहस्तमथेंद्रमीशं तं शंकरं शरणदं शरणं व्रजामि ।।१६।।\nयेनासकृद्दितिसुताश्च दनोः सुताश्च विद्याधरोरगगणाश्च वरैः समग्रैः ।।\nसंयोजिता मुनिवराः फलमूलभक्षास्तं शंकरं शरणदं शरणं व्रजामि ।। १७ ।।\nएवं कृतेपि विषयेष्वपि सक्तभावा ज्ञानेन च श्रुतगुणैरपि तेन युक्ताः ।।\nयं संश्रिताः सुखभुजः पुरुषा भवंति तं शंकरं शरणदं शरणं व्रजा मि ।। १८ ।।\nब्रह्मेंद्रविष्णुमरुतां च सषण्मुखानां योऽदाद्वरान्सुबहुशो भगवान्महेशः ।।\nसूतं च मृत्युवदनात्पुनरुज्जहार तं शंकरं शरणदं शरणं व्रजामि ।। १९ ।।\nआराधितस्तु तपसा हिमवन्निकुंजे धूम्रव्रतेन तपसा च परैरगम्यः ।।\nसंजीवनीं समददाद्भृगवे महात्मा तं शंकरं शरणदं शरणं व्रजामि ।।5.1.38.२०।।\nक्रीडार्थमेव भगवान्भुवनानि सप्त नानानदीविहगपादपमंडितानि ।।\nसब्रह्मकानि ससृजे सुकृताभिधानि तं शंकरं शरणदं शरणं व्रजामि ।। २१ ।।\nयः सव्यपाणिकमलाग्रनखेन देवस्तत्पंचमं प्रसभमेव करालरंध्रम् ।।\nब्राह्म्यं शिरस्तरणिपद्मनिभं चकर्त तं शंकरं शरणदं शरणं व्रजामि ।। २२ ।।\nये त्वां सुरोत्तमगुरुं पुरुषा विमूढा जानंति नास्य जगतः सचराचरस्य ।।\nऐश्वर्यमानविगमेऽनुशयेन पश्चात्ते यातनामनुभवंति यथाहमेव ।। २३ ।।\nयः पठेत्स्तुतिमिमां शुचिकर्मा यः शृणोति सततं शिवभक्तः ।।\nविप्रसंसदि सदा शुभकर्मा स प्रयाति शिवलोक मखंडम् ।। २४ ।।\n।। सनत्कुमार उवाच ।। ।।\nतस्यैवं स्तुवतो देवः शूलपाणिर्वृषध्वजः ।।\nपूर्णे वर्षशतस्यांते प्रीतः प्रोवाच शंकरः ।। २५ ।।\nपुत्र तुष्टोऽस्मि भद्रं ते जातस्त्वं निर्मलोऽधुना ।।\nदिव्यं ददामि ते चक्षुः पश्य मां विगतज्वरः ।। २६ ।।\nयच्च ते मनसा वापि किंचिच्च कांक्षितं फलम् ।।\nतत्तत्सर्वं प्रदास्यामि ब्रूहि दानवसत्तम ।। २७ ।।\n।। दानव उवाच ।। ।।\nब्राह्म्यं वैष्णवमेंद्रं वा पदमावृत्तिलक्षणम् ।।\nविदितं मम तत्सर्वं मनागपि न कांक्षये ।। २८ ।।\nयदि तुष्टोऽसि देवेश गाणपत्यं ददस्व मे ।।\nसविशेषं विशुद्धं च तदक्षय्यं च सर्वदा ।। २९ ।।\n।। महादेव उवाच ।। ।।\nअमरो जरया त्यक्तः सर्वदुःखविवर्जितः ।।\nभविष्यसि गणाध्यक्षः सर्वलोकनमस्कृतः ।। 5.1.38.३० ।।\nकामरूपो महायोगी महासत्त्वो महाबलः ।।\nअणिमादिगुणैर्युक्तः प्रियश्च मम सर्वदा ।। ३१ ।।\n।। सनत्कुमार उवाच ।। ।।\nततश्च सोंऽधकः श्रीमान्वराँल्लब्ध्वा सुदुर्लभान् ।।\nमहादेवगणो भूत्वा तत्रैवांतरधीयत ।। ३२ ।।\nगतेंऽधके ततो देव्यो ब्रह्माण्याद्याः समागताः ।।\nस देवो यत्र भगवानंधकस्य वरप्रदः ।। ३३ ।।\nतास्तष्टुवुर्महादेवमथ तुष्टो महेश्वरः ।।\nचामुंडा च महेशेन समाश्वस्ता शिवाऽभवत् ।। ३४ ।।\nशंकरं प्रणतं दृष्ट्वा तासामग्रे व्यवस्थितम् ।।\nब्रह्मादयोऽपि ते हृष्टास्तुष्टुबुर्विविधैः स्तवैः ।। ३५ ।।\nप्रशांतास्ता यदा हृष्टाः शंभुना रुधिराशनाः।।\nतदा वोचदिदं वाक्यं तासां स्थित्यर्थमुत्तमम् ।। ३६ ।।\nआवंत्ये विषये सर्वा यस्माजाता महाबलाः ।।\nआवंत्यमातरस्तस्मात्ख्याता लोके भविष्यथ ।। ।। ३७ ।।\nअवंत्यां प्रीतिसंपन्नाः सर्वपापप्रणाशिनीः ।।\nस्थिरा वसंत्यो लोकानां वरदाश्च भविष्यथ ।। ३८ ।।\nश्रावणस्य तु मासस्य अमावास्यां समाहिताः ।।\nये द्रक्ष्यंति सदा भक्त्या तेषां लोका महोदयाः ।। ३९ ।।\nअपुत्रो लभते पुत्रान्धनार्थी लभते धनम् ।।\nरूपवान्सुभगो भोगी सर्वशास्त्रविशारदः ।। 5.1.38.४० ।।\nहंसयुक्तेन यानेन पितृलोके महीयते ।।\nपुरीमिमां च रक्षध्वं कल्पेकल्पे क्रमेण तु।। ४१ ।।\nएवमुक्त्वा तु देवेशो गतः कैलास पर्वतम् ।।\nस्तूयमानो गणै रौद्रैर्दैत्यामरगणेश्वरैः ।। ४२ ।।\nअसुरसुरगणानां नायकस्यानुकीर्तिं कथयति कथनीयां श्रद्धया यः शृणोति ।।\nसकल सुखनिधानं रुद्रलोकं स कांतं सुरगणदनुनाथैरर्चितं यात्यनंतम् ।। ४३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडेऽवन्तीक्षेत्रमाहात्म्येऽन्धकवृत्तांतवर्णनंनामाष्टात्रिंशोऽध्यायः ।। ३८ ।। ।। छ ।।"
  }
]
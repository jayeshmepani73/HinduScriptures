[
  {
    "text": "सनत्कुमार उवाच ।। ।।\nभिन्नेंऽधके त्रिशूलेन ध्वनी रुद्रस्य निर्गतः ।।\nतत्रोंकारः समुत्पन्नो देवदेवो महेश्वरः ।। १ ।।\nतत्र स्नात्वा शुचिर्भूत्वा समाधिनियमेन च ।।\nदृष्ट्वोंकारं महादेवं मुच्यते सर्वपातकैः ।। २ ।।\nहत्वांधके त्रिशूलश्च भोगवत्या जले ययौ ।।\nदृष्ट्वा शूलं सुतेजस्कं हाटको विस्मयं गतः ।।\nपप्रच्छ केन कार्येण भवानिह समागतः ।। ३ ।।\nकथयामास शूलोसौ शंकरेणाहमीरितः ।।\nअंधकस्य वधार्थाय पापवृत्तेः सुदु र्मतेः।।४।।\nभित्त्वा तमहमायातो भोगवत्या जले शुभे ।।\nगमिष्यामि पुनस्तत्र यत्र तिष्ठति शंकरः ।। ५ ।।\nशूलोक्तं वचनं श्रुत्वा परमेशदिदृक्षया ।।\nहाटकः शूलमार्गेण निर्जगाम जवेन सः ।।\nबहुवक्त्रसमाकीर्णं सुप्रभं सुमनोरमम्।। ६ ।।\nतं दृष्ट्वा त्रिदशाः सर्वे शूलेशं हाटकेश्वरम्।।।\nप्रणम्य हृष्टरोमाणो यथा प्रोत्फुल्लपंकजम् ।। ७ ।।\nतुष्टुवुर्विविधैः स्तोत्रैर्ब्रह्मविष्णुपुरोगमाः ।।\nहाटकेश्वरनामासीत्पाताले यो व्यवस्थितः ।। ८ ।।\nनिर्गतः शूलमार्गेण तेन शूलेश्वरः स्मृतः ।।\nधूतपापं च यत्तीर्थं देवदेवस्य चोत्तरे ।। ९ ।।\nतत्र पापः स दैत्येंद्रो धूतः शूलेन वीर्यवान् ।।\nतेन तीर्थमिदं व्यास धूतपापं निगद्यते ।। 5.1.37.१० ।।\nअष्टम्यां वा पौर्णमास्यां चतुर्दश्यां शनौ तथा ।।\nउपोष्य रजनीमेकां शिवभक्तो जितेंद्रियः ।। ११ ।।\nधूतपापं तु यः पश्येद्देवदेवं महेश्वरम्।।\nविमुक्तः सर्वपापैः स सप्तजन्मकृतैरपि ।।१२।।\nकुलानां शतमुद्धृत्य शिवलोकं च गच्छति ।।\nकृताभिषेकं यः पश्येत्पौषे मासि स वै नरः ।। १३ ।।\nशूलेश्वरप्रभावेन मुच्यते ब्रह्महत्यया ।।\nविमानानां सहस्रेण मृतो याति परं पदम् ।। १४ ।।\nइति चांधकशूलोयं यावद्भोगवतीं गतः ।।\nतावत्समुत्थिता घोरा असुरा रुधिरोद्भवाः ।। १५ ।।\nखड्गहस्ता महावीर्या अनेकशतसंख्यया ।।\nचतुर्दिक्षु स्थितैर्घोरैर्हन्य मानो महेश्वरः ।।\nसिंहनादं मुमोचाथ पीडितस्तैर्दुरात्मभिः ।। १६ ।।\nसिंहनादेन ते पापा मूर्छिताः पतिता भुवि ।।\nपुनः समुत्थिता जग्मुर्देवदेवं महेश्वरम् ।।\nवित्रस्ताश्च ततो देवा ब्रह्मविष्णुपुरोगमाः ।। १७ ।।\nअसाध्यांस्तांस्तथा मत्वा मंत्रं कृत्वा हितैषिणः ।।\nततो देवा विचार्याथ स्त्रीं सृजाम इति स्वयम् ।। १८ ।।\nइत्युक्त्वोत्पादयामास ब्रह्मा हंसासनां शुभाम् ।।\nचतुर्वक्त्रां चतुर्हस्तां ब्रह्माणीं रूपधारिणीम् ।। १९ ।।\nकुमारश्चैव कौमारीं मयूरवरवाहनाम् ।।\nरक्तमाल्याबरधरां शक्तिकुक्कुटधारिणीम् ।। 5.1.37.२० ।।\nपुनः कुमारः कौमारीं पक्षींद्रवरवाहनाम् ।।\nकृष्णां करालदशनां धर्मराजस्य वाहनीम् ।। २१ ।।\nदैत्यदेहप्रमथनीं दंडमुद्गरधारिणीम् ।।\nललाटलोचनां नीलां कपालकरभूषिताम् ।। २२ ।।\nसिंहाजिनधरां कृष्णां सर्वभूषणभूषिताम्।।\nकर्त्रीहस्तां खड्गहस्तां खेटखट्वांगधारिणीम् ।।\nचर्मास्थिकेशवपुषं चामुंडाममृजत्प्रभुः ।। २३ ।।\nवटस्य निकटे पूर्वं निर्मिता लोकमातरः ।।\nततो लोके सुविख्याताः प्रत्यक्षा वटमातरः ।। २४ ।।\nतत्र स्नात्वा शुचिर्भूत्वा मातॄः पश्यति यो नरः ।।\nस मुक्तः सर्वपापेभ्यो मातृलोके महीयते ।। २५ ।।\nसिंहनादोऽपि देवेन कृतो यत्र महामुने ।।\nतत्र सिंहेश्वरो देवः सर्वदुष्कृतनाशनः ।। २६ ।।\nदर्शनात्तस्य देवस्य सिंहवत्स बली भवेत् ।।\nसिंहनादे कृते यत्र जातं कण्टकितं वपुः ।। २७ ।।\nतत्र कण्टेश्वरो देवो भक्तानां सर्वदः सदा ।।\nतत्र तीर्थे नरः स्नात्वा दृष्ट्वा कण्टेश्वरं शिवम् ।। २८।।\nग्रहभूतपिशाचेभ्यो न भयं प्राप्नुयात्क्वचित् ।।\nततस्ता मातरः सर्वा आदिष्टास्तु हरेण वै ।। २९ ।।\nअन्धासुरस्य रौद्रस्य पिबध्वं रुधिरं द्रुतम् ।।\nएतस्मिन्नन्तरे व्यास प्रज्वलज्ज्वलनोपमः ।। 5.1.37.३० ।।\nअभयं शक्र मा भैस्त्वं यत्रोवाचेति शंकरः ।।\nतत्र लिंगं समुद्भूतमभयेश्वरमुत्तमम् ।। ३१ ।।\nवंदितं देवगंधर्वैः सिद्धविद्याधरोरगैः ।।\nतत्र स्नात्वा शुचिर्भूत्वा सोपवासो जितेन्द्रियः ।। ३२ ।।\nअर्चये द्देवदेवेशमश्वमेधफलं लभेत् ।।\nभूतप्रेतपिशाचेभ्यो भयं तस्य न विद्यते ।। ३३ ।।\nसिंहयुक्तेन यानेन शिवलोकं स गच्छति ।।\nअन्धकस्य तु या माया रक्तासुरसमुद्भवा ।। ३४ ।।\nमातृभिर्युध्यमानाभिः क्षयमाशु जगाम सा ।।\nदेव्यः पिबन्त्यो रक्तौघं दैतेयतनुतश्च्युतम् ।। ३५ ।।\nषट्तृप्तिं परमा जग्मुर्न तु तृप्ता ललाटजा ।।\nहतमायः शिष्टकस्तु भिन्नशूलतनुच्छदः ।। ३६ ।।\nउत्तराभिमुखं शूलमंधकोऽकर्षयद्बली ।।\nसंनिरुद्धो महादेहो वारितो गणपेन सः ।। ३७ ।।\nमहाविनायकः ख्यातस्तस्माल्लोकेऽभवन्मुने ।।\nदर्शनात्तस्य देवस्य न विघ्नैः पीड्यते नरः ।। ३८ ।।\nमासेमासे चतुर्थ्यां यो गणेशं पूजयेद्द्विज ।।\nन तस्य विघ्नं जायेत इह लोके परत्र च ।। ३९ ।।\nस्वेदबिंदुरथो तस्य ललाटादपतद्भुवि ।।\nतस्मादंगारको जातो रक्तमाल्यानुलेपनः ।। 5.1.37.४० ।।\nआवन्त्ये विषये जातो लोहितांगो धरासुतः ।।\nअंगारकस्तु रक्ताक्षो महादेवसुतस्तथा ।। ४१ ।।\nनामभिर्ब्रह्मणा स्तुत्वा ग्रहमध्येऽधिरोपितः ।।\nतत्र तीर्थमथोत्पन्नमंगारेश्वरमुत्तमम् ।। ४२ ।।\nब्रह्मणा स्थापितं लिंगं गणगंधर्वसेवितम् ।।\nशुचिस्तत्र च यः स्नाति नरो ह्यंगारवासरे ।। ४३ ।।\nदृष्ट्वांगारेश्वरं सोथ मुच्यते सर्वपातकैः ।।\nचतुर्थ्यां मंगलदिने नक्ते चार्घ्यं निवेदयेत् ।। ४४ ।।\nयावत्पूर्णाश्चतस्रः स्युस्तावत्कार्याः प्रयत्नतः ।।\nपञ्च वै करकाः कार्यास्ताम्रपात्रेण संयुताः ।। ४५ ।।\nगुडपीठमयाः कार्या रक्तवस्त्रसमन्विताः ।।\nरक्तचंदनसंयुक्ता रक्तपुष्पैश्च पूजिताः ।। ४६ ।।\nतिलतण्डुलसंपूर्णमेकं तत्रैव कारयेत् ।।\nद्वितीयं लड्डुकैश्चैव तृतीयं पयसा तथा ।। ४७ ।।\nउत्तरीभिश्चतुर्थं च पञ्चमं मूलकैस्तथा ।।\nकृत्वा ह्येवं विधानेन मंत्रेणार्घ्यं निवेदयेत् ।। ४८ ।।\nकुजाय लोहितांगाय ग्रहमघ्यस्थिताय च ।।\nकार्तिकेयानुरूपाय सुरूपाय नमो नमः ।।४९।।\nशिवललाटसंभूत धरणीगर्भसंभव ।।\nरूपार्थं त्वां प्रपन्नोस्मि गृहाणार्घ्यं नमोऽस्तु ते ।।5.1.37.५०।।\nज्वलितांगारवर्णाभ स्निग्धविद्रुमभा सुर ।।\nपुत्रार्थी त्वां प्रपन्नोस्मि गृहाणार्घ्यं धरात्मज ।। ५१ ।।\nआवन्त्यमण्डले जातो धरण्यां च शिवेन वै ।।\nपुत्रं देहि धनं देहि यशो देहि नमोऽस्तु ते ।। ५२ ।।\nएवं संपूजितो भौमश्चतुर्थ्यां मुनिसत्तम ।।\nभुक्त्वा भोगांस्तथा पुत्रान्प्राप्य वै क्षितिमंडले ।। ५३ ।।\nमृतः स्वर्गमवाप्नोति यावदिन्द्राश्चतुर्दश ।। ५४ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डेऽवन्तीक्षेत्रमाहात्म्येऽङ्गारकीचतुर्थी व्रतमाहात्म्यवर्णनंनाम सप्तत्रिंशोऽध्यायः ।। ३७ ।। ।। छ ।।"
  }
]
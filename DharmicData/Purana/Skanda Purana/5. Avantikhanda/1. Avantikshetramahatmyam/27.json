[
  {
    "text": "।। सनत्कुमार उवाच ।। ।।\nयोऽवंत्यामंकपादाख्ये पश्येद्रामजनार्दनौ ।।\nययोर्दर्शनमात्रेण यमलोकं न पश्यति ।। १ ।।\n।। व्यास उवाच ।। ।।\nकथं तावंकपादाख्ये यातावत्र महामुने ।।\nन पश्येद्यमलोकं स यद्यपि ब्रह्महा भवेत् ।। २ ।।\n।। सनत्कुमार उवाच ।। ।।\nभारावतारणार्थाय देवौ रामजनार्दनौ ।।\nअवतीर्णौ यदोर्वंशे दिव्यरूपौ महाद्युतौ ।। ३ ।।\nकंसं हत्वा सचाणूरमुग्रसेनं नराधिपम् ।।\nअभिषिच्य स्वयं राज्ये यदुसिंह उवाच तम् ।। ४ ।।\nकिं कार्यं ते मया ब्रूहि कर्तव्यं ते सुते हते ।।\nएवमुक्तः स राजा वां उग्रसेनोऽब्रवीदिदम्।। ५ ।।\nसर्वं संपत्स्यते कृष्ण भवतो हि न दुर्लभम् ।।\nविज्ञाताखिलविज्ञानौ भवितारावुभावपि ।। ६ ।।\nगच्छेतमुज्जयिन्यां वै कृतविद्यौ भविष्यथ।।\nततः सांदीपनिं विप्रं जग्मतू रामकेशवौ।।७।।\nकण्ठस्थांश्चक्रतुर्वेदानाचारमखिलं च तौ।।\nसरहस्यं धनुर्वेदं ससंहारं तथैव च ।।८।।\nअहोरात्रैश्चतुःषष्ट्या तदद्भुतमभूद्द्विज ।।\nसांदीपनिरसंभाव्यं तयोः कर्मातिमानुषम् ।। ९ ।।\nविचिंत्य तौ तदा मेने प्राप्तौ चंद्र दिवाकरौ।।\nततः किंचित्स नोवाच स्नातुं तीर्थमथाययौ ।।5.1.27.१०।।\nशिष्यैस्तु सहितो विप्रो महाकालवनेऽविशत् ।।\nशिष्यैः सह प्रविष्टौ द्वौ तदा तौ रामकेशवौ।११।।\nवन्दमानौ महाकालं स तं केशवमव्रवीत्।।\nत्वया नाथेन देवानां मानुष्यत्वे हि तिष्ठता ।। १२।।\nसुखमासीच्च साधूनामज्ञानानां च सर्वदा ।।\nजने पीडाकरा ये तु सदा वा बलदर्पिताः ।।१३।।\nयुवाभ्यां ते हताः सर्वे कंसप्रमुखतो नृपाः ।\nमुनिसिद्धसुरादीनां स्थितिः कार्या त्वयाऽनघ ।।१४।।\nकरिष्यामि तमित्युक्त्वा स नमस्य ततो ययौ ।।\nदृष्ट्वा सांदीपनिं शिष्या ऊचुरेवं दिनेदिने ।। १५ ।।\nकस्य न श्रद्दधे तेषां वचस्त्वत्यद्भुतं यतः ।।\nस्वयं ययौ ततो द्रष्टुमाश्चर्यं शिष्यभाषितम् ।। १६ ।।\nततस्तत्रोत्थितः शब्दः संश्लेषे च तथा तयोः।।\nतावागतौ गृहं तत्र गुरुर्वचनमब्रवीत् ।। १७ ।।\nन वै ज्ञातौ मया वीरौ यदुवृष्णिकुलोद्भवौ ।।\nततः सांदीपनिं कृष्णः कृतकृत्योऽब्रवीद्वचः ।। १८ ।।\nगुर्वर्थं किं ददामीति सह रामेण हर्षितः ।।\nतच्छुत्वा वचनं हृद्यं गुरुः प्रोवाच हर्षितः ।। १९ ।।\nपुत्रमिच्छाम्यहं त्वत्तो यो मृतो लवणांभसि ।।\nपुत्र एको हि मे जातः स चापि तिमिना हृतः ।। 5.1.27.२० ।।\nप्रभासे तीर्थयात्रायां त्वमेव तमिहानय ।।\nतथेति चाब्रवीत्कृष्णो रामस्यानुमते गतः ।। २१ ।।\nतं समुद्र उवाचेदं दैत्यः पंचजनो महान्।।\nतिमि रूपेण तं बालं ग्रस्तवान्मयि संस्थितः ।। २२ ।।\nततः पंचजनं हत्वा ग्राहरूपं महाबलम् ।।\nतन्मध्यस्थं च जग्राह शंखं ग्रस्तो हि यः पुरा ।। २३ ।।\nजलेश्वरगृहात्तेन ग्राहेणातीव लीलया ।।\nतस्योदरे यदा बालं नाप्तवांस्तु जनार्दनः ।। २४ ।।\nयमालयगतं मत्वा तदा वरुणमब्रवीत् ।।\nभगवान्यादसामीश रथो मे दीयतां महान्।।२५।।\nपुराजिरे हता दैत्या दानवा बलदर्पिताः।।\nमया येन रथेनाद्य मह्यं स दीयतां रथः।।२६।।\nन्यासभूतो रथो यस्ते विधृतो निहतारिणा।।\nमया धर्मं पुरस्कृ्त्य स दीयतामपांपते।।२७।।\nयेनाहवे प्रेतराजं जित्वा पश्यामि बालकम्।।\nएतच्छ्रुत्वा प्रहृष्टात्मा ज्ञात्वा कार्यार्थिनं हरिम् ।।\nददौ तं रथमक्षोभ्यं रणे तस्मै सुरासुरैः ।। २८ ।।\nततो हरिः समालोक्य रथं रत्नपरिष्कृतम् ।।\nद्वीपिचर्मपरीधानं वैयाघ्रपरिवारितम् ।। २९ ।।\nनाना चित्रविचित्रांगं गरुडध्वजराजितम् ।।\nसंयुक्तं शैब्यसुग्रीवपुष्पदंतबलाहकैः ।। 5.1.27.३० ।।\nअजेयं देवदेवेंद्रदानवासुरराक्षसैः ।।\nअनेकायुधसंपूर्णं मणिविद्रुमभूषितम् ।।३१।।\nसहस्रसूर्यप्रतिमं चारुवक्त्रचतुर्युगम्।।\nकिंकिणीशतशोभाढ्यं घंटाचामरचं द्रिकम् ।। ३२ ।।\nसंवर्ताकारविषमं खगेंद्रवरकेतनम् ।।\nदृष्ट्वा कृष्णः सरामस्तु मुमुदे वीतविस्मयात् ।। ३३ ।।\nप्रदक्षिणमुपाकृत्य देवताभ्यः प्रणम्य च ।।\nआरुरोह रथं विष्णुर्विमानं साग्रयोजनम् ।। ३४ ।।\nततो जगाम त्वरितो जनार्दनो जगन्निवासो यमलोकमाश्रिताम् ।।\nदिशं सहस्रैः किरणै र्वृतां पुरीं दध्मौ च शंखं परिगृह्य चाच्युतः ।। ३५ ।।\nतत्र प्रध्यापयामास शंखं शार्ङ्गधनुर्धरः ।।\nतेन शब्देन वित्रस्ताः कृतांतालयवासिनः ।।। ३६ ।।\nनरकांतर्गता मर्त्याः पापाचारपरायणाः ।।\nसुखमापुः प्रसन्नाश्च वह्नयः कृष्णदर्शनात् ।। ३७।।\nशस्त्राणि कुंठतां प्रापुर्यंत्राणि विविधानि च ।।\nविदीर्णानि तदा चासुर्देवदेवस्य दर्शनात् ।। ३८ ।।\nअसिपत्रवनंनाम शीर्णपर्णमजायत ।।\nरौरवनाम नरकमभैरवमभूत्तदा ।। ३९ ।।\nअभैरवं भैरवाख्यं कुंभीपाकमवाचिकम् ।।\nशृंगाटं शृंगसदृशं लोहसूच्यप्यसूचिका ।। 5.1.27.४० ।।\nदुस्तरा सुतरा जाता नदी वैतरणी नृणाम् ।।\nनरकांते तदा जाते गते विश्वेश्वरे विभौ । ४१ ।।\nपापक्षयात्ततः सर्वे ते मुक्ता नारका नराः ।।\nपदमव्ययमासाद्य दृष्ट्वा विष्णुं तमोऽपहम् ।। ४२ ।।\nविमानेषु सहस्रेषु ह्यारूढास्ते समंततः ।।\nसमीक्ष्य पुंडरीकाक्षं मुक्तास्ते सर्वपातकात् ।। ४३ ।।\nततः शून्यं मुने जातं सर्वं निरयमंडलम् ।।\nदर्शनात्तस्य देवस्य विष्णोर्विश्वस्वरूपिणः ।। ४४ ।।\nततो दूताः कृतांतस्य कृष्णं च युद्धकारिणम् ।।\nवारयामासुरत्युग्रा विशंतं नरकान्प्रति ।। ४५ ।। ।।\n।। किंकरा ऊचुः ।। ।।\nमा वीरानेन मार्गेण रथमानय मानवन् ।।\nप्रयांत्यधोगतिं पापात्परस्त्रीस्वापहारकाः ।। ४६ ।।\nयमादिष्टा नराः पापा येऽमोच्या वर्षकोटिभिः ।।\nदृष्ट्वा त एव सद्यस्त्वां गताः स्वर्गमपावृताः ।। ४७ ।।\nएतच्छ्रुत्वा वचस्तेषां कृपया पीडितो भृशम् ।।\nपुनः प्रोवाच मधुहा मोक्षायाहमुपागतः ।। ४८ ।।\nसर्वेषां स्वर्गदाताहं यमलोकनिवारकः ।।\nअंजसा यमराड्दूता यमायाख्यात मे वचः ।। ४९ ।।\nएतच्छ्रुत्वा वचो दूताः सत्वरा यममागताः ।।\nसर्वमाचक्षिरे वृत्तं यथा नारकमोक्षणम् ।। 5.1.27.५० ।।\nततो यमो रुषाविष्टः प्राह तान्यमकिंकरान् ।।\nयः कश्चिदागतो मर्त्यो मर्यादाभेदकृन्नरः ।। ५१ ।।\nतं गत्वा वारयध्वं वै गृहीत्वानीयतामिति ।।\nअयं नरांतको यातु किंकरः सह किंकरैः ।। ५२ ।।\nएवमुक्तो यमेनाथ किंकरः स नरांतकः ।।\nगत्वा तं वारयामास वाग्भिरुग्राभिरच्युतम् ।। ५३ ।।\nयदा न वारितस्तस्थौ तदा क्रुद्धो नरांतकः ।।\nतदा शरैरतीवोग्रैस्ताडितस्तेन केशवः ।। ५४ ।।\nबलदेवोपि समरे ताडितो विविधैः शरैः ।।\nतावुभौ ताडितौ घोरैः समंताद्यमकिंकरैः ।। ५५ ।।\nआदाय धनुषी दिव्ये जघ्नतुर्यमकिंकरान्।।\nबाणैरनेकसाहस्रैः क्रुद्धौ रामजनादर्नौ ।। ५६ ।।\nनरांतकोऽपि समरे बलेन बलिनार्दितः ।।\nपपात गदया भिन्नो मूर्ध्नि निर्यातलोचनः ।। ५७ ।।\nततो नरांतके वीरे पतिते यमकिंकरे ।।\nकिंकराणामभूत्सैन्यमार्तं रणपराङ्मुखम् ।। ५८ ।।\nरामकृष्णाभ्यां ते दूता हन्यमाना भयातुराः ।।\nयमाय कथयामासुर्नरांतकस्तु पातितः ।। ५९ ।।\nततो यमो ययौ क्रुद्धः समंतात्किंकरैर्वृतः ।।\nप्राह ततो यमः क्रुद्धो नो जितोहं पुरा परैः  ।।5.1.27.६० ।।\nततो वादित्रनिर्घोषैस्तुमुलानकगोमुखैः ।।\nनानाडमरुकैश्चैव चित्रगुप्तैश्च गच्छति ।। ६१ ।।\nदेवा विद्याधराः सिद्धा दृष्ट्वा यांतं महाबलम् ।।\nकृतांतस्य रणेऽक्षोभ्यं कामपालं जगत्पतिम् ।। ६२ ।।\nततस्ते किंकराः सर्वे चित्रगुप्तेन नोदिताः।।\nरथमावृत्य बाणौघैः प्रविव्यधुः समंततः ।। ६३ ।।\nबलं च केशवं संख्ये जघ्नतुस्तावुभावपि ।।\nरणे च विविधैर्बाणैश्चित्रगुप्तस्य पश्यतः ।। ६४ ।।\nविदार्य च सहस्राणि किंकराणां समंततः ।।\nकृतांतानीकिनीमध्ये कृतांत इव केशवः ।।\nचचार रणदुर्धर्षः कामपालेन पालितः ।। ६५ ।।\nततश्चित्रगुप्तो रणे किंकराद्यं विदीर्णं निरीक्ष्यार्तनादं चकार ।। ६६ ।।\nशरैः पंचभिः कृष्णमायांतमाजौ जघानाष्टभिर्वक्त्रदेशे स भिन्नः ।।\nशरार्तो रथोपस्थ आसीत्तदार्तस्तमालोक्य भिन्नं रणे नष्टसंज्ञम् ।। ६७ ।।\nरथं स्वं समादाय यातः कृतांतस्ततश्चित्रगुप्ते शरार्ते प्रसुप्ते ।।\nरणे कीर्तिलुप्ते भयक्षोभयुक्तः स्वसैन्यैश्च युक्तो भयार्तो निषण्णः ।। ६८ ।।\nप्रधानाश्च भग्ना विचित्राश्च भग्रास्ततश्चित्रगुप्तं निशम्याथ भग्नम् ।।\nस कालस्तमायांतमालोक्य दूराद्वरसैन्यमादाय देवारि शत्रुम् ।। ६९ ।।\nविनाशाय युध्यद्युगांते प्रजानां यथा वाडवो ज्वालवृद्धः प्रवृत्तः ।।\nतमायांतमालोक्य कालं करालं शरैरावृणोदंतकं कालकल्पैः ।। 5.1.27.७० ।।\nस कालः करालं समादाय दंडं मुमोचाच्युते पश्यतां देवतानाम् ।।\nततः कालदंडः प्रजानां विनाशो हरेः संनिकाशं समभ्याजगाम ।। ७१ ।।\nततो देवगंधर्वयक्षा मुनींद्राः परं विस्मयं प्रापुरावीक्ष्य रामम् ।।\nज्वलंतं च जग्राह कालस्य दंडं स रामो वरलीलयाऽनंतमूर्तिः ।। ७२ ।।\nगृहीते बलेनाहवे कालदंडे मोक्तुकामे पुनः कालनाशाय वै।\nतूर्णमभ्येत्य तत्रांतरे रणे वारयामास कृष्णं तदा।।७३।।\nमा मुंचेत्यब्रवीद्वेधाः कालं कालायुधं बल।।\nत्वया बलवता वीर चराचरधरा धरा।।७४।।\nधार्यते शिरसा देव संसारे नास्ति ते समः ।।\nत्वया विश्वपतिर्विष्णुरुत्संगेन सदोह्यते।।\nकोऽन्योस्ति त्वत्समो राम यो जगद्दहने क्षमः ।।\nजगत्स्रष्टा जगद्गोप्ता जगद्धर्ता जगत्पतिः ।।७६।।\nपाल्यते यत्त्वया सोपि विष्णुर्विश्वैकनायकः ।।\nकस्ते स्तुतिकरोऽस्तीह को गुणान्वक्तुमर्हति ।। ७७ ।।\nततो वयं त्वदंकस्थविष्णुनाभिभवा यतः ।।\nइत्युक्त्वा बलदेवं च वासुदेवं पुनर्वचः ।। ७८ ।।\nउवाच चतुरास्यस्तु स्तुतिश्च वृतः सुरैः ।।\nकृष्णकृष्ण करालस्य कालस्यास्य कृपां कुरु ।। ७९ ।।\nयतो भवंतमायांतं विष्णुं विश्वैकनायकम् ।।\nवेत्ति नायं जगन्नाथं नरकार्णवतारकम् ।। 5.1.27.८० ।।\nत्वया वै भगवन्पूर्वं यमः संस्थापितः पदे ।।\nनृणां दुष्कृतकर्तॄणां नरकाय यमः प्रभो ।। ८१ ।।\nतस्मादस्य जगन्नाथ क्षम्यतां पुरुषोत्तम ।।\nविभो कृपां कुरुष्वास्य ब्रूहि यत्ते विवक्षितम् ।। ८२ ।।\nएतच्छुत्वाऽब्रवीत्कृष्णो धातः शृणु गुरोर्मम ।।\nसांदीपनेः समानीतः सुतस्तेनागताविह ।। ८३ ।।\nसमर्प्यतां गुरुश्रेष्ठ श्रेष्ठाय गुरुदक्षिणा ।।\nआवाभ्यां वै प्रतिज्ञातो तस्मात्सा पाल्यतां विभो ।। ८४ ।।\nएतत्पितामहः श्रुत्वा यमं समरनिर्जितम् ।।\nसमाहूयाब्रवीद्विष्णुर्यद्ब्रवीति कुरुष्व तत् ।। ८५ ।।\nतच्छ्रुत्वा धर्मराजस्तु विरंचिमिदमब्रवीत् ।।\nभगवन्विश्वकृल्लोके नैष मार्गस्त्वया कृतः ।। ८६ ।।\nयमलोकमनुप्राप्य कायहीनः शरीरवान् ।।\nयत्कायरहितो याति नैतदत्र प्रपद्यते ।। ८७ ।।\nतच्छुत्वा हि पुनर्ब्रह्मा विश्वस्यास्य विभुः स्वयम् ।।\nविश्वकृद्विश्वहद्यस्माद्यदिच्छति करोतु तत् ।। ८८ ।।\nतस्मादर्पय पुत्रं त्वं मुनेः सांदीपनेश्च यः ।।\nनरके यं पुनः कृत्वा तं चानय महामते ।। ८९ ।।\nतच्छुत्वा धर्मराजस्तु पुत्रं सांदीपनेस्तथा ।।\nससर्ज बाल रूपं च तदात्मानं तदुद्भवम् ।। 5.1.27.९० ।।\nअर्पयामास कृष्णस्य बालं रूपसमन्वितम् ।।\nस सर्वदेवतानां च तदद्भुतमिवाभवत् ।। ९१ ।।\nततः प्राप्य गुरोः पुत्रं प्रभुः प्रीतः प्रजापतिम् ।।\nप्राह प्राप्तो मया ब्रह्मन्स्वरूपो द्विजदारकः ।। ९२ ।।\n।। श्रीकृष्ण उवाच ।। ।।\nअद्यप्रभृति लोकेश देशे मच्चरणां किते ।।\nअवंत्यामंकपादाख्ये मृता नेक्षंति ते यमम् ।। ९३ ।।\nमहाकालपुरे देवमाद्यं वै पुरुषोत्तमम् ।।\nविश्वरूपं च गोविंदं शंखोद्धारं च केश वम् ।। ९४ ।।\nये पश्यंति कुशस्थल्यामेतेषां मूर्तिपंचकम् ।।\nते नरा न गमिष्यंति विरंचे निरयं क्वचित् ।। ९५ ।।\nतथैवागमनादत्र मम रामस्य ना रकाः ।।\nविमुक्तास्ते त्वघाद्घोरात्प्राप्नुवंत्वखिला दिवम् ।। ९६ ।।\nइत्युक्ते वचने वेधाः प्रोवाच प्रीतिमान्हरिम् ।।\nयत्त्वयोक्तं वचः कृष्ण तदस्तु सकलं सदा ।। ९७ ।।\nये च त्वामादिपुरुषं प्रथमं पुरुषोत्तमम् ।।\nप्रणम्य पश्चाद्रक्ष्यंति स्नात्वा शिवसरस्यपि ।। ९८ ।।\nअधोज्वालं महाकालं सोऽश्वमेधफलं लभेत् ।।\nएवमुक्तो हरिः पुत्रमादाय बलिना सह ।। ९९ ।।\nसंमान्य वेधसं कालं समारोहद्रथं ततः ।।\nशंखमापूरयामास कृतकार्यो जनार्दनः ।। 5.1.27.१०० ।।\nमोक्षाय निरयस्थानां नृणां वै पापकर्मणाम् ।।\nततस्ते शंखशब्देन स्मरणेनाच्युतस्य च ।। १ ।।\nदिव्यान्विमानानारुह्य दिवमेवाखिला गताः ।।\nशून्यं तन्मंडलं जातं नारायणसमागमे ।। २ ।।\nकालोऽपि दंडमासाद्य बलदेवात्पुनः पुरम् ।।\nप्रविवेश ततो धाता तत्रैवांतरधीयत ।। ३ ।।\nकृष्णोपि बलवान्धीरः प्राप्त उज्जयिनीं पुरीम् ।।\nबलदेवसहायस्तु सत्वरेणाशुगामिना ।। ४ ।।\nततः सांदीपनेः पुत्रमर्पयामास केशिहा ।।\nगुरवे यत्प्रतिज्ञातं स तस्मादनृणोऽभवत् ।। ५ ।।\nएवं सांदीपनिः पुत्रं दृष्ट्वा च पुनरागतम् ।।\nनागरास्तत्र राजा च विस्मयं परमं ययुः ।। ६ ।।\nतौ वीरावर्चयामासुर्मत्वा देवोत्तमोत्तमौ ।।\nसांदीपनिरुवाचेदं तौ च रामजनार्दनौ ।। ७ ।।\nइह स्थास्यति वां कीर्तिर्यावदाभूतसंप्लवम् ।।\nस्थाने मदीय एतस्मिंस्तिष्ठंतौ यदुनंदनौ ।।८।।\nन विज्ञातौ मया वीरौ यदुवृष्णिकुलोद्भवौ ।।\nनरनारायणौ देवौ देवकार्यार्थमागतौ ।।९।।\nनाल्पमृत्युर्भवेत्तस्य न व्याधिर्न च दुर्गतिः ।।\nप्राप्य ह्यत्र च यः स्नाति स्वर्गलोके स मोदते ।।5.1.27.११०।।\nशंखिनं विश्वरूपं च गोविदं चक्रिणं तथा ।।\nचत्वारि विष्णुक्षेत्राणि अंकपादस्तु पंचमः ।। ११ ।।\nएषां यात्रां प्रवक्ष्यामि यथा कार्या मनीषिभिः ।।\nमंदाकिन्यां कृतस्नानो दृष्ट्वा रामजनार्दनौ ।। १२ ।।\nशंखोद्धारे ततः स्नात्वा प्रपश्येद्बलकेशवौ ।।\nस्नानं कृत्वा ततः कुंडे गोविंदं च समर्चयेत ।। १३ ।।\nचक्रिणं च ततो दृष्ट्वा देवदेवं च शंखिनम् ।।\nअंकपादौ ततो दृष्ट्वा विश्वरूपं ततो व्रजेत् ।। १४ ।।\nतस्याग्रतः करीकुंडे स्नानं कृत्वा यथाविधि ।।\nपुनस्तेन प्रकारेण प्रपश्येद्बलकेशवौ ।। १५ ।।\nस्नानं कृत्वा ततः कुंडे गोविंदं च समर्चयेत् ।।\nतथैव चक्रिहलिनौ दृष्ट्वा तं केशवं व्रजेत् ।। १६ ।।\nशिप्रांभसि नरः स्नात्वा भक्त्या संपूज्य केशवम् ।।\nपरावृत्यांकपादे तु तां रात्रिं गमयेच्छुचिः ।। १७ ।।\nप्रातर्वै भोजयेत्तत्र पंच विप्रांश्च सुव्रतान् ।।\nगोदक्षिणां शंखिने तु विश्वरूपाय वै हयम् ।। १८ ।।\nगोविंदाय गजं दद्यात्सर्वं दद्याच्च केशवे ।।\nउपोष्य द्वादशीं विप्र योंऽकपादं समर्चयेत् ।। १९ ।।\nगंधपुष्पैश्च धूपैश्च नैवेद्यैर्विविधैस्तथा ।।\nश्राद्धं यः कुरुते सर्वं तस्य पुण्यफलं शृणु ।। 5.1.27.१२० ।।\nकुलानां शतमुद्धृत्य विमानैः सर्वकामिकैः ।।\nगीतनृत्यादिभोगैश्च वैकुंठे सुचिरं वसेत् ।। २१ ।।\nपुनर्लोक मिमं प्राप्य पवित्रे जायते कुले ।।\nप्राप्नोत्यनंतसंतानं विष्णुलोकं पुनर्व्रजेत् ।।१२२।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्सयखण्डेऽवंतीक्षेत्रमाहात्म्येंऽकपादमाहात्म्यवर्णनं नाम सप्तविंशोऽध्यायः ।।२७।। ।। छ ।।"
  }
]
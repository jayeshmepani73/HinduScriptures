[
  {
    "text": "।। सनत्कुमार उवाच ।। ।।\nछिन्ने वक्त्रे ततो ब्रह्मा क्रोधेन तमसा वृतः ।।\nललाटे स्वदमुत्पन्नं गृहीत्वाऽताडयद्भुवि ।। १ ।।\nतत्स्वेदात्कुंडली जज्ञे सधनुः समहेषुधिः ।।\nसहस्रकवचो वीरः किं करोमीत्युवाच ह ।। २ ।।\nतमुवाच विरंचिस्तु दर्शयन्रुद्रमोजसा ।।\nवध्यतामेष दुर्बुद्धिर्जायते न यथा पुनः ।। ३ ।।\nब्रह्मणो वचनं श्रुत्वा धनुरुद्यम्य पृष्ठतः ।।\nस प्रतस्थे महेशस्य बाणहस्तोऽतिरोषभृत् ।। ४ ।।\nस दृष्ट्वा पुरुषं चोग्रमगमद्विस्मितो भवः ।।\nदिव्यबाणधनुर्हस्तं वेगविक्रांतगामिनम् ।। ५ ।।\nमया न वध्योऽतिबलः सखा विष्णोर्भविष्यति ।।\nअनुग्राह्यो ह्यहं तेन सख्यार्थं तपसि स्थितः ।। ६ ।।\nचिंतयन्नित्थमीशोऽपि विष्णोराश्रममभ्यगात् ।।\nहुंकारध्वनिना ब्रह्मन्मोहयित्वा ततो नरम् ।। ७ ।।\nप्रपात्य च तदा हृष्टः क्रीडां कुर्वञ्जगत्स्थितौ ।।\nयत्र नारायणः श्रीमांस्तपस्तेपे प्रतापवान् ।। ८ ।।\nअदृश्यः सर्वभूतानां विश्वात्मा विश्वसृग्विभुः ।।\nतत्र प्राप्तो विरूपाक्षो ददर्श मधुसूदनम् ।। ९ ।।\nएकांगुष्ठस्थितं भूमौ तपोऽत्यंतमनातुरम् ।।\nयुगांतार्कसहस्रस्य तेजसा वृतमद्भुतम् ।। 5.1.3.१० ।।\nपुण्या धारसमायुक्तं पुराणपुरुषोत्तमम् ।।\nदृष्ट्वा नारायणं देवं भिक्षां देहीत्युवाच ह ।। ११ ।।\nकपालं दर्शयित्वाग्रे ज्वलज्ज्वलनसोत्कटम् ।।\nकपालपाणिं संप्रेक्ष्य रुद्रं विष्णुरचिंतयत् ।। १२ ।।\nकोऽन्यो योग्यो भवेद्भिक्षुर्भिक्षादानस्य सांप्रतम् ।।\nयोग्योऽयमिति संकल्प्य दक्षिणं भुजमर्पयत् ।। १३ ।।\nतं बिभेदांतर्गतज्ञः शूलेन शशिशेखरः ।।\nततः प्रवाह उत्पन्नः शोणितस्य विभोर्भुजात् ।। १४ ।।\nजांबूनदरसाकारा वह्निज्वालेव निर्मला ।।\nनिष्पपात कपालांते शंभुना संप्रतीच्छिता ।। १५ ।।\nऋज्वी वेगवती शिप्रा दीधितीवांबरे रवेः ।।\nपंचाशद्योजना दीर्घा विस्तारे दशयोजना ।। १६ ।।\nदिव्यं वर्षसहस्रं सा समुवाह हरेर्भुजात् ।।\nकियंतं कालमीशो हि भिक्षां जग्राह भावितः ।। १७ ।।\nदत्तां नारायणेनाथ सत्पात्रे पात्र उत्तमे ।।\nततो नारायणः प्राह हरं परमिदं वचः ।। १८ ।।\nसंपूर्णं तव पात्रं हि ततो वै परमेश्वरः ।।\nसतोयांबुदनिर्घोषं श्रुत्वा वाक्यं हरेर्हरः ।। १९ ।।\nशशिसूर्याग्नि नयनः शशिशेखरशोभितः ।।\nकपाले दृष्टिमावेश्य त्रिनेत्रैश्च जनार्दनम् ।। 5.1.3.२० ।।\nअंगुल्या घटयन्प्राह कपालं चातिपूरितम् ।।\nश्रुत्वा हरिरिदं वाक्यं रक्तधारां समाहरत् ।। २१ ।।\nपार्श्वतोथ हरेरीशः स्वांगुल्या रुधिरं तदा ।।\nदिव्यं वर्षसहस्रं च दृष्टिपातं ममंथ वै ।। २२ ।।\nमथ्यमाने ततो रक्ते कललं बुद्बुदं क्रमात् ।।\nबभूव च ततः पश्चात्किरीटी सशरासनः ।। २३ ।।\nसहस्रबाहू रक्ताक्षो धनुर्ज्यां संस्पृशन्मुहुः ।।\nबभूव तूणीरगलो वृषस्कंधोंऽगुलित्रवान् ।। २४ ।।\nपुरुषोऽर्जुनसंकाशः कपाले संप्रकाशयन् ।।\nतं दृष्ट्वा भगवान्विष्णुः प्राह रुद्रमिदं वचः ।। २५ ।।\nकपाले भगवन्कोऽयं प्रादुर्भूतोऽभवन्नरः ।।\nउक्तिं श्रुत्वा हरेरीशस्तमुवाच हरे शृणु ।। २६ ।।\nनरो नामेति पुरुषः परमास्त्रविदांवरः ।।\nयस्त्वयोक्तो नर इति नरस्तस्माद्भ विष्यति ।। २७ ।।\nनरनारायणौ चोभौ युगे ख्यातौ भविष्यतः ।।\nसंग्रामे देवकार्येषु लोकानां परिपालने ।। २८ ।।\nएष नारायण सखा नरस्तव भविष्यति ।।\nतव एकाकिनः संख्ये तपसश्च महामुनिः ।। २९ ।।\nविज्ञानस्य परीक्षायै तेजो लोके भविष्यति ।।\nतेजोधिकमिदं दिव्यं ब्रह्मणः पंचमं शिरः ।। 5.1.3.३० ।।\nतेजसा ब्रह्मणो दीप्तो भुजस्य तव शोणितात् ।।\nमम दृष्टिनिपाताच्च त्रीणि तेजांसि यान्यतः ।। ३१ ।।\nतत्संयोगात्समुत्पन्नः शत्रूनुद्वेजयिष्यति ।।\nअवध्या ये भविष्यंति दुर्जयास्तव चापरे ।। ३२ ।।\nशक्रस्य चामरारीणां तेषामेव भयंकरः ।।\nएवमुक्तवतः शंभोर्विस्मितस्तस्य तेजसा ।। ३३ ।।\nहरिरपि स तत्रैव तुष्टाव हरकेशवौ ।।\nनमो हर हरे तुभ्यं नमः शंकर विष्णवे ।। ३४ ।।\nनमस्ते शूलहस्ताय नमस्ते खङ्गपा णये ।।\nनमोनमस्ते मेध्याय हृषीकेश नमोऽस्तु ते ।। ३५ ।।\nनमोऽस्तु वाचां पतये श्रीधराय नमोनमः ।।\nएवं स्तुवन्तं तं भक्त्या कृतांजलि पुटं नरम्।। ३६ ।।\nतथैवांजलिसंबद्धं गृहीत्वाशु करद्वयम्।।\nउद्धृत्याथ कपालात्तु  पुनर्वचनमब्रवीत् ।। ३७ ।।\nय एव पुरुषो रौद्रो ब्रह्मणः स्वेदसं भवः ।।\nमम हुंकारशब्देन मोहनिद्रामुपागतः ।। ३८ ।।\nनिबोध तं च त्वरितमित्युक्त्वांतर्हितो हरः ।।\nनारायणस्य प्रत्यक्षं बोधयित्वा द्रुतं हि तम्।। ३९ ।।\nवामपादेन हत्वा च समुत्तस्थौ नरो रुषा ।।\nतयोर्युद्धं समभवत्स्वेदरक्तजयोर्महत् ।। 5.1.3.४० ।।\nविस्फारितधनुःशब्दैर्नादिताशेषभूत लम्।।\nकवचं स्वेदजस्यैकं रक्तजस्य तथा भुजौ ।।४१।।\nएवं समेन वै युद्धं दिव्यं जातं तु भूतले ।।\nत्रिवर्षोनानि वर्षाणां शतानि दश सुद्विज।।४२।।\nयुध्यतो समतीतानि स्वेदरक्तजयोर्मुने ।।\nरक्तजो द्विभुजो दृष्ट्वा कवचैकेन स्वेदजम् ।। ४३ ।।\nबिभेद बाणवेगेन ब्रह्मणस्तं नरं परम् ।।\nससंभ्रममु वाचेदं ब्रह्माणं मधुसूदनः ।। ४४ ।।\nमन्नरेणोच्छ्रितो ब्रह्मंस्त्वदीयो विनिपातितः ।।\nश्रुत्वा तदाकुलो ब्रह्मा बभाषे मधुसूदनम् ।। ४५ ।।\nहरेऽन्यजन्मनि नरो मदीयो यदि हीयते ।।\nतेन तुष्टेन संप्रोक्तं हरिणैवं भविष्यति ।। ४६ ।।\nकृत्वा तयो रणमपि निवार्य तावुवाच ह ।।\nअथान्यजन्मनि नरो मदीयो भविता कलौ ।। ४७ ।।\nततो महारणे जाते तत्राहं योजयामि तम् ।।\nविष्णुनाथ समाहूय महेश्वरसुरेश्वरौ ।। ४८ ।।\nउक्ताविमौ नरौ रुद्रौ पालनीयौ स्वशक्तितः ।।\nस्वेदजातासृग्जातौ तु स्वकीयांशौ धरातले ।।\nस्वांशभूतौ द्वापरांते नियोज्यौ भूतले त्वया ।। ४९ ।।\nततोऽब्रवीत्तदा विष्णुं सुरेशो दुःखितं वचः ।। 5.1.3.५० ।।\nअस्मिन्मन्वंतरे देव त्रेतायुगं तदा यदा ।।\nत्वद्रूपेणेह महता सूर्यपुत्रहितार्थिना ।।\nवालीनाम महाबाहुः सुग्रीवार्थे निपातितः ।। ५१ ।।\nतेन दुःखेन तप्तोऽहं नाहं गृह्णामि ते नरम् ।।\nअगृह्णमानं देवेशं कारणांतरवादिनम् ।। ५२ ।।\nविष्णुः प्रोवाच मघवन्भुवो भारावतारणे।।\nअवतारं करिष्यामि मर्त्यलोकेऽप्यहं विभो।।५३।।\nततो हृष्टोऽभवच्छक्रो विष्णुवाक्येन तेन वै।।\nप्रतिगृह्य नरं हृष्टः सत्यमस्तु वचस्तव ।। ५४ ।।\nइत्युक्त्वा तु रवीन्द्रौ स प्रेषयित्वा च तौ पुनः ।।\nगत्वा च पुण्डरीकाक्षो ब्रह्माणं ब्रह्मवेश्मनि ।। ५५ ।।\nकृतं जुगुप्सितं कर्म ब्रह्मन्नीशं जिघांसता ।।\nयत्त्वया देवदेवेश पुमान्कोपेन भाषितः ।। ५६ ।।\nशुद्ध्यर्थमस्य पापस्य प्रायश्चित्तं परं कुरु ।।\nगृह्णन्वह्नित्रयं ब्रह्मन्नग्नि होत्रमुपास्व ह ।। ५७ ।।\nएको वै गार्हपत्योऽस्तु द्वितीयाहवनीयकः ।।\nदक्षिणाग्निस्तृतीयस्तु त्रिकुण्डेषु प्रकल्पय ।। ५८ ।।\nवर्तुले तर्पयात्मानं मामथो धनुषाकृतौ ।।\nचतुष्कोणे हरं देवमृग्यजुःसामनामभिः ।। ५९ ।।\nहुत्वा त्वग्निं च तपसा हरमेवार्च्य तत्क्षणात् ।।\nदिव्यं वर्षसहस्रं तु हुत्वाग्निं सिद्धिमाप्स्यसि ।। 5.1.3.६० ।।\nप्रायश्चित्तविशुद्धात्मा प्रतिपद्य महेश्वरम्।।\nततो निष्कल्मषो भूत्वा विषादस्ते गमिष्यति ।। ६१ ।।\nइत्येवमुक्त्वा हरिरुग्रतेजा गतः स्वकीयं निलयं महात्मा ।।\nब्रह्मापि चित्तं तपसे निधाय समादधे सर्वमथाच्युतोक्तम् ।।६२।।\nइति श्रीस्कांदे महापुराण एकाशीतिसाह स्र्यां संहितायां पंचम आवंत्यखण्डेऽवंतीक्षेत्रमाहात्म्ये ब्रह्मणः प्रायश्चित्तवर्णनंनाम तृतीयोऽध्यायः ।। ३ ।।छ।।।"
  }
]
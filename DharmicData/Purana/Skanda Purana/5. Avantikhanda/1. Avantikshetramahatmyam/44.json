[
  {
    "text": "।। सनत्कुमार उवाच ।। ।।\nअथातः संप्रवक्ष्यामि पद्मावती यथाऽभवत् ।।\nशृणुष्व चादृतो व्यास बहुपुण्यकृतां कथाम् ।। १ ।।\nएकदा सर्वरत्नानां हानिर्जाता दुरात्मभिः।।\nधर्मग्लानिर्निरोधश्च जातो वै दुष्टदानवैः ।। २ ।।\nतदा सुरासुरैः सर्वैर्मिलित्वा मथितोंऽबु धिः ।।\nमेरुर्वंशोदधिः पात्रं रज्जुर्वासुकिपन्नगः ।। ३ ।।\nकूर्मपृष्ठे विधिं कृत्वा रत्नानि दुदुहुस्तदा ।।\nआदौ लक्ष्मीर्विनिर्याता कृष्णाय प्रतिपादिता ।। ।। ४ ।।\nतेन कृत्वा विषादोऽभूद्देवदानवयोस्तदा ।।\nएतस्मिन्नंतरे प्राप्तो नारदो देवदर्शनः।।। ५ ।।\nवारितः कलहस्तेन देवदैत्यसमुद्भवः ।।\nमहाकालवने साऽस्तु पद्मा सिंधुसमुद्भवा ।। ६ ।।\nसागरांते च रत्नानि तिष्ठंति विविधानि च ।।\nतानि सर्वाणि चादाय भवतां वै ददाम्यहम् ।। ७ ।।\nमथ्यतामुदधिः शीघ्रं नात्र कार्या विचारणा।।\nपुनस्ते तूद्यमं चक्रुरमृतार्थं सुरासुराः ।। ८ ।।\nमथ्यमानेंऽबुधौ तेषां मणिः प्राप्तश्च कौस्तुभः ।।\nपरिजाततरुः पश्चात्सुरा जाता ततः परम् ।। ९ ।।\nधन्वंतरिरथोत्पन्नश्चंद्रो जातोऽपि वै ततः ।।\nकामधेनुस्ततो जाता गजरत्नं ततः परम् ।। 5.1.44.१० ।।\nउच्चैःश्रवा हयश्रेष्ठः सुधा रंभा ततस्ततः ।।\nततः परं च सारंगं धनुः सर्वास्त्रसंभवम् ।। ११ ।।\nपांचजन्यस्तथा शंखः करे तिष्ठति मुरद्विषः ।।\nनिधिरेष महापद्मो विषं हालाहलं ततः ।। १२ ।।\nचतुर्दशापि रत्नानि प्राप्तानि विविधानि च ।।\nसमादाय गतास्तत्र यत्र माहेश्वरं वनम् ।। १३ ।।\nगत्वा ते च समासीना मंत्रं चक्रुः परस्परम् ।।\nअहंपूर्वमहंपूर्वमिति ते समयंत्रिताः ।। १४ ।।\nकोलाहलस्तथोत्पन्नो नारदः पुनरभ्यगात् ।।\nतेषां कलिमलं दृष्ट्वा विष्णुमाराधयत्ततः ।। १५ ।।\nमोहनीरूपमास्थाय नारीभूत्वाभ्यगाद्धरिः ।।\nअतिरूपवती तन्वी तामालोक्य महासुराः ।। १६ ।।\nविह्वलांगाश्च ते सर्वे कामबाणवशंगताः ।।\nएतस्मिन्नंतरे तेषां सुरां प्रादात्सुरेश्वरः ।। १७ ।।\nहस्तलाघवयोगेन देवानाममृतं ददौ ।।\nएतस्मिन्नंतरे व्यास राहुस्तद्रू पधारकः ।। १८ ।।\nतेषामंतरगो भूत्वा पपौ चामृतमुत्तमम् ।।\nतज्ज्ञात्वा च द्रुतं विष्णुः शिरश्चक्रेण चाच्छिनत् ।।१९।।\nसुधास्पर्शप्रसंगेन न ममारासुरस्तदा ।।\nराहुः केतुरिति ख्यातौ क्षेत्रेऽस्मिन्मुनिसत्तम ।। 5.1.44.२० ।।\nराहुकायात्समुद्भूतं बहु सुस्राव शोणितम् ।।\nतस्मिन्क्षेत्रे महत्तीर्थं जातं तद्दोष नाशनम् ।। २१ ।।\nतत्र स्नात्वा शुचिर्भूत्वा राहोर्दर्शनतत्पराः ।।\nन तेषां जायते किंचिद्राहुपीडा कदाचन ।। २२ ।।\nवांछितार्थमवाप्नोति गोसहस्र फलं भवेत् ।।\nततस्तानि च रत्नानि महाकालवने सुराः।। २३ ।।\nविभज्य भागांस्ते सर्वे प्राप्य रत्नभुजोऽभवन् ।।\nमणिं पद्मां धनुः शंखं विष्णवे नारदो ददौ ।। २४ ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>सूर्याय च ददौ ह्यश्वं सप्तास्यं चाब्धिसंभवम् ।।\nऐरावतं गजश्रेष्ठं वासवाय समर्पयत् ।। २५ ।।\nपीयूषं दिविषद्गणान्ददौ चंद्रं च शंभवे ।।\nपारिजातं तरुश्रेष्ठं रंभां चैव वरांगनाम् ।। २६ ।।\nइंद्रक्रीडावने रम्ये नंदने च समर्पयत् ।।\nऋषीणां समदाद्धेनुं कामदोग्ध्रीं यज्ञसिद्धये ।। २७ ।।\nनिधिरेष महापद्मः कुबेरभवनं गतः ।।\nयत्तद्धालाहलं प्रोक्तं विषं केनापि नादृतम् ।। २८ ।।\nयतोयतः प्रसरति प्रलयं यांति जंतवः ।।\nदधार तद्विषं शंभुर्जगतां हितकाम्यया ।। २९ ।।\nतदाप्रभृति महादेवो नीलकंठ इति स्मृतः ।।\nरत्नकुंडे नरः स्नात्वा नीलग्रीवं च पश्यति ।। 5.1.44.३० ।।\nमुक्त्वा स सर्वपापेभ्यः सर्वरत्नभुजो भवेत् ।।\nशताश्वमेधिकं पुण्यं लब्ध्वा शिवपुरं व्रजेत् ।। ३१ ।।\nतदादाय सुराः सर्वे ब्रह्मविष्णुपुरोगमाः ।।\nऊचुश्च ते तदा व्यास हर्षनिर्भरमानसाः ।। ३२ ।।\nउज्जयिनीं समासाद्य जाता रत्नभुजो वयम् ।।\nपद्मायाश्च निवासेन यस्मात्सर्वसुखावहा ।। ३३ ।।\nतस्मात्सर्वेषु कालेषु पद्मा वसतु निश्चला ।।\nअद्यप्रभृति पूरेषा पद्मावतीति च स्मृता ।। ३४ ।।\nय एतस्यां महाभागाः स्नानं दानं तथार्चनम् ।।\nतर्पणं चैव देवानां पितॄणां च विशेषतः ।। ३५ ।।\nन तेषां दुष्कृतं किंचिन्न दारिद्र्यं न दुर्गतिः ।।\nशतं कुलानि सर्वाणि तारयेन्निरयात्तदा ।। ३६ ।।\nधनार्थी चैव पुत्रार्थो विद्यार्थो बहुकामुकः ।।\nयत्रकुत्र स्थितो भूत्वा पद्मावतीति च स्मरेत् ।। ३७ ।।\nसर्वान्कामानवाप्नोति शिवः साक्षाद्भवेन्नरः ।।\nएतद्व्यास फलं नाम्नः किं चिरं सेवनेन वै ।। ३८ ।।\nये शृण्वंति कथां पुण्यां ये श्रावयंति नित्यशः ।।\nन तेषां पातकं किंचिदश्वमेधफलं लभेत् ।। ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडेऽवन्तीक्षेत्रमाहात्म्ये पद्मावतीनामकथावर्णनंनाम चतुश्चत्वारिं शोऽध्यायः ।। ४४ ।। छ ।।"
  }
]
[
  {
    "text": "।। व्यास उवाच।।\nपुरुषोत्तमं परं तीर्थं त्वया प्रोक्तं पुरानघ।।\nमाहात्म्यं तस्य  तीर्थस्य विस्तराद्वद मे प्रभो।।\nएतत्तु श्रोतुमिच्छामि त्वत्तो ब्रह्मविदां वर।।१।।\n।।सनत्कुमार उवाच।।\nशृणुष्व भो द्विजश्रेष्ठ कथां पापहरां पराम् ।। २ ।।\nयस्याः श्रवणमात्रेण महापापक्षयो भवेत् ।।\nपुराकल्पेषु वै ब्रह्मन्वैकुण्ठे विमले शुभे ।। ३ ।।\nसमासीनो रमानाथः पार्षदैः सनकादिभिः ।।\nमहर्षिभिः सदाचारैः पितामहपुरोगमैः ।। ४ ।।\nऋदिसिद्धिगुणोपेतैस्तत्त्वैस्तैर्महदादिभिः ।।\nगणगंधर्वसंघैश्च सेव्यमानः समं ततः ।। ५ ।।\nकिन्नरोद्गानसन्मानैर्नृत्यद्भिरप्सरोगणैः ।।\nचिंतामणिगृहोद्गारललितांगणभूमिषु।। ६ ।।\nकल्पद्रुमकृतच्छाय आसीनो हि मुरुद्विषः ।।\nधर्मवादरताः सर्वे ब्रह्ममार्गसुनिश्चिताः ।।७।।\nतेषां मध्ये परा भाषा ह्यपृच्छत्कमलापतिम् ।। ८ ।।\n।। लक्ष्मीरुवाच ।। ।।\nपुण्यकानां विधिं नाथ श्रोतुमिच्छामि तत्त्वतः ।।\nसर्वज्ञोसि महाप्राज्ञ वाच्यतां यदि रोचते ।। ९ ।।\n।। श्रीभगवानुवाच ।। ।।\nदानं स्नानं तपः  श्राद्धं सदा शस्तं हि शोभने ।।\nतथापि विधिना प्राप्तं तत्सर्वं चाक्षयं भवेत् ।। 5.1.60.१० ।।\nदेशे काले पर्वणि च तीर्थे चायतने पदे ।।\nदानं स्नानं तपः श्राद्धं मुनिभिः परिकीर्तितम्।। ११ ।।\nपूर्णमास्याममावास्यां संक्रांतौ ग्रहणे तथा ।।\nवैधृतौ च व्यतीपाते दानवृद्धिः परा स्मृता ।। १२ ।।\nगंगायां भास्करक्षेत्रे कुरुक्षेत्रे च पुष्करे ।।\nगोदावर्यां गयायां च तीर्थे चामरकंटके ।। १३ ।।\nअवंत्यां च हुतं दत्तं तत्सर्वं चाक्षयं भवेत् ।।\nतस्मात्सर्वप्रयत्नेन पर्वे तीर्थं समाचरेत् ।। १४ ।।\nकुचैलो दुर्भगो मूर्खो जडो रोगसमन्वितः ।।\nतीर्थपर्वपरिभ्रष्टो नरो भवति निश्चितम् ।। १५ ।।\nके योगाः सुकृतानां च कर्तव्याश्च विशेषतः ।। १६ ।।\n।। श्रीकृष्ण उवाच ।। ।।\nसाधु पृष्टः प्रिये प्रश्रः पुण्यकानां त्वयाऽनघे ।।\nमलमासे समायाते ये नरा व्रतवर्जिताः ।।\nजन्मजन्मनि दारिद्र्यं तेषां भवति शोभने ।। १७ ।।\n।। श्रीरुक्मिण्युवाच ।। ।।\nकीदृशो हि मलो मासः केन योगेन जायते ।।\nकदा काले समायाति एतन्नो वद विस्तरात् ।। १८ ।।\n।। श्रीकृष्ण उवाच ।। ।।\nयुक्तमुक्तं त्वया देवि प्रश्नः कालेऽयमीदृशः ।।\nदेवतापितृकार्याणि विधिना हि मलिम्लुचे ।। १९ ।।\nक्षौरं मौंजी विवाहश्च व्रतोपवासकं तथा ।।\nविशेषेण गृहस्थानां वर्ज्यं मुनिवरोत्तमैः ।। 5.1.60.२० ।।\nसंवत्सरत्रयांते च मासोऽयमधिगच्छति ।।\nअसंक्रमे रवेरस्मिंस्तस्मादधिकमासकः ।। २१ ।।\nअधिमासाधिपत्योऽहं सदैव पुरुषोत्तमः ।।\nममाभिधानं तीर्थं च महाकालवने शुभम् ।। २२ ।।\nपुरुषोत्तमाख्यं मे धाम सदैवात्र प्रति ष्ठति ।।\nतस्मात्सर्वप्रयत्नेन गंतव्यं हि त्वया सह ।। .२३ ।।\nमहाकालवने तत्र यत्र तीर्थं ममाभिधम् ।।\nप्राणिनो ये समायांति मज्जनार्थं प्रिये ध्रुवम्।।२४।।\nतेषामिह ममादेयं न कदापि भविष्यति।।\nधनधान्यकलत्रादि पुत्रसौख्यं सदैव हि।।२५।।\nअसंक्रांतेऽपि संप्राप्ते मामुद्दिश्य व्रतं चरेत् ।।\nअधिमासाधिपत्योऽहं सदा वै पुरुषोत्तमः ।। २६ ।।\nस्नानं दानं जपो होमः स्वाध्यायः पितृतर्पणम् ।।\nदेवतार्चां च मध्याह्ने ये कुर्वंति नरोत्तमाः ।। २७ ।।\nअक्षयं च भवेत्सर्वं तेषां वै कमले धुवम् ।।\nमलमासो गतः शून्यो येषां देवि प्रमादतः ।। २८ ।।\nदारिद्र्यं च सदा तेषां शोकरोगविवर्धनम् ।।\nअधिमासे समायाते अवंत्यां व्रतमाचरेत् ।। २९ ।।\nतेषां ददाम्यहं प्रीत्या त्वामेव च न संशयः ।।\nस्वल्पं दानमलं कार्यं यत्किं चिदिह यत्कृतम् ।।\nतत्सर्वं मत्प्रसादेन ह्यनंतं प्रियदर्शने ।। 5.1.60.३० ।।\n।। श्रीरुवाच ।। ।।\nईदृशो हि त्वया प्रोक्तो ह्यधिमासस्य सुव्रत ।। ३१ ।।\nमहिमा ह्यपि लोकानां सर्वकामवरप्रदः ।।\nअधिमासव्रतं पुण्यं कथयस्व प्रसादतः ।। ३२ ।।\n।। श्रीकृष्ण उवाच ।। ।।\nअसंक्रातो यदा मासः प्राप्यते मानवैः प्रिये ।।\nमहोत्सवस्तदा कार्य आत्मनो हितकांक्षिभिः ।। ३३ ।।\nकृष्णपक्षे चतुर्दश्यां नवम्यां वा सुरेश्वरि ।।\nअष्टम्यां चाथ कर्तव्यं व्रतं शोकविनाशनम् ।। ३४ ।।\nयथालाभोपहारेण मासे चापि मलिम्लुचे ।।\nपुण्याहे प्रातरुत्थाय कृत्वा पौर्वाह्णिकीं क्रियाम् ।। ३५ ।।\nगृहीत्वा नियमं पश्चाद्वासुदेवं हृदि स्मरन् ।।\nउपवासं च नक्तं च एकभुक्तं च मानिनि ।। ३६ ।।\nएकस्य निश्चयं कृत्वा ततो विप्रान्निमंत्रयेत् ।।\nसपत्नीका न्सदाचारान्कुलीनाञ्ज्ञातिसंभवान् ।। ३७ ।।\nततो मध्याह्नसमये लक्ष्मीयुक्तं सनातनम् ।।\nस्थापयेदव्रणे कुंभे वेदमंत्रैर्द्विजातिभिः ।। ३८ ।।\nपूजयेत्परया भक्त्या गोत्रिभिः सपितामहम् ।।\nगंधतोयेन संस्थाप्य पंचामृतैस्तथैव च ।। ३९ ।।\nमिष्टान्नैर्नवभिश्चैव नैवेद्यैर्धूपदीपकैः ।।\nआच्छादनैश्च वस्त्रैश्च पीतकौशेयकैस्तथा ।। 5.1.60.४० ।।\nघंटामृदंगनिर्ह्रादैर्घोषध्वनिसमन्वितैः ।।\nआरार्तिकं व्रती कुर्यात्कर्पूरागरुचंदनैः ।। ४१ ।।\nअलाभे तूल्मुकै श्चापि फलस्यानंत्यहेतवे ।।\nताम्रपात्रस्थिते तोये चंदनाक्षतपुष्पकैः ।। ४२ ।।\nअर्घ्यं दद्यात्सपत्नीकः प्रहृष्टेनांतरात्मना ।।\nपंचरत्नैः समायुक्तैर्जा नुनी कृत्य भूतले ।।\nसमादाय च पाणिभ्यां सर्वभक्तिसमन्वितः ।। ४३ ।।\nअर्घ्यमन्त्रः ।।\nकृपावन्सर्वभूतेषु जगदानंदकारक ।।\nगृहाणार्घ्यमिमं देव संपूर्णफलदो भव ।। ४४ ।।\nप्रार्थनामंत्र ।।\nस्वयंभुवे नमस्तुभ्यं ब्रह्मणेऽमिततेजसे ।।\nनमोस्तु ते श्रियानंद ब्रह्मानंद कृपाकर ।। ४५ ।।\nएवं संप्रार्थ्य गोविंदं पूजयेद्ब्राह्मणात्स्वयम् ।।\nसपत्नीकाच्छुचीन्स्नाताल्लँक्ष्मीनारायणौ स्मरन् ।। ४६ ।।\nपूजयित्वा विधानेन भोजयेद्धृतपायसैः ।। ४७ ।।\nभोजयित्वा विधानेन सपत्नीकं यथोचितम् ।।\nविद्याविनयसंपन्नं तथा पत्न्या समन्वितम् ।। ४८ ।।\nपूजयित्वा यथाशक्त्या वस्त्रालंकारकुंकुमैः ।।\nगोस्तन्याम्रकपित्थैश्च खर्जूरैः कदलीफलैः ।। ४९ ।।\nपनसैर्नारिकेलैश्च नारंगैर्दाडिमैस्तथा ।।\nघृतपक्वान्नगोधूमैः शुभैः सोमालिकैर्वटैः ।। 5.1.60.५० ।।\nशर्कराघृतपूरैश्च कर्णिकैः खंडमंडकैः ।।\nउर्वारुकर्कटीशाकैः शृंगबेरैः समूलकैः ।। ५१ ।।\nअन्यैश्च विविधैः शाकैराम्रैः पक्वैः पृथक्पृथक् ।।\nभक्ष्यभोज्यलेह्यपेयकंदकानि विशेषतः ।। ५२ ।।\nसुवासितान्गोरसांश्च परिवेष्य मृदु ब्रुवन् ।।\nइदं स्वादु रसं भोज्यं भवदर्थे प्रकल्पितम् ।। ५३ ।।\nयाच्यतां रोचते यच्च यन्मया पाचितं प्रभो ।।\nधन्योस्म्यनुगृहीतोस्मि कृतं सार्थं च मंदिरम् ।। ५४ ।।\nविसर्जयेत्ततो विप्रान्दत्त्वा तांबूलदक्षिणाः ।।\nचतुर्भिर्मिंलितैर्देवि तांबूलं मम वल्लभम् ।। ५५ ।।\nयो ददाति द्विजश्रेष्ठे स भवेत्सुभगो नरः ।।\nसुभगा च सदाचारा वल्लभा स्वजने सदा ।। ५६ ।।\nपुत्रसौभाग्ययुक्ता च तांबूलैर्जायते प्रिये ।।\nपत्रैस्तु केशवः प्रीतः पूगैरीशः सहोमया ।। ५७ ।।\nचूर्णकेनानलः प्रीतः खदिरेण तु मन्मथः ।।\nचतुर्भिर्विश्वरूपोऽसौ यः पुष्णाति जगत्त्रयम् ।। ५८ ।।\nपरितोष्य सपत्नीकान्हस्ते दत्त्वा च मोदकान् ।।\nआ सीमांतमनुव्रज्य भुंजीत सह बंधुभिः ।।५९।।\nअसंक्रांते व्रतं नारी या करोतीह सुप्रिये ।।\nदारिद्र्यं पुत्रशोकं च वैधव्यं नाप्नुयात्क्वचित् ।।5.1.60.६०।।\nनरो वा यदि वा नारी यः कुर्याच्च मलिम्लुचे ।।\nस सर्वसुखभोक्ता च भवेन्नास्त्येव संशयः ।। ६१ ।।\nमलिम्लुचे प्राप्य न पूजितो यैर्नारायणोऽहं परयेह भक्त्या ।।\nकथं भवेयुः सुखपुत्रसंपत्सुहृत्सुभार्याः सुगुणैरुपेताः ।।६२।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखंडे ऽवन्तीक्षेत्रमाहात्म्ये पुरुषोत्तममाहात्म्ये दानादिमाहात्म्यवर्णनंनाम षष्टितमोऽध्यायः ।। ६० ।। ।। छ ।।"
  }
]
[
  {
    "text": "।। सनत्कुमार उवाच ।। ।।\nएकानंशां नमस्कृत्य देवीं त्रैलोक्यविश्रुताम् ।।\nपूजां कृत्वा विधानेन सर्वसिद्धिफलं लभेत् ।। १ ।।\nअणिमादिगुणान्सर्वान्गुटिकासिद्धिमंजनम् ।।\nखड्गं च पादुके चैव विलवासं रसायनम् ।।\nसर्वं तुष्टा प्रयच्छेत नात्र कार्या विचारणा ।। २ ।।\nसुरामांसोपहारैश्च भक्ष्यभोज्यैश्च पूजिता ।।\nसर्वान्कामान्नृणां देवी तुष्टा दद्याच्च सर्वदा ।। ३ ।।\nमहानवम्यां यो देवीं महिषेण प्रपूजयेत् ।।\nमेषेण वा यथालाभं सर्वान्कामानवाप्नुया त् ।। ४ ।।\n।। व्यास उवाच ।। ।।\nकथं देवी समुत्पन्ना एकानंशेति विश्रुता ।।\nतत्सर्वं श्रोतुमिच्छामि सर्वपापप्रणाशिनी ।। ५ ।। ।।\n।। सनत्कुमार उवाच ।। ।।\nपुरा कृतयुगस्यादौ ब्रह्मा लोकपितामहः ।।\nनिशां सस्मार भगवान्स्वां तनूं पूर्वसंभवाम् ।। ६ ।।\nततो भगवती रात्रिरुपतस्थे पितामहम् ।।\nतां विविक्ते समालोक्य ब्रह्मोवाच विभावरीम् ।। ७ ।।\n।। ब्रह्मोवाच ।। ।।\nविभावरी महामाये विबुधानामुपस्थितम् ।।\nयत्कर्तव्यं त्वया देवि शृणु चार्थस्य निश्चयम्।। ८ ।।\nतारकोनाम दैत्येंद्रः सुरशत्रुरनिर्जितः ।।\nतस्य भयेन वै देवास्त्रस्ताः सर्वे दिवौकसः ।। ९।।\nतस्माद्भद्रे महेशो वै जनयिष्यति चेद्वरम् ।।\nसुतं स भविता तस्य तारकस्यांतकः किल ।। 5.1.18.१० ।।\nशंकरम्याभवत्पत्नी सती दक्षसुता तु या ।।\nसा पितुः कुपिता भद्रे कस्मिंश्चित्कारणांतरे ।। ११ ।।\nभवित्री हिमशैलस्य दुहिता लोकपावनी ।।\nविरहेण हरस्तस्या मत्वा शून्यंजगत्त्रयम् ।। १२ ।।\nअतपद्धिमशैलस्य कंदरे सिद्धसेविते ।।\nप्रतीक्षमाणस्तज्जन्म किंचित्कालं वसिष्यति ।। १३ ।।\nतस्मात्सुतप्ततपसोर्भविता यो महाप्रभुः ।।\nस भविष्यति दैत्यस्य तारकस्य निवारकः ।। १४ ।।\nजातमात्रा तु सा देवी स्वल्पसंज्ञैव भामिनी ।।\nविरहोत्कंठिता गाढं हरसंगमलालसा ।। १५ ।।\nतयोः सुतप्ततपसोः संयोगः स्यात्सुयुक्तयोः ।।\nपार्वतीहरयोस्तस्मात्सुरतं शक्तिकारणम् ।। १६ ।।\nभवेत्तत्र सुराणां च कार्यार्थे विप्रमाचर ।।\nविघ्नं त्वया विधातव्यं यथा ताभ्यां तथा शृणु ।। १७ ।।\nगर्भस्थानेऽथ तां मातः स्वेन रूपेण रंजय ।।\nततो रहसि शर्वस्तां बिभ्रदानंदपूर्वकम् ।।१८।।\nहासयिष्यति कालीति ततः सा कुपिता सती ।।\nप्रयास्यति तपः कर्तुं ततः सा तपसा युता ।। १९ ।।\nजनयिष्यति यं शर्वादिंदुवज्ज्योतिमंड लम् ।।\nस भविष्यति हंता वै सुरारीणां न संशयः ।। 5.1.18.२० ।।\nत्वयापि दानवा देवि हंतव्या लोकदुर्जयाः ।।\nयावच्च न सती देहे संक्रांतगुणसंचया ।। २१ ।।\nतत्संगमेन तावत्त्वं दैत्यान्हंतुं भविष्यसि ।।\nएवं कृते त्वया देवि तपः काली करिष्यति ।। २२ ।।\nसमाप्तनियमा सा च यदा गौरी भविष्यति ।।\nतदा तवापि सारूप्यं शैलजा संप्रदास्यति ।। २३ ।।\nततस्तवापि सहजा सैकानंशा भविष्यति ।।\nरूपांशेन च संयुक्ता त्वमुमाख्या भविष्यसि ।। २४ ।।\nएकानंशेति लोकस्त्वां वरदे पूजयिष्यति ।।\nभेदैर्बहुविधाकारैः सर्वगां कामसाधनीम् २५ ।।\nॐकारवक्त्रा गायत्री त्वमेव ब्रह्मवादिनी ।।\nआक्रांतरुचिराकारा राज्ञां चाहवशालिनी ।।२६।।\nविशां त्वं कमलादेवी शूद्राणां जननी स्वयम् ।।\nज्ञानिनां ज्ञेयरूपा त्वं त्वं गतिः सर्वदेहिनाम् ।। २७ ।।\nत्वं च कीर्तिमतां कीर्तिस्त्वं भूतिः सर्वदेहिनाम् ।।\nरतिदा रक्तचित्तानां प्रीतिस्त्वं स्नेहवर्तिनाम्।। २८ ।।\nत्वं कांतिः कृतभूषा णां त्वं शांतिर्हृष्टकर्मणाम् ।।\nत्वं च भ्रांतिरबोधानां त्वं कीर्तिः क्रमयाजिनाम् ।। २९ ।।\nमहावेला समुद्राणां विलासस्त्वं विलासिनाम् ।।\nसंभूतिस्त्वं पदार्थानां स्थितिस्त्वं लोकशालिनाम् ।। 5.1.18.३० ।।\nइत्यनेकविधैर्देवि रूपैर्लोकेषु चर्चिता ।।\nये त्वां पश्यंति वरदे पूजयिष्यंति चापि ये ।।\nकामा नाप्स्यंति ते सर्वे नियतं नात्र संशयः ।। ३१ ।।\nइत्येवं सा समुत्पन्ना ब्रह्मणा संस्तुता सती ।।\nएकानंशा महादेवी ध्यातव्या सापि भक्तितः ।।३२।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्य एकानंशामाहात्म्यवर्णनंनामाष्टादशो ऽध्यायः ।। १८ ।। ।। छ ।।"
  }
]
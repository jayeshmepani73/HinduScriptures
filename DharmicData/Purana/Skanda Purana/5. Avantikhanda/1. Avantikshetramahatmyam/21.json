[
  {
    "text": "।। सनत्कुमार उवाच ।। ।।\nअथान्यत्संप्रवक्ष्यामि देवं त्रिदशपूजितम् ।।\nहनुमत्केश्वरंनाम भुक्तिमुक्तिफलप्रदम् ।। १ ।।\nशैवे सरसि यः स्नात्वा पश्येद्धनुमत्केश्वरम् ।।\nकल्पकोटिसहस्राणि वायुलोके स मोदते ।। २ ।।\n।। व्यास उवाच ।। ।।\nहनुमत्केश्वरो यस्तु ह्युक्तः पूर्वं त्वयाऽनघ ।।\nकथां कथय ह्येतस्य वृत्तपूर्वां सनातनीम् ।। ३ ।।\n।। सनत्कुमार उवाच ।। ।।\nत्रैलोक्यकण्टकः पूर्वं रावणो नाम राक्षसः ।।\nविष्णुना रामरूपेण लंकायां विनिपातितः ।। ४ ।।\nघातयित्वा तु तं दुष्टं सीतामादाय जानकीम् ।।\nवानरैः सह ऋक्षैश्च नगरीं स्वामुपागतः ।। ५ ।।\nतत्र राज्यमनुप्राप्य ऋषिभिः परिवारितः ।।\nकथावसाने रामेण ह्यगस्त्यो मुनिसत्तमः ।। ६ ।।\nपप्रच्छ च द्वयोर्वीर्यं शंभुवातजयोस्तदा ।।\nतदा दाशरथिं प्राह अग स्तिर्मुनिसत्तमः ।। ७ ।।\nअनौपम्यो यथा देवो युद्धे शौर्यं? महेश्वरः ।।\nज्ञेयो वायुसुतस्तद्वत्सत्यमेतद्ब्रवीमि ते ।। ८ ।।\nएतच्छुत्वाथ हनुमान्यद्धरेणो पमा मम ।।\nकृता मुनिवरेणेह प्रत्यक्षं राघवस्य ह ।। ९ ।।\nगमिष्ये नगरीं लंकां लिंगमेकं प्रयाचितुम् ।।\nराक्षसेन्द्रं महाभागं विभीषणमकल्म षम् ।। 5.1.21.१० ।।\nततो गतः स लंकायां विभीषणमुवाच ह ।।\nदेहि मे त्वं महाभाग लिंगमेकं च शोभनम् ।। ११ ।।\nउक्तं च राक्षसेन्द्रेण गृहाणैतद्यथा रुचि ।।\nएतानि षट् च लिंगानि रावणस्थापितानि वै ।। १२ ।।\nत्रैलोक्यविजयात्पूर्वं मम भ्रात्रा महात्मना ।।\nएतेषु यदभीष्टं ते लिंगं कथय सुव्रत ।।\nतत्प्रयच्छामि तेऽद्यैव सत्यमेतत्प्लवंगम ।। १३ ।।\nततो जग्राह हनुमाँल्लिंगं मौक्तिकसंनिभम् ।।\nयदेतद्दृश्यते वीर तत्प्रयच्छ ममानघ ।। ।। १४ ।।\nश्रुत्वा हनुमतो वाक्यमथोवाच विभीषणः ।।\nदत्तमेतन्महावीर लिंगं यद्धृतवानसि ।। १५ ।।\nश्रूयते हि पुरावृत्तं लिंगमेतद्धनेश्वरः ।।\nरुद्र भक्त्या समायुक्तस्त्रिकालमप्यपूजयत् ।। १६ ।।\nरावणेन यदा बद्धस्तदानीं हि धनेश्वरः ।।\nलिंगस्यास्य प्रभावेन विमुक्तः समपद्यत ।। १७ ।।\nप्रसादात्तस्य लिंगस्य धनेशो धनरक्षकः ।।\nगृहीत्वा तन्महालिंगं स्वस्थो जातोऽथ वानरः ।। १८ ।।\n।। सनत्कुमार उवाच ।। ।।\nगृहीत्वा तु ततो लिंगं प्रस्थितो विमलेंऽबरे ।।\nसप्तमे दिवसे चैव संप्राप्तोऽवंतिकां पुरीम् ।। १९ ।।\nतत्र रुद्रसरस्तीरे स्थाप्य स्नानमथाकरोत् ।।\nमहाकालस्य पूजार्थं गमनं प्रत्यचिंतयत् ।। 5.1.21.२० ।।\nउद्धर्तुकामस्तल्लिगमुद्धर्तुं न शशाक सः ।। २१ ।।\nततो व्यवस्थितो देवः प्राह तं वायुनन्दनम् ।।\nअस्मिन्क्षेत्रे हनूमन्मां त्वन्नाम्नैव प्रतिष्ठापय ।। २२ ।।\nहनुमत्केश्वरं चाथ लोके ख्यातं भविष्यति ।।\nशैलवच्चोन्नतं लिंगं स्थापितं वायुसूनुना ।। २३ ।।\nशनौ पश्येन्नरो यस्तु हनुमत्केश्वरं शिवम् ।।\nतस्य शत्रुभयं नास्ति संग्रामे जयमाप्नुयात् ।। २४ ।।\nन च चौरभयं तस्य न दारिद्र्यं न दुर्गतिः ।।\nतैलाभिषेकं यः कुर्याद्धनुमत्केश्वरे शिवे ।।२५।।\nतस्य रोगाः प्रलीयन्ते ग्रहपीडा न जायते ।।\nये द्रक्ष्यंति नराः भक्त्या तेषां मोक्षो भविष्यति ।।२६।।\nइति श्रीस्कान्दे महापुराण एकाशीतिसाहस्र्यां संहितायां  पञ्चम आवन्त्यखण्डेऽवन्तीक्षेत्रमाहात्म्ये हनुमत्केश्वरमाहात्म्यवर्णनंनामै कविंशोऽध्यायः ।।२१।। ।। छ ।।"
  }
]
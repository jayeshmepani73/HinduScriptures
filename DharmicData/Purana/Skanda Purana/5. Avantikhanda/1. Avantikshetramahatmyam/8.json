[
  {
    "text": "।। व्यास उवाच ।। ।।\nआचारः परमो धर्मः सर्वधर्मपरायणः ।।\nस्वधर्मनिरताश्चैव जितक्रोधा जितेंद्रियाः ।। १ ।।\nरुद्रलोकं व्रजंतीह नात्र चित्रा मतिर्मम ।।\nअसंशयं च गच्छंति लोकानन्याञ्छशिप्रभैः ।। २ ।।\nविनापि क्षेत्रवासेन तथैव नियमेन च ।।\nस्त्रियो म्लेच्छाश्च शूद्राश्च पशवः पक्षिणो मृगाः ।। ३ ।।\nमूका जडांधबधि रास्तपोनियमवर्जिताः ।।\nएषां तु का गतिश्चेत्ते महाकालवने मृताः ।। ४ ।।\n।। सनत्कुमार उवाच ।। ।।\nस्त्रियो म्लेच्छाश्च मूढाश्च पशवः पक्षिणो मृगाः ।।\nकालेनैव मृता व्यास रुद्रलोकं व्रजंति ते ।। ५ ।।\nशरीरैर्दिव्यरूपैश्च सर्वभोगसमन्विताः ।।\nरमंते शंभुना सार्धं स्मशाने प्रेतसंकुले ।। ६ ।।\nनिर्भत्सिता पुरा देवी कालीति पार्वतीति च ।।\nतदा सा कुपिता देवी कटके शंकरं प्रति ।।७।।\nएवं हि कलहो जातः शिवगौर्योर्हि यत्र तु ।।\nदेवस्तत्र समुद्भूतो नाम्ना कलकलेश्वरः ।। ८ ।।\nकृतमग्रे तदा कुंडं नाम्ना कलहनाशनम् ।।\nस्नाने तत्र कृते व्यास जाताऽकलहिनी प्रिया ।। ९ ।।\nतस्मिंस्तीर्थे नरः स्नात्वा पूजयित्वा महेश्वरम् ।।\nउपोष्य रजनीमेकां कुलानां तारयेच्छतम् ।।5.1.8.१०।।\nतत्र यच्छति यो दानं त्रुटिमात्रं च चंदनम् ।।\nआत्मना तारि तास्तेन दश पूर्वे दशापरे ।। ११ ।।\nभूमिदानं च यस्तत्र प्रदास्यति नरो मुने ।।\nअपि गोचर्ममात्रेण सर्वभूम्यधिपो भवेत् ।। १२ ।।\nगामेकां रक्ति कामेकां भूमेरप्येकमंगुलम् ।।\nयः प्रदास्यति भक्त्या हि स वै राजा भविष्यति ।। १३ ।।\nधेनुमश्वांस्तिलान्वस्त्रं भाजनं ताम्रदोहनम् ।।\nउपानहश्च च्छत्रं च तथा च श्रेष्ठपादुके ।। १४ ।।\nये प्रदास्यंति विप्रेभ्यस्तेषां लोकाः सदाऽक्षयाः ।।\nतस्य दक्षिणपार्श्वे तु पृष्ठे मात्राख्य देवताः ।। १५ ।।\nसा तत्र सर्वलोकानां देवी दुरितहारिणी ।।\nसर्वतीर्थं तु विज्ञेयं मणिकर्णिकमुत्तमम् ।। १६ ।।\nतस्मिन्स्नात्वा तु यः पश्येत्पृष्ठमातर आदरात्।।\nस मुक्तः सर्वपापेभ्यः सिद्धिमाप्नोति वांछिताम् ।। १७ ।।\nतासां तु दर्शनं कृत्वा मार्गे गमनमाचरेत्।।\nन भयं तस्य चोरेभ्यो रक्षोभूतभयं तथा ।। १८ ।।\nस्वदेशे परदेशे वा पर्वतेष्वटवीषु च ।।\nन समुद्रे भयं तस्य तथा वै दुष्टभावना ।। १९ ।।\nग्रहपीडासु सर्वासु तथा राजभयादिकम् ।।\nबस्तं वा यदि वा मेषं महिषं चापि घातयेत् ।। 5.1.8.२० ।।\nदेवीमुद्दिश्य यो विप्र सोऽभीष्टफलमश्नुते ।।\nआश्विनस्य सिताष्टम्यामर्धरात्रिगते नरः ।। ।। २१ ।।\nयः स्नाति पुरतो देव्याः स सिद्धि लभते पराम् ।।\nमृतपुत्रा च या नारी कुण्डे स्नात्वा सभर्तृका ।। २२ ।।\nस्नाति वै फलकुम्भेन अग्रे देव्या विधानतः ।।\nस्नात्वा नान्यमुखं पश्येत्कुम्भस्नानेन वै मुने ।। २३ ।।\nतस्य संजायते पुत्रो यथा देवः षडाननः ।।\nपृष्ठे मातुः परं पुण्यं तीर्थमप्सरसां शुभम् ।। २४ ।।\nरूपसौभाग्यसंपन्नस्तत्र स्नातो भवेन्नरः ।।\nउर्वश्या वै पुरा व्यास तीर्थस्यास्य प्रभावतः ।। २५ ।।\nभर्ता पुरूरवा लब्धं ऐलेयोंऽसौ महीपतिः ।।\nइति कौतूहलं श्रुत्वा व्यासो वचनमब्रवीत् ।। २६ ।।\n।। व्यास उवाच ।। ।।\nकथमप्सरसां तीर्थं तत्र जातं महामुने ।।\nकारणेन यथा तेन यस्मिन्काले प्रतिष्ठितम् ।।\nतथा तन्मे सविस्तारं सरहस्यं प्रकीर्तय ।। २७ ।।\nकथं पुरूरवाश्चासौ भार्यास्तस्य वराप्सराः ।।\nउर्वशीनाम का सा तु केन जाता वरांगना ।।\nसर्वमेतद्यथावृत्तं वद कौतूहलं हि मे ।। २८ ।।\n।। सनत्कुमार उवाच ।। ।।\nनरनारायणौ पूर्वं यत्र वै तेपतुस्तपः ।। २९ ।।\nबदरिकाश्रमस्थौ तौ तेनेन्द्रो भयमागतः ।।\nसर्वाश्चाप्सरसो हृद्या रूपयौवनदर्पिताः ।। 5.1.8.३० ।।\nआदिष्टा या मघवता विघ्नार्थं च समागताः ।।\nतौ दृष्ट्वाप्सरसस्तत्र रमन्तीर्मदविह्वलाः ।। ३१ ।।\nविघ्नार्थमिह आयातास्तदा देवौ जजल्पतुः ।।\nअस्माकं न स्त्रियः संति तेन वै विघ्नकारणम् ।। ३२ ।।\nएवं संजल्प्य च नरो नारायणमुवाच ह ।।\nकरिष्याम्यहमेकां वै आसां तु रूपतोऽधिकाम्।।३३।।\nमंजर्या सहकारस्य स्त्रीमूरुभ्यां चकार ह ।।\nरूपेणाप्रतिमां लोके सर्वाभरणभूषिताम् ।। ३४ ।।\nउत्थितां प्रमदां दृष्ट्वा ज्वलनाभां वरांगनाम् ।।\nगत्वा शशंसुस्ताः शक्रं न र्तौ लोभयितुं क्षमाः ।। ३५ ।।\nशक्रस्तासां वचः श्रुत्वा गत्वा देवावुवाच ह ।।\nप्रणामावनतो भूत्वा कृत्वा शिरसि चांजलिम् ।। ३६ ।।\nअहमर्थी स्त्रियाश्चास्याः प्रसादः क्रियतामिति ।।\nततस्तां ददतुर्देवाविंद्राय परमेश्वरौ ।। ३७ ।।\nअस्मद्वचनसामर्थ्याद्गृहाणेमां त्वमुर्वशीम् ।।\nऊरुभ्यां जनिता यस्मान्नरेणेयं वरांगना ।। ३८ ।।\nमंजर्या सहकारस्य तेनेयमुर्वशी स्मृता ।।\nपुरंदरो गृहीत्वा तामुर्वशीं परमांगनाम् ।। ३९ ।।\nगत्वा स्वर्गमथाहूय चित्रांगदमुवाच ह ।।\nशिक्षाऽस्याः क्रियतां चित्र यथा नृत्ये विचक्षणा ।। 5.1.8.४० ।।\nक्रियतामचिरादेषा यत्नमास्थाय शोभनम् ।।\nएवमुक्ते तु शक्रेण कृता तेन विचक्षणा ।।\nवरं प्रवीणा सा जाता नृत्ये गीते च कोविदा ।। ४१ ।।\nएवं सा न्यवसत्तत्र सुरसद्मनि सुन्दरी ।।\nगते बहुतिथे काले तत्रा गात्स नरेश्वरः ।। ४२ ।।\nइलस्यपुत्रो धर्मात्मा नाम्ना चैव पुरूरवाः ।।\nइन्द्रस्यार्द्धासनगतो नृत्यं पश्यति तत्र ह ।। ४३ ।।\nनृत्यन्तीं वासवस्याग्रे उर्वशीं वीक्ष्य कामुकः ।।\nहृतचित्तस्तया राजा न किंचित्प्रत्यपद्यत ।। ४४ ।।\nधैर्यं चित्ते समावेश्य मुहूर्तं पर्यवस्थितः ।।\nउर्वशी च तदा तेन दर्शनाहतमानसा ।। ४५ ।।\nतत्प्रदेशाद्विनिष्क्रम्य कामार्ता चातिविह्वला ।।\nभूमौ सा पतिता बाला उच्छ्रिताद्रंगमण्डलात् ।। ४६ ।।\nअथात्मानं च संवेद्य उत्थिता भूमिमण्डलात् ।।\nदृष्टा सा राजसिंहेन मन्मथेन प्रपीडिता ।। ४७ ।।\nगतः पुरूरवा भूमिं तामेव मनसा स्मरन् ।।\nस्मरन्ती राजशार्दूलं गता साप्युर्वशी गृहम् ।। ४८ ।।\nचित्रांगदगृहे गत्वा दूतं साथ चकार ह ।।\nचित्रांगदेन सा नीता रात्रौ यत्र पुरूरवाः ।। ४९ ।।\nउर्वश्या रहितः स्वर्गः शून्योऽप्यासीद्दिवौकसाम् ।।\nरात्रावेव च सा तेन आनीता त्रिदिवं पुनः ।। 5.1.8.५० ।।\nतया विरहितः सोऽपि शून्यचित्तः परिभ्रमन् ।।\nउन्मत्ततां गतो व्यास षष्टिवर्षाणि पार्थिवः ।।५१।।\nपरिभ्रमन्स तीर्थानि महाकालवनं गतः ।।\nगंध वेंणोर्वशी स्वर्गे नीता सा परमाप्सराः ।। ५२ ।।\nनापि शेते न वा स्नाति हे राजन्निति जल्पति ।।\nतावदप्सरसः सर्वास्ताः प्राप्ता यत्र चोर्वशी ।। ५३ ।।\nरंभा च मेनका चैव प्रम्लोचा पुंजिकस्थली ।।\nजलपूर्णाश्रुपूर्णा च वसंता चंद्रिका तथा ।। ५४ ।।\nसूर्यदत्ता विशालाक्षी चंद्रा चन्द्रप्रभा तथा ।।\nआगत्य तास्तु सहिता उर्वशीं वाक्यमब्रुवन् ।। ५५ ।।\nकिं रोदिषि वरारोहे मर्त्यहेतोः सुलोचने ।।\nतद्वाक्यमुर्वशी तासां श्रुत्वा वचनम ब्रवीत् ।। ५६ ।।\nसौख्यं षण्ढो न जानाति संगात्स्त्रीपुंसयोर्हि यत् ।।\nअनयोपमया ज्ञेयं तस्यार्थे कृतनिश्चया ।। ५७ ।।\nश्रुत्वा चेति वचस्तस्यास्ताः संमंत्र्य समाहिताः ।।\nअविदिते च देवानां महाकालवने गताः ।। ५८ ।।\nनृपं च ददृशुस्तत्र वृक्षच्छायानिषेवितम् ।।\nदृष्ट्वा चाथ नृपं सर्वा भृशं जाताः सुविह्वलाः ।। ५९ ।।\nदृष्ट्वा तथाविधाः सर्वाः कामार्ता सुरयोषितः ।।\nमूढचित्ताः प्रहस्यैवमुर्वशी वाक्यमब्रवीत् ।।5.1.8.६०।।\n।। उर्वश्युवाच ।। ।।\nअयं स पुरुषव्याघ्रो विना येनाहमीदृशी ।।\nऐलः पुरूरवा नाम विख्यातो जगतीपतिः ।। ६१ ।।\nएवं ब्रुवन्त्यां वै तस्यामुर्वश्यामप्सरोगणः ।।\nमौनीभूतश्चिरं तस्थौ लज्जयानतकन्धरः ।। ६२ ।।\nएतस्मिन्नन्तरे प्रायाद्भगवांस्तत्र नारदः ।।\nदृष्ट्वा तथागताः सर्वा उर्वश्या सहितं नृपम् ।। ६३ ।।\nसंप्रेक्ष्य च ततः प्राह कि यूयमिह निस्वनाः ।।\nत्यक्त्वा तथाविधं रम्यमिन्द्रस्यालयमुत्तमम् ।। ६४ ।।\nवरं च व्रियतां शीघ्रं वियोगो न भवि ष्यति ।।\nमाहात्म्यं चास्य तीर्थस्य कथयामास नारदः ।। ६५ ।।\nअस्मिन्हि दुर्भगा तीर्थे स्नात्वा स्त्री पुरुषोऽपि वा ।।\nसौभाग्यं लभते सम्यक्सर्वभोगांस्तथोत्तमान् ।। ६६ ।।\nआत्मानं तोलयेद्यस्तु तिलैर्वा लवणेन वा ।।\nशर्कराभिश्च बह्वीभिर्वित्तशाठ्यविवर्जितः ।। ६७ ।।\nगुडेन मधुना वापि देवीमुद्दिस्य पार्वतीम् ।।\nलवणेन स्वरूपाढ्यस्तिलैः सर्वांगशोभनः ।। ६८ ।।\nद्रव्यवृद्धिः शर्करया गुडेनांगेषु पूर्णता ।।\nमधुना चैव सौभाग्यं तीर्थस्यास्य प्रभावतः ।। ६९ ।।\nद्वादशैव तु युग्मानि देव्या देवस्य भोजयेत् ।।\nकूपीं नखरिणीं दद्यात्ताटंकं कतकांजनम् ।। 5.1.8.७० ।।\nवेत्रजां कंचुकीं चैव वस्त्रे कौसुंभके तथा ।।\nश्वेतानुलेपनं पुंसां स्त्रीणां दद्याच्च कुंकुमम् ।। ७१ ।।\nआषाढे श्रावणे वापि मासि भाद्रपदे तथा ।।\nशुक्लाश्विनतृतीयाया मुत्तमं व्रतमाचरेत् ।। ७२ ।।\nउत्तमा जायते नारी यथा देवी उमा तथा ।।\nउमामहेश्वरौ कार्यौ सौवर्णौ च स्वशक्तितः ।। ७३ ।।\nधार्यौ नार्या हि तौ देवौ स्वयं तुलावरोहणे ।।\nफलानि चैव देयानि शाकानि विविधानि च ।। ७४ ।।\nतत्र दत्तं हुतं जप्तं सर्वं कोटिगुणं भवेत् ।।\nएवं या कुरुते तत्र तीर्थे नारी समाहिता ।। ७५ ।।\nगन्धर्वाप्सरसां लोके मृता याति न संशयः ।।\nअत्र तीर्थे च द्वे लिंगे पूजिते देवदानवैः ।। ७६ ।।\nदृष्ट्वा ते परमां सिद्धिं प्राप्नुतो दंपती तदा ।।\nकार्तिक्यां तु विशेषेण कृत्वा तत्र प्रजागरम् ।।\nसंपूज्य गंधपुष्पैश्च रुद्रलोकमवाप्नुयात् ।। ७७ ।।\nयथा देव्याः स्वरूपेण वियोगो नैव दृश्यते ।।\nतथा तयोर्वियोगश्च दृश्यते न कदाचन ।। ७८ ।।\nएवं कृत्वाथ तां विप्र सर्वाश्च त्रिदिवं गताः ।।\nउक्तमप्सरसां तीर्थं तीर्थांतरमथोच्यते ।। ७९ ।।\nदक्षिणे पृष्ठदेव्या वै माहिषं कुण्डमुच्यते ।।\nमहिषो दानवः पूर्वं निहतो गणनायकैः ।। 5.1.8.८० ।।\nतत्र तीर्थे नरः स्नात्वा मातॄः संपूज्य यत्नतः ।।\nप्रेतरक्षः पिशाचानां पीडया स विमुच्यते ।।८१ ।।"
  }
]
[
  {
    "text": "।। सनत्कुमार उवाच ।। ।।\nदशाश्वमेधिके स्नात्वा दृष्ट्वा देवं महेश्वरम् ।।\nदशानामश्वमेधानां फलं प्राप्नोति मान वः ।। १ ।।\nमनुना मानवेन्द्रेण राज्ञा चैव ययातिना ।।\nरघुणोशनसा चैव लोमशेन महर्षिणा ।। २ ।।\nअत्रिणा भृगुणा व्यास दत्तात्रेयेण धीमता ।।\nपुरूरवसा पुण्येन नहुषेण नलेन च ।। ३ ।।\nअत्र स्नानेन संप्राप्तं दशाश्वमेधिकं फलम् ।।\nसंप्राप्ते द्वापरस्यांते राज्ञा बाष्कलिना तथा ।। ४ ।।\nदशानामश्वमेधानां फल प्राप्तं द्विजोत्तम ।।\nकृष्णवर्णं तथा लिंगं पूजितं भक्तितः सदा ।। ५ ।।\nदृष्ट्वा स्पृष्ट्वा च तं देवं प्रागुक्तं लभते फलम् ।।\nचैत्रे मासि सिताष्टम्यां देवं संपूज्य भक्तितः ।। ६ ।।\nअश्वं दद्याच्च विप्राय सुरूपं च गुणान्वितम् ।।\nयावंति तस्य रोमाणि गण्यंते संख्यया द्विज ।। ७ ।।\nतावद्वर्षसहस्राणि शिवलोके महीयते ।।\nशिवलोकात्परिभ्रष्टः सार्वभौमो भवेद्भुवि ।। ८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये दशाश्वमेधमाहात्म्यवर्णनंनाम सप्तदशोऽध्यायः ।। १७ ।।"
  }
]
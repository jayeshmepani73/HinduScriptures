[
  {
    "text": "।। सनत्कुमार उवाच ।। ।।\nशृणुष्वावहितो व्यास कथां पापहरां पराम् ।।\nएषा कुमुद्वती जाता यथा पद्मावती पुरी ।।\nतथाहं संप्रवक्ष्यामि यथा मे लोमशोऽब्रवीत् ।। १ ।।\n।। लोमश उवाच ।। ।।\nशृणु वत्स मया दृष्टा बहुपुण्यतमा पुरी ।।\nएकदा तीर्थयात्रायां गतोऽहं वै कुशस्थलीम् ।।\nगुह्याद्गुह्यतरं स्थानं यत्र संनिहितो हरः ।। २ ।।\nयस्य दर्शनमात्रेण ब्रह्महत्यां व्यपोहति ।।\nयत्र तत्र स्थिता विप्रा ब्रह्मघोषमकुर्वत ।। ३ ।।\nयज्ञांश्चैव तथा चित्रानृत्विजोदारकर्मणः ।।\nऋषयश्च महाभागाः प्रकुर्वंति समाहिताः ।। ४ ।।\nऋषिपत्न्यस्तथा साध्व्यः परिचर्यां प्रकुर्वते ।।\nदश विष्णुसमाः ख्यातास्तत्रैव निवसंति ते ।। ५ ।।\nरुद्रा ह्येकादश प्रोक्ता द्वादशार्कास्तथैव च ।।\nअष्टौ च वसवः ख्याता विश्वे देवास्त्रयोदश ।। ६ ।।\nअष्टौ च दिग्गजाश्चैव मनवश्च चतुर्दश ।।\nमरुद्गणाश्च ते सर्वे तत्रैवेंद्रपुरोगमाः ।। ७ ।।\nगंधर्वासरसश्चैव किंनरोरगराक्षसाः ।\nसिद्धास्तपस्विनो वत्स तत्रैव समुपस्थिताः ।।८।।\nअष्टौ वै भैरवाः ख्याताश्चत्वारः पवनात्मजाः ।।\nविनायकाश्च षट् प्रोक्ता देव्यश्च चतुर्विंशतिः ।। ।। ९ ।।\nएते देवगणाः प्रोक्ता रौद्राश्चैव तथा गणाः ।।\nब्रह्मा वेदविदां श्रेष्ठो मरिचिकश्यपादयः ।। 5.1.45.१० ।।\nदक्षः प्रजापतिश्रेष्ठो दितिर्वै देवमातरः ।\nसुरभीप्रमुखा गावः स्थावराणि चराणि च ।। ११ ।।\nतीर्थानि यानि सर्वाणि नद्यः प्रस्रवणानि च ।।\nक्षेत्राणि चैव सर्वाणि भुवि पुण्यतमानि वै ।। १२ ।।\nसप्त पुर्यस्त्रयो ग्रामा नवारण्या नवोषराः ।।\nचतुर्दशानि गुह्यानि मुक्तिद्वाराणि भूतले ।। १३ ।।\nसमुद्राश्चैव चत्वारो रत्नानि विविधानि च ।।\nसती पतिव्रताः साध्व्यस्तथा ब्रह्मर्षयोऽमलाः ।।\nराजर्षयस्तथा शांता ब्राह्मणा वेदपारगाः ।। १४ ।।\nवेदाः पुराणस्मृतयो गाथा गीतिप्रहे लिकाः ।।\nउपासांचक्रिरे तस्य देवदेवेडुमापतेः ।। १५ ।।\nतस्य दर्शनमात्रेण जातोऽहं विज्वरोऽमलः ।।\nदीर्घायुर्दीर्घतपसा जरारोगविवर्जितः ।।१६।।\nस्नातोऽहं सर्वतीर्थेषु शुचिर्भूत्वा समाहितः ।।\nप्रसन्नमानसो जातः सर्वपापपराङ्मुखः ।। १७ ।।\nदृष्ट्वा पद्मावतीं शुद्धां सर्वकामवरप्रदाम् ।।\nन यत्र दृश्यते कश्चिच्छोकरोगपरो जनः ।। १८ ।।\nन दुःखी न च दारिद्रो न मूर्खो नाजितेंद्रियः ।।\nपरस्परविरोधी न नृतिर्य्यक्षु च दृश्यते ।। १९ ।।\nअन्योन्यं सर्वमित्राणि अन्योन्यं चोपकारिणः ।।\nसर्वे दांताश्च शांताश्च सर्वे विद्योपदेशिनः ।। 5.1.45.२० ।।\nउद्यानानि च रम्याणि वनान्युपवनानि च ।।\nहर्म्याणि च सुशुभ्राणि श्रेणीबद्धानि भांति वै ।।२१ ।।\nनानारत्नसमाकीर्णैर्हेमकुंभैः सुशोभनैः ।।\nविराजंते विचित्राणि गीतवाद्यमहोत्सवैः।।२२ ।।\nसदैव वसते यत्र उमया सह शंकरः ।।\nचंद्रचूडः कृत्तिवासाश्चिताभस्मांगलेपनः ।। २३ ।।\nचंद्रज्योत्स्नाकलापूर्णमरीचिभिः सदा बभौ ।।\nयत्र नो कृष्णपक्षोऽभून्नामावास्या न वै तमः ।। २४ ।।\nसदैव पुष्पिता श्यामा बाल्यरूपवती यथा ।।\nहर्म्यपृष्ठे गवाक्षे च द्वाराजिरगृहांतरे ।। २५ ।।\nगिरिगह्वरकुंजेषु गुहाध्वांतांतरेषु च ।।\nआश्रमेषु च रम्येषु वनेषूपवनेषु च ।। २६ ।।\nगृहदीर्घिकासु रम्यासु शालामालासु सर्वतः ।।\nचंद्रज्योत्स्नासमापूर्णा दृश्यंते धवला दिशः ।। २७ ।।\nकुमुद्वतीप्रफुल्लानि विराजंते सरांसि च ।।\nज्योतिर्गणसमाकीर्णं शरदीव नभःस्थलम् ।। २८ ।।\nनद्यः सरांसि सर्वाणि वापीकूपसुपल्वलाः ।।\nकुमुद्वत्या समाकीर्णा आसीच्चांद्रमसी मही ।। २९ ।।\nयस्मात्सर्वेषु कालेषु प्रफुल्ला च कुमुद्वती ।।\nतस्मात्पद्मावती ह्येषा जाता कुमुद्वती पुरी ।। 5.1.45.३० ।।\nकुमुद्वत्यां नरा ये तु श्राद्धं कुर्युः समाहिताः ।।\nन तेषां पितरः स्वर्गाच्च्यवंते हि कदाचन ।। ३१ ।।\nअक्षयं लभते श्राद्धं पितॄणां दत्तमक्षयम् ।।\nस्नानं दानं तथा होमो देवताराधनं तथा ।। ३२ ।।\nयत्किंचित्क्रियते कर्म तत्सर्वं चाक्षयं भवेत् ।।\nएवं कुमुद्वती जाता पुरी व्यास सनातनी ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कुमुद्वतीप्रभावकथनंनाम पञ्चचत्वारिंशोऽध्यायः ।। ४५ ।। ।। छ ।।"
  }
]
[
  {
    "text": "।। सनत्कुमार उवाच ।। ।।\nशुक्रेश्वरं समभ्यर्च्य सितपुष्पैर्विलेपनैः ।।\nप्रणिपत्य ततो भक्त्या रुद्रलोके महीयते ।। १ ।।\nभीमेश्वरं नरो दृष्ट्वा भक्त्या संपूज्य यत्नतः ।।\nन भयं लभते व्यास रणे रात्रौ जलेऽनले ।। २ ।।\nगर्गेश्वरं स्नापयित्वा तिलतैलेन मानवः ।।\nबिल्वपत्रैस्तु संपूज्य धर्मवृद्धिमवाप्नुयात् ।। ३ ।।\nउपोषितश्चतुर्दश्यां तिलप्रस्थतिलांभसा ।।\nस्नापयित्वा तिलैरिष्ट्वा सदा सौख्यमवाप्नुयात् ।। ४ ।।\nगोसहस्रं नरो दत्त्वा भावं कृत्वा विशेषतः ।।\nभवबंधविनिर्मुक्तो रुद्रलोकं स गच्छति ।। ५ ।।\nकामेश्वरं समभ्यर्च्य कुंकुमादिविलेपनैः ।।\nकामिकेन विमानेन याति स्वर्गं न संशयः ।। ६ ।।\nचूडामणिं नमस्कृत्य नवम्यां कार्तिके सिते ।।\nन वियोनिं नरो याति धर्मबुद्धिः स जायते ।। ७ ।।\nचंडीश्वरं समभ्यर्च्य कृष्णाष्टम्यामुपोषितः ।।\nनिर्माल्योल्लंघनोत्थेन न शोकेनापि लिप्यते ।। ८ ।।\nइत्यादितीर्थानि महेश्वरस्य पुण्यानि सर्वाणि नरोऽभिगम्य ।।\nविशुद्धचित्तो भुवि भावितात्मा प्रयाति शंभोर्भुवनं सुरम्यम्।। ९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये शुक्रेश्वरभीमेश्वर गर्गेश्वरकामेश्वर चूडामणीश्वर चण्डीश्वरादितीर्थमाहात्म्यवर्णनं नाम पञ्चविंशोऽध्यायः ।। २५ ।। । छ ।।"
  }
]
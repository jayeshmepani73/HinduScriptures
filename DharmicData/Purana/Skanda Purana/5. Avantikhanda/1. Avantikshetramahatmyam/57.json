[
  {
    "text": "।। सनत्कुमार उवाच ।। ।।\nशृणु व्यास प्रवक्ष्यामि तीर्थमेकमतः परम् ।।\nतीर्थानामुत्तमं तीर्थं गयानामेति नामतः ।। १ ।।\nतत्र स्नात्वा नरो नित्यं मुच्यते च ऋणत्रयात् ।।\nदेवान्पितॄन्समभ्यर्च्य विष्णुलोकं स गच्छति ।। २ ।।\n।। व्यास उवाच ।। ।।\nकीकटेषु गया पुण्या नदी पुण्या पुनः पुना ।।\nच्यवनस्याश्रमः पुण्यः पुण्यो राजगिरिस्तथा ।। ३ ।।\nस कथं विदितो देशे महाकालवने शुभे ।।\nएतद्वेदितुमिच्छामि विस्तरेण तपोधन ।। ।।। ४ ।।\n।। सनत्कुमार उवाच ।। ।।\nशृणु व्यास कथां पुण्यां पवित्रां पापहारिणीम् ।।\nयस्याः श्रवणमात्रेण पितरो यांति सद्गतिम् ।। ५ ।।\nपुरा कृतयुगे पुण्ये युगादिदेवनामतः ।।\nराजासीत्स तु धर्मात्मा पुण्यश्रवणकीर्तनः ।। ६ ।।\nतस्य पालयतः सम्यक्प्रजाः पुत्रानिवौरसान् ।।\nबभूवुः सर्वसंपन्ना वर्धमानाः समंततः ।। ७ ।।\nधर्मश्चतुष्पदो नित्यं यस्मिन्राज्ञि प्रशासति ।।\nकालवर्षी च पर्जन्य ऋतवः स्वांगचारिणः ।। ८ ।।\nबहुसस्यफला पृथ्वी गावश्च बहुदुग्धदाः ।।\nवेदवादरता विप्राः क्षत्त्रिया बाहुशालिनः ।। ९ ।।\nवैश्या धनपरा नित्यं शूद्राः शुश्रूषणे रताः ।।\nवर्णाश्रमरताः सर्वे सर्वे धर्मोपदेशकाः ।। 5.1.57.१० ।।\nश्रुतिस्मृतिपरो धर्मो हृष्टपुष्टजनाकरः ।।\nनाधिव्याध्यभिभूतश्च लक्ष्यते कोऽपि मानवः ।। ११ ।।\nदुःशीला दुर्भगा नारी विधवा नैव लक्ष्यते ।।\nबहुपुत्राऽल्पपुत्रा च मृतपुत्रा न वंध्यका ।।१२।।\nरूपशीलगुणोपेता पतिव्रतपरायणा ।।\nनो मार्गः कंटसंकीर्णो दस्युदोषैश्च दूषितः ।। १३ ।।\nहूयतां भुज्यतां शश्वद्दीयतां च गृहेगृहे ।।\nदयादानतपोहोमजपयज्ञक्रियापराः ।। १४ ।।\nजनाः सर्वत्र दृश्यंते सर्वधर्म परायणाः ।।\nचतुष्पादचरो धर्मो ह्यधर्मोऽपादविग्रहः।। १५ ।।\nएवं राजा स धर्मात्मा युगादिदेवसंज्ञितः ।।\nयेनेयं पालिता पृथ्वी धर्मेण वर्धिताः प्रजाः ।। १६ ।।\nअवंत्यां च पुरा व्यास यज्ञकोटिं समाचरत् ।।\nतस्मिन्कालेतिविक्रांतस्तुहंडो नाम दानवः ।। १७ ।।\nतेन सर्वं वशं नीतं चरा चरमिदंजगत् ।।\nघोरं तप्त्वा तपः पुण्यं ब्रह्मलब्धवरः खलः ।। १८ ।।\nनैव देवा न यज्ञाश्च वेदमार्गविवर्जिताः ।।\nदेवतापूजनं नास्ति स्वधा स्वाहा न दृश्यते ।। १९ ।।\nउत्सन्नो धर्ममार्गोऽयं शाश्वतो वै दुरात्मना ।।\nनष्टप्रायाः सुरास्तेन कृताः सर्वे द्विजोत्तमाः ।।5.1.57.२०।।\nब्रह्माणं शरणं जग्मुः पितृभिः सह साधुभिः ।।\nकिं कुर्मो वा क्व गच्छाम तुहंडेन पराजिताः ।। २१ ।।\nइति श्रुत्वा वचस्तेषां ब्रह्मा लोकपितामहः ।।\nसमुत्थाय ततः सर्वैर्विष्णुलोकं जगाम ह ।। २२ ।।\nतत्र गत्वा समाराध्य विष्णुं देवगणैः सह ।।\nस्तुतिं पुरुषसूक्तेन विष्णोरतुलतेजसः ।। २३।।\nप्रचक्रुः सर्व एवैते ह्यात्मनोभ्युदयाय च ।।\nतदा तेषां शमिच्छन्ती वागुवाचाशरीरिणी ।। २४ ।।\nश्रूयतां भोः सुरश्रेष्ठा भवतां श्रेय उत्तमम् ।।\nयूयं यात क्षितौ क्षिप्रं महाकालवनं प्रति ।। २५ ।।\nगुह्याद्गुह्यतरं पुण्यं पवित्रं पापनाशनम् ।।\nनो यत्र मायिनां माया प्रकाशयति भूतले ।। २६ ।।\nसर्वतीर्थमयं तीर्थं कोटितीर्थवरप्रदम् ।।\nयत्र शिप्रा सरिच्छ्रेष्ठा सर्वकामफलप्रदा ।। २७ ।।\nदैत्यांतकारिणी दिव्या महाकाली कुलेश्वरी ।।\nकोटिकोटिगणाकीर्णा मातॄ णां शक्तिवर्धिनी ।। २८ ।।\nयत्र गया महापुण्या फल्गुश्चैव महानदी ।।\nपुरुषोत्तमगिरिश्रेष्ठो यत्र बुद्धगया स्मृता ।। २९ ।।\nतथैवाद्यगया ख्याता त्रिषु लोकेषु विश्रुता ।।\nविष्णोः षोडशपदीतीर्थं गदाधरविनिर्मितम् ।। 5.1.57.३० ।।\nसर्वपापहरा पुण्या यत्र प्राची सरस्वती ।।\nमहासुरनदी प्रोक्ता यत्र तिष्ठति पुण्यदा ।। ३१ ।।\nन्यग्रोधश्चाक्षयो नित्यः पुरा प्रोक्तो महर्षिणा।।\nतत्रैव सा शिला प्रोक्ता प्रेतमोक्षकरी शुभा ।। ३२।।\nतत्रैव संति ताः सर्वा देवताः पितृकल्पजाः ।।\nसर्वाक्षरमयोंकारः सर्वदेवमयो हरिः ।। ३३ ।।\nसर्वतीर्थमया देवा गयातीर्थमनुत्तमम्।।\nशीघ्रं गच्छत तत्रैव परां सिद्धि मवाप्स्यथ ।। ३४ ।।\nयत्र प्रविष्टमात्रेण पितरो निरयस्थिताः ।।\nते सर्वे स्वर्गमायांति ब्रह्मभूयाय कल्पते ।। ३५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये गयातीर्थमाहात्म्ये गयातीर्थप्रशंसावर्णनं नाम सप्तपञ्चा शत्तमोऽध्यायः ।। ५७ ।। ।। छ ।।"
  }
]
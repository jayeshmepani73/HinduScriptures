[
  {
    "text": "।। सनत्कुमार उवाच ।। ।।\nअतः परं प्रवक्ष्यामि वीरेश्वरमथो शृणु ।।\nतस्मिंस्तीर्थे नरः स्नात्वा वीरलोकमवाप्नुयात् ।। १ ।।\nनागानां प्रवरं तीर्थं सर्वकामवरप्रदम् ।।\nकालभैरवमित्याख्यं तच्च तीर्थं परं स्मृतम् ।। २ ।।\nयस्य दर्शनमात्रेण सर्वदुःखातिगो भवेत् ।। ३ ।।\n।। व्यास उवाच ।। ।।\nकस्मिन्काले हि विख्यातं कालभैरवसंज्ञितम् ।।\nतीर्थं मुनिवरश्रेष्ठ एतद्विस्तरतो वद ।। ४ ।।\n।। सनत्कुमार उवाच ।। ।।\nपुराऽयं भैरवो योगी योगिनीत्रासकारकः ।।\nकालचक्रकृताः कृत्या योगिनीनां गणास्तदा ।। ५ ।।\nतासां कालीति विख्याता योगिनी परमोत्तमा ।।\nतयायं पालितो नित्यं पुत्रवद्भैरवोऽमलः ।। ६ ।।\nतेनैते च विनिर्धूता दोषोत्पाताश्च सत्तम ।।\nत्रिविधा भुवि विख्याताः सर्वविघ्नकराः पराः ।। ७ ।।\nकालकृत्यास्तदा तेन भ्रंशिताः परमात्मना।।\nमहामारी पूतना कृत्या शकुनी रेवती खला।।८।।\nकोटरी तामसी माया नवैता मातृकाः स्मृताः।।\nदुष्टदोषवहा दुष्टाः सर्वप्राणिभयंकराः ।।९।।\nवशीचक्रे स धर्मात्मा सर्वकामवरप्रदाः ।।\nशिप्रातीरे स्थितो नित्यं कूले चोत्तरतः शुभे ।।5.1.64.१०।।\nऊषरस्य परे पूर्वे सोऽपि तिष्ठति सर्वदा ।।\nआषाढस्य सिते पक्षे रविवारे समाहितः ।।११ ।।\nनवमीं चाऽष्टमीं प्राप्य चतुर्दश्यां विशेषतः ।।\nपूजां कुर्वंति ये केचिन्नरा निश्चलमानसाः ।। १२ ।।\nविवाहे पुत्रजनने मांगल्ये च शुभे परम् ।।\nपत्रपुष्पार्कगंधैश्च नैवेद्यैर्विविधैस्तथा ।। १३ ।।\nतांबूलवासगंधाद्यैः पूजयेद्वरद रूपिणम् ।।\nविप्राणां भोजनैर्होमैस्तर्पयेत्सततं विभुम् ।। १४ ।।\nएतत्परमकल्याणमेतत्परममंगलम् ।।\nनत्वा स्तुत्वा च तं देवं सर्वकामार्थसिद्धये ।। ।। १५ ।।\nसकलकलुषहारी धूर्तदुष्टांऽतकारी सुचिरचरितचारी मुंडमौंजीप्रचारी ।।\nकरकलितकपाली कुण्डली दंडपाणिः स भवतु सुखकारी भैरवो भावहारी ।। १६ ।।\nविविधरासविलासविलासितं नववधूरवधूतपराक्रमम् ।।\nमदविघूर्णितगोष्पदगोष्पदं भवपदं सततं सततं स्मरे ।। १७ ।।\nअमलकमलनेत्रं चारुचंद्रावतंसं सकलगुणगरिष्टं कामिनीकामरूपम् ।।\nपरिहृतपरितापं डाकिनीनाशहेतुं भज जन शिवरूपं भैरवं भूतनाथम् ।।। ।। १८ ।।\nसबलबलविघातं क्षेत्रपालैकपालं विकटकटिकरालं ह्यट्टहासं विशालम् ।।\nकरगतकरवालं नागयज्ञोपवीतं भज जन शिवरूपं भैरवं भूतनाथम् ।। १९ ।।\nभवभयपरिहारं योगिनीत्रासकारं सकलसुरगणेशं चारुचंद्रार्कनेत्रम् ।।\nमुकुटरुचिरभालं मुक्तमालं विशालं भज जन शिवरूपं भैरवं भूतनाथम् ।। 5.1.64.२० ।।\nचतुर्भुजं शंखगदाधराऽऽयुधं पीतांबरं सांद्रपयोदसौभगम् ।।\nश्रीवत्सलक्ष्मं गलशोभिकौस्तुभं शीलप्रदं शंकररक्षणं भजे ।। २१ ।।\nलोकाऽभिरामं भुवनाभिरामं प्रियाभिरामं यशसाभिरामम् ।।\nकीर्त्याभिरामं तपसाऽभिरामं तं भूतनाथं शरणं प्रपद्ये ।। २२ ।।\nआद्यं ब्रह्मसनातनं शुचिपरं सिद्धिप्रदं कामदं सेव्यं भक्तिसमन्वितं हरिहरैः सृष्ट्यासहं साधुभिः ।।\nयोग्यं योगविचारितं युगधरं योग्याननं योगिनं वंदेहं सकलं कलंकरहितं सत्सेवितं भैरवम् ।। २३ ।।\nभैरवाष्टकमिदं पुण्यं प्रातःकाले पठेन्नरः ।।\nदुःस्वप्ननाशनं तस्य वांछितार्थफलं भवेत्। ।। २४ ।।\nराजद्वारे विवादे च संग्रामे संकटेतथा।।\nराज्ञा कुद्धेन चाऽऽज्ञप्ते शत्रुबंधगते तथा ।। २५ ।।\nदारिद्र्यदुःखनाशाय पठितव्यं समाहितैः ।।\nन तेषां जायते किंचिद्दुर्लभं भुवि  वांछितम् ।।२६।।\n।। इति भैरवाष्टकम् ।। ।।\nअस्मिंस्तीर्थे प्रकर्तव्यं स्नानदानादिकं नरैः।।\nसंसारभयभीतैश्च पूजितो भैरवो वरः ।।\nतस्मात्सर्वप्रयत्नेन कर्तव्यं तीर्थमुत्तमम्।। २७ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे ऽवन्तीक्षेत्रमाहात्म्ये कालभैरवतीर्थयात्रावर्णनंनाम चतुःषष्टितमोऽध्यायः ।। ६४ ।।"
  }
]
[
  {
    "text": "5.1.33\n।। सनत्कुमार उवाच ।। ।।\nनारायणोऽपि संस्थाप्य शंखं दध्मौ प्रयत्नतः ।।\nतुष्टाव प्रयतो भूत्वा स्तोत्रेणा नेन भास्करम् ।। १ ।।\n।। श्रीकृष्ण उवाच ।। ।।\nआदित्यं भास्करं भानुं रविं सूर्यं दिवाकरम् ।।\nदिवाकरं दिवानाथं तपनं तपतां वरम् ।। २ ।।\nवरेण्यं वरदं विष्णुमनघं वासवानुजम् ।।\nबलवीर्यं सहस्रांशुं सहस्रकिरणद्युतिम् ।। ३ ।।\nमयूखमालिनं विश्वं मार्तंडं चंडरोचिषम् ।।\nसदातीतं सुभास्वंतं सप्तसप्तिं सुखोदयम् ।। ४।।\nदेवदेवमहिर्बुध्न्यं धाम्नां निधिमनुत्तमम् ।।\nतपोब्रह्ममयालोकं लोकपालमपांपतिम्  ।। ५।।\nजगत्प्रबोधजनकं जगद्बीजं जगत्प्रभुम् ।।\nअर्कं निःश्रेयसपरं कारणं श्रेयसां परम् ।। ६ ।।\nइनं प्रभाविणं पुण्यं पतंगं पवगेश्वरम् ।।\nदातारं वांछितार्थानां दृष्टादृष्ट- फलप्रदम् ।। ७ ।।\nगृहं गृहकरं हंसं हरिदश्वं हुताशनम् ।।\nमंगल्यं मंगलं गेयं ध्रुवं धर्मप्रबोधनम् ।। ८ ।।\nभवसंभावित भावं  भूतभव्यभवात्मकम् ।।\nदुर्गमं दुर्गतिहरं हरनेत्रं त्रयीमयम् ।। ९ ।।\nत्रैलोक्यतिलकं तीर्थं तरणिं सर्वतोमुखम् ।।\nतेजोराशिसुनिर्वाणं विश्वेशं धाम सांप्रतम् ।। 5.1.33.१० ।।\nकल्पं कल्पानलं कालं कालचक्रं क्रतुप्रियम् ।।\nभूषणं मरुतं सूर्यं मणिरत्नं सुलोचनम् ।। ११ ।।\nत्वष्टारं विष्टरं विश्वं सदसत्कर्मसाक्षिकम् ।।\nसवितारं सहस्राक्षं प्रजापालमधोक्षजम्।। १२ ।।\nब्रह्माणं वासरारंभे रक्तवर्णं महाद्युतिम् ।।\nशुक्लं मध्यंदिने रुद्रं श्यामं विष्णुं दिनक्षये ।। १३ ।।\nनाम्नामष्टशतं दिव्यं विष्णुना समुदाहृतम् ।।\nय इदं प्रयतो भूत्वा पठेद्भक्त्या समाहितः ।। १४ ।।\nन तस्य विपदः क्वापि सर्वत्रापि शुभा गतिः ।।\nधनधान्यसुखावाप्तिः पुत्रलाभश्च जायते ।। १५ ।।\nतेजः प्रज्ञां परं लाभं ज्ञानं च लभते गतिम् ।।\nएतच्छ्रुत्वा जगन्नाथो जगामादर्शनं ततः ।। १६ ।।\nकेशवार्कमुखं दृष्ट्वा पद्मरागसमप्रभम् ।।\nविमुक्तः सर्वपापेभ्यः सूर्यलोके महीयते ।। १७ ।।\nकेशवार्कसमीपे तु रेणुतीर्थं प्रचक्षते ।।\nतद्दृष्ट्वा सर्वपापेभ्यो मुच्यते नात्र संशयः ।। १८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽ वन्तीक्षेत्रमाहात्म्ये केशवादित्यमाहात्म्यवर्णनंनाम त्रयस्त्रिंशोऽध्यायः ।। ३३ ।। ।। छ ।।"
  }
]
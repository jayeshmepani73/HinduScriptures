[
  {
    "text": "।। सनत्कुमार उवाच ।। ।।\nशृणु व्यास महाबुद्धे शिप्रामाहात्म्यमुत्तमम् ।।\nयथाऽमृतभवा ख्याता पाताले नागसंमते ।।१।।\nएकदा रुद्रो भिक्षार्थं नागलोके बुभुक्षितः ।।\nकरे कपालमादाय भोगवत्यां समागतः ।। २ ।।\nभिक्षां देहि वचो दीनं वाचयित्वा गृहेगृहे ।।\nभिक्षा केनापि नो दत्ता क्षुधितस्य च धूर्जटेः ।। ३ ।।\nतदा क्रोधाभिरक्ताक्षः शूलपाणिः क्षुधार्दितः ।।\nभ्रामयित्वा पुरीं सर्वां शनैर्बहिर्विनिर्ययौ ।। ४ ।।\nएकविंशतिकुण्डानि पीयूषस्य द्विजोत्तम ।।\nयत्र तिष्ठंति सर्वाणि नागलोकस्य रक्षणे ।। ५ ।।\nतत्र गत्वा स भगवाञ्छंभुः सर्वात्मसंभवः ।।\nअपिबन्नेत्रमार्गेण तृतीयेन च शंकरः ।। ६ ।।\nरिक्तानि पीयूषकुण्डानि कृत्वा तत्रैव सोत्थितः ।।\nकंपितश्च तदा लोको नागानां सर्वतोमुखम् ।। ७ ।।\nकस्येदं कर्म किं जातं सुधा यस्मादितो गता ।।\nइत्युक्ता चैव ते सर्वे नागा वासुकिपुरोगमाः ।। ८ ।।\nमहदतिक्रमणे शंकाः पुरात्ते निर्ययुर्बहिः ।।\nकिं कुर्वाम क्व गच्छाम कस्येदं हेलनं कृतम् ।। ९ ।।\nयेनास्माकं कोपितेन हृतं चामृतमुत्तमम् ।।\nअस्माकं जीवनं तस्मात्कथं जीवाम पन्नगाः ।। 5.1.51.१० ।।\nइत्युक्त्वा पन्नगाः सर्वे सस्त्रीबालपरिग्रहाः ।।\nहरिं च जग्मुः शरणं मनसा परिशंकिताः।।११।।\nतेषामनुग्रहार्थाय वागुवाचाशरीरिणी।।\nश्रूयतामुरगाः सर्वे युष्माभिर्देवहेलनम्।।१२।। ।\nभिक्षार्थमागतः शम्भुः क्षुधार्तश्च गृहेगृहे ।।\nविदित्वातिथिवेलायां कपालकरभिक्षुकः ।। १३ ।।\nदत्ता न भिक्षा केनापि भोगवत्यां पिनाकिनः ।।\nतदा बहिर्गतो नाथः क्षुधितो धर्मविग्रहः ।। १४ ।।\nतेन नष्टा सुधा सर्वा कुंडांते पन्नगोत्तमाः ।।\nयूयं प्रयात पातालान्महाकालवनोत्तमे ।। १५ ।।\nतत्रैका वै सरिच्छ्रेष्ठा शिप्रानामेति विश्रुता ।।\nत्रैलोक्यपावनी ह्येषा सर्वकामफलप्रदा ।। १६ ।।\nयस्या दर्शनमात्रेण सर्वपापक्षयो भवेत् ।।\nतत्र गत्वा भवद्भिश्च स्नानं कार्यं यथाविधि ।। १७ ।।\nभजनं देवदेवस्य ततः पूजां करिष्यथ ।।\nभजनाद्देवदेवस्य शिप्रासलिलमज्जनात् ।। १८ ।।\nभविष्यति ततः सद्यः सुधा लोके पुरेव वः ।।\nइति संभाष्य तान्नागांस्तत्रैवांतरधीयत ।। १९ ।।\nवाणीं व्यास तदा दिव्यां सहसा लोकसाक्षिणीम् ।।\nश्रुत्वा देवेरितां वाणीं तथेत्युक्त्वा च पन्नगाः ।। 5.1.51.२० ।।\nस्त्रीबालवृद्धसहिता महाकालवनं ययुः ।।\nतत्र गत्वा ददृशुस्ते नदीं त्रैलोक्यवंदिताम् ।। २१ ।।\nसर्वत्र कुसुमाकीर्णां तरुच्छायाभिराश्रिताम् ।।\nहंसकारंडवाकीर्णां मणिमुक्ताप्रवालकाम् ।। ।। २२ ।।\nमणिसोपानरचितां पद्मखंडैश्च मंडिताम् ।।\nसायं प्रातः स्थिता विप्राः संध्योपासनतत्पराः ।। २३ ।।\nऋषयश्च महाभागा भृग्वंगिरसमु ख्यकाः ।।\nगंधर्वाश्चैव तत्रैव देवर्षिनारदादयः ।। २४ ।।\nवसवश्च तथादित्या ह्यश्विनौ मरुतस्तथा ।।\nरुद्राः साध्याश्च देवाश्च पितरो विमलाशयाः ।। ।। २५ ।।\nउपासते च शिप्रां वै संध्यावेलां समाहिताः ।।\nऋषिपत्न्यो महाभागा देवकन्याप्सरोगणाः ।। २६ ।।\nपतिव्रता महाभागास्तत्रैव पतिभिः सह ।।\nउपासंते सदाचारा वर्णाश्रमपुरोगमाः ।। २७ ।।\nराजर्षयः समासीना निर्वाणपदवीं गताः ।।\nसिद्धा योगेश्वरा शांतास्तापसाः शंसितव्रताः ।। ।। २८ ।।\nनानादेशोद्भवा लोका यात्रिणः समुपागताः ।।\nशिप्राकूले समासीना नरनारीसमन्विताः ।। २९ ।।\nकुर्वते तत्र धर्माणि महादानानि सर्वशः ।।\nएवंविधां समालोक्य व्यास त्रैलोक्यवंदिताम् ।। 5.1.51.३० ।।\nनदीं सुधामयीं सर्वां नागाः परमहर्षिताः ।।\nस्नानदानादिकं कृत्वा महादेवमुपा सिरे ।। ३१ ।।\nवेदोक्तविधिना सर्वे भक्त्या पन्नगसत्तमाः ।।\nपंचांगपूर्वकं स्नानं यक्षकर्दमलेपनम् ।। ३२ ।।\nअम्लानपंकजां मालां नानापुष्पाक्षतै स्तथा ।।\nवासःस्रगनुलेपाद्यैश्चन्दनैर्गंधधूपकैः ।। ३३ ।।\nदीपदानादिनैवेद्यैस्तांबूलमथ दक्षिणाः ।।\nकर्पूरार्तिकराः सर्वे महादेवमुपागताः ।।\nस्तुतिमारेभिरे कर्तुं सुधाकामास्तदोरगाः ।। ३४ ।।\n।। सर्पा उचुः ।। ।।\nनमोऽनंताय बृहते सर्वदेव नमोनमः ।।\nचंद्रमौले नमस्तेऽस्तु कपर्दिन्परमात्मने ।।\nवृषध्वज नमस्तेऽस्तु त्रिशूलवरधारिणे ।। ३५ ।।\nत्र्यम्बकाय नमस्तेऽस्तु जटामुकुटधारिणे ।।\nशेषहार नमस्तेस्तु चिताभस्मांगधारिणे ।। ३६ ।।\nकृत्तिवास नमस्तेऽस्तु गिरीशाय नमोनमः ।।\nत्रिपुरघ्न नमस्तेस्तु स्मरांतक नमोऽस्तु ते ।। ३७ ।।\nमृगव्याध नमस्तेऽस्तु घस्मराय नमोनमः ।।\nशंकरात्मन्नमस्तेस्तु सर्वकामफलप्रद ।। ३८ ।।\nसर्वसाक्षिन्नमस्तेऽस्तु सर्वभूताशयाकृते ।।\nसर्वाधार नमस्तेऽस्तु सर्वशक्तिधराय च ।। ३९ ।।।\nसर्वभोग नमस्तेऽस्तु सर्वबीजसमुद्भव ।।\nदिव्यहास नमस्तेऽस्तु नमोऽमृतस्रवाय च ।। 5.1.51.४० ।।\nकाम्यकाम नमस्तेस्तु सर्वकामवरप्रद ।।\nनमः शिवाय शांताय पशूनां पतये नमः ।। ४१ ।।\nनमो मृडाय दांताय शांतरूपाय वै नमः ।। ४२ ।।\nएवं प्रसादितो नागैर्भगवान्वृषभध्वजः ।।\nप्रसन्नवदनो भूत्वा प्रत्यक्षः प्राह पन्नगान् ।। ४३ ।।\n।। श्रीमहादेव उवाच ।। ।।\nशृणुध्वमुरगाः सर्वे वचस्तथ्यं वदामि वः ।।\nनागलोके पुरा नित्यं भिक्षार्थं चागतोस्म्यहम् ।। ४४ ।।\nगृहेगृहे भोगवत्यां व्यचरत्क्षुधितो भृशम् ।।\nकपालं च करे कृत्वा धृत्वा कंथां सुचीरकाम् ।। ४५ ।।\nअप्राप्तभिक्षो भिक्षार्थी पुनरागां ततो गृहम् ।।\nतेन पापप्रसंगेन सुधा नष्टा च वः स्थलात् ।। ४६ ।।\nकिंचित्पुण्यप्रसंगेन महाकालवनोत्तमे ।।\nयूयं प्राप्ता महाभागा हित्वा नागालयोत्तमम् ।। ४७ ।।\nआबालवृद्धैः सस्त्रीभि दृष्टा शिप्रा सरिद्वरा।।\nयस्या दर्शनमात्रेण सुनिष्पापोऽस्म्यहं   पुरा ।। ४८ ।।\nशिप्रायां स्नानजं पुण्यं वक्तुं शक्तो न कीदृशम्।।\nदर्शनाज्जायते  शंभुस्तत्क्षणाद्भुवि पन्नगाः ।। ४९ ।।\nयस्मात्स्नानं कृतं सर्वैः शिप्रायां पन्नगोत्तमैः ।।\nतेन पुण्यप्रभावेन सुधास्तु वो गृहेगृहे ।। 5.1.51.५० ।।\nनीत्वा शिप्रोदकं पुण्यं कुण्डेषु परिषिञ्चत ।।\nतेनैतानि च कुण्डानि अमृतान्येकविंशतिः ।। ५१ ।।\nसंपूर्णानि भविष्यंति स्थिराणि पन्नगोत्तमाः ।।\nतथेत्युक्त्वा च ते सर्वे धृत्वा शिप्रोदकं करैः ।। ५२ ।।\nगतास्ते वै स्वकं लोकं नमस्कृत्वा महेश्वरम् ।।\nततः प्रभृति सा शिप्रा नागलोकेऽमृतोद्भवा ।। ५३ ।।\nसर्वलोकेषु विख्याता व्यास शिप्राऽमृतोद्भवा ।।\nये तु तस्यां प्रकुर्वंति नराः स्नानादिकं भुवि ।। ५४ ।।\nन तेषां दुष्कृतं किंचिन्नापदो न च दुर्गतिः ।।\nन वियोगो भवेत्तेषां पुत्रदारादिकैः कदा ।। ५५ ।।\nन च मित्राणि दुष्यंति न रोगो न दरिद्रता ।।\nकथां पापहरां पुण्यां सर्वकामवर प्रदाम् ।।\nपठनाच्छ्रवणाद्वापि गोसहस्रफलं लभेत् ।। ५६ ।।\nइति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽ वन्तीक्षेत्रमाहात्म्ये शिप्रामाहात्म्येऽमृतोद्भवानामकथावर्णनंनामैकपञ्चाशत्तमोऽध्यायः ।। ५१ ।। ।। ।। छ ।।"
  }
]
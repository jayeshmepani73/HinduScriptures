[
  {
    "text": "।। व्यास उवाच ।। ।।\nनागतीर्थं त्वया ब्रह्मन्पुरा प्रोक्तं यशस्विना ।।\nतस्य तीर्थवरस्याऽपि महिमानं च सत्तम ।। १ ।।\nभूयस्तु श्रोतुमिच्छामि त्वत्तो ब्रह्मविदां वर ।।\nकियत्काले समाख्यातमेतद्विस्तरतो वद ।। २ ।।\n।। सनत्कुमार उवाच।। ।।\nशृणु ब्रह्मन्प्रवक्ष्यामि तवाग्रे नागतीर्थजाम् ।।\nकथां पुण्यतमां तुभ्यं भुवि पापहरां पराम् ।। ३ ।।\nयस्याः श्रवणमात्रेण शापमुक्तो भवेन्नरः ।।\nपुरा नागाः परिभ्रष्टा मातुः शापात्परंतप ।। ४ ।।\nजनमेजयेन दग्धास्ते मोक्षिता ह्यास्तिकेन च ।।\nपप्रच्छुस्ते द्विजश्रेष्ठ जरत्कार्वात्मजं तदा ।। ५ ।।\n।। नागा ऊचुः ।। ।।\nब्रह्मंस्तव प्रसादेन मोक्षिता हव्यवाहनात् ।।\nजनमेजयस्य यज्ञेस्मिन्देवराजस्य संनिधौ ।। ६ ।।\nअस्माकं भूतिमन्विच्छन्वासस्यार्थं परंतप ।।\nयस्मिन्स्थाने सदा ब्रह्मन्निवासो जायतेऽभयः ।।७ ।।\n।। आस्तीक उवाच ।। ।।\nश्रूयतां मातुलश्रेष्ठा युष्माकं हितमुत्तमम् ।।\nमहाकालवने रम्ये या वै कुशस्थली स्मृता ।। ८ ।।\nतस्यां हि दक्षिणे भागे पूर्वतीर्थं सना तनम्।।\nनागालयं पुरा प्रोक्तं यत्र सन्निहितो हरिः ।। ९ ।।\nयोगनिद्रां समासाद्य शेते ब्रह्म सनातनम् ।।\nशेषशायीति विख्यातः सर्वलोकेषु गीयते ।। १० ।।\nकल्पदोषो न तत्रैव बाधते सवदेहिनाम्।।\nबकदाल्भ्य ऋषिस्तत्र तपस्तेपे धृतव्रतः ।। 5.1.65.१० ।।\nलोमशश्च महातेजास्तत्रैव प्रतितिष्ठति ।।\nदीर्घायुष्ट्वं समापन्नो मार्कंडेयो महामुनिः ।। १२ ।।\nन वर्तते कालचक्रं महाकालप्रतापतः ।।\nकपिलः सिद्धिमापन्नो यत्र तीर्थवरोत्तमे ।।१३।।\nहरिश्चंद्रो विमुक्तोऽभूद्गर्ह्यचण्डालयोनितः।।\nसप्तर्षिप्रवरा ये ते निर्वाणपदवीं गताः ।।१४।।\nएतस्मात्कारणात्सर्वैस्तत्र विश्रम्यतां सदा।।\nमातुः शापोद्भवो दोषो युष्माकं नैव बाधते।।१५।।\nएतत्ते वचनं श्रुत्वा महर्षेरास्तिकस्य च।।\nआगच्छंस्तत्र ते शीघ्रं वासार्थं पन्नगोत्तमाः।।१६।।\nएलापत्रः कंबलश्च कर्कोटकधनंजयौ।।\nवासुकिः पन्नगश्रेष्ठस्तक्षको नील एव च।।१७।।\nपद्मकश्चार्बुदश्चैव नागास्ते सर्व एव हि।।\nअत्रागत्य स्वस्वस्थानानि चक्रुस्ते सुचिरव्रताः।।१८।।\nतत्र रम्याणि तीर्थानि जातानि परमाणि च।।\nनवानि चक्रुः कुंडानि तीर्थभूतानि सत्तम।।१९।।\nमहापुण्यप्रदान्याहुर्महापापहराणि च ।।\nयत्र सिद्धाश्च गंधर्वा ऋषयः संशितव्रताः ।। 5.1.65.२० ।।\nअप्सरोगणसंघैश्च सेव्यंते च सदा वरैः ।।\nयत्र शेषो महानागः पुरा प्रोक्तो महर्षिणा ।। २१ ।।\nशेषशायी ह्यलं विष्णुर्भगवान्कमलेक्षणः ।।\nतत्र सर्वाणि तीर्थानि तिष्ठंति भुवि सर्वदा ।। २२ ।।\nश्वेतद्वीपेति विख्याता मणिविक्रांतभूमिका ।।\nयत्र पुण्याश्च वै वृक्षाः पुष्पिताश्चैव सर्वशः ।। २३ ।।\nहंसकारंडकाकादि पिककोकिलसारसाः ।।\nपद्मखंडगणास्तत्र नृत्यंति च शिखंडिनः ।। २४ ।।\nनिधिरेष महापद्मो नीलोत्पलसुगंधिना ।।\nवासितो वायुना शुभ्रः किन्नरोद्गारनादितः ।। २५ ।।\nयत्र सुसंस्कृता नार्यो विहरंति सुरांगनाः।।\nनागकन्याभी रम्याभिर्मंडितं परमाद्भुतम् ।।२६।।\nयत्र स्नात्वा नरो याति वैकुंठं धाम शोभनम् ।।\nशेषशायी हरिर्यत्र शेते हि च रमापतिः ।। २७ ।।\nतत्र रमासरो नाम तीर्थं परमशोभनम् ।।\nयत्र स्नात्वा नरो नित्यं श्रीमान्भवति नाऽन्यथा ।।२८।।\nएवं व्यास परं स्थानं सर्वपापहरं परम् ।।\nअत्रैव च परं तीर्थं बलेराश्रममद्भुतम् ।। २९ ।।\nअत्र स्नानादिकं कार्यं यत्र संनिहितो हरिः ।।\nसर्वपापविशुद्धात्मा नरो भवति तत्क्षणात् ।। 5.1.65.३० ।।\nकियत्प्रमाणमात्रां च ये ददति वसुंधराम् ।।\nतनूरुहाणि यावन्ति तावत्कालसुसंख्यया ।। ३१ ।।\nअक्षय्या लभ्यते वृद्धिस्तेषां लोकाः सनातनाः ।।\nश्रावणे मासि दर्शे च पंचम्यां सोमवासरे ।। ३२ ।।\nनागानां पूजनं कार्यं श्राद्धं दर्शे विधीयते ।।\nअक्षयं जायते श्राद्धं वांछितार्थं भवेत्ततः ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये तीर्थयात्रायां नागतीर्थमहिमवर्णनंनाम पंचषष्टितमोऽध्यायः ।। ६५ ।। ।। छ ।।"
  }
]
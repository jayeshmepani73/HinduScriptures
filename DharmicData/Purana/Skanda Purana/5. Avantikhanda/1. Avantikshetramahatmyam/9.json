[
  {
    "text": "।। व्यास उवाच ।। ।।\nकथं तन्माहिषं कुण्डं मातॄणामाकृतिः कथम्।।\nरुद्रस्यैव कथं क्षेत्रे महिषो दानवो हतः ।।१।।\n।। सनत्कुमार उवाच ।। ।।\nकपालखंडमादायं महादेवोऽप्यतिप्रभम् ।\nब्रह्मतेजो मयं दिव्यं ज्वलंतमिव चार्चिषा ।।२।।\nक्रीडमानो जगन्नाथो मोहयामास वै सुरान्।।\nनिमेषात्स इमं लोकं योगात्मा योगलीलया।।३।।\nप्राप्य पुण्यतमं क्षेत्रं यत्रातिष्ठन्महाप्रभुः ।।\nतत्रतत्र महद्दिव्यं कपालं देवताधिपः ।। ४ ।।\nस्थापयामास दीप्तार्चिर्गणानामग्रतः प्रभुः ।।\nत्वत्स्थापितमथो दृष्ट्वा गताः सर्वे महौजसः ।। ५ ।।\nविनदत्समहानादं नादयंत दिशो दश ।।\nक्षोभार्णवाशनिप्रख्यं नभो येन विदीर्यते ।। ६ ।।\nतेन शब्देन घोरेण दानवो देवकंटकः ।।\nहालाहल इति ख्यातो देशं तमभिधावितः ।। ७ ।।\nअमृष्यमाणः क्रोधार्तो दुरात्मा दुर्जयः सुरैः ।।\nब्रह्मदत्तवरश्चैव माहिषं वपुरास्थितः ।। ८ ।।\nदैत्यैः परिवृतो घोरै कोटिभिश्चोद्यतायुधैः ।।\nतमायांतं तु सक्रोधं महिषं देवकंटकम् ।। ९ ।।\nसमावेक्ष्याह वै देवो गणान्सर्वा न्पिनाकधृक् ।।\nमायावी गणपा दैत्यस्त्रैलोक्यस्यापि कंटकः ।। 5.1.9.१० ।।\nआयाति त्वरितो यूयं तस्मादेनं विनिघ्नथ ।।\nकपालस्य गतिं सर्व आश्रिता गणनायकाः ।। ११ ।।\nततो देवगणा दृष्ट्वा तमायांतं महासुरम् ।।\nगर्जमानं महानादं भ्रममाणं महाभुजम् ।। १२ ।।\nबिभिदुः शलसंघातैरसिभि र्मुसलैस्तथा ।।\nसंमुह्य शरजालेन ततो भूमौ न्यपातयन् ।। १३ ।।\nहते तस्मिन्महादेवो देवान्प्रोवाच वै तदा ।।\nअहो दर्पातिमूढः स दर्पेण निधनं गतः ।। १४ ।।\nएतस्मिन्नंतरे व्यास तत्कपालात्सुभैरवाः ।।\nदीप्तास्या मातरः सर्वाः प्रचंडास्त्रा महाबलाः ।। १५ ।।\nअभ्यधावंस्तमुद्देशं महादेवं निवेद्य वै ।।\nदैत्यं ता भक्षयंति स्म भित्त्वा भित्त्वा महाबलाः ।। १६ ।।\nकपालमातरस्तस्मात्ख्याताः क्षेत्रे महाबलाः ।।\nमहाकपालस्तस्माद्वै तादृशः परि कीर्तितः ।। १७ ।।\nस्थापितस्य कपालस्य भित्त्वा समभवत्पुरा ।।\nख्यातं शिवतडागं च सर्वपापप्रणाशनम् ।। १८ ।।\nतदद्यापि महद्दिव्यं सरस्तत्र प्रकाशते ।।\nत्रिषु लोकेषु विख्यातं गणगंधर्वसेवितम् ।। १९ ।।\nपात्रस्थमुद्धुतं वापि शीतोष्णं क्वथितं जलम् ।।\nरौद्रं सरः पुनातीहाश्वमेधावभृथो यथा ।। 5.1.9.२० ।।\nप्रागाद्ब्रह्मापि तं देशं देवतानां शतैर्वृतः ।।\nस्वर्गलोकस्य निःश्रेणी कीर्तिता ब्रह्मणा स्वयम् ।। २१ ।।\nअत्र त्यजंति ये प्राणान्रुद्र लोकं व्रजंति ते ।।\nधन्या व्यास नरा मर्त्ये महाकालवने स्थिताः ।। २२ ।।\nरौद्रे सरसि ये स्नांति जलं वापि पिबंति ये ।।\nस्वधर्माचारनिरताः पश्यंतीशानमीश्वरम् ।। २३ ।।\nइति स्वर्गगता देवाः स्पृहां कुर्वंति नित्यशः ।। २४ ।।\nइदं शुभं दिव्यमधर्मनाशनं महाकपालं सुरदैत्यपूजितम् ।।\nमहाप्रभं पापहरं सनातनं सुरेशलोकादपि दुर्लभं सदा ।। २५ ।।\nतपोरतैः सिद्धगणैरभिष्टुतं यथा नभःस्थं दिननाथमंडलम् ।।\nय एकचित्तः शृणुयात्प्रसादतस्त्रिविष्टपं गच्छति सोऽभिनंदितः ।।२६।।\nइति श्रीस्कान्दे महापुराण एकाशीतिसाहस्र्यां सहितायां पंचम आवन्त्यखण्डेऽवन्तीक्षेत्र माहात्म्ये महिषकुण्डरुद्रसरोमाहात्म्यवर्णनंनाम नवमोऽध्यायः ।। ९ ।। ।। छ ।।"
  }
]
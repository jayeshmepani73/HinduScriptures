[
  {
    "text": "।। सनत्कुमार उवाच ।। ।।\nअथातः संप्रवक्ष्यामि तीर्थ त्रैलोक्य विश्रुतम्।।\nस्वयंभूतं महेशस्य विख्यातं कुटुंबिकेश्वरम्।। १ ।।\nमुच्यते सर्वपापैस्तु सप्तजन्मकृतैरपि ।।\nशुचिः पश्यति यो देवं कृत्वा श्राद्धं यथा विधि ।। २ ।।\nसर्वाँल्लोकानतिक्रम्य शिवलोकं स गच्छति ।।\nयस्तु सर्वाणि शाकानि कन्दानि विविधानि च ।। ३ ।।\nतीरे तस्य प्रयच्छेत स प्राप्नोति परां गतिम् ।।\nपौषे प्रतिपदि सिते अष्टम्यां वा समाहितः ।। ४ ।।\nएकेनैवोपवासेन अश्वमेधफलं लभेत् ।।\nआश्विन्यां पौर्णमास्यां च शुचिः पश्यति मानवः ।। ५ ।।\nपट्टबंधं महेशस्य स विपाप्मा दिवं व्रजेत् ।।\nचैत्रे मासि सिते पक्षे पञ्चम्यां समुपोषितः ।। ६ ।।\nकर्पूरं कुङ्कुमं चैव मृगनाभि सचन्दनम्।।\nनिवेदयति देवाय नैवेद्यं घृतपायसम् ।। ७ ।।\nस्वरूपं चैव विप्रेन्द्र सभार्यं भोजयेद्द्विजम् ।।\nरुद्रलोकमवाप्नोति यावदिंद्राश्चतु र्दश ।। ८ ।।\nइति श्रीस्कांदे महापुराणएकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कुटुम्बिकेश्वरमाहात्म्यवर्णनंनाम दशमोऽध्यायः ।। १० ।। ।। छ ।। ।।"
  }
]
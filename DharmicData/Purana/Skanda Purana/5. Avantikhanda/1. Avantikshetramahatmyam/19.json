[
  {
    "text": "।। सनत्कुमार उवाच ।। ।।\nअथातः संप्रवक्ष्यामि हरसिद्धिं सुसिद्धिदाम् ।।\nपार्वत्या हरणे यत्र सिद्धिः प्राप्ता हरेण च ।। १ ।।\nबलिनौ दानवौ जातौ नाम्ना चण्डप्रचंडकौ ।।\nउत्खाय त्रिदिवं सर्वं गिरिं कैलासमागतौ ।। २ ।।\nदृष्ट्वा तत्र गिरीशं तु उद्यताक्षाक्षहस्तकम् ।।\nनागेशं शशिखट्वांगं गृहीत्वा दक्षिणे करे ।। ३ ।।\nदेविदेवीति जल्पंतं दासस्तेऽस्मीति वादिनम् ।।\nयावदेकं तु फलकं तावद्द्यूतं प्रवर्तताम् ।। ४ ।।\nरागीभूते तदा देवे तौ प्राप्तौ देवकंटकौ ।।\nउत्सादिताः शिवगणा नंदिना प्रतिषेधितौ ।। ५ ।।\nततस्ताभ्यां तदा नंदी शूलाभ्यां प्रविदारितः ।।\nसमं सव्यदक्षिणं वै सुस्राव रुधिरं बहु ।। ६ ।।\nनंदिनं ताडितं दृष्ट्वा तदा शिलादनंदनम् ।।\nध्याता हरेण सा देवी प्रणता साऽग्रतः स्थिता ।। ७ ।।\nवध्यतां तौ महादैत्यौ वधामीति वचोऽब्रवीत् ।।\nगृहीत्वा मुद्गरं घोरमतिक्रोधादताडयत् ।। ८ ।।\nयदा तया हतौ दृष्टौ दानवौ बलगवितौ ।।\nहरस्तामाह हे चंडि संहृतौ दुष्टदानवौ ।। ९ ।।\nहरसिद्धिरतो लोके नाम्ना ख्यातिं गमिष्यसि ।।\nततः प्रभृति सा देवी हरसिद्धि प्रदायिनी ।।\nहरसिद्धिरिति ख्याता महाकाले बभूव ह ।। 5.1.19.१० ।।\nयः पश्येत्परया भक्त्या हरसिद्धिं नरोत्तमः ।।\nसोऽक्षयाँल्लभते कामान्मृतः शिवपुरं व्रजेत् ।। ११ ।।\nआदिसिद्धिं महादेवीं नित्यां व्योमस्वरूपिणीम् ।।\nहरसिद्धिं प्रपश्येद्यः सोऽभीष्टं लभते फलम् ।। १२ ।।\nयः स्मरेद्धरसिद्धीति मंत्रं च चतुरक्षरम् ।।\nन वैरिणो भयं तस्य दारिद्र्यं नैव जायते ।। १३ ।।\nनरो महानवम्यां यो हरसिद्धिं प्रपूजयेत् ।।\nमहिषं च बलिं दद्यात्स भवेद्भूपतिर्भुवि ।। १४ ।।\nनवम्यां पूजिता देवी हरसिद्धिर्हरप्रिया ।।\nतुष्टा नृणां सदा व्यास ददात्यनवमं फलम् ।। १५ ।।\nसा पुण्या सा पवित्रा च सर्वत्र सुखदायिनी ।।\nस्मृता संपूजिता दृष्टा धनपुत्रसुखप्रदा ।। १६ ।।\nमहानवम्यां ये व्यास हन्यंते महिषादयः ।।\nसर्वे ते स्वर्गतिं यांति घ्नतां पापं न विद्यते ।। १७ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवत्यखंडेऽवन्तीक्षेत्रमाहात्म्ये हरसिद्धिमाहात्म्य वर्णनंनामैकोनविंशोऽध्यायः ।। १९ ।। छ ।।"
  }
]
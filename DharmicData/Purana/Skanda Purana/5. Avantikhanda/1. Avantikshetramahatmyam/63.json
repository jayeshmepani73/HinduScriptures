[
  {
    "text": "।। सनत्कुमार उवाच ।। ।।\nकंथडेश्वर इति ख्यातं तत्र तीर्थमनुत्तमम् ।।\nतत्र तीर्थे नरः स्नात्वा दृष्ट्वा देवं महेश्वरम् ।। १ ।।\nमुच्यते सर्वपापेभ्यः शुचिः प्रयतमानसः ।।\nविमानशतसंयुक्तः शिवलोके महीयते ।। २ ।।\nभुवि पुण्यतमं तीर्थं सर्वपापहरं परम् ।।\nखगर्तासंगमो यत्र गंगेश्वरसमीपतः ।। ३ ।।\nमहापापहरं पुण्यं महापुण्यफलप्रदम् ।।\nआकाशात्पतिता यत्र गंगा त्रैलोक्य पावनी ।। ४ ।।\nविधृता शिरसि सद्यो महादेवेन शंभुना ।।\nतस्मिंस्तीर्थे नरः स्नात्वा गंगेशमवलोकयेत् ।। ५ ।।\nगंगास्नानफलं प्राप्य विष्णु लोके महीयते ।।\nवीरेश्वरमनुप्राप्य तस्मिंस्तीर्थे नरो वसेत् ।। ६ ।।\nसर्वपापविशुद्धात्मा वीरलोकमवाप्नुयात्।।\nतीर्थमन्यन्महापुण्यं भुवि ख्यातं महर्षिभिः ।। ७ ।।\nवामनकुण्डेति विख्यातं त्रिषु लोकेषु विश्रुतम् ।।\nयस्य दर्शनमात्रेण ब्रह्महत्यां व्यपोहति ।। ८ ।।\nमनोरथशतं प्राप्य पश्चाद्विष्णु पुरं व्रजेत् ।।\n।। व्यास उवाच ।। ।।\nकदा काले समुत्पन्नं वामनाख्यं पुराऽनघ ।। ९ ।।\nतत्सर्वं श्रोतुमिच्छामि त्वत्तो ब्रह्मविदां वर ।। ।।\n।। सनत्कुमार उवाच ।। ।।\nशृणुष्व भो द्विजश्रेष्ठ कथां पापहरां पराम् ।। 5.1.63.१० ।।\nयस्य श्रवणमात्रेण सर्वपापात्प्रमुच्यते ।।\nदैत्येंद्रस्तु पुरा प्रोक्तो विष्णुभक्तिपरायणः ।। ११ ।।\nप्रह्राद इति विख्यातः सर्वधर्मभृतां वरः ।।\nआचारविजितो धर्मः सत्येन विजिता रमा ।। १२ ।।\nधैर्येण च धृता लोकाः क्षमया विधृता मही ।।\nगांभीर्येणाऽर्णवा दिव्याः शौर्येण शत्रुणा गणाः ।। १३ ।।\nप्रश्रयेणाभ्यागताश्च जितास्तेन महात्मना ।।।\nदक्षिणाभिर्जितो यज्ञो हविषा हव्यवाहनः ।। १४ ।।\nशौचाऽऽचारविशुद्धात्मा तपसा च हताऽशुभः ।।\nदानमानजिता विप्रा भोजनाच्छादना दिभिः ।। १५ ।।\nसंस्कारेण जितं जन्म दमेनाऽऽत्मा सनातनः ।।\nप्राणायामजितो वायुर्योगध्यानजितो हरिः ।। १६ ।।\nईदृशश्च महायोगी सत्यधर्म परायणः ।।\nप्रह्लादेन समो धीरो न भूतो न भविष्यति ।। १७ ।।\nतस्य पौत्रः सदाचारी बलिरित्यभिधीयते ।।\nतस्य पालयतः सम्यक्प्रजाः सम्यग्विवर्धिताः ।। १८ ।।\nनाल्पायुर्न जडो मूर्खो न रोगी न च मत्सरी ।।\nअपुत्रो द्रव्यहीनश्च कोऽपि नाऽस्ति महीतले ।। १९ ।।\nमहाराजो महीपालो यज्वा विपुलदक्षिणः ।।\nसप्तद्वीपवती तेन पालिता वसुधा सदा ।। 5.1.63.२० ।।\nएकदा च समासीने सभामध्ये वरासने ।।\nजय शब्दे वर्तमाने गंधर्वा ललितं जगुः ।। २१ ।।\nवाद्यमानेषु वाद्येषु ननृतुश्चाऽप्सरोगणाः ।।\nकथायां कथ्यमानायां शुभायां च विचक्षणैः ।। २२ ।।\nसूता वैतालिकाः सिद्धाश्चारणाश्च बहुश्रुताः ।।\nऋषयश्च समायातास्तत्रैव द्विजसत्तम ।। २३ ।।\nसुन्दोपसुन्दतुहुंडाद्या महिषासुरकोल्बणाः ।।\nशुम्भनिशुम्भधूम्राक्षकालकेयाश्च दानवाः ।। २४ ।।\nकालनेमिश्च विक्रांतो दौर्हृदो मूषको यमः ।।\nनिकुम्भः कुम्भविशठो ह्यन्धकश्च महाबलः ।। ।। २५ ।।\nशंखो जलंधरो रौद्रो वातापी च बलाधिकः ।।\nसर्वजिद्विश्वहंता च कामचारी हलायुधः ।। २६ ।।\nएते चाऽन्ये च बहवो दनुवंशवि वर्धनाः ।।\nउपासांचक्रिरे तत्र बलिराजमकल्मषम् ।। २७ ।।\nसिद्धा नागाश्च यक्षाश्च किन्नराः किंपुरुषास्तथा ।।\nखेचरा भूचरा बाला राक्षसाश्चैव दारुणाः ।। २८ ।।\nएते चाऽन्ये च बहवो राजानं पर्युपासत ।।\nतत्र सभा महादिव्या शुशुभे च द्विजोत्तम ।। २९ ।।\nग्रहैरुज्वलितैः कीर्णो शरदीव नभःस्थलम् ।।\nतत्सभायां समासीनो रराज बलिराट् तथा ।। 5.1.63.३० ।।\nमरुद्भिरिव संवीतो वासवो दिवि देवतैः ।।\nएकदा च सभामध्ये नारदो देवदर्शनः ।। ३१ ।।\nआगतस्तेषु सर्वेषु दानवेषु स्थितेषु च ।।\nदृष्ट्वा तमागतं सर्वे ह्युत्तस्थुर्दितिनंदनाः ।। ३२ ।।\nववन्दिरे सर्वशस्तु बलिना किंनरोत्त मम्।।\nसकृत्य चासनं दत्त्वा पप्रच्छ कुशलं नृपः ।। ३३ ।।\nकृत्वाऽऽतिथ्यं समासीनो नारदः प्राह सत्तमः ।।\nमेघगंभीरया वाचा बलिं प्राहर्षिस त्तमः ।। ३४ ।।\n।। नारद उवाच ।। ।।\nश्रूयतां दितिजश्रेष्ठ गतोऽहं वृषमंदिरे ।।\nतत्र देवसभा रम्या दिव्याऽभिप्रायसंयुता ।।\nतत्र देवाः सगंधर्वाः पुरंदरपुरोगमाः ।। ३५ ।।\nसमासीनाः कथां पुण्यां कथयंति परस्परम् ।।\nतत्र दैत्यकथां शुभ्रां मया ख्यातां न सेहिरे ।। ३६ ।।\nहिरण्यकशिपुर्दैत्यः पुराऽऽसीच्च प्रजापतिः ।।\nत्रैलोक्यविजयी नेता येनेयं वसुधा जिता ।। ३७ ।।\nसर्वलोकं वशीकृत्य बुभुजे च वसुन्धराम् ।।\nअतीव तेजःसंपन्नो महाबलपराक्रमः ।। ३८ ।।\nवशी सर्वत्रगः कामी नृसिंहेन निपातितः ।।\nबलिं कियद्बलं लोके नारद त्व प्रशंससि ।। ३९ ।।\nइति मां धर्षयित्वा च बिडौजा लोकसंग्रही ।।\nबहुधा वादयन्वादान्कटुकान्दानवोत्तम ।। 5.1.63.४० ।।\nतस्मात्त्वं दानवश्रेष्ठ पितृपर्यागतां महीम् ।।\nविजित्य सार्वभौमत्वं लभस्व वसुधाधिप ।। ४१ ।।\nकियद्बलधृता नूनं देवाश्च दनुजोत्तम ।।\nपलायनपरा दांता सदैव रणभीरवः ।। ४२ ।।\nमम वाक्यपरो भूत्वा त्रैलोक्याधिपतिर्भव ।।\nनारदस्य वचः श्रुत्वा वलिर्वैरोचनिस्तदा ।। ४३ ।।\nचकार कोपमतुलं त्रैलोक्यविजये द्विज ।।\nमंत्रयित्वाऽसुरान्सर्वान्सर्वदैत्यजनेश्वरः ।। ४४ ।।\nसंग्राममकरोत्तीव्रं वासवेन बलीयसा ।।\nजित्वा च सकलाल्देवान्वशीचक्रे सवासवान् ।। ४५ ।।\nसर्वलोकेश्वरो जातो बलिर्वैरोचनोऽसुरः ।।\nहताधिकारास्त्रिदशा भ्रष्टराज्याः पराजिताः ।। ४६ ।।\nविचरंति यथा मर्त्यास्तेन देवगणा भुवि ।।\nकिंचित्कालं समासाद्य ब्रह्माणं शरणं ययुः ।। ४७ ।।\nभो ब्रह्मन्बलिना भ्रष्टा देवलोकात्परंतप ।।\nकिं कुर्मः क्व च गच्छामः कमुपा यं चरामहे ।। ४८ ।।\n।। ब्रह्मोवाच ।। ।।\nश्रूयतां भोः सुरश्रेष्ठा युष्माकं साधनं परम् ।।\nयूयं यात पुरीं रम्यां पद्मावतीमम रोत्तमाः ।। ४९ ।।\nतत्र तीर्थवरं श्रेष्ठं नाम्ना चोत्तरमानसम् ।।\nयत्राऽष्टसिद्धिदा ख्याता महासिद्धिप्रदा नृणाम् ।। 5.1.63.५० ।।\nनिधयश्च नवैवापि तत्र तिष्ठंति सत्तम ।।\nतस्यैव दक्षिणे भागे विष्णुतीर्थमनुत्तमम्।।५१।।\nतत्र स्नात्वा नरः पश्येत्सिद्धेश्वरीं सुसिद्धिदाम् ।।\nऋद्धिसिद्धिपरोभूत्वा विष्णु लोके महीयते ।। ५२ ।।\nआश्विनस्य सिते पक्षे दशम्यां दिवसे तथा ।।\nअष्टसिद्धिशमीदेशे गणेश्वरं प्रपूजयेत् ।। ५३ ।।\nविजयी सर्वलोकेषु जाय ते नात्र संशयः ।।\nशमीमूलस्थितं नित्यमृद्धिसिद्धिवरप्रदम्।। ५४ ।।\nपूजयेद्वै नरो नित्यं गणेशं सर्वकामदम् ।।\nसर्वकामवरं लब्ध्वा पुत्रवान्धनवान्भवेत् ।। ५५ ।।\nतस्मात्सर्वप्रयत्नेन महाकालवनं व्रजेत् ।।\nयत्र विष्णुसरस्तीर्थं तत्र गच्छत माचिरम् ।। 5६ ।।\nउपासनां सुरश्रेष्ठा विष्णोरतु लेतेजसः ।।\nकुरुध्वं सर्वभीतिभ्यस्त्राता स स्यात्सुरोत्तमाः ।। ५७ ।।\nइति श्रुत्वा वचस्तस्य ब्रह्मणः शंसितात्मनः ।।\nमहाकालवने प्राप्ता देवास्ते कार्यसाधकाः ।। ५८ ।।\nअत्राऽऽगात्य शुचीभूय स्नानदानादिकर्मभिः ।।\nउपासांचक्रिरे सिद्धा विष्णुभक्तिपरायणाः ।। ५९ ।।\nब्रह्माणमथ ते सर्वे पप्रच्छुर्विधिमादरात्।।\nउपासनाया देवस्य देवाः शक्रपुरोगमाः ।। 5.1.63.६० ।।\n।। देवा ऊचुः ।। ।।\nब्रह्मन्केन प्रकारेण विष्णुभक्तिः परा भवेत्।।\nतत्सर्वं श्रोतु मिच्छामस्त्वत्तो ब्रह्मविदां वर ।। ६१ ।।\n।। ब्रह्मोवाच ।। ।।\nश्रूयतां भोः सुरश्रेष्ठा विष्णुभक्तिमनुत्तमाम् ।।\nशुक्लांबरधरं देवं शशिवर्णं चतुर्भुजम् ।। ६२ ।।\nप्रसन्नवदनं ध्यायेत्सर्वविघ्नोपशांतये ।।\nलाभस्तेषां जयस्तेषां कुतस्तेषां पराजयः ।। ६३ ।।\nयेषामिंदीवरश्यामो हृदयस्थो जनार्दनः ।।\nअभीप्सितार्थसिद्ध्यर्थं पूज्यते यः सुरैरपि ।। ६४ ।।\nसर्वविघ्नहरस्तस्मै गणाधिपतये नमः ।।\nकल्पादौ सृष्टिकामेन प्रेरितोहं च शौरिणा ।। ६५ ।।\nन शक्तो वै प्रजाः कर्तुं विष्णुध्यानपरायणः ।।\nएतस्मिन्नंतरे सद्यो मार्कण्डेयो महाऋषिः ।। ६६ ।।\nसर्वसिद्धेश्वरो दांतो दीर्घायुर्विजितेंद्रियः ।।\nमया दृष्टो ऽथ गत्वा तं तदाहं समुपस्थितः ।।\nततः प्रफुल्लनयनौ सत्कृत्य चेतरेतरम् ।। ६७ ।।\nपृच्छमानौ परं स्वास्थ्यं सुखासीनौ सुरोत्तमाः ।।\nतदा मया स पृष्टो वै मार्कण्डेयो महामुनिः ।। ६८ ।।\nभगवन्केन प्रकारेण प्रजा मेऽनामया भवेत् ।।\nतत्सर्वं श्रोतुमिच्छामि भगवन्मुनिवंदित ।। ६९ ।।\n।। श्रीमार्कण्डेय उवाच ।। ।।\nविष्णुभक्तिः परा नित्या सर्वार्तिदुःखनाशिनी ।।\nसर्वपापहरा पुण्या सर्वसुखप्रदायिनी ।। 5.1.63.७० ।।\nएषा ब्राह्मी महाविद्या  न देया यस्य कस्यचित् ।।\nकृतघ्नाय ह्यशिष्याय नास्तिकायानृताय च ।। ७१ ।।\nईर्ष्यकाय च रूक्षाय कामिकाय कदाचन ।।\nतद्गतं सर्वं विघ्रंति यत्तद्धर्मं सनातनम् ।। ७२ ।।\nएतद्गुह्यतमं शास्त्रं सर्वपापप्रणाशनम् ।।\nपवित्रं च पवित्राणां पावनानां च पावनम् ।।७३।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>विष्णोर्नामसहस्रं च विष्णुभक्तिकरं शुभम् ।।\nसर्वसिद्धिकरं नृणां भुक्तिमुक्तिप्रदं शुभम् ।। ७४ ।।\nॐ अस्य श्रीविष्णुसहस्रनामस्तोत्रमंत्रस्य मार्कंडेय ऋषिः विष्णुर्देवता अनुष्टुप्च्छंदः सर्वकामावात्यर्थे जपे विनियोगः ।।\nअथ ध्यानम् ।।\nसजलजलदनीलं दर्शितोदारशीलं करतलधृतशैलं वेणुवाद्ये रसालम् ।।\nव्रजजन कुलपालं कामिनीकेलिलोलं तरुणतुलसिमालं नौमि गोपालबालम् ।।७५ ।।\nॐविश्वं विष्णुर्हषीकेशः सर्वात्मा सर्वभावनः ।।\nसर्वगः शर्वरीनाथो भूतग्रामाऽऽशयाशयः ।। ७६ ।।\nअनादिनिधनो देवः सर्वज्ञः सर्वसंभवः ।।\nसर्वव्यापी जगद्धाता सर्वशक्तिधरोऽनघः ।।७७।\nजगद्बीजं जगत्स्रष्टा जगदीशो जगत्पतिः ।।\nजगद्गुरुर्जगन्नाथो जगद्धाता जगन्मयः ।।७८।।\nसर्वाऽऽकृतिधरः सर्वविश्वरूपी जनार्दनः ।।\nअजन्मा शाश्वतो नित्यो विश्वाधा रो विभुः प्रभुः ।। ७९ ।।\nबहुरूपैकरूपश्च सर्वरूपधरो हरः ।।\nकालाग्निप्रभवो वायुः प्रलयांतकरोऽक्षयः ।। 5.1.63.८० ।।\nमहार्णवो महामेघो जलबुद्बुदसं भवः ।।\nसंस्कृतो विकृतो मत्स्यो महामत्स्यस्तिमिंगिलः ।। ८१ ।।\nअनंतो वासुकिः शेषो वराहो धरणीधरः ।।\nपयःक्षीरविवेकाढ्यो हंसो हेम गिरिस्थितः ।। ८२ ।।\nहयग्रीवो विशालाक्षो हयकर्णो हयाकृतिः ।।\nमंथनो रत्नहारी च कूर्मो धरधराधरः ।। ८३ ।।\nविनिद्रो निद्रितो नंदी सुनंदो नंदनप्रियः ।।\nनाभिनालमृणाली च स्वयंभूश्चतुराननः ।। ८४ ।।\nप्रजापतिपरो दक्षः सृष्टिकर्ता प्रजाकरः ।।\nमरीचिः कश्यपो दक्षः सुरासुरा गुरुः कविः ।। ८५ ।।\nवामनो वाममार्गी च वामकर्मा बृहद्वपुः ।।\nत्रैलोक्यक्रमणो दीपो बलियज्ञविनाशनः ।। ८६ ।।\nयज्ञहर्ता यज्ञकर्ता यज्ञेशो यज्ञभुग्विभुः ।।\nसहस्रांशुर्भगो भानुर्विवस्वान्रविरंशुमान् ।। ८७ ।।\nतिग्मतेजाश्चाल्पतेजाः कर्मसाक्षी मनुर्यमः ।।\nदेवराजः सुरपतिर्दानवारिः शची पतिः ।। ८८ ।।\nअग्निर्वायुसखो वह्निर्वरुणो यादसां पतिः ।।\nनैर्ऋतो नादनोऽनादी रक्षयक्षोधनाधिपः ।। ८९ ।।\nकुबेरो वित्तवान्वेगो वसुपालो विलासकृत् ।।\nअमृतस्रवणः सोमः सोमपानकरः सुधीः ।। 5.1.63.९० ।।\nसर्वौषधिकरः श्रीमान्निशाकरदिवाकरः ।।\nविषारिर्विषहर्ता च विषकंठधरो गिरिः ।। ९१ ।।\nनीलकंठो वृषी रुद्रो भालचंद्रो ह्युमापतिः ।।\nशिवः शांतो वशी वीरो ध्यानी मानी च मानदः ।। ९२ ।।\nकृमिकीटो मृगव्याधो मृगहा मृगलाञ्छनः ।।\nबटुको भैरवो बालः कपाली दंडविग्रहः ।। ९३ ।।\nस्मशानवासी मांसाशी दुष्टनाशी वरांतकृत् ।।\nयोगिनीत्रासको योगी ध्या नस्थो ध्यानवासनः ।। ९४ ।।\nसेनानीः सेनदेः स्कंदो महाकालो गणाधिपः ।।\nआदिदेवो गणपतिर्विघ्नहा विघ्ननाशनः ।। ९५ ।।\nऋद्धिसिद्धिप्रदो दंती भालचन्द्रो गजाननः ।।\nनृसिंह उग्रदंष्ट्रश्च नखी दानवनाशकृत् ।। ९६ ।।\nप्रह्रादपोषकर्ता च सर्वदैत्यजनेश्वरः ।।\nशलभः सागरः साक्षी कल्प कल्पकः ।।९७ ।।\nहेमदो हेमभागीच हिमकर्ता हिमाचलः ।।\nभूधरो भूमिदो मेरुः कैलासशिखरो गिरिः ।। ९८ ।।\nलोकालोकांतरो लोकी विलोकी भुवनेश्वरः ।।\nदिक्पालो दिक्पतिर्दिव्यो दिव्यकायो जितेंद्रियः ।। ९९ ।।\nविरूपो रूपवान्रागी नृत्यगीतविशारदः ।।\nहाहा हूहूश्चित्ररथो देव र्षिर्नारदः सखा ।। 5.1.63.१०० ।।\nविश्वेदेवाः साध्यदेवा धृताशीश्च चलोऽचलः ।।\nकपिलो जल्पको वादी दत्तो हैहयसंघराट् ।। १ ।।\nवसिष्ठो वामदेवश्च सप्तर्षिप्रवरो भृगुः ।।\nजामदग्न्यो महावीरः क्षत्रियांऽतकरो ह्यृषिः ।। २ ।।\nहिरण्यकशिपुश्चैव हिरण्याक्षो हरप्रियः ।।\nअगस्तिः पुलहो दक्षः पौल  स्त्यो रावणो घटः ।।३।।\nदेवारिस्तापसस्तापी विभीषणहरिप्रियः ।।\nतेजस्वी तेजदस्तेजी ईशो राजपतिः प्रभुः ।। ४ ।।\nदाशरथी राघवो रामो रघुवंश विवर्धनः।।\nसीतापतिः पतिः श्रीमान्ब्रह्मण्यो भक्तवत्सलः।।५।।\nसन्नद्धः कवची खड्गी चीरवासा दिगंबरः ।।\nकिरीटी कुडली चापी शंखचक्री गदाधरः ।।६।।\nकौसल्यानंदनोदारो भूमिशायी गुहप्रियः ।।\nसौमित्रो भरतो बालः शत्रुघ्नो भरताऽग्रजः ।। ७ ।।\nलक्ष्मणः परवीरघ्नः स्त्रीसहायः कपीश्वरः ।।\nहनुमानृक्षराजश्च सुग्रीवो वालिनाशनः ।। ८ ।।\nदूतप्रियो दूतकारी ह्यंगदो गदतां वरः ।।\nवनध्वंसी वनी वेगो वानरध्वज लांगुली ।। ९ ।।\nरविदंष्ट्री च लंकाहा हाहाकारो वरप्रदः ।।\nभवसेतुर्महासेतुर्बद्धसेतू रमेश्वरः ।। 5.1.63.११० ।।\nजानकीवल्लभः कामी किरीटी कुण्डली खगी ।।\nपुण्डरीकविशालाक्षो महाबाहुर्घनाकृतिः ।। ११ ।।\nचंचलश्चपलः कामी वामी वामांगवत्सलः ।।\nस्त्रीप्रियः स्त्रीपरः स्त्रैणः स्त्रियो वामांगवासकः ।। १२ ।।\nजितवैरी जितकामो जितक्रोधो जितेंद्रियः ।।\nशांतो दांतो दयारामो ह्येकस्त्रीव्रतधारकः ।। १३ ।।\nसात्त्विकः सत्त्वसंस्थानो मदहा क्रोधहा खरः ।।\nबहुराक्षस संवीतः सर्वराक्षसनाशकृत् ।। १४ ।।\nरावणारी रणक्षुद्र दशमस्तकच्छेदकः ।।\nराज्यकारी यज्ञकारी दाता भोक्ता तपोधनः ।। १५ ।।\nअयोध्याधिपतिः कांतो वैकुंठोऽकुंठविग्रहः ।।\nसत्यव्रतो व्रती शूरस्तपी सत्यफलप्रदः ।। १६ ।।\nसर्वसाक्षीः सर्वगश्च सर्वप्राणहरोऽव्ययः ।।\nप्राणश्चाथाप्यपानश्च व्यानोदानः समानतः ।। १७ ।।\nनागः कृकलः कूर्मश्च देवदत्तो धनंजयः ।।\nसर्वप्राणविदो व्यापी योगधारकधारकः ।।१८।।\nतत्त्ववित्तत्त्वदस्तत्त्वी सर्वतत्त्वविशारदः ।।\nध्यानस्थो ध्यानशाली च मनस्वी योगवित्तमः ।। १९ ।।\nब्रह्मज्ञो ब्रह्मदो बह्मज्ञाता च ब्रह्मसंभवः ।।\nअध्यात्मविद्विदो दीपो ज्योतीरूपो निरंजनः ।। 5.1.63.१२० ।।\nज्ञानदोऽज्ञानहा ज्ञानी गुरुः शिष्योपदेशकः ।।\nसुशिष्यः शिक्षितः शाली शिष्यशिक्षाविशारदः ।। २१ ।।\nमंत्रदो मंत्रहा मंत्री तंत्री तन्त्रजनप्रियः ।।\nसन्मंत्रो मन्त्रविन्मन्त्री यन्त्रमन्त्रैकभंजनः ।। २२ ।।\nमारणो मोहनो मोही स्तंभोच्चाटनकृत्खलः ।।\nबहुमायो विमायश्च महामायाविमोहकः ।। २३ ।।\nमोक्षदो बंधको बंदी ह्याकर्षणविकर्षणः ।।\nह्रींकारो बीजरूपी च क्लींकारः कीलकाधिपः ।। । २४ ।।\nसौंकार शक्तिमाञ्च्छक्तिः सर्वशक्तिधरो धरः ।।\nअकारोकार ओंकारश्छंदोगायत्रसम्भवः ।। २५ ।।\nवेदो वेदविदो वेदी वेदाऽध्यायी सदाशिवः ।।\nऋग्यजुःसामाथर्वेशः सामगानकरोऽकरी ।। २६ ।।\nत्रिपदो बहुपादी च शतपथः सर्वतोमुखः ।।\nप्राकृतः संस्कृतो योगी गीतग्रंथप्रहेलिकः ।। २७ ।।\nसगुणो विगुणश्छंदो निःसंगो विगुणो गुणी ।।\nनिर्गुणो गुणवान्संगी कर्मी धर्मी च कर्मदः ।। २८ ।।\nनिष्कर्मा कामकामी च निःसंगः संगवर्जितः ।।\nनिर्लोभो निरहंकारी निष्किंचनजनप्रियः ।। २९ ।।\nसर्वसंगकरो रागी सर्वत्यागी बहिश्चरः ।।\nएकपादो द्विपादश्च बहु पादोऽल्पपादकः ।। 5.1.63.१३० ।।\nद्विपदस्त्रिपदोऽपादी विपादी पदसंग्रहः ।।\nखेचरो भूचरो भ्रामी भृंगकीटमधुप्रियः ।। ३१ ।।\nक्रतुः संवत्सरो मासो गणितार्को ह्यहर्निशः ।।\nकृतं त्रेता कलिश्चैव द्वापरश्चतुराकृतिः ।। ३२ ।।\nदिवाकालकरः कालः कुलधर्मः सनातनः ।।\nकला काष्ठा कला नाड्यो यामः पक्षः सितासितः ।। ३३ ।।\nयुगो युगन्धरो योग्यो युगधर्मप्रवर्तकः ।।\nकुलाचारः कुलकरः कुलदैवकरः कुली ।। ३४ ।।\nचतुराऽऽश्रमचारी च गृहस्थो ह्यतिथिप्रियः ।।\nवनस्थो वनचारी च वानप्रस्थाऽऽश्रमोऽश्रमी ।। ३५ ।।\nबटुको ब्रह्मचारी च शिखासूत्री कमण्डली ।।\nत्रिजटी ध्यानवान्ध्यानी बद्रिकाश्रमवासकृत् ।। ३६ ।।\nहेमाद्रिप्रभवो हैमो हेमराशिर्हि माकरः ।।\nमहाप्रस्थानको विप्रो विरागी रागवान्गृही ।। ३७ ।।\nनरनारायणोऽनागो केदारोदारविग्रहः ।।\nगंगाद्वारतपःसारस्तपोवन तपोनिधिः ।। ३८ ।।\nनिधिरेष महापद्मः पद्माकरश्रियालयः ।।\nपद्मनाभः परीतात्मा परिव्राट्पुरुषोत्तमः ।। ३९ ।।\nपरानंदः पुराणश्च सम्राड्राज विराजकः ।।\nचक्रस्थश्चक्रपालस्थश्चक्रवर्ती नराधिपः ।।5.1.63.१४०।।\nआयुर्वेदविदो वैद्यो धन्वंतरिश्च रोगहा।।\nऔषधीबीजसंभूतो रोगी रोगविनाशकृत।। ।। ४१ ।।\nचेतनश्चेतकोऽचिंत्यश्चित्तचिंताविनाशकृत् ।।\nअतींद्रियः सुखस्पर्शश्चरचारी विहंगमः ।। ४२ ।।\nगरुडः पक्षिराजश्च चाक्षुषो विनता त्मजः ।।\nविष्णुयानविमानस्थो मनोमयतुरंगमः ।। ४३ ।।\nबहुवृष्टिकरो वर्षो ऐरावणविरावणः ।।\nउच्चैःश्रवाऽरुणो गामी हरिदश्वो हरिप्रियः ।।४४।।\nप्रावृषो मेघमाली च गजरत्नपुरंदरः ।।\nवसुदो वसुधारश्च निद्रालुः पन्नगाशनः ।। ४५ ।।\nशेषशायी जलेशायी व्यासः सत्यवतीसुतः ।।\nवेदव्यासकरो वाग्ग्मी बहुशाखाविकल्पकः ।। ४६ ।।\nस्मृतिः पुराणधर्मार्थी परावरविचक्षणः ।।\nसहस्रशीर्षा सहस्राक्षः सहस्रवदनोज्ज्वलः ।। ४७ ।।\nसहस्रबाहुः सहस्रांशुः सहस्रकिरणो नरः ।।\nबहुशीर्षैकशीर्षश्च त्रिशिरा विशिराः शिरी ।। ४८ ।।\nजटिलो भस्मरागी च दिव्यांबरधरः शुचिः ।।\nअणुरूपो बृहद्रूपो विरूपो विकराकृतिः ।। ४९ ।।\nसमुद्रमाथको माथी सर्वरत्नहरो हरिः ।।\nवज्रवैडूर्यको वज्री चिंतामणिमहामणिः ।।5.1.63.१५०।।\nअनिर्मूल्यो महामूल्यो निर्मूल्यः सुरभिः सुखी ।।\nपिता माता शिशुर्बंधुर्धाता त्वष्टार्यमा यमः ।। ५१ ।।\nअंतःस्थो बाह्यकारी च बहिःस्थो वै बहिश्चरः ।।\nपावनः पावकः पाकी सर्वभक्षी हुताशनः ।। ५२ ।।\nभगवान्भगहा भागी भवभंजो भयंकरः ।।\nकायस्थः कार्यकारी च कार्यकर्ता करप्रदः ।। ५३ ।।\nएकधर्मा द्विधर्मा च सुखी दूत्योपजीवकः ।।\nबालकस्तारकस्त्राता कालो मूषकभक्षकः ।। ५४ ।।\nसंजीवनो जीवकर्ता सजीवो जीवसंभवः।।\nषड्विंशको महा विष्णुः सर्वव्यापी महेश्वरः ।। ५५ ।।\nदिव्यांगदो मुक्तमाली श्रीवत्सो मकरध्वजः ।।\nश्याममूर्तिर्घनश्यामः पीतवासाः शुभाननः ।। ५६ ।।\nचीरवासा विवासाश्च भूतदानववल्लभः ।।\nअमृतोऽमृतभागी च मोहिनीरूपधारकः ।। ५७ ।।\nदिव्यदृष्टिः समदृष्टिर्देवदानववंचकः ।।\nकबंधः केतुकारी च  स्वर्भानुश्चंद्रतापनः ।। ५८ ।।\nग्रहराजो ग्रही ग्राहः सर्वग्रहविमोचकः ।।\nदानमानजपो होमः सानुकूलः शुभग्रहः ।। ५९ ।।\nविघ्नकर्ताऽपहर्ता च  विघ्ननाशो विनायकः ।।\nअपकारोपकारी च सर्वसिद्धिफलप्रदः ।। 5.1.63.१६० ।।\nसेवकः सामदानी च भेदी दंडी च मत्सरी ।।\nदयावान्दानशीलश्च दानी यज्वा प्रतिग्रही ।। ६१ ।।\nहविरग्निश्चरुस्थाली समिधश्चानिलो यमः ।।\nहोतोद्गाता शुचिः कुण्डः सामगो वैकृतिः सवः ।। ६२ ।।\nद्रव्यं पात्राणि संकल्पो मुशलो ह्यरणिः कुशः ।।\nदीक्षितो मंडपो वेदिर्यजमानः पशुः क्रतुः ।। ६३ ।।\nदक्षिणा स्वस्तिमान्स्वस्ति ह्याशीर्वादः शुभप्रदः ।।\nआदिवृक्षो महावृक्षो देववृक्षो वनस्पतिः ।। ६४ ।।\nप्रयागो वेणुमान्वेणी न्यग्रोधश्चाऽक्षयो वटः ।।\nसुतीर्थस्तीर्थकारी च तीर्थराजो व्रती वतः ।। ६५ ।।\nवृत्तिदाता पृथुः पुत्रो दोग्धा गौर्वत्स एव च ।।\nक्षीरं क्षीरवहः क्षीरी क्षीरभागविभामवित् ।। ६६ ।।\nराज्यभागविदो भागी सर्वभागविकल्पकः ।।\nवाहनो वाहको वेगी पादचारी तपश्चरः ।। ६७ ।।\nगोपनो गोपको गोपी गोपकन्याविहारकृत्।।\nवासुदेवो विशालाक्षः कृष्णोगोपीजनप्रियः ।। ६८ ।।\nदेवकीनंदनो नंदी नंदगोपगृहाऽऽश्रमी ।।\nयशोदानंदनो दामी दामोदर उलूखली ।। ६९।।\nपूतनारिः पदाकारी लीलाशकटभंजकः ।।\nनवनीतप्रियो वाग्ग्मी वत्सपालकबालकः ।। 5.1.63.१७० ।।\nवत्सरूपधरो वत्सी वत्सहा धेनुकांतकृत्।।\nबकारिर्वनवासी च वनक्रीडाविशारदः ।। ७१ ।।\nकृष्णवर्णाऽऽकृतिः कांतो वेणुवेत्रविधारकः ।।\nगोपमोक्षकरो मोक्षो यमुनापुलिनेचरः ।। ७२ ।।\nमायावत्सकरो मायी ब्रह्ममायापमोहकः ।।\nआत्मसारविहारज्ञो गोपदारकदारकः ।। ७३ ।।\nगोचारी गोपतिर्गोपो गोवर्धनधरो बली ।।\nइन्द्रद्यु्म्नो मखध्वंसी वृष्टिहा गोपरक्षकः ।। ७४ ।।\nसुरभित्राणकर्ता च दावपानकरः कली ।\nकालीयमर्दनः काली यमुनाह्रदविहारकः।।७५।।\nसंकर्षणो बलश्लाघ्यो बलदेवो हलायुधः।।\nलांगली मुसली चक्री रामो रोहिणिनंदनः।।७६।।\nयमुनाकर्षणोद्धारो नीलवासा हलो हली।।\nरेवती रमणो लोलो बहुमानकरः परः ।। ७७ ।।\nधेनुकारिर्महावीरो गोपकन्याविदूषकः ।।\nकाममानहरः कामी गोपीवासोऽपतस्करः ।। ७८ ।।\nवेणुवादी च नादी च नृत्यगीतविशारदः ।।\nगोपीमोहकरो गानी रासको रजनीचरः ।। ७९ ।।\nदिव्यमाली विमाली च वनमालाविभूषितः ।।\nकैटभारिश्च कंसारिर्मधुहा मधुसूदनः ।।5.1.63.१८०।।\nचाणूरमर्दनो मल्लो मुष्टी मुष्टिकनाशकृत् ।।\nमुरहा मोदका मोदी मदघ्नो नरकांतकृत ।।८१।।\nविद्याध्यायी भूमिशायी सुदामा सुसखा सुखी ।।\nसकलो विकलो वैद्यः कलितो वै कलानिधिः ।। ८२ ।।\nविद्याशाली विशाली च पितृमातृविमोक्षकः।।\nरुक्मिणी रमणो रम्यः कालिंदीपतिः शंखहा।।८३।।\nपांचजन्यो महापद्मो बहुनायकनायकः।।\nधुंधुमारो निकुंभघ्नः शंबरांतो रतिप्रियः।। ८४।।\nप्रद्युम्नश्चानिरुद्धश्च सात्वतां पतिरर्जुनः ।।\nफाल्गुनश्च गुडाकेशः सव्यसाची धनंजयः ।। ८५ ।।\nकिरीटी च धनुष्पाणिर्धनुर्वेदविशारदः ।।\nशिखंडी सात्यकिः शैब्यो भीमो भीमपराक्रमः ।। ८६ ।।\nपांचालश्चाभिमन्युश्च सौभद्रो द्रौपदीपति. ।।\nयुधिष्ठिरो धर्मराजः सत्यवादी शुचिव्रतः ।। ८७ ।।\nनकुलः सहदेव श्च कर्णो दुर्योधनो घृणी ।।\nगांगेयोऽथ गदापाणिर्भीष्मो भागीरथीसुतः ।। ८८ ।।\nप्रज्ञाचक्षुर्धृतराष्ट्रो भारद्वाजोथ गौतमः ।।\nअश्वत्थामा विकर्णश्चजहु?र्युद्धविशारदः।।८९।।\nसीमंतिको गदी गाल्वो विश्वामित्रो दुरासदः ।।\nदुर्वासा दुर्विनीतश्च मार्कंडेयो महामुनिः ।।5.1.63.१९०।।\nलोमशो निर्मलोऽलोमी दीर्घायुश्च चिरोऽचिरी ।।\nपुनर्जीवी मृतो भावी भूतो भव्यो भविष्यकः ।। ९१ ।।\nत्रिकालोऽथ त्रिलिंगश्च त्रिनेत्रस्त्रिपदीपतिः ।।\nयादवो याज्ञवल्क्यश्च यदुवंशविवर्धनः ।। ९२ ।।\nशल्यक्रीडी विक्रीडश्च यादवांतकरः कलिः ।।\nसदयो हृदयो दायो दायदो दायभाग्दयी ।। ९३ ।।\nमहोदधि र्महीपृष्ठो नीलपर्वतवासकृत ।।\nएकवर्णो विवर्णश्च सर्ववर्णबहिश्चरः ।। ९४ ।।\nयज्ञनिंदी वेदनिंदी वेदबाह्यो बलो बलिः ।।\nबौद्धारिर्बाधको बाधो जगन्नाथो जगत्पतिः ।। ९५ ।।\nभक्तिर्भागवतो भागी विभक्तो भगवत्प्रियः ।।\nत्रिग्रामोऽथ नवारण्यो गुह्योपनिषदासनः ।। ९६ ।।\nशालिग्रामः शिलायुक्तो विशालो गंडकाश्रयः ।।\nश्रुतदेवः श्रुतः श्रावी श्रुतबोधः श्रुतश्रवाः ।। ९७ ।।\nकल्किः कालकलः कल्को दुष्टम्लेच्छविनाश कृत्।।\nकुंकुमी धवलो धीरः क्षमाकरो वृषाकपिः ।।९८।।\nकिंकरः किन्नरः कण्वः केकी किंपुरुषाधिपः ।।\nएकरोमा विरोमा च बहुरोमा बृहत्कविः ।। ।। ९९ ।।\nवज्रप्रहरणो वज्री वृत्रघ्नो वासवानुजः ।।\nबहुतीर्थकरस्तीर्थः सर्वतीर्थजनेश्वरः ।। 5.1.63.२०० ।।\nव्यतीपातोपरागश्च दानवृद्धिकरः शुभः ।।\nअसंख्येयोऽप्रमेयश्च संख्याकारो विसंख्यकः ।। १ ।।\nमिहिकोत्तारकस्तारो बालचंद्रः सुधाकरः ।।\nकिंवर्णः कीदृशः किञ्चित्किंस्वभावः किमाश्रयः ।।२।।\nनिर्लोकश्च निराकारी बह्वाकारैककारकः ।।\nदौहित्रः पुत्रिकः पौत्रो नप्ता वंशधरो धरः ।। ३ ।।\nद्रवीभूतो दयालुश्च सर्वसिद्धिप्रदो मणिः ।। ।। ४ ।।\nआधारोऽपि विधारश्च धरासूनुः सुमंगलः ।।\nमंगलो मंगलाकारो मांगल्यः सर्वमंगलः ।। ५ ।।\nनाम्नां सहस्रं नामेदं विष्णोरतुलतेजसः ।।\nसर्वसिद्धिकरं काम्यं पुण्यं हरिहरात्मकम् ।। ६ ।।\nयः पठेत्प्रातरुत्थाय शुचिर्भूत्वा समाहितः ।।\nयश्चेदं शृणुयान्नित्यं नरो निश्चलमानसः ।। ७ ।।\nत्रिसंध्यं श्रद्धया युक्तः सर्वपापैः प्रमुच्यते।।\nनंदते पुत्रपौत्रैश्च दारैर्भृत्यैश्च पूजितः ।। ८ ।।\nप्राप्नुते विपुलां लक्ष्मीं मुच्यते सर्वसंकटात् ।।\nसर्वान्कामानवाप्नोति लभते विपुलं यशः ।। ९ ।।\nविद्यावाञ्जायते विप्रः क्षत्रियो विजयी भवेत् ।।\nवैश्यश्च धनलाभाढ्यः शूद्रः सुखमवाप्नुयात् ।। 5.1.63.२१० ।।\nरणे घोरे विवादे च व्यापारे पारतंत्रके ।।\nविजयी जयमाप्नोति सर्वदा सर्वकर्मसु ।। ११ ।।\nएकधा दशधा चैव शतधा च सहस्रधा ।।\nपठते हि नरो नित्यं तथैव फलमश्नुते ।। १२ ।।\nपुत्रार्थी प्राप्नुते पुत्रान्धनार्थी धनमव्ययम् ।।\nमोक्षार्थी प्राप्नुते मोक्षं धर्मार्थी धर्मसंचयम् ।। १३ ।।\nकन्यार्थी प्राप्नुते कन्यां दुर्लभां यत्सुरैरपि ।।\nज्ञानार्थी जायते ज्ञानी योगी योगेषु युज्यते ।। १४ ।।\nमहोत्पातेषु घोरेषु दुर्भिक्षे राजविग्रहे ।।\nमहामारीसमुद्भूते दारिद्र्ये दुःखपीडिते ।। १५ ।।\nअरण्ये प्रांतरे वाऽपि  दावाग्निपरिवारिते ।।\nसिंहव्याघ्राभिभूतेऽपि वने हस्तिसमाकुले ।। १६ ।।\nराज्ञा क्रुद्धेन चाज्ञप्ते दस्युभिः सह संगमे ।।\nविद्युत्पातेषु घोरेषु स्मर्तव्यं हि सदा नरैः ।। १७ ।।\nग्रहपीडासु चोग्रासु वधबन्धगतावपि ।।\nमहार्णवे महानद्यां पोतस्थेषु न चापदः ।। १८ ।।\nरोगग्रस्तो विवर्णश्च गतकेशनखत्वचः ।।\nपठनाच्छवणाद्वापि दिव्यकाया भवंति ते ।। १९ ।।\nतुलसीवनसंस्थाने सरोद्वीपे सुरालये ।।\nबद्रिकाश्रमे शुभे देशे गंगाद्वारे तपोवने ।। 5.1.63.२२० ।।\nमधुवने प्रयागे च द्वारकायां समाहितः ।।\nमहाकालवने सिद्धे नियताः सर्वकामिकाः ।। २१ ।।\nये पठंति शतावर्तं भक्तिमंतो जितेंद्रियाः ।।\nते सिद्धाः सिद्धिदा लोके विचरंति महीतले ।। २२ ।।\nअन्योन्यभेदभेदानां मैत्रीकरणमुत्तमम् ।।\nमोहनं मोहनानां च पवित्रं पापनाशनम् ।। २३ ।।\nबालग्रहविनाशाय शांतीकरणमुत्तमम् ।।\nदुर्वृत्तानां च पापानां बुद्धिनाशकरं परम् ।। ।२४ ।।\nपतद्गर्भा च वंध्या च स्राविणी काकवन्ध्यका ।।\nअनायासेन सततं पुत्रमेव प्रसूयते ।। ।। २५ ।।\nपयःपुष्कलदा गावो बहुधान्यफला। कृषिः ।।\nस्वामिधर्मपरा भृत्या नारी पतिव्रता भवेत् ।। २६ ।।\nअकालमृत्युनाशाय तथा दुःस्वप्नदर्शने ।।\nशांतिकर्मणि सर्वत्र स्मर्तव्यं च सदा नरैः ।। २७ ।।\nयः पठत्यन्वहं मर्त्यः शुचिष्मान्विष्णुसन्निधौ ।।\nएकाकी च जिताहारो जितक्रोधो जितेंद्रियः ।। २८ ।।\nगरुडारोहसंपन्नः पीतवासाश्चतुर्भुजः ।।\nवाञ्छितं प्राप्य लोकेऽस्मिन्विष्णुलोके स गच्छति ।।२९ ।।\nएकतः सकला विद्या एकतः सकलं तपः ।।\nएकतः सकलो धर्मो नाम विष्णोस्तथैकतः ।। 5.1.63.२३० ।।\nयो हि नामसहस्रेण स्तोतुमिच्छति वै द्विजः।।\nसोऽयमेकेन श्लोकेन स्तुत एव न संशयः ।। ३१ ।।\nसहस्राक्षः सहस्रपात्सहस्रवदनोज्ज्वलः ।।\nसहस्रनामानंताक्षः सहस्रबाहुर्नमोस्तु ते ।। ३२ ।।\nविष्णोर्नामसहस्रं वै पुराणं वेदसम्मतम् ।।\nपठितव्यं सदा भक्तैः सर्वमंगलमंगलम् ।। ३३ ।।\nइति स्तवाभियुक्तानां देवानां तत्र वै द्विज ।।\nप्रत्यक्षं प्राह भगवान्वरदो वरदार्चितः ।। ३४ ।।\n।। श्रीभगवानुवाच ।। ।।\nव्रियतां भोः सुराः सर्वैर्वरोऽस्मत्तोभिवांछितः ।।\nतत्सर्वं संप्रदास्यामि नाऽत्र कार्या विचारणा ।। ३५ ।।\n।। देवा ऊचुः ।। ।।\nवरदोऽसि यदा विष्णो वरमेतं ददस्व नः ।।\nअदितेर्गर्भसंभूतः शक्रस्याऽप्यनुजो भव ।। ३६ ।।\nइति संप्रार्थितो देवैर्ब्रह्मशक्रपुरोगमेः ।।\nतथेत्युक्ता च भगवांस्तत्रैवांऽतरधीयत ।। ३७ ।।\nततः कतिपये काले भगवानदितिनंदनः ।।\nविष्णुरूपधरो ऽनंतो वामनत्वाच्च वामनः ।। ३८ ।।\nबलिर्वैरोचनो व्यास वाजिमेधशतेन च ।।\nईजे द्विजवरश्रेष्ठ इंद्रराज्यजिहीर्षया ।।३९।।\nऋत्विजं कश्यपं कृत्वा होतारं भृगुसत्तमम् ।।\nब्रह्मा तत्राभवच्चैव स्वयमेव पितामहः ।। 5.1.63.२४० ।।\nअध्वर्युर्भगवानत्रिर्बभूव मुनिसत्तमः ।।\nउद्गाता नारदश्चैव वसिष्ठश्च सभासदः ।। ४१ ।।\nये यत्र विहिताः सर्वे तत्र तत्र मुनीश्वराः ।।\nबलिस्तत्राऽभवद्व्यास दीक्षितो राजसत्तमः ।। ४२ ।।\nएवं प्रवर्तमानेषु यज्ञेषु मुनिसत्तम ।।\nहूयतां भुज्यतां चैव दीयतां धीयतां तथा ।। ४३ ।।\nइति वाचः शुभास्तत्र श्रूयंते च द्विजोत्तम ।।\nतस्मिन्काले सुचित्रेषु वामनोऽगाच्छुचिस्मितः ।। ४४ ।।\nपठमानो मुखाग्रेण चातुर्वेदिकमंत्रकान् ।।\nद्वारे तिष्ठति राजेंद्र वामनो द्विजसत्तमः ।। ४५ ।।\nप्रतिहारेण वै व्यास सर्वं राज्ञे निवेदितम् ।।\nउत्थाय च महाराजो बलिर्वैरोचनिस्तदा ।। ४६ ।।\nअर्घ्यमादाय तत्सर्वं जगाम स्वैः सभासदैः ।।\nपूजयित्वा यथान्यायं वामनं लोकभावनम् ।। ४७ ।।\nआनयित्वा सभामध्ये दत्त्वाऽऽसनपरिग्रहम् ।।\nकुतस्त्वागमनं ब्रह्मन्किं तेऽभीष्टं ददामि वै ।। ४८ ।। ।।\n।। वामन उवाच ।। ।।\nराजराजाखिला सृष्टिर्ब्रह्मणः परमेष्ठिनः ।।\nततोऽहमागतो भूमन्यज्ञं चैव दिदृक्षया ।। ४९ ।।\nवरुणस्य च यज्ञो वै दृष्टो मे वै पुरानघ ।।\nयक्षाधिपतेर्नूनं च यज्ञं वै दृष्टवानहम् ।। 5.1.63.२५० ।।\nधर्मस्याऽपि च यज्ञो मे प्रजापतेश्च सत्तम ।।\nवायोर्यज्ञो  महाराज दृष्टो मे विधिपूर्वकः ।। ५१ ।।\nराजर्षीणां च ये यज्ञा दृष्टास्तेऽपि महाव्रत ।।\nयादृशं वै महाराज यज्ञं ते दृष्टवानहम् ।। ५२ ।।\nईदृशो राजराजेंद्र न भूतो न भविष्यति ।।\nतस्मादिहागतो राजन्याचनार्थं तवाऽनघ ।। ५३ ।।\n।। बलिरुवाच ।। ।।\nयाचस्व त्वं द्विजश्रेष्ठ किं तेऽभीष्टं ददाम्य हम् ।।५४।।\n।। वामन उवाच ।। ।।\nदेहि मे राजराजेंद्र पदानि त्रीणि मेदिनीम् ।।\nवासार्थं रोचते तेऽद्य यदि पार्थिवसत्तम ।।५५।।\n।। बलिरुवाच।। ।।\nकिमिदं याचितं विप्र स्वल्पं ते नहि ते परम् ।।\nगजवाजिरथाः क्षोणी रत्नानि विविधानि च ।। ५६ ।।\nदासदासीर्वरारोहाः स्त्रियो नाना वसूनि च ।।\nद्रव्याणि वाससी शुभ्रे याचस्व त्वं द्विजोत्तम ।।५७।।\nपात्रोऽसि कृतकृत्योऽसि वेदवेदांगपारग।।५८।।\n।। वामन उवाच ।। ।।\nन मे किंचित्स्पृहा राज न्विद्यते भुवि मानद ।।\nदेहि त्वं त्रिपदां भूमिं यदि श्रद्धाऽस्ति तेऽधुना ।। ५९ ।।\nइत्युक्ते वामनेनाथ बलिर्वचनमब्रवीत् ।।\nगृहाण त्रिपदां भूमिं वासस्यार्थं हि मानद ।। 5.1.63.२६० ।।\nइत्युक्त्वा स च राजर्षिर्ददौ भूमिं द्विजाय वै  ।।\nवारितोऽपि तदा व्यास भृगुणा दैवनोदितः ।। ६१ ।।\nदत्तमात्रे जले सद्यो ब्रह्माण्डं चाक्रमद्धरिः ।।\nसार्धं पादद्वयं जाता सशैलवनकानना ।। ६२ ।।\nवसुधेयं तदा व्यास बलिना चार्पितं वसु ।।\nजित्वाऽसुरगणान्त्सर्वा न्राज्यं दत्त्वा शतक्रतोः ।। ६३ ।।\nपश्चात्कुमुद्वतीं प्राप्तो विष्णुर्वामनरूपधृक् ।। ६४ ।।\nऋद्धिसिद्ध्याश्रमे पुण्ये तीर्थं कृत्वाऽऽत्मसंभवम्।।\nनिवासमकरोद्व्यास तत्रैव स सुरोत्तमः ।। ६५ ।।\nवामनेन कृतं तीर्थं वामनं कुण्डमुच्यते ।।\nभाद्रे मासि सिते पक्षे द्वादशी श्रवणान्विता ।। ६६ ।।\nवामन द्वादशी प्रोक्ता हत्याकोटिविनाशिनी ।।\nअस्मिंस्तीर्थे नरः स्नात्वा ह्युपोष्यैकादशीं यदा ।। ६७ ।।\nरात्रौ जागरणं कुर्याद्ब्रह्मभूयाय कल्पते ।।\nद्वादश्यां वै विशेषेण महादानानि कुर्वते ।। ६८ ।।\nन तेषां दुर्लभं किंचित्त्रिषु लोकेषु विद्यते ।।\nएवं वै वामनं तीर्थं पुरा प्रोक्तं महर्षिणा ।। ।। ६९ ।।\nसर्वपापहरं पुण्यं सर्वकामवरप्रदम् ।।\nप्राप्यते तेन सर्वं हि नात्र कार्या विचारणा ।। 5.1.63.२७० ।।\nइति श्रीस्कांदे महापुराण एकाशीति साहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये वामनकुण्डमहिमविष्णुसहस्रनामकथनंनाम त्रिषष्टितमोऽध्यायः ।। ६३ ।। ।। छ ।। ।।"
  }
]
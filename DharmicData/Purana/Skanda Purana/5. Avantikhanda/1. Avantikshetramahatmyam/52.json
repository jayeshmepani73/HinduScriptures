[
  {
    "text": "।। सनत्कुमार उवाच ।। ।।।\nभूयः शृणु महाभाग शिप्रामाहात्म्यमुत्तमम् ।।\nयस्य श्रवणमात्रेण हयमेधफलं भवेत् ।। १ ।।\nशिप्रा च सर्वतः पुण्या पवित्रा पापहारिणी ।।\nअवंत्यां च विशेषेण शिप्रा चोत्तरवाहिनी ।। २ ।।\nतथापि तत्समुत्पत्तिं विस्तराद्गदतो मम ।।\nयथा वाराहतनया विष्णुदेहोद्भवा शिवा ।।\nशृणु व्यास महापुण्यां कथां पौराणिकीं शुभाम् ।।९३ ।।\nपुरा महासुरो जातो हिरण्याक्षो महाबलः ।। ४ ।।\nस चेमां सकलां पृथ्वीं वशीकृत्वा चकार ह ।।\nराज्यं च सार्वभौमानां दानवैश्च दुरात्मभिः ।। ५ ।।\nजित्वा च सकलाँल्लोकान्सुरानिंद्रपुरोगमान् ।।\nदिक्पालान्वसुपालांश्च तिरस्कृत्यसुरा धिपः ।। ६ ।।\nस सर्वान्सर्वलोकेभ्यः स्वयमेवाधितिष्ठति ।।\nस्वर्गान्निराकृताः सर्वे तेन देवगणा भुवि ।। ७ ।।\nविचरंति यथा मर्त्या भ्रष्टराज्याः पराजिताः ।।\nअलब्धशरणाः सर्वे ब्रह्माणं शरणं ययुः ।। ८ ।।\nतत्र गत्वा नमस्कृत्य दैत्यकृत्यं न्यवेदयन् ।।\nभगवन्किमिदं कार्यं भवता परमेष्ठिना ।। ।। ९ ।।\nयेन देवगणाः सर्वे नष्टप्रायाश्च तत्क्षणात् ।।\nहिरण्याक्षेण दैत्येन हृतं स्वर्गमकण्टकम् ।। 5.1.52.१० ।।\nयज्ञभागांश्च वै सर्वानुपाश्नाति पृथक्पृथक् ।।\nकेनोपायेन जीवाम कथं तिष्ठाम भूतले ।। ११ ।।\nइति विक्लवितं तेषां देवानां स पितामहः ।।\nउवाच वचनं रम्यं तत्कालसमयोचितम् ।। १२ ।।\n।। ।। ब्रह्मोवाच ।। ।।\nशृणुध्वं भोः सुरश्रेष्ठा यूयं सर्वे समाहिताः ।।\nपुरायं पार्षदश्रेष्ठो द्वारपालः समाहितः ।। १३ ।।\nवैकुण्ठभवने रम्ये विष्णोरतुलतेजसः ।\nजयोनाम महाबाहुर्विजयेन समन्वितत।। १० ।।\nद्वावेव सचिवौ दांतौ विष्णुवेषधरावुभौ।।\nआत्तयष्टी च विक्रांतौ द्वारे संतिष्ठतः सदा ।। ।।१५।।\nएकदा वै मुनिश्रेष्ठ ब्रह्मणो मानसात्मजाः।।\nस्वैरं चरंतो लोकानां विष्णोर्भवनमागताः ।।१६।।\nसनकादयो महाभागा भगवद्दर्शनलालसाः।।\nताभ्यां निवारिताः सर्वे पेतुर्वै धरणीतले ।। १७ ।।\nमुमुहुश्च तदा व्यास कुमारा भृशदुःखिताः ।।\nततोऽगात्स महाबाहुर्भगवान्कमलेक्षणः ।। १८ ।।\nददर्श सहसा विष्णुः कुमारान्भुवि दुःखितान् ।।\nउत्थाप्यांकं समारोप्य सस्वजे मधुसूदनः ।। १९ ।।\nमूर्ध्नि चाघ्राय बाहुभ्यां परिष्वज्य ह्युवाच ह।।\nकस्माद्वः कश्मलमिदं केनापि दुःखिता भृशम् ।। 5.1.52.२० ।।\nसर्वं तत्कारणं बाला ब्रूत नो धर्मवित्तमाः ।। २१ ।।\n।। कुमारा ऊचुः ।। ।।\nश्रूयतां भो महाराज अस्माकं दुःखमीदृशम् ।।\nयेन प्राप्ता वयं ब्रह्मन्दशामेतां शृणुष्व ह ।। २२ ।।\nआयाता भ्रातरो ह्येते चत्वारो लोकपर्यटाः ।।\nदर्शनार्थं रमानाथ साभिलाषाः शुचार्दिताः ।। २३ ।।\nनिवारिताश्च सहसा ताभ्यां वै द्वारपालनात् ।।\nतेनैवेयं दशा प्राप्ता भवता परिपालिताः ।। २४ ।। ।।\n।। भगवानुवाच ।। ।।\nअतः प्रभृति स्थानेस्मिन्स्थितिर्नास्ति च शाश्वती ।।\nएतयोरासुरी योनिः प्राप्स्यते यन्ममाहितौ ।। २५ ।।\nसद्यः प्राप्तौ तदा व्यास आसुरीं योनिमेव तौ ।।\nजयविजयनामाख्यौ दुष्टभावसमाश्रितौ ।। २६ ।।\nजन्मांतरसहस्रेण तपोदानसमाधिभिः ।।\nनराणां  क्षीणपापानां कृष्णे भक्तिः प्रजायते ।। २७ ।।\nदुष्टभावेन सद्यो वै जन्मभिर्जायते त्रिभिः ।।\nभविष्यति च तस्माद्वो विष्णुभक्तिः परा स्मृता ।।२८।।\nजन्मजन्मांतरे जातौ तामसीं योनिमुद्धतौ ।।\nहिरण्यकशिपुश्चैव हिरण्याक्षो महाबलः ।। २९ ।।\nतथैव कुंभकर्णाख्यो रावणो लोकरावणः ।।\nदंत वक्त्रः शिशुपालश्च जन्मत्रयमिति स्मृतम् ।। 5.1.52.३० ।।\nयोऽसौ महाबली दैत्यो हिरण्याक्ष इति स्मृतः ।।\nदुष्टभावसमापन्नो देवब्राह्मणनिंदकः ।। ।। ३१ ।।\nजित्वा च सकलान्देवान्स्वयमेवाधितिष्ठति ।। ३२ ।।\nस्वर्गान्निराकृताः सर्वे भ्रष्टराज्याः पराजिताः ।।\nविचरंति यथा मर्त्यास्तेन देव गणा भुवि ।। ३३ ।।\nस्वधाकारो वषट्कारः स्वाहाकारो न दृश्यते ।।\nदेवपूजार्चनं नास्ति ब्राह्मणानां विशेषतः ।। ३४ ।।\nनैव तीर्थं प्रकाशेत पुण्यान्यायतनानि च ।।\nआश्रमेषु च सर्वेषु ऋषीणां च महात्मनाम् ।। ३५ ।।\nउद्वृत्तं च प्रकुर्वंति दुष्टदैत्याः प्रहारिणः ।।\nवर्णाश्रमवतां धर्माः स्त्रीणां चैव सुशीलता।। १८ ।।\nउच्छिन्ना हि तदा जातास्तस्मिन्राज्ञि दुरात्मनि ।।\nदुष्टाचारा दुरात्मानो मायिनो बहुमानिनः ।। ३७ ।।\nपाखंडिनोऽपरा क्रांताः सर्वे धर्मबहिर्मुखाः ।।\nपशुधर्मरताः सर्वे सर्वे ब्रह्मेतिशंसिनः ।। ३८ ।।\nबहुम्लेच्छा बहुक्लेशा बह्वाबाधावनी कृता ।।\nको वेदः का स्मृतिः को यज्ञः का च दक्षिणा ।। ३९ ।।\nतमीभूतं जगत्सर्वं दृश्यते वसुधातले ।।\nएवं व्यास यदा जातं दुष्टं सर्वं जगत्त्रयम् ।। 5.1.52.४० ।।\nयदा यदा हि धर्मस्य ग्लानिर्भवति भारत ।।\nअभ्युत्थानमधर्मस्य तदात्मानं सृजाम्यहम् ।। ४१ ।।\nइति ज्ञात्वा महाविष्णुर्वाराहं वपुरात्मवान् ।।\nदधार लीलया दिव्यं श्वेतद्वीपोपमं शुभम् ।। ४२ ।।\nयूपदंष्ट्रो हविर्गंधो बीजौषधितनूरुहः ।।\nवेदपादः शुचिर्दंडी जिह्वाग्निस्तालुकाहुतिः ।। ४३ ।।\nअंतरास्यरुचादार्ढो यज्ञकायः सुदक्षिणः ।।\nउद्गानघुर्घुरोन्नादो विहार ऋत्विजाकृतिः ।। ४४ ।।\nहौत्रश्वासपरो दक्षसदस्यावयवः स्मृतः ।।\nपुच्छ कर्माशनो नित्यं यजमानसुमानदः ।। ४५ ।।\nवेदिपल्वलसंस्तारो ब्रह्माध्वर्युर्वनाकरः ।।\nलोककल्पो लोकसाक्षी परावरवहः शुचिः ।। ४६ ।।\nआद्यः पुरुष ईशानः पुरुहूतः पुरुष्टुतः ।।\nतेनासौ निहतो दैत्यो हिरण्याक्षो दुरासदः ।। ४७ ।।\nसंग्रामान्सुबहून्कृत्वा बहुकष्टेन विष्णुना ।।\nदैत्येन पीडिता पृथ्वी रसातलतलंगता ।। ४८ ।।\nउद्धृता च वराहेण दंष्ट्रया चंद्ररेखया ।।\nहतास्ते दानवाः सर्वे शेषाः पातालमाययुः ।। ४९ ।।\nववुः पुण्यास्तथा वाताः सुप्रभोऽभूद्दिवाकरः ।।\nजज्वलुश्चाग्नयः शांताः शांता दिग्जनितस्वनाः ।। 5.1.52.५० ।।\nसरितो मार्गवाहिन्यः सागराः प्रकृतिं गतः ।।\nदृष्ट्वा देवोऽखिलं व्यास प्रसन्नात्मा बभूव ह ।। ५१ ।।\nवाराहमूर्तिर्भगवान्सर्वकामफलप्रदः ।।\nआनंदनिर्भरो देवो हतदैत्यो वरप्रदः ।। ५२ ।।\nतस्यापि हृदयाज्जाता नदी ह्येषा सनातनी ।।\nआनंदजलसंपूर्णा सर्वानंदवरप्रदा ।।५३।।\nबहुयोजनविस्तारा बहुला कामचारिणी ।।\nपद्माकरसमाकीर्णा हंसकारण्डसंकुला ।।५४।।\nसरला तरलच्छाया यक्षगंधर्वसेविता ।।\nकिन्नरीगीयमाना च गीयमाना खगालिभिः ।।५५।।\nअप्सरोभिर्नृत्यमाना स्तूयमाना महर्षिभिः।।\nहूयमाना हुताग्निभी राजर्षिभिः समाश्रिता ।। ५६ ।।\nतुंगस्तनभराक्रांतयोषिद्भिः क्रीडितान्तरा ।।\nक्वचित्कीरवरांदोलै रम्यमाणा विराजिता ।।५७।।।\nवेदविद्भिर्द्विजैः सेव्या ऋषिभिस्संशितात्मभिः ।।\nसर्वदा सर्वकाले च सिद्धैः सिद्धिप्रदा नृणाम् ।। ५८ ।।\nमहाकालवने रम्ये रम्या पद्मावती पुरी ।।\nसुन्दरं कुण्डमपरं रम्यं प्राचीनकं शुभम् ।। ५९ ।।\nयत्र स्नात्वा नरा यांति शिवलोकं सनातनम् ।।\nयत्र नीला परा व्यास शिप्रा वै लोकपावनी ।। 5.1.52.६० ।।\nवाराहेण कृतं सर्वं दुष्टदैत्यनिबर्हणम् ।।\nतेन देवा निरातंकाः कृता वाराहमूर्तिना ।। ६१ ।।\nकृतप्रांजलयः सर्वे देवा इंद्रपुरोगमाः ।।\nस्तुतिं कृत्वा महाविष्णोः सततं पुरतः स्थिताः ।। ६२ ।।\nदेवदेव जगन्नाथ पुण्यश्रवणकीर्तन ।।\nकिं दानं किं तपः पुण्यं किं तीर्थं का च देवता ।। ।। ६३ ।।\nयेन पुण्यप्रभावेन पुनः स्वर्गो ह्यवाप्स्यते ।।\nएतन्निश्चित्य नो ब्रूहि सर्वं गुह्यतरं विभो ।। ६४ ।।\n।। विष्णुरुवाच ।। ।।\nशृणुध्वं भोः सुराः सर्वे युष्माकं सिद्धिकारणम् ।।\nगुह्याद्गुह्यतरं पुण्यं महाकालवनं शुभम् ।। ६५ ।।\nमम देहोद्भवा शिप्रा यत्र लीना पयस्विनी ।।\nनीलगंगा सरिच्छ्रेष्ठा यत्र प्राची सरस्वती ।। ६६ ।।\nपुष्करं च गयातीर्थं पुरुषोत्तमसरः शुभम् ।।\nतत्रैव गच्छत क्षिप्र पुनर्लोकानवाप्स्यथ ।। ६७ ।।\nइति श्रुत्वा परं वाक्यं देवदेवजगद्गुरोः ।।\nतत्र देवगणाः सर्वे ब्रह्मशक्रपुरोगमाः ।। ६८ ।।\nमहाकालवने रम्ये यत्र शिप्रा सरिद्वरा ।।\nस्नानदानादिकं कृत्वा श्राद्धं कृत्वा यथोचितम् ।। ६९ ।।\nतेन पुण्यप्रभावेन स्वकाँल्लोकान्गताः सुराः ।।\nएवं व्यास समाख्याता शिप्रा वै लोकपावनी ।। 5.1.52.७० ।।\nजातं सरो वराहस्य विष्णोरतुलतेजसः ।।\nयस्य दर्शनमात्रेण ब्रह्महत्यां व्यपोहति ।। ७१ ।।\nअत्र स्नात्वा पयः पीत्वा श्राद्धं कृत्वा यथोचितम् ।।\nपयस्विनीं च गां दत्त्वा विष्णुलोके महीयते ।। ७२ ।। ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्ती क्षेत्रमाहात्म्ये शिप्रामाहात्म्यवर्णनंनाम द्विपञ्चाशत्तमोऽध्यायः ।। ५२ ।। ।। छ ।।"
  }
]
[
  {
    "text": "।। श्रीसनत्कुमार उवाच ।। ।।\nयमेश्वरं तु यः पश्येत्स्नापयित्वा तिलांभसा ।।\nकुंकुमेन समालिप्य पूजयेदुत्पलैस्ततः ।। १ ।।\nदहेत्कृष्णागरुं धूपं दापयेत्तिलतण्डुलान् ।।\nय एवमर्चयेद्देवमीश्वरं शूलहस्तकम्।। २ ।।\nयत्र कुत्र मृतस्यापि यमः पितृसमो भवेत् ।। ३ ।।\n।। इति यमेश्वरमाहात्म्यम्।।\n।। सनत्कुमार उवाच ।। ।।\nकथयामि परं व्यास तीर्थं तीर्थेषु चोत्तमम् ।।\nनाम्ना रुद्रसरः प्रोक्तं त्रिषु लोकेषु विश्रुतम् ।। ४ ।।\nतत्र स्नात्वा शुचिर्भूत्वा पश्येत्कोटेश्वरं शिवम् ।।\nमुच्यते सर्वपापेभ्यो रुद्रलोकं स गच्छति ।। ५ ।।\nश्राद्धं तत्रैव कृत्वा तु शृणु यत्फलमाप्नुयात् ।।\nदशानामश्वमेधानां वाजपेयशतस्य च।।६।।\nफलं कोटिगुणं व्यास लभते नात्र संशयः।।\nपितॄनुद्दिश्य यत्किंचित्कोटितीर्थे प्रदीयते।।७।।\nतत्सर्वं कोटिगुणितं जायते नात्र संशयः।।\nकोटितीर्थे नरः स्नात्वा ध्यायेद्यः परमाक्षरम्।।८।।\nमुच्यते सर्वपापेभ्यो निर्मोकेन यथोरगः ।।\nप्रातरुत्थाय यो विप्र तत्र स्नानं करोति वै ।।९।।\nदृष्ट्वा देवं महाकालं गोसहस्रफलं लभेत्।।\nकोटितीर्थे नरः स्नात्वा सप्तरात्रोषितः शुचिः ।।5.1.22.१०।।\nचांद्रायणसहस्रस्य फलं प्राप्नोति मानवः ।।\nजागरं तत्र कुर्याद्यो ह्यनंतफलमश्नुते ।। ११ ।।\nगन्धपुष्पार्चनं कृत्वा महास्नपनपूर्वकम् ।।\nय एवं नयते रात्रिं सोपवासो जितेंद्रियः ।। १२ ।।\nलभते सर्वकामित्वं यत्सुरैरपि दुर्लभम् ।।\nकार्तिक्यामथ वैशाख्यां देवं तत्र प्रपूजयेत् ।। १३ ।।\nगंधपुष्पैश्च कालीनैस्तथा वस्त्रैः सुशोभनैः ।।\nकर्पूरं कुंकुमं चैव श्रीखण्डमगरुं तथा ।। १४ ।।\nसमभागानि कृत्वा तु शिलापृष्ठे च पेषयेत् ।।\nअनुलिप्य महाकालं रुद्रस्यानुचरो भवेत् ।। १५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये रुद्रसरोमाहात्म्यवर्णनंनाम द्वाविंशोऽध्यायः ।। ।। २२ ।। ।। छ ।।"
  }
]
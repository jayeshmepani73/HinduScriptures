[
  {
    "text": "।। व्यास उवाच ।। ।।\nमहाकालं किमर्थं तु किं वा शिवपदं स्मृतम् ।।\nकोटीश्वरं किमर्थं तु पावकं तत्किमुच्यते ।। १ ।।\nनरदीपं किमर्थं तु द्वितीया वटमातरः ।।\nअभयेश्वरं किमर्थं तु शंखोद्धा रणमेव च ।। २ ।।\nशूलेश्वरं किमर्थं तु किमोंकारस्तु कथ्यते ।।\nधूतपापं किमर्थं तु किमंगारेश्वरं तथा ।। ३ ।।\nपुरी चोज्जयिनी दिव्या सप्तकल्पा कथं स्मृता ।।\nकथयस्व मुनिश्रेष्ठ तस्या नामानि यानि च ।। ४ ।।\n।। सनत्कुमार उवाच ।। ।।\nशृणु व्यास यथा ख्याता पुरी दिव्या कुश स्थली ।।\nनामतः कर्मतः श्रेष्ठा सप्तकल्पानुवासिनी ।। ५ ।।\nप्राक्कल्पे स्वर्णशृंगाख्या द्वितीये तु कुशस्थली ।।\nतृतीयेऽवंतिका प्रोक्ता चतुर्थेत्वमरा वती ।। ६ ।।\nविख्याता पञ्चमे कल्पे पुरी चूडामणीति च ।।\nषष्ठे पद्मावती ज्ञेया सप्तमे चोज्जयिनी पुरी ।। ७ ।।\nपुनरंते तु कल्पस्य स्वर्णशृङ्गादि का स्मृता ।।\nएतानि सप्त नामानि प्रातरुत्थाय यः पठेत् ।। ८ ।।\nसप्तजन्मकृतात्पापान्मुच्यते नात्र संशयः ।।\nउज्जयिन्यां पुरा राजा बभूव किल चांधकः ।। ९ ।।\nतस्य पुत्रो महावीर्यो नाम्ना कनकदानवः ।।\nयुद्धार्थं स महावीर्यः शक्रं युद्धे समाह्वयत् ।। 5.1.36.१० ।।\nक्रोधादिंद्रेण संग्रामे युध्य मानो निपातितः ।।\nनिहत्य दानवं शक्रो भयादंधासुरस्य तु ।। ११ ।।\nजगाम शंकरान्वेषी कैलासं शंकरालयम् ।।\nदृष्ट्वा प्रणम्य देवेशं चंद्रार्धकृत शेखरम् ।। १२ ।।\nभीतो विज्ञापयामास स चाश्र्वाकुललोचनः ।।\nअभयं देहि मे देव दानवादंधकाच्च वै ।। १३ ।।\nशक्रस्येत्थं वचः श्रुत्वा शरणा गतवत्सलः ।।\nददावभयमेवासौ मा भैस्त्वमंधकाद्धि वै ।। १४ ।।\nकृत्वा रूपं महादेवो विश्वरूपं सुभैरवम् ।।\nसर्पैर्ललद्भिरत्युग्रैस्तीक्ष्णदंष्ट्रैर्विषोल्बणैः ।। १५ ।।\nपातालोदररूपैश्च भैरवारावनादिभिः ।।\nभुजैरनेकसाहस्रैर्बहुशस्त्रधृतैस्तथा ।। १६ ।।\nसिंहचर्मपरीधानं व्याघ्रत्वगुत्तरीयकम् ।।\nगवाजिन कृताटोपं चंद्राग्निरविलोचनम् ।। १७ ।।\nमहामहीध्रतुल्याभ्यां जंघाभ्यां भूषितं सदा ।।\nक्षोभयंश्चालयन्सर्वान्पातालस्य तलावधि ।। १८ ।।\nईदृग्रूपं विधायेशो दनुदैत्यभयावहम् ।।\nअवातरन्महीं भीमः पादेनैकेन शंकरः ।। १९ ।।\nतत्रैव हि ह्रदो जातः सर्वदैवतवंदितः ।।\nख्यातं शिवपदं तद्धि यत्पदाऽऽक्रांतवान्विभुः ।। 5.1.36.२० ।।\nपापानां च पुरा कोटिः पादांगुष्ठेन दारिता ।।\nकोटितीर्थमतः ख्यातं सर्वपापप्रणाशनम् ।। २१ ।।\nअगस्त्येन तथा कोटिस्तीर्थानामवधारिता ।।\nअतोऽपीदं शुभं लोके कोटितीर्थं सदा स्मृतम् ।। २२ ।।\nदृष्ट्वा तु त्रिदशाः सर्वे स्नाता वै हितकाम्यया ।।\nमहा कालकृतं रूपं महाकालस्ततः स्मृतः ।। २३ ।।\nअंधासुरोऽपि दनुजः पुत्रं श्रुत्वा हतं युधि ।।\nक्रोधेन तमसाविष्टो रणतूर्याण्यवादयत ।। २४ ।।\nससैन्यो निर्गतः प्राप्तो यत्र ते त्रिदशाः स्थिताः ।।\nमहत्या सेनया सार्धं रथवारणयुक्तया ।। २५ ।।\nतदैव दानवान्वीक्ष्य महाहवकृतोद्यमान् ।।\nवेपंतस्ते सुसंनद्धा शंभुं शरणमाययुः ।। २६ ।।\nमा भैरिति महाकालो देवानुक्त्वा त्रिलोचनः ।।\nगृहीत्वा शूलमातिष्ठद्दष्टादंष्ट्राधरो रुषा ।। २७ ।।\nकोपयुक्ते विरूपाक्षे ज्वालाभिः पूरितं नभः ।।\nअंधकेनाथ रुष्टेन शरकोटिस्तु दुःसहा ।। २८ ।।\nमुक्ता जगाम देवानां ननाश शलभाकृति ।।\nविस्फुलिंगार्चिषं वह्निं मुंचमानः पिनाकधृक् ।। २९ ।।\nशतशः शकलीचक्रे तं च बाणैरताडयत् ।।\nअंधकोऽपि हि युद्धस्थः शिथिलः शिथिला युधः ।। 5.1.36.३० ।।\nनिरुद्धः शंभुना बाणैरलिभिः पंकजं यथा ।।\nतस्य सैन्यं प्रविद्धं च तद्गणैर्युधि योधिभिः ।। ३१ ।।\nयोधवरैर्हता दिव्यैः स्थाणु सान्निध्यमाश्रितैः ।।\nततोंऽधकेन सैन्यं स्वं भिन्नं दृष्ट्वा तथासुरैः ।। ३२ ।।\nआत्मानं च महेशेन विद्धं च बाणकोटिभिः ।।\nविदलीकृतदेहोऽसौ भय माश्रित्य वेगतः ।। ३३ ।।\nचकार तामसीं मायां मायाशतविशारदः ।।\nतयांतर्हितदेवेशो जगाम दिशमुत्तराम् ।। ३४ ।।\nशंभुर्भीतिभरं बिभ्रद्बभ्राम भुवि भिन्नहृत् ।।\nयस्मिन्मार्गे गतो देवस्तेन दैत्यो जगाम ह ।। ३५ ।।\nवदन्न दृश्यते क्वासौ गतो दुष्टः पुनःपुनः ।।\nउवाच चांधकः शब्दं तथोवा च महेश्वरः ।। ३६ ।।\nतत्र तीर्थमथोत्पन्नं वागंधकमभिश्रुतम् ।।\nतत्र स्नात्वा शुचिर्भूत्वा यो वै दद्यात्सशर्करम् ।। ३७ ।।\nनवम्यां मार्गशीर्षस्य शुक्लायां श्रद्धयान्वितः ।।\nअक्षयं तद्भवेद्दत्तं दाता शिवपुरं व्रजेत् ।। ३८ ।।\nपितृनुद्दिश्य यत्किंचिद्दीयते भक्तितः शिवे ।।\nतृप्तास्तिष्ठंति ते तावद्यावदाभूत संप्लवम् ।। ३९ ।।\nतमसा च्छादिता देवाः संबभूवुः समाकुलाः ।।\nसंभ्रांतमनसः सर्वे न किंचिदपि मेनिरे ।। 5.1.36.४० ।।\nएतस्मिन्नंतरे व्यास नरादित्यः स्वतेजसा ।।\nउत्तस्थौ नररूपेण कुर्वन्वितिमिरा दिशः ।। ४१ ।।\nनष्टे तमसि दैत्येपि प्रकाश प्रकटे सति ।।\nदेवा मुदमवापुस्ते दृष्ट्वा नरं विलोचनैः ।। ४२ ।।\nस्तुवंतो विविधैः स्तोत्रैर्नररूपं दिवाकरम् ।।\nउत्तस्थौ नररूपेण दीप्तो यस्माद्दिवाकरः ।। ४३ ।।\nतेनास्य नाम ते चकुर्नरदीप इतीश्वराः ।।\nयः पश्यति नरो भक्त्या नरदीपं दिवाकरम् ।। ४४ ।।\nमुच्यते सर्वपापेभ्यो यद्यपि ब्रह्महा भवेत् ।।\nषष्ठ्यामर्कदिने विप्र सप्तम्यामुप वासयेत् ।। ४५ ।।\nदिनच्छिद्रेथ संक्रांतौ ग्रहणे विषुवत्यथ ।।\nकुंडे स्नात्वा शुचिर्भूत्वा जपन्नियतमानसः ।। ४६ ।।\nनरदीपं नरः पश्येत्स्तोत्रवा दित्रमंगलैः ।।\nगंधैर्धूपैस्तथा दीपैर्नैवेद्यैः पूजयेत्तथा ।। ४७ ।।\nगीतं वाद्यं पुरस्कृत्य प्रणम्याष्टांगमेव च ।।\nप्रातर्मध्यापराह्ने वा कृत्वार्कस्य प्रदक्षिणा म् ।। ४८ ।।\nस मुक्तः सर्वपापैस्तु सप्तजन्मकृतैरपि ।।\nसूर्यकोटिप्रतीकाशैर्विमानैः सार्वकामिकैः ।।४९।।\nसूर्यलोकं प्रयात्याशु यत्सुरैरपि दुर्लभम् ।।\nशक्रात्प्राप्य पुरा यस्माद्भानुरत्र प्रतिष्ठितः ।। 5.1.36.५० ।।\nनरेणैव प्रसादेन नरदीपस्ततो ह्ययम् ।।\nतदैवास्य पुरा व्यास यात्रा शक्रेण निर्मिता ।। ५१ ।।\nआगमिष्याम्यहं पार्थ सार्धं देवैः समाहितः ।।\nज्येष्ठे सिते द्वितीयायां नरदीपे तु सर्वदा ।।५२।।\nतत्राहमागतो ज्ञेयो लोके देवस्य वर्षणात् ।।\nततोऽनंतरमागत्य देवा ये त्रिदशालयात् ।। ५३ ।।\nदृष्ट्वा देवं तथारूढं नरदीपं सुदीपितम् ।।\nकृत्वा यात्रां च ते यांति देवयानैरितस्ततः ।। ५४ ।।\nयः पश्येन्मानवो भक्त्या नरदीपं रथस्थितम् ।।\nसर्वपापविनिर्मुक्तः सूर्यलोके महीयते ।। ५५ ।।\nरथयात्रामथो वक्ष्ये नरदीपस्य या मुने ।।\nतां कृत्वा चैव यत्पुण्यं मुनिभिः परिकीर्तितम् ।। ५६ ।।\nज्येष्ठे सिते द्वितीयायां रथस्थो हि दिवाकरः ।।\nकुशस्थल्यां द्विजैः श्रेष्ठैर्बाहुक्षेपैः प्रणीयते ।। ५७ ।।\nउत्तरां दिशमायांतं यः पश्यति दिवस्पतिम् ।।\nअग्निष्टोमस्य यज्ञस्य लभते सोऽखिलं फलम् ।।५८।।\nनिवृत्य केशवार्काद्यो रथं पश्यति मानवः।।\nशुंडीरस्वामिनो यात्रा कृता तेन न संशयः ।। ५९ ।।\nरथमाकर्षते यस्तु रज्ज्वाकर्षेण वै मुने ।।\nकुलमुद्धरते सोऽपि पूर्वान्पितृपितामहान् ।। 5.1.36.६० ।।\nदक्षिणाभिमुखं यांतं नरदीपं द्विजोत्तम ।।\nये संयताः प्रपश्यंति ते यांति च त्रिविष्टपम् ।। ६१ ।।\nसूत्रेण वेष्टयेत्क्षेत्रं रथं देवमथापि वा ।।\nसर्वान्कामानवाप्नोति कृतपुण्यश्च जायते ।। ६२ ।।\nप्रदक्षिणां तु सूर्यस्य भक्त्या कुर्वंति ये नराः ।।\nप्रदक्षिणीकृता तैस्तु सप्तद्वीपा वसुंधरा ।। ६३ ।।\nप्रातरुत्थाय यो भक्त्या मौनी याति दिवाकरम्।।\nदृष्ट्वा तु पूर्वद्वारेण नमस्कृत्य द्विजोत्तम ।। ६४ ।।\nप्रविश्य दक्षिणेनैव रथचक्रं प्रपूजयेत् ।।\nतेन द्वारेण निष्क्रम्य प्रणिपत्य व्रजेत्ततः ।।६५।।\nपश्चिमं द्वारमाश्रित्य रथस्थं सूर्यमर्चयेत् ।।\nचामरं च वितानं च घंटादीनि निवेदयेत् ।।६६।।\nपूर्वद्वारे तु गौर्दे या तथाश्वश्चैव दक्षिणे ।।\nपश्चिमे च गजः प्रोक्त उत्तरे रथ एव च ।।६७।।\nकुर्यादेव तु यो यात्रां नरदीपस्य मानवः।।\nसर्वान्कामानवाप्नोति कृतपुण्यश्च जायते ।।६८।।\nगोसूर्यशिवशक्राणां स्वर्लोकं लभते शुभम् ।।\nप्रदक्षिणा महामेरोः कृता तेन भवेन्मुने।।६९।।\nदद्याद्गवां सहस्रं यो व्यतीपातशते नरः।।\nअश्वानां च सहस्रेण यद्यायात्तत्फलं लभेत् ।।5.1.36.७०।।\nनरदीपे रथारूढे वपनं कारयेत्तु यः।।\nश्रिया न विच्युतिस्तस्य सूर्यलोके महीयते।।७१।।\nसूर्यस्य पुरतो वाप्यां मासं नित्यं सरस्वती।।\nयस्तामालोकते मर्त्यो दुःस्वप्नं तस्य नश्यति।।७२।।\nभक्त्या योऽनुदिनं व्यास नरदीपं प्रपश्यति।।\nउत्तमं स्थान मासाद्य पुत्रपौत्रसमन्वितः।।७३।।\nप्रक्रीड्य बंधुभिः सार्धं मृतः सूर्यपुरं व्रजेत्।।\nप्रनष्टे तिमिरे विप्र जाते सर्वत्र सुप्रभे ।।७४।।\nहतेंऽधके महेशेन शूलेन त्रिशिखेन वै ।।\nप्रहृष्टाश्च सुराः सर्वे ब्रह्मेंद्रप्रमुखास्तदा ।।७५।।\nशंखं दध्मौ तदा विष्णुः सुराणां हितकाम्यया ।।\nतत्र तीर्थमथोत्पन्नं शंखोद्धारणसंज्ञ कम् ।।७६।।\nतत्र संनिहितो विष्णुर्लिंगं चैव चतुर्मुखम् ।।\nअनाद्यं चैव विप्रेंद्र लिंगस्यैव समीपतः ।।७७।।\nदेवस्य दक्षिणे भागे शूलेनाधिष्ठितः स्थितः ।।\nचतुर्दश्यां तथाष्टम्यां ये पश्यंति जितेंद्रियाः ।। ७८ ।।\nते क्षीणाशेषपापौघाः प्राप्स्यंति परमां गतिम् ।।\nयोगिनीनां बलिं यस्तु यथावत्संप्रदा स्यति ।। ७९ ।।\nभूतप्रेतपिशाचाद्यैर्नासौ केनापि बाध्यते ।।\nद्वादशीं समुपोष्यैव स्नात्वा देवं जनार्दनम् ।। 5.1.36.८० ।।\nयः पश्येच्छंखिनं देवं सोऽच्युतं स्थानमाप्नुयात् ।। ८१ ।।\nयः स्थूलसूक्ष्मप्रकटप्रकाशो यः सर्वभूतो न च सर्वभूतः ।।\nविश्व यतश्चैव हि विश्वहेतुर्नमोस्तु तस्मै पुरुषोत्तमाय ।। ८२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडेऽवन्तीक्षेत्रमाहात्म्ये नरदीपमाहात्म्यवर्णनंनाम षट्त्रिशोऽध्यायः ।।३६।। ।। छ ।।"
  }
]
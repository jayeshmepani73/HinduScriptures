[
  {
    "text": "शृणु व्यास परं तीर्थं भुवि विख्यातमुत्तमम् ।।\nकुटुम्बेश्वरेति विख्यातो नाम्ना चैव महेश्वरः ।। १ ।।\nतस्य तीर्थवरं तीर्थं सर्वतीर्थफलप्रदम् ।।\nयस्मिंस्तीर्थे नरः स्नात्वा कुटुम्बी जायते धुवम् ।। २ ।।\nकुटुम्बार्थं तपस्तेपे पुरा दक्षः प्रजापतिः ।।\nनारदेन पुरा व्यास पुत्रषष्टिर्विवासिता ।। ३ ।।\nप्रजाकामः स धर्मात्मा सुचिरं व्रतमाचरत् ।।\nसपत्नीको महातेजा निराहारो जितेन्द्रियः ।। ४ ।।\nअस्मिंस्तीर्थे शुचिः स्नातो जपन्ब्रह्म सनातनम् ।।\nवर्षाणामयुतं व्यास तपस्तेपे सुदारुणम् ।। ५ ।।\nतेन तीर्थप्रसादेन लभेत्स बहुलां प्रजाम्।। प्र\nजापतिरिति ख्यातो जातो दक्षः प्रतापवान्।। ६ ।।\nब्रह्माऽपि तत्र वै पश्चात्तपः कृत्वा सुदुष्करम् ।।\nनिष्कलं कमलं रूपं प्राप्तवांस्तत्क्षणाद्विधिः ।। ७ ।।\nमहादेवोऽपि तत्रैव प्राप्तवान्ब्रह्मणः पदम् ।।\nचतुर्मुखधरं लिंगं दृश्यतेऽद्यापि सत्तम ।। ८ ।।\nभद्रपीठधरा देवी भद्रकालीति विश्रुता ।।\nतत्रैव च सदा व्यास क्रीडति स्म धृतव्रता ।। ९ ।।\nद्वारे तिष्ठति तत्रैव भैरवः क्षेत्रपालकः ।।\nपादेन खंजतां यातः पुरा दैत्यवरार्दितः ।। 5.1.67.१० ।।\nपुत्रवत्पालितो देव्या सदा तिष्ठति तत्स्थले ।।\nये ते देवगणाः सर्वे तस्मिंस्तीर्थे प्रतिष्ठिताः ।। ११ ।।\nऋषयोऽपि महाभागाः सदा पर्वणिपर्वणि ।।\nआयांति चैव संध्यार्थं बहुपुत्रप्रदे सरे ।। १२ ।।\nअस्मिंस्तीर्थे सदाचाराः स्नानं कुर्वन्ति ये नराः ।।\nन तेषां दुर्लभं किंचिज्जायते जन्मजन्मनि ।। १३ ।।\nमहाबाधासु घोरासु महामारीषु तत्परैः ।।\nहवनं क्रियते नित्यं सर्षपै राजिकैर्यवैः ।। १४ ।।\nपायसै र्विविधैर्भोगैस्तेषां दोषो न जायते ।।\nदुर्भिक्षे राज्यभ्रंशे च संग्रामे भृशदारुणे ।। १५ ।।\nपूजयेत्क्षेत्त्रपालं च सर्वाऽऽपदि समाहितः ।।\nसर्वदुःखवि निर्मुक्तो जायते नाऽत्र संशयः ।। १६ ।।\nस्नात्वा कुटुंबके तीर्थे पूजयित्वा महेश्वरम् ।।\nदानं कूष्मांडकं दद्याद्ब्राह्मणाय तपस्विने ।।१७।।\nसौवर्णमणि मुक्ताभिर्वासोऽलंकारसंयुतम् ।।\nधनधान्यसमायुक्तः कुटुंबी जायते नरः ।। १८ ।।\nफाल्गुने च सिते पक्षे या वै चतुर्दशी भवेत् ।।\nत्रयोदशीयुता व्यास शिवरात्रिस्तथोच्यते ।। १९ ।।\nतद्दिने च नरः स्नात्वा रात्रौ जागरणं चरेत् ।।\nबिल्वोदकेन गंधेन बहुपुष्पफलैस्तथा ।। 5.1.67.२० ।।\nधूपैर्दीपैश्च नैवेद्यैर्वासोऽलंकारकादिभिः ।।\nपूजयेद्यो नरो भक्त्या गिरीशं सगणं परम् ।। २१ ।।\nतस्य पापं क्षयं याति शिवलोके महीयते ।।\nद्वादशैकादशीपुण्यं लभते भुवि मानवः ।। २२ ।।\nअश्वमेधफलं तस्य जागरे च क्षणेक्षणे ।।\nततस्तु प्रातरुत्थाय स्नानदानादिकाः क्रियाः ।। २३ ।।\nकृत्वा तु विधिवद्व्यास शिवपूजाऽर्चनं तथा ।।\nविप्रांश्च भोजयेत्सप्त तस्य पुण्यफलं शृणु ।। २४ ।।\nकपिलानां सवत्सानां सहस्राणि चतुर्दश ।।\nवाजपेय सहस्रस्य फलं प्राप्नोति नान्यथा ।। २५ ।।\nइति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्र माहात्म्ये कुटुंबेश्वरमाहात्म्यवर्णनंनाम सप्तषष्टितमोऽध्यायः ।। ६७ ।। ।। ।। छ ।।"
  }
]
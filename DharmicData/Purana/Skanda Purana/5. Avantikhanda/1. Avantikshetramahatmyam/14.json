[
  {
    "text": "।। सनत्कुमार उवाच ।। ।।\nस्नात्वा चतुःसमुद्रे तु पश्येद्राजस्थलं शिवम् ।।\nयस्य दर्शनमात्रेण पुत्रवाञ्जायते नरः ।। १ ।।\nसमुद्राः संति चत्वारः क्षारक्षीरदधीक्षवः ।।\nसमीपे तस्य देवस्य सुद्युम्नेन प्रतिष्ठिताः ।। २ ।।\n।। व्यास उवाच ।। ।।\nराजस्थल समीपे तु समुद्राः केन हेतुना ।।\nकथय त्वं मुनिश्रेष्ठ सुद्युम्नेन प्रतिष्ठिताः ।। ३ ।।\nलक्षयोजनपर्यंतं जंबुद्वीपं सुशोभनम् ।।\nमर्यादायां स्थापितोऽयं समुद्रः क्षारसंज्ञितः ।।४।।\nशाकद्वीपे द्विलक्षे तु क्षीराब्धिः संप्रतिष्ठितः ।।\nदध्यब्धिस्तु कुशद्वीपे चतुर्लक्षः प्रतिष्ठितः।।\nशाल्मले त्विक्षुजलधिर्ह्यष्टलक्षः प्रतिष्ठितः ।। ५ ।।\nचत्वारस्ते समाख्याताः समुद्रा भूमिमंडले ।।\nराजस्थलसमीपे तु कथमेकत्र संगताः ।। ६ ।।\n।। सनत्कुमार उवाच ।। ।।\nसुद्युम्नो नाम राजासीत्पुरा कल्पे सुधार्मिकः ।।\nतस्य पत्नी वरारोहा नाम्ना ख्याता सुदर्शना ।। ७ ।।\nमुनिं दाल्भ्यं च सा दृष्ट्वा पप्रच्छ सुतकाम्यया ।।\nभगवन्केन दानेन स्नानेन विधिनाऽथवा ।। ८ ।।\nसर्वलक्षणसंपूर्णः पुत्रो लभ्यो मया कथम् ।।\nएतदाख्याहि विप्रर्षे याथातथ्यं सविस्तरम् ।। ।। ९ ।।\n।। दाल्भ्य उवाच ।। ।।\nविहितास्ते पुरा पुत्र्यब्धयः पुत्रेप्सयोत्तमाः ।।\nस्वयंभुवेन देवेन ब्रह्मणा लोककारिणा ।। 5.1.14.१० ।।\nतेषु राज्ञा कृते स्नाने तव पुत्रो भविष्यति ।।\nशंकराराधने पुत्रि तस्मात्प्रेरय वल्लभम् ।। ११ ।।\nदाल्भ्यस्यैव तु वाक्येन विचित्राख्यानकेन च ।।\nप्रस्थापयामास पतिं शंकराराधने द्रुतम्।। १२ ।।\nस गत्वा तोषयामास शंकरं गंधमादने ।।\nसंतुष्टः शंकरः प्राह शशिसूर्याग्निलोचनः ।।१३।।\nअवंतीं गच्छ राजेद्र पुत्रं  प्राप्स्यसि शोभनम्।।\nमच्छासनाज्जलधयो गमिष्यंति कुशस्थलीम् ।। १४ ।।\nमेरुरूपे स्थले राजन्समीपे शंकरस्य च ।।\nद्रक्ष्यसि त्वं नरश्रेष्ठ जलधींस्तत्र संगतान्।।\nअभ्यर्थितास्त्वया तत्र स्थास्यंति कलया सदा ।। १५ ।।\nएवमुक्त्वा महादेवो जगामादर्शनं विभुः ।।\nसुद्युम्नो भार्यया सार्धमाजगाम कुशस्थलीम् ।। १६ ।।\nआगतस्तु कुशस्थल्यां समुद्रांश्च ददर्श ह ।।\nतांस्तु दृष्ट्वा नमश्चक्रे राजस्थलसमीपतः ।। १७ ।।\nते वै दृष्ट्वा च सुद्युम्नं प्रणतं भक्तवत्सलम् ।।\nप्रोचुर्वारिधयः सर्वे वरं वरय सुव्रत ।।१६।।\nस वव्रे मनसा पुत्रं सर्वलक्षणसंयुतम् ।।\nउवाच च पुना राजा यावत्ति ष्ठति मेदिनी ।।\nतावदत्रैव स्थातव्यं राजस्थलसमीपतः ।। १९ ।।\n।। समुद्रा ऊचुः ।। ।।\nतावत्स्थास्यामहेऽत्रैव यावत्कल्पावसानकम् ।। 5.1.14.२० ।।\nभविष्यति च ते पुत्रः सर्वलक्षणसंयुतः ।।\nअत्र ते स्नानमात्रेण तस्मात्स्नानं समाचर ।। २१ ।।\nस्थले चात्र शुभे राजन्स्थास्यामः कलया सह ।।।\nएवं व्यास समुद्रास्तु सुद्युम्नेनावतारिताः ।। २२ ।।\nकुरुते तेषु यो यात्रां तस्य पुण्यफलं शृणु ।।\nस्नानं कृत्वा महापुण्ये समुद्रे क्षारसंज्ञके ।।। ।। २३ ।।\nकुर्याच्छाद्धं ततो व्यास पितॄणां भक्तितत्परः ।।\nपूजयेच्च महादेवं स्थलस्थं पार्वतीपतिम् ।। २४ ।।\nमंडकांश्च ततो दद्याद्ब्राह्मणे वेदपारगे ।।।\nपात्रं ताम्रमयं कार्यं लवणेन प्रपूरितम् ।। २५ ।।\nसहिरण्यं च दातव्यं ब्राह्मणे वेदपारगे ।।\nसप्तधान्यसमायुक्तं वेणुजं वस्त्रवेष्टितम् ।। २६ ।।\nसदक्षिणं फलैर्युक्तमर्घ्यं दद्यात्प्रयत्नतः ।।\nक्षीराब्धिं च ततो गत्वा स्नानं कुर्याच्च पूर्ववत् ।। २७ ।।\nक्षीरं तत्र प्रदातव्यं ताम्रपात्रेण पूरितम् ।।\nदध्यब्धौ च तथा कृत्वा दद्याद्दध्योदनं शुभम् ।। २८ ।।\nइक्ष्वब्धौ  च तथा कृत्वा दद्याद्विप्रे गुडं शुभम् ।।\nयात्रां कृत्वा तु वै व्यास गां च दद्यात्पयस्विनीम् ।। २९ ।।।\nएवं यः कुरुते यात्रां राजस्थलसमीपतः ।।\nभव्यां हि लभते लक्ष्मीं पुत्रांश्चापि मनोरमान् ।। 5.1.14.३० ।।\nमृते स्वर्गमवाप्नोति यावदिंद्राश्चतुर्दश ।।\nतावत्स्वर्गफलं भुक्त्वा पश्चान्मोक्षं प्रयास्यति ।। ३१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहा त्म्ये राजस्थलेश्वरसमीपे चतुःसमुद्रमाहात्म्यवर्णनंनाम चतुर्दशोऽध्यायः ।। १४ ।। छ ।।"
  }
]
[
  {
    "text": "।। सनत्कुमार उवाच ।। ।।\nएकस्मिन्नंतरे व्यास यथोज्जयनी स्मृता पुरी ।।\nतथाहं संप्रवक्ष्यामि शृणुष्व त्वं समाहितः ।। १ ।।\nत्रिपुराख्यो महादैत्यः सर्वदैत्यजनेश्वरः ।।\nतपस्तेपे सुदुर्धर्षं ब्रह्मणस्तुष्टिकारणात्।। २ ।।\nआतपे चाग्निसेवां वै प्रावृषि मेघडंबरम् ।।\nदमयित्वा तदात्मानं शीतकाले जलाशये ।। ३ ।।\nशीर्णपत्र जलाहारो वायुभक्षी निराश्रयः ।।\nगायत्रीव्रतमास्थाय त्यक्तसर्वपरिग्रहः ।।४।।\nएवं वर्षसहस्रं तु तपस्तप्तं सुदुश्चरम् ।।\nपूर्णे वर्षसहस्रे तु ब्रह्मा प्रीततमो ऽब्रवीत्।।५।।\nव्रियतां भोऽसुरश्रेष्ठ वरं मत्तोभिवांछितम्।।\nतत्सर्वं सांप्रतं लोके वरं तुभ्यं ददामि वै।। ।। ६।।\nएवमुक्तः स विधिना दैत्यस्त्रिपुरसंज्ञितः।।\nउवाच वचनं सद्यो ब्रह्माणं संशितव्रतम्।।\nत्रिपुर उवाच।।\nयदि तुष्टमना ब्रह्मन्वरं मे दातुमिच्छसि।।\nदेवदानगंधर्वपिशाचोरगराक्षसैः ।।\nअवध्योऽहं सदा भूयां वरमेतद्वृणोम्यहम् ।। ८ ।।\n।। ब्रह्मोवाच ।। ।।\nएवं भवतु भो वत्स विचरस्वाकुतोभयः ।।\nइत्युक्त्वा सहसा ब्रह्मा तत्रैवांतरधीयत ।।९।।\nतदारभ्य महादैत्यो देवानां कदनं महत् ।।\nचकार कोपपूर्णो वै पूर्ववैरमनुस्मरन् ।। 5.1.43.१० ।।\nवासयित्वा यत्र तत्र त्रिपुराणि चराणि च ।।\nअत्र वासकृतः सर्वे वर्णाश्रमपरा जनाः ।। ११ ।।\nतेषां वै कदनं चक्रे नानोपायेन पापधीः ।।\nतस्मिन्पुरे दुष्टवासे ब्राह्मणा वेदपारगाः ।। १२ ।।\nन जुहुयुश्चाग्निहोत्रं सोमपानं न कर्हिचित् ।।\nकुतश्चित्सुकृतं कर्म जनाः कुर्वंति नो मुने ।। १३ ।।\nस्वाहाकारस्वधाकारवषट्कारविवर्जिताः ।।\nनोत्सवो दृश्यते गेहे कस्यचिद्भुवि विस्तृतः ।। १४ ।।\nदेवतायतनं नास्ति तथा नो शिवपूजनम् ।।\nनास्ति यज्ञो न दानानि न गोब्राह्मणपूजनम् ।। ।। १५ ।।\nसदाचारजनो नास्ति दया मानविवर्जिता ।।\nन दानी नोपकारी च तपस्वी नैव दृश्यते ।। १६ ।।\nएवं व्यास पुरे तस्मिन्नष्टप्रायमिदं जगत् ।।\nप्रजानां ब्राह्मणा मूलं वेदमूला हि ब्राह्मणाः ।। १७ ।।\nवेदमूलपरा यज्ञा यज्ञमूला हि देवताः ।।\nतस्माद्व्यास हतं सर्वं कृतं तेन दुरात्मना ।। ।। १६ ।।\nतेन देवगणाः सर्वे हतप्राया हतौजसः ।।\nविचरंति यथा मर्त्या भुवि तेन पराजिताः ।। १९ ।।\nअन्योन्यकृतसंधाना मंत्रं कृत्वा समा हिताः ।।\nजग्मुस्ते तत्र यत्रास्ते प्रजापतिरकल्मषः ।। 5.1.43.२० ।।\nत्रिदशाः कथयामासुरात्मव्यसनकारणम् ।।\nतज्ज्ञात्वा सहसोत्थाय ब्रह्मा लोकपिता महः ।। २१ ।।\nजगाम त्रिदशैः सार्धं महाकालवनोतमम् ।।\nयत्रास्ते सततं देव उमया सहितः शिवः ।। २२ ।।\nयत्रावंती पुरी दिव्या सर्वतीर्थनिषेविता ।।\nतत्रागत्य सुरैः साकं स्वयंभूश्चतुराननः ।।२३।।\nस्नानं दानं जपं होमं कृत्वा रुद्रसरे तदा ।।\nपूजयित्वा महाकालं ब्रह्मा वचनमब्रवीत् ।।२४।। ।।\n।। ब्रह्मोवाच ।। ।।\nदेवदेव महादेव भक्तानामभयंकर ।।\nश्रूयतां भोः सुरश्रेष्ठ देवकार्यमनुत्तमम् ।।२५।।\nत्रिपुरोनाम दैत्येंद्रो देवानां कदनं महत् ।।\nकरोति सततं दैत्यो देवब्राह्मणनिंदकः ।।२६।।\nवासयित्वा पुरस्तिस्रो विस्तीर्णा विचरत्यथ ।।\nतत्र स्थितानि भूतानि नाशं यांति दुरात्मना ।।२७।।\nएवं कृत्वा प्रजाः सर्वाः क्षयं नीताश्चराचराः ।।\nउद्वासितानि द्वीपानि ग्रामाश्च नगराणि च ।।२८।।\nऋषीणामाश्रमाः सर्वे यतीनामायतनानि च ।।\nएवं कृत्वा सुराः सर्वे भ्रष्टराज्याः पराजिताः ।ऽ। २९ ।।\nविचरंति यथा मर्त्यास्त्रिपुरेण दुरात्मना ।।\nमत्तो लब्धवरो नित्यं व्रजत्येवाकुतोभयः ।। ।। 5.1.43.३० ।।\nतस्मात्सर्वप्रयत्नेन वधस्तस्य विचिंत्यताम् ।। ३१ ।।\nइति श्रुत्वा वचस्तस्य ब्रह्मणः संशितात्मनः ।।\nचिरं ध्यात्वा महादेवो ब्रह्माणं तमुवाच ह ।। ३२ ।।\n।। महादेव उवाच ।। ।।\nश्रूयतां भोः सुरश्रेष्ठा ब्रह्मशक्रपुरोगमाः ।।\nजयोपायं करिष्यामि दैत्यस्यास्य दुरात्मनः ।।३३।।\nतपश्चरत यूयं वा आत्मनो जयकांक्षिणः ।।\nअवंत्यां यद्धुतं दत्तं तत्सर्वं चाक्षयं भवेत् ।। ३४ ।।\nइत्युक्त्वा सर्वदेवानां तत्रैवांतर्हितः शिवः ।।\nगत्वा स्मशाननिलये भूतप्रेतनिषेविते ।। ३५ ।।\nजयार्थं तस्य दैत्यस्य त्रिपुरस्य दुरात्मनः ।।\nउपासांचक्रिरे तत्र चामुण्डायाः सुरेश्वराः।। ।। ३६ ।।\nमहिषैश्च महामेध्यैः पशुपुष्पार्घतर्पणैः ।।\nबलिभिर्विविधैर्दानैर्धूपदीपाग्नितर्पणैः ।।\nपूजयित्वा तदा देवीं तामीडे वृषभध्वजः ।। ३७ ।।\nदुर्गां भगवतीं भद्रां दुर्गसंसारतारणीम् ।।\nत्रिपुरांतकारिणीं कृत्यां चंडमुंडवधोद्यमाम् ।। ३८ ।।\nदैत्यमेदोमदोन्मत्तां रक्ताख्यां रक्तदंतिकाम् ।।\nरक्तांबरधरां धीरां रक्तपुष्पावतीं सतीम् ।। ३९ ।।\nमहिषवाहिनीं श्यामां यक्षासनपरिग्रहाम् ।।\nद्वीपिचर्मपरीधानां शुष्कमांसाति भैरवाम् ।। 5.1.43.४० ।।\nपूजयित्वा प्रसन्नात्मा ध्यानमास्थाय संस्थितः ।।\nतदा भगवती भद्रा ययेदं धार्यते जगत् ।।\nप्रसन्नवदना भूत्वा प्रत्यक्षं प्राह चंडिका ।। ४१ ।।\n।। देव्युवाच ।। ।।\nव्रियतां भोः सुरश्रेष्ठ वरं मत्तोऽभिवांछितम् ।।\nसर्वं त्वयोक्तं यच्छामि जगतामुपकारकम् ।। ४२ ।।\n।। श्रीहर उवाच ।। ।।\nयदि तुष्टासि वै देवि देहि मे वरमुत्तमम् ।।\nयेन हन्मि महादैत्यं त्रिपुरं देवकंटक म् ।। ४३ ।।\n।। श्रीदेव्युवाच ।। ।।\nजय ह्येनं महादेव गृहाण पाशुपतं परम् ।।\nमया दत्तं सुरश्रेष्ठ दैत्यनाशकरं परम् ।। ४४ ।।\nमहापाशुपतं शस्त्रं करे कृत्वा च शंकरः ।। ४५ ।।\nउज्जहार तदा शंभुर्दैत्यनाशाय सत्वरः ।।\nमहाडंबरिको भूत्वा सर्वप्राणिभयंकरः ।। ४६ ।।\nस्तुतिं कृत्वा ययौ वाग्भिः पृष्ठतोऽनुययुः सुराः ।।\nशरेणैकेन वै रुद्रो जघान तं महासुरम् ।। ४७ ।।\nमायिनं तं त्रिधा भित्त्वा मायायुद्धेन शंकरः ।।\nपुनरागात्पुरीमेतामवंतीममरसेविताम् ।। ४८ ।।\nजयाशिषा प्रयुंजाना ऋषयः सिद्धचारणाः ।।\nतुष्टुवुश्च तदा देवा जयशब्देन हर्षिताः ।। ४९ ।।\nअप्सरा ननृतुस्तत्र गंधर्वा ललितं जगुः ।।\nववौ तदा पुण्यतमो वायुः सुखप्रदो नृणाम् ।।5.1.43.५०।।\nजयशब्दस्तदा जातः प्राणिनां च गृहेगृहे ।।\nजज्वलुश्चाग्नयः शांताः शांता दिग्ज नितस्वनाः ।। ५१ ।।\nप्रवर्तंते तदा यज्ञा महोत्सवसदक्षिणाः ।।\nदेवाः प्रपेदिरे स्थानं स्वकीयं पुनरादृतम् ।। ५२ ।।\nउज्जितो दानवो यस्मात्त्रैलोक्ये स्थापितं यशः ।।\nतस्मात्सर्वैः सुरश्रेष्ठैर्ऋषिभिः सनकादिभिः ।। ५३ ।।\nकृतं नाम ह्यवंत्या वा उज्जयिनी पापनाशिनी ।।\nअवंती च पुरा प्रोक्ता सर्वकामवरप्रदा ।। ५४ ।।\nअद्यप्रभृति पुरी व्यास उज्जयिनी समाश्रिताः ।।\nयेऽस्यां च स्नानदानादि भुवि कुर्वंति मानवाः ।। ५५ ।।\nन तेषां दुष्कृतं किंचिद्देहे तिष्ठति पापजम् ।। ५६ ।।\nविद्यार्थी गिरीशं धनार्थी धनेशं सुतार्थी सुतेशं दिनेशं सुखार्थी ।।\nधियोर्थी गणेशं प्रियार्थी वसेद्वै गिरां ग्राह्य मानी जनश्चोज्जयिन्याम् ।। ५७\nय एतस्यां महाभाग सदा वसति मानवः ।।\nभुक्त्वा कामान्मनोऽभीष्टान्मृतः शिवपुरं व्रजेत् ।। ५८ ।।\nतत्रैव वसते नित्यं कल्पकोटिशताधिकम् ।। ५९ ।।\nय एतां वै कथां पुण्यां पठते शृणुतेऽथ वा ।।\nमुच्यते सर्वपापेभ्यो गोसहस्रफलं लभेत् ।। 5.1.43.६० ।।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये उज्जयिन्यभिधानकथनंनाम त्रिचत्वारिंशो ऽध्यायः ।। ४३ ।। ।। छ ।।"
  }
]
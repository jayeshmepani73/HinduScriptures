[
  {
    "text": "।। व्यास उवाच ।। ।।\nदीपेऽस्मिन्यत्फलं चास्ति विधिना येन दीयते ।।\nतत्सर्वं ब्रूहि मे तात दीपोत्पत्तिं च शोभनाम् ।। १ ।।\n।। सनत्कुमार उवाच ।। ।।\nपुरा कृतयुगे व्यास पार्वतीं शंकरोऽग्रतः ।।\nअभिप्रयाचितुं यातस्तयापि सोऽभियाचितः ।। २ ।।\n।। पार्वत्युवाच ।। ।।\nशरीरे कृष्णता शंभो ममास्ति रूपहारिणी ।।\nतस्माद्याचे भृशं शंभो प्रसीद दिव्य लोचन ।। ३ ।।\nभवेन वर्णिता सा वै अतीव शोभना मम ।।\nलोचने पक्ष्ममालायाः शोभसेऽतितरां सदा ।। ४ ।।\nसिताब्जसंस्थितो भृंगो यथा शोभयते च तम् ।।\nतया तथा याचितोसौ धूर्जटिर्वृषभासनः ।। ५ ।।\nविरूपरूपकर्तासि न शृणोषि वचो यदा ।।\nतदा त्वहं सवै राग्या चरेयं दुष्करं तपः ।। ६ ।।\nभवस्तयेति चोक्तस्तु तस्या वै पाणिमग्रहीत् ।।\nकदाचिच्छंकरो देवो रतिं याचितवान्प्रियाम् ।। ७ ।।\nरतिं दत्तवती सा तु जहास नाम कीर्तयन् ।।\nसुदुःखिताऽभवत्सा तु पराङ्मुखी विहाय तम् ।। ८ ।।\nउवाच रोषसंयुक्ता संस्मृत्य देवभाषितम् ।।\nतपोवनं व्रजाम्यद्य सुगौरत्वोपलब्धये ।। ९ ।।\nसुवर्णरूपरूपा च यदा पुनर्भवामि च ।।\nतदा तव सानुरागा भवामि चैव नान्यथा ।। 5.1.30.१० ।।\nइतीदमेव जल्पंती जगाम विंध्यपर्वतम् ।।\nहरः शुशोच ततस्तां क्व गता सा विहाय माम् ।। ११ ।।\nस्मरंस्तदेव चेष्टितं तदेव पूर्वभाषितम् ।।\nतदैव मे वृथा मतिर्मुदा यदा न मानिता ।। १२ ।।\nयतो मया हिमाद्रिजा समस्तलोकसुन्दरी ।।\nपुरैव नाभिनंदिता गता विहाय मामिति ।। १३ ।।\nइतीदमेव सोऽवदद्गतस्त्वद्दर्शनं ततः ।।\nप्रियावियोगमीदृशं गुरुं न सोढुमुत्सहे ।। १४ ।।\nततो जगद्धि संकुलं महाभयेन संयुतम् ।।\nसुरासुरा महर्षयः परं विषादमभ्यगुः ।। १५ ।।\nविहाय मंदिराणि ते परं विषादमागताः ।।\nहरस्तुतिं परां च ते प्रचक्रुरद्भुतोपमाः ।। १६ ।।\n।। सनत्कुमार उवाच ।। ।।\nन दृश्यते यदा देवो रुद्रो बालेंदुशेखरः ।।\nनष्टालोकं जगत्सर्वं कांतारमभवत्तदा ।। १७ ।।\nत्रीणि नेत्राणि रुद्रस्य यतः सूर्येंदुव ह्नयः ।।\nगते रुद्रे न ते भांति जगत्यस्मिंश्चराचरे ।। १८ ।।\nततस्तमसि दुस्तारे संभूते लोमहर्षणे ।।\nअन्योन्यं हि न पश्यंति सुरासुरास्तमोवृताः ।। ।। १९ ।।\nएषा बुद्धिस्ततस्तेषामुत्पन्ना कार्यसिद्धये ।।\nयया बुद्ध्या जगन्नाथो ज्ञायते पार्वतीपतिः ।। 5.1.30.२० ।।\nन ह्यालोको विना तेन शशिसूर्याग्निच क्षुषा ।।\nपरस्परं ब्रुवंति स्म दुःखितास्ते विसंज्ञया ।। २१ ।।\nहे देव हे मुने सिद्धे हे ऋषे हे निशाचर ।।\nहे दैत्य हे दनुश्रेष्ठ हे मनुष्यनिदेशक ।। ।। २२ ।।\nगतोऽसि कां दिशं तात को वा लब्धस्त्वया विभो ।।\nक्वचिद्विश्रामभूमिस्ते क्वचिदालंबनेऽपि वा ।। २३ ।।\nपाथेयमस्ति किंचित्ते दिशि किं वाथ कुत्रचित् ।।\nप्रकाशं वाहनं छत्रमशनं शयनं गृहम् ।। २४ ।।\nक्वचिद्वासि कथं तोयमथवा चित्तनिर्वृतिः ।।\nबन्धुः पुत्रोऽसि वा तात वृक्ष च्छाया सुशीतला ।। २५ ।।\nएवं प्रकारं करुणं समाभाष्य परस्परम् ।।\nभूयश्चिन्तापराः सर्वे देवाश्चेंद्रपुरोगमाः ।। २६ ।।\nभूमेर्विवरमाश्रित्य प्राणिनो ये वसंत्यपि ।।\nरसातले च दैतेयाः संस्थिताः पन्नगाश्च ये ।। २७ ।।\nन तेषां विद्यते सूर्यो नेन्दुर्नान्ये महाग्रहाः ।।\nनाग्निर्देवमुखं विद्युन्नैव तारकको टयः ।। २८ ।।\nकेनालोकेन पश्यंति समानि विषमाणि च ।।\nनरकस्था नरा लोके न पश्यंत्यन्यलोकगाः ।। २९ ।।\nविचरन्तः समं को वा मनो रथशतप्रदः ।।\nतृष्णांभः क्षुधितान्नं च श्रांतानामथ वाहनम् ।। 5.1.30.३० ।।\nसमे शय्या जले नौश्च रोगे सत्परिचारकः ।।\nश्रेष्ठौषधीभिः सन्मंत्रैः संपदो व्याधिसंकटे ।। ३१ ।।\nसुहृद्विदेशे च्छायोष्णे निर्धूमः शिशिरे शिखी ।।\nमहाभये परित्राणं प्रकाशश्च महानिशि ।। ३२ ।।\nसर्वदश्चैव सर्वेषां मनोरथशतप्रदः ।।\nएक एव भवान्द्योतस्त्वां च जानीमहे वयम् ।। ३३ ।।\nब्रुवंत इति ते व्यास शुश्रुवुर्मधुरां गिरम् ।।\nश्रुतपूर्वां तमोमध्याद्विष्णोर तुलकर्मणः ।। ३४ ।।\nन जानंति स्थितः कुत्र भाषते केशवो विभुः ।।\nशृणुध्वमिति मे वाक्यं सर्वे चैव समाहिताः ।। ३५ ।।\nदानमेकं सदा सम्य क्चिंतामणिसमं स्मृतम् ।।\nसर्वेषामेव दानानां दीपदानं प्रशस्यते ।। ३६ ।।\nतच्च देयमतः सर्वैः शृणुध्वं तत्त्वतो भृशम् ।।\nमया रसातले पूर्वं नागा नामनुकंपया ।। ३७ ।।\nउत्पादितो दीपवरो येन ध्वस्तमिदं तमः ।।\nएवंभूतस्तु वायूनामप्रधृष्यो महाप्रभः ।।३८।।\nनिष्कंपो निर्मलो हृद्यः सुस्थिरो भास्करप्रभः ।।\nनात्युष्णो नातिशीतश्च देव्या योगसमुद्भवः ।।\nतेन दीपप्रकाशेन गोकर्णो निर्वृतिं ययौ ।। ३९ ।।\nनागाः शेषादयः सर्वे नोद्यमानाश्च संघशः ।।\nदीपाद्दीपसहस्राणि ददुस्ते वै शिवाग्रतः ।। 5.1.30.४० ।।\nपर्वतेषु समुद्रेषु वनेषूपवनेषु च ।।\nनदीतीरेषु सर्वत्र दीपान्प्रज्वाल्य रेमिरे ।। ४१ ।।\nभुंजानाः पञ्च मूलानि दिव्यानि क्षीरसंयुतम् ।।\nपरमान्नं च मांसानि मकरंदं घृतौदनम् ।। ४२ ।।\nचन्द्रशालिभवं भक्तं तांबूलं सप्तधा गतम् ।।\nमद्यमष्टप्रकारं तु भार्यापीतावशेषकम्।। ४३ ।।\nशयनेषु महार्हेषु हृद्यासु वनराजिषु ।।\nवृक्षमूलेषु सर्वेषु वनच्छायोपशोभिषु ।। ४४ ।।\nरमन्ते स्म च ते सर्वे ह्युद्वेष्टंतः परस्परम् ।।\nकामतन्त्रोपदिष्टैस्तु शास्त्रैश्च चुंबनादिभिः ।। ४५ ।।\nसूर्यतापभयान्मुक्ताश्चंद्ररश्मिभयाच्च ते ।।\nविमुक्ताश्च भयाद्धोरात्पिपीलिकोद्भवात्तथा ।। ४६ ।।\nसूर्यतापेन दाहः स्याच्छीतं चंद्रमरीचिभिः ।।\nमयूरनकुलाद्यैश्च पिपीलीमरणाद्भयम् ।। ४७ ।।\nसौवर्णान्दीपका न्कृत्वा द्विजेभ्यस्ते ददुः पुनः ।।\nतेन पातालमाश्रित्य कृत्वा भोगवतीं पुरीम् ।। ४८ ।।\nवसंति सुखिनस्तत्र स्वर्गादष्टगुणैः सुखैः ।।\nएवमंधं तमो देवाः पातालाद्दीपतो गतम् ।। ४९ ।।\nएतद्गुह्यं मया ख्यातं भवतां चानुकम्पया ।।\nदीपदानमतोयूयं कुरुध्वं सुसमाहिताः ।। 5.1.30.५० ।।\nदीपाग्निना विना नैव तमोदारु प्रदह्यते ।।\nनारायणपरा देवा निशम्याथ समाहिताः ।। ५१ ।।\nपप्रच्छुस्ते  पुनः सर्वे हृष्टा दामोदरं विभुम् ।।\nब्रूहि नोग्निं जगन्नाथ स दीपो येन जायते ।। ५२ ।।\nघोरे तमसि वै मग्ना नाग्निं जानीमहे वयम् ।।\nदेवानां मानसो वह्निरथ कृष्णेन कीर्तितः ।। ५३ ।।\nतेन दीपं प्रतिज्वाल्य देवाः शिवपरायणाः ।।\nददुस्ते शिवमुद्दिश्य सर्वाभीष्टफलप्रदम् ।। ५४ ।।\nदत्ते दीपे ततो देवैर्दृष्टो हृष्टो महेश्वरः ।।\nतिमिरं तद्गतं चापि जगद्येन जडीकृतम् ।। ५५ ।।\nततो देवाः सुखं प्रापुः स्वर्गे सेन्द्रपुरोगमाः ।।\nराज्यं भोगान्वितं प्राप्य सार्धं स्त्रीभिश्च रेमिरे ।। ५६ ।।\nदीपदानफलं ज्ञात्वा दैतेयाश्चापि विस्मिताः ।।\nतथैव तत्फलं ज्ञात्वा व्यास यक्षाश्च विस्मिताः ।। ५७ ।।\nपूजयित्वा महादेवं पुष्पैश्च निर्मलैर्जलैः ।।\nददुर्दीप सहस्राणि सर्वे शिवपरायणाः ।। ५८ ।।\nस्वस्थाने चाभवन्सर्वे दीपदानाच्च शोभनाः ।।\nस्वेच्छया भुंजते भोगान्बन्धुभृत्यादिसंयुताः ।। ५९ ।।\nनिराहारास्ततो व्यास पिशाचा वै निराश्रयाः ।।\nदीपदानफलं ज्ञात्वा सर्वे तेऽतीव विस्मिताः ।। 5.1.30.६० ।।\nचंडालादग्निमानीय ददुर्दीपं शिवे रताः ।। ।\nदीपदानफलं ते वै पुत्रदारसमन्विताः ।। ६१ ।।\nलीढमन्नं गतरसं पूति पर्युषितं तथा ।।\nउच्छिष्टं सूतिकास्पृष्टं न मेध्यं चातिलंघितम् ।। ६२ ।।\nभुंजानास्ते सदा हृष्टा रमंते दुष्टभूमिषु ।।\nविद्याधरास्तथा मर्त्याः सिद्धाश्च शिवमानसाः ।। ६३ ।।\nदीपदानफलं ज्ञात्वा ददुर्दीपं शिवाग्रतः ।।\nदीपदानात्ततः सर्वे सर्वभोगसमन्विताः ।। ६४ ।।\nस्थानेषु मुदितास्तेषु रमंते सुखिनस्तदा ।।\nतिमिरं तद्गतं चैव व्यास लोकेषु दीपतः ।। ६५ ।।\nततो घोरं स्थितं सम्यक्प्रेतलोकेषु सर्वदा ।।\nप्रेतलोकं तदा दृष्ट्वा घोरेण तमसा वृताः ।। ६६ ।।\nदामोदरं जगन्नाथमूचुः सर्वे सुरोत्तमाः ।।\nघोरं चैव तमो हत्वा प्रसन्नास्ते सदा विभो ।। ६७ ।।\nगंधर्वाश्च तथा यक्षाः सिद्धा विद्याधरोरगाः ।।\nवयं चैव तथा मर्त्याः सर्वभोगैश्च संयुताः ।। ।। ६८ ।।\nस्थानेषु च सदा ह्येषु सुखिनश्च रमामहे ।।\nप्रेतलोके नरा ये वै घोरेण तमसा वृताः ।। ६९ ।।\nवसंति च जगन्नाथ वर्तंते तेऽतिदुःखिताः ।।\nयैर्नो कृतं हि तत्कर्म कृष्णालं पापमोहितैः ।। 5.1.30.७० ।।\nन तेषां विद्यते किंचिद्यत्प्रकाशं करोति च ।।\nघोरे तमसि ते मग्नास्तत्र नार्केन्दुवह्नयः ।। ७१ ।।\nन सहायो न जायेयं नालंबो न च देशिकाः ।।\nन वाहनं न शय्या च केवलं तु महत्तमः ।। ७२ ।।\nतत्राष्टाविंशतिः ख्याता घोरा नरककोटयः ।।\nतमोमयाश्च ताः सर्वाः पापिनां भयदाः सदा ।। ७३ ।।\nसुखं तत्र कथं कृष्ण लभंते दुःखिता नराः ।।\nदारिद्र्यदुःखरोगैश्च मायामोहैश्च सर्वदा ।। ७४ ।।\n।। सनत्कुमार उवाच ।। ।।\nइति श्रुत्वा तु देवानां प्रार्थनां गरुड ध्वजः ।।\nउवाच वचनं हृद्यं मनोरथफलप्रदम् ।।७५।।\nशृणुध्वं त्रिदशाः सर्वे यत्प्रवक्ष्यामि वो वचः।।७६।।\nअवंत्यां वर्तते तीर्थं सद्यः पापहरं परम् ।।\nअनरकाख्यं महापुण्यं सर्वतीर्थोत्तमोत्तमम् ।। ७७ ।।\nकार्तिकस्यासिते पक्षे चतुर्दश्यां समाहितः ।।\nतत्र स्नात्वा नरो यस्तु यमध्यानपरायणः ।। ७८ ।।\nसंगृह्य वै तिलान्कृष्णान्पितृभक्तो जितेंद्रियः ।।\nदक्षिणाभिमुखो भूत्वा मध्याह्ने सुरसत्तमाः ।। ७९ ।।\nअपसव्यं तथा कृत्वा मंत्रैः संतर्प येद्यमम् ।।\nयमाय धर्मराजाय मृत्यवे चांतकाय च ।। 5.1.30.८० ।।\nवैवस्वताय कालाय दक्षाय मनवे तथा ।।\nकृष्णाय कृष्णगुप्ताय प्रेतलोकपराय च ।। ८१ ।।\nहरये रविपुत्राय कालिंदीसोदराय च ।।\nतथा वै श्राद्धदेवाय पितृणां पतये तथा ।। ८२ ।।\nमंत्रैरेभिर्नमःप्रोक्तैरोंकाराद्यैः सुशोभनैः ।।\nजलांजलिं सदर्भं वै दद्याच्च तिलसंयुतम् ।। ८३ ।।\nसंतर्पयेद्यमं देवं तिलपात्रं समाहितः ।।\nप्राज्ञो विप्राय वै दद्याद्वित्तशाठ्यविवर्जितः ।। ८४ ।।\nअनेन विधिना यस्तु संतर्पयेद्यमं विभुम् ।।\nपितरस्तस्य मुच्यंते निरये ये गता अपि ।। ८५ ।।\nरात्रिं तत्राथ संप्राप्य मानवः कामसंयुतः ।।\nनमः पितृभ्यः प्रेतेभ्यो नमो धर्माय विष्णवे ।। ८६ ।।\nनमः सूर्याय रुद्राय कालांतपतये नमः ।।\nएभिर्मंत्रैर्यमे दीपं यो दद्याद्धृतपूरितम् ।। ८७ ।।\nकार्तिकं हि समग्रं तु वर्धंते तस्य संपदः ।।\nसंपूर्णे कार्तिके चैव दीपोद्यापनमाचरेत् ।। ८८ ।।\nदिवाकराह्नेऽस्तमिते च सूर्ये दीपस्य वर्त्तिं पुरुष प्रमाणाम् ।।\nयूपाकृतौ दारुमये करोति यया च धीमान्यमभक्तिचित्तः ।।८९।।\nनिक्षिप्य भूमावथ हस्तमात्रं मूर्ध्नि द्विहस्ताष्टदलान्वितस्य ।।\nधार्याश्चतस्रः शुभपट्टिकाश्च च्छिद्रेण युक्ताश्चतुरंगुलेन ।। 5.1.30.९० ।।\nतत्कर्णिकायां तु महाप्रकाशो देयो हि दीपः परया च भक्त्या ।।\nउदङ्मुखान्दीपवरांस्त थाष्टौ दलेषु तस्या घृतपूर्यमाणाः ।। ९१ ।।\nअनंगलग्नं धवलं च वस्त्रं नवं सुरक्तं ह्यथवा सुशुक्लम् ।।\nवर्त्यां प्रदेयं च स्वके च दद्यात्स्निग्धे त्वखण्डे सुसमे प्रशस्ते ।। ९२ ।।\nतच्छालिपिष्टोपरि संनिधाय यथा न निर्याति न कंपते च ।।\nसर्वं प्रकुर्यात्त्रिगुणप्रमाणं मध्यस्थितस्तस्य च दीपराजः ।। ९३ ।।\nदलेषु शोभार्थमतीव कुर्यान्मनोरथप्रत्युपलब्धये च ।।\nघंटाष्टकं लंबितपुष्पदाम सवस्त्रशोभान्वितमंत्र कार्यम् ।। ९४ ।।\nसंलिप्य भूमिं त्वथ गोमयेन पुनः सुगंधेन जलेन लिप्त्वा ।।\nकुर्याद्विचित्रं त्वथ मंडले च दलाष्टकं वै कमलं च रम्यम् ।। ९५ ।।\nततो जलं शीतलमानयित्वा आपूर्य चाष्टौ कलशांस्तु रम्यान् ।।\nनिधाय मूर्ध्नि क्रमशो हि धीमान्फलानि मूलानि तथेक्षुकानि ।। ९६ ।।\nमध्वाज्ययुक्ता दधिदुग्धपूर्णा नैर्ऋत्यकोणादथ दक्षिणांतम् ।।\nधर्माय दद्यादथ शंकराय दामोदरायाप्यथ वेधसे च ।।९७।।\nप्रजापतिभ्यः क्रमशो हि भक्त्या प्रेतेभ्य इंद्राय तथा पितृभ्यः ।।\nहोमादिपात्रं तिलचूर्णमेव दद्याद्द्विजानां च सदक्षिणं च ।। ९८ ।।\nगावो हिरण्यं रजतं च वस्त्रं फलानि मूलानि यवाश्च धान्यम्।।\nगृहं रथं कुंजरमश्वमेव मनोज्ञमन्यं हृदयप्रियं यत् ।। ९९ ।।\nविद्याधिकेभ्यो द्विजसत्तमेभ्यः पौराणिकेभ्यश्च तथा द्विजेभ्यः ।।\nएकैकसु प्रीणनमत्र कुर्याद्दीपैर्दलस्थैश्च यमादिकानाम् ।। 5.1.30.१०० ।।\nधर्माय देयस्त्वथ मध्यदीप आज्ञां च लब्ध्वा व्रतदेशिकस्य ।।\nनृत्येन गीतेन सुशोभने न युक्तं सुवाद्येन च कारयेच्च ।। १ ।।\nएतत्समग्रं विधिवच्च कुर्यात्सशक्तिमादौ स्वधनं समीक्ष्य ।।\nआहूय विप्राञ्छुभभावयुक्तान्वदेच्च धीमान्परया च भक्त्या ।। २ ।।\nदीपान्समग्रान्नव वर्जयित्वा सर्वं नयेयुः स्थितमत्र विप्राः ।।\nप्रदक्षिणीकृत्य विसृज्य विप्रांस्ततो भवद्वै स च नक्तभोजी ।। ३ ।।\nएवं कृते नागलोकाद्विशिष्टं सुखं भवेत्प्रेतलोकेस्थितानाम् ।। ४ ।।\nएवं ह्यनरके व्यास दीपदानं करोति यः ।।\nतस्यैव यत्फलं प्रोक्तं तदिहैकमनाः शृणु ।। ५ ।।\nविमानैः कामिकैर्दिव्यैरप्सरोगणसेवितैः ।।\nउह्यमानो दिवं याति यावच्चंद्रदिवाकरौ ।। १०६ ।।\nइति श्रीस्कांदे महापुराण एकाशीति साहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्येऽनरकेश्वरदीपदानमाहात्म्यवर्णनंनाम त्रिंशोऽध्यायः ।। ३० ।। ।। छ ।। ।। ।।"
  }
]
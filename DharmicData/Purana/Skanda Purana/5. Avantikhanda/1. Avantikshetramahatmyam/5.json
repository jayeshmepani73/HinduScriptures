[
  {
    "text": "।। व्यास उवाच ।। ।।\nयुद्धे निवारिते तत्र रक्तस्वेदजयोः पुरा ।।\nकिं कृतं ब्रह्मणा तत्र प्रायश्चित्तं च कर्मणाम् ।। १ ।।\nजनार्दनेन किं कर्म शंकरेण च यन्मुने ।।\nएतत्सर्वं समाख्याहि प्रसीद वदतांवर ।। २ ।।\n।। सनत्कुमार उवाच ।। ।।\nब्रह्मा जुह्वन्नग्निहोत्रं वनौषधिफलच्छदैः ।।\nशस्तैः कुशसमिद्भिश्च यथोक्तं हरिणा पुरा ।। ३ ।।\nबदर्याश्रममासाद्य नरनारायणावृषी ।।\nतेपतुस्तौ तपश्चोग्रं हितार्थं सर्वदेहिनाम् ।। ४ ।।\nकपालपाणिर्देवेशः पर्यटन्वसुधामिमाम् ।।\nकुशस्थलीं समासाद्य प्रविष्टस्तद्वनोत्तमम् ।। ५ ।।\nनानाद्रुमलताकीर्णं नानापुष्पोपशोभितम् ।।\nनानापक्षिरवाकीर्णं नानामृगसमाकुलम् ।। ६ ।।\nद्रुमपुष्पभरामोदवासितं यत्सुवायुना ।।\nबुद्धिपूर्वमिव  न्यस्तैः फलपुष्पैः सुपूजितम्।। ७ ।।\nनानागंधरसाढ्यैश्च पक्वापक्वफलोद्भवैः ।।\nफलैः सुवर्णरूपाढ्यैरासमन्तान्मनोरमैः ।। ८ ।।\nजीर्णपत्रतृणादीनि शुष्क काष्ठफलानि च ।।\nबहिः क्षिपंति जातानि मरुतोनुग्रहाणि च ।। ९ ।।\nनानापुष्पसमूहानां गन्धमादाय मारुतः ।।\nशीतलो वाति तं भूमिदेशं यत्र विवेश सः ।। 5.1.5.१० ।।\nहरितस्निग्धनिच्छिद्रैः पर्णैरञ्छिद्रकोटरैः ।।\nवृक्षैरनेकसंख्यैश्च भूषितं शिरसान्वितैः ।। ११ ।।\nअरोगिदर्शनीयैश्च सुवृत्तैः क्वचि दुद्धतैः ।।\nकुटुम्बैरिव विप्राणां सिद्धिर्वै भाति सर्वतः ।। १२ ।।\nशोभनैर्वायुसंकीर्णैरंकुरैः प्रावृता द्रुमाः ।।\nकुलीनैरिव निच्छिद्रैः स्वगणैः प्रावृता नराः ।। १३ ।।\nपवनोद्धूतशिखरैः स्पर्शयंति परस्परम् ।।\nआरात्पवनतोऽन्योन्यस्पृष्टशाखावतंसकाः ।। १४ ।।\nनागवृक्षाः क्वचित्पुष्पैर्भ्रमरालीनकेस रैः ।।\nनयनैरिव शोभंते धवलैः कृष्णतारकैः ।। १५ ।।\nपुष्पसन्नद्धशिखराः कर्णिकारद्रुमाः क्वचित् ।।\nयुग्मयुग्मविवाहे च शोभंते साधु दंपतीः।।१६।।\nसुपुष्पविभवाटोपैः सिन्दुवारस्य पंक्तयः ।।\nमूर्तिमत्य इवाभांति पूजिता वनदेवताः ।। १७ ।।\nक्वचित्क्वचित्कुन्दलताः सुपुष्पाभरणोज्ज्वलाः ।।\nदिक्षुदिक्षु प्रशोभन्ते बालचन्द्रा इवोद्यताः ।। १८ ।।\nअतिविद्रुमशोभाढ्या कासंत्यो यूथिकालताः ।।\nपुष्पिताः पुष्पविटपान्वीज यंत्य इवोत्थिताः ।। १९ ।।\nशालार्जुनाः क्वचिद्भांति वनोद्देशेषु पुष्पिताः ।।\nधौतकौशेयवासोभिः प्रावृताः पुरुषोत्तमाः ।। 5.1.5.२० ।।\nअविमुक्तं तु वल्लीभिः पुष्पितास्तु द्रुमास्तथा ।।\nउपगूढा विराजन्ते नारीभिरिव सुप्रिया ।। २१ ।।\nचूताश्च तिलकाश्चैव मञ्जरीभिः करैरिव ।।\nवायुप्रत्ताभिरन्योन्यं ढौकन्तीव हि सज्जनान् ।। २२ ।।\nपरस्परं च संयुक्तैस्तिलकाशोकपल्लवैः ।।\nहस्तैर्हस्तान्स्पृशंतीव सुहृदश्चित्तसंगताः ।। २३ ।।\nफलपुष्पनगा नम्राः पेशलेनेव सज्जनाः ।।\nअन्योन्यमर्पयंतीव सपुष्पाणि फलानि च ।। २४ ।।\nमारुताश्लिष्टसंतुष्टैः पादपाः शालिवारिभिः ।।\nआर्याः समागता लोके प्रीतिदाय इव स्थिताः ।। २५ ।।\nपुष्पाणामिव वेगेन स्वशोभार्थं व्रजंति वै ।।\nसमसन्नाहमासाद्य पुरुषाः स्पर्धयेव हि ।। २६ ।।\nपुष्पशोभाभरनतैः शिखरैः कंपसंयुतैः ।।\nनृत्यन्ति पक्षिणो मत्ता युक्ताः शोभनशेखरैः ।। २७ ।।\nभृंगाः पवनविक्षिप्तामृतवल्लीलताश्रिताः ।।\nसवल्लिकाः प्रनृत्यन्ति मानवा इव सप्रियाः ।। २८ ।।\nपुष्पाभिः कुन्दवल्लीभिः पादपाः क्वचिदावृताः ।।\nभाति तारागणैश्चित्रैः शरदीव नभस्तलम् ।। २९ ।।\nद्रुमा णामप्यथाग्रेषु पुष्पिता माधवी लता ।।\nशिखरा इव शोभन्ते रचिता बुद्धिपूर्वकम् ।।5.1.5.३०।।\nहरिताः कांचनच्छायाः फलिताः पुष्पिता द्रुमाः।।\nसौहृदं दर्शयन्तीव नराः साधुसमागमे ।। ३१ ।।\nपुष्पकिंजल्कबहुलाः किंजल्कबहुलोदराः ।।\nकिंजल्कमत्तमधुपा विशदा इव शारिका ।। ३२ ।।\nशिरीष पुष्पसंकाशाः शुका मिथुनतः क्वचित्।।\nकीर्तयंति गिरश्चित्राः पूजिता ब्राह्मणा यथा ।। ३३ ।।\nसंयुक्ताः सहचारिण्या मयूराश्चित्रबर्हिणः ।।\nवनांतरे व्यतिष्ठंत एकांत इव संस्थिताः ।। ३४ ।।\nकूजंति पत्रिसंघाता नानाद्भुतविराविणः ।।\nकुर्वंति रमणीयं हि रमणीयतरं वनम् ।। ३५ ।।\nनाना मृगगणाकीर्णं नित्यं समुदितांडजम् ।।\nतद्वनं नंदनसमं मनोदृष्टिविवर्धनम् ।। ३६ ।।\nकपालपाणिर्भगवांस्तथारूपं वनोत्तमम् ।।\nददर्श शंकरो दृष्ट्या सौम्यया नंदनोपमम् ।। ३७ ।।\nता वृक्षपंक्तयः सर्वा दृष्ट्वा रुद्रं समागतम् ।।\nनिवेद्य शंभवे भक्त्या मुमुचुः पुष्पसंपदम् ।। ३८ ।।\nपुष्पप्रतिग्रहं कृत्वा पादपानां महेश्वरः ।।\nवरं वृणीध्वं भद्रं वः पादपानित्युवाच सः ।। ३९ ।।\nएवमुक्ते भगवता तरवो निरवग्रहाः ।।\nऊचुः प्रांजलयः सर्वे नमस्कृत्य महेश्वरम् ।। 5.1.5.४० ।।\nवरं ददासि देवेश प्रसन्न जनवत्सल ।।\nइहैव भगवन्नित्य वने सन्निहितो भव ।। ४१ ।।\nएष नः परमः कामो देवदेव नमोऽस्तु ते ।।\nत्वं चेद्वससि देवेश वनेऽस्मिन्विश्वभावन ।। ४२ ।।\nसर्वात्मना प्रपन्ना वै याचामहे वरोत्तमम् ।।\nकिमन्यवरकोटीभिरेष नो दीयतां वरः ।। ४३ ।।\nइत्युक्तः पादपैः सर्वैः शरणागतवत्सलः ।।\nवरं ददौ पादपेभ्यः प्रोच्यमानं मया शृणु ।। ४४ ।।\n।। महेश्वर उवाच ।। ।।\nबाढं मे मनसा वासो नित्यमत्र वनोत्तमे ।।\nवरं ददामि भूयो वो न वृथा दर्शनं मम ।। ४५ ।।\nनाग्निर्न वायुर्न जलं न सूर्यकिरणातपः ।।\nन विद्युदशनिः शीतं रुजं वो जनयिष्यति ।। ४६ ।।\nनित्यं पुष्पवरोपेता नित्यं सुस्थिरयौवनाः ।।\nकामगाः कामरूपाश्च कामरूपफलप्रदाः ।। ४७ ।।\nकामसंदर्शनाः पुंसां तपःसंध्याज्वलदृशाम् ।।\nश्रिया परमया युक्ता मत्प्रसादाद्भविष्यथ ।। ४८ ।।\nएवं स वरदः शंभुरनुजग्राह पादपान् ।।\nस्थित्वा वर्षसहस्रं तु कपालं चाक्षिपद्भुवि ।। ४९ ।।\nक्षितिं निपतता तेन कंपते स्म रसातलम् ।।\nविवशास्तत्यजुर्वेलां सागराः क्षुभितोर्मयः ।। 5.1.5.५० ।।\nशक्राशनिहतानीव व्याघ्रव्यालान्वितानि च ।।\nशिखराणि व्यशीर्यंत पर्वतानां सहस्रशः ।। ५१ ।।\nदेवसिद्धविमानानि गंधर्वनगराणि च ।।\nप्रस्फुरन्ति विनिष्पेतुर्विनिनेशुर्धरातले ।। ५२ ।।\nकपोतमेषाश्चात्यंतं पुनः संघातदर्शनाः ।।\nज्योतिर्ग्रहाश्छादयंतो बभूवुस्तीर्णभास्कराः ।। ५३ ।।\nमहता तस्य शब्देन जडांधबधिरं कृतम् ।।\nबभूव व्याकुलं सर्वं त्रैलोक्यं सचराचरम् ।। ५४ ।।\nसुरासुराणां सर्वेषां शरीराणि मनांसि च ।।\nअवसे दुश्चकंपुश्च किमेतदिति जज्ञिरे ।। ५५ ।।\nधैर्यमालंब्य सर्वेऽपि समागम्येंद्रपूर्वकाः ।।\nब्रह्मलोकं समासाद्य ब्रह्माणमिदमूचिरे ।। ५६ ।।\nकिं निमित्तं तु भगवन्नेतदुत्पातदर्शने ।।\nत्रैलोक्यं कंपितं येन संयुक्तं कालकर्मणा ।। ५७ ।।\nजातं कल्पावसानं च भिन्नमर्यादसागरम् ।।\nचत्वारो दिग्गजाः किं नु बभूवुरचलाश्चलाः ।। ५८ ।।\nधरा समाधृता कस्मात्सप्तसागरवारिणा ।।\nउत्पत्तिर्नास्ति सर्वस्य भगवन्न प्रयोजनम् ।। ५९ ।।\nयादृशोऽयं श्रुतः शब्दो न भूतो नापि विश्रुतः ।।\nत्रैलोक्यमाकुलं येन चक्रे रौद्रेण भूयसा ।। 5.1.5.६० ।।\nएवमुक्तोऽब्रवीद्ब्रह्मा परमेशानुभावितः ।।\nतत्प्रसादात्प्रति ज्ञानी ज्ञात्वा रुद्रमुपस्थितम् ।। ६१ ।।\nयत्पृष्टं मरुतः सर्वे शृणुध्वं तत्र कारणम् ।।\nनिश्चयेनात्र विज्ञेयं श्रद्दधानैर्यथाविधि ।। ६२ ।।\nमुखं छित्त्वा नखाग्रेण मद्देहात्पंचमं शिरः ।।\nकपालपाणिर्भगवान्विष्णोराश्रममभ्यगात् ।। ६३ ।।\nययाचे पात्रमादाय भिक्षां नारायणं प्रभुम् ।।\nउत्पपात मुनिस्तत्र नरोनाम धनुर्धरः ।। ६४ ।।\nततः कुशस्थलीमेत्य भगवांस्तद्वनोत्तमम् ।।\nविवेश तरुमार्गेण पुष्पामोदाभिनंदितः ।। ६५ ।।\nअनुगृह्याथ भगवान्वनं तत्सर्वगांडजम् ।।\nजगतोऽनुग्रहार्थाय तत्र वासमरोचयत् ।। ६६ ।।\nतत्कपालं करस्थं यन्न्यस्तं भगवता क्षितौ ।।\nतेनैषा कम्पिता भूमिः कृतं त्रैलोक्यमाकुलम् ।। ६७ ।।\nतद्द्रक्ष्यथ विरूपाक्षं प्रपद्यत मया सह ।।\nआराध्यमानो भग वान्प्रदास्यति वरं हि वः ।। ६८ ।।\nइत्युक्त्वा भगवान्ब्रह्मा सह तैर्देवदानवैः ।।\nजगाम तद्वनोद्देशं यत्रास्ते वृषभध्वजः ।। ६९ ।।\nप्रहृष्टमनसः सर्वे कोकिलालापलापिताम् ।।\nपुष्पोच्चयोक्षितां सीमां विविशुः शंकरेप्सवः ।। 5.1.5.७० ।।\nसंप्राप्तं सर्वमेतैस्तद्वनं नंदनसंमितम् ।।\nसुवल्लीगृहशोभाढ्यं सुदृढं शुशुभे तदा ।। ७१ ।।\nदृष्ट्वा तद्वनमुत्तमं तनुभृतामाह्रादकं चेतसां नानासत्फलपुष्पपादपवनैरासेवितं सर्वतः ।।\nतस्मिन्बर्हिणहंससारसकुलै र्मंडूकमत्स्यैर्युते द्रक्ष्यामो हरमत्र चेतसि सुराः प्रापुर्मुदं ते तदा ।। ७२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खण्डेऽवन्तीक्षेत्रमाहात्म्ये देवागमनवर्णनंनाम पंचमोऽध्यायः ।।५।।"
  }
]
[
  {
    "text": "।। सनत्कुमार उवाच ।। ।।\nशृणु व्यास महाभाग पुरी ह्येषामरावती ।।\nविशाला च समाख्याता सर्वलोकेषु गीयते ।। १ ।।\nतथाहं संप्रवक्ष्यामि ब्रह्मणा कथितं पुरा ।।\nगुह्याद्गुह्यतरं क्षेत्रं सर्वपापप्रणाशनम् ।। २ ।।\nउमया सहितो देव एक एवाचरद्वने ।।\nततो भूतगणाः सर्वे पश्चात्सर्वे सुरासुराः ।। ३ ।।\nविष्णुर्दशाकृतिर्यत्र देव्यो वै लोकमातरः ।।\nविनायकाश्च वैतालाः कूष्मांडा भैरवादयः ।। ४ ।।\nकल्पोद्भेदाश्च लिंगाश्च चतुराशीतिसंख्यकाः ।।\nक्षेत्राणि क्षेत्रपालाश्च ऋद्धिः सिद्धिस्तथैव च ।। ५ ।।\nपितरो लोकपालाश्च सिद्धाः सिद्धिप्रदाश्च ये ।।\nऋषयश्च महाभागा ऋषिपत्न्योऽमलाशयाः ।। ६ ।।\nकिंनरा देवगन्धर्वा ह्यप्सराश्च वरांगनाः ।।\nमरुद्गणाश्च ये सर्वे साधकानां गणाश्च ये ।। ७ ।।\nयक्षा गुह्यकसंघाश्च पिशाचोरगराक्षसाः ।।\nस्थावरा जंगमाः सर्वे ध्यानं मानसमाश्रिताः ।। ८ ।।\nउपासांचक्रिरे तत्र देवदेवमुमापतिम्।।\nतान्दृष्ट्वा सा तदा देवी पार्वती गिरिजा तदा ।।\nउवाच श्लक्ष्णया वाचा शंकरं जगदाश्रयम् ।। ९ ।।\n।। पार्वत्युवाच ।। ।।\nदेवदेव जगन्नाथ जगदाधारतत्पर ।।\nपश्य एतान्महाभागान्ध्यायमानांस्तवाश्रितान् ।।5.1.47.१०।।\nनानुपेक्ष्याश्च तान्सर्वान्वातवर्षातपार्दितान् ।।\nकल्पय त्वं महा भाग एतेषामात्मनो हितम्।।११।।\nयथायोग्यं वासनार्थं स्थानं परमशोभनम्।।\nपुरीं कल्पय मे नाथ वासार्थं सर्वकामदाम् ।।१२।।\nएषा मे वासना स्वामिन्भवतां यदि रोचते ।।\nइति श्रुत्वा वचस्तस्याः पार्वत्याः परमेश्वरः ।।\nकल्पयामास पुरीं रम्यां सर्वभूतमनोरमाम् ।। १३ ।।।\nआत्मनोपि हितां पुण्यां शंभुः सर्वात्मना तदा।।\nबहुयोजनविस्तीर्णां दिव्यां दिव्यजनप्रियाम्।।१४।।\nदिव्याभिप्रायसंयुक्तां दिव्यस्थानमनोरमाम्।।\nदिव्यसर्वगुणोपेता विशालां विरजां शुभाम् ।। १५ ।।\nक्रयविक्रयसंपन्नहट्टाट्टालकचत्वराम् ।।\nबहुहर्म्यगृहाकीर्णां सौधपंक्तिविराजिताम् ।। १६ ।।\nस्फाटिकाभित्तिरचितां वैडूर्यमणिभूमिकाम् ।।\nप्रवालस्तंभप्रवरां हेमाभरणसंभराम् ।। १७ ।।\nआरक्तमणिदेहल्यां द्वारशाखाभिमंडिताम् ।।\nजांबूनदकपाटाढ्यां वज्रार्गलसुसंस्कृताम् ।। १८ ।।\nमणिरत्नसमाभूमिद्वाराजिरगृहांतराम् ।।\nघोषजालातिरम्यां च मुक्तादामविलंबिनीम् ।। १९ ।।\nहेमस्तं भध्वजोपेताः पताकाश्च गृहेगृहे ।।\nकलशाश्च विराजंते मणिहेमाचिता गृहे ।। 5.1.47.२० ।।\nवापीकूपतडागानि सरांसि विमलानि च ।।\nपद्मकिंजल्कगंधीनि जलयंत्रोपशोभिताम् ।। २१ ।।\nहंसकारंडवाकीर्णां शिखंडिगणशोभिताम् ।।\nजलयंत्रकृताधारां गृहवापीवनाकराम् ।। २२ ।।\nक्वचिन्नृत्यंति मयूराः क्वचित्कूजंति कोकिलाः ।।\nभ्रमरावलीढपुष्पाढ्यस्तबका वनराजयः ।।२३।।\nनरनारीगणाकीर्णां वर्णाश्रमनिषेविताम् ।।\nहर्म्यांतरागता नार्यो विलोकनपरा बभुः ।। २४ ।।\nचंद्रमालाकृतश्रेणीतोरणानीव च शोभते ।।\nएवं व्यास पुरी रम्या आत्मयोगेन वासिता ।। २५ ।।\nयत्रालकापुरी रम्या कुबेरभवनांकिता ।।\nधवला पुण्यजनैः कीर्णा पक्षिभिश्चोपशोभिता ।। २६ ।।\nतत्र भोगवती दिव्या वरुणालय उत्तमः ।।\nनागकन्याभिरुग्राभि र्नागपत्नीभिः संकुला ।। २७ ।।\nसंयमनीपुरी श्रेष्ठा धर्मराजेन पालिता ।।\nसदाचारजनैः पूर्णा कृता कृतविचक्षणैः ।। २८ ।।\nदेवतानां पुरी रम्या वासवेनाभिरक्षिता ।।\nपुण्यस्त्रीणां गणाकीर्णा किन्नरोद्गीतमंडिता ।। २९ ।।\nएवंविधानि रम्याणि पुरा बहुतराणि च ।।\nबहुविस्तीर्णमानानि शुभ्रा ण्यतितराणि च ।। 5.1.47.३० ।।\nक्वचिद्रंभाकृतद्वारा यवांकुरघटाः शुभाः ।।\nक्वचिद्गायन्ति गन्धर्वाः क्वचिन्नृत्यंति नर्तकाः ।। ३१ ।।\nक्वचिद्बालाः पठंति स्म वेदाध्ययनका द्विजाः ।।\nक्वचिद्यज्ञान्यजंति स्म यजमानाः सऋत्विजः ।।३२।।\nक्वचिच्चावभृथस्नाताः क्वचिद्दानान्यकुर्वत ।।\nक्वचित्क्वचित्तूपनयनं विवाहाग्निपरिग्रहम् ।। ३३ ।।\nक्वचिदारामपूर्तं वै क्वचिद्यात्रावधारणम् ।।\nवापीकूपतडागानां तथैव विधिपूर्वकम् ।। ३४ ।।\nक्वचित्कथाप्रसंगांश्च परिशंसंति वाचकाः ।।\nक्वचिद्गाथाः प्रकुर्वंति कवयः पुर उत्तमे ।। ३५ ।।\nक्वचिन्मल्ला नियुध्यंते नटा नाट्यपराः क्वचित् ।।\nतडागानि विराजंते मणिसोपानपंक्तिभिः ।। ३६ ।।\nचंचलाश्चपला बालाः श्यामाः षोडशवार्षिकाः ।।\nवारिहारपरास्तत्र मणिहेमघटोत्कटाः ।। ३७ ।।\nएवं व्यास पुरी रम्या निर्मिता योगमायया ।।\nशंभुना सर्वपापघ्नी प्रियाप्रियचिकीर्षया ।।३८।।\nविशाला बहुविस्तीर्णा पुण्या पुण्यजनाश्रया ।।\nतस्मात्सर्वेषु कालेषु सर्वलोकेषु गीयते ।। ३९ ।।\nविशालेति समाख्याता पुरी रम्या सनातनी ।।\nयत्रतत्र स्थितो वापि सर्वावस्थां गतोऽपि वा ।। 5.1.47.४० ।।\nविशालेति वदेन्नित्यं शिवलोके महीयते ।।\nईदृशी न पुरीव्यास भुवि ब्रह्मांडगोलके ।। ४१ ।।\nविशाला सदृशी चान्या भुक्तिमुक्तिप्रदा नृणाम् ।।\nपितॄनुद्दिश्य कुर्वंति श्राद्धं काले नरा यदि ।। ४२ ।।\nतदक्षयं भवेत्तेषां पितृकल्पे च गीयते ।।\nस्नानदानादिकं यैस्तु विशालायां प्रसंगतः ।। ४३ ।।\nयत्र कुत्र गतास्ते वै मृता यांति शिवालयम् ।।\nधन्याः पुण्यतमा लोके प्रीतिर्येषां सदाचला ।। ४४ ।।\nविशालायां फलं शश्वच्छेषः शक्तो न वर्णितुम् ।।\nकथाश्रवणमात्रेण वाच्यमानेन तत्क्षणात् ।।\nमहापापोद्भवात्पापान्मुच्यते नात्र संशयः ।। ४५ ।।\nएवं व्यास पुरी जाता विशाला च कुशस्थली ।।\nप्रतिकल्पा यथा जाता तथा मे शृणु भाषतः ।। ४६ ।।\nइति श्रीस्कान्दे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्र माहात्म्ये विशालाभिधानकथनंनाम सप्तचत्वारिंशोऽध्यायः ।। ४७ ।।"
  }
]
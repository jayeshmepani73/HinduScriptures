[
  {
    "text": "।। व्यास उवाच ।। ।।\nभगवन्केन विधिना महाकालवने नरैः ।।\nरुद्रलोकमभीप्सद्भिर्वस्तव्यं क्षेत्रवासिभिः ।।१ ।।\nकिं मनुष्यैरुत स्त्रीभिः सिद्ध्यर्थं ह्याश्रमान्वितैः।।\nवसद्भिः किमनुष्ठेयमेतत्सर्वं ब्रवीहि नः ।। २ ।।\nनरैः स्त्रीभिश्च वस्तव्यं वर्णैश्चाश्रमवासिभिः ।।\nस्वधर्माचारनिरतैर्दंभमोहविवर्जितैः ।। ३ ।।\nकर्मणा मनसा वाचा रुद्रभक्तैर्यतेन्द्रियैः ।।\nअनुश्रुतिभिरक्षुद्रैः सर्वभूत हिते रतैः ।।\nकिं कुर्वाणैर्नरैः कर्म रुद्रभक्तिं ब्रवीहि नः ।। ४ ।।\n।। सनत्कुमार उवाच ।। ।।\nत्रिविधा कथिता ह्यत्र मनोवाक्कायसंभवा ।।\nलौकिकी वैदिकी चान्या भवेदाध्यात्मिकी तथा ।। ५ ।।\nध्यानधारणया बुद्ध्या रुद्राणां स्मरणं हि तत् ।।\nरुद्रभक्तिकरी चैषा मानसी भक्तिरु च्यते ।। ६ ।।\nव्रतोपवासनियमैर्यतेद्रियनिरोधिभिः ।।\nकायिका भक्ती रुद्रस्य ज्ञानध्यानस्य धर्मिणाम् ।। ७ ।।\nगोघृतक्षीरदधिभिर्गंधरक्तकुशो दकैः ।।\nगन्धमाल्यैश्च विविधैर्धातुभिश्चोपपादिता ।। ८ ।।\nघृतगुग्गुलधूपैश्च कृष्णागरुसुगंधिभिः ।।\nभूषणैर्हेमरत्नानां चित्राभिः स्रग्भिरेव च ।। ९ ।।\nवासप्रविसरास्तोत्रैः पताकाव्यजनोच्छ्रितैः ।।\nनृत्यवादित्रगीतैश्च सर्वप्रत्युपहारकैः ।। 5.1.7.१० ।।\nभक्ष्यभोज्यानुपानैश्च यावत्पूजाक्षतैर्नरैः ।।\nमहेश्वरं पुरस्कृत्य भक्तिः सा लौकिकी मता ।। ११ ।।\nवेदमन्त्रहविर्यागैर्या क्रिया वैदिकी मता ।। १२ ।।\nदर्शे च पूर्णमास्यां वा कर्तव्यं चाग्निहोत्रकम् ।।।\nप्राशनं दक्षिणादानं पुरोडाशश्च सत्क्रिया ।। १३ ।।\nइष्टवृत्तिः सोमपानं याज्ञिकं सर्वकर्म च।।\nऋग्यजुःसामजाप्यानि संहिताध्ययनानि च ।।१४।।।\nक्रियते रुद्रमुद्दिश्य सा भक्तिर्वैदिकी स्मृता ।।\nअग्निभूम्यनिलाकाशनिशाकरदिवाकरान् ।। १५ ।।\nसमुद्दिश्य कृतं कर्म तत्सर्वं दैविकं भवेत् ।।।\nआध्यात्मिकी तु द्विविधा रुद्रभक्तिः स्थिता मुने ।। १६ ।।\nसांख्याख्या यौगिकी चान्या विभागं तत्र मे शृणु ।।\nचतुर्विंशतितत्त्वानि प्रधानादीनि संख्यया ।। १७ ।।\nअचेतनानि योज्यानि पुरुषः पञ्चविंशकः ।।\nचेतनः पुरुषो भोक्ता न कार्यं तस्य कर्मणः ।। १८ ।।\nरुद्रः षड्विंशकः कर्ता सर्वज्ञश्चेतनः प्रभुः ।।\nअजन्मा नित्यमव्यक्तमधिष्ठाता प्रयोजकः ।। १९ ।।\nपुरुषो नित्यव्यक्तः स्यात्कारणं च महेश्वरः ।।\nतत्त्वसर्गं भवेत्सर्गं भूतसर्गं च तत्त्वतः ।। 5.1.7.२० ।।\nसंख्यया परिसर्गाय प्रधानं च गुणात्मकम् ।।\nसाधर्म्यमात्मनैश्वर्यं प्रधानं वै विधर्मि च ।।२१ ।।\nकारणं तच्च रुद्रस्य काम्य त्वमिदमुच्यते ।।\nसर्वत्र कर्तृता रुद्रे पुरुषे चाप्यकर्तृता ।। २२ ।।\nअचैतन्यं प्रधाने च तच्च तत्त्वमिदं स्मृतम् ।।\nतत्त्वांतरेण मुच्यंते कार्यं कारणमेव च ।। २३ ।।\nप्रयोजने च वैजात्यं ज्ञात्वा तत्त्वमसंख्यया ।।\nसंख्यास्तीत्युच्यते प्राज्ञै रुद्रतत्त्वार्थचिंतकैः ।। २४ ।।\nइति तस्य तत्त्वभावं तत्त्वसंख्या च तत्त्वतः ।।\nरुद्रतत्त्वाधिकं चापि ज्ञानतत्त्वं विदुर्बुधाः ।। २५ ।।\nसांख्ये कृता भक्तिरेषा सद्भिराध्यात्मिकी मता ।।\nयोगिनामपि मे भक्त्या शृणु भक्तिं महासुर ।। २६ ।।\nप्राणायामपरो नित्यं ध्यायते नियतेंद्रियः ।।\nधारणां हृदये धृत्वा ध्यायते यो महेश्वरम् ।। २७ ।।\nहृत्कञ्जकर्णिकासीनं पञ्चवक्त्रं त्रिलोचनम् ।।\nशशांकज्योतिजठरं व्यालवृत्तकटीतटम् ।। २८ ।।\nश्वेतं दशभुजं भद्रं वरदाभयहस्तकम् ।।\nयोगजा मानसी व्यास रुद्रभक्तिः परा स्मृता ।। २९ ।।\nय एव भक्तिमान्रुद्रे रुद्रभक्तः स उच्यते ।।\nविधिं तु शृणु मे व्यास यः स्मृतः क्षेत्रवासिनाम् ।। 5.1.7.३० ।।\nस्वयं रुद्रेण विहितो ब्रह्मादीनां समागमे ।।\nकथितो विस्तरात्पूर्वं सर्वेषां तत्र सन्निधौ ।।३१।।\nनिर्ममा निरहंकारा निःसंगा निष्परिग्रहाः ।।\nबंधुवर्गेण निः स्नेहाः समलोष्टाश्मकांचनाः ।। ३२ ।।\nभूतानां कर्मभिर्नित्यं त्रिविधैरभयप्रदाः ।।\nसांख्ययोगविधिज्ञाश्च धर्मज्ञाश्छिन्नसंशयाः ।। ३३ ।।\nयजंतो विवि धैर्यज्ञैर्ये विप्राः क्षेत्रवासिनः ।।\nमहाकालवने तेषां मृतानां यत्फलं शृणु ।। ३४ ।।\nव्रजंत्येव सुदुष्प्राप्यं ब्रह्मसायुज्यमक्षयम् ।।\nसंप्राप्य न पुन र्जन्म लभंते मोक्षमव्ययम् ।। ३५ ।।\nपुनरावर्तनं हित्वा विधिं माहेश्वरं स्थिताः ।।\nपुनरावृत्तिरन्येषां प्रपंचाश्रमवासिनाम् ।। ३६  ।।\nगार्हस्थ्यं विधिमासाद्य षट्कर्मनिरताः सदा ।।\nजुह्वते विधिना सम्यङ्मंत्रस्तोत्रैर्नियंत्रिताः ।। ३७ ।।\nअधिकं फलमायांति सर्वदुःखविवर्जिताः ।।\nसर्व  लोकेषु चान्यत्र गतिस्तस्य न हन्यते ।। ३८ ।।\nदिव्येनैश्वर्ययोगेन स्वारूढः स्वपरिग्रहः ।।\nबहुसूर्यप्रकाशेन विमानेन सुवर्चसा ।। ३९ ।।\nवृतः स्त्रीणां सहस्रैश्च स्वच्छंदगमनालयः ।।\nविचरत्यविचार्यैव सर्वलोकान्दिवौकसाम् ।। 5.1.7.४० ।।\nस्पृहणीयतमः पुंसां सर्ववर्णोत्तमो धनी ।।\nस्वर्गाच्च्युतः प्रजायेत कुले महति रूपवान् ।। ४१ ।।\nधर्मज्ञो रुद्रभक्तश्च सर्वविद्यार्थपारगः ।।\nतथैव ब्रह्मचर्येण गुरुशुश्रूषणेन च ।। ४२ ।।\nवेदाध्ययनसंयुक्तो च भैक्षवृत्तिर्जितेंद्रियः ।।\nनित्यं सत्यव्रते युक्तः स्वधर्मे च प्रमोदवान् ।। ४३ ।।\nमृतः काले समृद्धेन सर्वभोगावलंबिना ।।\nसूर्येणेव द्वितीयेन विमानेन विचारितः ।। ४४ ।।\nगुह्यकोनाम रुद्रस्य गणः परमसंमतः ।।\nअप्रमेयबलैश्वर्यो देवदानवपूजितः ।। ४५ ।।\nतेषां च समतां याति तुल्यैश्वर्यसम न्वितः ।।\nदेवदानवमर्त्येषु स च पूज्यतमो भवेत। ।। ४६ ।।\nवर्षकोटिसहस्राणि वर्षकोटिशतानि च ।।\nऐवमैश्वर्यसंयुक्तो रुद्रलोके महीयते ।। ४७ ।।\nवसित्वासौ विभूत्या वै यदा च च्यवते नरः ।।\nरुद्रलोकाच्च्युतो भूमौ वसते नात्र संशयः ।। ४८ ।।\nमहाकालवने क्षेत्रे ब्रह्मचर्याश्रमे स्थितः ।।।\nमहेश्वरपरो नित्यं वसेद्वाऽथ म्रियेत वा ।। ४९ ।।\nमृतोऽसौ याति दिव्ये वै विमाने सूर्यवर्चसि ।।\nपूर्णचंद्रप्रकाशो वै शशिवत्प्रियदर्शनः ।। 5.1.7.५० ।।\nरुद्रलोकं समासाद्य गुह्यकैः सह मोदते ।।\nऐश्वर्यं च महद्भुंक्ते सर्वस्य जगतः प्रभुः ।। ५१ ।।\nभुक्त्वा युगसहस्राणि रुद्रलोके महीयते ।।\nप्रच्युतस्तु पुनस्तस्माद्रुद्रलोकात्क्रमेण तु ।। ५२ ।।\nनित्यं प्रमुदितस्तत्र भुक्त्वा लोकमनामयम् ।।\nद्विजानां साधने नित्यं कुले महति जायते ।। ५३ ।।।\nमानवेषु च धर्मेषु वसेद्भूयांश्च रूपवान् ।।\nस्पृहणीयवपुः स्त्रीणां महाभोगपतिर्भवेत् ।। ५४ ।।\nवानप्रस्थसमाचारो वनौषधिविवर्जितः ।।\nशीर्णपर्ण समाहारः फलपुष्पांबुभोजनः ।। ५५ ।।\nकणाशनोऽश्मकुट्टो वा दंतोलूखलकोऽथ वा ।।\nयेन केनाप्युपायेन जीर्णवल्कलधारकः ।। ५६ ।।\nजटी त्रिषवणस्नायी मुक्तकेशः सुदंडवान् ।।\nजलशायी पंचतपा वर्षास्वभ्रावकाशकः ।। ५७ ।।\nकीटकंटकपाषाणभूम्यां तु शयनं तथा ।।\nस्थानं वीरासनरतः संविभागी दृढबतः ।। ५८ ।।\nअरण्यौषधिभोक्ता च सर्वभूताभयप्रदः ।।\nनित्यं धर्मपरो मौनी जितक्रोधो जितेंद्रियः ।। ५९ ।।\nरुद्रभक्तः क्षेत्रवासी महाकालवने मुनिः ।।\nसर्वसंगपरित्यागी स्वारामो विगतस्पृहः ।। 5.1.7.६० ।।\nयश्चात्र वसते व्यास शृणु तस्य हि या गतिः ।।\nतरुणार्कप्रदीप्तेन वेदिकास्तंभशोभिना ।। ६१ ।।\nरुद्रभक्तो विमानेन याति कामप्रचारिणा ।।\nविराजमानो नभसि द्वितीय इव चंद्रमाः ।। ६२ ।।\nगीतवादित्रशब्देन संवृतोऽप्सरसां गणै ।।\nवर्षकोटिशतं साग्रं रुद्रलोके महीयते ।। ६३ ।।\nरुद्रलोकाच्च्युतश्चापि विष्णुलोके महीयते ।।\nविष्णुलोकात्परिभ्रष्टो ब्रह्मलोकं स गच्छति ।। ६४ ।।\nतस्मादपि च्युतः स्थानाद्द्वीपेषु स हि जायते ।।\nस्वर्गषु च तथान्येषु भोगान्भुंक्ते यथेच्छया ।। ६५ ।।\nभुक्तैश्वर्यो नरस्तेषु मर्त्यामर्त्येषु जायते ।।\nराजा वा राजतुल्यो वा जायते धनवान्सुखी ।।\nसुरूपः सुभगः कांतः कीर्तिमान्रुद्रभावितः ।। ६६ ।।\nब्राह्मणाः क्षत्रिया वैश्याः शूद्रा वा क्षेत्रवासिनः ।।\nस्वधर्मनिरता व्यास स्वभृत्या चारजीविनः ।। ६७ ।।\nसर्वात्मना रुद्रभक्ता भूतानुग्रहकारिणः ।।\nमहाकालवने क्षेत्रे ये वसंति मुमुक्षवः ।। ६८ ।।\nमृतास्ते रुद्रभवने विमानैर्यांति शोभनैः ।।\nअप्सरोगणसंयुक्तैः कामगैः कामरूपिभिः ।। ६९ ।।\nअथवा संविदग्नौ च शरीरं विजुहोति यः ।।\nरुद्रध्यायी महासत्त्वः स रुद्र भवने वसेत्।। 5.1.7.७० ।।\nरुद्रलोकोऽक्षयस्तेषां शाश्वतो गुह्यकैः सह ।।\nसर्वलोकोत्तमो रम्यो भवतीष्टार्थसाधकः ।। ७१ ।।\nये त्यजंति महाकाले प्राणान नशनैर्नराः ।।\nतेषामप्यक्षयो व्यास रुद्रलोको महात्मनाम् ।। ७२ ।।\nसांख्याः स्तुवंति ते रुद्रं सर्वदुःखविवर्जिताः ।।\nसर्वामरयुतं देवं नंदिदेवगणै र्युतम्।।\nअनाशकमृताः शूद्रा महाकालवने नराः ।। ७३ ।।\nसिंहयुक्तैस्तु ते यांति विमानैरर्कसन्निभैः ।। ७४ ।।\nनानावर्णसुवर्णाढ्यैर्हृष्टगंधाधिवा सितैः ।\nअनौपम्यगुणै रम्यैरप्सरोगीतवादिभिः ।। ७५ ।।\nपताकाध्वजविन्यस्तैर्नानाघंटानिनादितैः।।\nसुप्रभैर्गुणसंपन्नैर्मयूरवरचारिभिः ।। ७६ ।।\nरुद्रलोके नरा धीराः  सर्वे चानशनैर्मृताः ।।\nतत्रोषित्वा चिरं कालं भोगान्भुक्त्वा यथेप्सितान् ।।\nधनी विप्रकुले भोगी जायते मर्त्यमागतः ।। ७७ ।।\nकरीषं साधयेद्यस्तु महाकालवने नरः ।।\nसर्वभोगविनिर्मुक्तो रुद्रलोकं स गच्छति ।। ७८ ।।\nरुद्रलोके वसेत्तावद्यावत्कल्पक्षयो भवेत् ।। ७९ ।।\nतत्र भुक्त्वा महाभोगानिह जातो महीपतिः ।।\nपृथिव्याः सकलायाश्च रूपवान्सुभगो भवेत् ।। 5.1.7.८० ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये महाकालवनवासविधिवर्णनंनाम सप्तमोऽध्यायः ।। ७ ।। छ ।।"
  }
]
[
  {
    "text": "।। व्यास उवाच ।। ।।\nभगवन्भवता सर्वं भवभीतिविनाशकम् ।।\nईश्वरस्थानमाख्यातं समंतात्साग्रयोजनम् ।। १ ।।\nयत्र क्षेत्रे मृता मर्त्याः सदाचारास्तथोत्तमाः ।।\nविमानस्था पुरे नूनमैश्वरे ते वसंति च ।। २ ।।\nयत्र कीटपतंगाद्या मृता यांति परां गतिम् ।।\nकिं तीर्थं पुण्यमन्यच्च महाकालवनादृते ।। ३ ।।\nतस्माद्ब्रूहि ममैकं तु प्रश्नं तथ्येन सांप्रतम् ।।\nकथं कनकशृंगेति ख्याता ह्येषा पुरा मुने ।। ४ ।।\nकुशस्थली कथं नाम तथावंती कथं स्मृता ।।\nपद्मावती कथं साधो कथमुज्जयिनी तथा ।। ५ ।।\nनाम्नां हेतुमथो तेषां ब्रूहि त्वं मुनिसत्तम ।। ६ ।।\n।। सनत्कुमार उवाच ।। ।।\nशृणु व्यास प्रवक्ष्यामि यथा पूर्वं विरंचिना ।।\nकथितं वामदेवाय गौरकल्पे पुरातने ।। ७ ।।\nमहेशेन भगवता विधिश्चैवात्र हेतुतः ।।\nपृष्टस्तु स्वश्च्युतानां च कुतो निवसतां सुखम् ।। ८ ।।\nस्वर्गप्राप्तिश्च भवति स्वेच्छाचारविहारिणाम् ।।\nकोऽतिपुण्यतमः श्रेष्ठः प्रदेशः पापदारकः ।। ९ ।।\nकुतो निवर्तितं चित्तं जायते वसतां क्वचित् ।।\nवसतामपि लोके शमैहिकं पारलौकिकम् ।।\nएतन्मे भगवन्ब्रूहि हितार्थं सर्वदेहिनाम् ।। ।। 5.1.40.१० ।।\n।। सनत्कुमार उवाच ।। ।।\nएवमादौ पुरा कल्पे प्रोक्तः श्रेष्ठः स शंभुना ।। ११ ।।\nप्रोवाच पार्वतीकांतं प्रभुः प्रीतः पितामहः ।।\nभगवन्सर्वकर्ता त्वं सर्वदर्शी सदाशिवः ।। १२ ।।\nअजानन्निव त्वं सर्वं मां पृच्छसि सनातन ।।\nयत्र कल्पांतको वह्निरधिज्वालः प्रतिष्ठितः ।। ।। १३ ।।\nत्वमेव च महाकालः सर्वं वै ज्ञायते त्वया ।।\nनाथ ये मानवास्तत्र सदाचारास्तथा परे ।। १४ ।।\nनिवसंति न ते मर्त्याः सुरास्ते वै न संशयः ।।\nलभंते च पुनः स्वर्गं मृता वै कालपर्यये ।। १५ ।।\nवर्तते च पुरी तत्र रम्यहर्म्या सुशोभना ।।\nयस्यां भांति विचित्राणि हर्म्याणि विविधानि च ।। १६ ।।\nस्वर्णशृङ्गाश्च प्रासादा विहिता विश्वकर्मणा ।।\nदेवाः संति सदा तत्र तीर्थानि विविधानि च ।। १७ ।।\nपूर्वकल्पे स्थितोऽहं च यत्र त्वं केशवस्तथा ।।\nतामेव च पुरीं द्रष्टुं सर्वे लोका ह्यवंतिकाम् ।। १८ ।।\nतथा देवर्षयः सिद्धा यक्षकिंनरदानवाः ।।\nआजग्मुः स्थाणुना सार्धं वेधसा ब्रह्मयोनिना ।। १९ ।।\nतथैव च वरा नार्यो देवानामतिवल्लभाः ।।\nसमापेतुः सहस्राणि द्रष्टुमत्यद्भुतां पुरीम् ।। 5.1.40.२० ।।\nआगत्य च यदा देवः सह देवैर्महेश्वरः ।।\nवीक्षते नगरीं रम्यामपश्यदावृतां तथा ।। २१ ।।\nप्रासादैः स्वर्णशृंगाढ्यैर्मणिरत्नविभूषितैः ।।\nविश्वरूपो हि भगवान्राजा विश्वैक नायकः ।। २२ ।।\nतत्रास्ते शोभने दिव्ये प्रासादे मणिभूषिते ।।\nसेव्यमानः सुरैः सिद्धैर्मुनिविद्याधरोरगैः ।। २३ ।।\nततो महेशश्च पितामहश्च समेत्य तं विश्वपतिं ननंदतुः ।।\nसमर्चितौ तेन यथार्हमादरात्सहानुगावागमनं त्वपृच्छत् ।। २४ ।।\nकिमागतौ वा त्रिदिवान्महीतलं सहानुगावाश यकश्च कथ्यताम् ।।\nततस्तु तावूचतुरब्जजेश्वरौ भवान्तरे यत्र च तत्र नौ रतिः ।। २५ ।।\nत्वया विना नैव सुरालये सुखं महीतले वाथ रसातलेऽ स्ति नः ।।\nकदा त्वया कांचनशेखरा पुरी निवेशिता वेश्मवती विचित्रिता ।। २६ ।।\n।। हरिरुवाच ।। ।।\nत्वदर्थमेवेश विशेषशालिनी सृष्टा हि वै सर्वगुणाकरा मया ।।\nप्रयच्छ विश्वेश्वर चावयोरिह स्थानं च तीर्थं प्रलयेऽक्षयं च ।। २७ ।।\nददाम्यभीष्टं युवयोरिहालयं प्रजापते ह्युत्तरतस्तव स्थितिः ।।\nमहेश्वर त्वं व्रज दक्षिणालयं स्थानं सुदत्तं युवयोः सुशोभनम् ।। २८ ।।\nमहाकालो ह्यधोज्वालो जगदात्मा प्रभुः स्थितः ।।\nगणैरनेक साहस्रैरादृतः परमेश्वरः ।। २९ ।।\nक्रीडार्थं नगरी सृष्टा सर्वभूतहितैषिणा ।।\nमयाद्य युवयोर्दत्ता विहायाऽचलमात्मनः ।। 5.1.40.३० ।।\nभवद्भ्यां हेमशृं गेति यस्माच्च समुदीरिता ।।\nपुरी कनकशृंगेति लोके ख्याता भविष्यति ।। ३१ ।।\nएवं कनकशृङ्गेति प्रथमं नाम कथ्यते ।। ३२ ।।\nजपंतश्च स्थिता यत्र ब्रह्मविष्णुमहेश्वराः ।।\nनित्यं रमंति भक्तानां सर्वाभीष्टफलप्रदाः ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये कनकशृङ्गाभिधानवृत्तांतवर्णनंनाम चत्वारिंशोऽध्यायः ।। ४० ।। ।। छ ।।"
  }
]
[
  {
    "text": "।। सनत्कुमार उवाच ।। ।।\nमासमेकं नरो भक्त्या पश्येद्वा वटयक्षिणीम् ।।\nपूजयेत्स्वर्णपुष्पैश्च तस्य सिद्धिर्न हीयते ।। १ ।।\nइति वटयक्षिणीमाहात्म्यम् ।।\nपिशाचके नरः स्नात्वा चतुर्दश्यां विशेषतः ।।\nतिलान्ददाति यो भक्त्या न पिशाचः प्रजायते ।। २ ।।\nयं समुद्दिश्य यद्दत्तं तदक्षयतरं भवेत् ।।\nतत्कुलं हि पिशाचत्वान्मुच्यते नात्र संशयः ।। ३ ।।\nयस्य नाम्ना नरः स्नाति पिशाचत्वात्स मुच्यते ।।\nकुंभान्वा करकान्वापि योऽत्र दद्यात्समंडकान् ।। ४ ।।\nतस्य वै शाश्वती मुक्तिः कुले प्रेतो न जायते ।।\nशिप्रागुंफेश्वरं दृष्ट्वा रुद्रभक्तो जितेंद्रियः ।। ५ ।।\nमुच्यते सर्वपापेभ्यः कंचुकेन फणी यथा ।।\nस्नात्वागस्त्येश्वरं पश्येद्योऽतिभक्त्या च मानवः ।। ६ ।।\nत्यक्त्वा यमगृहं व्यास रुद्रलोकं स गच्छति ।।\nशिप्रायां यो नरः स्नात्वा पश्येड्ढुंढेश्वरं शिवम् ।। ७ ।।\nसोऽश्वमेधफलं व्यास लभते नात्र संशयः ।।\nदेवेनात्र पुरा व्यास वादितो डमरुर्यतः ।। ८ ।।\nदेवस्तेन समाख्यातो नाम्ना डमरुकेश्वरः ।।\nभक्त्या पश्येन्नरो यस्तु देवं डमरुकेश्वरम् ।। ९ ।।\nनैव व्याधिभयं तस्य मृतः शिवपुरं व्रजेत् ।।\nअनादिकल्पेश्वरं यस्तु भक्त्या पश्यति मानवः ।। 5.1.20.१० ।।\nराज्यं स लभते स्वर्गं यथा देवः पुरंदरः ।।\nदेवानामप्यसौ व्यास स्पर्धनीयः सदा भवेत् ।। ११।।\nकल्पकोटिशतं साग्रं भोगयुक्तस्तु मोदते ।।\nपश्येत्सिद्धेश्वरं यस्तु वीरभद्रं च चंडिकाम्।। ।। १२ ।।\nसोत्रैव लभते सिद्धिं जयं सर्वत्र मानवः ।।\nस्वर्णजालेश्वरं दृष्ट्वा स्नातस्तीर्थे त्रिविष्टपे ।।१३।।\nस्वर्णेन पूजयेद्देवं सर्वपापैः प्रमुच्यते ।।\nस्नात्वा पश्येन्नरो भक्त्या यः कर्कोटेश्वरं शिवम् ।। १४ ।।\nसर्पतो न भयं तस्य दारिद्यं नैव जायते ।।\nयः पश्येत्परया भक्त्या महामायां सनातनीम् ।। ।। १५ ।।\nविष्णुमायाविनिर्मुक्तः स याति परमं पदम् ।।\nअर्चयेत्परया भक्त्या यः कपालेश्वरं नरः ।। १६ ।।\nस मुच्येत महापापैर्यद्यपि ब्रह्महा भवेत् ।।\nस्वर्गद्वारे नरः स्नात्वा दृष्ट्वा देवं च भैरवम् ।। १७ ।।\nदर्शनात्तस्य देवस्य शतयज्ञफलं भवेत् ।। १८ ।।\nइतिश्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये चतुर्दशतीर्थयात्रावर्णनंनाम विंशोऽध्यायः ।। २० ।। ।। छ ।।"
  }
]
[
  {
    "text": "अथातः संप्रवक्ष्यामि तीर्थं विद्याधरस्य तु ।।\nतत्र स्नात्वा शुचिर्भूत्वा विद्याधरपतिर्भवेत् ।। १ ।।\n।। व्यास उवाच ।। ।।\nकथं तीर्थमिदं क्षेत्रे जातमत्र महामुने ।।\nप्रसादाद्ब्रूहि मे ब्रह्मञ्छ्रोतुमिच्छामि सांप्रतम् ।। २ ।।\n।। सनत्कुमार उवाच ।। ।।\nविद्याधरपतिः कश्चिदासीद्रूपधरः पुरा ।।\nग्रथिता पारिजातस्य माला तेन मनोरमा ।। ३ ।।\nगृहीत्वा च स तां मालां गतो वासववेश्मनि ।।\nनृत्यंती वासवस्याग्रे दृष्टा तेन च मेनका ।। ४ ।।\nदत्ता तस्यै तदा तेन सा माला नृत्यमाश्रितः ।।\nसा मेनकास्तुताऽस्थाने मालया मोहिता भवत्। ५ ।।\nकोपाविष्टेन शक्रेण शप्तो विद्याधरस्तदा ।।\nपृथिव्यां गच्छ पापिष्ठ नृत्यभंगस्त्वया कृतः ।। ६ ।।\nविद्याधरपदं त्यक्त्वा मम शापाच्च सांप्रतम्।।\nएवमुक्तस्तु शक्रेण वाक्यं विद्याधरोऽब्रवीत।। ७ ।।\nअजानता मया नाथ अपराधः कृतोऽधुना ।।\nअनुग्रहमतो देव कुरु मे त्वं प्रसा दतः ।। ८।।\nएवमुक्तः स शक्रो वै विद्याधरमुवाच ह ।।\nगच्छावंतीं त्वमद्यैव यत्रास्ते गांगटी गुहा ।।९।।\nतस्याश्चोत्तरभागे तु विद्यते तीर्थमुत्तमम् ।।\nख्यातं तत्त्रिषु लोकेषु नाम्ना विद्याधरं शुभम् ।। 5.1.11.१० ।।\nभक्त्या तत्र  कृते स्नाने विद्याधरपतिर्भवेत् ।।\nअतस्त्वमपि तत्रैव कुरु स्नानं प्रयत्नतः ।।११।।\nएवमुक्तः स शक्रेण आगतोऽवंतिमंडले ।।\nस्नानं कृत्वा च तेनैव तीर्थे तस्मिन्मनोरमे ।। १२ ।।\nप्रभावात्तस्य तीर्थस्य पुनः प्राप्तं पदं स्वकम् ।।\nएवं व्यास समाख्यातं तीर्थं विद्याधरं शुभम्।।१३।।\nतत्र पुष्पाणि यो दद्याच्चंदनं च विलेपनम् ।।\nलभेत्समस्तभोगान्स इहलोके परत्र च ।।१४।।\nइति श्रीस्कांदे महापुराण एकाशीतिसाहस्र्यां सहितायां पञ्चम आवंत्यखंडे ऽवन्तीक्षेत्रमाहात्म्ये विद्याधरतीर्थमाहात्म्यवर्णनं नामैकादशोऽध्यायः ।।११।।"
  }
]
[
  {
    "text": "।। सनत्कुमार उवाच ।। ।।\nपापनाशिनी विख्याता यथा शिप्रा पयस्विनी ।।\nतथाहं संप्रवक्ष्यामि समासेन परंतप।।१।।\nपुरा कृतयुगे व्यास दमनोनाम वै नृपः ।।\nकीकटेषु समाख्यातो राजा परमकोपनः ।।२।।\nउत्पथी सर्वधर्माणां गोब्राह्मणविनिंदकः ।।\nसुरापी हेमहारी मत्सरी गुरुतल्पगः ।। ३ ।।\nप्रजासर्वस्वहर्ता च परदाराभिमर्शकः ।।\nधूर्तको धूर्तंसंगी च पिशुनस्तस्कराकृतिः ।।४।।\nगोग्रहः पुरभेदी च बंदी बंदिजनप्रियः ।।\nकुत्सितः कोपपूर्णश्च वेदशास्त्रविवर्जितः ।।५ ।।\nसाधुसंगपरित्यागी दुष्टो दुष्टजनप्रियः ।।\nकुलांगनापरित्यागी पण्यस्त्रीवृषलीपतिः ।। ६ ।।\nधर्मनिंदाकरो नित्यमधर्मे रमते मतिः ।।\nन हूयंते न पूज्यंते न श्रूयंते कथा बुधैः ।। ७ ।।\nवेदा यज्ञाश्च देवानां मूर्तिः पद्भ्यां च ताड्यते ।।\nएवं दुष्टतरो राजा न भूतो न भविष्यति ।। ८ ।।\nस एकदा वने घोरे मृगयावनगोचरः ।।\nइतस्ततो भ्रममाणो व्याधैः परिवृतः खलः ।। ।। ९ ।।\nन लब्ध्वा खेटकं किंचित्क्षुधार्तस्तृषितः खलः ।।\nएकाकी विगतोऽसंगो महाकालवनांतिके ।। 5.1.50.१० ।।\nरात्रिः समागता तत्र घोरा घोरनि षेविता ।।\nवृक्षमूलमुपावृत्य शयनार्थी क्षुधार्दितः ।। ११ ।।\nतत्राश्वं विटपे बद्ध्वा स्वयमेव न्यषीदत ।।\nतदैव काले वृक्षाद्वै सर्पः पपात मस्तके ।।१२।।\nकिमिदं कुत आश्चर्यं कृत्वा हस्तेन वारितः ।।\nतेन वारयिता राजा दष्टोंऽगुष्ठे तदाऽहिना ।। १३ ।।\nदष्टमात्रे च नृपतिर्व्यथितः क्षितिमागतः ।।\nकियत्काले व्यथाविष्टो मुमोह क्षीणमंगलः ।। १४।।\nएतत्क्षणात्प्रेतभूतो घोरे नरकसंचये ।।\nयमदूतैस्ताड्यमानो विविधास्त्रैः स्वकर्मजैः ।। १५ ।।\nहर्षिताश्च गणाः सर्वे यमराजस्य किंकराः ।।\nबद्ध्वा पाशैश्च तं निन्युः पापिष्ठं यममंदिरे ।। १६ ।।\nएतस्मिन्नंतरे व्यास क्रव्यादैः खादितं शवम् ।।\nकिंचिच्छेषतरं प्रातर्वायसेनाभिलक्षितम् ।। १७ ।।\nतत्र गत्वानयन्मांसं तुंडेन वियदुद्गतः ।।\nततोऽन्यैर्वायसैर्भग्नो भ्राम्यमाण इतस्ततः ।। १८ ।।\nतत्राटतो हि यत्रास्ते दिव्या शिप्रा पयस्विनी ।।\nकिंचित्कर्मविपाकेन वायसास्यगतं पलम् ।। १९।।\nपतितं वै जले तस्याः शिप्रायास्तस्य काय जम्।।\nतेन पुण्यप्रभावेन शिवोऽजायत तत्क्षणात् ।। 5.1.50.२० ।।\nत्रिनेत्रोथ जटाजृटी व्याघ्रांबरपरीवृतः ।।\nशूलहस्तो वृषारूढो भालचंद्रो ह्युमापतिः ।। २१ ।।\nइत्याश्चर्यमयं रूपं दृष्ट्वा दूताश्च धर्षिताः ।।\nतद्गणैस्ताडिता भग्ना धर्मराज्ञे शशंसिरे ।। २२ ।।\nश्रूयतां भो महाराज धर्मराज नमोस्तु ते ।।\nदूतानां यद्वचो रम्यं बह्वाश्चर्यमयं परम् ।।२३।।\nकीकटाधिमतिर्मंदः पापिष्ठो वृषलीपतिः ।।\nदमनो नाम राजाभूत्समस्ते क्षितिमंडले ।।२४।।\nयानि कानि च पापानि ब्रह्महत्यासमानि च ।।\nतानि सर्वाणि तेनापि कृतानि भुवि सत्तम ।। २५ ।।\nमर्यादाभेदको मूढो वर्णाश्रमसुधर्मिणाम् ।।\nकुसंगी द्यूतकोन्मादी बहुव्यंगभरः खलः ।। २६ ।।\nयमदंडपरः पापी अस्माकं हर्षवर्धनः ।।\nस कथं शिवरूपी स्यात्किमाश्चर्यमतः परम् ।। २७ ।।\nयावंतः पतिताः पूर्वे पापिनः सर्व एव हि ।।\nकृष्णेन तारिताः सर्वे ब्रह्मपुत्रार्थिना तदा ।। २८ ।।\nतदाप्रभृति सर्वाणि कुंडानि नरकस्य वै ।।\nशुष्काणि चैव दृश्यंते ग्रीष्मांते वै ह्रदा यथा।।२९।।\nन चैवार्तरवं किंचिच्छ्रूयते तव मंदिरे ।।\nअस्माकं जीवनं नास्ति किमुपायं वदस्व नः ।।5.1.50.३०।।\nएक एवागतो लोके वृत्तिदो नो यमाधिप ।।\nसोऽपि शिवत्वमापन्नः कस्मान्नो जीव्यते कथम् ।। ३१ ।।\nधर्मराजस्तदाश्रुत्य किंकराणां परं वचः ।।\nचिरं ध्यात्वा स्वकानूचे देशकालोचितं वचः ।। ३२ ।।\n।। धर्मराज उवाच ।। ।।\nश्रूयतां भो गणाः सर्वैः श्रुतिरेकाग्रमानसैः ।।\nयेन पुण्यप्रभावेन पापिष्ठः शिवतां गतः ।। ३३ ।।\nभुवि पुण्यतमे देशे महाकालवने शुभे ।।\nशिप्रानाम सरिच्छ्रेष्ठा सर्वपापहरा परा ।।३४ ।।\nयेषां शिप्रोदक स्पर्शो जायते भुवि किंकराः ।।\nन तेषां पातकं किंचिन्मृतः शिवपुरं व्रजेत् ।। ३५ ।।\nमनसा वपुषा वाचा पापानि विविधानि च ।।\nतत्क्षणात्प्रलयं यांति शिप्रासरिन्निषेवणात् ।। ३६ ।।\nशिप्राशिप्रेति यो ब्रूते यत्र कुत्रापि मानवः ।।\nस एव शिवतां याति न जाने स्नानजं फलम् ।।३७।।\nयत्र कीटपतंगाश्च शिप्रावारिचराश्च ये ।।\nमृताः शिवपुरं यान्ति शिप्रानीरनिषेवणात् ।। ३८ ।।\nकृत्वान्यत्र महापापं येऽन्ते शिप्रातटं श्रिताः ।।\nमहापातकिनोऽप्येते मृता यांति शिवालयम् ।। ३९ ।।\nमाधवे मासि संप्राप्ते निमज्जंति नरोत्तमाः ।।\nन तेषां निरयं किंचिच्छिवरूपाश्चरंति ते ।। 5.1.50.४० ।।\nवायसेनाहृतं मांसं तस्य राज्ञः कृतागसः ।।\nशिप्रागाधजले क्षिप्तं का तत्र परिदेवना ।। ४१ ।।\nवापीकूपतडागादि अधिकाधिकसत्फलम् ।।\nतस्माद्दशगुणं पुण्यं नदीषु उपजायते ।। ४२ ।।\nतस्माद्दशगुणा तापी गोदा पुण्या ततोधिका ।।\nतस्माद्दशगुणा रेवा गंगा पुण्या ततोऽधिका ।।\nतस्माद्दशगुणा शिप्रा पवित्रा पापनाशिनी ।। ४३ ।।\nदमनस्य शरीरस्य मांसं शिप्रासमागतम् ।।\nतेन पुण्यप्रभावेन शिवरूपधरोऽभ वत् ।। ४४ ।।\nईदृशा च नदी रम्या अवन्त्यां भुवि वर्तते ।।\nवांछंति देवताः सर्वास्तस्या दुर्लभदर्शनम् ।। ४५।।\nधर्मराजवचः श्रुत्वा गणा विस्मय मागताः ।।\nमनसा च निरातंकाः शिप्रां शरणमागताः ।। ४६ ।।\n।। सनत्कुमार उवाच ।। ।।\nतदाप्रभृति विख्याता शिप्रेयं पापनाशिनी ।।\nगीयते च पुराणेषु यस्या माहात्म्यमुत्तमम् ।। ४७ ।।\nदमनस्य च निर्मुक्तिः शिप्रामाहात्म्यमुत्तमम् ।।\nयमदूतानां संवादं श्रुत्वा मुक्तिर्न संशयः ।। ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये शिप्रामाहात्म्ये पञ्चाशत्तमो ऽध्यायः ।। ५० ।।"
  }
]
[
  {
    "text": "।। व्यास उवाच ।। ।।\nगुह्यस्थाने पवित्राणि कीर्तितानि त्वया मुने ।।\nप्रमाणं कथयस्वाद्य महाकालवनस्य मे ।। १ ।।\n।। सनत्कुमार उवाच ।। ।।\nयथाश्रुतं मया पूर्वं गदतो ब्रह्मणः स्वयम् ।।\nतत्तेऽहं संप्रवक्ष्यामि शृणु त्वं गदतो मम ।। २ ।।\nयोजनस्यैव पर्यंतं चतुर्दिक्षूपशोभितम् ।।\nसौवर्णैस्तोरणैश्चैव मुक्तादामविलंबिभिः ।। ३ ।।\nद्वाराणि तत्र शोभंते कांचनैः कलशैः स्थितैः ।।\nसितपद्ममुखैर्द्वारैरनेकमणिमंडितैः ।। ४ ।।\nमहेश्वरप्रयुक्ताश्च द्वाराध्यक्षा महाबलाः ।।\nद्वारेषु तेषु शोभंते लोकानुग्रहकारकाः ।। ५ ।।\nपिंगलेशः स्थितः पूर्वे बालरूपो विभावसुः ।।\nतीर्थस्याभिमुखो गौरो गुरुर्गणैरथानुगः ।। ।। ६ ।।\nदक्षिणेऽपि महायोगी कायावरोहणेश्वरः ।।\nवित्तेशः पश्चिमे द्वारे क्षेत्रस्याभिमुखः स्थितः ।। ७ ।।\nनियुक्तो वै महेशेन वारुणीं दिशमास्थितः ।।\nउत्तरां दिशमाश्रित्य स्थितश्चैवोत्तरेश्वरः ।। ८ ।।\nसाधकः सर्वकार्याणामादिष्टः शंकरेण सः ।।\nमानवा ये वसंत्यत्र क्षेत्रमध्ये सुधार्मिकाः ।। ९ ।।\nमृता रुद्रपुरं यांति विमानैः सार्वकामिकैः ।।\nकृष्णपक्षे चतुर्दश्यामथ वार्केन्दुसंगमे ।। 5.1.26.१० ।।\nपंचेशानीं नमस्कृत्य प्रतिलोमानु लोमतः ।।\nउपोषितो दिनैकेन ध्यायमानो महेश्वरम् ।। ११ ।।\nमुच्यते सर्वपापैस्तु बहुजन्मकृतैरपि ।।\nएवं च विप्र यो यात्रां पंचेशानीं समारभेत् ।। १२ ।।\nअनेनैव स्वदेहेन रुद्रलोकं स गच्छति ।।\nपंचेशानीमथान्यां ते सुखेन क्रियते यथा ।। १३ ।।\nतथा शृणु प्रवक्ष्यामि सर्वपापप्रणाशिनीम् ।।\nप्रातः स्नात्वा रुद्रसरस्येकादश्यां समाहितः ।। १४ ।।\nश्राद्धं कृत्वा महाकालं नत्वा चेशानमीश्वरम् ।।\nपिंगलेशं ततः प्राप्य स्नात्वा श्राद्धं समाचरेत् ।। १५ ।।\nउपगम्य ततो देवं गणेशं पिंगलेश्वरम् ।।\nगन्धैः पुष्पैश्च धूपैश्च तमभ्यर्च्य निवर्तयेत् ।। १६ ।।\nमहाकालेश्वरं प्राप्य भूयः स्नातो जितेंद्रियः ।।\nअर्चयेद्देवदेवेशं स्वयंभुवं सनातनम् ।। १७ ।।\nईशाने गमयेद्रात्रिं कृत्वा वै नक्तभोजनम् ।।\nध्यायमानो महेशानं भूमौ विन्यस्य विग्रहम् ।। १८ ।।\nद्वादश्यां पूर्ववत्सर्वं प्रातः स्नात्वा व्रजेन्नरः ।।\nकायावरोहणं गत्वा पिंगलेश्वरवद्यजेत् ।। १९ ।।\nत्रयोदश्यामथाप्येवं बिल्वेशं पश्चिमेऽर्चयेत् ।।\nचतुर्दश्यां तथा सौम्ये पूजयेदुत्तरेश्वरम् ।। 5.1.26.२० ।।\nअमावास्यां शुचिः स्नातो महाकालेश्वरं यजेत् ।।\nगन्धैः पुष्पैश्च धूपैश्च नैवेद्यैर्विविधैस्तथा ।। २१ ।।\nगीतनृत्यादिकं कृत्वा प्रणिपत्य क्षमापयेत् ।।\nयात्रां कृत्वा तु पूर्वोक्तां ततो निजगृहं व्रजेत् ।। २२ ।।\nब्राह्मणान्भोजयेत्पञ्च शिवभक्तिपरायणान् ।।\nप्रणम्य देवतारूपान्महाकालोषितान्द्विजान् ।। २३ ।।\nपूजयित्वा हिरण्येन सूक्ष्मवस्त्रगुणैर्नवैः ।।\nरथं पिंगलके दद्याद्गजं कायावरोहणे ।। २४ ।।\nदत्त्वा बिल्वेश्वरे चाश्वं वृषं दत्त्वा तु चोत्तरे ।।\nधेनुं दत्त्वा महाकाले सर्वोपस्करसंयुतम् ।। २५ ।।\nय एवं कुरुते व्यास तस्य पुण्यफलं शृणु ।। २६ ।।\nपितृकैर्मातृकैः सार्धं कुलैः स दिवि मोदते ।।\nअप्सरोगीतनृत्याद्यैर्विमानैः सार्वकामिकैः ।। २७ ।। ।।\nइति पंचेशानीयात्रामाहात्म्यम् ।। ।।\nयस्तु प्रदक्षिणां कुर्यान्नियमेन कुशस्थलीम् ।।\nप्रदक्षिणीकृता तेन सप्तद्वीपा वसुन्धरा ।। २८ ।।\nयस्तु पद्मावतीं पश्येद्दर्चयेत्पंकजैर्नरः ।।\nदत्त्वा धूपं सनैवेद्यं मृतो ब्रह्मपुरं व्रजेत् ।। २९ ।।\nस्वर्णशृंगाटिकां व्यास कुसुमैः स्वर्णसंनिभैः ।।\nसमभ्यर्च्य महाभक्त्या स याति शिवमन्दिरम् ।। 5.1.26.३० ।।\nअवन्तिनीं तु यः पश्येद्देवीं त्रैलोक्यविश्रुताम् ।।\nकामिकेन विमानेन याति पौरंदरं पुरम् ।। ३१ ।।\nअर्चयेत्पंकजैर्भक्त्या यो देवीममरावतीम् ।।\nअमरैः सह संहृष्टो मोदते दिवि सर्वदा ।। ३२ ।।\nदेवीमुज्जयनीं भक्त्या यः पश्यति समाहितः ।।\nसर्वैश्वर्यसमायुक्तो रुद्रलोके महीयते ।। ३३ ।।\nविशालां चैव यः पश्येद्रुद्रभक्त्या समाहितः ।।\nमुच्यते त्रिविधैः पापैर्नात्र कार्या विचारणा ।। ३४ ।। ।।\nइति श्रीकल्पसप्तकमहिमा ।। ।।\nशृणु व्यास महातीर्थं पुरा यद्ब्रह्मणार्चितम् ।।\nअकूरेश्वरमित्याख्यं यत्र सिद्धः पितामहः ।। ३५ ।।\nतत्र देवार्चनं कृत्वा कृष्णाष्टम्यामुपोषितः ।।\nजितेंद्रियः शुचिर्दांतो रुद्रलोकमवाप्नुयात् ।। ३६ ।।\nन वदेत्केनचित्सार्धं नरः प्रातर्गृहे स्थितः ।।\nदृष्ट्वाऽक्रूरेश्वरं देवं हेमदानफलं लभेत् ।।३७।। ।।\nइत्यक्रूरेश्वरमाहात्म्यम् ।। ।।\nयस्तु पश्यति ब्रह्माणं शुचिः स्नातो जितेंद्रियः ।।\nमुच्यते पातकाद्धोराद्ब्रह्मलोकं मृतो व्रजेत् ।। ३८ ।।\nपद्मासनस्थितो ब्रह्मा ध्यायमानः परं पदम् ।।\nवसिष्ठाद्यैर्मुनिवरैर्विज्ञप्तः कर्मसंभवान् ।। ३९ ।।\n।। ऋषय ऊचुः ।। ।।\nआदित्या मरुतः साध्यास्तथा चैवाश्विनावुभौ ।।\nपितरो ये च लोकानां पूज्यंते भुवि मानवैः ।। 5.1.26.४० ।।\nग्रहार्कतारका यक्षा दिग्गजाश्च्यानलानिलाः ।।\nअमी देवा वयं सर्वे त्वदंशाः परिपठ्यते ।। ४१ ।।\nकथं ध्यायसि देवेश एतत्सर्वं ब्रवीहि नः ।। ४२ ।।\n।। ब्रह्मोवाच ।। ।।\nद्वे विद्ये तत्त्वरूपे ये परा चैवापरा तथा ।।\nते द्वे च मम रूपे द्वे नित्ये मूर्तात्मिके मम ।। ४३ ।।\n।। ऋषय ऊचुः ।। ।।\nपितामह कथं विद्मो भवंतं परमं विभुम् ।।\nयेनास्माकं परा सिद्धिर्जायते तव दर्शनात् ।। ४४ ।।\n।। ब्रह्मोवाच ।। ।।\nमाहेश्वरं परं क्षेत्रं कुशस्थलीति शब्दितम् ।।\nयज्ञार्थिना मया देवः श्रीकंठः पार्वती पतिः ।। ४५ ।।\nयाचितस्तेन देवेन उक्तोऽहं परमेष्ठिना ।।\nसमंताद्योजनं साग्रं क्षेत्रमेतत्पितामहः ।। ४६ ।।\nमया दत्तं तव विभो महाकालवनादृते ।।\nवारितः स मया तत्र वने गुप्तो हि रोषतः ।।\nकपर्दिना च तत्रोक्तो यास्यामो न तवांतिकम् ।। ४७ ।।\nआरब्धो वै ततो यज्ञो नारायणपरिग्रहात् ।।\nज्ञातस्तथापि मे यज्ञो देवदेवेन शंभुना ।। ४८ ।।\nयज्ञवाटं कपर्दीशस्ततो भिक्षार्थमागतः ।।\nयाज्ञिकैः सोऽथ तत्रोक्तो मात्र तिष्ठ जुगुप्सितः ।। ४९ ।।\nकपर्दिना च  ते तत्र उक्ता यास्याम्यहं पुनः ।।\nएवमुक्त्वा कपालं स भूमौ संस्थाप्य तत्र हि ।।5.1.26.५०।।\nस्नातुं नदीं ययौ शिप्रां कपर्दी परमेश्वरः।।\nउक्तं तस्मिन्गते शिप्रां कपर्दिनि द्विजातिभिः।।५१।।\nकथं हि क्रियते होमः कपाले सदसि स्थिते।।\nअकपालानि शौचानि पुरा प्रोक्तं मनीषिभिः ।। ५२ ।।\nतत्कपालं सदस्येन उक्षिप्तं पाणिना स्वयम् ।।\nतस्मिन्क्षिप्तेऽभवच्चान्यत्पुनः क्षिप्तेऽभवत्पुनः ।। ५३ ।\nएवं नांतं कपालानां प्राप्यते मुनिसत्तमाः ।।\nरुद्रं कपर्दिनं मत्वा शरणं तं समागताः ।। ५४ ।।\nततः स दर्शनं प्रादाद्भक्त्या तुष्टो महेश्वरः ।।\nकपालपाणिर्भगवान्मामुवा च ततः प्रभुः ।। ५५ ।।\nवरं वरय भो ब्रह्मन्यत्ते मनसि वर्तते ।।\nनास्त्यदेयं मया तुभ्यं सर्वं दास्यामि तत्त्वतः ।।५६।।\nब्रह्मोत्तरमिदं स्थानं मया दत्तं चतुर्मुख ।।\nकारयस्व यथाकामं यथावर्णचतुष्टयम् ।। ५७ ।।\nएवं वदंतं वरदमीशानं परमेश्वरम् ।।\nतथेति चोक्त्वा सदसि न मयाऽन्यो वरो वृतः । ।। ५८ ।।\nउज्जयिनीति वै नाम कुशस्थल्या निवेशितम् ।।\nकुंडं मंदाकिनी तत्र मया कृतमनंतरम् ।। ५९ ।।\nतत्र विप्राः कृते स्नाने सर्वपापैः प्रमुच्यते ।।\nतस्यां संस्थापयेद्दिक्षु चतुरोऽर्थघटाञ्छुभान् ।। 5.1.26.६० ।।\nसतिलास्तान्सवस्त्रांश्च सफलान्मंडकैः सह ।।\nकार्तिक्यामथ माघ्यां च चातु र्विद्ये प्रदापयेत् ।। ६१ ।।\nप्रथमं च ऋग्वेदाय यजुर्वेदाय दक्षिणम् ।।\nपश्चिमं सामवेदाय अथर्वणे तथोत्तरम् ।। ६२ ।।\nवेदानुद्दिश्य चाप्येवं प्रीयतां मे पितामहः ।।\nकृते चैवं हि यत्पुण्यं तच्छृणुध्वं समाहिताः ।। ६३ ।।\nसर्वतीर्थेषु यत्पुण्यं मंदाकिन्यां तथा भवेत् ।।\nसहस्रगुणितं स्नानं जाप्यं लक्षगुणं भवेत् ।। ६४ ।।\nदानं कोटिगुणं ज्ञेयं मंदाकिन्यां न संशयः ।।\nकौमुदे मासि संप्राप्ते गोदानं तत्र कारयेत् ।। ६५ ।।\nघृतधेनुं च कार्तिक्यां माघ्यां तिलमयीं तथा ।।\nजलधेनुं तु वैशाख्यां दत्त्वा मुच्येत पातकैः ।। ६६ ।।\nवाचिकं मानसं पापं कर्मजं यच्च दुष्कृ तम् ।।\nविनश्येत्किल्बिषं सर्वं मंदाकिन्यास्तु दर्शनात् । ६७ ।।\nमंदाकिनीसमं तीर्थं पृथिव्यां नैव दृश्यते ।।\nयस्य दर्शनमात्रेण ब्रह्मलोके स मोदते ।। ६८ ।।\nमंदाकिन्यां तु यः स्नानं कृत्वा श्राद्धं प्रदास्यति ।।\nदर्शे च पूर्णिमायां वा पितृलोके स मोदते ।। ।। ६९ ।।\nपितामहं तु यो भक्त्या नित्यं पश्यति मानवः ।।\nअश्वमेधसहस्रेण राजसूयशतेन च ।। 5.1.26.७० ।।\nयुज्यते नात्र संदेहः सत्यमेतत्तपोधनाः ।।\nततो मन्वंतरेऽतीते प्राप्ते वैवस्वते पुनः ।। ७१ ।।\nतेनैवोन्मत्तवेषेण ऊर्ध्वशेषो महेश्वरः ।।\nप्रविष्टो ब्रह्मणः सत्रे दृष्टस्तैर्द्विज सत्तमैः ।। ७२ ।।\nते ब्राह्मणाः शपंति स्म निन्दां कुर्वंति चापरे ।।\nअपरे पांशुभिः शिश्नं घ्नंति तस्याशपन्द्विजाः ।। ७३ ।।\nलोष्ठैर्लगुडकैश्चा न्ये घ्नंति तं बलगर्विताः ।।\nजटामुकुटकं केचिद्धृत्वा कर्षंति चापरे ।। ७४ ।।\nपृच्छंति व्रतचर्यां वै केन व्रतं च दर्शितम् ।।\nअत्र चैव स्त्रियः संति कथमेतत्त्वया कृतम् ।। ७५ ।।\nब्रह्मणा चेदृशी चर्या विष्णुना वा कृता स्वयम् ।।\nगिरिशेनापि देवेन केनेदं दुष्कृतं कृतम् ।। ७६ ।।\nमा विडम्बय देवेशं वध्यो हि नस्त्वमद्य वै ।।\nएवं तैर्हन्यमानस्तु ब्राह्मणैस्तत्र शंकरः ।। ७७ ।।\nस्मितं कृत्वाऽब्रवीत्सर्वान्ब्राह्मणान्परमेश्वरः ।।\nकिं यूयं मामभि हथ ह्युन्मत्तं नष्टचेतसम् ।। ७८ ।।\nयूयं कारुणिकाः सर्वे मैत्रभावे व्यवस्थिताः ।।\nतमेवं वादिनं देवं जाल्मरूपधरं हरम् ।। ७९ ।।\nमायया तस्य देवस्य मोहितास्ते द्विजातयः ।।\nपुनः कपर्दिनं जघ्नुः पाणिपादेन वै द्विजाः ।। 5.1.26.८० ।।\nताड्यमानस्तु तैर्विप्रैः परं कोपमुपागमत् ।।\nततो देवेन ते शप्ता यूयं वेदविवर्जिताः ।। ८१ ।।\nऊर्ध्वजूटाः सलगुडाः परदारोपजीविनः ।।\nरता द्यूते च वेश्यायां पितृमातृविवर्जिताः ।। ८२ ।।\nन पुत्रे पितृ वित्तं च विद्या वापि भविष्यति ।।\nशेषो मम हतो यैश्च ते सर्वेंद्रियवर्जिताः ।। ८३ ।।\nरौद्रां भिक्षां तु भिक्षंतः परपिंडोपजीविनः ।।\nआत्मानं वर्णयिष्यंति धनधान्यविवर्जिताः ।। ८४ ।।\nयैश्च तत्र कृता विप्रैर्हन्यमाने कृपा मयि ।।\nतेषां धनं च पुत्राश्च दासीदासादयश्च वै ।।८५।।\nकुलोत्पन्नाश्च वै नार्यो भविष्यंति वरान्मम ।।\nएवं शापं वरं दत्त्वा गतोंऽतर्धानमीश्वरः ।। ८६ ।।\nततो द्विजा गते देवे मत्वा तं शंकरं विभुम् ।।\nअन्वेषयंतो यत्नेन महाकालवनं गताः ।। ८७ ।।\nस्नात्वा सरसि रुद्रस्य जपतः शतरुद्रियम् ।।\nजाप्यावसाने तान्देवोऽशरीरिण्या गिराऽब्रवीत् ।। ८८ ।।\nअनृतं न मया प्रोक्तं स्वैरेष्वेपि कुतः सुखम् ।।\nभूयोऽप्यनुग्रहं विप्रा युष्माकं करवाण्यहम् ।। ८९ ।।\nशांता दांताश्च ये विप्रा भक्तिमंतो मयि स्थिताः ।।\nन तेषां छिद्यते वंशो न धनं न च संततिः ।। 5.1.26.९० ।।\nअग्निहोत्ररता ये च भक्तिमंतो जनार्दने ।।\nपूजयंति च ब्रह्माणं तेजोराशिं दिवाकरम् ।।९१।।\nनाशुभं विद्यते तेषां येषां सख्ये स्थिता मतिः ।।\nएतावदुक्त्वा देवेशस्तूष्णीमासीज्जगत्प्रभुः ।। ९२ ।।\nएवं शापं वरं लब्ध्वा देवदेवान्महेश्वरात् ।।\nआजग्मुः सहिताः सर्वे यत्र देवः पितामहः ।। ९३ ।।\nविरंचिमथ ते जाप्यैस्तोषयन्तोऽग्रतः स्थिताः ।।\nतुष्टस्तानब्रवीद्ब्रह्मा मत्तोऽपि व्रियतां वरः ।। ९४ ।।\nब्रह्मणस्तेन वाक्येन तुष्टाः सर्वे द्विजोत्तमाः ।।\nको वरो याच्यतां विप्राः परितुष्टे पितामहे ।। ९५ ।।\nएके तत्राब्रुवन्विप्रा वेदान्वै वृणवामहै ।।\nततोऽन्ये च धनं धान्यं व्रियतामविशंकितैः ।। ९६ ।।\nअन्ये प्राहुः किमस्माकं धनैस्तुष्टे पितामहे ।।\nअग्निहोत्राणि वेदाश्च शास्त्राणि विविधानि च ।। ९७ ।।\nशांता आढ्याश्च लोकाश्च वरदानाद्भवंतु नः ।।\nएवं प्रजल्पतां तत्र विप्राणां कोप आविशत् ।। ९८ ।।\nपरस्परं वरार्थेऽथ युद्धं कर्तुं समुद्यताः ।।\nयुध्यंते सायुधाः केचित्केचित्तत्रोपसर्पकाः ।। ९९ ।।\nकेचिद्विप्रा उदासीनाः केचिद्वै मौनमास्थिताः ।।\nदृष्ट्वैवं भगवान्प्राह विप्रान्युद्धं प्रकुर्वतः ।। 5.1.26.१०० ।।\nयस्मात्कुमंत्रिता विप्राः शालाया बाह्यसंस्थिते ।।\nतस्मादामूलतो विप्रा गुल्मे युद्धोपसर्पकाः ।। १ ।।\nउदासीनस्तु यो गुल्मो वृत्तिहीनो भविष्यति ।।\nवेदास्तस्य भवेयुर्वै यस्त्वस्ति मौनसंस्थितः ।। २ ।।\nतृतीयः सायुधो गुल्मो योद्धुकामस्तु यः स्थितः ।।\nपरदारेषु वेश्यायां द्यूते चौर्ये सदा रतः ।।३।।\nचतुर्विधः स वै विप्रो वृत्तिहीनो भविष्यति ।।\nएवमुक्त्वा ययौ ब्रह्मा वैराजं भवनोत्तमम् ।। ४ ।।\nएवं मे परमं क्षेत्रं मुनयोऽवंतिमंडले ।।\nयां देवनगरीं लोके प्रवदन्तीह मानवाः ।। ५ ।।\nतस्यां तु ये द्विजाः शांता वसंति क्षेत्रवासिन ।।\nन तेषां दुर्लभं किंचिन्म म लोके भविष्यति ।। ६ ।।\nकोलामुखे कुरुक्षेत्रे नैमिषे पुष्करेषु च ।।\nवाराणस्यां प्रभासे च तथा बदरिकाश्रमे ।। ७ ।।\nगंगाद्वारे प्रयागे च गंगासा गरसंगमे ।।\nरुद्रकोट्यां विरूपाक्षे मित्रस्यापि तथा वने ।। ८ ।।\nतीर्थेष्वेतेषु क्षेत्रेषु या सिद्धिर्द्वादशाब्दिका ।।\nप्राप्यते मानवैर्लोके सा मासेनेह लभ्यते ।।\nउज्जयिन्यां न संदेहो ब्रह्मचर्ये मनो यदि ।। ९ ।।\nतीर्थानां प्रवरं तीर्थं क्षेत्राणामपि चोत्तमम् ।।\nसदाभिरुचितं मह्यमेतद्वै मुनिसत्तमाः ।। 5.1.26.११०।।\nमंदाकिन्यास्तु माहात्म्यं क्षेत्रस्योत्पत्तिरुत्तमा ।।\nभूयः किमन्यदिच्छास्ति श्रोतुं वै द्विजसत्तमाः ।। ११ ।।\n।। सनत्कुमार उवाच ।। ।।\nएतत्ते ब्रह्मणो वाक्यं श्रुत्वा व्यास तथाविधम् ।।\nवसिष्ठाद्याश्च मुनयः परं ध्यानमथो गताः ।। १२ ।।\nध्यात्वा तु सुचिरं कालं तत्र वासे मनो दधुः ।।\nसाग्निहोत्राः सपत्नीका गताश्चावंतिमंडले ।। १३ ।।\nमहाकालवनं दृष्ट्वा शिप्रां चैव महानदीम् ।।\nश्मशानमूषरं चैव नदीं गन्धवतीं तथा ।। १४ ।।\nकोटितीर्थमुपस्पृश्य चकुर्वासं च तत्र वै ।।\nस्मृत्वा तद्ब्रह्मणो वाक्यं रुचिस्तेषां तदाऽभवत् ।। १५ ।।\nअरुन्धत्या वसिष्ठश्च गमनं प्रति नोदितः ।।\nउवाच तां महात्मासौ स्वां भार्यां मुनिसत्तमाः ।। १६ ।।\nमहाकालः सरिच्छिप्रा गतिश्चैव सुनिर्मला ।।\nउज्जयिन्यां विशालाक्षि वासः कस्य न रोचते ।। १७ ।।\nस्नानं कृत्वा नरो यस्तु महानद्यां हि दुर्लभम् ।।\nमहाकालं नमस्कृत्य नरो मृत्युं न शोचयेत् ।। १८ ।।\nमृतः कीटः पतंगो वा रुद्र स्यानुचरो भवेत् ।।\nयत्रैषा श्रूयते मुक्तिः कथं सा त्यजते मया ।। १९ ।।\nएवं प्रजल्प्याथ मुनिप्रधानस्तत्रैव वासं सहसा चकार ।।\nवनस्य व्युष्टिं परिकीर्तयंस्तु स्थितः सहैवात्र मुनिप्रधानैः ।। 5.1.26.१२० ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षे त्रमाहात्म्ये मंदाकिनीक्षेत्रमाहात्म्यवर्णनंनाम षड्विंशोऽध्यायः ।। २६ ।। ।।छ।।"
  }
]
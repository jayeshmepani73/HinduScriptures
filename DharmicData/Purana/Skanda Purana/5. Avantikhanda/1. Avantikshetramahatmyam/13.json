[
  {
    "text": "।। सनत्कुमार उवाच ।। ।।\nस्वर्गद्वारे नरः स्नात्वा दृष्ट्वा देवं च भैरवम् ।।\nश्राद्धं तत्रैव कुर्वीत पितॄनुद्दिश्य भक्तितः ।। १ ।।\nपितॄंश्च स नरो व्यास तारयेदात्मना सह ।।\nस्वर्गद्वारेण योऽभ्येति रुद्रस्य परमं पदम् ।। २ ।।\nभैरवस्याग्रतो देवी पूर्वे तिष्ठति चांबिका ।।\nतां तु दृष्ट्वा नरः स्त्री वा मुच्यते सर्वपातकैः ।। ३ ।।\nमहानवम्यां पुरुषः कृत्वा बस्तमयं बलिम् ।।\nमहिषं वा सुरां मांसं मालां बिल्वमयीं शुभाम् ।।\nभक्त्या निवेद्य देव्यै तु सर्वासिद्धिमवाप्नुयात् ।। ४ ।।\nतत्र स्नात्वा नरो भक्त्या पूजां कृत्वा महेश्वरे ।।\nस्वर्गद्वारेण सोऽभ्येति रुद्रस्य भवनं द्विज ।। ५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डेऽवन्तीक्षेत्रमाहात्म्ये स्वर्गद्वारमाहात्म्य वर्णनंनाम त्रयोदशोध्यायः ।। १३ ।। ।।छ।।"
  }
]
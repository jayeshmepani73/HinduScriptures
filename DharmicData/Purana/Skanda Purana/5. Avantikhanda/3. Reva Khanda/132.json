[
  {
    "text": "अध्याय १३२\nश्रीमार्कण्डेय उवाच -\nततो गच्छेत्तु राजेन्द्र उत्तरे नर्मदातटे  ।\nसर्वपापहरं तीर्थं वाराहं नाम नामतः  ॥ १३२.१ ॥\nतत्र देवो जगद्धाता वाराहं रूपमास्थितः  ।\nस्थितो लोकहितार्थाय संसारार्णवतारकः  ॥ १३२.२ ॥\nतत्र तीर्थे तु यः स्नात्वा पूजयेद्धरणीधरम्  ।\nगन्धमाल्यविशेषैश्च जयशब्दादिमङ्गलैः  ॥ १३२.३ ॥\nउपवासपरो भूत्वा द्वादश्यां नृपसत्तम  ।\nवृषलाः पापकर्माणस्तथैवान्धपिशाचिनः  ॥ १३२.४ ॥\nआलापाद्गात्रसंपर्कान्निःश्वासात्सहभोजनात् ।\nपापं संक्रमते यस्मात्तस्मात्तान् परिवर्जयेत् ॥ १३२.५ ॥\nब्राह्मणान् पूजयेद्भक्त्या यथाशक्त्या यथाविधि  ।\nरात्रौ जागरणं कार्यं कथायां तत्र भारत  ॥ १३२.६ ॥\nप्रभाते विमले स्नात्वा तत्र तीर्थे जगद्गुरुम्  ।\nये पश्यन्ति जितक्रोधास्ते मुक्ताः सर्वपातकैः  ॥ १३२.७ ॥\nयथा तु दृष्ट्वा भुजगाः सुपर्णं नश्यन्ति मुक्त्वा विषमुग्रतेजः  ।\nनश्यन्ति पापानि तथैव शीघ्रं दृष्ट्वा मुखं शूकररूपिणस्तु  ॥ १३२.८ ॥\nनभोगतं नश्यति चान्धकारं दृष्ट्वा रविं देववरं तथैव  ।\nनश्यन्ति पापानि सुदुस्तराणि दृष्ट्वा मुखं पार्थ धराधरस्य  ॥ १३२.९ ॥\nकिं तस्य बहुभिर्मन्त्रैर्भक्तिर्यस्य जनार्दने  ।\nनमो नारायणायेति मन्त्रः सर्वार्थसाधकः  ॥ १३२.१० ॥\nएकोऽपि कृष्णस्य कृतः प्रणामो दशाश्वमेधावभृथेन तुल्यः  ।\nदशाश्वमेधी पुनरेति जन्म कृष्णप्रणामी न पुनर्भवाय  ॥ १३२.११ ॥\nध्यायमाना महात्मानो रूपं नारायणं हरेः  ।\nये त्यजन्ति स्वकं देहं तत्र तीर्थे जितेन्द्रियाः  ॥ १३२.१२ ॥\nते गच्छन्त्यमलं स्थानं यत्सुरैरपि दुर्लभम्  ।\nक्षराक्षरविनिर्मुक्तं तद्विष्णोः परमं पदम्  ॥ १३२.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदिवाराहतीर्थमाहात्म्यवर्णनं नाम द्वात्रिंशदधिकशततमोऽध्यायः ॥"
  }
]
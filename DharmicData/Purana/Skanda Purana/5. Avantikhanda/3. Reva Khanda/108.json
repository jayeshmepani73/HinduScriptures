[
  {
    "text": "अध्याय १०८"
  },
  {
    "text": "श्रीमार्कण्डेय उवाच -\nततो गच्छेन्महीपाल रोहिणीतीर्थमुत्तमम्  ।\nविख्यातं त्रिषु लोकेषु सर्वपापहरं परम्  ॥ १०८.१ ॥"
  },
  {
    "text": "युधिष्ठिर उवाच -\nरोहिणीतीर्थमाहात्म्यं सर्वपापप्रणाशनम्  ।\nश्रोतुमिच्छामि तत्त्वेन तन्मे त्वं वक्तुमर्हसि  ॥ १०८.२ ॥"
  },
  {
    "text": "श्रीमार्कण्डेय उवाच -\nतस्मिन्नेकार्णवे घोरे नष्टे स्थावरजङ्गमे  ।\nउदधौ च शयानस्य देवदेवस्य चक्रिणः  ॥ १०८.३ ॥\nनाभौ समुत्थितं पद्मं रविमण्डलसन्निभम्  ।\nकर्णिकाकेसरोपेतं पत्रैश्च समलंकृतम्  ॥ १०८.४ ॥\nतत्र ब्रह्मा समुत्पन्नश्चतुर्वदनपङ्कजः  ।\nकिं करोमीति देवेश आज्ञा मे दीयतां प्रभो  ॥ १०८.५ ॥\nएवमुक्तस्तु देवेशः शङ्खचक्रगदाधरः  ।\nउवाच मधुरां वाणीं तदा देवं पितामहम्  ॥ १०८.६ ॥\nसरस्वत्यां महाबाहो लोकं कुरु ममाज्ञया  ।\nभूतग्राममशेषस्य उत्पादनविधिक्षयम्  ॥ १०८.७ ॥\nएतच्छ्रुतं तु वचनं पद्मनाभस्य भारत  ।\nचिन्तयामास भगवान्सप्तर्षीन्हितकाम्यया  ॥ १०८.८ ॥\nक्रमात्ते चिन्तिताः प्राज्ञाः पुलस्त्यः पुलहः क्रतुः  ।\nप्राचेतसो वसिष्ठश्च भृगुर्नारद एव च  ॥ १०८.९ ॥\nयज्ञे प्राचेतसो दक्षो महातेजाः प्रजापतिः  ।\nदक्षस्यापि तथा जाताः पञ्चाशद्दुहितरोऽनघ  ॥ १०८.१० ॥\nददौ स दश धर्माय कश्यपाय त्रयोदश  ।\nतथैव स महाभागः सप्तविंशतिमिन्दवे  ॥ १०८.११ ॥\nरोहिणीनाम या तासां मध्ये तस्य नराधिप  ।\nअनिष्टा सर्वनारीणां भर्तुश्चैव विशेषतः  ॥ १०८.१२ ॥\nततः सा परमं कृत्वा वैराग्यं नृपसत्तम  ।\nआगत्य नर्मदातीरे चचार विपुलं तपः  ॥ १०८.१३ ॥\nएकरात्रैस्त्रिरात्रैश्च षड्द्वादशभिरेव च  ।\nपक्षमासोपवासैश्च कर्शयन्ति कलेवरम्  ॥ १०८.१४ ॥\nआराधयन्ती सततं महिषासुरनाशिनीं  ।\nदेवीं भगवतीं तात सर्वार्तिविनिवारणीम्  ॥ १०८.१५ ॥\nस्नात्वा स्नात्वा जले नित्यं नर्मदायाः शुचिस्मिता  ।\nततस्तुष्टा महाभागा देवी नारायणी नृप  ॥ १०८.१६ ॥\nप्रसन्ना ते महाभागे व्रतेन नियमेन च  ।\nएतच्छ्रुत्वा तु वचनं रोहिणी शशिनः प्रिया  ॥ १०८.१७ ॥\nयथा भवामि न चिरात्तथा भवतु मानदे  ।\nएवमस्त्विति सा चोक्त्वा भवानी भक्तवत्सला  ॥ १०८.१८ ॥\nस्तूयमाना मुनिगणैस्तत्रैवान्तरधीयत  ।\nतदाप्रभृति तत्तीर्थं रोहिणी शशिनः प्रिया  ॥ १०८.१९ ॥\nसंजाता सर्वकालं तु वल्लभा नृपसत्तम  ।\nतत्र तीर्थे तु या नारी नरो वा स्नानि भक्तितः  ॥ १०८.२० ॥\nवल्लभा जायते सा तु भर्तुर्वै रोहिणी यथा  ।\nतत्र तीर्थे तु यः कश्चित्प्राणत्यागं करोति वै  ॥ १०८.२१ ॥\nसप्तजन्मानि दाम्पत्यवियोगो न भवेत्क्वचित् ॥ १०८.२२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रोहिणीसोमनाथतीर्थमाहात्म्यवर्णनं नामाष्टोत्तरशततमोऽध्यायः ॥"
  }
]
[
  {
    "text": "श्रीमार्कण्डेय उवाच -\nनर्मदादक्षिणे कूले तीर्थं कोटीश्वरं परम्  ।\nयत्र स्नानं च दानं च सर्वं कोटिगुणं भवेत् ॥ २१९.१ ॥\nतत्र देवाः सगन्धर्वा ऋषयो ये तथामलाः  ।\nकोटितीर्थे परां सिद्धिं सम्प्राप्ता भुवि दुर्लभाम्  ॥ २१९.२ ॥\nस्थापितश्च महादेवस्तत्र कोटीश्वरो नृप  ।\nतं दृष्ट्वा देवदेवेशं सिद्धिं प्राप्नोत्यनुत्तमाम्  ॥ २१९.३ ॥\nतत्र तीर्थे तु यत्किंचिच्छुभं वा यदि वाशुभम्  ।\nक्रियते तन्नृपश्रेष्ठ सर्वं कोटिगुणं भवेत् ॥ २१९.४ ॥\nतत्र दक्षिणमार्गस्था ये केचिन्मुनिसत्तमाः  ।\nसिद्धा मृताः पदं यान्ति पितृलोकं ध्रुवं हि ते  ॥ २१९.५ ॥\nउत्तरं नर्मदाकूलं ये श्रेष्ठा मुनिपुंगवाः  ।\nदेवलोकं गताः पूर्वमिति शास्त्रस्य निश्चयः  ॥ २१९.६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नामैकोनविंशदधिकद्विशततमोऽध्यायः ॥"
  }
]
[
  {
    "text": "अध्याय १५०"
  },
  {
    "text": "श्रीमार्कण्डेय उवाच -\nततो गच्छेन्महाराज कुसुमेश्वरमुत्तमम्  ।\nदक्षिणे नर्मदाकूले उपपातकनाशनम्  ॥ १५०.१ ॥\nकामेन स्थापितो देवः कुसुमेश्वरसंज्ञितः  ।\nख्यातः सर्वेषु लोकेषु देवदेवः सनातनः  ॥ १५०.२ ॥\nकामो मनोभवो विश्वः कुसुमायुधचापभृत् ।\nस कामान् ददाति सर्वान् पूजितो मीनकेतनः  ॥ १५०.३ ॥\nतेन निर्दग्धकायेन चाराध्य परमेश्वरम्  ।\nअनङ्गेन तथा प्राप्तमङ्गित्वं नर्मदातटे  ॥ १५०.४ ॥"
  },
  {
    "text": "युधिष्ठिर उवाच -\nअङ्गिभृतस्य नाशत्वमनङ्गस्य तु मे वद  ।\nन श्रुतं न च मे दृष्टं भूतपूर्वं कदाचन  ॥ १५०.५ ॥\nएतत्सर्वं यथा वृत्तमाचक्ष्व द्विजसत्तम  ।\nश्रोतुमिच्छामि विप्रेन्द्र भीमार्जुनयमैः सह  ॥ १५०.६ ॥"
  },
  {
    "text": "श्रीमार्कण्डेय उवाच -\nआदौ कृतयुगे तात देवदेवो महेश्वरः  ।\nतपश्चचार विपुलं गङ्गासागरसंस्थितः  ॥ १५०.७ ॥\nतेन सम्पादिता लोकास्तपसा ससुरासुराः  ।\nजग्मुस्ते शरणं सर्वे देवदेवं शचीपतिम्  ॥ १५०.८ ॥\nव्यापकः सर्वभूतानां देवदेवो महेश्वरः  ।\nसंतापयति लोकांस्त्रींस्तन्निवारय गोपते  ॥ १५०.९ ॥\nश्रुत्वा तद्वचनं तेषां देवानां बलवृत्रहा  ।\nचिन्तयामास मनसा तपोविघ्नायचादिशत् ॥ १५०.१० ॥\nअप्सरां मेनकां रम्भां घृताचीं च तिलोत्तमाम्  ।\nवसन्तं कोकिलं कामं दक्षिणानिलमुत्तमम्  ॥ १५०.११ ॥\nगत्वा तत्र महादेवं तपश्चरणतत्परम्  ।\nक्षोभयध्वं यथान्यायं गङ्गासागरवासिनम्  ॥ १५०.१२ ॥\nएवमुक्तास्तु ते सर्वे देवराजेन भारत  ।\nदेवाप्सरःसमोपेता जग्मुस्ते हरसन्निधौ  ॥ १५०.१३ ॥\nवसन्तमासे कुसुमाकराकुले मयूरदात्यूहसुकोकिलाकुले  ।\nप्रनृत्य देवाप्सरगीतसंकुले प्रवाति वाते यमनैरृताकुले  ॥ १५०.१४ ॥\nतेन संमूर्छिताः सर्वे संसर्गाच्च खगोत्तमाः  ।\nमधुमाधवगन्धेन सकिन्नरमहोरगाः  ॥ १५०.१५ ॥\nयावदालोकते तावत्तद्वनं व्याकुलीकृतम्  ।\nवीक्षते मदनाविष्टं दशावस्थागतं जनम्  ॥ १५०.१६ ॥\nदेवदेवोऽपि देवानामवस्थात्रितयं गतः  ।\nसात्त्विकीं राजसीं राजंस्तामसीं तां शृणुष्व मे  ॥ १५०.१७ ॥\nएकं योगसमाधिना मुकुलितं चक्षुर्द्वितीयं पुनः पार्वत्या जघनस्थलस्तनतटे शृङ्गारभारालसम्  ।\nअन्यद्दूरनिरस्तचापमदनक्रोधानलोद्दीपितं शम्भोर्भिन्नरसं समाधिसमये नेत्रत्रयं पातु वः  ॥ १५०.१८ ॥\nएवं दृष्टः स देवेन सशरः सशरासनः  ।\nभस्मीभूतो गतः कामो विनाशः सर्वदेहिनाम्  ॥ १५०.१९ ॥\nकामं दृष्ट्वा क्षयं यातं तत्र देवाप्सरोगणाः  ।\nभीता यथागतं सर्वे जग्मुश्चैव दिशो दश  ॥ १५०.२० ॥\nकामेन रहिता लोकाः ससुरासुरमानवाः  ।\nब्रह्माणं शरणं जग्मुर्देवा इन्द्रपुरोगमाः  ॥ १५०.२१ ॥\nसीदमानं जगद्दृष्ट्वा तमूचुः परमेष्ठिनम्  ।\nजानासि त्वं जगच्छेषं प्रभो मैथुनसम्भवात् ॥ १५०.२२ ॥\nप्रजाः सर्वा विशुष्यन्ति कामेन रहिता विभो  ॥ १५०.२३ ॥\nएतच्छ्रुत्वा वचस्तेषां देवानां प्रपितामहः  ।\nजगाम सहितस्तत्र यत्र देवो महेश्वरः  ॥ १५०.२४ ॥\nअतोषयज्जगन्नाथं सर्वभूतमहेश्वरम्  ।\nस्तुतिभिस्तण्डकैः स्तोत्रैर्वेदवेदाङ्गसम्भवैः  ॥ १५०.२५ ॥\nततस्तुष्टो महादेवो देवानां परमेश्वरः  ।\nउवाच मधुरां वाणीं देवान्ब्रह्मपुरोगमान्  ॥ १५०.२६ ॥\nकिं कार्यं कश्च सन्तापः किं वागमनकारणम्  ।\nदेवतानामृषीणां च कथ्यतां मम माचिरम्  ॥ १५०.२७ ॥\nदेवा ऊचुः  ।\nकामनाशाज्जगन्नाशो भवितायं चराचरे  ।\nत्रैलोक्यं त्वं पुनः शम्भो उत्पादयितुमर्हसि  ॥ १५०.२८ ॥\nएतच्छ्रुत्वा वचस्तेषां विमृश्य परमेश्वरः  ।\nचिन्तयामास कामस्य विग्रहं भुवि दुर्लभम्  ॥ १५०.२९ ॥\nआजगाम ततः शीघ्रमनङ्गो ह्यङ्गतां गतः  ।\nप्राणदः सर्वभूतानां पश्यतां नृपसत्तम  ॥ १५०.३० ॥\nततः शङ्खनिनादेन भेरीणां निःस्वनेन च  ।\nअभ्यनन्दंस्ततो देवं सुरासुरमहोरगाः  ॥ १५०.३१ ॥\nनमस्ते देवदेवेश कृतार्थाः सुरसत्तमाः  ।\nविसर्जिताः पुनर्जग्मुर्यथागतमरिन्दम  ॥ १५०.३२ ॥\nगतेषु सर्वदेवेषु कामदेवोऽपि भारत  ।\nतपश्चचार विपुलं नर्मदातटमाश्रितः  ॥ १५०.३३ ॥\nतपोजपकृशीभूतो दिव्यं वर्षशतं किल  ।\nमहाभूतैर्विघ्नकरैः पीड्यमानः समन्ततः  ॥ १५०.३४ ॥\nआत्मविघ्नविनाशार्थं संस्मृतः कुण्डलेश्वरः  ।\nचकार रक्षां सर्वत्र शरपाते नृपोत्तम  ॥ १५०.३५ ॥\nततस्तुष्टो महादेवो दृढभक्त्या वरप्रदः  ।\nवरेण छन्दयामास कामं कामविनाशनः  ॥ १५०.३६ ॥\nज्ञात्वा तुष्टं महादेवमुवाच झषकेतनः  ।\nप्रणतः प्राञ्जलिर्भूत्वा देवदेवं त्रिलोचनम्  ॥ १५०.३७ ॥\nयदि तुष्टोऽसि देवेश यदि देयो वरो मम  ।\nअत्र तीर्थे जगन्नाथ सदा संनिहितो भव  ॥ १५०.३८ ॥\nतथेति चोक्त्वा वचनं देवदेवो महेश्वरः  ।\nजगामाकाशमाविश्य स्तूयमानोऽप्सरोगणैः  ॥ १५०.३९ ॥\nगते चादर्शनं देवे कामदेवो जगद्गुरुम्  ।\nस्थापयामास राजेन्द्र कुसुमेश्वरसंज्ञितम्  ॥ १५०.४० ॥\nतत्र तीर्थे तु यः स्नात्वा ह्युपवासपरायणः  ।\nचैत्रमासे चतुर्दश्यां मदनस्य दिनेऽथवा  ॥ १५०.४१ ॥\nप्रभाते विमले प्राप्ते स्नात्वा पूज्य दिवाकरम्  ।\nतिलमिश्रेण तोयेन तर्पयेत्पितृदेवताः  ॥ १५०.४२ ॥\nकृत्वा स्नानं विधानेन पूजयित्वा च तं नृप  ।\nपिण्डनिर्वपणं कुर्यात्तस्य पुण्यफलं शृणु  ॥ १५०.४३ ॥\nसत्त्रयाजिफलं यच्च लभते द्वादशाब्दिकम्  ।\nपिण्डदानात्फलं तच्च लभते नात्र संशयः  ॥ १५०.४४ ॥\nअङ्कुल्लमूले यः पिण्डं पित्ःनुद्दिश्य दापयेत् ।\nतस्य ते द्वादशाब्दानि तृप्तिं यान्ति पितामहाः  ॥ १५०.४५ ॥\nकृमिकीटपतङ्गा ये तत्र तीर्थे युधिष्ठिर  ।\nप्राप्नुवन्ति मृताः स्वर्गं किं पुनर्ये नरा मृताः  ॥ १५०.४६ ॥\nसंन्यासं कुरुते योऽत्र जितक्रोधो जितेन्द्रियः  ।\nकुसुमेशे नरो भक्त्या स गच्छेच्छिवमन्दिरम्  ॥ १५०.४७ ॥\nतत्र दिव्याप्सरोभिश्च देवगन्धर्वगायनैः  ।\nक्रीडते सेव्यमानस्तु कल्पकोटिशतं नृप  ॥ १५०.४८ ॥\nपूर्णे चैव ततः काल इह मानुष्यतां गतः  ।\nजायते राजराजेन्द्रैः पूज्यमानो नृपो महान्  ॥ १५०.४९ ॥\nसुरूपः सुभगो वाग्मी विक्रान्तो मतिमाञ्छुचिः  ।\nजीवेद्वर्षशतं साग्रं सर्वव्याधिविवर्जितः  ॥ १५०.५० ॥\nएतत्पुण्यं पापहरं तीर्थकोटिशताधिकम्  ।\nकुसुमेशेति विख्यातं सर्वदेवनमस्कृतम्  ॥ १५०.५१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुसुमेश्वरतीर्थमाहात्म्यवर्णनं नाम पञ्चाशदधिकशततमोऽध्यायः ॥"
  }
]
[
  {
    "text": "अध्याय ८२"
  },
  {
    "text": "श्रीमार्कण्डेय उवाच -\nततो गच्छेन्महीपाल वह्नितीर्थमनुत्तमम्  ।\nयत्र सिद्धो महातेजास्तपः कृत्वा हुताशनः  ॥ ८२.१ ॥\nसर्वभक्ष्यः कृतो योऽसौ दण्डके मुनिना पुरा  ।\nनर्मदातटमाश्रित्य पूतो जातो हुताशनः  ॥ ८२.२ ॥\nतत्र तीर्थे तु यः स्नात्वा पूजयित्वा महेश्वरम्  ।\nअग्निप्रवेशं कुरुते स गच्छेदग्निसाम्यताम्  ॥ ८२.३ ॥\nभक्त्या स्नात्वा तु यस्तत्र तर्पयेत्पितृदेवताः  ।\nअग्निष्टोमस्य यज्ञस्य फलमाप्नोत्यसंशयम्  ॥ ८२.४ ॥\nतस्यैवानन्तरं राजन्कौबेरं तीर्थमुत्तमम्  ।\nकुबेरो यत्र संसिद्धो यक्षाणामधिपः पुरा  ॥ ८२.५ ॥\nतत्र तीर्थे नरः स्नात्वा समभ्यर्च्य जगद्गुरुम्  ।\nउमया सहितं भक्त्या सर्वपापैः प्रमुच्यते  ॥ ८२.६ ॥\nतत्र तीर्थे तु यः स्नात्वा दद्याद्विप्राय कांचनम्  ।\nनाभिमात्रे जले तिष्ठन्स लभेतार्बुदं फलम्  ॥ ८२.७ ॥\nदधिस्कन्दे मधुस्कन्दे नन्दीशे वरुणालये  ।\nआग्नेये यत्फलं तात स्नात्वा तत्फलमाप्नुयात् ॥ ८२.८ ॥\nते वन्द्या मानुषे लोके धन्याः पूर्णमनोरथाः  ।\nयैस्तु दृष्टं महापुण्यं नर्मदातीर्थपञ्चकम्  ॥ ८२.९ ॥\nते यान्ति भास्करे लोके परमे दुःखनाशने  ।\nभास्करादैश्वरे लोके चैश्वरादनिवर्तके  ॥ ८२.१० ॥\nनीयते स परे लोके यावदिन्द्राश्चतुर्दश  ।\nततः स्वर्गाच्च्युतो मर्त्यो राजा भवति धार्मिकः  ॥ ८२.११ ॥\nसर्वरोगविनिर्मुक्तो भुनक्ति सचराचरम्  ।\nविष्णुश्च देवता येषां नर्मदातीर्थसेविनाम्  ॥ ८२.१२ ॥\nअखण्डितप्रतापास्ते जायन्ते नात्र संशयः  ।\nगङ्गा कनखले पुण्या कुरुक्षेत्रे सरस्वती  ॥ ८२.१३ ॥\nग्रामे वा यदि वारण्ये पुण्या सर्वत्र नर्मदा  ।\nरेवातीरे वसेन्नित्यं रेवातोयं सदा पिबेत् ॥ ८२.१४ ॥\nस स्नातः सर्वतीर्थेषु सोमपानं दिने दिने  ।\nगङ्गाद्याः सरितः सर्वाः समुद्राश्च सरांसि च  ।\nकल्पान्ते संक्षयं यान्ति न मृता तेन नर्मदा  ॥ ८२.१५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दधिस्कन्दादिपञ्चतीर्थमाहात्म्यवर्णनं नाम द्व्यशीतितमोऽध्यायः ॥"
  }
]
[
  {
    "text": "युधिष्ठिर उवाच -\nश्रुता मे विविधा धर्माः संहारास्त्वत्प्रसादतः  ।\nकृता देवेन सर्वेण ये च दृष्टास्त्वयानघ  ॥ २०.१ ॥\nसाम्प्रतं श्रोतुमिच्छामि प्रभावं शार्ङ्गधन्वनः  ।\nत्वयानुभूतं विप्रेन्द्र तन्मे त्वं वक्तुमर्हसि  ॥ २०.२ ॥"
  },
  {
    "text": "श्रीमार्कण्डेय उवाच -\nअतः परं प्रवक्ष्यामि प्रजासंहारलक्षणम्  ।\nयच्चिह्नं दृश्यते तत्र यथा कल्पो विधीयते  ॥ २०.३ ॥\nउल्कापाताः सनिर्घाता भूमिकम्पस्तथैव च  ।\nपतते पांशुवर्षं च निर्घोषश्चैव दारुणः  ॥ २०.४ ॥\nयक्षकिन्नरगन्धर्वाः पिशाचोरगराक्षसाः  ।\nसर्वे ते प्रलयं यान्ति युगान्ते समुपस्थिते  ॥ २०.५ ॥\nपर्वताः सागरा नद्यः सरांसि विविधानि च  ।\nवृक्षाः शेषं समायान्ति वल्लीजातं तृणानि च  ॥ २०.६ ॥\nएवं हि व्याकुलीभूते सर्वौषधिजलोज्झिते  ।\nकाष्ठभूते तु संजाते त्रैलोक्ये सचराचरे  ॥ २०.७ ॥\nयावत्पश्यामि मध्याह्ने स्नानकाल उपस्थिते  ।\nत्रैलोक्यं ज्वलनाकारं दुर्निरीक्षं दुरासदम्  ॥ २०.८ ॥\nद्वौ सूर्यौ पूर्वतस्तात पश्चिमोत्तरयोस्तथा  ।\nतथैव दक्षिणे द्वौ च सूर्यौ दृष्टौ प्रतापिनौ  ॥ २०.९ ॥\nद्वौ सूर्यौ नागलोकस्थौ मध्ये द्वौ गगनस्य च  ।\nइत्येते द्वादशादित्यास्तपन्ते सर्वतो दिशम्  ॥ २०.१० ॥\nपृथिवीमदहन्सर्वां सशैलवनकाननाम्  ।\nनादग्धं दृश्यते किंचिदृते रेवां च मां तथा  ॥ २०.११ ॥\nपृथिव्यां दह्यमानायां हविर्गन्धश्च जायते  ।\nततो मे शुष्यते गात्रं तृषाप्येवं दुरासदा  ॥ २०.१२ ॥\nन हि विन्दामि पानीयं शोषितं च दिवाकरैः  ।\nयावत्कमण्डलुं वीक्षे शुष्कं तत्रापि तज्जलम्  ॥ २०.१३ ॥\nततोऽहं शोकसंतप्तो विशेषात्क्षुत्तृषार्दितः  ।\nउत्पपात क्षितेरूर्ध्वं पश्यमानो दिवं प्रति  ॥ २०.१४ ॥\nतावत्पश्यामि गगने गृहं शृङ्गारभूषितम्  ।\nततस्तज्ज्ञातुकामोऽहं प्रस्थितो राजसत्तम  ॥ २०.१५ ॥\nप्राकारेण विचित्रेण कपाटार्गलभूषितम्  ।\nविचित्रशिखरोपेतं द्वारदेशमुपागतः  ॥ २०.१६ ॥\nषडशीतिसहस्राणि योजनानां समुच्छ्रये  ।\nतदर्धं तु पृथक्त्वेन काञ्चनं रत्नभूषितम्  ॥ २०.१७ ॥\nतत्र मध्ये परां शय्यां पश्यामि नृपसत्तम  ।\nशय्योपरि शयानं तु पुरुषं दिव्यमूर्धजम्  ॥ २०.१८ ॥\nविकुञ्चिताग्रकेशान्तं समस्तं योजनायतम्  ।\nमुकुटेन विचित्रेण दीप्तिकान्तेन शोभितम्  ॥ २०.१९ ॥\nश्यामं कमलपत्राभं सुप्रभं च सुनासिकम्  ।\nसिंहास्यमायतभुजं गल्लश्मश्रुवराङ्कितम्  ॥ २०.२० ॥\nत्रिवलीभङ्गसुभगं कर्णकुण्डलभूषितम्  ।\nविशालाभं सुपीनाङ्गं पार्श्वस्वावर्तभूषितम्  ॥ २०.२१ ॥\nशोभितं कटिभागेन विभक्तं जानुजङ्घयोः  ।\nपद्माङ्किततलं देवमाताम्रसुनखाङ्गुलिम्  ॥ २०.२२ ॥\nमेघनादसुगम्भीरं सर्वावयवसुन्दरम्  ।\nशय्यामध्यगतं देवमपश्यं पुरुषोत्तमम्  ॥ २०.२३ ॥\nशङ्खचक्रगदापाणिं शयानं दक्षिणेन तु  ।\nअक्षसूत्रोद्यतकरं सूर्यायुतसमप्रभम्  ॥ २०.२४ ॥\nतं दृष्ट्वा भक्तिमान्देवं स्तोतुकामो व्यवस्थितः  ।\nजयेश जय वागीश जय दिव्याङ्गभूषण  ॥ २०.२५ ॥\nजय देवपते श्रीमन्साक्षाद्ब्रह्म सनातन  ।\nतव लोकाः शरीरस्थास्त्वं गतिः परमेश्वर  ॥ २०.२६ ॥\nत्वदाधारा हि देवेश सर्वे लोका व्यवस्थिताः  ।\nत्वं श्रेष्ठः सर्वसत्त्वानां त्वं कर्ता धरणीधरः  ॥ २०.२७ ॥\nत्वं हौत्रमग्निहोत्राणां सूत्रमन्त्रस्त्वमेव च  ।\nगोकर्णं भद्रकर्णं च त्वं च माहेश्वरं पदम्  ॥ २०.२८ ॥\nत्वं कीर्तिः सर्वकीर्तीनां दैन्यपापप्रणाशिनी  ।\nत्वं नैमिषं कुरुक्षेत्रं त्वं च विष्णुपदं परम्  ॥ २०.२९ ॥\nत्वया तु लीलया देव पदाक्रान्ता च मेदिनी  ।\nत्वया बद्धो बलिर्देव त्वयेन्द्रस्य पदं कृतम्  ॥ २०.३० ॥\nत्वं कलिर्द्वापरं देव त्रेता कृतयुगं तथा  ।\nप्रलम्बदमनश्च त्वं स्रष्टा त्वं च विनाशकृत् ॥ २०.३१ ॥\nत्वया वै धार्यते लोकास्त्वं कालः सर्वसंक्षयः  ।\nत्वया हि देव सृष्टास्ताः सर्वा वै देवयोनयः  ॥ २०.३२ ॥\nत्वं पन्थाः सर्वलोकानां त्वं च मोक्षः परा गतिः  ।\nब्रह्मा त्वदुद्भवो देवो रजोरूपः सनातनः  ।\nरुद्रः क्रोधोद्भवोऽप्येवं त्वं च सत्त्वे व्यवस्थितः  ॥ २०.३३ ॥\nएतच्चराचरं देव क्रीडनार्थं त्वया कृतम्  ।\nएवं संतप्तदेहेन स्तुतो देवो मया प्रभुः  ॥ २०.३४ ॥\nभक्त्या परमया राजन्सर्वभूतपतिः प्रभुः  ।\nस्तुवन्वै तत्र पश्यामि वारिपूर्णांस्ततो घटान्  ॥ २०.३५ ॥\nततो मया विस्मृता या तृषा सा वर्धिता पुनः  ।\nउपासर्पं ततस्तस्य पार्श्वं वै पुरुषस्य हि  ॥ २०.३६ ॥\nपानीयं पातुकामेन चिन्तितं च मया पुनः  ।\nनापश्यत हि मां चैष सुप्तोऽपि न च बुध्यते  ॥ २०.३७ ॥\nयस्तु पापेन संमूढः सुखं सुप्तं प्रबोधयेत् ।\nजायते तस्य पापस्य ब्रह्महत्याफलं महत् ॥ २०.३८ ॥\nएवं संचिन्त्यमाने तु द्वितीयो ह्यागतः पुमान्  ।\nनेक्षते जल्पते किंचिद्वामस्कन्धे मृगाजिनी  ॥ २०.३९ ॥\nजटी कमण्डलुधरो दण्डी मेखलया वृतः  ।\nभस्मोन्मृदितसर्वाङ्गो महातेजास्त्रिलोचनः  ॥ २०.४० ॥\nयावत्तं स्तोतुकामोऽहमपश्यं स्वच्छचक्षुषा  ।\nतावत्सर्वाङ्गसम्भूत्यामहत्या रूपसम्पदा  ॥ २०.४१ ॥\nअपश्यं संवृतां नारीं सर्वाभरणभूषिताम्  ।\nदृष्ट्वा तां पतितो भूमौ जयस्वेति ब्रुवंस्ततः  ॥ २०.४२ ॥\nजय रुद्राङ्गसम्भूते जयवाहिनि सनातनि  ।\nजय कौमारि माहेन्द्रि वैष्णवी वारुणी तथा  ॥ २०.४३ ॥\nजय कौबेरि सावित्रि जय धात्रि वरानने  ।\nतृष्णया तप्तदेहस्य रक्षां कुरु चराचरे  ॥ २०.४४ ॥"
  },
  {
    "text": "श्रीदेव्युवाच -\nप्रसन्ना विप्रशार्दूल तव वाक्यैः सुशोभनैः  ।\nवर्तते मानसे यत्ते मया ज्ञातं द्विजोत्तम  ॥ २०.४५ ॥\nशृणु विप्र ममाप्यस्ति व्रतमेतत्सुदारुणम्  ।\nस्त्रीलघुत्वान्मयारब्धं दुष्करं मन्दमेधया  ॥ २०.४६ ॥\nयदि भावी च मे पुत्रो धर्मिष्ठो लोकविश्रुतः  ।\nविप्रस्य तु स्तनं दत्त्वा पश्चाद्दास्यामि बालके  ॥ २०.४७ ॥\nस मे पुत्रः समुत्पन्नो यथोक्तो मे महामुने  ।\nस्तनं पिब त्वं विप्रेन्द्र यदि जीवितुमिच्छसि  ॥ २०.४८ ॥"
  },
  {
    "text": "श्रीमार्कण्डेय उवाच -\nअकार्यमेतद्विप्राणां यस्त्विमं पिबते स्तनम्  ।\nपुनश्चैवोपनयनं व्रतसिद्धिं न गच्छति  ॥ २०.४९ ॥\nब्राह्मणत्वं त्रिभिर्लोकैर्दुर्लभं पद्मलोचने  ।\nसंस्कारैः संस्कृतो विप्रो यैश्च जायेत तच्छृणु  ॥ २०.५० ॥\nप्रथमं चैव नारीषु संस्कारैर्बीजवापतम्  ।\nबीजप्रक्षेपणादेव बीजक्षेपः स उच्यते  ॥ २०.५१ ॥\nतदन्ते च महाभागे गर्भाधानं द्वितीयकम्  ।\nपुंसवनं तृतीयं तु सीमन्तं च चतुर्थकम्  ॥ २०.५२ ॥\nपञ्चमं जातकर्म स्यान्नाम वै षष्ठमुच्यते  ।\nनिष्क्रामः सप्तमश्चैव ह्यन्नप्राशनमष्टमम्  ॥ २०.५३ ॥\nनवमं वै चूडकर्म दशमं मौञ्जिबन्धनम्  ।\nऐषिकं दार्विकं चैव सौमिकं भौमिकं तथा  ॥ २०.५४ ॥\nपत्नीसंयोजनं चान्यद्दैवकर्म ततः परम्  ।\nमानुष्यं पितृकर्म स्याद्दशमाष्टासु शोभने  ॥ २०.५५ ॥\nभूतं भव्यं तथेष्टं च पार्वणं च ततः परम्  ॥ २०.५६ ॥\nश्राद्धं श्रावण्यामाग्रयणं च चैत्राश्वयुज्यां दशपौर्णमास्याम्  ।\nनिरूढपशुसवनसौत्रामण्यग्निष्टोमात्यग्निष्टोमाः  ॥ २०.५७ ॥\nषोडषीवाजपेयातिरात्राप्तोर्यामोदशवाजपेयाः  ।\nसर्वभूतेषु क्षान्तिरनसूया शौचमङ्गलमकार्पण्यमस्पृहेति  ॥ २०.५८ ॥\nएभिरष्टचत्वारिंशद्भिः संस्कारैः संकृतो ब्राह्मणो भवति  ॥ २०.५९ ॥\nएवं ज्ञात्वा महाभागे न तु मां पातुमर्हसि  ।\nशिशुपेयं स्तनं भद्रे कथं वै मद्विधः पिबेत् ॥ २०.६० ॥\nममैतद्वचनं श्रुत्वा नारी वचनमब्रवीत् ॥ २०.६१ ॥\nयदि त्वं न पिबेः स्तन्यं पयो बालो मरिष्यति  ।\nश्रूयते त्रिषु लोकेषु वेदेषु च स्मृतिष्वपि  ।\nमुच्यते सर्वपापेभ्यो भ्रूणहत्या न मुञ्चति  ॥ २०.६२ ॥\nभवित्री तव हत्या च महाभागवतः पुनः  ।\nजन्मानि च शतान्यष्टौ क्लिश्यते भ्रूणहत्यया  ॥ २०.६३ ॥\nमृतः शुनत्वं चाप्नोति वर्षाणां तु शतत्रयम्  ।\nततस्तस्य क्षये जाते काकयोनिं व्रजेत्पुनः  ॥ २०.६४ ॥\nतत्रापि च शतान्यष्टौ क्लिश्यते पापकर्मणि  ।\nवराहो दश जन्मानि तदन्ते जायते कृमिः  ॥ २०.६५ ॥\nततश्चारोहिणीं प्राप्य गोगजाश्वनृजन्मभाक् ।\nश्रूयते श्रुतिशास्त्रेषु वेदेषु च परंतप  ॥ २०.६६ ॥\nसर्वपापाधिकं पापं बालहत्या द्विजोत्तम  ।\nबालहत्यायुतो विप्रः पच्यते नरके ध्रुवम्  ॥ २०.६७ ॥\nवर्षाणि च शतान्यष्टौ प्राप्नोति यमयातनाम्  ।\nतस्मादल्पतरो दोषः पिबतो मे स्तनं तव  ॥ २०.६८ ॥\nतथैवापिबतः पापं जायते बहुवर्षिकम्  ।\nक्षुधातृषाविरामस्ते पुण्यं च पिबतः स्तनम्  ॥ २०.६९ ॥\nअतो न चेतः संदिग्धं कर्तव्यमिह कर्हिचित् ।\nएहि विप्र यथाकामं बालार्थे पिब मे स्तनम्  ॥ २०.७० ॥\nततोऽहं वचनं श्रुत्वा स्तनं पातुं समुद्यतः  ।\nन च तृप्तिं विजानामि पिबतः स्तनमुत्तमम्  ॥ २०.७१ ॥\nत्रिंशद्वर्षसहस्राणि भारतैवं शतानि च  ।\nततः प्रबुद्धोत्सङ्गेऽहं मायानिद्राविमोहितः  ॥ २०.७२ ॥\nनिद्राविगतमोहोऽहं यावत्पश्यामि पाण्डव  ।\nतावत्सुप्तं न पश्यामि न च तं बालकं विभो  ॥ २०.७३ ॥\nचतुरस्तांश्च वै कुम्भान् पश्यामि तत्र भारत  ।\nन च पश्यामि तां देवीं गता वै कुत्रचिच्च ते  ॥ २०.७४ ॥\nएवं विमृश्यमानस्य चिन्तयानस्य तिष्ठतः  ।\nईषद्धसितया वाचा देवी वचनमब्रवीत् ॥ २०.७५ ॥"
  },
  {
    "text": "श्रीदेव्युवाच -\nकृष्णः स पुरुषः सुप्तो द्वितीयोऽप्यागतो हरः  ।\nये चत्वारश्च ते कुम्भाः समुद्रास्ते द्विजोत्तम  ॥ २०.७६ ॥\nयश्च बालस्त्वया दृष्टो ब्राह्मा लोकपितामहः  ।\nअहं च पृथिवी ज्ञेया सप्तद्वीपा सर्वता  ॥ २०.७७ ॥\nया गता त्वां परित्यज्य भूतले सुप्रतिष्ठिता  ।\nइमां च प्रेक्षसे विप्र नर्मदां सरितां वराम्  ॥ २०.७८ ॥\nसर्वसत्त्वोपकाराय बृहते पुण्यलक्षणा  ।\nरेवानदी तु विख्याता न मृता तेन नर्मदा  ॥ २०.७९ ॥\nएवं ज्ञात्वा शमं गच्छ स्वस्थो भव महामुने  ।\nइत्युक्त्वा मां तदा देवी तत्रैवान्तरधीयत  ॥ २०.८० ॥\nएवं हि शेते भगवान्सत्त्वस्थः प्रलये सदा  ।\nसत्त्वरूपो महादेवो यदाधारे जगत्स्थितम्  ॥ २०.८१ ॥\nएवं मयानुभूतं तु दृष्टमाश्चर्यमुत्तमम्  ।\nसर्वपापहरं पुण्यं कथितं ते नरोत्तम  ॥ २०.८२ ॥\nविष्णोश्चरितमित्युक्तं यत्त्वया परिपृच्छितम्  ।\nभूय एव महाबाहो किमन्यच्छ्रोतुमिच्छसि  ॥ २०.८३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वाराहकल्पवृत्तान्तवर्णनं नाम विंशोऽध्यायः ॥"
  }
]
[
  {
    "text": "अध्याय १०६"
  },
  {
    "text": "श्रीमार्कण्डेय उवाच -\nततो गच्छेन्महीपाल तीर्थं परमशोभनम्  ।\nसौभाग्यकरणं दिव्यं नरनारीमनोरमम्  ॥ १०६.१ ॥\nतत्र या दुर्भगा नारी नरो वा नृपसत्तम  ।\nस्नात्वार्चयेदुमारुद्रौ सौभाग्यं तस्य जायते  ॥ १०६.२ ॥\nतृतीयायामहोरात्रं सोपवासो जितेन्द्रियः  ।\nनिमन्त्रयेद्द्विजं भक्त्या सपत्नीकं सुरूपिणम्  ॥ १०६.३ ॥\nगन्धमाल्यैरलंकृत्य वस्त्रधूपादिवासितम्  ।\nभोजयेत्पायसान्नेन कृसरेणाथ भक्तितः  ॥ १०६.४ ॥\nभोजयित्वा यथान्यायं प्रदक्षिणमुदाहरेत् ।\nप्रीयतां मे महादेवः सपत्नीको वृषध्वजः  ॥ १०६.५ ॥\nयथा ते देवदेवेश न वियोगः कदाचन  ।\nममापि करुणां कृत्वा तथास्त्विति विचिन्तयेत् ॥ १०६.६ ॥\nएवं कृते ततस्तस्य यत्पुण्यं समुदाहृतम्  ।\nतत्ते सर्वं प्रवक्ष्यामि यथा देवेन भाषितम्  ॥ १०६.७ ॥\nदौर्भाग्यं दुर्गतिश्चैव दारिद्र्यं शोकबन्धनम्  ।\nवन्ध्यत्वं सप्तजन्मानि जायते न युधिष्ठिर  ॥ १०६.८ ॥\nज्येष्ठमासे सिते पक्षे तृतीयायां विशेषतः  ।\nतत्र गत्वा तु यो भक्त्या पञ्चाग्निं साधयेत्ततः  ॥ १०६.९ ॥\nसोऽपि पापैरशेषैस्तु मुच्यते नात्र संशयः  ।\nगुग्गुलं दहते यस्तु द्विधा चित्तविवर्जितः  ॥ १०६.१० ॥\nशरीरं भेदयेद्यस्तु गौर्याश्चैव समीपतः  ।\nतस्मिन्कर्मप्रविष्टस्य उत्क्रान्तिर्जायते यदि  ॥ १०६.११ ॥\nदेहपाते व्रजेत्स्वर्गमित्येवं शङ्करोऽब्रवीत् ।\nसितरक्तैस्तथा पीतैर्वस्त्रैश्च विविधैः शुभैः  ॥ १०६.१२ ॥\nब्राह्मणीं ब्राह्मणं चैव पूजयित्वा यथाविधि  ।\nपुष्पैर्नानाविधैश्चैव गन्धधूपैः सुशोभनैः  ॥ १०६.१३ ॥\nकण्ठसूत्रकसिन्दूरैः कुङ्कुमेन विलेपयेत् ।\nकल्पयेत स्त्रियं गौरीं ब्राह्मणं शिवरूपिणम्  ॥ १०६.१४ ॥\nतेषां तद्रूपकं कृत्वा दानमुत्सृज्यते ततः  ।\nकङ्कणं कर्णवेष्टं च कण्ठिकां मुद्रिकां तथा  ॥ १०६.१५ ॥\nसप्तधान्यं तथा चैव भोजनं नृपसत्तम  ।\nअन्यान्यपि च दानानि तस्मिंस्तीर्थे ददाति यः  ॥ १०६.१६ ॥\nसर्वदानैश्च यत्पुण्यं प्राप्नुयान्नात्र संशयः  ।\nसहस्रगुणितं सर्वं नात्र कार्या विचारणा  ॥ १०६.१७ ॥\nशङ्करेण समं तस्माद्भोगं भुङ्क्ते ह्यनुत्तमम्  ।\nसौभाग्यं तस्य विपुलं जायते नात्र संशयः  ॥ १०६.१८ ॥\nअपुत्रो लभते पुत्रमधनो धनमाप्नुयात् ।\nराजेन्द्र कामदं तीर्थं नर्मदायां व्यवस्थितम्  ॥ १०६.१९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कामदतीर्थमाहात्म्यवर्णनं नाम षडुत्तरशततमोऽध्यायः॥"
  }
]
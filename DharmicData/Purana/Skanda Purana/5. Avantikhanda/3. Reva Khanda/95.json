[
  {
    "text": "अध्याय ९५"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र बदर्याश्रममुत्तमम्  ।\nसर्वतीर्थवरं पुण्यं कथितं शंभुना पुरा  ॥ ९५.१ ॥\nयश्चैष भारतस्यार्थे तत्र सिद्धः किरीटभृत् ।\nभ्राता ते फाल्गुनो नाम विद्ध्येनं नरदैवतम्  ॥ ९५.२ ॥\nनरनारायणौ द्वौ तावागतौ नर्मदातटे  ।\nज्ञानं तस्यैव यो राजन्भक्तिमान्वै जनार्दने  ॥ ९५.३ ॥\nसमं पश्यति सर्वेषु स्थावरेषु चरेषु च  ।\nब्राह्मणं श्वपचं चैव तत्र प्रीतो जनार्दनः  ॥ ९५.४ ॥\nऐकात्म्यं पश्य कौन्तेय मयि चात्मनि नान्तरम्  ।\nनरनारायणाभ्यां हि कृतं बदरिकाश्रमम्  ॥ ९५.५ ॥\nस्थापितः शङ्करस्तत्र लोकानुग्रहकारणात् ।\nत्रिमूर्तिस्थापितं लिङ्गं स्वर्गमार्गानुमुक्तिदम्  ॥ ९५.६ ॥\nतत्र गत्वा शुचिर्भूत्वा ह्येकरात्रोपवासकृत् ।\nरजस्तमस्तथा त्यक्त्वा सात्त्विकं भावमाश्रयेत् ॥ ९५.७ ॥\nरात्रौ जागरणं कृत्वा मधुमासाष्टमीदिने  ।\nअथवा च चतुर्दश्यामुभौ पक्षौ च कारयेत् ॥ ९५.८ ॥\nआश्विनस्य विशेषेण कथितं तव पाण्डव  ।\nस्नापयेत्परया भक्त्या क्षीरेण मधुना सह  ॥ ९५.९ ॥\nदध्ना शर्करया युक्तं घृतेन समलंकृतम्  ।\nपञ्चामृतमिदं पुण्यं स्नापयेद्वृषभध्वजम्  ॥ ९५.१० ॥\nस्नाप्यमानं शिवं भक्त्या वीक्षते यो विमत्सरः  ।\nतस्य वासः शिवोपान्ते शक्रलोके न संशयः  ॥ ९५.११ ॥\nशाठ्येनापि नमस्कारः प्रयुक्तः शूलपाणिने  ।\nसंसारमूलबद्धानामुद्वेष्टनकरो हि यः  ॥ ९५.१२ ॥\nतेनाधीतं श्रुतं तेन तेन सर्वमनुष्ठितम्  ।\nयेनौं नमः शिवायेति मन्त्राभ्यासः स्थिरीकृतः  ॥ ९५.१३ ॥\nयः पुनः स्नापयेद्भक्त्या एकभक्तो जितेन्द्रियः  ।\nतस्यापि यत्फलं पार्थ वक्ष्ये तल्लेशतस्तव  ॥ ९५.१४ ॥\nपीडितो वृद्धभावेन तव भक्त्या वदाम्यहम्  ।\nते यान्ति परमं स्थानं भित्त्वा भास्करमण्डलम्  ॥ ९५.१५ ॥\nसंसारे सर्वसौख्यानां निलयास्ते भवन्ति च  ।\nआश्चर्यं ज्ञातिवर्गाणां धर्माणां निलयास्तु ते  ॥ ९५.१६ ॥\nसम्पन्नाः सर्वकामैस्ते पृथिव्यां पृथिवीपते  ।\nश्राद्धं तत्रैव यः कुर्यान्नर्मदोदकमिश्रितम्  ॥ ९५.१७ ॥\nयोग्यैश्च ब्राह्मणैर्राजन्कुलीनैर्वेदपारगैः  ।\nसुरूपैश्च सुशीलैश्च स्वदारनिरतैः शुभैः  ॥ ९५.१८ ॥\nआर्यदेशप्रसूतैश्च श्लक्ष्णैश्चैव सुरूपिभिः  ।\nकारयेत्पिण्डदानं वै भास्करे कुतपस्थिते  ॥ ९५.१९ ॥\nपित्ःणां परमं लोकं यदीच्छेद्धर्मनन्दन  ।\nवर्जयेत्तान्प्रयत्नेन काणान्दुष्टांश्च दाम्भिकान्  ॥ ९५.२० ॥\nतस्मात्सर्वप्रयत्नेन योग्यं विप्रं समाश्रयेत् ।\nनरकान्मोचयेत्प्रेतान्कुम्भीपाकपुरोगमान्  ॥ ९५.२१ ॥\nमोक्षो भवति सर्वेषां पित्ःणां नृपनन्दन  ।\nविप्रेभ्यः काञ्चनं दद्यात्प्रीयतां मे पितामहः  ॥ ९५.२२ ॥\nअन्नं च दापयेत्तत्र भक्त्या वस्त्रं च भारत  ।\nगां वृषं मेदिनीं दद्याच्छत्रं शस्तं नृपोत्तम  ॥ ९५.२३ ॥\nस पुमान्स्वर्गमाप्नोति इत्येवं शङ्करोऽब्रवीत् ।\nप्राणत्यागं तु यः कुर्याच्छिखिना सलिलेन वा  ॥ ९५.२४ ॥\nअनाशकेन वा भूयः स गच्छेच्छिवमन्दिरम्  ।\nनरनारायणीतीरे देवद्रोण्यां च यो नृप  ॥ ९५.२५ ॥\nस वसेदीश्वरस्याग्रे यावदिन्द्राश्चतुर्दश  ।\nपुनः स्वर्गाच्च्युतः सोऽपि राजा भवति वीर्यवान्  ॥ ९५.२६ ॥\nसर्वैश्वर्यगुणैर्युक्तः प्रजापालनतत्परः  ।\nततः स्मरति तत्तीर्थं पुनरेवागमिष्यति  ॥ ९५.२७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नारायणीतीर्थमाहात्म्यवर्णनं नाम पञ्चनवतितमोऽध्यायः ॥"
  }
]
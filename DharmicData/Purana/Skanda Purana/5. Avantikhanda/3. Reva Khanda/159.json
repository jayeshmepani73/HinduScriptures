[
  {
    "text": "श्रीमार्कण्डेय उवाच -\nततो गच्छेन्महाराज तीर्थं परमपावनम्  ।\nनर्मदायां सुदुष्प्रापं सिद्धं ह्यनरकेश्वरम्  ॥ १५९.१ ॥\nतस्मिंस्तीर्थे नरः स्नात्वा पापकर्मापि भारत  ।\nन पश्यति महाघोरं नरकद्वारसंज्ञिकम्  ॥ १५९.२ ॥\nयुधिष्ठिर उवाच -\nशुभाशुभफलैस्तात भुक्तभोगा नरास्त्विह  ।\nजायन्ते लक्षणैर्यैस्तु तानि मे वद सत्तम  ॥ १५९.३ ॥\nयथा निर्गच्छते जीवस्त्यक्त्वा देहं न पश्यति  ।\nतथा गच्छन्पुनर्देहं पञ्चभूतसमन्वितः  ॥ १५९.४ ॥\nत्वगस्थिमांसमेदोऽसृक्केशस्नायुशतैः सह  ।\nविण्मूत्ररेतःसङ्घाते का संज्ञा जायते नृणाम्  ॥ १५९.५ ॥\nएवमुक्तः स मार्कण्डः कथयामास योगवित् ।\nध्यात्वा सनातनं सर्वं देवदेवं महेश्वरम्  ॥ १५९.६ ॥\nमार्कण्डेय उवाच -\nशृणु पार्थ महाप्रश्नं कथयामि यथाश्रुतम्  ।\nसकाशाद्ब्रह्मणः पूर्वमृषिदेवसमागमे  ॥ १५९.७ ॥\nगुरुरात्मवतां शास्ता राजा शास्ता दुरात्मनाम्  ।\nइह प्रच्छन्नपापानां शास्ता वैवस्वतो यमः  ॥ १५९.८ ॥\nअचीर्णप्रायश्चित्तानां यमलोके ह्यनेकधा  ।\nयातनाभिर्वियुक्तानामनेकां जीवसन्ततिम्  ॥ १५९.९ ॥\nगत्वा मनुष्यभावे तु पापचिह्ना भवन्ति ते  ।\nतत्तेऽहं सम्प्रवक्ष्यामि शृणुष्वैकमना नृप  ॥ १५९.१० ॥\nसहित्वा यातनां सर्वां गत्वा वैवस्वतक्षयम्  ।\nविस्तीर्णयातना ये तु लोकमायान्ति चिह्निताः  ॥ १५९.११ ॥\nगद्गदोऽनृतवादी स्यान्मूकश्चैव गवानृते  ।\nब्रह्महा जायते कुष्ठी श्यावदन्तस्तु मद्यपः  ॥ १५९.१२ ॥\nकुनखी स्वर्णहरणाद्दुःश्चर्मा गुरुतल्पगः  ।\nसंयोगी हीनयोनिः स्याद्दरिद्रोऽदत्तदानतः  ॥ १५९.१३ ॥\nग्रामशूकरतां याति ह्ययाज्ययाजको नृप  ।\nखरो वै बहुयाजी स्याच्छ्वानिमन्त्रितभोजनात् ॥ १५९.१४ ॥\nअपरीक्षितभोजी स्याद्वानरो विजने वने  ।\nवितर्जकोऽथ मार्जारः खद्योतः कक्षदाहतः  ॥ १५९.१५ ॥\nअविद्यां यः प्रयच्छेत बलीवर्दो भवेद्धि सः  ।\nअन्नं पर्युषितं विप्रे ददानः क्लीबतां व्रजेत् ॥ १५९.१६ ॥\nमात्सर्यादथ जात्यन्धो जन्मान्धः पुस्तकं हरन्  ।\nफलान्याहरतोऽपत्यं म्रियते नात्र संशयः  ॥ १५९.१७ ॥\nमृतो वानरतां याति तन्मुक्तोऽथ गलाडवान्  ।\nअदत्त्वा भक्षयंस्तानि ह्यनपत्यो भवेन्नरः  ॥ १५९.१८ ॥\nहरन्वस्त्रं भवेद्गोधा गरदः पवनाशनः  ।\nप्रव्राजी गमनाद्राजन् भवेन्मरुपिशाचकः  ॥ १५९.१९ ॥\nवातको जलहर्ता च धान्यहर्ता च मूषकः  ।\nअप्राप्तयौवनां गच्छन् भवेत्सर्प इति श्रुतिः  ॥ १५९.२० ॥\nगुरुदाराभिलाषी च कृकलासो भवेच्चिरम्  ।\nजलप्रस्रवणं यस्तु भिन्द्यान्मत्स्यो भवेन्नरः  ॥ १५९.२१ ॥\nअविक्रेयान् विक्रयन् वै विकटाक्षो भवेन्नरः  ।\nअयोनिगो वृको हि स्यादुलूकः क्रयवञ्चनात् ॥ १५९.२२ ॥\nमृतस्यैकादशाहे तु भुञ्जानः श्वोपजायते  ।\nप्रतिश्रुत्य द्विजायार्थमददन्मधुको भवेत् ॥ १५९.२३ ॥\nराज्ञीगमाद्भवेद्दुष्टतस्करो विड्वराहकः  ।\nपरिवादी द्विजातीनां लभते काच्छपीं तनुम्  ॥ १५९.२४ ॥\nव्रजेद्देवलको राजन्योनिं चाण्डालसंज्ञिताम्  ।\nदुर्भगः फलविक्रेता वृश्चिको वृषलीपतिः  ॥ १५९.२५ ॥\nमार्जारोऽग्निं पदा स्पृष्ट्वा रोगवान्परमांसभुक् ।\nसोदर्यागमनात्षण्ढो दुर्गन्धश्च सुगन्धहृत् ॥ १५९.२६ ॥\nग्रामभट्टो दिवाकीर्तिर्दैवज्ञो गर्दभो भवेत् ।\nकुपण्डितः स्यान्मार्जारो भषणो व्यास एव च  ॥ १५९.२७ ॥\nस एव दृश्यते राजन्प्रकाशात्परमर्मणाम्  ।\nयद्वा तद्वापि पारक्यं स्वल्पं वा यदि वा बहु  ॥ १५९.२८ ॥\nकृत्वा वै योनिमाप्नोति तैरश्चीं नात्र संशयः  ।\nएवमादीनि चान्यानि चिह्नानि नृपसत्तम  ॥ १५९.२९ ॥\nस्वकर्मविहितान्येव दृश्यन्ते यैस्तु मानवाः  ।\nततो जन्म ततो मृत्युः सर्वजन्तुषु भारत  ॥ १५९.३० ॥\nजायते नात्र सन्देहः समीभूते शुभाशुभे  ।\nस्त्रीपुंसोः सम्प्रयोगेण विषुद्धे शुक्रशोणिते  ॥ १५९.३१ ॥\nपञ्चभूतसमोपेतः सषष्ठः परमेश्वरः  ।\nइन्द्रियाणि मनः प्राणा ज्ञानमायुः सुखं धृतिः  ॥ १५९.३२ ॥\nधारणं प्रेरणं दुःखमिच्छाहङ्कार एव च  ।\nप्रयत्न आकृतिर्वर्णः स्वरद्वेषौ भवाभवौ  ॥ १५९.३३ ॥\nतस्येदमात्मनः सर्वमनादेरादिमिच्छतः  ।\nप्रथमे मासि स क्लेदभूतो धातुविमूर्छितः  ॥ १५९.३४ ॥\nमास्यर्बुदं द्वितीये तु तृतीये चेन्द्रियैर्युतः  ।\nआकाशाल्लाघवं सौक्ष्म्यं शब्दं श्रोत्रबलादिकम्  ।\nवायोस्तु स्पर्शनं चेष्टां दहनं रौक्ष्यमेव च  ॥ १५९.३५ ॥\nपित्तात्तु दर्शनं पक्तिमौष्ण्यं रूपं प्रकाशनम्  ।\nसलिलाद्रसनां शैत्यं स्नेहं क्लेदं समार्दवम्  ॥ १५९.३६ ॥\nभूमेर्गन्धं तथा घ्राणं गौरवं मूर्तिमेव च  ।\nआत्मा गृह्णात्यजः पूर्वं तृतीये स्पन्दते च सः  ॥ १५९.३७ ॥\nदौर्हृदस्याप्रदानेन गर्भो दोषमवाप्नुयात् ।\nवैरूप्यं मरणं वापि तस्मात्कार्यं प्रियं स्त्रियाः  ॥ १५९.३८ ॥\nस्थैर्यं चतुर्थे त्वङ्गानां पञ्चमे शोणितोद्भवः  ।\nषष्ठे बलं च वर्णश्च नखरोम्णां च सम्भवः  ॥ १५९.३९ ॥\nमनसा चेतनायुक्तो नखरोमशतावृतः  ।\nसप्तमे चाष्टमे चैव त्वचावान् स्मृतिवानपि  ॥ १५९.४० ॥\nपुनर्गर्भं पुनर्धात्रीमेनस्तस्य प्रधावति  ।\nअष्टमे मास्यतो गर्भो जातः प्राणैर्वियुज्यते  ॥ १५९.४१ ॥\nनवमे दशमे वापि प्रबलैः सूतिमारुतैः  ।\nनिर्गच्छते बाण इव यन्त्रच्छिद्रेण सज्वरः  ॥ १५९.४२ ॥\nशरीरावयवैर्युक्तो ह्यङ्गप्रत्यङ्गसंयुतः  ।\nअष्टोत्तरं मर्मशतं तत्रास्था तु शतत्रयम्  ॥ १५९.४३ ॥\nसप्त शिरःकपालानि विहितानि स्वयम्भुवा  ।\nतिस्रः कोट्योऽर्धकोटी च रोम्णामङ्गेषु भारत  ॥ १५९.४४ ॥\nद्वासप्ततिसहस्राणि हृदयादभिनिसृताः  ।\nहितानाम हि ता नाड्यस्तासां मध्ये शशिप्रभा  ॥ १५९.४५ ॥\nएवं प्रवर्तते चक्रं भूतग्रामे चतुर्विधे  ।\nउत्पत्तिश्च विनाशश्च भवतः सर्वदेहिनाम्  ॥ १५९.४६ ॥\nगतिरूर्ध्वा च धर्मेण ह्यधर्मेण त्वधोगतिः  ।\nजायते सर्ववर्णानां स्वधर्मचलनान्नृप  ॥ १५९.४७ ॥\nदेवत्वे मानवत्वे च दानभोगादिकाः क्रियाः  ।\nदृश्यन्ते या महाराज तत्सर्वं कर्मजं फलम्  ॥ १५९.४८ ॥\nस्वकर्म विहिते घोरे कामक्सोधार्जिते शुभे  ।\nनिमज्जेन्नरके घोरे यस्योत्तारो न विद्यते  ॥ १५९.४९ ॥\nउत्तारणाय जन्तूनां नर्मदातटसंस्थितम्  ।\nएवमेतन्महातीर्थं नरकेश्वरमुत्तमम्  ॥ १५९.५० ॥\nनरकापहं महापुण्यं महापातकनाशनम्  ।\nतत्तीर्थं सर्वतीर्थानामुत्तमं भुवि दुर्लभम्  ॥ १५९.५१ ॥\nतत्र तीर्थे तु यः स्नात्वा पूजयेत महेश्वरम्  ।\nमहापातकयुक्तोऽपि नरकं नैव पश्यति  ॥ १५९.५२ ॥\nतत्र तीर्थे तु यो दद्याद्धेनुं वैतरणीं शुभाम्  ।\nस मुच्यते सुखेनैव वैतरण्यां न संशयः  ॥ १५९.५३ ॥\nयुधिष्ठिर उवाच -\nयमद्वारे महाघोरे या सा वैतरणी नदी  ।\nकिंरूपा किंप्रमाणा सा कथं सा वहति द्विज  ॥ १५९.५४ ॥\nकथं तस्याः प्रमुच्यन्ते केषां वासस्तु संततम्  ।\nकेषां तु सानुकूला सा ह्येतद्विस्तरतो वद  ॥ १५९.५५ ॥\nश्रीमार्कण्डेय उवाच -\nधर्मपुत्र महाबाहो शृणु सर्वं मयोदितम्  ।\nया सा वैतरणी नाम यमद्वारे महासरित् ॥ १५९.५६ ॥\nअगाधा पाररहिता दृष्टमात्रा भयावहा  ।\nपूयशोणिततोया सा मांसकर्दमनिर्मिता  ॥ १५९.५७ ॥\nतत्तोयं भ्रमते तूर्णं तापीमध्ये घृतं यथा  ।\nकृमिभिः सङ्कुलं पूयं वज्रतुण्डैरयोमुखैः  ॥ १५९.५८ ॥\nशिशुमारैश्च मकरैर्वज्रकर्तरिसंयुतैः  ।\nअन्यैश्च जलजीवैः सा सुहिंस्रैर्मर्मभेदिभिः  ॥ १५९.५९ ॥\nतपन्ति द्वादशादित्याः प्रलयान्त इवोल्बणाः  ।\nपतन्ति तत्र वै मर्त्याः क्रन्दन्तो भृशदारुणम्  ॥ १५९.६० ॥\nहा भ्रातः पुत्र हा मातः प्रलपन्ति मुहुर्मुहुः  ।\nअसिपत्त्रवने घोरे पतन्तं योऽभिरक्षति  ॥ १५९.६१ ॥\nप्रतरन्ति निमज्जन्ति ग्लानिं गच्छन्ति जन्तवः  ।\nचतुर्विधैः प्राणिगणैर्द्रष्टव्या सा महानदी  ॥ १५९.६२ ॥\nतरन्ति तस्यां सद्दानैरन्यथा तु पतन्ति ते  ।\nमातरं ये न मन्यन्ते ह्याचार्यं गुरुमेव च  ॥ १५९.६३ ॥\nअवजानन्ति मूढा ये तेषां वासस्तु संततम्  ।\nपतिव्रतां साधुशीलामूढां धर्मेषु निश्चलाम्  ॥ १५९.६४ ॥\nपरित्यजन्ति ये पापाः संततं तु वसन्ति ते  ।\nविश्वासप्रतिपन्नानां स्वामिमित्रतपस्विनाम्  ॥ १५९.६५ ॥\nस्त्रीबालवृद्धदीनानां छिद्रमन्वेषयन्ति ये  ।\nपच्यन्ते तत्र मध्ये वै क्रन्दमानाः सुपापिनः  ॥ १५९.६६ ॥\nश्रान्तं बुभुक्षितं विप्रं यो विघ्नयति दुर्मतिः  ।\nकृमिभिर्भक्ष्यते तत्र यावत्कल्पशतत्रयम्  ॥ १५९.६७ ॥\nब्राह्मणाय प्रतिश्रुत्य यो दानं न प्रयच्छति  ।\nआहूय नास्ति यो ब्रूते तस्य वासस्तु संततम्  ॥ १५९.६८ ॥\nअग्निदो गरदश्चैव राजगामी च पैशुनी  ।\nकथाभङ्गकरश्चैव कूटसाक्षी च मद्यपः  ॥ १५९.६९ ॥\nवज्रविध्वंसकश्चैव स्वयंदत्तापहारकः  ।\nसुक्षेत्रसेतुभेदी च परदारप्रधर्षकः  ॥ १५९.७० ॥\nब्राह्मणो रसविक्रेता वृषलीपतिरेव च  ।\nगोकुलस्य तृषार्तस्य पालीभेदं करोति यः  ॥ १५९.७१ ॥\nकन्याभिदूषकश्चैव दानं दत्त्वा तु तापकः  ।\nशूद्रस्तु कपिलापानी ब्राह्मणो मांसभोजनी  ॥ १५९.७२ ॥\nएते वसन्ति सततं मा विचारं कृथा नृप  ।\nसानुकूला भवेद्येन तच्छृणुष्व नराधिप  ॥ १५९.७३ ॥\nअयने विषुवे चैव व्यतीपाते दिनक्षये  ।\nअन्येषु पुण्यकालेषु दीयते दानमुत्तमम्  ॥ १५९.७४ ॥\nकृष्णां वा पाटलां वापि कुर्याद्वैतरणीं शुभाम्  ।\nस्वर्णशृङ्गीं रूप्यखुरां कांस्यपात्रस्य दोहिनीम्  ॥ १५९.७५ ॥\nकृष्णवस्त्रयुगाच्छन्नां सप्तधान्यसमन्विताम्  ।\nकुर्यात्सद्रोणशिखर आसीनां ताम्रभाजने  ॥ १५९.७६ ॥\nयमं हैमं प्रकुर्वीत लोहदण्डसमन्वितम्  ।\nइक्षुदण्डमयं बद्ध्वा ह्युडुपं पट्टबन्धनैः  ॥ १५९.७७ ॥\nउडुपोपरि तां धेनुं सूर्यदेहसमुद्भवाम्  ।\nकृत्वा प्रकल्पयेद्विद्वाञ्छत्त्रोपानद्युगान्विताम्  ॥ १५९.७८ ॥\nअङ्गुलीयकवासांसि ब्राह्मणाय निवेदयेत् ।\nइममुच्चारयेन्मन्त्रं संगृह्यास्याश्च पुच्छकम्  ॥ १५९.७९ ॥\nओं यमद्वारे महाघोरे या सा वैतरणी नदी  ।\nतर्तुकामो ददाम्येनां तुभ्यं वैतरणि नमः  ।\nइत्यधिवासनमन्त्रः  ॥ १५९.८० ॥\nगावो मे चाग्रतः सन्तु गावो मे सन्तु पृष्ठतः  ।\nगावो मे हृदये सन्तु गवां मध्ये वसाम्यहम्  ॥ १५९.८१ ॥\nओं विष्णुरूप द्विजश्रेष्ठ भूदेव पङ्क्तिपावन  ।\nसदक्षिणा मया दत्ता तुभ्यं वैतरणि नमः  ।\nइति दानमन्त्रः  ॥ १५९.८२ ॥\nब्राह्मणं धर्मराजं च धेनुं वैतरणीं शिवाम्  ।\nसर्वं प्रदक्षिणीकृत्य ब्राह्मणाय निवेदयेत् ॥ १५९.८३ ॥\nपुच्छं संगृह्य सुरभेरग्रे कृत्वा द्विजं ततः  ॥ १५९.८४ ॥\nधेनुके त्वं प्रतीक्षस्व यमद्वारे महाभये  ।\nउत्तितीर्षुरहं धेनो वैतरण्यै नमोऽस्तु ते  ।\nइत्यनुव्रजमन्त्रः  ॥ १५९.८५ ॥\nअनुव्रजेत गच्छन्तं सर्वं तस्य गृहं नयेत् ।\nएवं कृते महीपाल सरित्स्यात्सुखवाहिनी  ॥ १५९.८६ ॥\nतारयते तया धेन्वा सा सरिज्जलवाहिनी  ।\nसर्वान्कामानवाप्नोति ये दिव्या ये च मानुषाः  ॥ १५९.८७ ॥\nरोगी रोगाद्विमुक्तः स्याच्छाम्यन्ति परमापदः  ।\nस्वस्थे सहस्रगुणितमातुरे शतसंमितम्  ॥ १५९.८८ ॥\nमृतस्यैव तु यद्दानं परोक्षे तत्समं स्मृतम्  ।\nस्वहस्तेन ततो देयं मृते कः कस्य दास्यति  ।\nइति मत्वा महाराज स्वदत्तं स्यान्महाफलम्  ॥ १५९.८९ ॥\nइत्येवमुक्तं तव धर्मसूनो दानं मया वैतरणीसमुत्थम्  ।\nशृणोति भक्त्या पठतीह सम्यक्स याति विष्णोः पदमप्रमेयम्  ॥ १५९.९० ॥"
  },
  {
    "text": "श्रीमार्कण्डेय उवाच -\nप्राप्ते चाश्वयुजे मासि तस्मिन्कृष्णा चतुर्दशी  ।\nस्नात्वा कृत्वा ततः श्राद्धं सम्पूज्य च महेश्वरम्  ॥ १५९.९१ ॥\nपितृभ्यो दीयते दानं भक्तिश्रद्धासमन्वितैः  ।\nपश्चाज्जागरणं कुर्यात्सत्कथाश्रवणादिभिः  ॥ १५९.९२ ॥\nततः प्रभातसमये स्नात्वा वै नर्मदाजले  ।\nतर्पणं विधिवत्कृत्वा पित्ःणां देवपूर्वकम्  ॥ १५९.९३ ॥\nसौवर्णे घृतसंयुक्तं दीपं दद्याद्द्विजातये  ।\nपश्चात्संभोजयेद्विप्रान् स्वयं चैव विमत्सरः  ॥ १५९.९४ ॥\nएवं कृते नरश्रेष्ठ न जन्तुर्नरकं व्रजेत् ।\nअवश्यमेव मनुजैर्द्रष्टव्या नारकी स्थितिः  ॥ १५९.९५ ॥\nअनेन विधिना कृत्वा न पश्येन्नरकान्नरः  ।\nतत्र तीर्थे मृतानां तु नराणां विधिना नृप  ॥ १५९.९६ ॥\nमन्वन्तरं शिवे लोके वासो भवति दुर्लभे  ।\nविमानेनार्कवर्णेन किंकिणीशतशोभिना  ॥ १५९.९७ ॥\nस गच्छति महाभाग सेव्यमानोऽप्सरोगणैः  ।\nभुनक्ति विविधान्भोगानुक्तकालं न संशयः  ॥ १५९.९८ ॥\nपूर्णे चैव ततः काल इह मानुष्यतां गतः  ।\nसर्वव्याधिविनिर्मुक्तो जीवेच्च शरदां शतम्  ॥ १५९.९९ ॥\nप्राप्य चाश्वयुजे मासि कृष्णपक्षे चतुर्दशीम्  ।\nअहोरात्रोषितो भूत्वा पूजयित्वा महेश्वरम्  ।\nमहापातकयुक्तोऽपि मुच्यते नात्र संशयः  ॥ १५९.१०० ॥\nअष्टाविंशतिकोट्यो वै नरकाणां युधिष्ठिर  ।\nविमुक्ता नरकैर्दुःखैः शिवलोकं व्रजन्ति ते  ॥ १५९.१०१ ॥\nतत्र भुक्त्वा महाभोगान्दिव्यैश्वर्यसमन्वितान्  ।\nलभन्ते मानुषं जन्म दुर्लभं भुवि मानवाः  ॥ १५९.१०२ ॥"
  }
]
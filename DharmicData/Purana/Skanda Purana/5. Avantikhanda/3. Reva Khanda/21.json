[
  {
    "text": "युधिष्ठिर उवाच -\nश्रुतं मे विविधाश्चर्यं त्वत्प्रसादाद्द्विजोत्तम  ।\nभूयश्च श्रोतुमिच्छामि तन्मे कथय सुव्रत  ॥ २१.१ ॥\nकथमेषा नदी पुण्या सर्वनदीषु चोत्तमा  ।\nनर्मदा नाम विख्याता भूयो मे कथयानघ  ॥ २१.२ ॥"
  },
  {
    "text": "श्रीमार्कण्डेय उवाच -\nनर्मदा सरितां श्रेष्ठा सर्वपापप्रणाशिनी  ।\nतारयेत्सर्वभूतानि स्थावराणि चराणि च  ॥ २१.३ ॥\nनर्मदायास्तु माहात्म्यं यत्पूर्वेण मया श्रुतम्  ।\nतत्तेऽहं सम्प्रवक्ष्यामि शृणुष्वैकमना नृप  ॥ २१.४ ॥\nगङ्गा कनखले पुण्या कुरुक्षेत्रे सरस्वती  ।\nग्रामे वा यदि वारण्ये पुण्या सर्वत्र नर्मदा  ॥ २१.५ ॥\nत्रिभिः सारस्वतं तोयं सप्ताहेन तु यामुनम्  ।\nसद्यः पुनाति गाङ्गेयं दर्शनादेव नार्मदम्  ॥ २१.६ ॥\nकलिङ्गदेशात्पश्चार्धे पर्वतेऽमरकण्टके  ।\nपुण्या च त्रिषु लोकेषु रमणीया पदे पदे  ॥ २१.७ ॥\nतत्र देवाश्च गन्धर्वा ऋषयश्च तपोधनाः  ।\nतपस्तप्त्वा महाराज सिद्धिं परमिकां गताः  ॥ २१.८ ॥\nतत्र स्नात्वा नरो राजन्नियमस्थो जितेन्द्रियः  ।\nउपोष्य रजनीमेकां कुलानां तारयेच्छतम्  ॥ २१.९ ॥\nसिद्धिक्षेत्रं परं तात पर्वतो ह्यमरंकटः  ।\nसर्वदेवाश्रितो यस्मादृषिभिः परिसेवितः  ॥ २१.१० ॥\nसिद्धविद्याधरा भूतगन्धर्वाः स्थानमुत्तमम्  ।\nदृश्यादृश्याश्च राजेन्द्र सेवन्ते सिद्धिकाङ्क्षिणः  ॥ २१.११ ॥\nअहं च परमं स्थानं ततः प्रभृति संश्रितः  ।\nअत्र प्रणवरूपो वै स्थाने तिष्ठत्युमापतिः  ॥ २१.१२ ॥\nश्रीकण्ठः सगणः सर्वभूतसङ्घैर्निषेवितः  ।\nअस्माद्गिरिवराद्भूप वक्ष्ये तीर्थस्य विस्तरम्  ॥ २१.१३ ॥\nयानि सन्तीह तीर्थानि पुण्यानि नृपसत्तम  ।\nयानि यानीह तीर्थानि नर्मदायास्तटद्वये  ॥ २१.१४ ॥\nन तेषां विस्तरं वक्तुं शक्तो ब्रह्मापि भूपते  ।\nयोजनानां शतं साग्रं श्रूयते सरिदुत्तमा  ॥ २१.१५ ॥\nविस्तरेण तु राजेन्द्र अर्धयोजनमायता  ।\nषष्टितीर्थसहस्राणि षष्टिकोट्यस्तथैव च  ॥ २१.१६ ॥\nपर्वतादुदधिं यावदुभे कूले न संशयः  ॥ २१.१७ ॥\nसप्तषष्टिसहस्राणि सप्तषष्टिशतानि च  ।\nसप्तषष्टिस्तथा कोट्यो वायुस्तीर्थानि चाब्रवीत् ॥ २१.१८ ॥\nपरं कृतयुगे तानि यान्ति प्रत्यक्षतां नृप  ।\nपश्यन्ति मानवाः सर्वे सततं धर्मबुद्धयः  ॥ २१.१९ ॥\nयथायथा कलिर्घोरो वर्तते दारुणो नृप  ।\nतथातथाल्पतां यान्ति हीनसत्त्वा यतो नराः  ॥ २१.२० ॥\nजालेश्वरादितीर्थानि पर्वतेऽस्मिन्नराधिप  ।\nपितृतृप्तिप्रदान्याहुः स्वर्गमोक्षप्रदानि च  ॥ २१.२१ ॥\nश्रेष्ठं दारुवनं तत्र चरुकासंगमः शुभः  ।\nउत्तरे नर्मदायास्तु चरुकेश्वरमुत्तमम्  ॥ २१.२२ ॥\nदारुकेश्वरतीर्थं च व्यतीपातेश्वरं तथा  ।\nपातालेश्वरतीर्थं च कोटियज्ञं तथैव च  ॥ २१.२३ ॥\nइति चैवोत्तरे कूले रेवाया नृपसत्तम  ।\nअमरेश्वरपार्श्वे च लिङ्गान्यष्टोत्तरं शतम्  ॥ २१.२४ ॥\nवरुणेश्वरमुख्यानि सर्वपापहराणि च  ॥ २१.२५ ॥\nमान्धातृपुरपार्श्वे च सिद्धेश्वरयमेश्वरौ  ।\nओङ्कारात्पूर्वभागे च केदारं तीर्थमुत्तमम्  ॥ २१.२६ ॥\nतत्समीपे महाराज स्वर्गद्वारमघापहम्  ।\nनाम्ना ब्रह्मेश्वरं पुण्यं सप्तसारस्वतं पुरः  ॥ २१.२७ ॥\nरुद्राष्टकं च सावित्रं सोमतीर्थं तथैव च  ।\nएतानि दक्षिणे तीरे रेवाया भरतर्षभ  ॥ २१.२८ ॥\nअस्मिंस्तु पर्वते तात रुद्राणां कोटयः स्थिताः  ।\nस्नानैस्तुष्टिर्भवेत्तेषां गन्धमाल्यानुलेपनैः  ॥ २१.२९ ॥\nप्रीतास्तेऽपि भवन्त्यत्र रुद्रा राजन्न संशयः  ।\nजपेन पापसंशुद्धिर्ध्यानेनानन्त्यमश्नुते  ॥ २१.३० ॥\nदानेन भोगानाप्नोति इत्येवं शङ्करोऽब्रवीत् ।\nपर्वतात्पश्चिमे देशे स्वयं देवो महेश्वरः  ।\nस्थितः प्रणवरूपोऽसौ जगदादिः सनातनः  ॥ २१.३१ ॥\nतत्र स्नात्वा शुचिर्भूत्वा ब्रह्मचारी जितेन्द्रियः  ।\nपितृकार्यं प्रकुर्वीत विधिदृष्टेन कर्मणा  ॥ २१.३२ ॥\nतिलोदकेन तत्रैव तर्पयेत्पितृदेवताः  ।\nआ सप्तमं कुलं तस्य स्वर्गे मोदति पाण्डव  ॥ २१.३३ ॥\nआत्मना सह भोगांश्च विविधान् लभते सुखी  ।\nषष्टिवर्षसहस्राणि क्रीडते सुरपूजितः  ॥ २१.३४ ॥\nमोदते सुचिरं कालं पितृपूजाफलधितः  ।\nततः स्वर्गात्परिभ्रष्टो जायते विमले कुले  ॥ २१.३५ ॥\nधनवान्दानशीलश्च नीरोगो लोकपूजितः  ।\nपुनः स्मरति तत्तीर्थं गमनं कुरुते पुनः  ॥ २१.३६ ॥\nद्वितीये जन्मनि भवेद्ध्रदस्यानुचरोत्कटः  ।\nतथैव ब्रह्मचर्येण सोपवासो जितेन्द्रियः  ॥ २१.३७ ॥\nसर्वहिंसानिवृत्तस्तु लभते फलमुत्तमम्  ।\nएवं धर्मसमाचारो यस्तु प्राणान्परित्यजेत् ॥ २१.३८ ॥\nतस्य पुण्यफलं यद्वै तन्निबोध नराधिप  ।\nशतं वर्षसहस्राणि स्वर्गे मोदति पाण्डव  ॥ २१.३९ ॥\nअप्सरोगणसंकीर्णे दिव्यशब्दानुनादिते  ।\nदिव्यगन्धानुलिप्ताङ्गो दिव्यालङ्कारभूषितः  ॥ २१.४० ॥\nक्रीडते दैवतैः सार्द्धं सिद्धगन्धर्वसंस्तुतः  ।\nततः स्वर्गात्परिभ्रष्टो राजा भवति वीर्यवान्  ॥ २१.४१ ॥\nहस्त्यश्वरथयानैश्च धर्मज्ञः शास्त्रतत्परः  ।\nगृहे स्तम्भशताकीर्णे सौवर्णे रजतान्विते  ॥ २१.४२ ॥\nसप्ताष्टभूमिसुद्वारे दासीदाससमाकुले  ।\nमत्तमातङ्गनिःश्वासैर्वाजिहेषितनादितैः  ॥ २१.४३ ॥\nक्षुभ्यते तस्य तद्द्वारमिन्द्रस्य भुवनं यथा  ।\nराजराजेश्वरः श्रीमान्सर्वस्त्रीजनवल्लभः  ॥ २१.४४ ॥\nतस्मिन्गृहे वसित्वा तु क्रीडाभोगसमन्वितः  ।\nजीवेद्वर्षशतं साग्रं सर्वव्याधिविवर्जितः  ॥ २१.४५ ॥\nएवं तेषां भवेत्सर्वं ये मृता ह्यमरेश्वरे  ।\nअग्निप्रवेशं यः कुर्याद्भक्त्या ह्यमरकण्टके  ॥ २१.४६ ॥\nस मृतः स्वर्गमाप्नोति यास्यते परमां गतिम्  ।\nस्नानं दानं जपो होमः शुभं वा यदि वाशुभम्  ॥ २१.४७ ॥\nपुराणे श्रूयते राजन्सर्वं कोटिगुणं भवेत् ।\nतस्यास्तीरे तु ये वृक्षाः पतिताः कालपर्यये  ॥ २१.४८ ॥\nनर्मदातोयसंस्पृष्टास्ते यान्ति परमां गतिम्  ।\nअनिवृत्तिका गतिस्तस्य पवनस्याम्बरे यथा  ॥ २१.४९ ॥\nपतनं कुरुते यस्तु तस्मिंस्तीर्थे नराधिप  ।\nकन्यास्त्रीणि सहस्राणि पाताले भोगभागिनः  ॥ २१.५० ॥\nतिष्ठन्ति भवने तस्य प्रेषणे प्रार्थयन्ति च  ।\nदिव्यभोगैः सुसम्पन्नः क्रीडते कालम्  ॥ २१.५१ ॥\nपृथिव्यां ह्यासमुद्रायां तादृशो नैव जायते  ।\nयादृशोऽयं नरश्रेष्ठ पर्वतोऽमरकण्टकः  ॥ २१.५२ ॥\nतत्र तीर्थं तु विज्ञेयं पर्वतस्यानु पश्चिमे  ।\nह्रदो जालेश्वरो नाम त्रिषु लोकेषु विश्रुतः  ॥ २१.५३ ॥\nतत्र पिण्डप्रदानेन सन्ध्योपासनकेन तु  ।\nपितरो द्वादशाब्दानि तर्पितास्तु भवन्ति वै  ॥ २१.५४ ॥\nदक्षिणे नर्मदातीरे कपिला तु महानदी  ।\nसरलार्जुनसंछन्ना खदिरैरुपशोभिता  ॥ २१.५५ ॥\nमाधवीसल्लकीभिश्च वल्लीभिश्चाप्यलंकृता  ।\nश्वापदैर्गर्जमानैश्च गोमायुवानरादिभिः  ॥ २१.५६ ॥\nपक्षिजातिविशेषैश्च नित्यं प्रमुदिता नृप  ।\nसाग्रं कोटिशतं तत्र ऋषीणामिति शुश्रुम  ॥ २१.५७ ॥\nतपस्तप्त्वा गतं मोक्षं येषां जन्म न चागमः  ।\nयेन तत्र तपस्तप्तं कपिलेन महात्मना  ॥ २१.५८ ॥\nतत्र तच्चाभवत्तीर्थं पुण्यं सिद्धनिषेवितम्  ।\nयेन सा कापिलैस्तात सेविता ऋषिभिः पुरा  ॥ २१.५९ ॥\nतेन सा कपिला नाम गीता पापक्षयंकरी  ।\nतत्र कोटिशतं साग्रं तीर्थानाममरेश्वरे  ॥ २१.६० ॥\nअहोरात्रोषितो भूत्वा मुच्यते सर्वकिल्बिषैः  ।\nदानं च विधिवद्दत्त्वा यथाशक्त्या द्विजोत्तमे  ॥ २१.६१ ॥\nईश्वरानुग्रहात्सर्वं तत्र कोटिगुणं भवेत् ।\nयस्मादनक्षरं रूपं प्रणवस्येह भारत  ॥ २१.६२ ॥\nशिवस्वरूपस्य ततः कृतमात्राक्षरं भवेत् ।\nतिर्यञ्चः पशवश्चैव वृक्षा गुल्मलतादयः  ॥ २१.६३ ॥\nतेऽपि तत्र क्षयं याताः स्वर्गं यान्ति न संशयः  ।\nविशल्या तत्र या प्रोक्ता तत्रैव तु महानदी  ॥ २१.६४ ॥\nस्नात्वा दत्त्वा यथान्यायं तत्रापि सुकृती भवेत् ।\nतत्र देवगणाः सर्वे सकिन्नरमहोरगाः  ॥ २१.६५ ॥\nयक्षराक्षसगन्धर्वा ऋषयश्च तपोधनाः  ।\nसर्वे समागतास्तां वै पश्यन्ति ह्यमरेश्वरे  ॥ २१.६६ ॥\nतैश्च सर्वैः समागम्य वन्दितौ तौ शुभौ कटौ  ।\nपुरा युगे महाघोरे सर्वलोकभयंकरे  ॥ २१.६७ ॥\nनर्मदायाः सुतस्तत्र सशल्यो विशलीकृतः  ।\nसर्वदेवैश्च ऋषिभिर्विशल्या तेन सा स्मृता  ॥ २१.६८ ॥"
  },
  {
    "text": "युधिष्ठिर उवाच -\nउत्पन्ना तु कथं तात विशल्या कपिला कथम्  ।\nकथं वा नर्मदापुत्रः शल्ययुक्तोऽभवन्मुने  ॥ २१.६९ ॥\nआश्चर्यभूतं लोकस्य श्रोतुमिच्छामि सुव्रत  ॥ २१.७० ॥"
  },
  {
    "text": "श्रीमार्कण्डेय उवाच -\nपुरा दाक्षायणी नाम सहिता शूलपाणिना  ।\nक्रीडित्वा नर्मदातोये परया च मुदा नृप  ॥ २१.७१ ॥\nजलादुत्तीर्य सहसा वस्त्रमन्यत्समाहरत् ।\nदेव्यास्तु स्नानवस्त्रं तत्पीडितं लीलया नृप  ॥ २१.७२ ॥\nसहितानुचरीभिस्तु इन्द्रायुधनिभं भृशम्  ।\nतस्मिन्निष्पीड्यमाने तु वारि यन्निःसृतं तदा  ॥ २१.७३ ॥\nतस्मादियं सरिज्जज्ञे कपिलाख्या महानदी  ।\nसंयोगादङ्गरागस्य वस्त्रोद्यत्कपिलं जलम्  ॥ २१.७४ ॥\nगलितं तेन कपिला वर्णतो नामतोऽभवत् ।\nतथा गन्धरसैर्युक्तं नानापुष्पैस्तु वासितम्  ॥ २१.७५ ॥\nनानावर्णारुणं शुभ्रं वस्त्राद्यद्वारि निःसृतम्  ।\nपीड्यमानं करैः शुभ्रैस्तैस्तु पल्लवकोमलैः  ॥ २१.७६ ॥\nकपिलं जलमिश्रैस्तु तस्मादेषा सरिद्वरा  ।\nकपिला चोच्यते तज्ज्ञैः पुराणार्थविशारदैः  ॥ २१.७७ ॥\nएषा वै वस्त्रसम्भूता नर्मदातोयसम्भवा  ।\nमहापुण्यतमा ज्ञेया कपिला सरिदुत्तमा  ॥ २१.७८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कपिलासरित्सम्भववर्णनं नामैकविंशोऽध्यायः ॥"
  }
]
[
  {
    "text": "अध्याय १६"
  },
  {
    "text": "श्रीमार्कण्डेय उवाच -\nसमातृभिर्भूतगणश्च घोरैर्वृतः समन्तात्स ननर्त शूली  ।\nगजेन्द्रचर्मावरणे वसानः संहर्तुकामश्च जगत्समस्तम्  ॥ १६.१ ॥\nमहेश्वरः सर्वसुरेश्वराणां मन्त्रैरनेकेखबद्धमाली  ।\nमेदोवसारक्तविचर्चिताङ्गस्त्रैलोक्यदाहे प्रणनर्त शम्भुः  ॥ १६.२ ॥\nस कालरात्र्या सहितो महात्मा काले त्रिलोकीं सकलां जहार  ।\nसंवर्तकाख्यः सहभानुभावः शम्भुर्महात्मा जगतो वरिष्ठः  ॥ १६.३ ॥\nस विस्फुलिङ्गोत्करधूममिश्रं महोल्कवज्राशनिवाततुल्यम्  ।\nततोऽट्टहासं प्रमुमोच घोरं विवृत्य वक्त्रं वडवामुखाभम्  ॥ १६.४ ॥\nसहस्रवज्राशनिसंनिभेन तेनाट्टहासेन हरोद्गतेन  ।\nआपूरितास्तत्र दिशो दशैव संक्षोभिताः सर्वमहार्णवाश्च  ॥ १६.५ ॥\nस ब्रह्मलोकं प्रजगाम शब्दो ब्रह्माण्डभाण्डं प्रचचाल सर्वम्  ।\nकिमेतदित्याकुलचेतनास्ते वित्रस्तरूपा ऋषयो बभूवुः  ॥ १६.६ ॥\nप्रणम्य सर्वे सहसैव भीता ब्रह्माणमूचुः परमेश्वरेशम्  ।\nभीताश्च सर्वे ऋषयस्ततस्ते सुरासुरैश्चैव महोरगैश्च  ॥ १६.७ ॥\nविद्युत्प्रभाभासुरभीषणाङ्गः क एष चिक्रीडति भूतलस्थः  ।\nकालानलं गात्रमिदं दधानो यस्याट्टहासेन जगद्विमूढम्  ॥ १६.८ ॥\nवित्रस्तरूपं प्रबभौ क्षणेन संहर्तुमिच्छेत्किमयं त्रिलोकीम्  ।\nसार्धं त्वया सप्तभिरर्णकैश्च जनस्तपः सत्यमभिप्रयाति  ॥ १६.९ ॥\nसंहर्तुकामो हि क एष देव एतत्समस्तं कथयाप्रमेय  ।\nन दृष्टमेतद्विषमं कदापि जानासि तत्त्वं परमो मतो नः  ॥ १६.१० ॥\nनिशम्य तद्वाक्यमथाबभाषे ब्रह्मा समाश्वास्य सुरादिसङ्घान्  ॥ १६.११ ॥"
  },
  {
    "text": "श्रीब्रह्मोवाच -\nस एष कालस्त्रिदिवं त्वशेषं संहर्तुकामो जगदक्षयात्मा  ।\nपूर्णे च शेते परिवत्सराणां भविष्यतीशानविभुर्न चित्रम्  ॥ १६.१२ ॥\nसंवत्सरोऽयं परिवत्सरश्च उद्वत्सरो वत्सर एष देवः  ।\nदृष्टोऽप्यदृष्टः प्रहुतः प्रकाशी स्थूलश्च सूक्ष्मः परमाणुरेषः  ॥ १६.१३ ॥\nनातः परं किंचिदिहास्ति लोके परापरोऽयं प्रभुरात्मवादी  ।\nतुष्येत मे कालसमानरूप इत्येवमुक्त्वा भगवान्सुरेशः  ॥ १६.१४ ॥\nसनत्कुमारप्रमुखैः समेतः संतोषयामास ततो यतात्मा  ॥ १६.१५ ॥"
  },
  {
    "text": "ब्रह्मोवाच -\nनमोऽस्तु सर्वाय सुशान्तमूर्ताये ह्यघोररूपाय नमोनमस्ते  ।\nसर्वात्मने सर्व नमोनमस्ते महात्मने भूतपते नमस्ते  ॥ १६.१६ ॥\nओङ्कार हुङ्कारपरिष्कृताय स्वधावषट्कार नमोनमस्ते  ।\nगुणत्रयेशाय महेश्वराय ते त्रयीमयाय त्रिगुणात्मने नमः  ॥ १६.१७ ॥\nत्वं शङ्करत्वं हि महेश्वरोऽसि प्रधानमग्र्यं त्वमसि प्रविष्टः  ।\nत्वं विष्णुरीशः प्रपितामहश्च त्वं सप्तजिह्वस्त्वमनन्तजिह्वः  ॥ १६.१८ ॥\nस्रष्टासि सृष्टिश्च विभो त्वमेव विश्वस्य वेद्यं च परं निधानम्  ।\nआहुर्द्विजा वेदविदो वरेण्यं परात्परस्त्वं परतः परोऽसि  ॥ १६.१९ ॥\nसूक्ष्मातिसूक्ष्मं प्रवदन्ति यच्च वाचो निवर्तन्ति मनो यतश्च  ॥ १६.२० ॥"
  },
  {
    "text": "श्रीमहादेव उवाच -\nत्वया स्तुतोऽहं विविधैश्च मन्त्रैः पुष्णामि शान्तिं तव पद्मयोने  ।\nईक्षस्व मां लोकमिमं ज्वलन्तं वक्त्रैरनेकैः प्रसभं हरन्तम्  ॥ १६.२१ ॥\nएवमुक्त्वा स देवेशो देव्या सह जगत्पतिः  ।\nपितामहं समाश्वास्य तत्रैवान्तरधीयत  ॥ १६.२२ ॥\nइदं महत्पुण्यतमं वरिष्ठं स्तोत्रं निशम्येह गतिं लभन्ते  ।\nपापैरनेकैः परिवेष्टिता ये प्रयान्ति रुद्रं विमलैर्विमानैः  ॥ १६.२३ ॥\nभयं च तेषां न भवेत्कदाचित्पठन्ति ये तात इदं द्विजाग्र्याः  ।\nसङ्ग्रामचौराग्निवने तथाब्धौ तेषां शिवस्त्राति न संशयोऽत्र  ॥ १६.२४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये ब्रह्मकृतशिवस्तुतिवर्णनं नाम षोडशोऽध्यायः ॥"
  }
]
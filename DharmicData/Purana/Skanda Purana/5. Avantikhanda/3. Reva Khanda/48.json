[
  {
    "text": "अध्याय ४८"
  },
  {
    "text": "उत्तानपाद उवाच -\nकस्मिन्स्थानेऽवसद्देव सोऽन्धको दैत्यपुंगवः  ।\nसर्वान्देवांश्च निर्जित्य कस्मिन्स्थाने समास्थितः  ॥ ४८.१ ॥"
  },
  {
    "text": "श्रीमहेश उवाच -\nप्रविष्टो दानवो यत्र कथयामि नराधिप  ।\nपाताललोकमाश्रित्य कन्या विध्वंसते तु सः  ॥ ४८.२ ॥\nतत्र स्थितं तं विज्ञाय चापमादाय केशवः  ।\nव्यसृजद्बाणमाग्नेयं दह्यतामिति चिन्तयन्  ॥ ४८.३ ॥\nदह्यमानोऽग्निना सोऽपि वारुणास्त्रं स संदधे  ।\nवारुणास्त्रेण महता आग्नेयं शमितं तदा  ॥ ४८.४ ॥\nततोऽसौ चिन्तयामास केन बाणो विसर्जितः  ।\nकस्यैषा पौरुषी शक्तिः को यास्यति यमालयम्  ॥ ४८.५ ॥\nततोऽन्धको मृधे क्रुद्धो बाणमार्गेण निर्गतः  ।\nस दृष्ट्वा बाणमार्गेण चापहस्तं जनार्दनम्  ॥ ४८.६ ॥"
  },
  {
    "text": "अन्धक उवाच -\nन शर्म लप्स्यसे ह्यद्य मया दृष्ट्याभिवीक्षितः  ।\nन शक्नोषि तथा गन्तुं नागः शार्दूलदर्शनात् ॥ ४८.७ ॥\nआगच्छति यथा भक्ष्यं मार्जारस्य च मूषिकः  ।\nन शक्नोषि तथा यातुं संस्थितस्त्वं ममाग्रतः  ॥ ४८.८ ॥\nअहं त्वां प्रेषयिष्यामि यममार्गे सुदारुणे  ।\nअहमन्वेषयिष्यामि किल यास्यामि ते गृहम्  ॥ ४८.९ ॥\nउपनीतोऽसि कालेन सङ्ग्रामे मम केशव  ।\nये त्वया निर्जिताः पूर्वं दानवा अप्यनेकशः  ॥ ४८.१० ॥\nन भवन्ति पुमांसस्ते स्त्रियस्ताश्चैव केशव  ।\nपरं न शस्त्रसङ्ग्रामं करिष्यामि त्वया सह  ॥ ४८.११ ॥\nवदतो दानवेन्द्रस्य न चुकोप स केशवः  ।\nअयुध्यमानं तं दृष्ट्वा चिन्तयामास दानवः  ॥ ४८.१२ ॥\nद्वन्द्वयुद्धं करिष्यामि निश्चित्य युयुधे नृप  ।\nस कृष्णेन पदाक्षिप्तः पतितः पृथिवीतले  ॥ ४८.१३ ॥\nमुहूर्तात्स समाश्वस्य उत्थायेदं व्यचिन्तयत् ।\nअशक्तो द्वन्द्वयुद्धाय ततः साम प्रयुक्तवान्  ।\nपाणिभ्यां सम्पुटं कृत्वा साष्टाङ्गं प्रणतः शुचिः  ॥ ४८.१४ ॥"
  },
  {
    "text": "अन्धक उवाच -\nजय कृष्णाय हरये विष्णवे जिष्णवे नमः  ।\nहृषीकेश जगद्धात्रे अच्युताय महात्मने  ॥ ४८.१५ ॥\nनमः पङ्कजनाभाय नमः पङ्कजमालिने  ।\nजनार्दनाय श्रीशाय श्रीपते पीतवाससे  ॥ ४८.१६ ॥\nगोविन्दाय नमो नित्यं नमो जलधिशायिने  ।\nनमः करालवक्त्राय नरसिंहाय नादिने  ॥ ४८.१७ ॥\nशार्ङ्गिणे सितवर्णाय शङ्खचक्रगदाभृते  ।\nनमो वामनरूपाय यज्ञरूपाय ते नमः  ॥ ४८.१८ ॥\nनमो वराहरूपाय क्रान्तलोकत्रयाय च  ।\nव्याप्ताशेषदिगन्ताय केशवाय नमोनमः  ॥ ४८.१९ ॥\nवासुदेव नमस्तुभ्यं नमः कैटभनाशिने  ।\nलक्ष्म्यालय सुरश्रेष्ठ नमस्ते सुरनायक  ॥ ४८.२० ॥\nविष्णोर्देवाधिदेवस्य प्रमाणं येऽपि कुर्वते  ।\nप्रजापतेर्जगद्धातुस्तेषामपि नमाम्यहम्  ॥ ४८.२१ ॥\nसमस्तभूतदेवस्य वासुदेवस्य धीमतः  ।\nप्रणामं ये प्रकुर्वन्ति तेषामपि नमाम्यहम्  ॥ ४८.२२ ॥\nतस्य यज्ञवराहस्य विष्णोरमिततेजसः  ।\nप्रणामं ये प्रकुर्वन्ति तेषामपि नमाम्यहम्  ॥ ४८.२३ ॥\nगुणानां हि निधानाय नमस्तेऽस्तु पुनःपुनः  ।\nकारुण्याम्बुनिधे देव सर्वभक्तिप्रियाय च  ॥ ४८.२४ ॥"
  },
  {
    "text": "श्रीभगवानुवाच -\nतुष्टस्ते दानवेन्द्राहं वरं वृणु यथेप्सितम्  ।\nददामि ते वरं नूनमपि त्रैलोक्यदुर्लभम्  ॥ ४८.२५ ॥"
  },
  {
    "text": "अन्धक उवाच -\nयदि तुष्टोऽसि मे देव वरं दास्यसि चेप्सितम्  ।\nतदा ददस्व मे देव युद्धं परमशोभनम्  ।\nअवद्धस्तपूतो येनाहं लोकान्गन्तास्मि शोभनान्  ॥ ४८.२६ ॥"
  },
  {
    "text": "श्रीभगवानुवाच -\nकथं ददामि ते युद्धं तोषितोऽहं त्वया पुनः  ।\nन त्वां तु प्रभवेत्कोपः कथं युध्यामि तेऽन्धक  ॥ ४८.२७ ॥\nयदि ते वर्तते बुद्धिर्युद्धं प्रति न संशयः  ।\nततो गच्छस्व युद्धाय देवं प्रति महेश्वरम्  ॥ ४८.२८ ॥"
  },
  {
    "text": "अन्धक उवाच -\nन तत्र सिध्यते कार्यं देवं प्रति महेश्वरम्  ॥ ४८.२९ ॥"
  },
  {
    "text": "श्रीभगवानुवाच -\nपुत्र त्वं शिखरं गत्वा धूनयस्व बलेन च  ॥ ४८.३० ॥\nविधूते तत्र देवेशः कोपं कर्ता सुदारुणम्  ।\nकोपितः शङ्करो रौद्रं युद्धं दास्यति दानव  ॥ ४८.३१ ॥\nविष्णुवाक्यादसौ पापो गतो यत्र महेश्वरः  ।\nकैलासशिखरं प्राप्य धुनोति स्म मुहुर्मुहुः  ॥ ४८.३२ ॥\nधूनिते तत्र शिखरे कम्पितं भुवनत्रयम्  ।\nनिपेतुः शिखराग्राणि कम्पमानान्यनेकशः  ॥ ४८.३३ ॥\nचत्वारः सागराः क्षिप्रमेकीभूता महीपते  ।\nनिपेतुरुल्कापाताश्च पादपा अप्यनेकशः  ॥ ४८.३४ ॥\nउमया सहितो देवो विस्मयं परमं गतः  ।\nगाढमालिङ्ग्य गिरिजा देवं वचनमब्रवीत् ॥ ४८.३५ ॥\nकिमर्थं कम्पते शैलः किमर्थं कम्पते धरा  ।\nकिमर्थं कम्पते नागो मर्त्यः पातालमेव च  ।\nकिं वा युगक्षयो देव तन्ममाख्यातुमर्हसि  ॥ ४८.३६ ॥"
  },
  {
    "text": "ईश्वर उवाच -\nकस्यैषा दुर्मतिर्जाता क्षिप्तः सर्पमुखे करः  ।\nललाटे च कृतं वर्म स यास्यति यमालयम्  ॥ ४८.३७ ॥\nकैलासमाश्रितो येन सुप्तोऽहं येन बोधितः  ।\nतं वधिष्ये न सन्देहः सम्मुखो वा भवेद्यदि  ॥ ४८.३८ ॥\nचिन्तयामास देवेशो ह्यन्धकोऽयं न संशयः  ।\nउपायं चिन्तयामास येनासौ वध्यते क्षणात् ॥ ४८.३९ ॥\nआगताश्च सुराः सर्वे ब्रह्माद्या वसुभिः सह  ।\nरथं देवमयं कृत्वा सर्वलक्षणसंयुतम्  ॥ ४८.४० ॥\nकेचिद्देवाः स्थिताश्चक्रे केचित्तुण्डाग्रपार्श्वयोः  ।\nकेचिन्नाभ्यां स्थिता देवाः केचिद्धुर्येषु संस्थिताः  ॥ ४८.४१ ॥\nधुरीषु निश्चलाः केचित्केचिद्यूपेषु संस्थिताः  ।\nकेचित्स्यन्दनसंस्तम्भाः केचित्स्यन्दनवेष्टकाः  ॥ ४८.४२ ॥\nआमलसारकेऽन्येऽपि अन्येऽपि कलशे स्थिताः  ।\nरिपोर्भयंकरं दिव्यं ध्वजमालादिशोभितम्  ॥ ४८.४३ ॥\nरथं देवमयं कृत्वा तमारूढो जगद्गुरुः  ।\nनिर्ययौ दानवो यत्र कोपाविष्टो महेश्वरः  ॥ ४८.४४ ॥\nतिष्ठ तिष्ठेत्युवाचाथ क्व प्रयास्यसि दुर्मते  ।\nशरासनं करे गृह्य शरांश्चिक्षेप दानवे  ॥ ४८.४५ ॥\nदानवेऽधिष्ठिते युद्धे शरैश्चिछेद सायकान्  ।\nशरासनेण तत्रैव अन्धकश्छादितस्तदा  ॥ ४८.४६ ॥\nन तत्र दृश्यते सूर्यो नाकाशं न च चन्द्रमाः  ।\nआग्नेयमस्त्रं व्यसृजद्दानवोऽपि शिवं प्रति  ॥ ४८.४७ ॥\nदह्यमानाः शराङ्गारैस्तत्रसुः सर्वदेवताः  ।\nरक्ष रक्ष महादेव दह्यमानांस्तु दानवात् ॥ ४८.४८ ॥\nततो देवाधिदेवोऽसौ वारुणास्त्रमयोऽजयत् ।\nवारुणास्त्रेण निमिषादाग्नेयं नाशितं तदा  ॥ ४८.४९ ॥\nदानवेन तदा मुक्तं वायव्यास्त्रं रणाजिरे  ।\nवारुणं च गतं तात वायव्यास्त्रविनाशितम्  ॥ ४८.५० ॥\nदेवो व्यसर्जयत्सार्पं क्रोधाविष्टेन चेतसा  ।\nमारुतं नाशितं बाणैः सर्पैस्तत्र न संशयः  ॥ ४८.५१ ॥\nदानवेन ततो मुक्तं गरुडास्त्रं च लीलया  ।\nगारुडास्त्रं च तद्दृष्ट्वा सार्पं नैव व्यदृश्यत  ॥ ४८.५२ ॥\nततो देवाधिदेवेन नारसिंहं विसर्जितम्  ।\nनारसिंहास्त्रबाणेन गारुडास्त्रं प्रशामितम्  ॥ ४८.५३ ॥\nअस्त्रमस्त्रेण शम्येत न बाध्येत परस्परम्  ।\nमहद्युद्धमभूत्तातसुरासुरभयंकरम्  ॥ ४८.५४ ॥\nचक्रनालीकनाराचैस्तोमरैः खड्गमुद्गरैः  ।\nवत्सदन्तैस्तथा भल्लैः कर्णिकारैश्च शोभनैः  ॥ ४८.५५ ॥\nएवं न शक्यते हन्तुं दानवो विविधायुधैः  ।\nतदा ज्वालाकरालाश्च खड्गनाराचतोमराः  ॥ ४८.५६ ॥\nवृषाङ्केन विमुक्तास्तु समरे दानवं प्रति  ।\nन संस्पृशन्ति शस्त्राणि गात्रं गौडवधूरिव  ॥ ४८.५७ ॥\nआयुधानि ततस्त्यक्त्वा बाहुयुद्धमुपस्थितौ  ।\nकरं करेण संगृह्य प्रहरन्तौ स्वमुष्टिभिः  ।\nरणप्रयोगैर्युध्यन्तौ युयुधाते शिवान्धकौ  ॥ ४८.५८ ॥"
  },
  {
    "text": "श्रीमार्कण्डेय उवाच -\nअन्धकं प्रति देवेशश्चिन्तयामास निग्रहम्  ।\nहनिष्यामि न सन्देहो दुष्टात्मानं न संशयः  ॥ ४८.५९ ॥\nस शिवेन यदा क्षिप्तः पतितः पृथिवीतले  ।\nऊर्ध्वबाहुरधोवक्त्रो दानवो नृपसत्तम  ॥ ४८.६० ॥\nक्रोधाविष्टेन देवेशः सङ्ग्रामे देवशत्रुणा  ।\nकक्षयोः कुहरे क्षिप्त्वा बन्धेनाक्रम्य पीडितः  ॥ ४८.६१ ॥\nनिस्पन्दश्चाभवद्देवो मूर्च्छायुक्तो महेश्वरः  ।\nमूर्च्छापन्नं तु तं ज्ञात्वा चिन्तयामास दानवः  ॥ ४८.६२ ॥\nहाहा कष्टं कृतं मेऽद्य दुष्कृतं पापकर्मणा  ।\nकिं करोमि कथं कर्म कस्मिन्स्थाने तु मोचये  ॥ ४८.६३ ॥\nगृहीत्वा देवमुत्सङ्गे गतः कैलासपर्वतम्  ।\nशय्यायां शङ्करं न्यस्य निर्ययौ दैत्यराट्ततः  ॥ ४८.६४ ॥\nशय्यायां पतितो देवः प्रपेदे वेदनां ततः  ।\nतावद्ददर्श चात्मानं स्वकीयभवनस्थितम्  ॥ ४८.६५ ॥\nपराभवः कृतो मद्यं कथं तेन दुरात्मना  ।\nक्रोधवेगसमाविष्टो निर्ययौ दानवं प्रति  ॥ ४८.६६ ॥\nआयसीं लगुडीं गृह्य प्रभुर्भारसहस्रजाम्  ।\nदानवं च ततो दृष्ट्वा प्राक्षिपत्तस्य मूर्धनि  ॥ ४८.६७ ॥\nखड्गेन ताडयामास दानवः प्रहसन्रणे  ।\nदेवेनाथस्मृतं चास्त्रं कौच्छेराख्यं महाहवे  ॥ ४८.६८ ॥\nदीप्यमानं समुत्सृज्य हृदये ताडितः क्षणात् ।\nततः स ताडितस्तेन रुधिरोद्गारमुद्वमन्  ॥ ४८.६९ ॥\nपतितोऽधोमुखो भूत्वा ततः शूलेन भेदितः  ।\nपुनश्च देवदेवेन शूलेन द्विदलीकृतः  ॥ ४८.७० ॥\nशूलाग्रेऽसौ स्थितः पापो भ्रान्तवांश्चक्रवत्तदा  ।\nये ये भूम्यां पतन्ति स्म तत्कायाद्रक्तबिन्दवः  ॥ ४८.७१ ॥\nते ते सर्वे समुत्तस्थुर्दानवाः शास्त्रपाणयः  ।\nव्याकुलस्तु ततो देवो दानवेन तरस्विना  ॥ ४८.७२ ॥\nदेवेनाथ स्मृता दुर्गा चामुण्डा भीषणानना  ।\nआयाता भीषणाकारा नानायुधविराजिता  ॥ ४८.७३ ॥\nमहादंष्ट्रा महाकाया पिङ्गाक्षी लम्बकर्णिका  ।\nआदेशो दीयतां देव को यास्यति यमालयम्  ॥ ४८.७४ ॥"
  },
  {
    "text": "ईश्वर उवाच -\nपिबास्य रुधिरं भद्रे यथेष्टं दानवस्य च  ।\nनिपतद्रुधिरं भूमौ दुर्गे गृह्णीष्व माचिरम्  ॥ ४८.७५ ॥\nनिहन्मि दानवं यावत्साहाय्यं कुरु सुन्दरि  ।\nएवमुक्ता तु सा दुर्गा पपौ च रुधिरं ततः  ॥ ४८.७६ ॥\nनिहता दानवाः सर्वे देवेशेन सहस्रशः  ।\nअन्धकोऽपि च तान् दृष्ट्वा दानवानवनिं गतान्  ।\nततो वाग्भिः प्रतुष्टाव देवदेवं महेश्वरम्  ॥ ४८.७७ ॥"
  },
  {
    "text": "अन्धक उवाच -\nजयस्व देवदेवेश उमार्धार्धाशरीरधृक् ।\nनमस्ते देवदेवेश सर्वाय त्रिगुणात्मने  ॥ ४८.७८ ॥\nवृषभासनमारूढ शशाङ्ककृतशेखर  ।\nजय खट्वाङ्गहस्ताय गङ्गाधर नमोऽस्तु ते  ॥ ४८.७९ ॥\nनमो डमरुहस्ताय नमः कपालमालिने  ।\nस्मरदेहविनाशाय महेशाय नमोऽस्तु ते  ॥ ४८.८० ॥\nपूष्णो दन्तनिपाताय गणनाथाय ते नमः  ।\nजय स्वरूपदेहाय अरूपबहुरूपिणे  ॥ ४८.८१ ॥\nउत्तमाङ्गविनाशाय विरिञ्चेरपि शङ्कर  ।\nश्मशानवासिने नित्यं नित्यं भैरवरूपिणे  ॥ ४८.८२ ॥\nत्वं सर्वगोऽसि त्वं कर्ता त्वं हर्ता नान्य एव च  ।\nत्वं भूमिस्त्वं दिशश्चैव त्वं गुरुर्भार्गवस्तथा  ॥ ४८.८३ ॥\nसौरिस्त्वं देवदेवेश भूमिपुत्रस्तथैव च  ।\nऋक्षग्रहादिकं सर्वं यद्दृश्यं तत्त्वमेव च  ॥ ४८.८४ ॥\nएवं स्तुतिं तदा कृत्वा देवं प्रति स दानवः  ।\nसंहताभ्यां तु पाणिभ्यां प्रणनाम महेश्वरम्  ॥ ४८.८५ ॥"
  },
  {
    "text": "ईश्वर उवाच -\nसाधु साधु महासत्त्व वरं याचस्व दानव  ।\nदाताहं याचकस्त्वं हि ददामीह यथेप्सितम्  ॥ ४८.८६ ॥"
  },
  {
    "text": "अन्धक उवाच -\nयदि तुष्टोऽसि देवेश यदि देयो वरो मम  ।\nतदात्मसदृशोऽहं ते कर्तव्यो नापरो वरः  ॥ ४८.८७ ॥\nभस्मी जटी त्रिनेत्री च त्रिशूली च चतुर्भुजः  ।\nव्याघ्रचर्मोत्तरीयश्च नागयज्ञोपवीतकः  ॥ ४८.८८ ॥\nएतदिच्छाम्यहं सर्वं यदि तुष्टो महेश्वर  ॥ ४८.८९ ॥"
  },
  {
    "text": "ईश्वर उवाच -\nददामि ते वरं ह्यद्य यस्त्वया याचितोऽनघ  ।\nगणेषु मे स्थितः पुत्र भृङ्गीशस्त्वं भविष्यसि  ॥ ४८.९० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽन्धकवधतद्वरप्रदानवर्णनं नामाष्टचत्वारिंशोऽध्यायः ॥"
  }
]
[
  {
    "text": "अध्याय १९६\nश्रीमार्कण्डेय उवाच -\nततो गच्छेद्धराधीश हंसतीर्थमनुत्तमम्  ।\nयत्र हंसस्तपस्तप्त्वा ब्रह्मवाहनतां गतः  ॥ १९६.१ ॥\nहंसतीर्थे नरः स्नात्वा दानं दत्त्वा च काञ्चनम्  ।\nसर्वपापविनिर्मुक्तो ब्रह्मलोकं स गच्छति  ॥ १९६.२ ॥\nहंसयुक्तेन यानेन तरुणादित्यवर्चसा  ।\nसर्वकामसमृद्धेन सेव्यमानोऽप्सरोगणैः  ॥ १९६.३ ॥\nतत्र भुक्त्वा यथाकामं सर्वान् भोगान् यथेप्सितान्  ।\nजातिस्मरो हि जायेत पुनर्मानुष्यमागतः  ॥ १९६.४ ॥\nसंन्यासेन त्यजेद्देहं मोक्षमाप्नोति भारत  ॥ १९६.५ ॥\nएतत्ते कथितं पार्थ हंसतीर्थस्य यत्फलम्  ।\nसर्वपापहरं पुण्यं सर्वदुःखविनाशनम्  ॥ १९६.६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हंसतीर्थमाहात्म्यवर्णनं नाम षण्णवत्युत्तरशततमोऽध्यायः ॥"
  }
]
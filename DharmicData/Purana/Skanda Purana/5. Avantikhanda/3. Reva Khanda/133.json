[
  {
    "text": "श्रीमार्कण्डेय उवाच -\nततो गच्छेन्महीपाल परं तीर्थचतुष्टयम्  ।\nयेषां दर्शनमात्रेण सर्वपापक्षयो भवेत् ॥ १ ॥\nकौबेरं वारुणं याम्यं वायव्यं तु ततः परम्  ।\nयत्र सिद्धा महाप्राज्ञा लोकपाला महाबलाः  ॥ २ ॥"
  },
  {
    "text": "युधिष्ठिर उवाच -\nकिमर्थं लोकपालैश्च तपश्चीर्णं पुरानघ  ।\nनर्मदातटमाश्रित्य ह्येतन्मे वक्तुमर्हसि  ॥ ३ ॥"
  },
  {
    "text": "श्रीमार्कण्डेय उवाच -\nअधिष्ठानं समिच्छन्ति ह्यचलं निर्बले सति  ।\nसंसारे सर्वभूतानां तृणबिन्दुवदस्थिरे  ॥ ४ ॥\nकदलीसारनिःसारे मृगतृष्णेव चञ्चले  ।\nस्थावरे जङ्गमे सर्वे भूतग्रामे चतुर्विधे  ॥ ५ ॥\nधर्मो माता पिता धर्मो धर्मो बन्धुः सुहृत्तथा  ।\nआधारः सर्वभूतानां त्रैलोक्ये सचराचरे  ॥ ६ ॥\nएवं ज्ञात्वा तु ते सर्वे लोकपालाः कृतक्षणाः  ।\nतपस्ते चक्रुरतुलं मारुताहारतत्पराः  ॥ ७ ॥\nततस्तुष्टो महादेवः कृतस्यार्द्धे गते तदा  ।\nअनुरूपेण राजेन्द्र युगस्य परमेश्वरः  ॥ ८ ॥\nवरेण छन्दयामास लोकपालान्महाबलान्  ।\nयो यमिच्छति कामं वै तं तं तस्य ददाम्यहम्  ॥ ९ ॥\nएतच्छ्रुत्वा वचस्तस्य लोकपाला जगद्धिताः  ।\nवरदं प्रार्थयामासुर्देवं वरमनुत्तमम्  ॥ १० ॥"
  },
  {
    "text": "कुबेर उवाच -\nयदि तुष्टो महादेव यदि देयो वरो मम  ।\nयक्षाणामीश्वरश्चाहं भवामि धनदस्त्विति  ॥ ११ ॥\nततः प्रोवाच देवेशं यमः संयमने रतः  ।\nतत्र प्रधानो भगवान् भवेयं सर्वजन्तुषु  ॥ १२ ॥\nवरुणोऽनन्तरं प्राह प्रणम्य तु महेश्वरम्  ।\nक्रीडेयं वारुणे लोके यादोगणसमन्वितः  ॥ १३ ॥\nजगादाशु ततो वायुः प्रणम्य तु महेश्वरम्  ।\nव्यापकत्वं त्रिलोकेषु प्रार्थयामास भारत  ॥ १४ ॥\nतेषां यदीप्सितं काममुमया सह शङ्करः  ।\nसर्वेषां लोकपालानः दत्त्वा चादर्शनं गतः  ॥ १५ ॥\nगते महेश्वरे देवे यथास्थानं तु ते स्थिताः  ।\nस्थापना च कृता सर्वैः स्वनाम्नैव पृथक्पृथक् ॥ १६ ॥\nकुबेरश्च कुबेरेशं यमश्चैव यमेश्वरम्  ।\nवरुणो वरुणेशं तु वातो वातेश्वरं नृप  ॥ १७ ॥\nतर्पणं विदधुः सर्वे मन्त्रैश्च विविधैः शुभैः  ।\nसर्वे सर्वेश्वरं देव पूजयित्वा यथाविधि  ॥ १८ ॥\nआह्वयामासुस्तान् विप्रान्सर्वे सर्वेश्वरा इव  ।\nक्षान्तदान्तजितक्रोधान्सर्वभूताभयप्रदान्  ॥ १९ ॥\nवेदविद्याव्रतस्नातान् सर्वशास्त्रविशारदान्  ।\nऋग्यजुःसामसंयुक्तांस्तथाथर्वविभूषितान्  ॥ २० ॥\nचातुर्विध्यं तु सर्वेषां दानं दास्याम गृह्णत  ।\nएवमुक्त्वा तु सर्वेषां विप्राणां दानमुत्तमम्  ॥ २१ ॥\nतत्र स्थाने ददुस्तेषां भूमिदानमनुत्तमम्  ।\nयावच्चन्द्रश्च सूर्यश्च यावत्तिष्ठति मेदिनी  ॥ २२ ॥\nतावद्दानं तु युष्माकं परिपन्थी न कश्चन  ।\nराजा वा राजतुल्यो वा लोकपालैरनुत्तमम्  ॥ २३ ॥\nदत्तं लोपयते मूढः श्रूयतां तस्य यो विधिः  ।\nशोषयेद्धनदो वित्तं तस्य पापस्य भारत  ॥ २४ ॥\nशरीरं वरुणो देवः संततीं श्वसनस्तथा  ।\nआयुर्नयति तस्याशु यमः संयमनो महान्  ॥ २५ ॥\nनिःशेषं भस्मसात्कृत्वा हुतभुग्याति भारत  ।\nतस्मात्सर्वप्रयत्नेन ब्राह्मणेभ्यो युधिष्ठिर  ।\nभक्तिः कार्या नृपैः सर्वैरिच्छद्भिः श्रेय आत्मनः  ॥ २६ ॥\nराजा वृक्षो ब्राह्मणास्तस्य मूलं भृत्याः पर्णा मन्त्रिणस्तस्य शाखाः  ।\nतस्मान्मूलं यत्नतो रक्षणीयं मूले गुप्ते नास्ति वृक्षस्य नाशः  ॥ २७ ॥\nषष्टिवर्षसहस्राणि स्वर्गे तिष्ठति भूमिदः  ।\nआच्छेत्ता चावमन्ता च तान्येव नरके वसेत् ॥ २८ ॥\nस्वदत्ता परदत्ता वा पालनीया वसुंधरा  ।\nयस्य यस्य यदा भूमिस्तस्य तस्य तदा फलम्  ॥ २९ ॥\nदेवताज्ञामनुस्मृत्य राजानो येऽपि तां नृप  ।\nपालयिष्यन्ति सततं तेषां वासस्त्रिविष्टपे  ॥ ३० ॥\nस्वदत्ता परदत्ता वा यत्नाद्रक्ष्या युधिष्ठिर  ।\nमही महीक्षिता नित्यं दानाच्छ्रेयोऽनुपालनम्  ॥ ३१ ॥\nआयुर्यशो बलं वित्तं संततिश्चाक्षया नृप  ।\nतेषां भविष्यते नूनं ये प्रजापालने रताः  ॥ ३२ ॥\nएवमुक्त्वा तु तान् सर्वांल्लोकपालान् द्विजोत्तमान्  ।\nपूजयित्वा विधानेन प्रणिपत्य व्यसर्जयन्  ॥ ३३ ॥\nगतेषु विप्रमुख्येषु स्नात्वा हुतहुताशनाः  ।\nलोकपालाः क्षुधाविष्टाः पर्यटन्भैक्षमात्मनः  ॥ ३४ ॥\nअस्थिचर्मावशेषाङ्गाः कपालोद्धृतपाणयः  ।\nअलब्धग्रासमर्द्धार्धं निर्ययुर्नगराद्बहिः  ॥ ३५ ॥\nशापं दत्त्वा तदा क्रोधाद्ब्राह्मणाय युधिष्ठिर  ।\nदरिद्राः सततं मूर्खा भवेयुश्च ययुर्गृहान्  ॥ ३६ ॥\nतदाप्रभृति ते सर्वे ब्राह्मणा धनवर्जिताः  ।\nशापदोषेण कौबेर्यां संजाता दुःखभाजनाः  ॥ ३७ ॥\nन धनं पैतृकं पुत्रैर्न पिता पुत्रपौत्रिकम्  ।\nभुञ्जते सकलं कालमित्येवं शङ्करोऽब्रवीत् ॥ ३८ ॥\nकुबेरेशे नरः स्नात्वा यस्तु पूजयते शिवम्  ।\nगन्धधूपनमस्कारैः सोऽश्वमेधफलं लभेत् ॥ ३९ ॥\nयमतीर्थे तु यः स्नात्वा सम्पश्यति यमेश्वरम्  ।\nसर्वपापैः प्रमुच्येत सप्तजन्मान्तरार्जितैः  ॥ ४० ॥\nपूर्णमास्याममावास्यां स्नात्वा तु पितृतर्पणम्  ।\nयः करोति तिलैः स्नानं तस्य पुण्यफलं शृणु  ॥ ४१ ॥\nसुतृप्तास्तेन तोयेन पितरश्च पितामहाः  ।\nस्वर्गस्था द्वादशाब्दानि क्रीडन्ति प्रपितामहाः  ॥ ४२ ॥\nवरुणेशे नरः स्नात्वा ह्यर्चयित्वा महेश्वरम्  ।\nवाजपेयस्य यज्ञस्य फलं प्राप्नोति पुष्कलम्  ॥ ४३ ॥\nमृतां कालेन महता लोके यत्र जलेश्वरः  ।\nस गच्छेत्तत्र यानेन गीयमानोऽप्सरोगणैः  ॥ ४४ ॥\nवातेश्वरे नरः स्नात्वा सम्पूज्य च महेश्वरम्  ।\nजायते कृतकृत्योऽसौ लोकपालानवेक्षयन्  ॥ ४५ ॥\nकिं तस्य बहुभिर्यज्ञैर्दानैर्वा बहुदक्षिणैः  ।\nस्नात्वा चतुष्टये लोके अवाप्तं जन्मनः फलम्  ॥ ४६ ॥\nते धन्यास्ते महात्मानस्तेषां जन्म सुजीवितम्  ।\nनित्यं वसन्ति कौरिल्यां लोकपालान्निमन्त्र्य ये  ॥ ४७ ॥\nएतत्पुण्यं पापहरं धन्यमायुर्विवर्धनम्  ।\nपठतां शृण्वतां चैव सर्वपापक्षयो भवेत् ॥ ४८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुबेरादितीर्थचतुष्टयमाहात्म्यवर्णनं नाम त्रयस्त्रिंशदधिकशततमोऽध्यायः ॥"
  }
]
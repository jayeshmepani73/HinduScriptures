[
  {
    "text": "अध्याय १६६"
  },
  {
    "text": "मार्कण्डेय उवाच -\nततः सिद्धेश्वरी देवी वैष्णवी पापनाशिनी  ।\nआनन्दं परमं प्राप्ता दृष्ट्वा स्थानं सुशोभनम्  ॥ १६६.१ ॥\nतत्र तीर्थे नरः स्नात्वा पूजयेत्पितृदेवताः  ।\nदेवीं पश्यति यो भक्त्या मुच्यते सर्वपातकैः  ॥ १६६.२ ॥\nमृतवत्सा तु या नारी वन्ध्या स्त्रीजननी तथा  ।\nपुत्रं सा लभते नारी शीलवन्तं गुणान्वितम्  ॥ १६६.३ ॥\nतत्र तीर्थे तु यः स्नात्वा पश्येद्देवीं सुभक्तितः  ।\nअष्टम्यां वा चतुर्दश्यां सर्वकालेऽथवा नृप  ॥ १६६.४ ॥\nसङ्गमे तु ततः स्नाता नारी वा पुरुषोऽपि वा  ।\nपुत्रं धनं तथा देवी ददाति परितोषिता  ॥ १६६.५ ॥\nगोत्ररक्षां प्रकुरुते दृष्टा देवी सुपूजिता  ।\nप्रजां च पाति सततं पूज्यमाना न संशयः  ॥ १६६.६ ॥\nनवम्यां च महाराज स्नात्वा देवीमुपोषितः  ।\nपूजयेत्परया भक्त्या श्रद्धापूतेन चेतसा  ॥ १६६.७ ॥\nस गच्छेत्परमं लोकं यः सुरैरपि दुर्लभः  ॥ १६६.८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम षट्षष्ट्युत्तरशततमोऽध्यायः ॥"
  }
]
[
  {
    "text": "अध्याय १४२"
  },
  {
    "text": "श्रीमार्कण्डेय उवाच -\nततो गच्छेन्महाराज रुक्मिणीतीर्थमुत्तमम्  ।\nयत्रैव स्नानमात्रेण रूपवान्सुभगो भवेत् ॥ १४२.१ ॥\nअष्टम्यां च चतुर्दश्यां तृतीयायां विशेषतः  ।\nस्नानं समाचरेत्तत्र न चेह जायते पुनः  ॥ १४२.२ ॥\nयः स्नात्वा रुक्मिणीतीर्थे दानं दद्यात्तु कांचनम्  ।\nतत्तीर्थस्य प्रभावेन शोकं नाप्नोति मानवः  ॥ १४२.३ ॥"
  },
  {
    "text": "युधिष्ठिर उवाच -\nतीर्थस्यास्य कथं जातो महिमेदृङ्मुनीश्वर  ।\nरूपसौभाग्यदं येन तीर्थमेतद्ब्रवीहि मे  ॥ १४२.४ ॥"
  },
  {
    "text": "मार्कण्डेय उवाच -\nकथयामि यथावृत्तमितिहासं पुरातनम्  ।\nकथितं पूर्वतो वृद्धैः पारम्पर्येण भारत  ॥ १४२.५ ॥\nतं तेऽहं सम्प्रवक्ष्यामि शृणुष्वैकाग्रमानसः  ।\nनगरं कुण्डिनं नाम भीष्मकः परिपाति हि  ॥ १४२.६ ॥\nहस्त्यश्वरथसम्पन्नो धनाढ्योऽति प्रतापवान्  ।\nस्त्रीसहस्रस्य मध्यस्थः कुरुते राज्यमुत्तमम्  ॥ १४२.७ ॥\nतस्य भार्या महादेवी प्राणेभ्योऽपि गरीयसी  ।\nतस्यामुत्पादयामास पुत्रमेकं च रुक्मकम्  ॥ १४२.८ ॥\nद्वितीया तनया जज्ञे रुक्मिणी नाम नामतः  ।\nतदाशरीरिणी वाचा राजानं तमुवाच ह  ॥ १४२.९ ॥\nचतुर्भुजाय दातव्या कन्येयं भुवि भीष्मक  ।\nएवं तद्वचनं श्रुत्वा जहर्ष प्रियया सह  ॥ १४२.१० ॥\nब्राह्मणैः सह विद्वद्भिः प्रविष्टः सूतिकागृहम्  ।\nस्वस्तिकं वाचयित्वास्याश्चक्रे नामेति रुक्मिणी  ॥ १४२.११ ॥\nयतः सुवर्णतिलको जन्मना सह भारत  ।\nततः सा रुक्मिणीनाम ब्राह्मणैः कीर्तिता तदा  ॥ १४२.१२ ॥\nततः सा कालपर्यायादष्टवर्षा व्यजायत  ।\nपूर्वोक्तं चैव तद्वाक्यमशरीरिण्युदीरितम्  ॥ १४२.१३ ॥\nस्मृत्वा स्मृत्वाथ नृपतिश्चिन्तयामास भूपतिः  ।\nकस्मै देया मया बाला भविता कश्चतुर्भुजः  ॥ १४२.१४ ॥\nएतस्मिन्नन्तरे तावद्रैवतात्पर्वतोत्तमात् ।\nमुख्यश्चेदिपतिस्तत्र दमघोषः समागतः  ॥ १४२.१५ ॥\nप्रविष्टो राजसदनं यत्र राजा स भीष्मकः  ।\nतं दृष्ट्वा चागतं गेहे पूजयामास भूपतिः  ॥ १४२.१६ ॥\nआसनं विपुलं दत्त्वा सभां गत्वा निवेशितः  ।\nकुशलं तव राजेन्द्र दमघोष श्रियायुत  ॥ १४२.१७ ॥\nपुण्याहमद्य संजातमहं त्वद्दर्शनोत्सुकः  ।\nकन्या मदीया राजेन्द्र ह्यष्टवर्षा व्यजायत  ॥ १४२.१८ ॥\nचतुर्भुजाय दातव्या वागुवाचाशरीरिणी  ।\nभीष्मकस्य वचः श्रुत्वा दमघोषोऽब्रवीदिदम्  ॥ १४२.१९ ॥\nचतुर्भुजो मम सुतस्त्रिषु लोकेषु विश्रुतः  ।\nतस्येयं दीयतां कन्या शिशुपालस्य भीष्मक  ॥ १४२.२० ॥\nतस्य तद्वचनं श्रुत्वा दमघोषस्य भूमिप  ।\nभीष्मकेन ततो दत्ता शिशुपालाय रुक्मिणी  ॥ १४२.२१ ॥\nप्रारब्धं मङ्गलं तत्र भीष्मकेण युधिष्ठिर  ।\nदिक्षु देशान्तरेष्वेव ये वसन्ति स्वगोत्रजाः  ॥ १४२.२२ ॥\nनिमन्त्रितास्तु ते सर्वे समाजग्मुर्यथाक्रमम्  ।\nततो यादववंशस्य तिलकौ बलकेशवौ  ॥ १४२.२३ ॥\nनिमन्त्रितौ समायातौ कुण्डिनं भीष्मकस्य तु  ।\nभीष्मकेण यथान्यायं पूजितौ तौ यदूत्तमौ  ॥ १४२.२४ ॥\nततः प्रदोषसमये रुक्मिणी काममोहिनी  ।\nसखीभिः सहिता याता पूर्बहिश्चाम्बिकार्चने  ॥ १४२.२५ ॥\nसापश्यत्तत्र देवेशं गोपवेषधरं हरिम्  ।\nतं दृष्ट्वा मोहमापन्ना कामेन कलुषीकृता  ॥ १४२.२६ ॥\nकेशवोऽपि च तां दृष्ट्वा संकर्षणमुवाच ह  ।\nस्त्रीरत्नप्रवरं तात हर्तव्यमिति मे मतिः  ॥ १४२.२७ ॥\nकेशवस्य वचः श्रुत्वा संकर्षण उवाच ह  ।\nगच्छ कृष्ण महाबाहो स्त्रीरत्नं चाशु गृह्यताम्  ॥ १४२.२८ ॥\nअहं च तव मार्गेण ह्यागमिष्यामि पृष्ठतः  ।\nदानवानां च सर्वेषां कुर्वंश्च कदनं महत् ॥ १४२.२९ ॥\nसंकर्षणमतं प्राप्य केशवः केशिसूदनः  ।\nययौ कन्यां गृहीत्वा तु रथमारोप्य सत्वरम्  ॥ १४२.३० ॥\nनिर्गतः सहसा राजन्वेगेनैवानिलो यथा  ।\nहाहाकारस्तदा जातो भीष्मकस्य पुरे महान्  ॥ १४२.३१ ॥\nनिर्गता दानवाः क्रुद्धा वेला इव महोदधेः  ।\nगर्जन्तः सायुधाः सर्वे धावन्तो रथवर्त्मनि  ॥ १४२.३२ ॥\nबलदेवं ततः प्राप्ता रथमार्गानुगामिनम्  ।\nतेषां युद्धं बलस्यासीत्सर्वलोकक्षयंकरम्  ॥ १४२.३३ ॥\nयथा तारामये पूर्वं सङ्ग्रामे लोकविश्रुते  ।\nगदाहस्तो महाबाहुस्त्रैलोक्येऽप्रतिमो बलः  ॥ १४२.३४ ॥\nहलेनाकृष्य सहसा गदापातैरपातयत् ।\nअशक्यो दानवैर्हन्तुं बलभद्रो महाबलः  ॥ १४२.३५ ॥\nबभञ्ज दानवान्सर्वांस्तस्थौ गिरिरिवाचलः  ।\nतं दृष्ट्वा च बलं क्रुद्धं दुर्धर्षं त्रिदशैरपि  ॥ १४२.३६ ॥\nभीष्मपुत्रो महातेजा रुक्मीनां महयशाः  ।\nनराणामतिशूराणामक्षौहिण्या समन्वितः  ॥ १४२.३७ ॥\nबलभद्रमतिक्रम्य ततो युद्धे निराकरोत् ।\nतद्युद्धं वञ्चयित्वा तु रथमार्गेण सत्वरम्  ॥ १४२.३८ ॥\nकेशवोऽपि तदा देवो रुक्मिण्या सहितो ययौ  ।\nविन्ध्यं तु लङ्घयित्वाग्रे त्रैलोक्यगुरुरव्ययः  ॥ १४२.३९ ॥\nनर्मदातटमापेदे यत्र सिद्धः पुरा पुनः  ।\nअजेयो येन संजातस्तीर्थस्यास्य प्रभावतः  ॥ १४२.४० ॥\nएतस्मात्कारणात्तात योधनीपुरमुच्यते  ।\nरुक्मोऽपि दानवेन्द्रोऽसौ प्राप्तः  ॥ १४२.४१ ॥\nप्रत्युवाचाच्युतं क्रुद्धस्तिष्ठ तिष्ठेति मा व्रज  ।\nअद्य त्वां निशितैर्बाणैर्नेष्यामि यमसादनम्  ॥ १४२.४२ ॥\nएवं परस्परं वीरौ जगर्जतुरुभावपि  ।\nतयोर्युद्धमभूद्घोरं तारकाग्निजसन्निभम्  ॥ १४२.४३ ॥\nचिक्षेप शरजालानि केशवं प्रति दानवः  ।\nनानुचिन्त्य शरांस्तस्य केशवः केशिसूदनः  ॥ १४२.४४ ॥\nततो विष्णुः स्वयं क्रुद्धश्चक्रं गृह्य सुदर्शनम्  ।\nसम्प्रहरत्यमुं यावद्रुक्मिण्यात्र निवारितः  ॥ १४२.४५ ॥\nत्वां न जानाति देवेशं चतुर्बाहुं जनार्दनम्  ।\nदर्शयस्व स्वकं रूपं दयां कृत्वा ममोपरि  ॥ १४२.४६ ॥\nएवमुक्तस्तु रुक्मिण्या दर्शयामास भारत  ।\nदेवा दृष्ट्वापि तद्रूपं स्तुवन्त्याकाशसंस्थिताः  ।\nदिव्यं चक्षुस्तदा देवो ददौ रुक्मस्य भारत  ॥ १४२.४७ ॥"
  },
  {
    "text": "रुक्म उवाच -\nयन्मया पापनिष्ठेन मन्दभाग्येन केशव  ।\nसायकैराहतं वक्षस्तत्सर्वं क्षन्तुमर्हसि  ॥ १४२.४८ ॥\nपूर्वं दत्ता स्वयं देव जानकी जनकेन वै  ।\nमया प्रदत्ता देवेश रुक्मिणी तव केशव  ॥ १४२.४९ ॥\nउद्वाहय यथान्यायं विधिदृष्टेन कर्मणा  ।\nरुक्मस्य वचनं श्रुत्वा ततस्तुष्टो जगद्गुरुः  ॥ १४२.५० ॥\nबभाषे देवदेवेशो रुक्मिणं भीष्मकात्मजम्  ।\nगच्छ स्वकं पुरं मा भैः कुरु राज्यमकण्टकम्  ॥ १४२.५१ ॥\nकेशवस्य वचः श्रुत्वा रुक्मो दानवपुंगवः  ।\nतं प्रणम्य जगन्नाथं जगाम भवनं पितुः  ॥ १४२.५२ ॥\nगते रुक्मे तदा कृष्णः समामन्त्र्य द्विजोत्तमान्  ।\nमरीचिमत्र्यङ्गिरसं पुलस्त्यं पुलहं क्रतुम्  ॥ १४२.५३ ॥\nवसिष्ठं च महाभागमित्येते सप्त मानसाः  ।\nइत्येते ब्राह्मणाः सप्त पुराणे निश्चयं गताः  ॥ १४२.५४ ॥\nक्षमावन्तः प्रजावन्तो महर्षिभिरलंकृताः  ।\nइत्येवं ब्रह्मपुत्राश्च सत्यवन्तो महामते  ॥ १४२.५५ ॥\nनर्मदातटमाश्रित्य निवसन्ति जितेन्द्रियाः  ।\nतपःस्वाध्यायनिरता जपहोमपरायणाः  ॥ १४२.५६ ॥\nनिमन्त्रितास्तु राजेन्द्र केशवेन महात्मना  ।\nश्राद्धं कृत्वा यथान्यायं ब्रह्मोक्तविधिना ततः  ॥ १४२.५७ ॥\nहरिस्तान्पूजयामास सप्तब्रह्मर्षिपुंगवान्  ।\nप्रददौ द्वादश ग्रामांस्तेभ्यस्तत्र जनार्दनः  ॥ १४२.५८ ॥\nयावच्चन्द्रश्च सूर्यश्च यावत्तिष्ठति मेदिनी  ।\nतावद्दानं मया दत्तं परिपन्थी न कश्चन  ॥ १४२.५९ ॥\nमद्दत्तं पालयिष्यन्ते ये नृपा गतकल्मषाः  ।\nतेभ्यः स्वस्ति करिष्यामि दास्यामि परमां गतिम्  ॥ १४२.६० ॥\nयावद्धि यान्ति लोकेषु महाभूतानि पञ्च च  ।\nतावत्ते दिवि मोदन्ते मद्दत्तपरिपालकाः  ॥ १४२.६१ ॥\nयस्तु लोपयते मूढो दत्तं वः पृथिवीतले  ।\nनरके तस्य वासः स्याद्यावदाभूतसम्प्लवम्  ॥ १४२.६२ ॥\nस्वदत्ता परदत्ता वा पालनीया वसुंधरा  ।\nयस्य यस्य यदा भूमिस्तस्य तस्य तदा फलम्  ॥ १४२.६३ ॥\nस्वदत्तां परदत्तां वा यो हरेत वसुंधराम्  ।\nस विष्ठायां कृमिर्भूत्वा पितृभिः सह मज्जति  ॥ १४२.६४ ॥\nअन्यायेन हृता भूमिरन्यायेन च हारिता  ।\nहर्ता हारयिता चैव विष्ठायां जायते कृमिः  ॥ १४२.६५ ॥\nषष्टिवर्षसहस्राणि स्वर्गे तिष्ठति भूमिदः  ।\nआच्छेत्ता चानुमन्ता च तान्येव नरके वसेत् ॥ १४२.६६ ॥\nयानीह दत्तानि पुरा नरेन्द्रैर्दानानि धर्मार्थयशस्कराणि  ।\nनिर्माल्यरूपप्रतिमानि तानि को नाम साधुः पुनराददाति  ॥ १४२.६७ ॥\nएवं तान्पूजयित्वा तु सम्यङ्न्यायेन पाण्डव  ।\nरुक्मिण्या विधिवत्पाणिं जग्राह मधुसूदनः  ॥ १४२.६८ ॥\nमुशली च ततः सर्वाञ्जित्वा दानवपुंगवान्  ।\nस्वस्थानमगमत्तत्र कृत्वा कार्यं सुशोभनम्  ॥ १४२.६९ ॥\nप्रयातौ द्वारवत्यां तौ कृष्णसंकर्षणावुभौ  ।\nगच्छमानं तु तं दृष्ट्वा केशवं क्लेशनाशनम्  ॥ १४२.७० ॥\nब्राह्मणाः सत्यवन्तश्च निर्गताः शंसितव्रताः  ।\nआगच्छमानांस्तौ वीक्ष्य रथमार्गेण ब्राह्मणान्  ॥ १४२.७१ ॥\nमुहूर्तं तत्र विश्रम्य केशवो वाक्यमब्रवीत् ।\nकिमागमनकार्यं वो ब्रूत सर्वं द्विजोत्तमाः  ॥ १४२.७२ ॥\nकुर्वाणाः स्वीयकर्माणि मम कृत्यं तु तिष्ठते  ।\nदेवस्य वचनं श्रुत्वा मुनयो वाक्यमब्रुवन्  ॥ १४२.७३ ॥\nकल्पकोटिसहस्रेण सत्यभावात्तु वन्दितः  ।\nदुष्प्राप्योऽसि मनुष्याणां प्राप्तः किं त्यजसे हि नः  ॥ १४२.७४ ॥\nब्राह्मणानां वचः श्रुत्वा भगवानिदमब्रवीत् ।\nमथुरायां द्वारवत्यां योधनीपुर एव च  ॥ १४२.७५ ॥\nत्रिकालमागमिष्यामि सत्यं सत्यं पुनः पुनः  ।\nएवं ते ब्राह्मणाः श्रुत्वा योधनीपुरमागताः  ॥ १४२.७६ ॥\nअवतीर्णस्त्रिभागेन प्रादुर्भावे तु माथुरे  ।\nएतत्ते कथितं सर्वं तीर्थस्योत्पत्तिकारणम्  ॥ १४२.७७ ॥\nभूतं भव्यं भविष्यच्च वर्तमानं तथापरम्  ।\nयं श्रुत्वा सर्वपापेभ्यो मुच्यते नात्र संशयः  ॥ १४२.७८ ॥\nतत्र तीर्थे तु यः स्नात्वा पूजयेद्बलकेशवौ  ।\nतेन देवो जगद्धाता पूजितस्त्रिगुणात्मवान्  ॥ १४२.७९ ॥\nउपवासी नरो भूत्वा यस्तु कुर्यात्प्रदक्षिणम्  ।\nमुच्यते सर्वपापेभ्यो नात्र कार्या विचारणा  ॥ १४२.८० ॥\nतत्र तीर्थे तु ये वृक्षास्तान्पश्यन्त्यपि ये नराः  ।\nतेऽपि पापैः प्रमुच्यन्ते भ्रूणहत्यासमैरपि  ॥ १४२.८१ ॥\nप्रातरुत्थाय ये केचित्पश्यन्ति बलकेशवौ  ।\nतेन ते सदृशाः स्युर्वै देवदेवेन चक्रिणा  ॥ १४२.८२ ॥\nते पूज्यास्ते नमस्कार्यास्तेषां जन्म सुजीवितम्  ।\nये नमन्ति जगन्नाथं देवं नारायणं हरिम्  ॥ १४२.८३ ॥\nतत्र तीर्थे तु यद्दानं स्नानं देवार्चनं नृप  ।\nतत्सर्वमक्षयं तस्य इत्येवं शङ्करोऽब्रवीत् ॥ १४२.८४ ॥\nप्रविश्याग्नौ मृतानां च यत्फलं समुदाहृतम्  ।\nतच्छृणुष्व नृपश्रेष्ठ प्रोच्यमानमशेषतः  ॥ १४२.८५ ॥\nविमानेनार्कवर्णेन किंकिणीजालमालिना  ।\nआग्नेये भवते तत्र मोदते कालमीप्सितम्  ॥ १४२.८६ ॥\nजले चैवा मृतानां तु योधनीपुरमध्यतः  ।\nवसन्ति वारुणे लोके यावदाभूतसम्प्लवम्  ॥ १४२.८७ ॥\nअनाशके मृतानां तु तत्र तीर्थे नराधिप  ।\nअनिवर्तिका गतिर्नृणां नात्र कार्या विचारणा  ॥ १४२.८८ ॥\nतत्र तीर्थे तु यो दद्यात्कपिलादानमुत्तमम्  ।\nविधानेन तु संयुक्तं शृणु तस्यापि यत्फलम्  ॥ १४२.८९ ॥\nयावन्ति तस्या रोमाणि तत्प्रसूतेश्च भारत  ।\nतावन्ति दिवि मोदन्ते सर्वकामैः सुपूजिताः  ॥ १४२.९० ॥\nयावन्ति रोमाणि भवन्ति धेन्वास्तावन्ति वर्षाणि महीयते सः  ।\nस्वर्गाच्च्युतश्चापि ततस्त्रिलोक्यां कुले समुत्पत्स्यति गोमतां सः  ॥ १४२.९१ ॥\nतत्र तीर्थे तु यो दद्याद्रूप्यं काञ्चनमेव वा  ।\nकाञ्चनेन विमानेन विष्णुलोके महीयते  ॥ १४२.९२ ॥\nतस्मिंस्तीर्थे तु यो दद्यात्पादुके वस्त्रमेव च  ।\nदानस्यास्य प्रभावेन लभते स्वर्गमीप्सितम्  ॥ १४२.९३ ॥\nऋग्यजुःसामवेदानां पठनाद्यत्फलं भवेत् ।\nतत्र तीर्थे तु राजेन्द्र गायत्र्या तत्फलं लभेत् ॥ १४२.९४ ॥\nप्रयागे यद्भवेत्पुण्यं गयायां च त्रिपुष्करे  ।\nकुरुक्षेत्रे तु राजेन्द्र राहुग्रस्ते दिवाकरे  ॥ १४२.९५ ॥\nसोमेश्वरे च यत्पुण्यं सोमस्य ग्रहणे तथा  ।\nतत्फलं लभते तत्र स्नानमात्रान्न संशयः  ॥ १४२.९६ ॥\nद्वादश्यां तु नरः स्नात्वा नमस्कृत्य जनार्दनम्  ।\nउद्धृताः पितरस्तेन अवाप्तं जन्मनः फलम्  ॥ १४२.९७ ॥\nसंक्रान्तौ च व्यतीपाते द्वादश्यां च विशेषतः  ।\nब्राह्मणं भोजयेदेकं कोटिर्भवति भोजिता  ॥ १४२.९८ ॥\nपृथिव्यां यानि तीर्थानि ह्यासमुद्राणि पाण्डव  ।\nतानि सर्वाणि तत्रैव द्वादश्यां पाण्डुनन्दन  ॥ १४२.९९ ॥\nक्षयं यान्ति च दानानि यज्ञहोमबलिक्रियाः  ।\nन क्षीयते महाराज तत्र तीर्थे तु यत्कृतम्  ॥ १४२.१०० ॥\nयद्भूतं यद्भविष्यच्च तीर्थमाहात्म्यमुत्तमम्  ।\nकथितं ते मया सर्वं पृथग्भावेन भारत  ॥ १४२.१०१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रुक्मिणीतीर्थमाहात्म्यवर्णनं नाम द्विचत्वारिंशदधिकशततमोऽध्यायः ॥"
  }
]
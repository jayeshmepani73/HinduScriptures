[
  {
    "text": "अध्याय १९१\nश्रीमार्कण्डेय उवाच -\nसिद्धेश्वरं ततो गच्छेत्तस्यैव तु समीपतः  ।\nअमृतस्रावि तल्लिङ्गमाद्यं स्वायम्भुवं तथा  ॥ १९१.१ ॥\nदृष्टमात्रेण येनेह ह्यनृणो जायते नरः  ।\nपुरा वर्षशतं साग्रमाराध्य परमेश्वरम्  ॥ १९१.२ ॥\nप्राप्नुयुः परमां सिद्धिमादित्या द्वादशैव तु  ।\nअतः सिद्धेश्वरः प्रोक्तः सिद्धिदः सिद्धिकाङ्क्षिणाम्  ॥ १९१.३ ॥"
  },
  {
    "text": "युधिष्ठिर उवाच -\nकथं सिद्धेश्वरे प्राप्ताः सिद्धिं देवा द्विजोत्तम  ।\nआदित्या इति यच्चोक्तं तन्मे विस्मापनं कृतम्  ॥ १९१.४ ॥\nतपस्युग्रे व्यवसिता आदित्याः केन हेतुना  ।\nसम्प्राप्तास्तु द्विजश्रेष्ठ सिद्धिं चैवाभिलाषिकीम्  ॥ १९१.५ ॥\nसंक्षिप्य तु मया पृष्टं विस्तराद्द्विज शंस मे  ॥ १९१.६ ॥"
  },
  {
    "text": "मार्कण्डेय उवाच -\nअदितेर्द्वादशादित्या जाताः शक्रपुरोगमाः  ।\nइन्द्रो धाता भगस्त्वष्टा मित्रोऽथ वरुणोऽर्यमा  ॥ १९१.७ ॥\nविवस्वान्सविता पूषा ह्यंशुमान्विष्णुरेव च  ।\nत इमे द्वादशादित्या इच्छन्तो भास्करं पदम्  ॥ १९१.८ ॥\nनर्मदातटमाश्रित्य तपस्युग्रे व्यवस्थिताः  ।\nसिद्धेश्वरे महाराज काश्यपेयैर्महात्मभिः  ॥ १९१.९ ॥\nपरा सिद्धिरनुप्राप्ता द्वादशादित्यसंज्ञितैः  ।\nस्थापितश्च जगद्धाता तस्मिंस्तीर्थे दिवाकरः  ॥ १९१.१० ॥\nस्वकीयांशविभागेन द्वादशादित्यसंज्ञितैः  ।\nतदाप्रभृति तत्तीर्थं राजन्ख्यातिं गतं भुवि  ॥ १९१.११ ॥\nप्रलये समनुप्राप्ते ह्यादित्या द्वादशैव ते  ।\nद्वादशादित्यतो राजन् सम्भवन्ति युगक्षये  ॥ १९१.१२ ॥\nइन्द्रस्तपति पूर्वेण धाता चैवाग्निगोचरे  ।\nगभस्तिपतिर्वै याम्ये त्वष्टा नैरृतदिङ्मुखः  ॥ १९१.१३ ॥\nवरुणः पश्चिमे भागे मित्रस्तु वायवे तथा  ।\nविष्णुश्च सौम्यदिग्भागे विवस्वानीशगोचरे  ॥ १९१.१४ ॥\nऊर्ध्वतश्चैव सविता ह्यधः पूषा विशोषयन्  ।\nअंशुमांस्तु तथा विष्णुर्मुखतो निर्गतं जगत् ॥ १९१.१५ ॥\nप्रदहन्वै नरश्रेष्ठ बभ्रमुश्च इतस्ततः  ।\nयथैव ते महाराज दहन्ति सकलं जगत् ॥ १९१.१६ ॥\nतथैव द्वादशादित्या भक्तानां भावसाधनाः  ।\nप्रातरुत्थाय यः स्नात्वा द्वादशादित्यसंज्ञितम्  ॥ १९१.१७ ॥\nपश्यते देवदेवेशं शृणु तस्यैव यत्फलम्  ।\nवाचिकं मानसं पापं कर्मजं यत्पुराकृतम्  ॥ १९१.१८ ॥\nनश्यते तत्क्षणादेव द्वादशादित्यदर्शनात् ।\nप्रदक्षिणं तु यः कुर्यात्तस्य देवस्य भारत  ॥ १९१.१९ ॥\nप्रदक्षिणीकृता तेन पृथिवी नात्र संशयः  ।\nतत्र तीर्थे तु सप्तम्यामुपवासेन यत्फलम्  ॥ १९१.२० ॥\nअन्यत्र सप्तसप्तम्यां लभन्ति न लभन्ति च  ।\nषष्ठ्यां वारे दैनकरे द्वादशादित्यदर्शनात् ॥ १९१.२१ ॥\nप्रदक्षिणं तु यः कुर्यात्तस्य पापं तु नश्यति  ।\nअरोगी सप्तजन्मानि भवेद्वै नात्र संशयः  ॥ १९१.२२ ॥\nयस्तु प्रदक्षिणशतं दद्याद्भक्त्या दिने दिने  ।\nदद्रूपिटककुष्ठानि मण्डलानि विचर्चिकाः  ॥ १९१.२३ ॥\nनश्यन्ति व्याधयः सर्वे गरुडेनेव पन्नगाः  ।\nपुत्रप्राप्तिर्भवेत्तस्य षष्ट्या वासरसेवनात् ॥ १९१.२४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे द्वादशादित्यतीर्थमाहात्म्यवर्णनं नामैकनवत्युत्तरशततमोऽध्यायः ॥"
  }
]
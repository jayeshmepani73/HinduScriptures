[
  {
    "text": "श्रीमार्कण्डेय उवाच -\nततो गच्छेद्धराधीश लोटणेश्वरमुत्तमम्  ।\nउत्तरे नर्मदाकूले सर्वपातकनाशनम्  ॥ २२०.१ ॥\nतत्क्षणादेव तत्सर्वं सप्तजन्मार्जितं त्वघम्  ।\nनश्यते देवदेवस्य दर्शनादेव तन्नृप  ॥ २२०.२ ॥\nबाल्यात्प्रभृति यत्पापं यौवने चापि यत्कृतम्  ।\nतत्सर्वं विलयं याति देवदेवस्य दर्शनात् ॥ २२०.३ ॥"
  },
  {
    "text": "युधिष्ठिर उवाच -\nआश्चर्यभूतं लोकेषु नर्मदाचरितं महत् ।\nत्वया वै कथितं विप्र सकलं पापनाशनम्  ॥ २२०.४ ॥\nयदेकं परमं तीर्थं सर्वतीर्थफलप्रदम्  ।\nश्रोतुमिच्छामि तत्सर्वं दयां कृत्वा वदाशु मे  ॥ २२०.५ ॥\nये केचिद्दुर्लभाः प्रश्नास्त्रिषु लोकेषु सत्तम  ।\nत्वत्प्रसादेन ते सर्वे श्रुता मे सह बान्धवैः  ॥ २२०.६ ॥\nएतमेकं परं प्रश्नं सर्वप्रश्नविदां वर  ।\nश्रुत्वाहं त्वत्प्रसादेन यत्र यामि सबान्धवः  ॥ २२०.७ ॥"
  },
  {
    "text": "श्रीमार्कण्डेय उवाच -\nसाधुसाधु महाप्राज्ञ यस्य ते मतिरीदृशी  ।\nदुर्लभं त्रिषु लोकेषु तस्य ते नास्ति किंचन  ॥ २२०.८ ॥\nधर्ममर्थं च कामं च मोक्षं च भरतर्षभ  ।\nकाले काले च यो वेत्ति कर्तव्यस्तेन धीमता  ॥ २२०.९ ॥\nतस्मात्ते सम्प्रवक्ष्यामि प्रश्नस्यास्योत्तरं शुभम्  ।\nयच्छ्रुत्वा सर्वपापेभ्यो मुच्यन्ते भुवि मानवाः  ॥ २२०.१० ॥\nनर्मदा सरितां श्रेष्ठा सर्वतीर्थमयी शुभा  ।\nविशेषः कथितस्तस्या रेवासागरसङ्गमे  ॥ २२०.११ ॥\nआगच्छन्तीं नृपश्रेष्ठ दृष्ट्वा रेवां महोदधिः  ।\nप्रणम्य च पुनर्देवीं सङ्गमे रेवया सह  ॥ २२०.१२ ॥\nसंचिन्त्य मनसा केयमिति मां वै सरिद्वरा  ।\nज्ञात्वा संचिन्त्य मनसा रेवां लिङ्गोद्भवां पराम्  ॥ २२०.१३ ॥\nलुठन्वै सम्मुखस्तात गतो रेवां महोदधिः  ।\nसमुद्रे नर्मदा यत्र प्रविष्टास्ति महानदी  ॥ २२०.१४ ॥\nतत्र देवाधिदेवस्य समुद्रे लिङ्गमुत्थितम्  ।\nलिङ्गोद्भूता महाभागा नर्मदा सरितां वरा  ॥ २२०.१५ ॥\nलयं गता तत्र लिङ्गे तेन पुण्यतमा हि सा  ।\nनर्मदायां वसन्नित्यं नर्मदाम्बु पिबन्सदा  ।\nदीक्षितः सर्वयज्ञेषु सोमपानं दिने दिने  ॥ २२०.१६ ॥\nसङ्गमे तत्र यः स्नात्वा लोटणेश्वरमर्चयेत् ।\nसोऽश्वमेधस्य यज्ञस्य फलं प्राप्नोति मानवः  ॥ २२०.१७ ॥\nवाचिकं मानसं पापं कर्मणा यत्कृतं नृप  ।\nलोटणेश्वरमासाद्य सर्वं विलयतां व्रजेत् ॥ २२०.१८ ॥\nकार्त्तिक्यां तु विशेषेण कथितं शङ्करेण तु  ।\nतच्छृणुष्व नृपश्रेष्ठ सर्वपापापनोदनम्  ॥ २२०.१९ ॥\nसम्प्राप्तां कार्त्तिकीं दृष्ट्वा गत्वा तत्र नृपोत्तम  ।\nचतुर्दश्यामुपोष्यैव स्नात्वा वै नर्मदाजले  ॥ २२०.२० ॥\nसंतर्प्य पितृदेवांश्च श्राद्धं कृत्वा यथाविधि  ।\nरात्रौ जागरणं कुर्यात्सम्पूज्य लोटणेश्वरम्  ॥ २२०.२१ ॥\nसफलं जीवितं तस्य सफलं तस्य चेष्टितम्  ।\nपङ्गवस्ते न सन्देहो जन्म तेषां निरर्थकम्  ॥ २२०.२२ ॥\nएकाग्रमनसा यैस्तु न दृष्टो लोटणेश्वरः  ।\nपिशाचत्वं वियोनित्वं न भवेत्तस्य वै कुले  ॥ २२०.२३ ॥\nसङ्गमे तत्र यो गत्वा स्नानं कृत्वा यथाविधि  ।\nपुण्यैश्चैव तथा कुर्याद्गीतैर्नृत्यैः प्रबोधनम्  ॥ २२०.२४ ॥\nततः प्रभातां रजनीं दृष्ट्वा नत्वा महोदधिम्  ।\nआमन्त्र्य स्नानविधिना स्नानं तत्र तु कारयेत् ॥ २२०.२५ ॥\nओं नमो विष्णुरूपाय तीर्थनाथाय ते नमः  ।\nसान्निध्यं कुरु मे देव समुद्र लवणाम्भसि  ।\nइत्यामन्त्रणमन्त्रः  ॥ २२०.२६ ॥\nअग्निश्च तेजो मृडया च देहो रेतोऽधा विष्णुरमृतस्य नाभिः  ।\nएवं ब्रुवन् पाण्डव सत्यवाक्यं ततोऽवगाहेत पतिं नदीनाम्  ।\nइति स्नानमन्त्रः  ॥ २२०.२७ ॥\nआजन्मशतसाहस्रं यत्पापं कृतवान्नरः  ।\nसकृत्स्नानाद्व्यपोहेत पापौघं लवणाम्भसि  ॥ २२०.२८ ॥\nअन्यथा हि कुरुश्रेष्ठ देवयोनिरसौ विभुः  ।\nकुशाग्रेणापि विबुधैर्न स्प्रष्टव्यो महार्णवः  ॥ २२०.२९ ॥\nसर्वरत्नप्रधानस्त्वं सर्वरत्नाकराकर  ।\nसर्वामरप्रधानेश गृहाणार्घं नमोऽस्तु ते  ।\nइति अर्वमन्त्र  ॥ २२०.३० ॥\nपितृदेवमनुष्यांश्च संतर्प्य तदनन्तरम्  ।\nउत्तीर्य तीरे तस्यैव पञ्चभिर्द्विजपुंगवैः  ॥ २२०.३१ ॥\nश्राद्धं समाचरेत्पश्चाल्लोकपालानुरूपिभिः  ।\nकृत्वाग्रे लोकपालांस्तु प्रतिष्ठाप्य यथाविधि  ॥ २२०.३२ ॥\nसम्पूज्य च यथान्यायं तानेव ब्राह्मणैः सह  ।\nसुकृतं दुष्कृतं पश्चात्तेभ्यः सर्वं निवेदयेत् ॥ २२०.३३ ॥\nबाल्यात्प्रभृति यत्पापं कृतं वार्धकयौवने  ।\nप्रख्यापयित्वा तेभ्योऽग्रे लोकपालान्निमन्त्रयेत् ॥ २२०.३४ ॥\nबाल्यात्प्रभृति यत्किंचित्कृतमा जन्मतोऽशुभम्  ।\nविप्रेभ्यः कथितं सर्वं तत्सांनिध्यं स्थितेषु मे  ॥ २२०.३५ ॥\nइत्युक्त्वा स लुठेत्पश्चात्तेभ्योऽग्रेण च सम्मुखम्  ।\nअनुमान्य च तान्पञ्च पश्चात्स्नानं समाचरेत् ॥ २२०.३६ ॥\nश्राद्धं च कार्यं विधिवत्पितृभ्यो नृपसत्तम  ।\nएवं कृते नृपश्रेष्ठ सर्वपापक्षयो भवेत् ॥ २२०.३७ ॥\nजिज्ञासार्थं तु यः कश्चिदात्मानं ज्ञातुमिच्छति  ।\nशुभाशुभं च यत्कर्म तस्य निष्ठामिमां शृणु  ॥ २२०.३८ ॥\nस्नात्वा तत्र महातीर्थे लुठमानो व्रजेन्नरः  ।\nपापकर्मान्यतो याति धर्मकर्मा व्रजेन्नदीम्  ॥ २२०.३९ ॥\nपापकर्मा ततो ज्ञात्वा पापं मे पूर्वसंचितम्  ।\nस्नात्वा तीर्थवरे तस्मिन्दानं दद्याद्यथाविधि  ॥ २२०.४० ॥\nलोटणेश्वरमभ्यर्च्य सर्वपापैः प्रमुच्यते  ।\nअवक्रगमनं गत्वा मुच्यते सर्वपातकैः  ॥ २२०.४१ ॥\nतस्मात्सर्वप्रयत्नेन ज्ञात्वैवं नृपसत्तम  ।\nस्नातव्यं मानवैस्तत्र यत्र संनिहितो हरः  ॥ २२०.४२ ॥\nएवं स्नात्वा विधानेन ब्राह्मणान् वेदपारगान्  ।\nपूजयेत्पृथिवीपाल सर्वपापोपशान्तये  ॥ २२०.४३ ॥\nएवं गुणविशिष्टं हि तत्तीर्थं नृपसत्तम  ।\nतस्य तीर्थस्य माहात्म्यं शृणुष्वैकमना नृप  ॥ २२०.४४ ॥\nतत्र तीर्थे नरः स्नात्वा संतर्प्य पितृदेवताः  ।\nश्राद्धं यः कुरुते तत्र पित्ःणां भक्तिभावितः  ॥ २२०.४५ ॥\nदानं ददाति विप्रेभ्यो गोभूतिलहिरण्यकम्  ।\nषष्टिवर्षसहस्राणि कोटिर्वर्षशतानि च  ॥ २२०.४६ ॥\nविमानवरमारूढः स्वर्गलोके महीयते  ।\nनर्मदासर्वतीर्थेभ्यः स्नाने दाने च यत्फलम्  ॥ २२०.४७ ॥\nतत्फलं समवाप्नोति रेवासागरसङ्गमे  ।\nसुवर्णं रजतं ताम्रं मणिमौक्तिकभूषणम्  ॥ २२०.४८ ॥\nगोवृषं च महीं धान्यं तत्र दत्त्वाक्षयं फलम्  ।\nशुभस्याप्यशुभस्यापि तत्र तीर्थे न संशयः  ॥ २२०.४९ ॥\nतत्र तीर्थे नरः कश्चित्प्राणत्यागं युधिष्ठिर  ।\nकरोति भक्त्या विधिवत्तस्य पुण्यफलं शृणु  ॥ २२०.५० ॥\nकोटिवर्षं तु वर्षाणां क्रीडित्वा शिवमन्दिरे  ।\nवेदवेदाङ्गविद्विप्रो जायते विमले कुले  ॥ २२०.५१ ॥\nपुत्रपौत्रसमृद्धोऽसौ धनधान्यसमन्वितः  ।\nसर्वव्याधिविनिर्मुक्तो जीवेच्च शरदांशतम्  ॥ २२०.५२ ॥\nअपि द्वादशयात्रासु सोमनाथे यदर्चिते  ।\nकार्त्तिक्यां कृत्तिकायोगे तत्पुण्यं लोटणेश्वरे  ॥ २२०.५३ ॥\nगया गङ्गा कुरुक्षेत्रे नैमिषे पुष्करे तथा  ।\nतत्पुण्यं लभते पार्थ लोटणेश्वरदर्शनात् ॥ २२०.५४ ॥\nयः शृणोति नरो भक्त्या पठ्यमानमिदं शुभम्  ।\nसर्वपापविनिर्मुक्तो रुद्रलोकं स गच्छति  ॥ २२०.५५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लोटणेश्वरतीर्थमाहात्म्यवर्णनं नाम विंशत्युत्तरद्विशततमोऽध्यायः ॥"
  }
]
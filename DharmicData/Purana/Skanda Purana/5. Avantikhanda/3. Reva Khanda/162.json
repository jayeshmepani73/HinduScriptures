[
  {
    "text": "अध्याय १६२"
  },
  {
    "text": "श्रीमार्कण्डेय उवाच -\nगोपेश्वरं ततो गच्छेत्सर्पक्षेत्रादनन्तरम्  ।\nयत्र स्नानेन चैकेन मुच्यन्ते पातकैर्नराः  ॥ १६२.१ ॥\nतत्र तीर्थे तु यः स्नात्वा कुरुते प्राणसंक्षयम्  ।\nस गच्छेद्यदि युक्तोऽपि पापेन शिवमन्दिरम्  ॥ १६२.२ ॥\nतत्र तीर्थे तु यः स्नात्वा पूजयेद्देवमीश्वरम्  ।\nमुच्यते सर्वपापैश्च रुद्रलोकं स गच्छति  ॥ १६२.३ ॥\nक्रीडित्वा च यथाकामं रुद्रलोके महातपाः  ।\nइह मानुष्यतां प्राप्य राजा भवति धार्मिकः  ॥ १६२.४ ॥\nहस्त्यश्वरथसम्पन्नो दासीदाससमन्वितः  ।\nपूज्यमानो नरेन्द्रैश्च जीवेद्वर्षशतं सुखी  ॥ १६२.५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपेश्वरतीर्थमाहात्म्यवर्णनं नाम द्विषष्ट्युत्तरशततमोऽध्यायः ॥"
  }
]
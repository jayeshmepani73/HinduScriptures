[
  {
    "text": "अध्याय १\nश्रीगणेशाय नमः  ॥ १.१ ॥\nओं नमः श्रीपुरुषोत्तमाय  ।\nओं नमः श्रीनर्मदायै  ।\nओं नमो हरिहरहिरण्यगर्भेभ्यो नमो व्यासवाल्मीकिशुकपराशरेभ्यो नमो गुरुगोब्राह्मणेभ्यः  ।\nओं मज्जन्मातङ्गगण्डच्युतमदमदिरामोदमत्तालिमालं स्नानैः सिद्धाङ्गनानां कुचयुगविगलत्कुङ्कुमासङ्गपिङ्गम्  ।\nसायं प्रातर्मुनीनां कुसुमचयसमाच्छन्नतीरस्थवृक्षं पायाद्वो नर्मदाम्भः करिमकरकराक्रान्तरहंस्तरंगम्  ॥ १.२ ॥\nउभयतटपुण्यतीर्था प्रक्षालितसकलललोकदुरितौघा  ।\nदेवमुनिमनुजवन्द्या हरतु सदा नर्मदा दुरितम्  ॥ १.३ ॥\nनाशयतु दुरितमखिलं भूतं भव्यं भवच्च भुवि भविनाम्  ।\nसकलपवित्रि तव सुधा पुण्यजला नर्मदा भवति  ॥ १.४ ॥\nतटपुलिनं शिवदेवा यस्या यतयोऽपि कामयन्ते वा  ।\nमुनिनिवहविहितसेवा शिवाय मम जायतां रेवा  ॥ १.५ ॥\nनारायणं नमस्कृत्वा नरं चैव नरोत्तमम्  ।\nदेवीं सरस्वतीं व्यासं ततो जयमुदीरयेत् ॥ १.६ ॥\nनैमिषे पुण्यनिलये नानाऋषिनिषेविते  ।\nशौनकः सत्रमासीनः सूत पप्रच्छ विस्तरात् ॥ १.७ ॥\nमन्येऽहं धर्मनैपुण्यं त्वयि सूत सदार्चितम्  ।\nपुण्यामृतकथावक्ता व्याससशिष्यस्त्वमेव हि  ॥ १.८ ॥\nअतस्त्वां परिपृच्छामि धर्मतीर्थाश्रयं कवे  ।\nबहूनि सन्ति तीर्थानि बहुशो मे श्रुतानि च  ॥ १.९ ॥\nश्रुता दिव्यनदी ब्राह्मी तथा विष्णुनदी मया  ।\nतृतीया न मया क्वापि श्रुता रौद्री सरिद्वरा  ॥ १.१० ॥\nतां वेदगर्भां विख्यातां विबुधौघाभिवन्दिताम्  ।\nवद मे त्वं महाप्राज्ञ तीर्थपूगपरिष्कृताम्  ॥ १.११ ॥\nकं देशमाश्रिता रेवा कथं श्रीरुद्रसंभवा  ।\nतत्संश्रितानि तीर्थानि यानि तानि वदस्व मे  ॥ १.१२ ॥\nसूत उवाच -\nसाधु पृष्टं कुलपते चरित्रं नर्मदाश्रितम्  ।\nचित्रं पवित्रं दोषघ्नं श्रुतमुक्तं च सत्तम  ॥ १.१३ ॥\nवेदोपवेदवेदाङ्गादीन्यभिव्यस्य पूरितः  ।\nअष्टादशपुराणानां वक्ता सत्यवतीसुतः  ॥ १.१४ ॥\nतं नमस्कृत्य वक्ष्यामि पुराणानि यथाक्रमम्  ।\nयेषामभिव्याहरणादभिवृद्धिर्वृषायुषोः  ॥ १.१५ ॥\nश्रुतिः स्मृतिश्च विप्राणां चक्षुषी परिकीर्तिते  ।\nकाणस्तत्रैकया हीनो द्वाभ्यामन्धः प्रकीर्तितः  ॥ १.१६ ॥\nश्रुतिस्मृतिपुराणानि विदुषां लोचनत्रयम्  ।\nयस्त्रिभिर्नयनैः पश्येत्सोऽंशो माहेश्वरो मतः  ॥ १.१७ ॥\nआत्मनो वेदविद्या च ईश्वरेण विनिर्मिता  ।\nशौनकीया च पौराणी धर्मशास्त्रात्मिका च या  ॥ १.१८ ॥\nतिस्रो विद्या इमा मुख्याः सर्वशास्त्रविनिर्णये  ।\nपुराणं पञ्चमो वेद इति ब्रह्मानुशासनम्  ॥ १.१९ ॥\nयो न वेद पुराणं हि न स वेदात्र किंचन  ।\nकतमः स हि धर्मोऽस्ति किं वा ज्ञानं तथाविधम्  ॥ १.२० ॥\nअन्यद्वा तत्किमत्राह पुराणे यन्न दृश्यते  ।\nवेदाः प्रतिष्ठिताः पूर्वं पुराणे नात्र संशयः  ॥ १.२१ ॥\nबिभेत्यल्पश्रुताद्वेदो मामयं प्रतरिष्यति  ।\nइतिहासपुराणैश्च कृतोऽयं निश्चयः पुरा  ॥ १.२२ ॥\nआत्मा पुराणं वेदानां पृथगंगानि तानि षट् ।\nयच्च दृष्टं हि वेदेषु तद्दृष्टं स्मृतिभिः किल  ॥ १.२३ ॥\nउभाभ्यां यत्तु दृष्टं हि तत्पुराणेषु गीयते  ।\nपुराणं सर्वशास्त्राणां प्रथमं ब्रह्मणः स्मृतम्  ॥ १.२४ ॥\nअनन्तरं च वक्त्रेभ्यो वेदास्तस्य विनिर्गताः  ।\nपुराणमेकमेवासीदस्मिन् कल्पान्तरे मुने  ॥ १.२५ ॥\nत्रिवर्गसाधनं पुण्यं शतकोटिप्रविस्तरम्  ।\nस्मृत्वा जगाद च मुनीन्प्रति देवश्चतुर्मुखः  ॥ १.२६ ॥\nप्रवृत्तिः सर्वशास्त्राणां पुराणस्याभवत्ततः  ।\nकालेनाग्रहणं दृष्ट्वा पुराणस्य ततो मुनिः  ॥ १.२७ ॥\nव्यासरूपं विभुः कृत्वा संहरेत्स युगे युगे  ।\nअष्टलक्षप्रमाणे तु द्वापरे द्वापरे सदा  ॥ १.२८ ॥\nतदष्टादशधा कृत्वा भूलोकेऽस्मिन् प्रभाष्यते  ।\nअद्यापि देवलोके तच्छतकोटिप्रविस्तरम्  ॥ १.२९ ॥\nतथात्र चतुर्लक्षं संक्षेपेण निवेशितम्  ।\nपुराणानि दशाष्टौ च साम्प्रतं तदिहोच्यते  ।\nनामतस्तानि वक्ष्यामि शृणु त्वमृषिसत्तम  ॥ १.३० ॥\nसर्गश्च प्रतिसर्गश्च वंशो मन्वन्तराणि च  ।\nवंशानुचरितं चैव पुराणं पञ्चलक्षणम्  ॥ १.३१ ॥\nब्राह्मं पुराणं तत्राद्यं संहितायां विभूषितम्  ।\nश्लोकानां दशसाहस्रं नानापुण्यकथायुतम्  ॥ १.३२ ॥\nपाद्मं च पञ्चपञ्चाशत्सहस्राणि निगद्यते  ।\nतृतीयं वैष्णवंनाम त्रयोविंशतिसंख्यया  ॥ १.३३ ॥\nचतुर्थं वायुना प्रोक्तं वायवीयमिति स्मृतम्  ।\nशिवभक्तिसमायोगाच्छैवं तच्चापराख्यया  ॥ १.३४ ॥\nचतुर्विंशतिसंख्यातं सहस्राणि तु शौनक  ।\nचतुर्भिः पर्वभिः प्रोक्तं भविष्यं पञ्चमं तथा  ॥ १.३५ ॥\nचतुर्दशसहस्राणि तथा पञ्च शतानि तत् ।\nमार्कण्डं नवसाहस्रं षष्ठं तत्परिकीर्तितम्  ॥ १.३६ ॥\nआग्नेयं सप्तमं प्रोक्तं सहस्राणि तु षोडश  ।\nअष्टमं नारदीयं तु प्रोक्तं वै पञ्चविंशतिः  ॥ १.३७ ॥\nनवमं भगवन्नाम भागद्वयविभूषितम्  ।\nतदष्टादशसाहस्रं प्रोच्यते ग्रन्थसंख्यया  ॥ १.३८ ॥\nदशमं ब्रह्मवैवर्तं तावत्संख्यमिहोच्यते  ।\nलैङ्गमेकादशं ज्ञेयं तथैकादशसंख्यया  ॥ १.३९ ॥\nभागद्वयं विरचितं तल्लिङ्गमृषिपुंगव  ।\nचतुर्विंशतिसाहस्रं वाराहं द्वादशं विदुः  ॥ १.४० ॥\nविभक्तं सप्तभिः खण्डैः स्कान्दं भाग्यवतां वर  ।\nतदेकाशीतिसाहस्रं संख्यया वै निरूपितम्  ॥ १.४१ ॥\nततस्तु वामनं नाम चतुर्दशतमं स्मृतम्  ।\nसंख्यया दशसाहस्रं प्रोक्तं कुलपते पुरा  ॥ १.४२ ॥\nकौर्मं पञ्चदशं प्राहुर्भागद्वयविभूषितम्  ।\nदशसप्तसहस्राणि पुरा सांख्यपते कलौ  ॥ १.४३ ॥\nमात्स्यं मत्स्येन यत्प्रोक्तं मनवे षोडशं क्रमात् ।\nतच्चतुर्दशसाहस्रं संख्यया वदतां वर  ॥ १.४४ ॥\nगारुडं सप्तदशमं स्मृतं चैकोनविंशतिः  ।\nअष्टादशं तु ब्रह्माण्डं भागद्वयविभूषितम्  ॥ १.४५ ॥\nतच्च द्वादशसाहस्रं शतमष्टसमन्वितम्  ।\nतथैवोपपुराणानि यानि चोक्तानि वेधसा  ॥ १.४६ ॥\nइदं ब्रह्मपुराणस्य सुलभं सौरमुत्तमम्  ।\nसंहिताद्वयसंयुक्तं पुण्यं शिवकथाश्रयम्  ॥ १.४७ ॥\nआद्या सनत्कुमारोक्ता द्वितीया सूर्यभाषिता  ।\nसनत्कुमारनाम्ना हि तद्विख्यातं महामुने  ॥ १.४८ ॥\nद्वितीयं नारसिंहं च पुराणे पाद्मसंज्ञिते  ।\nशौकेयं हि तृतीयं तु पुराणे वैष्णवे मतम्  ॥ १.४९ ॥\nबार्हस्पत्यं चतुर्थं च वायव्यं संमतं सदा  ।\nदौर्वाससं पञ्चमं च स्मृतं भागवते सदा  ॥ १.५० ॥\nभविष्ये नारदोक्तं च सूरिभिः कथितं पुरा  ।\nकापिलं मानवं चैव तथैवोशनसेरितम्  ॥ १.५१ ॥\nब्रह्माण्डं वारुणं चाथ कालिकाद्वयमेव च  ।\nमाहेश्वरं तथा साम्बं सौरं सर्वार्थसंचयम्  ॥ १.५२ ॥\nपाराशरं भागवतं कौर्मं चाष्टादशं क्रमात् ।\nएतान्युपपुराणानि मयोक्तानि यथाक्रमम्  ॥ १.५३ ॥\nपुराणसंहितामेतां यः पठेद्वा शृणोति च  ।\nसोऽनन्तपुण्यभागी स्यान्मृतो ब्रह्मपुरं व्रजेत् ॥ १.५४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुराणसंहितावर्णनां प्रथमोऽध्यायः ॥"
  }
]
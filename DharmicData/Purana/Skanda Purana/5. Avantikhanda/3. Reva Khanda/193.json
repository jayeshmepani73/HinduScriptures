[
  {
    "text": "अध्याय १९३\nश्रीमार्कण्डेय उवाच -\nइत्युक्तेऽप्सरसः सर्वाः प्रणिपत्य पुनः पुनः  ।\nऊचुर्नारायणं देवं तद्दर्शनसमीहया  ॥ १९३.१ ॥\nवसन्तकामाप्सरस ऊचुः  ।\nभगवन्भवता योऽयमुपदेशो हितार्थिना  ।\nप्रोक्तः स सर्वो विज्ञातो माहात्म्यं विदितं च ते  ॥ १९३.२ ॥\nयत्त्वेतद्भवता प्रोक्तं प्रसन्नेनान्तरात्मना  ।\nदर्शितेयं विशालाक्षी दर्शयिष्यामि वो जगत् ॥ १९३.३ ॥\nतत्रार्थे सर्वभावेन प्रपन्नानां जगत्पते  ।\nदर्शयात्मानमखिलं दर्शितेयं यथोर्वशी  ॥ १९३.४ ॥\nयदि देवापराधेऽपि नास्मासु कुपितं तव  ।\nनमस्ते जगतामीश दर्शयात्मानमात्मना  ॥ १९३.५ ॥"
  },
  {
    "text": "नारायण उवाच -\nपश्यतेहाखिलांल्लोकान्मम देहे सुराङ्गनाः  ।\nमधुं मदनमात्मानं यच्चान्यद्द्रष्टुमिच्छथ  ॥ १९३.६ ॥"
  },
  {
    "text": "श्रीमार्कण्डेय उवाच -\nइत्युक्त्वा भगवान्देवस्तदा नारायणो नृप  ।\nउच्चैर्जहास स्वनवत्तत्राभूदखिलं जगत् ॥ १९३.७ ॥\nब्रह्मा प्रजापतिः शक्रः सह रुद्रैः पिनाकधृक् ।\nआदित्या वसवः साध्या विश्वेदेवा महर्षयः  ॥ १९३.८ ॥\nनासत्यदस्रावनिलः सर्वशश्च तथाग्नयः  ।\nयक्षगन्धर्वसिद्धाश्च पिशाचोरगकिन्नराः  ॥ १९३.९ ॥\nसमस्ताप्सरसो विद्याः साङ्गा वेदास्तदुक्तयः  ।\nमनुष्याः पशवः कीटाः पक्षिणः पादपास्तथा  ॥ १९३.१० ॥\nसरीसृपाश्चाथ सूक्ष्मा यच्चान्यज्जीवसंज्ञितम्  ।\nसमुद्राः सकलाः शैलाः सरितः काननानि च  ॥ १९३.११ ॥\nद्वीपान्यशेषाणि तथा तथा सर्वसरांसि च  ।\nनगरग्रामपूर्णा च मेदिनी मेदिनीपते  ।\nदेवाङ्गनाभिर्देवस्य देहे दृष्टं महात्मनः  ॥ १९३.१२ ॥\nनक्षत्रग्रहताराभिः सुसम्पूर्णं नभस्तलम्  ।\nददृशुस्ताः सुचार्वङ्ग्यस्तस्यान्तर्विश्वं रूपिणः  ॥ १९३.१३ ॥\nऊर्ध्वं न तिर्यङ्नाधस्ताद्यदान्तस्तस्य दृश्यते  ।\nतमनन्तमनादिं च ततस्तास्तुष्टुवुः प्रभुम्  ॥ १९३.१४ ॥\nमदनेन समं सर्वा मधुना च वराङ्गनाः  ।\nससाध्वसा भक्तिपराः परं विस्मयमागताः  ॥ १९३.१५ ॥\nवसन्तकामाप्सरस ऊचुः  ।\nपश्याम नादिं तव देव नान्तं न मध्यमव्याकृतरूपपारम्  ।\nपरायणं त्वां जगतामनन्तं नताः स्म नारायणमात्मभूतम्  ॥ १९३.१६ ॥\nमहीनभोवायुजलाग्नयस्त्वं शब्दादिरूपस्तु परापरात्मन्  ।\nत्वत्तो भवत्यच्युते सर्वमेतद्भेदादिरूपोऽसि विभो त्वमात्मन्  ॥ १९३.१७ ॥\nद्रष्टासि रूपस्य परस्य वेत्ता श्रोता च शब्दस्य हरे त्वमेकः  ।\nस्रष्टा भवान् सर्वगतोऽखिलस्य घ्राता च गन्धस्य पृथक्शरीरी  ॥ १९३.१८ ॥\nसुरेषु सर्वेषु न सोऽस्ति कश्चिन्मनुष्यलोकेषु न सोऽस्ति कश्चित् ।\nपश्वादिवर्गेषु न सोऽस्ति कश्चिद्यो नांशभूतस्तव देवदेव  ॥ १९३.१९ ॥\nब्रह्माम्बुधीन्दुप्रमुखानि सौम्य शक्रादिरूपाणि तवोत्तमानि  ।\nसमुद्ररूपं तव धैर्यवत्सु तेजः स्वरूपेषु रविस्तथाग्निः  ॥ १९३.२० ॥\nक्षमाधनेषु क्षितिरूपमग्र्यं शीघ्रो बलवत्सु वायुः  ।\nमनुष्यरूपं तव राजवेषो मूढेषु सर्वेश्वर पादपोऽसि  ॥ १९३.२१ ॥\nसर्वानयेष्वच्युत दानवस्त्वं सनत्सजातश्च विवेकवत्सु  ।\nरसस्वरूपेण जलस्थितोऽसि गन्धस्वरूपं भवतो धरित्र्याम्  ॥ १९३.२२ ॥\nदृश्यस्वरूपश्च हुताशनस्त्वं स्पर्शस्वरूपं भवतः समीरे  ।\nशब्दादिकं ते नभसि स्वरूपं मन्तव्यरूपो मनसि प्रभो त्वम्  ॥ १९३.२३ ॥\nबोधस्वरूपश्च मतौ त्वमेकः सर्वत्र सर्वेश्वर सर्वभूत  ।\nपश्यामि ते नाभिसरोजमध्ये ब्रह्माणमीशं च हरं भृकुट्याम्  ॥ १९३.२४ ॥\nतवाश्विनौ कर्णगतौ समस्तास्तवास्थिता बाहुषु लोकपालाः  ।\nघ्राणोऽनिलो नेत्रगतौ रवीन्दु जिह्वा च ते नाथ सरस्वतीयम्  ॥ १९३.२५ ॥\nपादौ धरित्री जठरं समस्तांल्लोकान् हृषीकेश विलोकयामः  ।\nजङ्घे वयं पादतलाङ्गुलीषु पिशाचयक्षोरगसिद्धसङ्घाः  ॥ १९३.२६ ॥\nपुंस्त्वे प्रजानां पतिरोष्ठयुग्मे प्रतिष्ठितास्ते क्रतवः समस्ताः  ।\nसर्वे वयं ते दशनेषु देव दंष्ट्रासु देवा ह्यभवंश्च दन्ताः  ॥ १९३.२७ ॥\nरोमाण्यशेषास्तव देवसङ्घा विद्याधरा नाथ तवाङ्घ्रिरेखाः  ।\nसाङ्गाः समस्तास्तव देव वेदाः समास्थिताः सन्धिषु बाहुभूताः  ॥ १९३.२८ ॥\nवराहभूतं धरणीधरस्ते नृसिंहरूपं च सदा करालम्  ।\nपश्याम ते वाजिशिरस्तथोच्चैस्त्रिविक्रमे यच्च तदाप्रमेयम्  ॥ १९३.२९ ॥\nअमी समुद्रास्तव देव देहे मौर्वालयः शैलधरास्तथामी  ।\nइमाश्च गङ्गाप्रमुखाः स्रवन्त्यो द्वीपाण्यशेषाणि वनादिदेशाः  ॥ १९३.३० ॥\nस्तुवन्ति चेमे मुनयस्तवेश देहे स्थितास्त्वन्महिमानमग्र्यम्  ।\nत्वामीशितारं जगतामनन्तं यजन्ति यज्ञैः किल यज्ञिनोऽमी  ॥ १९३.३१ ॥\nत्वत्तोहि सौम्यं जगतीह किंचित्त्वत्तो न रौद्रं च समस्तमूर्ते  ।\nत्वत्तो न शीतं च न केशवोष्णं सर्वस्वरूपातिशयी त्वमेव  ॥ १९३.३२ ॥\nप्रसीद सर्वेश्वर सर्वभूत सनातनात्मपरमेश्वरेश  ।\nत्वन्मायया मोहितमानसाभिर्यत्तेऽपराद्धं तदिदं क्षमस्व  ॥ १९३.३३ ॥\nकिं वापराद्धं तव देवदेव यन्मायया नो हृदयं तवापि  ।\nमायाभिशङ्किप्रणतार्तिहन्तर्मनो हि नो विह्वलतामुपैति  ॥ १९३.३४ ॥\nन तेऽपराद्धं यदि तेऽपराद्धमस्माभिरुन्मार्गविवर्तिनीभिः  ।\nतत्क्षम्यतां सृष्टिकृतस्तवैव देवापराधः सृजतो विवेकम्  ॥ १९३.३५ ॥\nनमो नमस्ते गोविन्द नारायण जनार्दन  ।\nत्वन्नामस्मरणात्पापमशेषं नः प्रणश्यतु  ॥ १९३.३६ ॥\nनमोऽनन्त नमस्तुभ्यं विश्वात्मन्विश्वभावन  ।\nत्वन्नामस्मरणात्पापमशेषं नः प्रणश्यतु  ॥ १९३.३७ ॥\nवरेण्य यज्ञपुरुष प्रजापालन वामन  ।\nत्वन्नामस्मरणात्पापमशेषं नः प्रणश्यतु  ॥ १९३.३८ ॥\nनमोऽस्तु तेऽब्जनाभाय प्रजापतिकृते हर  ।\nत्वन्नामस्मरणात्पापमशेषं नः प्रणश्यतु  ॥ १९३.३९ ॥\nसंसारार्णवपोताय नमस्तुभ्यमधोक्षज  ।\nत्वन्नामस्मरणात्पापमशेषं नः प्रणश्यतु  ॥ १९३.४० ॥\nनमः परस्मै श्रीशाय वासुदेवाय वेधसे  ।\nस्वेच्छया गुणयुक्ताय सर्गस्थित्यन्तकारिणे  ॥ १९३.४१ ॥\nउपसंहर विश्वात्मन्रूपमेतत्सनातनम्  ।\nवर्धमानं न नो द्रष्टुं समर्थं चक्षुरीश्वर  ॥ १९३.४२ ॥\nप्रलयाग्निसहस्रस्य समा दीप्तिस्तवाच्युत  ।\nप्रमाणेन दिशो भूमिर्गगनं च समावृतम्  ॥ १९३.४३ ॥\nन विद्मः कुत्र वर्तामो भवान्नाथोपलक्ष्यते  ।\nसर्वं जगदिऐकस्थं पिण्डितं लक्षयामहे  ॥ १९३.४४ ॥\nकिं वर्णयामो रूपं ते किं प्रमाणमिदं हरे  ।\nमाहात्म्यं किं नु ते देव यज्जिह्वाया न गोचरे  ॥ १९३.४५ ॥\nवक्तारो वायुतेनापि बुद्धीनामयुतायुतैः  ।\nगुणनिर्वर्णनं नाथ कर्तुं तव न शक्यते  ॥ १९३.४६ ॥\nतदेतद्दर्शितं रूपं प्रसादः परमः कृतः  ।\nछन्दतो जगतामीश तदेतदुपसंहर  ॥ १९३.४७ ॥"
  },
  {
    "text": "मार्कण्डेय उवाच -\nइत्येवं संस्तुतस्ताभिरप्सरोभिर्जनार्दनः  ।\nदिव्यज्ञानोपपन्नानां तासां प्रत्यक्षमीश्वरः  ॥ १९३.४८ ॥\nविवेश सर्वभूतानि स्वैरंशैर्भूतभावनः  ।\nतं दृष्ट्वा सर्वभूतेषु लीयमानमधोक्षजम्  ॥ १९३.४९ ॥\nविस्मयं परमं चक्रुः समस्ता देवयोषितः  ।\nस च सर्वेश्वरः शैलान्पादपान्सागरान्भुवम्  ॥ १९३.५० ॥\nजलमग्निं तथा वायुमाकाशं च विवेश ह  ।\nकाले दिक्ष्वथ सर्वात्म ह्यात्मनश्चान्यथापि च  ॥ १९३.५१ ॥\nआत्मरूपस्थितं स्वेन महिम्ना भावयञ्जगत् ।\nदेवदानवरक्षांसि यक्षीविद्याधरोरगाः  ॥ १९३.५२ ॥\nमनुष्यपशुकीटादिमृगपश्वन्तरिक्षगाः  ।\nयेऽन्तरिक्षे तथा भूमौ दिवि ये च जलाश्रयाः  ॥ १९३.५३ ॥\nतान्विवेश स विश्वात्मा पुनस्तद्रूपमास्थितः  ।\nनरेण सार्धं यत्ताभिर्दृष्टपूर्वमरिन्दम  ॥ १९३.५४ ॥\nताः परं विस्मयं जग्मुः सर्वास्त्रिदशयोषितः  ।\nप्रणेमुः साध्वसात्पाण्डुवदना नृपसत्तम  ॥ १९३.५५ ॥\nनारायणोऽपि भगवानाह तास्त्रिदशाङ्गनाः  ॥ १९३.५६ ॥"
  },
  {
    "text": "नारायण उवाच -\nनीयतामुर्वशी भद्रा यत्रासौ त्रिदशेश्वरः  ।\nभवतीनां हितार्थाय सर्वभूतेष्वसाविति  ॥ १९३.५७ ॥\nज्ञानमुत्पादितं भूयो लयं भूतेषु कुर्वता  ।\nतद्गच्छध्वं समस्तोऽयं भूतग्रामो मदंशकः  ॥ १९३.५८ ॥\nअहमद्यात्मभूतस्य वासुदेवस्य योगिनः  ।\nअस्मात्परतरं नास्ति योऽनन्तः परिपथ्यते  ॥ १९३.५९ ॥\nतमजं सर्वभूतेशं जानीत परमं पदम्  ।\nअहं भवत्यो देवाश्च मनुष्याः पशवश्च ये  ।\nएतत्सर्वमनन्तस्य वासुदेवस्य वै कृतम्  ॥ १९३.६० ॥\nएवं ज्ञात्वा समं सर्वं सदेवासुरमानुषम्  ।\nसपश्वादिगुणं चैव द्रष्टव्यं त्रिदशाङ्गनाः  ॥ १९३.६१ ॥"
  },
  {
    "text": "मार्कण्डेय उवाच -\nइत्युक्तास्तेन देवेन समस्तास्ताः सुरस्त्रियः  ।\nप्रणम्य तौ समदनाः सवसन्ताश्च पार्थिव  ॥ १९३.६२ ॥\nआदाय चोर्वशीं भूयो देवराजमुपागताः  ।\nआचख्युश्च यथावृत्तं देवराजाय तत्तथा  ॥ १९३.६३ ॥"
  },
  {
    "text": "मार्कण्डेय उवाच -\nतथा त्वमपि राजेन्द्र सर्वभूतेषु केशवम्  ।\nचिन्तयन्समतां गच्छ समतैव हि मुक्तये  ॥ १९३.६४ ॥\nराजन्नेवं विशेषेण भूतेषु परमेश्वरम्  ।\nवासुदेव कथं दोषांल्लोभादीन्न प्रहास्यसि  ॥ १९३.६५ ॥\nसर्वभूतानि गोविन्दाद्यदा नान्यानि भूपते  ।\nतदा वैरादयो भावाः क्रियतां न तु पुत्रक  ॥ १९३.६६ ॥\nइति पश्य जगत्सर्वं वासुदेवात्मकं नृप  ।\nएतदेव हि कृष्णेन रूपमाविष्कृतं नृप  ॥ १९३.६७ ॥\nपरमेश्वरेति यद्रूपं तदेतत्कथितं तव  ।\nजन्मादिभावरहितं तद्विष्णोः परमं पदम्  ॥ १९३.६८ ॥\nसंक्षेपेणाथ भूपाल श्रूयतां यद्वदामि ते  ।\nयन्मतं पुरुषः कृत्वा परं निर्वाणमृच्छति  ॥ १९३.६९ ॥\nसर्वो विष्णुसमासो हि भावाभावौ च तन्मयौ  ।\nसदसत्सर्वमीशोऽसौ महादेवः परं पदम्  ॥ १९३.७० ॥\nभवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्  ।\nविषमविषयतोये मज्जतामप्लवानां भवति शरणमेको विष्णुपोतो नराणाम्  ॥ १९३.७१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिमाहात्म्यवर्णनं नाम त्रिनवत्युत्तरशततमोऽध्यायः ॥"
  }
]
[
  {
    "text": "मार्कण्डेय उवाच -\nएतस्मिन्नन्तरे रुद्रो नर्मदातटमास्थितः  ।\nक्रीडते ह्युमया सार्द्धं नारदस्तत्र चागतः  ॥ २८.१ ॥\nप्रणम्य देवदेवेशमुमया सह शङ्करम्  ।\nव्यज्ञापयत्तदा देवं यद्वृत्तं त्रिपुरे तदा  ॥ २८.२ ॥\nगतोऽहं स्वामिनिर्देशाद्यत्र तद्बाणमन्दिरम्  ।\nदृष्टा बाणं यथान्यायं गतो ह्यन्तःपुरं महत् ॥ २८.३ ॥\nतत्र भार्यासहस्राणि दृष्ट्वा बाणस्य धीमतः  ।\nयथायोग्यं यथाकाममागतः क्षोभ्य तत्पुरम्  ॥ २८.४ ॥\nनारदस्य वचः श्रुत्वा साधु साध्विति पूजयन्  ।\nचिन्तयामास देवेशो भ्रमणं त्रिपुरस्य हि  ॥ २८.५ ॥\nकरमुक्तं यथा चक्रं विष्णुना प्रभविष्णुना  ।\nमहावेगं महायामं रक्षितं तेजसा मम  ॥ २८.६ ॥\nस च मे भक्तिनिरतो बाणो लोके च विश्रुतः  ।\nभारती च मया दत्ता ब्राह्मणानां विशेषतः  ॥ २८.७ ॥\nएवं स सुचिरं कालं देवदेवो महेश्वरः  ।\nचिन्तयित्वा सुनिर्वाणं कार्यं प्रति जनेश्वरः  ॥ २८.८ ॥\nततोऽसौ मन्दरं ध्यात्वा चापे कृत्वा गुणे महीम्  ।\nविष्णुं सनातनं देवं बाणे ध्यात्वा त्रिलोचनः  ॥ २८.९ ॥\nफले हुताशनं देवं ज्वलन्तं सर्वतोमुखम्  ।\nसुपर्णं पुङ्खयोर्मध्ये जवे वायुं प्रकल्प्य च  ॥ २८.१० ॥\nरथं महीमयं कृत्वा धुरि तावश्विनावुभौ  ।\nअक्षे सुरेश्वरं देवमग्रकील्यां धनाधिपम्  ॥ २८.११ ॥\nयमं तु दक्षिणे पार्श्वे वामे कालं<sup class=\"reference\" id=\"cite_ref-1\"><a href=\"#cite_note-1\">[१]</a></sup> सुदारुणम्  ।\nआदित्यचन्द्रौ चक्रे तु गन्धर्वानारकादिषु  ॥ २८.१२ ॥\nयन्तारं च सुरज्येष्ठं वेदान्कृत्वा हयोत्तमान्  ।\nखलीनादिषु चाङ्गानि रश्मींश्छन्दांसि चाकरोत् ॥ २८.१३ ॥\nकृत्वा प्रतोदमोंकारं मुखग्राह्यं महेश्वरः  ।\nधातारं<sup class=\"reference\" id=\"cite_ref-2\"><a href=\"#cite_note-2\">[२]</a></sup> चाग्रतः कृत्वा विधातारं च पृष्ठतः  ॥ २८.१४ ॥\nमारुतात्सर्वतो दिग्भ्य ऊर्ध्वयन्त्रे तथैव च  ।\nमहोरगपिशाचांश्च सिद्धविद्याधरांस्तथा  ॥ २८.१५ ॥\nगणांश्च भूतसङ्घांश्च सर्वे सर्वाङ्गसंधिषु  ।\nयुगमध्ये स्थितो मेरुर्युगस्याधो महागिरिः  ॥ २८.१६ ॥\nसर्पा यन्त्रस्थिता घोराः शम्ये वरुणनैरृतौ  ।\nगायत्री चैव सावित्री स्थिते ते रश्मिबन्धने  ॥ २८.१७ ॥\nसत्यं रथध्वजे शौचं दमं रक्षां समन्ततः  ।\nरथं देवमयं कृत्वा देवदेवो महेश्वरः  ॥ २८.१८ ॥\nसंनद्धः कवची खड्गी बद्धगोधाङ्गुलित्रवान्  ।\nबद्धा परिकरं गाढं जटाजूटं नियम्य च  ॥ २८.१९ ॥\nसज्जं कृत्वा धनुर्दिव्यं योजयित्वा रथोत्तमम्  ।\nरथमध्ये स्थितो देवः शुशुभे च युधिष्ठिर  ॥ २८.२० ॥\nधनुषः शब्दनादेनाकम्पयच्च जगत्त्रयम्  ।\nस्थानं कृत्वा तु वैशाखं निभृतं संस्थितो हरः  ॥ २८.२१ ॥\nनिरीक्ष्य सुचिरं कालं कोपसंरक्तलोचनः  ।\nध्यात्वा तं परमं मन्त्रमात्मानं च निरुध्य सः  ॥ २८.२२ ॥\nमुमोच सहसा बाणं पुरस्य वधकाङ्क्षया  ।\nयदा त्रीणि समेतानि अन्तरिक्षस्थितानि तु  ॥ २८.२३ ॥\nततः कालनिमेषार्धं दृष्ट्वैक्यं त्रिपुरस्य च  ।\nत्रिपर्वणा त्रिशल्येन ततस्तान्यवसादयत् ॥ २८.२४ ॥\nततो लोका भयत्रस्तास्त्रिपुरे भरतोत्तम  ।\nसर्वासुरविनाशाय कालरूपा भयावहाः  ॥ २८.२५ ॥\nअट्टहासान् प्रमुञ्चन्ति कष्टरूपा नरास्तदा  ।\nनिमेषोन्मेषणं चैव कुर्वन्ति लिपिकर्मसु  ॥ २८.२६ ॥\nनिष्पन्दनयना मर्त्याश्चित्रेष्वालिखिता इव  ।\nदेवायतनगा देवा रटन्ति प्रहसन्ति च  ।\nस्वप्ने पश्यन्ति चात्मानं रक्ताम्बरविभूषितम्  ॥ २८.२७ ॥\nरक्तमाल्योत्तमाङ्गाश्च पतन्तः कार्दमे ह्रदे  ।\nपश्यन्ति नाम चात्मानं सतैलाभ्यङ्गमस्तकम्  ॥ २८.२८ ॥\nपश्यन्ति यानमारूढं रासभैश्च नृपोत्तम  ।\nसंवर्तको महावायुर्युगान्तप्रतिमो महान्  ॥ २८.२९ ॥\nगृहानुन्मूलयामास वृक्षजातीननेकशः  ।\nभूमिकम्पाः सनिर्घाता उल्कापाताः सहस्रशः  ॥ २८.३० ॥\nरुधिरं वर्षते देवो मिश्रितं कर्करैर्बहु  ।\nअग्निकुण्डेषु विप्राणां हुतः सम्यग्घुताशनः  ॥ २८.३१ ॥\nज्वलते धूमसंयुक्तो विस्फुलिङ्गकणैः सह  ।\nकुंजरा विमदा जातास्तुरगाः सत्त्ववर्जिताः  ॥ २८.३२ ॥\nअवादितानि वाद्यन्ते वादित्राणि सहस्रशः  ।\nध्वजा ह्यकम्पिताः पेतुश्छत्राणि विविधानि च  ॥ २८.३३ ॥\nज्वलति पादपास्तत्र पर्णानि च सभं ततः  ।\nसर्वं तद्व्याकुलीभूतं हाहाकारसमन्वितम्  ॥ २८.३४ ॥\nउद्यानानि विचित्राणि प्रबभञ्ज प्रभञ्जनः  ।\nतेन संप्रेरिताः सर्वे ज्वलन्ति विशिखाः शिखाः  ॥ २८.३५ ॥\nवृक्षगुल्मलतावल्ल्यो गृहाणि च समन्ततः  ।\nदिग्विभागैश्च सर्वैश्च प्रवृत्तो हव्यवाहनः  ॥ २८.३६ ॥\nसर्वं किंशुकपर्णाभं प्रज्वलच्चैव दृश्यते  ।\nगृहाद्गृहं तदा गन्तुं नैव धूमेन शक्यते  ॥ २८.३७ ॥\nहरकोपाग्निनिर्दग्धाः क्रन्दन्ते त्रिपुरे जनाः  ।\nप्रदीप्तं सर्वतो दिक्षु दह्यते त्रिपुरं परम्  ॥ २८.३८ ॥\nपतन्ति शिखराग्राणि विशीर्णानि सहस्रशः  ।\nपावको धूमसंपृक्तो दह्यमानः समन्ततः  ॥ २८.३९ ॥\nनृत्यन्वै व्याप्तदिग्देशः कान्तारेष्वभिधावति  ।\nदेवागारेषु सर्वेषु गृहेष्वट्टालकेषु च  ॥ २८.४० ॥\nप्रवृत्तो हुतभुक्तत्र पुरे कालप्रचोदितः  ।\nददाह लोकान्सर्वत्र हरकोपप्रकोपितः  ॥ २८.४१ ॥\nदहते त्रैपुरं लोकं बालवृद्धसमन्वितम्  ।\nसपुरं सगृहद्वारं सवाहनवनं नृप  ॥ २८.४२ ॥\nकेचिद्भोजनसक्ताश्च पानासक्तास्तथापरे  ।\nअपरा नृत्यगीतेषु संसक्ता वारयोषितः  ॥ २८.४३ ॥\nअन्योन्यं च परिष्वज्य हुताशनशिखार्दिताः  ।\nदह्यमाना नृपश्रेष्ठ सर्वे गच्छन्त्यचेतनाः  ॥ २८.४४ ॥\nअथान्ये दानवास्तत्र दह्यन्तेऽग्निविमोहिताः  ।\nन शक्ताश्चान्यतो गन्तुं धूमेनाकुलिताननाः  ।\nहंसकारण्डवाकीर्णा नलिन्यो हेमपङ्कजाः  ॥ २८.४५ ॥\nदह्यन्ते विविधास्तत्र वाप्यः कूपाश्च भारत  ।\nदृश्यन्तेऽनलदग्धानि पुरोद्यानानि दीर्घिकाः  ।\nअम्लानैः पङ्कजैश्छन्ना विस्तीर्णावसुयोजनाः  ॥ २८.४६ ॥\nगिरिकूटनिभास्तत्र प्रासादा रत्नशोभिताः  ।\nदृश्यन्तेऽनलसंदग्धा विशीर्णा धरणीतले  ॥ २८.४७ ॥\nनरस्त्रीबालवृद्धेषु दह्यमानेषु सर्वतः  ।\nनिर्दयं ज्वलते वह्निर्हाहाकारो महानभूत् ।\nकाचिच्च सुखसंसुप्ताप्रमत्तान्या नृपोत्तम  ॥ २८.४८ ॥\nक्रीडित्वा च सुविस्तीर्णशयनस्था वराङ्गना  ।\nकाचित्सुप्ता विशालाक्षी हारावलिविभूषिता  ।\nधूमेनाकुलिता दीना न्यपतद्धव्यवाहने  ॥ २८.४९ ॥\nकाचित्तस्मिन्पुरे दीप्ते पुत्रस्नेहानुलालसा  ।\nपुत्रमालिङ्गते गाढं दह्यते त्रिपुरेऽग्निना  ॥ २८.५० ॥\nकाचित्कनकवर्णाभा इन्द्रनीलविभूषिता  ।\nभर्तारं पतितं दृष्ट्वा पतिता तस्य चोपरि  ॥ २८.५१ ॥\nकाचिदादित्यवर्णाभा प्रसुप्ता तु प्रियोपरि  ।\nअग्निज्वालाहता गाढं कंठमालिङ्गते नृप  ॥ २८.५२ ॥\nमेधवर्णा परा नारी चलत्कनकमेखला  ।\nश्वेतवस्त्रोत्तरीया तु पपात धरणीतले  ॥ २८.५३ ॥\nकाचित्कुन्देन्दुवर्णाभा नीलरत्नविभूषिता  ।\nशिरसा प्राञ्जलिर्भूत्वा विज्ञापयति पावकम्  ॥ २८.५४ ॥\nकस्याश्चिज्ज्वलते वस्त्रं केशाः कस्याश्च भारत  ।\nज्वलज्ज्वलनसङ्काशैर्हेमभाण्डैस्त्रसंहित च  ॥ २८.५५ ॥\nकाचित्प्रभूतदुःखार्ता विललाप वराङ्गना  ।\nभस्मीभूतं पतिं दृष्ट्वा क्रन्दन्ती कुररी यथा  ॥ २८.५६ ॥\nआलिङ्ग्य गाढं सहसा पतिता तस्य मूर्धनि  ।\nकाचिच्च बहुदुःखार्ता व्यलपत्स्त्री स्ववेश्मनि  ॥ २८.५७ ॥\nभस्मसाच्च कृतं दृष्ट्वा क्रन्दते कुररी यथा  ।\nमातरं पितरं काचिद्दृष्ट्वा विगतचेतनम्  ॥ २८.५८ ॥\nवेपते पतिता भूमौ खेदिता वडवा यथा  ।\nइतश्चेतश्च काचिच्च दह्यमाना वराङ्गना  ॥ २८.५९ ॥\nनापश्यद्बालमुत्सङ्गे विपरीतमुखी स्थिता  ।\nकुम्भिलस्य गृहं दग्धं पतितं धरणीतले  ॥ २८.६० ॥\nकूष्माण्डस्य च धूम्रस्य कुहकस्य बकस्य च  ।\nविरूपनयनस्यापि विरूपाक्षस्य चैव हि  ॥ २८.६१ ॥\nशुम्भो डिम्भश्च रौद्रश्च प्रह्लादश्चासुरोत्तमः  ।\nदण्डपाणिर्विपाणिश्च सिंहवक्त्रस्तथानघ  ॥ २८.६२ ॥\nदुन्दुभश्चैव संह्रादो डिण्डिर्मुण्डिस्तथैव च  ।\nबाणभ्राता च बाणश्च क्रव्यादव्याघ्रवक्त्रकौ  ॥ २८.६३ ॥\nएवमन्येऽपि ये केचिद्दानवा बलदर्पिताः  ।\nतेषां गृहे तथा वह्निर्ज्वलते निर्दयो नृप  ।\nदह्यमानाः स्त्रियस्तात विलपन्ति गृहे गृहे  ॥ २८.६४ ॥\nकरुणाक्षरवादिन्यो निराधारा गताः शिवम्  ।\nयदि वैरं सुरारेश्च पुरुषोपरिपावक  ॥ २८.६५ ॥\nस्त्रियः किमपराध्यन्ति गृहपञ्जरकोकिलाः  ।\nअनिर्दयो नृशंसस्त्वं कस्ते कोपः स्त्रियं प्रति  ॥ २८.६६ ॥\nकिं त्वया न श्रुतं लोके अवध्याः सर्वथा स्त्रियः  ।\nकिं तु तुभ्यं गुणो ह्यस्ति दहने पवनेरितः  ॥ २८.६७ ॥\nन कारुण्यं त्वया किंचिद्दाक्षिण्यं च स्त्रियं प्रति  ।\nदयां म्लेच्छा हि कुर्वन्ति वचनं वीक्ष्य योषिताम्  ॥ २८.६८ ॥\nम्लेच्छानामपि च म्लेच्छो दुर्निवार्यो ह्यचेतनः  ।\nएवं विलपमानानां स्त्रीणां तत्रैव भारत  ॥ २८.६९ ॥\nज्वालाकलापबहुलः प्रज्वलत्येव पावकः  ।\nएवं दृष्ट्वा ततो बाणो दह्यमान उवाच ह  ॥ २८.७० ॥\nअवज्ञाय विनष्टोऽहं पापात्मा हरमञ्जसा  ।\nमया पापेन मूर्खेण ये लोका नाशिता ध्रुवम्  ॥ २८.७१ ॥\nगोब्राह्मणा हता नित्यमिह लोके परत्र च  ।\nनाशितान्यन्नपानानि मठारामाश्रमास्तथा  ॥ २८.७२ ॥\nऋषीणामाश्रमाश्चैव देवारामा गणालयाः  ।\nतेन पापेन मे ध्वंसस्तपसश्च बलस्य च  ॥ २८.७३ ॥\nकिं धनेन करिष्यामि राज्येणान्तःपुरेण च  ॥ २८.७४ ॥\nवरं शङ्करपादौ च शरणं यामि मूढधीः  ।\nन माता न पिता चैव न बन्धुर्नापरो जनः  ॥ २८.७५ ॥\nमुक्त्वा चैव महेशानं परमार्तिहरं परम्  ।\nआत्मना च कृतं पापमात्मनैव तु भुज्यते  ॥ २८.७६ ॥\nअहं पुनः समस्तैश्च दह्यामि सह साधुभिः  ।\nएवमुक्त्वा शिवं लिङ्गं कृत्वा तन्मस्तकोपरि  ॥ २८.७७ ॥\nनिर्जगाम गृहाच्छीघ्रं पावकेनावगुण्ठितः  ।\nस खिन्नः स्विन्नगात्रस्तु प्रस्खलंस्तु मुहुर्मुहुः  ॥ २८.७८ ॥\nहरं गद्गदया वाचा स्तुवन्वै शरणं ययौ  ।\nत्वत्कोपानलनिर्दग्धो यदि वध्योऽस्मि शङ्कर  ॥ २८.७९ ॥\nत्वत्प्रसादान्महादेव मा मे लिङ्गं प्रणश्यतु  ।\nअर्चितं मे सुरश्रेष्ठ ध्यातं भक्त्या मया विभो  ॥ २८.८० ॥\nप्राणादिष्टतमं देव तस्माद्रक्षितुमर्हसि  ।\nयदि तेऽहमनुग्राह्यो वध्यो वा सुरसत्तम  ॥ २८.८१ ॥\nप्रतिजन्म महादेव त्वद्भक्तिरचलास्तु मे  ।\nपशुकीटपतङ्गेषु तिर्यग्योनिगतेषु च  ।\nस्वकर्मणा महादेव त्वद्भक्तिरचलास्तु मे  ॥ २८.८२ ॥\nएवमुक्त्वा महाभागो बाणो भक्तिमतां वरः  ।\nस्तोत्रेण देवदेवेशं छन्दयामास भारत  ॥ २८.८३ ॥"
  },
  {
    "text": "बाण उवाच -\nशिव शङ्कर सर्वहराय नमो भवभीतभयार्तिहराय नमः  ।\nकुसुमायुधदेहविनाशंकर प्रमदाप्रियकामक देव नमः  ॥ २८.८४ ॥\nजय पार्वतीश परमार्थसार जय विरचितभीमभुजङ्गहार  ।\nजय निर्मलभस्मविलिप्तगात्र जय मन्त्रमूल जगदेकपात्र  ॥ २८.८५ ॥\nजय विषधरकपिलजटाकलाप जय भैरवविघृतपिनाकचाप  ।\nजय विषमनयनपरिमुक्तसङ्ग जय शङ्कर धृतगाङ्गतरङ्ग  ॥ २८.८६ ॥\nजय भीमरूप खट्वाङ्गहस्त शशिशेखर जय जगतां प्रशस्त  ।\nजय सुखरेश सुरलोकसार जय सर्वसकलनिर्दग्धसार  ॥ २८.८७ ॥\nजय कीर्तनीय जगतां पवित्र जय वृषाङ्क बहुविधचरित्र  ।\nजय विरचितनरकङ्कालमाल अघासुरदेहकङ्कालकाल  ॥ २८.८८ ॥\nजय नीलकंठ वरवृषभगमन जय सकललोकदुरितानुशमन  ।\nजय सिद्धसुरासुरविनतचरण जय रुद्र रौद्रभवजलधितरण  ॥ २८.८९ ॥\nजय गिरिश सुरेश्वरमाननीय जय सूक्ष्मरूप संचितनीय  ।\nजय दग्धत्रिपुर विश्वसत्त्व जय सकलशास्त्रपरमार्थतत्त्व  ॥ २८.९० ॥\nजय दुरवबोध संसारतार कलिकलुषमहार्णवघोरतार  ।\nजय सुरासुरदेवगणेश नमो हयवानरसिंहगजेन्द्रमुख  ॥ २८.९१ ॥\nअतिह्रस्वस्थूलसुदीर्घतम उपलब्धिर्न शक्यते ते ह्यमरैः  ।\nप्रणतोऽस्मि निरञ्जन ते चरणौ जय साम्ब सुलोचनकान्तिहर  ॥ २८.९२ ॥\nअप्राप्य त्वां किमत्यन्तमुच्छ्रयी न विनाशयेत् ।\nअतिप्रमाथि च तदा तपो महत्सुदारुणम्  ॥ २८.९३ ॥\nन पुत्रबान्धवा दारा न समस्तः सुहृज्जनः  ।\nसङ्कटेऽभ्युपगच्छन्ति व्रजन्तमेकगामिनम्  ॥ २८.९४ ॥\nयदेव कर्म कैवल्यं कृतं तेन शुभाशुभम्  ।\nतदेव सार्थवत्तस्य भवत्यग्रे तु गच्छतः  ॥ २८.९५ ॥\nनिर्धनस्यैव चरतो न भयं विद्यते क्वचित् ।\nधनीभयैर्न मुच्येत धनं तस्मात्त्यजाम्यहम्  ॥ २८.९६ ॥\nलुब्धाः पापानि कुर्वन्ति शुद्धांशा नैव मानवाः  ।\nश्रुत्वा धर्मस्य सर्वस्वं श्रुत्वा चैवावधार्य तत् ॥ २८.९७ ॥\nत्वं विष्णुस्त्वं जगन्नाथो ब्रह्मरूपः सनातनः  ।\nइन्द्रस्त्वं देवदेवेश सुरनाथ नमोऽस्तु ते  ॥ २८.९८ ॥\nत्वं क्षितिर्वरुणश्चैव पवनस्त्वं हुताशनः  ।\nत्वं दीक्षा यजमानश्च आकाशं सोम एव च  ॥ २८.९९ ॥\nत्वं सूर्यस्त्वं तु वित्तेशो यमस्त्वं गुरुरेव च  ।\nत्वया व्याप्तं जगत्सर्वं त्रैलोक्यं भास्वता यथा  ॥ २८.१०० ॥\nएतद्बाणकृतं स्तोत्रं श्रुत्वा देवो महेश्वरः  ।\nक्रोधं मुक्त्वा प्रसन्नात्मा तदा वचनमब्रवीत् ॥ २८.१०१ ॥"
  },
  {
    "text": "ईश्वर उवाच -\nन भेतव्यं न भेतव्यमद्यप्रभृति दानव  ।\nसौवर्णे भवने तिष्ठ मम पार्श्वेऽथवा पुनः  ॥ २८.१०२ ॥\nपुत्रपौत्रप्रपौत्रैश्च बान्धवैः सह भार्यया  ।\nअद्यप्रभृति वत्स त्वमवध्यः सर्वशत्रुषु  ॥ २८.१०३ ॥"
  },
  {
    "text": "मार्कण्डेय उवाच -\nभूयस्तस्य वरो दत्तो देवदेवेन भारत  ।\nस्वर्गे मर्त्ये च पाताले पूजितः ससुरासुरैः  ॥ २८.१०४ ॥\nअक्षयश्चाव्ययश्चैव वस त्वं वै यथासुखम्  ।\nततो निवारयामास रुद्रः सप्तशिखं तदा  ॥ २८.१०५ ॥\nतृतीयं रक्षितं तस्य पुरं देवेन शम्भुना  ।\nज्वालामालाकुलं चान्यत्पतितं धरणीतले  ॥ २८.१०६ ॥\nअर्धेन प्रस्थितादूर्ध्वं तस्य ज्वाला दिवं गताः  ।\nहाहाकारो महांस्तत्र ऋषिसङ्घैरुदीरितः  ॥ २८.१०७ ॥\nदैवतैश्च महाभागैः सिद्धविद्याधरादिभिः  ।\nएकं तु पतितं तत्र श्रीशैले खण्डमुत्तरम्  ॥ २८.१०८ ॥\nद्वितीयं पतितं राजञ्छैले ह्यमरकण्टके  ।\nप्रज्वलत्पतितं तत्र तेन ज्वालेश्वरं स्मृतम्  ॥ २८.१०९ ॥\nदग्धे तु त्रिपुरे राजन्पतिते खण्ड उत्तमे  ।\nरुद्रो देवः स्थितस्तत्र ज्वालामालानिवारकः  ॥ २८.११० ॥\nहाहाकारपराणां तु ऋषीणां रक्षणाय च  ।\nस्वयं मूर्तिर्महेशानुमावृषभसंयुतः  ॥ २८.१११ ॥\nमनसापि स्मरेद्यस्तु भक्त्या ह्यमरकण्टकम्  ।\nचान्द्रायणाधिकं पुण्यं स लभेन्नात्र संशयः  ॥ २८.११२ ॥\nअतिपुण्यो गिरिश्रेष्ठो यस्माद्भरतसत्तम  ।\nअस्मान्नित्यं भवेद्राजन्सर्वपापक्षयंकरः  ॥ २८.११३ ॥\nनानाद्रुमलताकीर्णो नानापुष्पोपशोभितः  ।\nनानागुल्मलताकीर्णो नानावल्लीभिरावृतः  ॥ २८.११४ ॥\nसिंहव्याघ्रसमाकीर्णो मृगयूथैरलंकृतः  ।\nश्वापदानां च घोषेण नित्यं प्रमुदितोऽभवत् ॥ २८.११५ ॥\nब्रह्मेन्द्रविष्णुप्रमुखैर्ह्यमरैश्च सहस्रशः  ।\nसेव्यते देवदेवेशः शङ्करस्तत्र पर्वते  ॥ २८.११६ ॥\nपतनं कुरुते योऽस्मिन्पर्वतेऽमरकण्टके  ।\nक्रीडते क्रमशो राजन्भुवनानि चतुर्दश  ॥ २८.११७ ॥\nऐन्द्रं वाह्नं च कौबेरं वायव्यं याम्यमेव च  ।\nनैरृत्यं वारुणं चैव सौम्यं सौरं तथैव च  ॥ २८.११८ ॥\nब्राह्मं च पदमक्लिष्टं वैष्णवं तदनन्तरम्  ।\nउमारुद्रं महाभाग ऐश्वरं तदनन्तरम्  ॥ २८.११९ ॥\nपरं सदाशिवं शान्तं सूक्ष्मं ज्योतिरतीन्द्रियम्  ।\nतस्मिन्याति लयं धीरो विधिना नात्र संशयः  ॥ २८.१२० ॥"
  },
  {
    "text": "युधिष्ठिर उवाच -\nकोऽप्यत्र विधिरुद्दिष्टः पतने ऋषिसत्तम  ।\nएतन्मे सर्वमाचक्ष्व संशयोऽस्ति महामुने  ॥ २८.१२१ ॥"
  },
  {
    "text": "श्रीमार्कण्डेय उवाच -\nशृणुष्व कथयिष्यामि तं विधिं पाण्डुनन्दन  ।\nयत्कृत्वा प्रथमं कर्म निपतेत्तदनन्तरम्  ॥ २८.१२२ ॥\nकृत्वा कृच्छ्रत्रयं पूर्वं जप्त्वा लक्षं दशैव तु  ।\nशाकयावकभुक्चैव शुचिस्त्रिषवणो नृप  ॥ २८.१२३ ॥\nत्रिकालमर्चयेदीशं देवदेवं त्रिलोचनम्  ।\nदशांशेन तु राजेन्द्र होमं तत्रैव कारयेत् ॥ २८.१२४ ॥\nलक्षवारं जपेद्देवं गन्धमाल्यैश्च पूजयेत् ।\nरात्रौ स्वप्ने तदा पश्येद्विमानस्थं ततः क्षिपेत् ॥ २८.१२५ ॥\nअनेनैव विधानेन आत्मानं यस्तु निक्षिपेत् ।\nस्वर्गलोकमनुप्राप्य क्रीडते त्रिदशैः सह  ॥ २८.१२६ ॥\nत्रिंशद्वर्षसहस्राणि त्रिंशत्कोट्यस्तथैव च  ।\nमुक्त्वा मनोरमान्भोगांस्तदा गच्छेन्महीतलम्  ॥ २८.१२७ ॥\nपृथिवीमेकच्छत्रेण भुनक्ति लोकपूजितः  ।\nव्याधिशोकविनिर्मुक्तो जीवेच्च शरदां शतम्  ॥ २८.१२८ ॥\nज्वालेश्वरं तु तत्तीर्थं त्रिषु लोकेषु विश्रुतम्  ।\nतत्र ज्वाला नदी पार्थ प्रस्रुता शिवनिर्मिता  ॥ २८.१२९ ॥\nनिर्वाप्य तद्बाणपुरं रेवया सह संगता  ।\nतत्र स्नात्वा महाराज विधिना मन्त्रसंयुतः  ॥ २८.१३० ॥\nतिलसंमिश्रतोयेन तर्पयेत्पितृदेवताः  ।\nपिण्डदानेन च पितॄन् पौण्डरीकफलं लभेत् ॥ २८.१३१ ॥\nअनाशकं तु यः कुर्यात्तस्मिंस्तीर्थे नराधिप  ।\nमुच्यते सर्वपापेभ्यो रुद्रलोकं स गच्छति  ॥ २८.१३२ ॥\nअमराणां शतैश्चैव सेवितो ह्यमरेश्वरः  ।\nतथैव ऋषिसङ्घैश्च तेन पुण्यतमो महान्  ॥ २८.१३३ ॥\nसमन्ताद्योजनं तीर्थं पुण्यं ह्यमरकण्टकम्  ।\nरुद्रकोटिसमोपेतं तेन तत्पुण्यमुत्तमम्  ॥ २८.१३४ ॥\nतस्य पर्वतराजस्य यः करोति प्रदक्षिणम्  ।\nप्रदक्षिणीकृता तेन पृथिवी नात्र संशयः  ॥ २८.१३५ ॥\nवाचिकं मानसं चैव कायिकं त्रिविधं च यत् ।\nनश्यते पातकं सर्वमित्येवं शङ्करोऽब्रवीत् ॥ २८.१३६ ॥\nअमरेश्वरपार्श्वे च तीर्थं शक्रेश्वरं नृप  ।\nतपस्तप्त्वा पुरा तत्र शक्रेण स्थापितं किल  ॥ २८.१३७ ॥\nकुशावर्तं नाम तीर्थं ब्रह्मणा च कृतं शुभम्  ।\nब्रह्मकुण्डमिति ख्यातं हंसतीर्थं तथा परम्  ॥ २८.१३८ ॥\nअम्बरीषस्य तीर्थं च महाकालेश्वरं तथा  ।\nकावेर्याः पूर्वभागे च तीर्थं वै मातृकेश्वरम्  ॥ २८.१३९ ॥\nएतानि दक्षिणे तीरे रेवाया भरतर्षभ  ।\nसंसेवनस्नानदानैः पापसङ्घहराणि च  ॥ २८.१४० ॥\nभृगुतुङ्गे महाराज प्रसिद्धो भैरवः शिवः  ।\nतस्य याम्यविभागे च तीर्थं वै चपलेश्वरम्  ॥ २८.१४१ ॥\nएतौ स्थितौ दुःखहरौ रेवाया उत्तरे तटे  ।\nतावभ्यर्च्य तथा नत्वा सम्यग्यात्राफलं भवेत् ।\nअदृष्टपूजितौ तौ हि नराणां विघ्नकारकौ  ॥ २८.१४२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे त्रिपुरविध्वंसने ज्वालेश्वरतीर्थामरेश्वतीर्थमाहात्म्यवर्णनं नामाष्टाविंशोऽध्यायः ॥"
  }
]
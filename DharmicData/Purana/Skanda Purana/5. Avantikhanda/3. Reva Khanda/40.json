[
  {
    "text": "अध्याय ४०"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र करञ्जेश्वरमुत्तमम्  ।\nयत्र सिद्धो महाभागो दैत्यो लोकेषु विश्रुतः  ॥ ४०.१ ॥"
  },
  {
    "text": "युधिष्ठिर उवाच -\nयोऽसौ सिद्धो महाभाग तत्र तीर्थे महातपाः  ।\nकस्य पुत्रः कथं सिद्धः कस्मिन्काले वद द्विज  ॥ ४०.२ ॥"
  },
  {
    "text": "मार्कण्डेय उवाच -\nपुरा कृतयुगे राजन्मानसो ब्रह्मणः सुतः  ।\nवेदवेदाङ्गतत्त्वज्ञो मरीचिर्नाम नामतः  ॥ ४०.३ ॥\nतस्यापि तपसो राशेः कालेन महतानघ  ।\nपुत्रोऽथ मानसो जातः साक्षाद्ब्रह्मेव चापरः  ॥ ४०.४ ॥\nक्षमा दमो दया दानं सत्यं शौचमथार्जवम्  ।\nमरीचेश्च गुणा ह्येते सन्ति तस्य च भारत  ॥ ४०.५ ॥\nएवं गुणगणाकीर्णं कश्यपं द्विजसत्तमम्  ।\nज्ञात्वा प्रजापतिर्दक्षो भार्यार्थे स्वसुतां ददौ  ॥ ४०.६ ॥\nअदितिर्दितिर्दनुश्चैव तथाप्येवं दशापराः  ।\nयासां पुत्राश्च संजाताः पौत्राश्च भरतर्षभ  ॥ ४०.७ ॥\nअदितिर्जनयामास पुत्रानिन्द्रपुरोगमान्  ।\nजातास्तस्य महाबाहो कश्यपस्य प्रजापतेः  ॥ ४०.८ ॥\nयैस्तु लोकत्रयं व्याप्तं स्थावरं जङ्गमं महत् ।\nतथान्यस्य महाभागो दनोः पुत्रो व्यजायत  ॥ ४०.९ ॥\nसर्वलक्षणसम्पन्नः करञ्जो नाम नामतः  ।\nबाल एव महाभाग चचार स महत्तपः  ॥ ४०.१० ॥\nनर्मदातटमाश्रित्य चातिघोरमनुत्तमम्  ।\nदिव्यं वर्षसहस्रं च कृच्छ्रचान्द्रायणं नृप  ॥ ४०.११ ॥\nशाकमूलफलाहारः स्नानहोमपरायणः  ।\nततस्तुष्टो महादेव उमया सहितः किल  ॥ ४०.१२ ॥\nवरेण छन्दयामास त्रिपुरान्तकरः प्रभुः  ।\nभोः करञ्ज महासत्त्व परितुष्टोऽस्मि तेऽनघ  ॥ ४०.१३ ॥\nवरं वृणीष्व ते दद्मि ह्यमरत्वमृते मम  ॥ ४०.१४ ॥"
  },
  {
    "text": "करञ्ज उवाच -\nयदि तुष्टो महादेव यदि देयो वरो मम  ।\nतर्हि पुत्राश्च पौत्राश्च सन्तु मे धर्मवत्सलाः  ॥ ४०.१५ ॥\nतथेत्युक्त्वा महादेव उमया सहितस्तदा  ।\nवृषारूढो गणैः सार्द्धं तत्रैवान्तरधीयत  ॥ ४०.१६ ॥\nगते चादर्शनं देवे सोऽपि दैत्यो मुदान्वितः  ।\nस्वनाम्नात्र महादेवं स्थापयित्वा ययौ गृहम्  ॥ ४०.१७ ॥\nतदाप्रभृति तत्तीर्थं सर्वतीर्थेष्वनुत्तमम्  ।\nस्नानमात्रानरस्तत्र मुच्यते सर्वपातकैः  ॥ ४०.१८ ॥\nतत्र तीर्थे तु यः स्नात्वा तर्पयेत्पितृदेवताः  ।\nसोऽग्निष्टोमस्य यज्ञस्य फलं प्राप्नोत्यसंशयम्  ॥ ४०.१९ ॥\nअनाशकं तु यः कुर्यात्तस्मिंस्तीर्थे नराधिप  ।\nअनिवर्त्या गतिस्तस्य रुद्रलोकं स गच्छति  ॥ ४०.२० ॥\nअथवाग्निजले प्राणान्यस्त्यजेद्धर्मनन्दन  ।\nअयुतद्वितयं वस्ते वर्षाणां शिवमन्दिरे  ॥ ४०.२१ ॥\nततश्चैव क्षये जाते जायते विमले कुले  ।\nवेदवेदाङ्गतत्त्वज्ञः सर्वशास्त्रविशारदः  ॥ ४०.२२ ॥\nराजा वा राजतुल्यो वा जीवेच्च शरदः शतम्  ।\nपुत्रपौत्रसमोपेतः सर्वव्याधिविवर्जितः  ॥ ४०.२३ ॥\nएवं ते सर्वमाख्यातं पृष्टं यद्यत्त्वयानघ  ।\nतीर्थस्य तु फलं तस्य स्नानदानेषु भारत  ॥ ४०.२४ ॥\nएतत्पुण्यं पापहरं धन्यं दुःस्वप्ननाशनम्  ।\nपठतां शृण्वतां चैव तीर्थमाहात्म्यमुत्तमम्  ॥ ४०.२५ ॥\nयस्तु श्रावयते श्राद्धे पठेत्पितृपरायणः  ।\nअक्षयं जायते पुण्यमित्येवं शङ्करोऽब्रवीत् ॥ ४०.२६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये करञ्जेश्वरतीर्थमाहात्म्यवर्णनं नाम चत्वारिंशोऽध्यायः ॥"
  }
]
[
  {
    "text": "अध्याय ६८"
  },
  {
    "text": "श्रीमार्कण्डेय उवाच -\nधनदस्य तु तत्तीर्थं ततो गच्छेद्युधिष्ठिर  ।\nनर्मदादक्षिणे कूले सर्वपापक्षयंकरम्  ॥ ६८.१ ॥\nसर्वतीर्थफलं तत्र प्राप्यते नात्र संशयः  ।\nचैत्रमासत्रयोदश्यां शुक्लपक्षे जितेन्द्रियः  ॥ ६८.२ ॥\nउपोष्य परया भक्त्या रात्रौ कुर्वीत जागरम्  ।\nपञ्चामृतेन राजेन्द्र स्नापयेद्धनदं बुधः  ॥ ६८.३ ॥\nदीपं घृतेन दातव्यं गीतं वाद्यं च कारयेत् ।\nप्रभाते पूजयेद्विप्रानात्मनः श्रेय इच्छति  ॥ ६८.४ ॥\nप्रतिग्रहसमर्थांश्च विद्यासिद्धान्तवादिनः  ।\nश्रौतस्मार्तक्रियायुक्तान् परदारपराङ्मुखान्  ॥ ६८.५ ॥\nपूजयेद्गोहिरण्येन वस्त्रोपानहभोजनैः  ।\nछत्रशय्याप्रदानेन सर्वपापक्षयो भवेत् ॥ ६८.६ ॥\nत्रिजन्मजनितं पापं वरदस्य प्रभावतः  ।\nस्वर्गदं दुर्विनीतानां विनीतानां च मोक्षदम्  ॥ ६८.७ ॥\nअन्नदं च दरिद्राणां भवेज्जन्मनिजन्मनि  ।\nकुलीनत्वं दुःखहानिः स्वभावाजायते नरे  ॥ ६८.८ ॥\nव्याधिध्वंसो भवेत्तेषां नर्मदोदकसेवनात् ।\nधनदस्य तु यस्तीर्थे विद्यादानं प्रयच्छति  ॥ ६८.९ ॥\nस याति भास्करे लोके सर्वव्याधिविवर्जिते  ।\nदेवद्रोणीं च तत्रैव स्वशक्त्या पाण्डुनन्दन  ॥ ६८.१० ॥\nये प्रकुर्वन्ति भूयिष्ठां रेवाया दक्षिणे तटे  ।\nते यान्ति शांकरे लोके सर्वदुःखविवर्जिते  ॥ ६८.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धनदतीर्थमाहात्म्यवर्णनं नामाष्टषष्टितमोऽध्यायः ॥"
  }
]
[
  {
    "text": "अध्याय ८४"
  },
  {
    "text": "श्रीमार्कण्डेय उवाच -\nअत्रैवोदाहरन्तीममितिहासं पुरातनम्  ।\nकैलासे पृच्छते भक्त्या षण्मुखाय शिवोदितम्  ॥ ८४.१ ॥"
  },
  {
    "text": "ईश्वर उवाच -\nपूर्वं त्रेतायुगे स्कन्द हतो रामेण रावणः  ।\nचतुर्दश तदा कोट्यो निहता ब्रह्मरक्षसाम्  ॥ ८४.२ ॥\nहतेषु तेषु वै तत्र रक्षणाय दिवौकसाम्  ।\nमहानन्दस्तदा जातस्त्रिषु लोकेषु पुत्रक  ॥ ८४.३ ॥\nततः सीतां समासाद्य समं वानरपुंगवैः  ।\nरामोऽप्ययोध्यामायातो भरतेन कृतोत्सवः  ।\nतस्मै समर्पयामास स राज्यं लक्ष्मणाग्रजः  ॥ ८४.४ ॥\nतस्मिन्प्रशासति ततो राज्यं निहतकण्टकम्  ।\nकृतकार्योऽथ हनुमान्कैलासमगात्पुरा  ॥ ८४.५ ॥\nततो नन्दी प्रतीहारो रुद्रांशमपि तं कपिम्  ।\nन च संगमयामास रुद्रेणाघौघहारिणा  ॥ ८४.६ ॥\nतेन पृष्टस्तदा नन्दी किं मया पातकं कृतम्  ।\nयेन रुद्रवपुः पुण्यं न पश्याम्यम्बिकान्वितम्  ॥ ८४.७ ॥"
  },
  {
    "text": "नन्द्युवाच -\nत्वयावतरणं चक्रे कपीन्द्रामरहेतुना  ।\nतथापि हि कृतं पापमुपभोगेन शाम्यति  ॥ ८४.८ ॥"
  },
  {
    "text": "हनुमानुवाच -\nकिं मयाकारि तत्पापं नन्दिन्देवार्थकारिणा  ।\nराक्षसाश्च हता दुष्टा विप्रयज्ञाङ्गघातिनः  ॥ ८४.९ ॥\nततस्तदालापकुतूहली हरो निजांशभाजं कपिमुग्रतेजसम्  ।\nउवाच द्वारान्तरदत्तदृष्टिः पुरःस्थितं प्रेक्ष्य कपीश्वरं पुनः  ॥ ८४.१० ॥"
  },
  {
    "text": "ईश्वर उवाच -\nगङ्गा गया कपे रेवा यमुना च सरस्वती  ।\nसर्वपापहरा नद्यस्तासु स्नानं समाचर  ॥ ८४.११ ॥\nनर्मदादक्षिणे कूले तीर्थं परमशोभनम्  ।\nसोमनाथसमीपस्थं तत्र त्वं गच्छ वानर  ॥ ८४.१२ ॥\nतत्र स्नात्वा महापापं गमिष्यति ममाज्ञया  ।\nउत्पत्य वेगाद्धनुमाञ्छ्रीरेवादक्षिणे तटे  ॥ ८४.१३ ॥\nजगाम सुमहानादस्तपश्चक्रे सुदुष्करम्  ।\nतस्य वै तप्यमानस्य रक्षोवधकृतं तमः  ॥ ८४.१४ ॥\nविलीनं पार्थ कालेन कियतेशप्रसादतः  ।\nततो देवैः समं देवस्तत्तीर्थमगमद्धरः  ॥ ८४.१५ ॥\nकपिमालिङ्गयामास वरं तस्मै प्रदत्तवान्  ।\nअद्यप्रभृति ते तीर्थं भविष्यति न संशयः  ॥ ८४.१६ ॥\nकपितीर्थं ततो जातं तस्थौ तत्र स्वयं हरः  ।\nहनूमन्तेश्वरो नाम्ना सर्वहत्याहरस्तदा  ॥ ८४.१७ ॥\nतत्र तीर्थे तु यः स्नात्वा भक्त्या लिङ्गं प्रपूजयेत् ।\nसर्वपापानि नश्यन्ति हरस्य वचनं यथा  ॥ ८४.१८ ॥\nतत्रास्थीनि विलीयन्ते पिण्डदानेऽक्षया गतिः  ।\nयत्किंचिद्दीयते तत्र तद्धि कोटिगुणं भवेत् ॥ ८४.१९ ॥\nहनुमानप्ययोध्यायां रामं द्रष्टुमथागमत् ।\nचकार कुशलप्रश्नं स्वस्वरूपं न्यवेदयत् ॥ ८४.२० ॥"
  },
  {
    "text": "श्रीराम उवाच -\nकुर्वतो देवकार्यं ते मम कार्यं च कुर्वतः  ।\nततोऽहमपि पापीयांस्तपस्तप्स्याम्यसंशयम्  ॥ ८४.२१ ॥\nतत्रैव दक्षिणे कूले रेवायाः पापहारिणि  ।\nचतुर्विंशतिवर्षाणि तपस्तेपेऽथ राघवः  ॥ ८४.२२ ॥\nज्योतिष्मतीपुरीसंस्थः श्रीरेवास्नानमाचरन्  ।\nतस्य शुश्रूषणं चक्रे लक्ष्मणोऽपि तदाज्ञया  ॥ ८४.२३ ॥\nस्थापयामासतुर्लिङ्गे तौ तदा रामलक्ष्मणौ  ।\nप्रभावात्सत्यतपसो रेवातीरे महामती  ।\nनिष्पापतां तदा वीरौ जग्मतू रामलक्ष्मणौ  ॥ ८४.२४ ॥\nततस्तदा देवपुरोगमो हरो गतो हि वै पुण्यमुनीश्वरैः सह  ।\nआगत्य तीर्थं च वरं ददौ तदा निजां कलां तत्र विमुच्य तीर्थे  ॥ ८४.२५ ॥\nमुनिभिः सर्वतीर्थानां क्षिप्तं कुम्भोदकं भुवि  ।\nएकस्थं लिङ्गनामाथ कलाकुम्भस्तथाभवत् ॥ ८४.२६ ॥\nकुम्भेश्वर इति ख्यातस्तदा देवगणार्चितः  ।\nरामोऽपि पूजयामास तल्लिङ्गं देवसेविवतम्  ॥ ८४.२७ ॥\nततो वरं ददौ देवो रामकीर्त्यभिवृद्धये  ।\nचतुर्विंशतिमे वर्षे रामो निष्पापतां गतः  ॥ ८४.२८ ॥\nयदा कन्यागतः पङ्गुर्गुरुणा सहितो भवेत् ।\nतदेव देवयात्रेयमिति देवा जगुर्मुदा  ॥ ८४.२९ ॥\nयथा गोदावरीतीर्थे सर्वतीर्थफलं भवेत् ।\nतथात्र रेवास्नानेन लिङ्गानां दर्शनैर्नृणाम्  ॥ ८४.३० ॥\nकरिष्यन्त्यत्र ये श्राद्धं पितॄणां नर्मदातटे  ।\nकुम्भेश्वरसमीपस्थास्तत्फलं शृणु षण्मुख  ॥ ८४.३१ ॥\nयावन्तो रोमकूपाः स्युः शरीरे सर्वदेहिनाम्  ।\nतावद्वर्षप्रमाणेन पितॄणामक्षया गतिः  ॥ ८४.३२ ॥\nपृथिव्यां देवताः सर्वाः सर्वतीर्थानि यानि तु  ।\nलभन्ते तत्फलं मर्त्या लिङ्गत्रयविलोकनात् ॥ ८४.३३ ॥\nअपुत्रो लभते पुत्रं निर्धनो धनमाप्नुयात् ।\nसरोगो मुच्यते रोगान्नात्र कार्या विचारणा  ॥ ८४.३४ ॥\nसिंहराशिं गते जीवे यत्स्याद्गोदावरीफलम्  ।\nतद्द्वादशगुणं स्कन्द कुम्भेश्वरसमीपतः  ॥ ८४.३५ ॥\nये जानन्ति न पश्यन्ति कुम्भशम्भुमुमापतिम्  ।\nनर्मदादक्षिणे कूले तेषां जन्म निरर्थकम्  ॥ ८४.३६ ॥\nयथा गोदावरीयात्रा कर्तव्या मुनिशासनात् ।\nचतुर्विंशतिमे वर्षे तथेयं देवभाषितम्  ॥ ८४.३७ ॥\nयावच्चन्द्रश्च सूर्यश्च यावद्वै दिवि तारकः  ।\nतावत्तदक्षयं दानं रेवाकुम्भेश्वरान्तिके  ॥ ८४.३८ ॥\nमहादानानि देयानि तत्र लौकैर्विचक्षणैः  ।\nगोदानमत्र शंसन्ति सौवर्णं राजतं तथा  ॥ ८४.३९ ॥\nयस्याः स्मरणमात्रेण नश्यते पापसञ्चयः  ।\nस्नानेन किं पुनः स्कन्द ब्रह्महत्यां व्यपोहति  ॥ ८४.४० ॥\nतत्र तीर्थे तु यः स्नात्वा श्राद्धं कुर्याद्युधिष्ठिर  ।\nएकोत्तरं कुलशतमुद्धरेच्छिवशासनात् ॥ ८४.४१ ॥\nयानि कानि च तीर्थानि चासमुद्रसरांसि च  ।\nशिवलिङ्गार्चनस्येह कलां नार्हन्ति षोडशीम्  ॥ ८४.४२ ॥\nएवं देवा वरं दत्त्वा हरीश्वरपुरोगमाः  ।\nस्वस्थानमगमन् पूर्वं मुक्त्वा तन्नाम चोत्तमम्  ॥ ८४.४३ ॥\nतीर्थस्यास्य वरं दत्त्वा स रामो लक्ष्मणाग्रजः  ।\nअयोध्यां प्रविवेशासौ निष्पापो नर्मदाजलात् ॥ ८४.४४ ॥\nसौवर्णीं च ततः कृत्वा सीतां यज्ञं चकार सः  ।\nअनुमन्त्र्य मुनींल्लोकान्देवताश्च निजं कुलम्  ॥ ८४.४५ ॥\nपुरा त्रेतायुगे जातं तत्तीर्थं स्कन्दनामकम्  ।\nनियमेन ततो लोकैः कर्तव्यं लिङ्गदर्शनम्  ॥ ८४.४६ ॥\nतावत्पापानि देहेषु महापातकजान्यपि  ।\nयावन्न प्रेक्षते जन्तुस्तत्तीर्थं देवसेवितम्  ॥ ८४.४७ ॥\nते धन्यास्ते महात्मानस्तेषां जन्म सुजीवितम्  ।\nज्योतिष्मतीपुरीसंस्थं ये द्रक्ष्यन्ति हरं परम्  ॥ ८४.४८ ॥\nतस्मान्मोहं परित्यज्य जनैर्गन्तव्यमादरात् ।\nतीर्थाशेषफलावाप्त्यै तीर्थं कुम्भेश्वराह्वयम्  ॥ ८४.४९ ॥"
  },
  {
    "text": "मार्कण्डेय उवाच -\nश्रुत्वेति शम्भुवचसा स षडाननोऽथ नत्वा पितुः पदयुगाम्बुजमादरेण  ।\nसम्प्राप्य दक्षिणतटं गिरिशस्रवन्त्याः कीशाग्र्यरामकलशाख्यशिवान् ददर्श  ॥ ८४.५० ॥\n॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपितीर्थरामेश्वरलक्ष्मणेश्वरकुम्भेश्वरमाहात्म्यवर्णनं नाम चतुरशीतितमोऽध्यायः ॥"
  }
]
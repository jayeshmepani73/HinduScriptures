[
  {
    "text": "अध्याय ११५"
  },
  {
    "text": "श्रीमार्कण्डेय उवाच -\nततो गच्छेन्महाराज तीर्थमङ्गारकं परम्  ।\nरूपदं सर्वलोकानां विश्रुतं नर्मदातटे  ॥ ११५.१ ॥\nअङ्गारकेण राजेन्द्र पुरा तप्तं तपः किल  ।\nअर्बुदं च निखर्वं च प्रयुतं वर्षसंख्यया  ॥ ११५.२ ॥\nततस्तुष्टो महादेवः परया कृपया नृप  ।\nप्रत्यक्षदर्शी भगवानुवाच क्षितिनन्दनम्  ॥ ११५.३ ॥\nवरदोऽस्मि महाभाग दुर्लभं त्रिदशैरपि  ।\nवरं दास्याम्यहं वत्स ब्रूहि यत्ते विवक्षितम्  ॥ ११५.४ ॥"
  },
  {
    "text": "अङ्गारक उवाच -\nतव प्रसादाद्देवेश सर्वलोकमहेश्वर  ।\nग्रहमध्यगतो नित्यं विचरामि नभस्तले  ॥ ११५.५ ॥\nयावद्धराधरो लोके यावच्चन्द्रदिवाकरौ  ।\nनद्यो नदाः समुद्राश्च वरो मे चाक्षयो भवेत् ॥ ११५.६ ॥\nएवमस्त्विति देवेशो दत्त्वा वरमनुत्तमम्  ।\nजगामाकाशमाविश्य वन्द्यमानः सुरासुरैः  ॥ ११५.७ ॥\nभूमिपुत्रस्ततस्तस्मिन्स्थापयामास शङ्करम्  ।\nगतः सुरालये लोके ग्रहभावे निवेशितः  ॥ ११५.८ ॥\nतत्र तीर्थे तु यः स्नात्वा पूजयेत्परमेश्वरम्  ।\nहुतहोमो जितक्रोधः सोऽश्वमेधफलं लभेत् ॥ ११५.९ ॥\nचतुर्थ्यङ्गारके यस्तु स्नात्वा चाभ्यर्चयेद्ग्रहम्  ।\nअङ्गारकं विधानेन सप्तजन्मानि भारत  ॥ ११५.१० ॥\nदशयोजनविस्तीर्णे मण्डले रूपवान् भवेत् ।\nतत्रैव ता मृतो जन्तुः कामतोऽकामतोऽपि वा  ।\nरुद्रस्यानुचरो भूत्वा तेनैव सह मोदते  ॥ ११५.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अङ्गारकतीर्थमाहात्म्यवर्णनं नाम पञ्चदशोत्तरशततमोऽध्यायः ॥"
  }
]
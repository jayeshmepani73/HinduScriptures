[
  {
    "text": "अध्याय ३३"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र अग्नितीर्थमनुत्तमम्  ।\nयत्र संनिहितो ह्यग्निर्गतः कामेन मोहितः  ॥ ३३.१ ॥"
  },
  {
    "text": "युधिष्ठिर उवाच -\nकथं देवो जगद्धाता कामेन कलुषीकृतः  ।\nकथं च नित्यदा वास एकस्थानेषु जायते  ॥ ३३.२ ॥\nएतत्त्वाश्चर्यमतुलं सर्वलोकेष्वनुत्तमम्  ।\nकथयस्व महाभाग परं कौतूहलं मम  ॥ ३३.३ ॥"
  },
  {
    "text": "श्रीमार्कण्डेय उवाच -\nसाधु साधु महाप्राज्ञ पृष्टः प्रश्नस्त्वयानघ  ।\nकथयामि यथापूर्वं श्रुतमेतन्महेश्वरात् ॥ ३३.४ ॥\nआसीत्कृतयुगे राजा नाम्ना दुर्योधनो महान्  ।\nहस्त्यश्वरथसम्पूर्णो मेदिनीपरिपालकः  ॥ ३३.५ ॥\nरूपयौवनसम्पन्नं दृष्ट्वा तं पृथिवीपतिम्  ।\nदिव्योपभोगसम्पन्नं प्रार्थयामास नर्मदा  ॥ ३३.६ ॥\nस तु तां चकमे कन्यां त्यक्त्वाऽन्यं प्रमदाजनम्  ।\nमुदा परमया युक्तो माहिष्मत्याः पतिर्नृप  ॥ ३३.७ ॥\nरमते स तया सार्द्धं काले वै नृपसत्तम  ।\nनर्मदा जनयामास कन्यां पद्मदलेक्षणाम्  ॥ ३३.८ ॥\nअङ्गप्रत्यङ्गसम्पन्ना यस्माल्लोकेषु विश्रुता  ।\nतस्यां पिता च माता च चक्रतुः प्रेमबन्धनम्  ॥ ३३.९ ॥\nकालेनातिसुदीर्घेण यौवनस्था वराङ्गना  ।\nप्रार्थ्यमानापि राजन्वै नात्मानं दातुमिच्छति  ॥ ३३.१० ॥\nततोऽन्यदिवसे वह्निर्द्विजरूपो महातपाः  ।\nराजानं प्रार्थयामास रहो गत्वा शनैः शनैः  ॥ ३३.११ ॥\nभोभो रघुकुलश्रेष्ठ द्विजोऽहं मन्दसन्ततिः  ।\nदरिद्रो ह्यसहायश्च भार्यार्थे वरयामि ताम्  ॥ ३३.१२ ॥\nकन्या सुदर्शना नाम रूपेणाप्रतिमा भुवि  ।\nतां ददस्व महाभाग वर्धते तव मन्दिरे  ॥ ३३.१३ ॥\nब्रह्मचर्येण निर्विण्ण एकाकी कामपीडितः  ।\nयाचमानस्य मे तात प्रसादं कर्तुमर्हसि  ॥ ३३.१४ ॥"
  },
  {
    "text": "राजोवाच -\nनाहं द्रव्यविहीनस्य असवर्णस्य कर्हिचित् ।\nदास्यामि स्वां सुतां शुभ्रां गम्यतां द्विजपुंगव  ॥ ३३.१५ ॥\nएवमुक्तस्तदा वह्निः परां पीडामुपागतः  ।\nन किंचिदुक्त्वा राजानं तत्रैवान्तरधीयत  ॥ ३३.१६ ॥\nगते चादर्शनं विप्रे राजा मन्त्रिपुरोहितैः  ।\nमन्त्रयित्वाथ काले तु तुष्टो मखमुखे स्थितः  ॥ ३३.१७ ॥\nयजतश्च मखे भक्त्या ब्राह्मणैः सह भारत  ।\nततश्चादर्शनं वह्निः सर्वेषां पश्यतामगात् ॥ ३३.१८ ॥\nविप्रा दुर्मनसो भूत्वा गता राज्ञो हि मन्दिरम्  ।\nवह्निनाशं विमनसो राजानमिदमब्रुवन्  ॥ ३३.१९ ॥\nब्राह्मणा ऊचुः  ।\nदुर्योधन महाराज श्रूयतां महदद्भुतम्  ।\nन श्रुतं न च दृष्टं वा कौतुकं नृपपुंगव  ॥ ३३.२० ॥\nअग्निकार्यप्रवृत्तानां सर्वेषां विधिवन्नृप  ।\nकेनापि हेतुना वह्निर्दृश्यते न ज्वलत्युत  ॥ ३३.२१ ॥\nतच्छ्रुत्वा विप्रियं घोरं राजा विप्रमुखाच्च्युतम्  ।\nआसनात्पतितो भूमौ छिन्नमूल इव द्रुमः  ॥ ३३.२२ ॥\nआश्वस्य च मुहूर्तेन उन्मत्त इव संस्तदा  ।\nनिरीक्ष्य च दिशः सर्वा इदं वचनमब्रवीत् ॥ ३३.२३ ॥\nकिमेतदाश्चर्यपरमिति भोभो द्विजोत्तमाः  ।\nकथ्यतां कारणं सर्वं शास्त्रदृष्ट्या विभाव्य च  ॥ ३३.२४ ॥\nमम वा दुष्कृतं किंचिदुताहो भवतामिह  ।\nयेन नष्टोऽग्निशालायां हुतभुक्केन हेतुना  ॥ ३३.२५ ॥\nमन्त्रच्छिद्रमथान्यद्वा नैव किंचिददक्षिणम्  ।\nक्रियाहीनं कृतं वाथ केन वह्निर्न दृश्यते  ॥ ३३.२६ ॥\nअन्नहीनो दहेद्राष्ट्रं मन्त्रहीनस्तु ऋत्विजः  ।\nदातारं दक्षिणाहीनो नास्ति यज्ञसमो रिपुः  ॥ ३३.२७ ॥\nब्राह्मणा ऊचुः  ।\nन मन्त्रहीना हि वयं न च राजन्व्रतैस्तथा  ।\nद्रव्येण च न हीनस्त्वमन्यत्पापं विचिन्त्यताम्  ॥ ३३.२८ ॥"
  },
  {
    "text": "राजोवाच -\nतथापि यूयं सहिता उपायं चिन्तयन्त्विति  ।\nयेन श्रेयो भवेन्नित्यमिह लोके परत्र च  ॥ ३३.२९ ॥\nएवमुक्तास्ततः सर्वे ब्राह्मणाः कृतनिश्चयाः  ।\nनिराहाराः स्थिताः शर्वे यत्र नष्टो हुताशनः  ॥ ३३.३० ॥\nततः स्वप्ने महातेजा हुतभुग्ब्राह्मणांस्तदा  ।\nउवाच श्रूयतां सर्वैर्मम नाशस्य कारणम्  ॥ ३३.३१ ॥\nप्रार्थितोऽयं मया राजा सुतां दातुं न चेच्छति  ।\nतेन नष्टोऽग्निशरणादहं भो द्विजसत्तमाः  ॥ ३३.३२ ॥\nयदि मे स्वसुतां राजा ददाति परमार्चिताम्  ।\nतदास्य ज्वलमानोऽहं गृहे तिष्ठामि नान्यथा  ॥ ३३.३३ ॥\nतच्छ्रुत्वा वचनं विप्रा वैश्वानरमुखोद्गतम्  ।\nविस्मयोत्फुल्लनयना राजानमिदमब्रुवन्  ॥ ३३.३४ ॥\nभवतो मतमाज्ञाय सर्वे गत्वाग्निमन्दिरम्  ।\nनिराहाराः स्थिता रात्रौ पश्यामो जातवेदसम्  ॥ ३३.३५ ॥\nतेनोक्ताः स्वसुतां चेत्तु राजा मे दातुमिच्छति  ।\nततोऽस्य भूयोऽपि गृहे ज्वलेऽहं नान्यथा द्विजाः  ॥ ३३.३६ ॥\nएवं ज्ञात्वा महाराज स्वसुतां दातुमर्हसि  ॥ ३३.३७ ॥"
  },
  {
    "text": "राजोवाच -\nभवतां तस्य वा कार्यं देवस्य वचनं हृदि  ।\nसमयं कर्तुमिच्छामि कन्यादाने ह्यनुत्तमम्  ॥ ३३.३८ ॥\nमम संनिहितो नित्यं गृहे तिष्ठतु पावकः  ।\nददामि रुचिरापाङ्गीं नान्यथा करवाणि वै  ॥ ३३.३९ ॥\nएवं ते ब्राह्मणाः श्रुत्वा तथाग्निं प्राप्य सत्वरम्  ।\nकथयित्वा विवाहेन योजयामासुराशु वै  ॥ ३३.४० ॥\nसुदर्शनाया लाभेन परितुष्टो हुताशनः  ।\nज्वलते सन्निधौ नित्यं माहिष्मत्यां युधिष्ठिर  ॥ ३३.४१ ॥\nततः प्रभृति तत्तीर्थमग्नितीर्थं प्रचक्षते  ।\nये तत्र पक्षसन्धौ तु स्नानदानैस्तु भाविताः  ॥ ३३.४२ ॥\nतर्पयन्ति पितॄन् देवांस्तेऽश्वमेधफलैर्युताः  ।\nसुवर्णं ये प्रयच्छन्ति तस्मिंस्तीर्थे नराधिप  ॥ ३३.४३ ॥\nपृथ्वीदानफलं तत्र जायते नात्र संशयः  ।\nअनाशकं तु यः कुर्यात्तस्मिंस्तीर्थे नराधिप  ॥ ३३.४४ ॥\nस मृतो ह्यग्निलोके तु क्रीडते सुरपूजितः  ।\nएष ते ह्यग्नितीर्थस्य सम्भवः कथितो मया  ॥ ३३.४५ ॥\nसर्वपापहरः पुण्यः श्रुतमात्रो नरोत्तम  ।\nधन्यः पापहरो नित्यमित्येवं शङ्करोऽब्रवीत् ॥ ३३.४६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽग्नितीर्थमाहात्म्यवर्णनं नाम त्रयस्त्रिंशोऽध्यायः ॥"
  }
]
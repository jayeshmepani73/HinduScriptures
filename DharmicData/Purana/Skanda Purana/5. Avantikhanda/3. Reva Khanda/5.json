[
  {
    "text": "अध्याय ५"
  },
  {
    "text": "युधिष्ठिर उवाच -\nआश्चर्यमेतदखिलं कथितं भो द्विजोत्तम  ।\nविस्मयं परमापन्ना ऋषिसंघा मया सह  ॥ ५.१ ॥\nअहो भगवती पुण्या नर्मदेयमयोनिजा  ।\nरुद्रदेहाद्विनिष्क्रान्ता महापापक्षयंकरी  ॥ ५.२ ॥\nसप्तकल्पक्षये प्राप्ते त्वयेयं सह सुव्रत  ।\nन मृता च महाभागा किमतः पुण्यमुत्तमम्  ॥ ५.३ ॥\nके ते कल्पाः समुद्दिष्टाः सप्त कल्पक्षयंकराः  ।\nन मृता चेदियं देवी त्वं चैव ऋषिपुंगव  ॥ ५.४ ॥\nअपक्षिगणसंघाते जगत्येकार्णवीकृते  ।\nकीदृग्रूपः समभवन्महादेवो युगक्षये  ॥ ५.५ ॥\nकथं संहरते विश्वं कथं चास्ते महार्णवे  ।\nकथं च सृजते विश्वं कथं धारयते प्रजाः  ॥ ५.६ ॥\nकीदृग्रूपा भवेद्देवी सरिदेकार्णवीकृते  ।\nकिमर्थं नर्मदा प्रोक्ता रेवती च कथं स्मृता  ॥ ५.७ ॥\nअञ्जनेति किमर्थं वा किमर्थं सुरसेति च  ।\nमन्दाकिनी किमर्थं च शोणश्चेति कथं भवेत् ॥ ५.८ ॥\nत्रिकूटेति किमर्थं वा किमर्थं वालुवाहिनी  ।\nकोटिकोट्यो हि तीर्थानां प्रविष्टा या महार्णवम्  ॥ ५.९ ॥\nकियत्यः सरितां कोट्यो नर्मदां समुपासते  ।\nयज्ञोपवीतैरृषिभिर्देवताभिस्तथैव च  ॥ ५.१० ॥\nविभक्तेयं किमर्थं च श्रूयते मुनिसत्तम  ।\nवैष्णवीति पुराणज्ञैः किमर्थमिह चोच्यते  ॥ ५.११ ॥\nकेषु स्थानेषु तीर्थेषु पूजनीया सरिद्वरा  ।\nतीर्थानि च पृथग्ब्रूहि यत्र संनिहितो हरः  ॥ ५.१२ ॥\nयत्प्रमाणा च सा देवी या रुद्रेण विनिर्मिता  ।\nकीदृशानि च कर्माणि रुद्रेण कथितानि ते  ॥ ५.१३ ॥\nकथं म्लेच्छसमाकीर्णो देशोऽयं द्विजसत्तम  ।\nएतदाचक्ष्व मां ब्रह्मन्मार्कण्डेय महामते  ॥ ५.१४ ॥"
  },
  {
    "text": "श्रीमार्कण्डेय उवाच -\nशृण्वन्तु ऋषयः सर्वे त्वं च तात युधिष्ठिर  ।\nपुराणं नर्मदायां तु कथितं च त्रिशूलिना  ॥ ५.१५ ॥\nवायोः सकाशाच्च मया तेनापि च महेश्वरात् ।\nअशक्यत्वान्मनुष्याणां संक्षिप्तमृषिभिः पुरा  ॥ ५.१६ ॥\nमायूरं प्रथमं तात कौर्म्यं च तदनन्तरम्  ।\nपुरं तथा कौशिकं च मात्स्यं द्विरदमेव च  ॥ ५.१७ ॥\nवाराहं यन्मया दृष्टं वैष्णवं चाष्टमं परम्  ।\nन्यग्रोधाख्यमतः चासीदाकाङ्क्षं पुनरुत्तमम्  ॥ ५.१८ ॥\nपद्मं च तामसं चैव संवर्तोद्वर्तमेव च  ।\nमहाप्रलयमित्याहुः पुराणे वेदचिन्तकाः  ॥ ५.१९ ॥\nएतत्संक्षेपतः सर्वं संक्षिप्तं तैर्महात्मभिः  ।\nविभक्तं च चतुर्भागैर्ब्रह्माद्यैश्च महर्षिभिः  ॥ ५.२० ॥\nतदहं सम्प्रवक्ष्यामि पुराणार्थविशारद  ।\nसप्त कल्पा महाघोरा यैरियं न मृता सरित् ॥ ५.२१ ॥\nआ जङ्गमं तमोभूतमप्रज्ञातमलक्षणम्  ।\nनष्टचन्द्रार्ककिरणमासीद्भूतविवर्जितम्  ॥ ५.२२ ॥\nतमसोऽतो महानाम्ना पुरुषः स जगद्गुरुः  ।\nचचार तस्मिन्नेकाकी व्यक्ताव्यक्तः सनातनः  ॥ ५.२३ ॥\nस चौंकारमयोऽतीतो गायत्रीमसृजद्द्विजः  ।\nस तया सार्द्धमीशानश्चिक्रीड पुरुषो विराट् ॥ ५.२४ ॥\nस्वदेहादसृजद्विश्वं पञ्चभूतात्मसंज्ञितम्  ।\nक्रीडन्समसृजद्विश्वं पञ्चभूतात्मसंज्ञितम्  ॥ ५.२५ ॥\nक्रीडन् सृजद्विराट्संज्ञः सबीजं च हिरण्मयम्  ।\nतच्चाण्डमभवद्दिव्यं द्वादशादित्यसन्निभम्  ॥ ५.२६ ॥\nतद्भित्त्वा पुरुषो जज्ञे चतुर्वक्त्रः पितामहः  ।\nसोऽसृजद्विश्वमेवं तु सदेवासुरमानुषम्  ॥ ५.२७ ॥\nसतिर्यक्पशुपक्षीकं स्वेदाण्डजजरायुजम्  ।\nएतदण्डं पुराणेषु प्रथमं परिकीर्तितम्  ॥ ५.२८ ॥\nपूर्वकल्पे नृपश्रेष्ठ क्रीडन्त्या परमेष्ठिना  ।\nउमया सह रुद्रस्य क्रीडतश्चार्णवीकृतः  ॥ ५.२९ ॥\nहर्षाज्जज्ञे शुभा कन्या उमायाः स्वेदसंभवा  ।\nशर्वस्योरःस्थलाज्जज्ञे उमा कुचविमर्दनात् ॥ ५.३० ॥\nस्वेदाद्विजज्ञे महती कन्या राजीवलोचना  ।\nद्वितीयः संभवो यस्या रुद्रदेहाद्युधिष्ठिर  ॥ ५.३१ ॥\nसा परिभ्रमते लोकान् सदेवासुरमानवान्  ।\nत्रैलोक्योन्मादजननी रूपेणऽप्रतिमा तदा  ॥ ५.३२ ॥\nतां दृष्ट्वा देवदैत्येन्द्रा मोहिता लभते कथम्  ।\nमृगयन्ति स्म तां कन्यामितश्चेतश्च भारत  ॥ ५.३३ ॥\nहावभावविलासैश्च मोहयत्यखिलं जगत् ।\nभ्रमते दिव्यरूपा सा विद्युत्सौदामिनी यथा  ॥ ५.३४ ॥\nमेघमध्ये स्थिता भाभिः सर्वयोषिदनुत्तमा  ।\nततो रुद्रं सुराः सर्वे दैत्याश्च सह दानवैः  ॥ ५.३५ ॥\nवरयन्ति स्म तां कन्यां कामेनाकुलिता भृशम्  ।\nततोऽब्रवीन्महादेवो देवदानवयोर्द्वयोः  ॥ ५.३६ ॥\nबलेन तेजसा चैव ह्यधिको यो भविष्यति  ।\nस इमां प्राप्स्यते कन्यां नान्यथा वै सुरोत्तमाः  ॥ ५.३७ ॥\nततो देवासुराः सर्वे कन्यां वै समुपागमन्  ।\nअहमेनां ग्रहीष्यामि अहमेनामिति ब्रुवन्  ॥ ५.३८ ॥\nपश्यतामेव सर्वेषां सा कन्यान्तरधीयत  ।\nपुनस्तां ददृशुः सर्वे योजनान्तरधिष्ठिताम्  ॥ ५.३९ ॥\nजग्मुस्ते त्वरिताः सर्वे यत्र सा समदृश्यत  ।\nत्रिभिश्चतुर्भिश्च तथा योजनैर्दशभिः पुनः  ॥ ५.४० ॥\nधिष्ठितां समपश्यंस्ते सर्वे मातंगगामिनीम्  ।\nयोजनानां शतैर्भूयः सहस्रैश्चाप्यधिष्ठिताम्  ॥ ५.४१ ॥\nतथा शतसहस्रेण लघुत्वात्समदृश्यत  ।\nअग्रतः पृष्ठतश्चैव दिशासु विदिशासु च  ॥ ५.४२ ॥\nतां पश्यन्ति वरारोहामेकधा बहुधा पुनः  ।\nदिव्यवर्षसहस्रं तु भ्रामितास्ते तया पुरा  ॥ ५.४३ ॥\nन चावाप्ता तु सा कन्या महादेवाङ्गसंभवा  ।\nसहोमया ततो देवो जहासोच्चैः पुनःपुनः  ॥ ५.४४ ॥\nगणास्तालकसंपातैर्नृत्यन्ति च मुदान्विताः  ।\nअकस्माद्दृश्यते कन्या शंकरस्य समीपगा  ॥ ५.४५ ॥\nतां दृष्ट्वा विस्मयापन्ना देवा यान्ति पराङ्मुखाः  ।\nतस्याश्चक्रे ततो नाम स्वयमेव पिनाकधृक् ॥ ५.४६ ॥\nनर्म चैभ्यो ददे यस्मात्तत्कृतैश्चेष्टितैः पृथक् ।\nभविष्यसि वरारोहे सरिच्छ्रेष्ठा तु नर्मदा  ॥ ५.४७ ॥\nस्वरूपमास्थितो देवः प्राप हास्यं यतो भुवि  ।\nनर्मदा तेन चोक्तेयं सुशीतलजला शिवा  ॥ ५.४८ ॥\nसप्तकल्पक्षये जाते यदुक्तं शंभुना पुरा  ।\nन मृता तेन राजेन्द्र नर्मदा ख्यातिमागता  ॥ ५.४९ ॥\nततस्तामददात्कन्यां शीलवतीं सुशोभनाम्  ।\nमहार्णवाय देवेशः सर्वभूतपतिः प्रभुः  ॥ ५.५० ॥\nततः सा ऋक्षशैलेन्द्रात्फेनपुञ्जाट्टहासिनी  ।\nविवेश नर्मदा देवी समुद्रं सरितां पतिम्  ॥ ५.५१ ॥\nएवं ब्राह्मे पुरा कल्पे समुद्भूतेयमीश्वरात् ।\nमात्स्ये कल्पे मया दृष्टा समाख्याता मया शृणु  ॥ ५.५२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पञ्चमोऽध्यायः ॥"
  }
]
[
  {
    "text": "अध्याय ९०"
  },
  {
    "text": "श्रीमार्कण्डेय उवाच -\nरेवाया उत्तरे कूले वैष्णवं तीर्थमुत्तमम्  ।\nजलशायीति वै नाम विख्यातं वसुधातले  ॥ ९०.१ ॥\nदानवानां वधं कृत्वा सुप्तस्तत्र जनार्दनः  ।\nचक्रं प्रक्षालितं तत्र देवदेवेन चक्रिणा  ।\nसुदर्शनं च निष्पापं रेवाजलसमाश्रयात् ॥ ९०.२ ॥"
  },
  {
    "text": "युधिष्ठिर उवाच -\nचक्रतीर्थं समाचक्ष्व मुनिसंघैश्च वन्दितम्  ।\nविष्णोः प्रभावमतुलं रेवायाश्चैव यत्फलम्  ॥ ९०.३ ॥"
  },
  {
    "text": "श्रीमार्कण्डेय उवाच -\nसाधु साधु महाप्राज्ञ विरक्तस्त्वं युधिष्ठिर  ।\nगुह्याद्गुह्यतरं तीर्थं निर्मितं चक्रिणा स्वयम्  ॥ ९०.४ ॥\nतत्तेऽहं सम्प्रवक्ष्यामि कथां पापप्रणाशिनीम्  ।\nआसीत्पुरा महादैत्यस्तालमेघ इति श्रुतः  ॥ ९०.५ ॥\nतेन देवा जिताः सर्वे हृतराज्या नराधिप  ।\nयज्ञभागान् स्वयं भुङ्क्ते अहं विष्णुर्न संशयः  ॥ ९०.६ ॥\nधनदस्य हृतं चित्तं हृतः शक्रस्य वारणः  ।\nइन्द्राणीं वाञ्छते पापो हयरत्नं रवेरपि  ॥ ९०.७ ॥\nतालमेघभयात्पार्थ रविरुद्राः सवासवाः  ।\nयमः स्कन्दो जलेशोऽग्निर्वायुर्देवो धनेश्वरः  ॥ ९०.८ ॥\nसवाक्पतिमहेशाश्च नष्टचित्ताः पितामहम्  ।\nगता देवा ब्रह्मलोकं तत्र दृष्ट्वा पितामहम्  ॥ ९०.९ ॥\nतुष्टुवुर्विविधैः स्तोत्रैर्वागीशप्रमुखाः सुराः  ।\nगुणत्रयविभागाय पश्चाद्भेदमुपेयुषे  ॥ ९०.१० ॥\nदृष्ट्वा देवान्निरुत्साहान् विवर्णानवनीपते  ।\nप्रसादाभिमुखो देवः प्रत्युवाच दिवौकसः  ॥ ९०.११ ॥"
  },
  {
    "text": "ब्रह्मोवाच -\nस्वागतं सुरसङ्घस्य कान्तिर्नष्टा पुरातनी  ।\nहिमक्लिष्टप्रभावेण ज्योतींषीव मुखानि वः  ॥ ९०.१२ ॥\nप्रशमादर्चिषामेतदनुद्गीर्णं सुरायुधम्  ।\nवृत्रस्य हन्तुः कुलिशं कुण्ठितश्रीव लक्ष्यते  ॥ ९०.१३ ॥\nकिं चायमरिदुर्वारः पाणौ पाशः प्रचेतसः  ।\nमन्त्रेण हतवीर्यस्य फणिनो दैन्यमाश्रितः  ॥ ९०.१४ ॥\nकुबेरस्य मनःशल्यं शंसतीव पराभवम्  ।\nअपविद्धगतो वायुर्भग्नशाख इव द्रुमः  ॥ ९०.१५ ॥\nयमोऽपि विलिखन्भूमिं दण्डेनास्तमितत्विषा  ।\nकुरुतेऽस्मिन्नमोघोऽपि निर्वाणालातलाघवम्  ॥ ९०.१६ ॥\nअमी च कथमादित्याः प्रतापक्षतिशीतलाः  ।\nचित्रन्यस्ता इव गताः प्रकामालोकनीयताम्  ॥ ९०.१७ ॥\nतद्ब्रूत वत्साः किमितः प्रार्थयध्वं समागताः  ।\nकिमागमनकृत्यं वो ब्रूत निःसंशयं सुराः  ॥ ९०.१८ ॥\nमयि सृष्टिर्हि लोकानां रक्षा युष्मास्ववस्थिता  ।\nततो मन्दानिलोद्भूतकमलाकरशोभिना  ॥ ९०.१९ ॥\nगुरुं नेत्रसहस्रेण प्रेरयामास वृत्रहा  ।\nस द्विनेत्रं हरेश्चक्षुः सहस्रनयनाधिकम्  ॥ ९०.२० ॥\nवाचस्पतिरुवाचेदं प्राञ्जलिर्जलजासनम्  ।\nयुष्मद्वंशोद्भवस्तात तालमेघो महाबलः  ॥ ९०.२१ ॥\nउपतापयते देवान्धूमकेतुरिवोच्छ्रितः  ।\nतेन देवगणाः सर्वे दुःखिता दानवेन च  ॥ ९०.२२ ॥\nतालमेघो दैत्यपतिः सर्वान्नो बाधते बली  ।\nतस्मात्त्वां शरणं प्राप्ताः शरणं नो विधे भव  ॥ ९०.२३ ॥\nततः प्रसन्नो भगवान् वेधास्तानब्रवीद्वचः  ॥ ९०.२४ ॥"
  },
  {
    "text": "ब्रह्मोवाच -\nतालमेघेन वो मध्ये बली तेन समः सुराः  ।\nविना माधवदेवेन साध्यो मे नैव दानवः  ॥ ९०.२५ ॥\nततः सुरगणाः सर्वे विरिञ्चिप्रमुखा नृप  ।\nक्षीरोदं प्रस्थिताः सर्वे दुःखितास्तेन वैरिणा  ॥ ९०.२६ ॥\nत्वरिताः प्रस्थिता देवाः केशवं द्रष्टुकाम्यया  ।\nक्षीरोदं सागरं गत्वास्तुवंस्ते जलशायिनम्  ॥ ९०.२७ ॥\nदेवा ऊचुः  ।\nजगदादिरनादिस्त्वं जगदन्तोऽप्यनन्तकः  ।\nजगन्मूर्तिरमूर्तिस्त्वं जय गीर्वाणपूजित  ॥ ९०.२८ ॥\nजय क्षीरोदशयन जय लक्ष्म्या सदा वृत  ।\nजय दानवनाशाय जय देवकिनन्दन  ॥ ९०.२९ ॥\nजय शङ्खगदापाणे जय चक्रधर प्रभो  ।\nइति देवस्तुतिं श्रुत्वा प्रबुद्धो जलशाय्यथ  ॥ ९०.३० ॥\nउवाच मधुरां वाणीं मेघगम्भीरनिस्वनाम्  ।\nकिमर्थं बोधितो ब्रह्मन् समर्थैर्वः सुरासुरैः  ॥ ९०.३१ ॥"
  },
  {
    "text": "ब्रह्मोवाच -\nतालमेघभयात्कृष्ण सम्प्राप्तास्तव मन्दिरम्  ।\nन वध्यः कस्यचित्पापस्तालमेघो जनार्दन  ॥ ९०.३२ ॥\nत्वमेव जहि तं दुष्टं मृत्युं यास्यति नान्यथा  ॥ ९०.३३ ॥"
  },
  {
    "text": "श्रीकृष्ण उवाच -\nस्वस्थानं गम्यतां देवाः स्वकीयां लभत प्रजाम्  ।\nदुष्टात्मानं हनिष्यामि तालमेघं महाबलम्  ॥ ९०.३४ ॥\nस्थानं ब्रुवन्तु मे देवा वसेद्यत्र स दानवः  ॥ ९०.३५ ॥\nदेवा ऊचुः  ।\nहिमाचलगुहायां स वसते दानवेश्वरः  ।\nचतुर्विंशतिसाहस्रैः कन्याभिः परिवारितः  ॥ ९०.३६ ॥\nतुरङ्गैः स्यन्दनैः कृष्ण संख्या तस्य न विद्यते  ।\nनटा नानाविधास्तत्र असंख्यातगुणा हरे  ॥ ९०.३७ ॥\nद्विरदाः पर्वताकारा हयाश्च द्विरदोपमाः  ।\nमहाबलो वसेत्तत्र गीर्वाणभयदायकः  ॥ ९०.३८ ॥\nश्रुत्वा देवो वचस्तेषां देवानामातुरात्मनाम्  ।\nअचिन्तयद्गरुत्मन्तं शत्रुसङ्घविनाशनम्  ॥ ९०.३९ ॥\nचक्रं करेण संगृह्य गदाचक्रधरः प्रभुः  ।\nशार्ङ्गं च मुशलं सीरं करैर्गृह्य जनार्दनः  ॥ ९०.४० ॥\nआरूढः पक्षिराजेन्द्रं वधार्थं दानवस्य च  ।\nदानवस्य पुरे पेतुरुत्पाता घोररूपिणः  ॥ ९०.४१ ॥\nगोमायुर्गृध्रमध्ये तु कपोतैः सममाविशत् ।\nविना वातेन तस्यैव ध्वजदण्डः पपात ह  ॥ ९०.४२ ॥\nसर्पसूषकयोर्युद्धं तथा केसरिनागयोः  ।\nउन्मार्गाः सरितस्तत्रावहन्रक्तविमिश्रिताः  ।\nअकालतरुपुष्पाणि दृश्यन्ते स्म समन्ततः  ॥ ९०.४३ ॥\nततः प्राप्तो जगन्नाथो हिमवन्तं नगेश्वरम्  ।\nपाञ्चजन्यश्वसहसा पूरितः पुरसन्निधौ  ॥ ९०.४४ ॥\nतेन शब्देन महता ह्यारूढो दानवेश्वरः  ।\nउवाच च तदा वाक्यं तालमेघो महाबलः  ॥ ९०.४५ ॥"
  },
  {
    "text": "तालमेघ उवाच -\nकोऽयं मृत्युवशं प्राप्तो ह्यज्ञात्वा मम विक्रमम्  ।\nधुन्धुमाराज्ञया ह्याशु स्वसैन्यपरिवारितः  ॥ ९०.४६ ॥\nबलादानय तं बद्ध्वा ममाग्रे बहुशालिनम्  ॥ ९०.४७ ॥"
  },
  {
    "text": "धुन्धुमार उवाच -\nआनयामि न सन्देहः सुरो यक्षोऽथ किन्नरः  ।\nस्यन्दनौघैः समायुक्तो गजवाजिभटैः सह  ॥ ९०.४८ ॥\nहृष्टस्ततो जगद्योनिः सुपर्णस्थो महाबलः  ।\nगृह्यतां गृह्यतामेष इत्युक्तास्तेन किंकराः  ॥ ९०.४९ ॥\nचतुर्दिक्षु प्रधावन्त इतश्चेतश्च सर्वतः  ।\nसुपर्णेनाग्निरूपेण दग्धास्ते शलभा यथा  ॥ ९०.५० ॥\nधुन्धुमारोऽपि कृष्णेन शरघातेन ताडितः  ।\nहतो वक्षःस्थले पापो मृतावस्थो रथोपरि  ॥ ९०.५१ ॥\nहाहाकारं ततः सर्वे दानवाश्चक्रुरातुराः  ।\nतालमेघस्ततः क्रुद्धो रथारूढो विनिर्गतः  ।\nददृशे केशवं पार्थ शङ्खचक्रगदाधरम्  ॥ ९०.५२ ॥"
  },
  {
    "text": "तालमेघ उवाच -\nअन्ये ते दानवाः कृष्ण ये हताः समरे त्वया  ।\nहिरण्यकशिपुप्रख्यानपुमांसो हि तेऽच्युत  ॥ ९०.५३ ॥\nइत्युक्त्वा दानवः पार्थ वर्षयामास सायकैः  ।\nदानवस्य शरान्मुक्तान् छेदयामास केशवः  ॥ ९०.५४ ॥\nगरुत्मानवधीत्सैन्यमवध्यं यत्सुरासुरैः  ।\nकृष्णेन द्विगुणास्तस्य प्रेषिताः स्वशिलीमुखाः  ॥ ९०.५५ ॥\nद्विगुणं द्विगुणीकृत्य प्रेषयामास दानवः  ।\nतानप्यष्टगुणैः कृष्णश्छादयामास सायकैः  ॥ ९०.५६ ॥\nततः क्रुद्धेन दैत्येन ह्याग्नेयं बाणमुत्तमम्  ॥ ९०.५७ ॥\nवारुणं प्रेषयामास त्वाग्नेयं शमितं ततः  ।\nवारुणेनैव वायव्यं तालमेघो व्यसर्जयत् ॥ ९०.५८ ॥\nसार्पं चैव हृषीकेशो वायव्यस्य प्रशान्तये  ।\nनारसिंहं नृसिंहोऽपि प्रेषयामास पाण्डव  ॥ ९०.५९ ॥\nनारसिंहं ततो दृष्ट्वा तालमेघो महाबलः  ।\nउत्तीर्य स्यन्दनाच्छीघ्रं गृहीत्वा खड्गचर्मणी  ॥ ९०.६० ॥\nकृष्ण त्वां प्रेषयिष्यामि यममार्गं सुदारुणम्  ।\nइत्युक्त्वा दानवः पार्थ आगतः केशवं प्रति  ॥ ९०.६१ ॥\nखड्गेनाताडयद्दैत्यो गदापाणिं जनार्दनम्  ।\nमण्डलाग्रं ततो गृह्य केशवो हृष्टमानसः  ॥ ९०.६२ ॥\nजघनोरःस्थले पार्थ तालमेघं महाहवे  ।\nजनार्दनस्तदा दैत्यं दैत्यो हरिमहन्मृधे  ॥ ९०.६३ ॥\nजनार्दनस्ततः क्रुद्धस्तालमेघाय भारत  ।\nअमोघं चक्रमादाय मुक्तं तस्य च मूर्धनि  ॥ ९०.६४ ॥\nनिपपात शिरस्तस्य पर्वताश्च चकम्पिरे  ।\nसमुद्राः क्षुभिताः पार्थ नद्य उन्मार्गगामिनीः  ॥ ९०.६५ ॥\nपुष्पवृष्टिं ततो देवा मुमुचुः केशवोपरि  ।\nअवध्यः सुरसङ्घानां सूदितः केशव त्वया  ॥ ९०.६६ ॥\nस्वस्थाश्चैव ततो देवास्तालमेघे निपातिते  ।\nजनार्दनोऽपि कौन्तेय नर्मदातटमाश्रितः  ॥ ९०.६७ ॥\nक्षीरोदां नर्मदां मत्वा अनन्तभुजगोपरि  ।\nलक्ष्म्या समन्वितः कृष्णो निलीनश्चोत्तरे तटे  ॥ ९०.६८ ॥\nचक्रं विभीषणं मर्त्ये ज्वालामालासमन्वितम्  ।\nपतितं नर्मदातोये जलशायिसमीपतः  ॥ ९०.६९ ॥\nनिर्धूतकल्मषं जातं नर्मदातोययोगतः  ।\nतालमेघवधोत्पन्नं यत्पापं नृपनन्दन  ॥ ९०.७० ॥\nतत्स्रवं क्षालितं सद्यो नर्मदांभसि भारत  ।\nतदाप्रभृति लोकेऽस्मिञ्जलशायी महीपते  ॥ ९०.७१ ॥\nचक्रतीर्थं वदन्त्यन्ये केचित्कालाघनाशनम्  ।\nविख्यातं भारते वर्षे नर्मदायां महीपते  ॥ ९०.७२ ॥\nतत्तीर्थस्य प्रभावोऽयं श्रूयतामवनीपते  ।\nयथाऽनन्तो हि नागानां देवानां च जनार्दनः  ॥ ९०.७३ ॥\nमासानां मार्गशीर्षोऽस्ति नदीनां नर्मदा यथा  ।\nमासि मार्गशिरे पार्थ ह्येकादश्यां सितेऽहनि  ॥ ९०.७४ ॥\nगत्वा यो मनुजो भक्त्या कामक्रोधविवर्जितः  ।\nवैष्णवीं भावनां कृत्वा जलेशं तु व्रजेत वै  ॥ ९०.७५ ॥\nएकभुक्तं च नक्तं च तथैवायाचितं नृप  ।\nउपवासं तथा दानं ब्राह्मणानां च भोजनम्  ॥ ९०.७६ ॥\nकरोति च कुरुश्रेष्ठ न स याति यमालयम्  ।\nयमलोकभयाद्भीता ये लोकाः पाण्डुनन्दन  ॥ ९०.७७ ॥\nते पश्यन्तु श्रियः कान्तं नागपर्यङ्कशायिनम्  ।\nगोपीजनसमावृत्तं योगनिद्रां समाश्रितम्  ।\nविश्वरूपं जगन्नाथं संसारभयनाशनम्  ॥ ९०.७८ ॥\nस्नापयेत्परया भक्त्या क्षौद्रक्षीरेण सर्पिषा  ।\nखण्डेन तोयमिश्रेण जगद्योनिं जनार्दनम्  ॥ ९०.७९ ॥\nस्नाप्यमानं च पश्यन्ति ये लोका गतमत्सराः  ।\nते यान्ति परमं लोकं सुरासुरनमस्कृतम्  ॥ ९०.८० ॥\nघृतेन बोधयेद्दीपमथवा तैलपूरितम्  ।\nरात्रौ जागरणं कृत्वा दैवस्याग्रे विमत्सराः  ॥ ९०.८१ ॥\nये कथां वैष्णवीं भक्त्या शृण्वन्ति च नृपोत्तम  ।\nब्रह्महत्यादिपापानि नश्यन्ते नात्र संशयः  ॥ ९०.८२ ॥\nप्रदक्षिणन्ति ये मर्त्या जलशायिजगद्गुरुम्  ।\nप्रदक्षिणीकृता तैस्तु सप्तद्वीपा वसुंधरा  ॥ ९०.८३ ॥\nततः प्रभाते विमले पित्ःन् संतर्पयेज्जलैः  ।\nश्राद्धं च ब्राह्मणैस्तत्र योग्यैः पाण्डव मानवाः  ॥ ९०.८४ ॥\nस्वदारनिरतैः शान्तैः परदारविवर्जकैः  ।\nवेदाभ्यसनशीलैश्च स्वकर्मनिरतैः शुभैः  ॥ ९०.८५ ॥\nनित्यं यजनशीलैश्च त्रिसन्ध्यापरिपालकैः  ।\nश्रद्धया कारयेच्छ्राद्धं यदीच्छेच्छ्रेय आत्मनः  ॥ ९०.८६ ॥\nते धन्या मानुषे लोके वन्द्या हि भुवि मानवाः  ।\nये वसन्ति सदाकालं पादपद्माश्रया हरेः  ॥ ९०.८७ ॥\nजलशायं प्रपश्यन्ति प्रत्यक्षं सुरनायकम्  ।\nपक्षोपवासं पाराकं व्रतं चान्द्रायणं शुभम्  ॥ ९०.८८ ॥\nमासोपवासमुग्रं च षष्ठान्नं पञ्चमं व्रतम्  ।\nतत्र तीर्थे तु यः कुर्यात्सोऽक्षयां गतिमाप्नुयात् ॥ ९०.८९ ॥"
  },
  {
    "text": "श्रीमार्कण्डेय उवाच -\nअतः परं प्रवक्ष्यामि तिलधेनोश्च यत्फलम्  ।\nयथा यस्मिन्यदा देया दाने तस्याः शुभं फलम्  ॥ ९०.९० ॥\nएतत्कथान्तरं पुण्यमृषेर्द्वैपायनात्पुरा  ।\nश्रुतं हि नैमिषे पुण्ये नारदाद्यैरनेकधा  ॥ ९०.९१ ॥\nइदं परममायुष्यं मङ्गल्यं कीर्तिवर्धनम्  ।\nविप्राणां श्रावयन्विद्वान्फलानन्त्यंसमश्नुते  ॥ ९०.९२ ॥\nबहुभ्यो न प्रदेयानि गौर्गृहं शयनं स्त्रियः  ।\nविभक्तदक्षिणा ह्येता दातारं नाप्नुवन्ति च  ॥ ९०.९३ ॥\nएकमेतत्प्रदातव्यं न बहूनां युधिष्ठिर  ।\nसा च विक्रयमापन्ना दहत्यासप्तमं कुलम्  ॥ ९०.९४ ॥\nयथालाभा तु सर्वेषां चतुर्द्रोणा तु गौः स्मृता  ।\nद्रोणस्य वत्सकः कार्यो बहूनां वापि कामतः  ॥ ९०.९५ ॥\nयस्मिन्देशे तु यन्मानं विषये वा विचारितम्  ।\nतेन मानेन तां कुर्वन्नक्षयं फलमश्नुते  ॥ ९०.९६ ॥\nसुखपूर्वं शुचौ भूमौ पुष्पधूपाक्षतैस्तथा  ।\nकर्णाभ्यां रत्ने दातव्ये दीपौ नेत्रद्वये तथा  ॥ ९०.९७ ॥\nश्रीखण्डमुरसि स्थाप्यं ताभ्यां चैव तु काञ्चनम्  ।\nऊर्ध्वे मधु घृतं देयं कुर्यात्सर्षपरोमकम्  ॥ ९०.९८ ॥\nकम्बले कम्बलं दद्याच्छ्रोण्यां मधु घृतं तथा  ।\nयवसं पायसं दद्याद्घृतं क्षौद्रसमन्वितम्  ॥ ९०.९९ ॥\nस्वर्णशृङ्गी रूप्यशिफारुक्मलाङ्गूलसंयुता  ।\nरत्नपृष्ठी तु दातव्या कांस्यपात्रावदोहिनी  ॥ ९०.१०० ॥\nयत्स्याद्बाल्यकृतं पापं यद्वा कृतमजानता  ।\nवाचा कृतं कर्मकृतं मनसा यद्विचिन्तितम्  ॥ ९०.१०१ ॥\nजले निष्ठीवितं चैव मुशलं वापि लङ्घितम्  ।\nवृषलीगमनं चैव गुरुदारनिषेवणम्  ॥ ९०.१०२ ॥\nकन्याया गमनं चैव सुवर्णस्तेयमेव च  ।\nसुरापानं तथा चान्यत्तिलधेनुः पुनाति हि  ॥ ९०.१०३ ॥\nअहोरात्रोपवासेन विधिवत्तां विसर्जयेत् ।\nया सा यमपुरे घोरे नदी वैतरणी स्मृता  ॥ ९०.१०४ ॥\nवालुकायोऽश्मस्थला च पच्यते यत्र दुष्कृती  ।\nअवीचिर्नरको यत्र यत्र यामलपर्वतौ  ॥ ९०.१०५ ॥\nयत्र लोहमुखाः काका यत्र श्वानो भयंकराः  ।\nअसिपत्त्रवनं चैव यत्र सा कूटशाल्मली  ॥ ९०.१०६ ॥\nतान्सुखेन व्यतिक्रम्य धर्मराजालयं व्रजेत् ।\nधर्मराजस्तु तं दृष्ट्वा सूनृतं वक्ति भारत  ॥ ९०.१०७ ॥\nविमानमुत्तमं योग्यं मणिरत्नविभूषितम्  ।\nअत्रारुह्य नरश्रेष्ठ प्रयाहि परमां गतिम्  ॥ ९०.१०८ ॥\nमा च चाटु भटे देहि मैव देहि पुरोहिते  ।\nमा च काणे विरूपे च न्यूनाङ्गे न च देवले  ॥ ९०.१०९ ॥\nअवेदविदुषे नैव ब्राह्मणे सर्वविक्रये  ।\nमित्रघ्ने च कृतघ्ने च मन्त्रहीने तथैव च  ॥ ९०.११० ॥\nवेदान्तगाय दातव्या श्रोत्रियाय कुटुम्बिने  ।\nवेदान्तगसुते देया श्रोत्रिये गृहपालके  ॥ ९०.१११ ॥\nसर्वाङ्गरुचिरे विप्रे सद्वृत्ते च प्रियंवदे  ।\nपूर्णिमायां तु माघस्य कार्त्तिक्यामथ भारत  ॥ ९०.११२ ॥\nवैशाख्यां मार्गशीर्ष्यां वाषाढ्यां चैत्र्यामथापि वा  ।\nअयने विषुवे चैव व्यतीपाते च सर्वदा  ॥ ९०.११३ ॥\nषडशीतिमुखे पुण्ये छायायां कुंजरस्य वा  ।\nएष ते कथितः कल्पस्तिलधेनोर्मयानघ  ॥ ९०.११४ ॥\nव्रजन्ति वैष्णवं लोकं दत्त्वा पादं यमोपरि  ।\nप्राणत्यागात्परं लोकं वैष्णवं नात्र संशयः  ।\nभित्त्वाशु भास्करं यान्ति नात्र कार्या विचारणा  ॥ ९०.११५ ॥\nएतत्ते सर्वमाख्यातं चक्रतीर्थफलं नृप  ।\nयच्छ्रुत्वा मानवो भक्त्या सर्वपापैः प्रमुच्यते  ॥ ९०.११६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे जलशायितीर्थमाहात्म्यवर्णनं नाम नवतितमोऽध्यायः ॥"
  }
]
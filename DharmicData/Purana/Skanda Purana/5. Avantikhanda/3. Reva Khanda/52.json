[
  {
    "text": "अध्याय ५२"
  },
  {
    "text": "ईश्वर उवाच -\nअन्यदाख्यानकं वक्ष्ये पुरा वृत्तं नराधिप  ।\nसकुटुम्बो गतः स्वर्गं मुनिर्यत्र महातपाः  ॥ ५२.१ ॥"
  },
  {
    "text": "उत्तानपाद उवाच -\nकथं नाकं गतो विप्रः सकुटुम्बो महानृषिः  ।\nकौतुकं परमं देव कथयस्व मम प्रभो  ॥ ५२.२ ॥"
  },
  {
    "text": "ईश्वर उवाच -\nचित्रसेन इति ख्यातः काशीराजः पुराभवत् ।\nशूरो दाता सुधर्मात्मा सर्वकामसमृद्धिमान्  ॥ ५२.३ ॥\nसा पुरी जनसंकीर्णा नानारत्नोपशोभिता  ।\nवाराणसीति विख्याता गङ्गातीरमुपाश्रिता  ॥ ५२.४ ॥\nशरच्चन्द्रप्रतीकाशा विद्वज्जनविभूषिता  ।\nइन्द्रयष्टिसमाकीर्णा गोपगोकुलसंवृता  ॥ ५२.५ ॥\nबहुध्वजसमाकीर्णा वेदध्वनिनिनादिता  ।\nवणिग्जनैर्बहुविधैः क्रयविक्रयशालिनी  ॥ ५२.६ ॥\nयन्त्रादानैः प्रतोलीभिरुच्चैश्चान्यैः सुशोभिता  ।\nदेवतायतनैर्दिव्यैराश्रमैर्गहनैर्युता  ॥ ५२.७ ॥\nनानापुष्पफलैर्रम्या कदलीखण्डमण्डिता  ।\nपनसैर्बकुलैस्तालैरशोकैराम्रकैस्तथा  ॥ ५२.८ ॥\nराजवृक्षकपित्थैश्च दाडिमैरुपशोभिता  ।\nवेदाध्ययननिर्घोषैः पवित्रीकृतमङ्गला  ॥ ५२.९ ॥\nतस्या उत्तरदिग्भागे आश्रमोऽभूत्सुशोभनः  ।\nतन्मन्दारवनं नाम त्रिषु लोकेषु विश्रुतम्  ॥ ५२.१० ॥\nबहुमन्दारसंयुक्तं तेन मन्दारकं विदुः  ।\nविप्रो दीर्घतपा नाम सर्वदा तत्र तिष्ठति  ॥ ५२.११ ॥\nतपस्तपति सोऽत्यर्थं तेन दीर्घतपाः स्मृतः  ।\nस तिष्ठति सपत्नीकः ससुतः सस्नुषस्तथा  ॥ ५२.१२ ॥\nशुश्रूषन्ति सदा तस्य पुत्राः पञ्च प्रयत्नतः  ।\nतस्य पुत्रः कनीयांस्तु ऋक्षशृङ्गो महातपाः  ॥ ५२.१३ ॥\nवेदाध्ययनसम्पन्नो ब्रह्मचारी गुणान्वितः  ।\nयोगाभ्यासरतो नित्यं कन्दमूलफलाशनः  ॥ ५२.१४ ॥\nतिष्ठते मृगरूपेण मृगयूथचरस्तदा  ।\nदिनान्ते च दिनान्ते च मातापित्रोः समीपगः  ॥ ५२.१५ ॥\nअभिवादयते नित्यं भक्तिमान्मुनिपुत्रकः  ।\nपुनर्गच्छति तत्रैव कानने गिरिगह्वरे  ॥ ५२.१६ ॥\nक्रीडन्बालमृगैः सार्द्धं प्रत्यहं स मुनेः सुतः  ।\nकदाचिद्दैवयोगेन ऋक्षशृङ्गो ममार सः  ॥ ५२.१७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये ऋक्षशृङ्गचरित्रे दीर्घतपोमुन्याख्यानवर्णनं नाम द्विपञ्चाशत्तमोऽध्यायः ॥"
  }
]
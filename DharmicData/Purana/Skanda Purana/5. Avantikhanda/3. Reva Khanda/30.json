[
  {
    "text": "अध्याय ३०"
  },
  {
    "text": "श्रीमार्कण्डेय उवाच -\nनर्मदोत्तरकूले तु दारुतीर्थमनुत्तमम्  ।\nयत्र सिद्धो महाभाग तपस्तप्त्वा द्विजोत्तमः  ॥ ३०.१ ॥"
  },
  {
    "text": "युधिष्ठिर उवाच -\nकोऽसौ द्विजवरश्रेष्ठः सिद्धस्तत्र महामुने  ।\nदारुकेति सुतः कस्य एतन्मे वक्तुमर्हसि  ॥ ३०.२ ॥"
  },
  {
    "text": "श्रीमार्कण्डेय उवाच -\nभार्गवे विपुले वंशे धीमतो देवशार्मणः  ।\nदारुर्नाम महाभागो वेदवेदाङ्गपारगः  ॥ ३०.३ ॥\nब्रह्मचारी गृहस्थश्च वानप्रस्थो विधिक्रमात् ।\nयतिधर्मविधानेन चचार विपुलतपः  ॥ ३०.४ ॥\nध्यायन्वै स महादेवं निराहारो युधिष्ठिर  ।\nउवास तीर्थे तस्मिन् वै यावत्प्राणपरिक्षयम्  ॥ ३०.५ ॥\nतस्य नाम्ना तु तत्तीर्थं त्रिषु लोकेषु विश्रुतम्  ।\nतत्र स्नात्वा विधानेन अर्चयेत्पितृदेवताः  ॥ ३०.६ ॥\nसत्यवादी जितक्रोधः सर्वभूतहिते रतः  ।\nसर्वान्कामानवाप्नोति राजन्नत्रैव सवर्था  ॥ ३०.७ ॥\nयः कुर्यादुपवासं च सत्यशौचपरायणः ।\nसौत्रामणिफलं चास्य सम्भवत्यविचारितम्  ॥ ३०.८ ॥\nऋग्वेदजापी ऋग्वेदी साम वा सामपारगः  ।\nयजुर्वेदी यजुर्जप्त्वा लभते फलमुत्तमम्  ॥ ३०.९ ॥\nप्राणांस्त्यजति यो मर्त्यस्तस्मिंस्तीर्थे विधानतः  ।\nअनिवर्तिका गतिस्तस्य इत्येवं शङ्करोऽब्रवीत् ॥ ३०.१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दारुतीर्थमाहात्म्यवर्णनं नाम त्रिंशोऽध्यायः ॥"
  }
]
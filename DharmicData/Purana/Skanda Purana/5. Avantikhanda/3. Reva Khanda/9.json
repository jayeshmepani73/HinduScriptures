[
  {
    "text": "अध्याय ९"
  },
  {
    "text": "श्रीमार्कण्डेय उवाच -\nपुनर्युगान्तं ते चान्यं सम्प्रवक्ष्यामि तच्छृणु  ।\nसूर्यैरादीपिते लोके जङ्गमे स्थावरे पुरा  ॥ ९.१ ॥\nसरित्सरःसमुद्रेषु क्षयं यातेषु सर्वशः  ।\nनिर्मानुषवषट्कारे ह्यमर्यादगतिं गते  ॥ ९.२ ॥\nनानारूपैस्ततो मेघैः शक्रायुधविराजितैः  ।\nसर्वमापूरितं व्योम वार्यौघैः पूरिते तदा  ॥ ९.३ ॥\nततस्त्वेकार्णवीभूते सर्वतः सलिलावृते  ।\nजगत्कृत्वोदरे सर्वं सुष्वाप भगवान्हरः  ॥ ९.४ ॥\nप्रकृतिं स्वामवष्टभ्य योगात्मा स प्रजापतिः  ।\nशेते युगसहस्रान्तं कालमाविश्य सार्णवम्  ॥ ९.५ ॥\nतत्र सुप्तं महात्मानं ब्रह्मलोकनिवासिनः  ।\nभृग्वादिऋषयः सर्वे ये चान्ये सनकादयः  ॥ ९.६ ॥\nपर्यङ्के विमले शुभ्रे नानास्तरणसंस्तृते  ।\nशयानं ददृशुर्देवं सपत्नीकं वृषध्वजम्  ॥ ९.७ ॥\nविश्वरूपा तु सा नारी विश्वरूपो महेश्वरः  ।\nगाढमालिङ्ग्य सुप्तस्तां ददृशे चाहमव्ययम्  ॥ ९.८ ॥\nपादमूले ततस्तस्य श्यामां तां पद्मलक्षणाम्  ।\nकन्यां पश्यामि सुश्रोणीं चरणौ तस्य मृद्गतीम्  ॥ ९.९ ॥\nविमलाम्बरसंवीतां व्यालयज्ञोपवीतिनीम्  ।\nश्यामां कमलपत्राक्षीं सर्वाभरणभूषिताम्  ॥ ९.१० ॥\nसकलं युगसाहस्रं नर्मदेयं विजानती  ।\nप्रसुप्तं देवदेवेशमुपास्ते वरवर्णिनी  ॥ ९.११ ॥\nहृतैर्वेदैश्चतुर्भिश्च ब्रह्माप्येवं महेश्वरः  ।\nभृग्वाद्यैर्मानसैः पुत्रैः स्तौति शङ्करमव्ययम्  ॥ ९.१२ ॥\nभक्त्या परमया राजंस्तत्र शम्भुमनामयम्  ।\nस्तुवन्तस्तत्र देवेशं मन्त्रैरीश्वरसम्भवैः  ॥ ९.१३ ॥\nप्रसुप्तं देवमीशानं बोधयन्समुपस्थितः  ।\nउत्तिष्ठ हर पिङ्गाक्ष महादेव महेश्वर  ॥ ९.१४ ॥\nमम वेदा हृताः सर्वे अतोऽहं स्तोतुमुद्यतः  ।\nवेदैर्व्याप्तं जगत्सर्वं दिव्यादिव्यं चराचरम्  ॥ ९.१५ ॥\nअतीतं वर्तमानं च स्मरामि च सृजाम्यहम्  ।\nतैर्विना चाहमेकस्तु मूकोऽधो जडवत्सदा  ॥ ९.१६ ॥\nगतिर्वीर्यं बलोत्साहौ तैर्विना न प्रजायते  ।\nतैर्विना देवदेवेश नाहं किंचित्स्मरामि वै  ॥ ९.१७ ॥\nतान्वेदान्देवदेवेश शीघ्रं मे दातुमर्हसि  ।\nजडान्धबधिरं सर्वं जगत्स्थावरजङ्गमम्  ॥ ९.१८ ॥\nस्थानादि दश चत्वारि न शोभन्ते सुरेश्वर  ।\nप्रणमाम्यल्पवीर्यत्वाद्वेदहीनः सुरेश्वर  ॥ ९.१९ ॥\nवेदेभ्यः सकलं जातं यत्किंचित्सचराचरम्  ।\nतावच्छोभन्ति शास्त्राणि समस्तानि जगद्गुरो  ॥ ९.२० ॥\nयावद्वेदनिधिरयं नोपतिष्ठेत्सनातनः  ।\nयथोदितेन सूर्येण तमो याति विनाशताम्  ॥ ९.२१ ॥\nएवं समस्तपापानि यान्ति वेदस्य धारणात् ।\nवेदे रहसि यत्सूक्ष्मं यत्तद्ब्रह्म सनातनम्  ॥ ९.२२ ॥\nहृदिस्थं देव जानामि गतं तद्वेदगर्जनात् ।\nवेदानुच्चरतो मेऽद्य तव शङ्कर चाग्रतः  ॥ ९.२३ ॥\nअकस्मात्ते गता वेदा न सृजेयं विभो भुवम्  ।\nतेऽपि सर्वे महादेव प्रविष्टाः सम्मुखार्णवम्  ॥ ९.२४ ॥\nते याच्यमाना देवेश तिष्ठन्तु स्मरणे मम  ।\nदुहितेयं विशालाक्षी सर्वः सर्वं विजानते  ॥ ९.२५ ॥\nजायती युगसाहस्रं नान्या काचिद्भवेदृशी  ।\nऋषिश्चायं महाभागो मार्कण्डो धीमतां वरः  ॥ ९.२६ ॥\nकल्पे कल्पे महादेव त्वामयं पर्युपासते  ।\nजगत्त्रयहितार्थाय चरते व्रतमुत्तमम्  ॥ ९.२७ ॥\nएवमुक्तस्तु देवेशो ब्रह्मणा परमेष्ठिना  ।\nउवाच श्लक्ष्णया वाचा नर्मदां सरितां वराम्  ॥ ९.२८ ॥\nकथयस्व महाभागे ब्रह्मणस्त्वं तु पृच्छतः  ।\nकेन वेदा हृताः सर्वे वेधसो जगतीगुरोः  ॥ ९.२९ ॥\nएवमुक्ता तु रुद्रेण उवाच मृगलोचना  ।\nब्रह्मणो जपतो वेदांस्त्वयि सुप्ते महेश्वर  ॥ ९.३० ॥\nभवतश्छिद्रमासाद्य घोरेऽस्मिन्सलिलावृते  ।\nपूर्वकल्पसमुद्भूतावसुरौ सुरदुर्जयौ  ॥ ९.३१ ॥\nश्रियावृत्तौ महादेव त्वया चोत्पादितौ पुरा  ।\nसुरासुरसुदुर्जेयौ दानवौ मधुकैटभौ  ॥ ९.३२ ॥\nतौ वायुभूतौ सूक्ष्मौ च पठतोऽस्मात्पितामहात् ।\nतावाशु हृत्वा वेदांश्च प्रविष्टौ च महार्णवम्  ॥ ९.३३ ॥\nएतच्छ्रुत्वा महातेजा ह्यमृतायास्ततो वचः  ।\nसस्मार स च देवेशं शङ्खचक्रगदाधरम्  ॥ ९.३४ ॥\nस विवेश महाराज भूतलं ससुरोत्तमः  ।\nदानवान्तकरो देवः सर्वदैवतपूजितः  ॥ ९.३५ ॥\nमीनरूपधरो देवो लोडयामास चार्वणम्  ।\nवेदांश्च ददृशे तत्र पाताले निहितान्प्रभुः  ॥ ९.३६ ॥\nतौ च दैत्यौ महावीर्यौ दृष्टवान्मधुसूदनः  ।\nमहावेगौ महाबाहू सूदयामास तेजसा  ॥ ९.३७ ॥\nवेदांस्तत्रापि तोयस्थानानिनाय जगद्गुरुः  ।\nचतुर्वक्त्राय देवायाददाच्चक्रविभूषितः  ॥ ९.३८ ॥\nततः प्रहृष्टो भगवान् वेदांल्लब्ध्वा पितामहः  ।\nजनयामास निखिलं जगद्भूयश्चराचरम्  ॥ ९.३९ ॥\nसा च देवी नदी पुण्या रुद्रस्य परिचारिका  ।\nपावनी सर्वभूतानां प्रोवाह सलिलं तदा  ॥ ९.४० ॥\nतस्यास्तीरे ततो देवा ऋषयश्च तपोधनाः  ।\nयजन्ति त्र्यम्बकं देवं प्रहृष्टेनान्तरात्मना  ॥ ९.४१ ॥\nएका मूर्तिर्महेशस्य कारणान्तरमागता  ।\nत्रैगुण्या कुरुते कर्म ब्रह्मचक्रीशरूपतः  ॥ ९.४२ ॥\nएतेषां तु पृथग्भावं ये कुर्वन्ति सुमोहिताः  ।\nतेषां धर्मः कुतः सिद्धिर्जायते पापकर्मिणाम्  ॥ ९.४३ ॥\nएवमेता महानद्यस्तिस्रो रुद्रसमुद्भवाः  ।\nएका एव त्रिधा भूता गङ्गा रेवा सरस्वती  ॥ ९.४४ ॥\nगङ्गा तु वैष्णवी मूर्तिः सर्वपापप्रणाशिनी  ।\nरुद्रदेहसमुद्भूता नर्मदा चैवमेव तु  ॥ ९.४५ ॥\nब्राह्मी सरस्वती मूर्तिस्त्रिषु लोकेषु विश्रुता  ।\nदिव्या कामगमा देवी वाग्विभूत्यै तु संस्थिता  ॥ ९.४६ ॥\nनर्मदा परमा काचिन्मर्त्यमूर्तिकला शिवा  ।\nदिव्या कामगमा देवी सर्वत्र सुरपूजिता  ॥ ९.४७ ॥\nव्यापिनी सर्वभूतानां सूक्ष्मात्सूक्ष्मतरा स्मृता  ।\nअक्षया ह्यमृता ह्येषा स्वर्गसोपानमुत्तमा  ॥ ९.४८ ॥\nसृष्टा रुद्रेण लोकानां संसारार्णवतारिणी  ॥ ९.४९ ॥\nसरिज्जलं येऽपि पिबन्ति लोके मुच्यन्ति ते पापविशेषसङ्घैः  ।\nव्रजन्ति संसारमनादिभावं त्यक्त्वा चिरं मोक्षपदं विशुद्धम्  ॥ ९.५० ॥\nयथा गङ्गा तथा रेवा तथा चैव सरस्वती  ।\nसमं पुण्यफलं प्रोक्तं स्नानदर्शनचिन्तनैः  ॥ ९.५१ ॥\nवरदानान्महाभागा ह्यधिका चोच्यते बुधैः  ।\nकारुण्यान्तरभावेन न मृता समुपागता  ॥ ९.५२ ॥\nमुच्यन्ते दर्शनात्तेन पातकैः स्नानमङ्गलैः  ।\nनर्मदायां नृपश्रेष्ठ ये नमन्ति त्रिलोचनम्  ॥ ९.५३ ॥\nउमारुद्राङ्गसम्भूता येन चैषा महानदी  ।\nलोकान्प्रापयते स्वर्गं तेन पुण्यत्वमागता  ॥ ९.५४ ॥\nय एवमीशानवरस्य देहं विभज्य देवीमिह संशृणोति  ।\nस याति रुद्रं महतारवेण गन्धर्वयक्षैरिव गीयमानः  ॥ ९.५५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदोत्पत्तितत्स्नानफलादिकथनं नाम नवमोऽध्यायः ॥"
  }
]
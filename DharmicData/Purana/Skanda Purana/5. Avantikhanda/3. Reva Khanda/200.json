[
  {
    "text": "अध्याय २००\nश्रीमार्कण्डेय उवाच -\nतस्यैवानन्तरं पार्थ सावित्रीतीर्थमुत्तमम्  ।\nयत्र सिद्धा महाभागा सावित्री वेदमातृका  ॥ २००.१ ॥"
  },
  {
    "text": "युधिष्ठिर उवाच -\nसावित्री का द्विजश्रेष्ठ कथं वाराध्यते बुधैः  ।\nप्रसन्ना वा वरं कं च ददाति कथयस्व मे  ॥ २००.२ ॥"
  },
  {
    "text": "श्रीमार्कण्डेय उवाच -\nपद्मा पद्मासनस्थेनाधिष्ठिता पद्मयोगिनी  ।\nसावित्रतेजःसदृशी सावित्री तेन चोच्यते  ॥ २००.३ ॥\nपद्मानना पद्मवर्णा पद्मपत्रनिभेक्षणा  ।\nध्यातव्या ब्राह्मणैर्नित्यं क्षत्रवैश्यैर्यथाविधि  ॥ २००.४ ॥\nब्रह्महत्याभयात्सा हि न तु शूद्रैः कदाचन  ।\nउच्चारणाद्धारणाद्वा नरके पतति ध्रुवम्  ॥ २००.५ ॥\nवेदोच्चारणमात्रेण क्षत्रियैर्धर्मपालकैः  ।\nजिह्वाछेदोऽस्य कर्तव्यः शूद्रस्येति विनिश्चयः  ॥ २००.६ ॥\nबाला बालेन्दुसदृशी रक्तवस्त्रानुलेपना  ।\nउषःकाले तु ध्यातव्या सन्ध्या सन्धान उत्तमे  ॥ २००.७ ॥\nउत्तुङ्गपीवरकुचा सुमुखी शुभदर्शना  ।\nसर्वाभरणसम्पन्ना श्वेतमाल्यानुलेपना  ॥ २००.८ ॥\nश्वेतवस्त्रपरिच्छन्ना श्वेतयज्ञोपवीतिनी  ।\nमध्याह्नसन्ध्या ध्यातव्या तरुणा भुक्तिमुक्तिदा  ॥ २००.९ ॥\nप्रदोषे तु पुनः पार्थ श्वेता पाण्डुरमूर्धजा  ।\nसुमृता तु दुर्गकान्तारे मातृवत्परिरक्षति  ॥ २००.१० ॥\nविशेषेण तु राजेन्द्र सावित्रीतीर्थमुत्तमम्  ।\nस्नात्वाचम्य विधानेन मनोवाक्कायकर्मभिः  ॥ २००.११ ॥\nप्राणायामैर्दहेद्दोषान् सप्तजन्मार्जितान्बहून्  ।\nआपोहिष्ठेति मन्त्रेण प्रोक्षयेदात्मनस्तनुम्  ॥ २००.१२ ॥\nनवषट्च तथा तिस्रस्तत्र तीर्थे नृपोत्तम  ।\nआपोहिष्ठेति त्रिरावृत्य प्रतिग्राहैर्न लिप्यते  ॥ २००.१३ ॥\nअघमर्षणं त्र्यृचं तोयं यथावेदमथापि वा  ।\nउपपापैर्न लिप्येत पद्मपत्रमिवाम्भसा  ॥ २००.१४ ॥\nत्र्यापं हि कुरुते विप्र उल्लेखत्रयमाचरेत् ।\nचतुर्थं कारयेद्यस्तु ब्रह्महत्यां व्यपोहति  ॥ २००.१५ ॥\nद्रुपदाख्यश्च यो मन्त्रो वेदे वाजसनेयके  ।\nअन्तर्जले सकृज्जप्तः सर्वपापक्षयंकरः  ॥ २००.१६ ॥\nउदुत्यमिति मन्त्रेण पूजयित्वा दिवाकरम्  ।\nगायत्रीं च जपेद्देवीं पवित्रां वेदमातरम्  ॥ २००.१७ ॥\nगायत्रीं तु जपेद्देवीं यः सन्ध्यानन्तरं द्विजः  ।\nसर्वपापविनिर्मुक्तो ब्रह्मलोकं स गच्छति  ॥ २००.१८ ॥\nदशभिर्जन्मभिर्लब्धं शतेन तु पुराकृतम्  ।\nत्रियुगं तु सहस्रेण गायत्री हन्ति किल्बिषम्  ॥ २००.१९ ॥\nगायत्रीसारमात्रोऽपि वरं विप्रः सुयन्त्रितः  ।\nनायन्त्रितश्चतुर्वेदी सर्वाशी सर्वविक्रयी  ॥ २००.२० ॥\nसन्ध्याहीनोऽशुचिर्नित्यमनर्हः सर्वकर्मसु  ।\nयदन्यत्कुरुते किंचिन्न तस्य फलभाग्भवेत् ॥ २००.२१ ॥\nसन्ध्यां नोपासते यस्तु ब्राह्मणो मन्दबुद्धिमान्  ।\nस जीवन्नेव शूद्रः स्यान्मृतः श्वा सम्प्रजायते  ॥ २००.२२ ॥\nसावित्रीतीर्थमासाद्य सावित्रीं यो जपेद्द्विजः  ।\nत्रैविद्यं तु फलं तस्य जायते नात्र संशयः  ॥ २००.२३ ॥\nपित्ःनुद्दिश्य यः स्नात्वा पिण्डनिर्वपणं नृप  ।\nकुरुते द्वादशाब्दानि तृप्यन्ति तत्पितामहाः  ॥ २००.२४ ॥\nसावित्रीतीर्थमासाद्य यः कुर्यात्प्राणसंक्षयम्  ।\nब्रह्मलोकं वसेत्तावद्यावदाभूतसम्प्लवम्  ॥ २००.२५ ॥\nपूर्णे चैव ततः काल इह मानुष्यतां गतः  ।\nचतुर्वेदो द्विजो राजञ्जायते विमले कुले  ॥ २००.२६ ॥\nधनधान्यचयोपेतः पुत्रपौत्रसमन्वितः  ।\nव्याधिशोकविनिर्मुक्तो जीवेच्च शरदां शतम्  ॥ २००.२७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सावित्रीतीर्थमाहात्म्यवर्णनं नाम द्विशततमोऽध्यायः ॥"
  }
]
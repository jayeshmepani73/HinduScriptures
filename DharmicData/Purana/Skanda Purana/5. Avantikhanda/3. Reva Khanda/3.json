[
  {
    "text": "अध्याय ३"
  },
  {
    "text": "युधिष्ठिर उवाच -\nसप्तकल्पक्षया घोरास्त्वया दृष्टा महामुने  ।\nन चापीहास्ति भगवन्दीर्घायुरिह कश्चन  ॥ ३.१ ॥\nत्वया ह्येकार्णवे सुप्तः पद्मनाभः सुरारिहा  ।\nदृष्टः सहस्रचरणः सहस्रनयनोदरः  ॥ ३.२ ॥\nत्वं किलानुग्रहात्तस्य दह्यमाने चराचरे  ।\nन क्षयं समनुप्राप्तो वरदानान्महात्मनः  ॥ ३.३ ॥\nकिं त्वयाश्चर्यभूतं हि दृष्टं च भ्रमतानघ  ।\nएतदाचक्ष्व भगवन्परं कौतूहलं हि मे  ॥ ३.४ ॥\nसम्प्राप्ते च महाघोरे युगस्यान्ते महाक्षये  ।\nअनावृष्टिहते लोके पुरा वर्षशताधिके  ॥ ३.५ ॥\nऔषधीनां क्षये घोरे देवदानववर्जिते  ।\nनिर्वीर्ये निर्वषट्कारे कलिना दूषिते भृशम्  ॥ ३.६ ॥\nसरित्सरस्तडागेषु पल्वलोपवनेषु च  ।\nसंशुष्केषु तदा ब्रह्मन्निराकारे युगक्षये  ॥ ३.७ ॥\nजनं प्राप्ते महर्लोके ब्रह्मक्षत्रविशादयः  ।\nऋषयश्च महात्मानो दिव्यतेजःसमन्विताः  ॥ ३.८ ॥\nस्थितानि कानि भूतानि गतान्येव महामुने  ।\nएतत्सर्वं महाभाग कथयस्व पृथक्पृथक् ॥ ३.९ ॥\nभूतानि कानि विप्रेन्द्र कथं सिद्धिमवाप्नुयात् ।\nब्रह्मविष्ण्विन्द्ररुद्राणां काले प्राप्ते सुदारुणे  ॥ ३.१० ॥\nएवमुक्तस्ततः सोऽथ धर्मराजेन धीमता  ।\nमार्कण्डः प्रत्युवाचेदमृषिसंघैः समावृतः  ॥ ३.११ ॥"
  },
  {
    "text": "श्रीमार्कण्डेय उवाच -\nशृण्वन्तु ऋषयः सर्वे त्वया सह नरेश्वर  ।\nमहत्पुराणं पूर्वोक्तं शंभुना वायुदैवते  ॥ ३.१२ ॥\nवायोः सकाशात्स्कन्देन श्रुतमेतत्पुरातनम्  ।\nवसिष्ठः श्रुतवांस्तस्मात्पराशरस्ततः परम्  ॥ ३.१३ ॥\nतस्माच्च जातूकर्ण्येन तस्माच्चैव महर्षिभिः  ।\nएवं परम्पराप्रोक्तं शतसंख्यैर्द्विजोत्तमैः  ॥ ३.१४ ॥\nसंहिता शतसाहस्री पुरोक्ता शंभुना किल  ।\nआलोड्य सर्वशास्त्राणि वदार्थं तत्त्वतः पुरा  ॥ ३.१५ ॥\nयुगरूपेण सा पश्चाच्चतुर्धा विनियोजिता  ।\nमदप्रज्ञानुसारेण नराणां तु महर्षिभिः  ॥ ३.१६ ॥\nआराध्य पशुभर्तारं मया पूर्वं महेश्वरम्  ।\nपुराणं श्रुतमेतद्धि तत्ते वक्ष्याम्यशेषतः  ॥ ३.१७ ॥\nयच्छ्रुत्वा मुच्यते जन्तुः सर्वपापैर्नरेश्वर  ।\nमानसैः कर्मजैश्चैव सप्तजन्मसु संचितैः  ॥ ३.१८ ॥\nसप्तकल्पक्षया घोरा मया दृष्टाः पुनःपुनः  ।\nप्रसादाद्देवदेवस्य विष्णोश्च परमेष्ठिनः  ॥ ३.१९ ॥\nद्वादशादित्यनिर्दग्धे जगत्येकार्णवीकृते  ।\nश्रान्तोऽहं विभ्रमंस्तत्र तरन्बाहुभिरर्णवम्  ॥ ३.२० ॥\nअथाहं सलिले राजन्नादित्यसमरूपिणम्  ।\nपुरा पुरुषमद्राक्षमनादिनिधनं प्रभुम्  ॥ ३.२१ ॥\nशृङ्गं चैवाद्रिराजस्य भासयन्तं दिशो दश  ।\nद्वितीयोऽन्यो मनुर्दृष्टः पुत्रपौत्रसमन्वितः  ॥ ३.२२ ॥\nअगाधे भ्रमते सोऽपि तमोभूते महार्णवे  ।\nअविश्रमन्मुहूर्तं तु चक्रारूढ इव भ्रमन्  ॥ ३.२३ ॥\nअथाहं भयादुद्विग्नस्तरन्बाहुभिरर्णवम्  ।\nतत्रस्थोऽहं महामत्स्यमपश्यं मदसंयुतम्  ॥ ३.२४ ॥\nततोऽब्रवीत्स मां दृष्ट्वा एह्येहीति च भारत  ।\nपरं प्रधानः सर्वेषां मत्स्यरूपो महेश्वरः  ॥ ३.२५ ॥\nततोऽहं त्वरया गत्वा तन्मुखे मनुजेश्वर  ।\nसुश्रान्तो विगतज्ञानः परं निर्वेदमागतः  ॥ ३.२६ ॥\nततोऽद्राक्षं समुद्रान्ते महदावर्तसंकुलाम्  ।\nउद्यत्तरंगसलिलां फेनपुञ्जाट्टहासिनीम्  ॥ ३.२७ ॥\nनदीं कामगमां पुण्यां झषमीनसमाकुलाम्  ।\nनद्यास्तस्यास्तु मध्यस्था प्रमदा कामरूपिणी  ॥ ३.२८ ॥\nनीलोत्पलदलश्यामा महत्प्रक्षोभवाहिनी  ।\nदिव्यहाटकचित्राङ्गी कनकोज्ज्वलशोभिता  ॥ ३.२९ ॥\nद्वाभ्यां संगृह्य जानुभ्यां महत्पोतं व्यवस्थिता  ।\nतां मनुः प्रत्युवाचेदं का त्वं दिव्यवराङ्गने  ॥ ३.३० ॥\nतिष्ठसे केन कार्येण त्वमत्र सुरसुन्दरि  ।\nसुरासुरगणे नष्टे भ्रमसे लीलयार्णवे  ॥ ३.३१ ॥\nसरितः सागराः शैलाः क्षयं प्राप्ता ह्यनेकशः  ।\nत्वमेका तु कथं साध्वि तिष्ठसे कारणं महत् ।\nश्रोतुमिच्छाम्यहं देवि कथयस्व ह्यशेषतः  ॥ ३.३२ ॥"
  },
  {
    "text": "अबलोवाच -\nईश्वराङ्गसमुद्भूता ह्यमृतानाम विश्रुता  ।\nसरित्पापहरा पुण्या मामाश्रित्य भयं कुतः  ॥ ३.३३ ॥\nसाहं पोतमिमं तुभ्यं गृहीत्वा ह्यागता द्विज  ।\nन ह्यस्य पोतस्य क्षयो यत्र तिष्ठति शंकरः  ॥ ३.३४ ॥\nतस्यास्तद्वचनं श्रुत्वा विस्मयोत्फुल्ललोचनः  ।\nमनुना सह राजेन्द्र पोतारूढो ह्यहं तदा  ॥ ३.३५ ॥\nकृताञ्जलिपुटो भूत्वा प्रणम्य शिरसा विभुम्  ।\nव्यापिनं परमेशानमस्तौषमभयप्रदम्  ॥ ३.३६ ॥\nसद्योजाताय देवाय वामदेवाय वै नमः  ।\nभवे भवे नमस्तुभ्यं भक्तिगम्याय ते नमः  ॥ ३.३७ ॥\nभूर्भुवाय नमस्तुभ्यं रामज्येष्ठाय वै नमः  ।\nनमस्ते भद्रकालाय कलिरूपाय वै नमः  ॥ ३.३८ ॥\nअचिन्त्याव्यक्तरूपाय महादेवाय धामने  ।\nविद्महे देवदेवाय तन्नो रुद्र नमोनमः  ॥ ३.३९ ॥\nजगत्सृष्टिविनाशानां कारणाय नमोनमः  ।\nएवं स्तुतो महादेवः पूर्वं सृष्टया मयानघ  ॥ ३.४० ॥\nप्रसन्नो मावदत्पश्चाद्वरं वरय सुव्रत  ॥ ३.४१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये मार्कण्डेयधर्मराजसंवादे कल्पक्षये मार्कण्डेयकृतपोतार्धारोहणवृत्तान्तवर्णनंनाम तृतीयोऽध्यायः ॥"
  }
]
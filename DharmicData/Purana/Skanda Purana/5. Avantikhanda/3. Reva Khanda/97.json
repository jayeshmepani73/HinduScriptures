[
  {
    "text": "अध्याय ९७"
  },
  {
    "text": "श्रीमार्कण्डेय उवाच -\nततो गच्छेन्महीपाल व्यासतीर्थमनुत्तमम्  ।\nदुर्लभं मनुजैः पुण्यमन्तरिक्षे व्यवस्थितम्  ॥ ९७.१ ॥"
  },
  {
    "text": "युधिष्ठिर उवाच -\nकस्माद्वै व्यासतीर्थं तदन्तरिक्षे व्यवस्थितम्  ।\nएतदाख्याहि संक्षेपात्त्यज ग्रन्थस्य विस्तरम्  ॥ ९७.२ ॥"
  },
  {
    "text": "श्रीमार्कण्डेय उवाच -\nसाधु साधु महाबाहो धर्मवान्साधुवत्सल  ।\nस्वकर्मनिरतः पार्थ तीर्थयात्राकृतादरः  ॥ ९७.३ ॥\nदुर्लभं सर्वजन्तूनां व्यासतीर्थं नरेश्वर  ।\nपीडितो वृद्धभावेन अकल्पोऽहं नृपात्मज  ॥ ९७.४ ॥\nविसंज्ञो गतवित्तस्तु संजातः स्मृतिवर्जितः  ।\nगुह्याद्गुह्यतरं तीर्थं नाख्यातं कस्यचिन्मया  ॥ ९७.५ ॥\nकलिस्तत्रैव राजेन्द्र न विशेद्व्याससंश्रयात् ।\nअन्तरिक्षे तु संजातं रेवायाश्चेष्टितेन तु  ॥ ९७.६ ॥\nविरिञ्चिर्नैव शक्नोति रेवाया गुणकीर्तनम्  ।\nकथं ज्ञास्याम्यहं तात रेवामाहात्म्यमुत्तमम्  ॥ ९७.७ ॥\nव्यासतीर्थं विशेषेण लवमात्रं ब्रवीम्यतः  ।\nप्रत्यक्षः प्रत्ययो यत्र दृश्यतेऽद्य कलौ युगे  ॥ ९७.८ ॥\nविहङ्गो गच्छते नैव भित्त्वा शूलं सुदारुणम्  ।\nतस्योत्पत्तिं समासेन कथयामि नृपात्मज  ॥ ९७.९ ॥\nआसीत्पूर्वं महीपाल मुनिर्मान्यः पराशरः  ।\nतेनात्युग्रं तपश्चीर्णं गङ्गाम्भसि महाफलम्  ॥ ९७.१० ॥\nप्राणायामेन संतस्थौ प्रविष्टो जाह्नवीजले  ।\nपूर्णे द्वादशमे वर्षे निष्क्रान्तो जलमध्यतः  ॥ ९७.११ ॥\nभिक्षार्थी संचरेद्ग्रामं नावा यत्रैव तिष्ठति  ।\nतत्र तेन परा दृष्टा बाला चैव मनोहरा  ॥ ९७.१२ ॥\nतां दृष्ट्वा स च कामार्त उवाच मधुरं तदा  ।\nमां नयस्व परं पारं कासि त्वं मृगलोचने  ॥ ९७.१३ ॥\nनावारूढे नदीतीरे मम चित्तप्रमाथिनि  ।\nएवमुक्ता तु सा तेन प्रणम्य ऋषिपुंगवम्  ॥ ९७.१४ ॥\nकथयामास चात्मानं दृष्ट्वा तं काममोहितम्  ।\nकैवर्तानां गृहे दासी कन्याहं द्विजसत्तम  ॥ ९७.१५ ॥\nनावासंरक्षणार्थाय आदिष्टा स्वामिना विभो  ।\nमया विज्ञापितं वृत्तमशेषं ज्ञातुमर्हसि  ॥ ९७.१६ ॥\nएवमुक्तस्तया सोऽथ क्षणं ध्यात्वाब्रवीदिदम्  ॥ ९७.१७ ॥"
  },
  {
    "text": "पराशर उवाच -\nअहं ज्ञानबलाद्भद्रे तव जानामि सम्भवम्  ।\nकैवर्तपुत्रिका न त्वं राजकन्यासि सुन्दरि  ॥ ९७.१८ ॥"
  },
  {
    "text": "कन्योवाच -\nकः पिता कथ्यतां ब्रह्मन्कस्या वा ह्युदरोद्भवा  ।\nकस्मिन्वंशे प्रसूताहं कैवर्ततनया कथम्  ॥ ९७.१९ ॥"
  },
  {
    "text": "पराशर उवाच -\nकथयामि समस्तं यत्त्वया पृष्टमशेषतः  ।\nवसुर्नामेति भूपालः सोमवंशविभूषणः  ॥ ९७.२० ॥\nजम्बूद्वीपाधिपो भद्रे शत्रूणां भयवर्धनः  ।\nशतानि सप्त भार्याणां पुत्राणां च दशैव तु  ॥ ९७.२१ ॥\nधर्मेण पालयेल्लोकानीशवत्पूज्यते सदा  ।\nम्लेच्छास्तस्याविधेयाश्च क्षीरद्वीपनिवासिनः  ॥ ९७.२२ ॥\nतेषामुत्सादनार्थाय ययावुल्लङ्घ्य सागरम्  ।\nसंयुक्तः पुत्रभृत्यैश्च पौरुषे महति स्थितैः  ॥ ९७.२३ ॥\nसमरं तैः समारब्धं म्लेच्छैश्च वसुना सह  ।\nजिता म्लेच्छाः समस्तास्ते वसुना मृगलोचने  ॥ ९७.२४ ॥\nकरदास्ते कृतास्तेन सपुत्रबलवाहनाः  ।\nप्रधाना तस्य सा राज्ञी तव माता मृगेक्षणे  ॥ ९७.२५ ॥\nप्रवासस्थे महीपाले संजाता सा रजस्वला  ।\nनारीणां तु सदाकालं मन्मथो ह्यधिको भवेत् ॥ ९७.२६ ॥\nविशेषेण ऋतोः काले भिद्यन्ते कामसायकैः  ।\nमन्मथेन तु संतप्ताचिन्तयत्सा शुभेक्षणा  ॥ ९७.२७ ॥\nदूतं वै प्रेषयाम्यद्य वसुराज्ञः समीपतः  ।\nआहूतः सत्वरं दूत गच्छ त्वं नृपसन्निधौ  ॥ ९७.२८ ॥"
  },
  {
    "text": "दूत उवाच -\nपरतीरं गतो देवि वसुराजारिशासनः  ।\nतत्र गन्तुमशक्येत जलयानैर्विना शुभे  ॥ ९७.२९ ॥\nतानि यानानि सर्वाणि गृहीतानि परे तटे  ।\nदूतवाक्येन सा राज्ञी विषण्णा कामपीडिता  ॥ ९७.३० ॥\nतत्सखी तामुवाचाथ कस्मात्त्वं परितप्यसे  ।\nस्वलेखः प्रेष्यतां देवि शुकहस्ते यथार्थतः  ॥ ९७.३१ ॥\nसमुद्रं लङ्घयित्वा तु शकुन्ता यान्ति सुन्दरि  ।\nसखिवाक्येन सा राज्ञी स्वस्था जाता नराधिप  ॥ ९७.३२ ॥\nव्याहृतो लेखकस्तत्र लिख लेखं ममाज्ञया  ।\nत्वद्धीना सत्यभामाद्य वसो राजन्न जीवति  ॥ ९७.३३ ॥\nऋतुकालोऽद्य संजातो लिख लेखं तु लेखकं  ।\nलिखिते भूर्जपत्रे तु लेखे वै लेखकेन तु  ॥ ९७.३४ ॥\nशुकः पञ्जरमध्यस्थ आनीतोद्धैव सन्निधौ  ॥ ९७.३५ ॥"
  },
  {
    "text": "सत्यभामोवाच -\nनीत्वा लेखं गच्छ शीघ्रं वसुराज्ञः समीपतः  ।\nशकुनिः प्रणतो भूत्वा गृहीत्वा लेखमुत्तमम्  ॥ ९७.३६ ॥\nउत्पत्य सहसा राजञ्जगामाकाशमण्डलम्  ।\nततः पक्षी गतः शीघ्रं वसुराजसमीपतः  ॥ ९७.३७ ॥\nक्षिप्ते लेखे शुकेनैव सत्यभामाविसर्जिते  ।\nवसुराज्ञा ततो लेखो गृह्य हस्तेऽवधारितः  ॥ ९७.३८ ॥\nलेखार्थं चिन्तयित्वा तु गृह्य वीर्यं नरेश्वरः  ।\nअमोघं पुटिकां कृत्वा प्रतिलेखेन मिश्रितम्  ॥ ९७.३९ ॥\nशुकस्य सोऽपयामास गच्छ राज्ञीसमीपतः  ।\nप्रणम्य वसुराजानं बीजं गृह्योत्पपात ह  ॥ ९७.४० ॥\nसमुद्रोपरि सम्प्राप्तः शुकः श्येनेन वीक्षितः  ।\nसामिषं तं शुकं ज्ञात्वा श्येनस्तमभ्यधावत  ॥ ९७.४१ ॥\nहतश्चञ्चुप्रहारेण शुकः श्येनेन भारत  ।\nमूर्च्छया तस्य तद्बीजं पतितं सागराम्भसि  ॥ ९७.४२ ॥\nमत्स्येन गिलितं तच्च बीजं वसुमहीपतेः  ।\nकन्या मत्स्योदरे जाता तेन बीजेन सुन्दरि  ॥ ९७.४३ ॥\nप्राप्तोऽसौ लुब्धकैर्मत्स्य आनीतः स्वगृहं ततः  ।\nयावद्विदारितो मत्स्यस्तावद्दृष्टा त्वमुत्तमे  ॥ ९७.४४ ॥\nशशिमण्डलसङ्काशा सूर्यतेजःसमप्रभा  ।\nदृष्ट्वा त्वां हर्षिताः सर्वे कैवर्ता जाह्नवीतटे  ॥ ९७.४५ ॥\nहर्षितास्ते गताः सर्वे प्रधानस्य च मन्दिरम्  ।\nस्त्रीरत्नं कथयामासुर्गृहाण त्वं महाप्रभम्  ॥ ९७.४६ ॥\nगृहीता तेन तन्वङ्गी ह्यपुत्रेण मृगेक्षणा  ।\nभार्यां स्वामाह तन्वङ्गि पालयस्व मृगेक्षणे  ॥ ९७.४७ ॥\nततः सा चिन्तयामास पराशरवचस्तदा  ।\nएवमुक्त्वा तु सा तेन दत्तात्मानं नरेश्वर  ॥ ९७.४८ ॥\nउवाच साधु मे ब्रह्मन्मत्स्यगन्धोऽनु वर्तते  ।\nततस्तेन तु सा बाला दिव्यगन्धाधिवासिता  ॥ ९७.४९ ॥\nकृता योगबलेनैव ज्वालयित्वा विभावसुम्  ।\nकृत्वा प्रदक्षिणं वह्निमूढा तेन रसात्तदा  ॥ ९७.५० ॥\nजलयानस्य मध्ये तु कामस्थानान्यसंस्पृशत् ।\nज्ञात्वा कामोत्सुकं विप्रं भीता सा धर्मनन्दन  ॥ ९७.५१ ॥\nहसन्ती तमुवाचाथ देव त्वं लोकसन्निधौ  ।\nन लज्जसे कथं धीमन्कुर्वाणः पामरोचितम्  ॥ ९७.५२ ॥\nततस्तेन क्षणं ध्यात्वा संस्मृता हृदि तामसी  ।\nआगता तामसी माया यया व्याप्तं चराचरम्  ॥ ९७.५३ ॥\nततः सा विस्मिता तेन कर्मणैव तु रञ्जिता  ।\nब्रह्मचर्याभितप्तेन स्त्रीसौख्यं क्रीडितं तदा  ॥ ९७.५४ ॥\nततः सा तत्क्षणादेव गर्भभारेण पीडिता  ।\nप्रसूता बालकं तत्र जटिलं दण्डधारिणम्  ॥ ९७.५५ ॥\nकमण्डलुधरं शान्तं मेखलाकटिभूषितम्  ।\nउत्तरीयकृतस्कन्धं विष्णुमायाविवर्जितम्  ॥ ९७.५६ ॥\nततोऽपि शङ्किता पार्थ दृष्ट्वा तं कलबालकम्  ।\nवेपमाना ततो बाला जगाम शरणं मुनेः  ॥ ९७.५७ ॥\nरक्ष रक्ष मुनिश्रेष्ठ पराशर महामते  ।\nजातं मेऽत्यद्भुतं पुत्रं कौपीनवरमेखलम्  ।\nदण्डहस्तं जटायुक्तमुत्तरीयविभूषितम्  ॥ ९७.५८ ॥"
  },
  {
    "text": "पराशर उवाच -\nमा भैषीः स्वसुते जाते कुमारी त्वं भविष्यसि  ।\nनाम्ना योजनगन्धेति द्वितीयं सत्यवत्यपि  ॥ ९७.५९ ॥\nशंतनुर्नाम राजा यः स ते भर्ता भविष्यति  ।\nप्रथमा महिषी तस्य सोमवंशविभूषणा  ॥ ९७.६० ॥\nगच्छ त्वं स्वाश्रयं शुभ्रे पूर्वरूपेण संस्थिता  ।\nमा विषादं कुरुष्वात्र दृष्टं ज्ञानस्य मे बलम्  ॥ ९७.६१ ॥\nइत्युक्त्वा प्रययौ विप्रः सा बाला पुत्रमाश्रिता  ।\nनत्वोचे मातरं भक्त्या साष्टाङ्गं विनयानतः  ॥ ९७.६२ ॥\nक्षम्यतां मातरुक्तं मे प्रसादः क्रियतामपि  ।\nईश्वराराधने यत्नं करिष्याम्यहमम्बिके  ॥ ९७.६३ ॥\nततः सा पुत्रवाक्येन विषण्णा वाक्यमब्रवीत् ॥ ९७.६४ ॥"
  },
  {
    "text": "योजनगन्धोवाच -\nमा त्यक्त्वा गच्छ वत्साद्य मातरं मामनागसम्  ।\nत्वद्वियोगेन मे पुत्र पञ्चत्वं भाव्यसंशयम्  ॥ ९७.६५ ॥\nनास्ति पुत्रसमः स्नेहो नास्ति भ्रातृसमं कुलम्  ।\nनास्ति सत्यपरो धर्मो नानृतात्पातकं परम्  ॥ ९७.६६ ॥\nबालभावे मया जात आधारः किल जायसे  ।\nन मे भर्ता न मे पुत्रः पश्य कर्मविडम्बनम्  ॥ ९७.६७ ॥"
  },
  {
    "text": "व्यास उवाच -\nमा विषादं कुरुष्वान्तः सत्यमेतन्मयोरितम्  ।\nआपत्कालेऽस्मि ते देवि स्मर्तव्यः कार्यसिद्धये  ॥ ९७.६८ ॥\nआपदस्तारयिष्यामि क्षम्यतां मे दुरुत्तरम्  ।\nइत्युक्त्वा प्रययौ व्यासः कन्या सापि गता गृहम्  ॥ ९७.६९ ॥\nपराशरसुतस्तत्र विषष्णो वनमध्यतः  ।\nत्रेतायुगावसाने तु द्वापरादौ नरेश्वर  ॥ ९७.७० ॥\nव्यासार्थं चिन्तयामासुर्देवाः शक्रपुरोगमाः  ।\nआख्यातो नारदेनैव पुत्रः पराशरस्य सः  ॥ ९७.७१ ॥\nकैवर्तपुत्रिकाजातो ज्ञानी जह्नुसुतातटे  ।\nततो नारदवाक्येन आगताः सुरसत्तमाः  ॥ ९७.७२ ॥\nरामः पितामहः शक्रो मुनिसङ्घैः समावृताः  ।\nआस्यादिकं पृथग्दत्त्वा साधु साध्वित्युदीरयन्  ॥ ९७.७३ ॥\nपितामहेन वै बालो गर्भाधानादिसंस्कृतः  ।\nद्वीपायनो द्वीपजन्मा पाराशर्यः पराशरात् ॥ ९७.७४ ॥\nकृष्णांशात्कृष्णनामायं व्यासो वेदान्व्यसिष्यति  ।\nविरञ्चिनाभिषिक्तोऽसौ मुनिसङ्घैः पुनःपुनः  ॥ ९७.७५ ॥\nव्यासस्त्वं सर्वलोकेषु इत्युक्त्वा प्रययुः सुराः  ।\nतीर्थयात्रा समारब्धा कृष्णद्वैपायनेन तु  ॥ ९७.७६ ॥\nगङ्गावगाहिता तेन केदारश्च सपुष्करः  ।\nगया च नैमिषं तीर्थं कुरुक्षेत्रं सरस्वती  ॥ ९७.७७ ॥\nउज्जयिन्यां महाकालं सोमनाथं प्रभासके  ।\nपृथिव्यां सागरान्तायां स्नात्वा यातो महामुनिः  ॥ ९७.७८ ॥\nअमृतां नर्मदां प्राप्तो रुद्रदेहोद्भवां शुभाम्  ।\nसाह्लादो नर्मदां दृष्ट्वा चित्तविश्रान्तिमाप च  ॥ ९७.७९ ॥\nतपश्चचार विपुलं नर्मदातटमाश्रितः  ।\nग्रीष्मे पञ्चाग्निमध्यस्थो वर्षासु स्थण्डिलेशयः  ॥ ९७.८० ॥\nसार्द्रवासाश्च हेमन्ते तिष्ठन्दध्यौ महेश्वरम्  ।\nस्वान्तर्हृत्कमले स्थाप्य ध्यायते परमेश्वरम्  ॥ ९७.८१ ॥\nसृष्टिसंहारकर्तारमछेद्यं वरदं शुभम्  ।\nनित्यं सिद्धेश्वरं लिङ्गं पूजयेद्ध्यानतत्परः  ॥ ९७.८२ ॥\nअर्चनात्सिद्धलिङ्गस्य ध्यानयोगप्रभावतः  ।\nप्रत्यक्षः शङ्करो जातः कृष्णद्वैपायनस्य सः  ॥ ९७.८३ ॥"
  },
  {
    "text": "ईश्वर उवाच -\nतोषितोऽहं त्वया वत्स वरं वरय शोभनम्  ॥ ९७.८४ ॥"
  },
  {
    "text": "व्यास उवाच -\nयदि तुष्टोऽसि मे देव यदि देयो वरो मम  ।\nप्रत्यक्षो नर्मदातीरे स्वयमेव भविष्यसि  ।\nअतीतानागतज्ञोऽहं त्वत्प्रसादादुमापते  ॥ ९७.८५ ॥"
  },
  {
    "text": "ईश्वर उवाच -\nएवं भवतु ते पुत्र मत्प्रसादादसंशयम्  ।\nत्वयि भक्तिगृहीतोऽहं प्रत्यक्षो नर्मदातटे  ॥ ९७.८६ ॥\nसहस्रांशार्धभावेन प्रत्यक्षोऽहं त्वदाश्रमे  ।\nइत्युक्त्वा प्रययौ देवः कैलासं नगमुत्तमम्  ॥ ९७.८७ ॥\nपत्नीसंग्रहणं जातं कृष्णद्वैपायनस्य तु  ।\nशास्त्रोक्तेन विधानेन पत्नी पालयतस्तथा  ॥ ९७.८८ ॥\nपुत्रो जातो ह्यपुत्रस्य पराशरसुतस्य च  ।\nदेवैर्वर्धापितः सर्वैरिञ्चेन्द्रपुरोगमैः  ॥ ९७.८९ ॥\nपुत्रजन्मन्यथाजग्मुर्वशिष्ठाद्या मुनीश्वराः  ।\nतीर्थयात्राप्रसङ्गेन पराशरपुरोगमाः  ॥ ९७.९० ॥\nमन्वत्रिविष्णुहारीतयाज्ञवल्क्योशनोऽङ्गिराः  ।\nयमापस्तम्बसंवर्ताः कात्यायनबृहस्पती  ॥ ९७.९१ ॥\nएवमादिसहस्राणि लक्षकोटिशतानि च  ।\nसशिष्याश्च महाभागा नर्मदातटमाश्रिताः  ॥ ९७.९२ ॥\nव्यासाश्रमे शुभे रम्ये संतुष्टा आययुर्नृप  ।\nदृष्ट्वा तान्सोऽपि विप्रेन्द्रानभ्युत्थानकृतोद्यमः  ॥ ९७.९३ ॥\nपितुः पूर्वं प्रणम्यादौ सर्वेषां च यथाविधि  ।\nआसनानि ददौ भक्त्या पाद्यमर्घं न्यवेदयत् ॥ ९७.९४ ॥\nकृताञ्जलिपुटो भूत्वा वाक्यमेतदुवाच ह  ।\nउद्धृतोऽहं न सन्देहो युष्मत्सम्भाषणार्चनात् ॥ ९७.९५ ॥\nआरण्यानि च शाकानि फलान्यारण्यजानि च  ।\nतानि दास्यामि युष्माकं सर्वेषां प्रीतिपूर्वकम्  ॥ ९७.९६ ॥\nन्यमन्त्रयत तान्सर्वान्प्रत्येकं प्रणिपत्य च  ।\nततस्ते प्रणतं दृष्ट्वा कृष्णद्वैपायनं मुनिम्  ॥ ९७.९७ ॥\nवर्धयित्वा जयाशीर्भिरवलोक्य परस्परम्  ।\nपराशरः समस्तैश्च वीक्षितो मुनिपुंगवैः  ॥ ९७.९८ ॥\nउत्तरं दीयतां तात कृष्णद्वैपायनस्य च  ।\nएवमुक्तस्तु तैः सर्वैर्भगवान्स पराशरः  ।\nप्रोवाच स्वात्मजं व्यासमृषीणां यच्चिकीर्षितम्  ॥ ९७.९९ ॥"
  },
  {
    "text": "श्रीपराशर उवाच -\nनेच्छन्ति दक्षिणे कूले व्रतभङ्गभयादथ  ।\nभोजनं भोक्तुकामास्ते श्राद्धे चैव विशेषतः  ॥ ९७.१०० ॥"
  },
  {
    "text": "व्यास उवाच -\nकरोमि भवतामुक्तमत्रैव स्थीयतां क्षणम्  ।\nयावत्प्रसाद्य सरितं करोमि विधिमुत्तमम्  ॥ ९७.१०१ ॥\nएवमुक्त्वा शुचिर्भूत्वा नर्मदातटमास्थितः  ।\nस्तोत्रं जगाद सहसा तन्निबोध नरेश्वर  ॥ ९७.१०२ ॥\nजय भगवति देवि नमो वरदे जय पापविनाशिनी बहुफलदे  ।\nजय शुम्भनिशुम्भकपालधरे प्रणमामि तु देवनरार्तिहरे  ॥ ९७.१०३ ॥\nजय चन्द्रदिवाकरनेत्रधरे जय पावकभूषितवक्त्रवरे  ।\nजय भैरवदेहनिलीनपरे जय अन्धकरक्तविशोषकरे  ॥ ९७.१०४ ॥\nजय महिषविमर्दिनि शूलकरे जय लोकसमस्तकपापहरे  ।\nजय देवि पितामहरामनते जय भास्करशक्रशिरोऽवनते  ॥ ९७.१०५ ॥\nजय षण्मुखसायुध ईशनुते जय सागरगामिनि शम्भुनुते  ।\nजय दुःखदरिद्रविनाशकरे जय पुत्रकलत्रविवृद्धिकरे  ॥ ९७.१०६ ॥\nजय देवि समस्तशरीरधरे जय नाकविदर्शिनि दुःखहरे  ।\nजय व्याधिविनाशिनि मोक्षकरे जय वाञ्छितदायिनि सिद्धवरे  ॥ ९७.१०७ ॥\nएतद्व्यासकृतं स्तोत्रं यः पठेच्छिवसन्निधौ  ।\nगृहे वा शुद्धभावेन कामक्रोधविवर्जितः  ॥ ९७.१०८ ॥\nतस्य व्यासो भवेत्प्रीतः प्रीतश्च वृषवाहनः  ।\nप्रीता स्यान्नर्मदा देवी सर्वपापक्षयंकरी  ॥ ९७.१०९ ॥\nन ते यान्ति यमालोकं यैः स्तुता भुवि नर्मदा  ।\nपितामहोऽपि मुह्येत देवि त्वद्गुणकीर्तनात् ॥ ९७.११० ॥\nवाक्पतिर्नैव ते वक्तुं स्वरूपं वेद नर्मदे  ।\nकथं गुणानहं देवि त्वदीयाञ्ज्ञातुमुत्सहे  ॥ ९७.१११ ॥\nइति ज्ञात्वा शुचिं भावं वाङ्मनःकायकर्मभिः  ।\nप्रसन्ना नर्मदादेवी ततो वचनमब्रवीत् ॥ ९७.११२ ॥\nसत्यवादेन तुष्टाहं भोभो व्यास महामुने  ।\nयदीच्छसि वरं किंचित्तं ते सर्वं ददाम्यहम्  ॥ ९७.११३ ॥"
  },
  {
    "text": "व्यास उवाच -\nयदि तुष्टासि मे देवि यदि देयो वरो मम  ।\nआतिथ्यमुत्तरे कूले ऋषीणां दातुमर्हसि  ॥ ९७.११४ ॥"
  },
  {
    "text": "नर्मदोवाच -\nअयुक्तं याचितं व्यास विमार्गे यत्प्रवर्तनम्  ।\nइन्द्रचन्द्रयमैः शक्यमुन्मार्गे न प्रवर्तितुम्  ॥ ९७.११५ ॥\nयाचस्वान्यं वरं पुत्र यत्किंचिद्भुवि दुर्लभम्  ।\nएतच्छ्रुत्वा वचो देव्या व्यासो मूर्च्छां यतस्तदा  ॥ ९७.११६ ॥\nवृथा क्लेशोऽद्य मे जात इति मत्वा पपात ह  ।\nधरणी चलिता सर्वा सशैलवनकानना  ॥ ९७.११७ ॥\nमूर्च्छापन्नं ततो व्यासं दृष्ट्वा देवाः सवासवाः  ।\nहाहाकारमुखाः सर्वे तत्राजग्मुः सहस्रशः  ॥ ९७.११८ ॥\nव्यासमुत्थापयामासुर्वेदव्यसनतत्परम्  ।\nब्राह्मणार्थे च संक्लिष्टो नात्महेतोः सरिद्वरे  ॥ ९७.११९ ॥\nगवार्थे ब्राह्मणार्थे च सद्यः प्राणान्परित्यजेत् ।\nएवं सा नर्मदा प्रोक्ता ब्रह्माद्यैः सुरसत्तमैः  ॥ ९७.१२० ॥\nसुशीतलैस्तं बहुभिश्च वातैर्रेवाभ्यषिञ्चत्स्वजलेन भीता  ।\nसचेतनः सत्यवतीसुतोऽपि प्रणम्य देवान्सरितं जगाद  ॥ ९७.१२१ ॥"
  },
  {
    "text": "व्यास उवाच -\nतीर्थैः समस्तैः किल सेवनाय फलं प्रदिष्टं मम मन्दभाग्यात् ।\nयद्देवि पुण्या विफला ममाशा आरण्यपुष्पाणि यथा जनानाम्  ॥ ९७.१२२ ॥"
  },
  {
    "text": "नर्मदोवाच -\nयतो यतो मां हि महानुभाव निनीषते चित्तमिलातलेऽत्र  ।\nविन्ध्येन सार्द्धं तव मार्गमद्य यास्याम्यहं दण्डधरस्य पृष्ठे  ॥ ९७.१२३ ॥\nएवमुक्तो महातेजा व्यासः सत्यवतीसुतः  ।\nदक्षिणे चालयामास स्वाश्रमस्य सरिद्वराम्  ॥ ९७.१२४ ॥\nदण्डहस्तो महातेजा हुङ्कारमकरोन्मुनिः  ।\nव्यासहुङ्कारभीता सा चलिता रुद्रनन्दिनी  ॥ ९७.१२५ ॥\nदण्डेन दर्शयन्मार्गं देवी तत्र प्रवर्तिता  ।\nव्यासमार्गं गता देवी दृष्टा शक्रपुरोगमैः  ॥ ९७.१२६ ॥\nपुष्पवृष्टिं ततो देवा व्यमुञ्चन् सह किंकरैः  ।\nकिं कुर्मो ब्रूहि मे पुत्र कर्मणा ते स्म रञ्जिताः  ॥ ९७.१२७ ॥"
  },
  {
    "text": "व्यास उवाच -\nतपश्च विपुलं कृत्वा दानं दत्त्वा महाफलम्  ।\nएतदेव नरैः कार्यं साधूनां यत्सुखावहम्  ॥ ९७.१२८ ॥\nयदि तुष्टा महाभागा अनुग्राह्यो ह्यहं यदि  ।\nतस्मान्ममाश्रमे सर्वैः स्थीयतां नात्र संशयः  ॥ ९७.१२९ ॥\nआतिथ्यं शाकपर्णेन रेवामृतविमिश्रितम्  ।\nप्रतिपन्नं समस्तैर्वः पराशरमुखैर्मम  ।\nस्थातव्यं स्वाश्रमे सर्वैर्रेवाया उत्तरे तटे  ॥ ९७.१३० ॥"
  },
  {
    "text": "मार्कण्डेय उवाच -\nस्नानतर्पणनित्यानि कृतानि द्विजसत्तमैः  ।\nव्यासकुण्डे ततो गत्वा होमः सर्वैः प्रकल्पितः  ॥ ९७.१३१ ॥\nश्रीफलैर्बिल्वपत्रैश्च जुहुवुर्जातवेदसम्  ।\nगौतमो भृगुर्माण्डव्यो नारदो लोमशस्तथा  ॥ ९७.१३२ ॥\nपराशरस्तथा शङ्खः कौशिकश्च्यवनो मुनिः  ।\nपिप्पलादो वसिष्ठश्च नाचिकेतो महातपाः  ॥ ९७.१३३ ॥\nविश्वामित्रोऽप्यगस्त्यश्च उद्दालकयमौ तथा  ।\nशाण्डिल्यो जैमिनिः कण्वो याज्ञवल्क्योशनोऽङ्गिराः  ॥ ९७.१३४ ॥\nशातातपो दधीचिश्च कपिलो गालवस्तथा  ।\nजैगीषव्यस्तथा दक्षो भरतो मुद्गलस्तथा  ॥ ९७.१३५ ॥\nवात्स्यायनो महातेजाः संवर्तः शक्तिरेव च  ।\nजातूकर्ण्यो भरद्वाजो वालखिल्यारुणिस्तथा  ॥ ९७.१३६ ॥\nएवमादिसहस्राणि जुह्वते जातवेदसम्  ।\nअक्षमालाकरोत्कीर्णा ध्यानयोगपरायणाः  ॥ ९७.१३७ ॥\nएकचित्ता द्विजाः सर्वे चक्रुर्होमक्रियां तदा  ।\nततः समुत्थितं लिङ्गं मोक्षदं व्याधिनाशनम्  ॥ ९७.१३८ ॥\nअच्छेद्यं परमं देवं दृष्ट्वा व्यासस्तुतोष च  ।\nपुष्पवृष्टिं ददुर्देवा आशीर्वादान्द्विजोत्तमाः  ॥ ९७.१३९ ॥\nसाष्टाङ्गं प्रणतो व्यासो देवं दृष्ट्वा त्रिलोचनम्  ।\nब्राह्मणान्पूजयामास शाकमूलफलेन च  ॥ ९७.१४० ॥\nपितृपूर्वं द्विजाः सर्वे भोजिताः पाण्डुनन्दन  ।\nआशीर्वादांस्ततः पुण्यान् दत्त्वा विप्रा ययुः पुनः  ॥ ९७.१४१ ॥\nतदा प्रभृति तत्तीर्थं व्यासाख्यं प्रोच्यते बुधैः  ॥ ९७.१४२ ॥"
  },
  {
    "text": "युधिष्ठिर उवाच -\nव्यासतीर्थस्य यत्पुण्यं तत्सर्वं कथयस्व मे  ।\nस्नानदानविधानं च यस्मिन्काले महाफलम्  ॥ ९७.१४३ ॥"
  },
  {
    "text": "श्रीमार्कण्डेय उवाच -\nकथयामि समस्तं ते भ्रातृभिः सह पाण्डव  ।\nकार्त्तिकस्य सिते पक्षे चतुर्दश्यां जितेन्द्रियः  ॥ ९७.१४४ ॥\nउपोष्य यो नरो भक्त्या रात्रौ कुर्वीत जागरम्  ।\nस्नापयेदीश्वरं भक्त्या क्षौद्रक्षीरेण सर्पिषा  ॥ ९७.१४५ ॥\nदध्ना च खण्डयुक्तेन कुशतोयेन वै पुनः  ।\nश्रीखण्डेन सुगन्धेन गुण्ठयेत्परमेश्वरम्  ॥ ९७.१४६ ॥\nततः सुगन्धकुसुमैर्बिल्वपत्रैश्च पूजयेत् ।\nमुचुकुन्देन कुन्देन कुशजातीप्रसूनकैः  ॥ ९७.१४७ ॥\nउन्मत्तमुनिपुष्पैश्च तथान्यैः कालसम्भवैः  ।\nअर्चयेत्परया भक्त्या द्वीपेश्वरमनुत्तमम्  ॥ ९७.१४८ ॥\nइक्षुगडुकदानेन तुष्यते परमेश्वरः  ।\nगडुकाष्टकदानेन पातकं यात्यहोर्जितम्  ॥ ९७.१४९ ॥\nमासर्जितं च नश्येत गडुकाष्टशतेन च  ।\nषाण्मासिकं सहस्रेण द्विगुणैरब्दिकं तथा  ॥ ९७.१५० ॥\nआजन्मजनितं पापमयुतेन प्रणश्यति  ।\nद्विगुणैर्नश्यते व्याधिस्त्रिगुणैः स्याद्धनागमः  ॥ ९७.१५१ ॥\nषड्गुणैर्जायते वाग्मी सिद्धस्तद्द्विगुणैस्तथा  ।\nरुद्रत्वं दशलक्षैश्च जायते नात्र संशयः  ॥ ९७.१५२ ॥\nपौर्णमास्यां नृपश्रेष्ठ स्नानं कुर्वीत भक्तितः  ।\nमन्त्रोक्तेन विधानेन सर्वपापक्षयंकरम्  ॥ ९७.१५३ ॥\nवारुणं च तथाग्नेयं ब्राह्मयं चैवाक्षयंकरम्  ।\nदेवान्पित्ःन्मनुष्यांश्च विधिवत्तर्पयेद्बुधः  ॥ ९७.१५४ ॥\nऋचा ऋग्वेदजं पुण्यं साम्ना सामफलं लभेत् ।\nयजुर्वेदस्य यजुषा गायत्र्या सर्वमाप्नुयात् ॥ ९७.१५५ ॥\nअक्षरं च जपेन्मन्त्रं सौरं वा शिवदैवतम्  ।\nअथवा वैष्णवं मन्त्रं द्वादशाक्षरसंज्ञितम्  ॥ ९७.१५६ ॥\nपूजयेद्ब्राह्मणान्भक्त्या सर्वलक्षणलक्षितान्  ।\nस्वदारनिरतान्विप्रान्दम्भलोभविवर्जितान्  ॥ ९७.१५७ ॥\nभिन्नवृत्तिकरान् पापान् पतिताञ्छूद्रसेवनान्  ।\nशूद्रीग्रहणसंयुक्तान्वृषली यस्य मन्दिरे  ॥ ९७.१५८ ॥\nपरोक्षवादिनो दुष्टान्गुरुनिन्दापरायणान्  ।\nवेदद्वेषणशीलांश्च हैतुकान् बकवृत्तिकान्  ॥ ९७.१५९ ॥\nईदृशान्वर्जयेच्छ्राद्धे दाने सर्वव्रतेषु च  ।\nगायत्रीसारमात्रोऽपि वरं विप्रः सुयन्त्रितः  ॥ ९७.१६० ॥\nनायन्त्रितश्चतुर्वेदी सर्वाशी सर्वविक्रयी  ।\nईदृशान्पूजयेद्विप्रानन्नदानहिरण्यतः  ॥ ९७.१६१ ॥\nउपानहौ च वस्त्राणि शय्यां छत्रमथासनम्  ।\nयो दद्याद्ब्राह्मणे भक्त्या सोऽपि स्वर्गे महीयते  ॥ ९७.१६२ ॥\nप्रत्यक्षा सुरभी तत्र जलधेनुस्तथाघृता  ।\nतिलधेनुः प्रदातव्या महिष्यश्च तथैव च  ॥ ९७.१६३ ॥\nकृष्णाजिनप्रदाता यो दाता यस्तिलसर्पिषोः  ।\nकन्यापुस्तकयोर्दाता सोऽक्षयं लोकमाप्नुयात् ॥ ९७.१६४ ॥\nधूर्वाहौ खुरसंयुक्तौ धान्योपस्करसंयुतौ  ।\nदापयेत्स्वर्गकामस्तु इति मे सत्यभाषितम्  ॥ ९७.१६५ ॥\nसूत्रेण वेष्टयेद्द्वीपमथवा जगतीं शुभम्  ।\nमन्दिरं परया भक्त्या परमेशमथापि वा  ॥ ९७.१६६ ॥\nप्रदक्षिणां विधानेन यः करोत्यत्र मानवः  ।\nजम्बूप्लाक्षाह्वयौ द्वीपौ शाल्मलिश्चापरो नृप  ॥ ९७.१६७ ॥\nकुशः क्रौञ्चस्तथा काशः पुष्करश्चैव सप्तमः  ।\nसप्तसागरपर्यन्ता वेष्टिता तेन भारत  ॥ ९७.१६८ ॥\nद्वीपेश्वरे महाराज वृषोत्सर्गं च कारयेत् ।\nवृषेणारुणवर्णेन माहेशं लोकमाप्नुयात् ॥ ९७.१६९ ॥\nयस्तु वै पाण्डुरो वक्त्रे ललाटे पादयोस्तथा  ।\nलाङ्गूले यस्तु वै शुभ्रः स वै नाकस्य दर्शकः  ॥ ९७.१७० ॥\nनीलोऽयमीदृशः प्रोक्तो यस्तु द्वीपेश्वरे त्यजेत् ।\nस समाः रोमसंख्याता नाके वसति भारत  ॥ ९७.१७१ ॥\nसौरं च शांकरं लोकं वैरञ्चं वैष्णवं क्रमात् ।\nभुनक्ति स्वेच्छया राजन्व्यासतीर्थप्रभावतः  ॥ ९७.१७२ ॥\nसपत्नीकं ततो विप्रं पूजयेत्तत्र भक्तितः  ।\nसितरक्तानि वस्त्राणि यो दद्यादग्रजन्मने  ॥ ९७.१७३ ॥\nकृत्वा प्रदक्षिणं युग्मं प्रीयतां मे जगद्गुरुः  ।\nनास्ति विप्रसमो बन्धुरिह लोके परत्र च  ॥ ९७.१७४ ॥\nयमलोके महाघोरे पतन्तं योऽभिरक्षति  ।\nइतिहासपुराणज्ञं विष्णुभक्तं जितेन्द्रियम्  ॥ ९७.१७५ ॥\nपूजयेत्परया भक्त्या सामगं वा विशेषतः  ।\nद्वीपेश्वरं च ये भक्त्या संस्मरन्ति गृहे स्थिताः  ॥ ९७.१७६ ॥\nन तेषां जायते शोको न हानिर्न च दुष्कृतम्  ।\nप्रथमं पूजयेत्तत्र लिङ्गं सिद्धेश्वरं ततः  ॥ ९७.१७७ ॥\nयत्र सिद्धो महाभागो व्यासः सत्यवतीसुतः  ।\nअस्यैव पूजनात्सिद्धो धारासर्पो महामतिः  ॥ ९७.१७८ ॥\nतत्र तीर्थे तु यो राजन्प्राणत्यागं करोति च  ।\nसूर्यलोकमसौ भित्त्वा प्रयाति शिवसन्निधौ  ॥ ९७.१७९ ॥\nसमाः सहस्राणि च सप्त वै जले दशैकमग्नौ पतने च षोडश  ।\nमहाहवे षष्टिरशीति गोग्रहे ह्यनाशके भारत चाक्षया गतिः  ॥ ९७.१८० ॥\nपिता पितामहश्चैव तथैव प्रपितामहः  ।\nवायुभूतं निरीक्षन्ते ह्यागच्छन्तं स्वगोत्रजम्  ॥ ९७.१८१ ॥\nअस्मद्गोत्रेऽस्ति कः पुत्रो यो नो दद्यात्तिलोदकम्  ।\nकार्त्तिक्यां च विशेषेण वेशाख्यां वा तथैव च  ॥ ९७.१८२ ॥\nस्वर्गतिं च प्रयास्यामस्तत्र तीर्थोपसेवनात् ।\nएतत्ते कथितं सर्वं द्वीपेश्वरमनुत्तमम्  ॥ ९७.१८३ ॥\nयः पठेत्परया भक्त्या शृणुयात्तद्गतो नृप  ।\nसोऽपि पापविनिर्मुक्तो मोदते शिवमन्दिरे  ॥ ९७.१८४ ॥\nऊषरं सर्वतीर्थानां निर्मितं मुनिपुंगवैः  ।\nकामप्रदं नृपश्रेष्ठ व्यासतीर्थं न संशयः  ॥ ९७.१८५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे व्यासतीर्थमाहात्म्यवर्णनं नाम सप्तनवतितमोऽध्यायः ॥"
  }
]
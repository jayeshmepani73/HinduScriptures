[
  {
    "text": "अध्याय ७७"
  },
  {
    "text": "श्रीमार्कण्डेय उवाच -\nभीमेश्वरं ततो गच्छेत्सर्वपापक्षयंकरम्  ।\nसेवितं ऋषिसङ्घैश्च भीमव्रतधरैः शुभैः  ॥ ७७.१ ॥\nतत्र तीर्थे तु यः स्नात्वा सोपवासो जितेन्द्रियः  ।\nजपेदेकाक्षरं मन्त्रमूर्ध्वबाहुर्दिवाकरे  ॥ ७७.२ ॥\nतस्य जन्मार्जितं पापं तत्क्षणादेव नश्यति  ।\nसप्तजन्मार्जितं पापं गायत्र्या नश्यते ध्रुवम्  ॥ ७७.३ ॥\nदशभिर्जन्मभिर्जातं शतेन तु पुरा कृतम्  ।\nसहस्रेण त्रिजन्मोत्थं गायत्री हन्ति किल्बिषम्  ॥ ७७.४ ॥\nवैदिकं लौकिकं वापि जाप्यं जप्तं नरेश्वर  ।\nतत्क्षणाद्दहते सर्वं तृणं तु ज्वलनो यथा  ॥ ७७.५ ॥\nन देवबलमाश्रित्य कदाचित्पापमाचरेत् ।\nअज्ञानान्नश्यते क्षिप्रं नोत्तरं तु कदाचन  ॥ ७७.६ ॥\nतत्र तीर्थे तु यो दानं शक्तिमाश्रित्य चाचरेत् ।\nतदक्षय्यफलं सर्वं जायते पाण्डुनन्दन  ॥ ७७.७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भीमेश्वरतीर्थमाहात्म्यवर्णनं नाम सप्तसप्ततितमोऽध्यायः ॥"
  }
]
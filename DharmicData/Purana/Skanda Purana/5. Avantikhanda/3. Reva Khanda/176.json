[
  {
    "text": "अध्यायः १७६"
  },
  {
    "text": "श्रीमार्कण्डेय उवाच -\nततो गच्छेन्महीपाल पिङ्गलावर्तमुत्तमम्  ।\nतीर्थं सर्वगुणोपेतं कामिकं भुवि दुर्लभम्  ॥ १७६.१ ॥\nवाचिकं मानसं पापं कर्मजं यत्पुरा कृतम्  ।\nपिङ्गलेश्वरमासाद्य तत्सर्वं विलयं व्रजेत् ॥ १७६.२ ॥\nतत्र स्नानं च दानं च देवखाते कृतं नृप  ।\nअक्षयं तद्भवेत्सर्वमित्येवं शङ्करोऽब्रवीत् ॥ १७६.३ ॥\nपृथिव्यां सर्वतीर्थेषु समुद्धृत्य शुभोदकम्  ।\nमुक्तं तत्र सुरैः खात्वा देवखातं ततोऽभवत् ॥ १७६.४ ॥"
  },
  {
    "text": "युधिष्ठिर उवाच -\nकथं तु देवखातं तत्संजातं द्विजसत्तम  ।\nसुराः सर्वे कथं तत्र मुमुचुर्वारि तीर्थजम्  ।\nसर्वं कथय मे विप्र श्रवणे लम्पटं मनः  ॥ १७६.५ ॥"
  },
  {
    "text": "श्रीमार्कण्डेय उवाच -\nयदा तु शूलशुद्ध्यर्थं रुद्रो देवगणैः सह  ।\nबभ्राम पृथिवीं सर्वां कमण्डलुधरः शुभाम्  ॥ १७६.६ ॥\nप्रभासाद्येषु तीर्थेषु स्नानं चक्रुः सुरास्तदा  ।\nसर्वतीर्थोत्थितं तोयं पात्रे वै निहितं तु तैः  ॥ १७६.७ ॥\nशूलभेदमनुप्राप्य शूलं शुद्धं तु शूलिनः  ।\nतत्रोत्थमुदकं गृह्य आगता भृगुकच्छके  ॥ १७६.८ ॥\nतत्रापश्यंस्ततो ह्यग्निं च पिङ्गलाक्षं च रोगिणम्  ।\nतपस्युग्रे व्यवसितं ध्यायमानं महेश्वरम्  ॥ १७६.९ ॥\nहविर्भागैस्तु विप्राणां राज्ञां चैवामयाविनाम्  ।\nदृष्ट्वा तु बहुरोगार्तमग्निं देवमुखं सुराः  ।\nप्राहुस्ते सहिता देवं शङ्करं लोकशङ्करम्  ॥ १७६.१० ॥\nदेवा ऊचुः  ।\nप्रसादः क्रियतां शम्भो पिङ्गलस्यामयाविनः  ।\nयथा हि नीरुजः कायो हविषां ग्रहणक्षमः  ।\nपुनर्भवति पिङ्गस्तु तथा कुरु महेश्वर  ॥ १७६.११ ॥"
  },
  {
    "text": "ईश्वर उवाच -\nभोभोः सुरा हि तपसा तुष्टोऽहं वो विशेषतः  ।\nवचनाच्च विशेषेण ददाम्यभिमतं वरम्  ॥ १७६.१२ ॥"
  },
  {
    "text": "पिङ्गल उवाच -\nयदि तुष्टोऽसि देवेश दीयते देव चेप्सितम्  ।\nचन्द्रादित्यौ च नयने कृत्वात्र कलया स्थितः  ॥ १७६.१३ ॥\nतथा पुनर्नवः कायो भवेद्वै मम शङ्कर  ।\nतथा कुरु विरूपाक्ष नमस्तुभ्यं पुनः पुनः  ॥ १७६.१४ ॥"
  },
  {
    "text": "मार्कण्डेय उवाच -\nततः स भगवाञ्छम्भुर्मूर्तिमादित्यरूपिणीम्  ।\nकृत्वा तु तस्य तद्रोगमपानुदत शङ्करः  ॥ १७६.१५ ॥\nततः पुनर्नवीभूतः पुनः प्रोवाच शङ्करम्  ।\nअत्रैव स्थीयतां शम्भो तथैव भास्करः स्वयम्  ॥ १७६.१६ ॥\nप्राणिनामुपकाराय रोगाणामुपशान्तये  ।\nपापानां ध्वंसनार्थाय श्रेयसां चैव वृद्धये  ॥ १७६.१७ ॥\nएवमुक्तस्तु भगवान्पिङ्गलेन महात्मना  ।\nअवतारं च कृतवान् गीर्वाणानिदमब्रवीत् ॥ १७६.१८ ॥"
  },
  {
    "text": "ईश्वर उवाच -\nमुञ्चध्वमुदकं देवास्तीर्थेभ्यो यत्समाहृतम्  ।\nमम चोत्तरतः कृत्वा खातं देवमयं शुभम्  ॥ १७६.१९ ॥\nतत्र निक्षिप्यतां वारि सर्वरोगविनाशनम्  ।\nसर्वपापहरं दिव्यं सर्वैरपि सुरादिभिः  ॥ १७६.२० ॥\nएवमुक्ताः सुराः सर्वे खातं कृत्वा तथोत्तरे  ।\nवयस्त्रिंशत्कोटिगणैर्मुक्तं तत्तीर्थजं जलम्  ॥ १७६.२१ ॥\nप्रोचुस्ते सहिताः सर्वे विरूपाक्षपुरोगमाः  ।\nयः कश्चिद्देवखातेऽस्मिन्मृदालम्भनपूर्वकम्  ॥ १७६.२२ ॥\nस्नानं कृत्वा रविदिने संस्नाय नर्मदाजले  ।\nश्राद्धं कृत्वा पितृभ्यो वै दानं दत्त्वा स्वशक्तितः  ॥ १७६.२३ ॥\nपूजयिष्यति पिङ्गेशं तस्य वासस्त्रिविष्टपे  ।\nभविष्यति सुरैरुक्तं शृणोति सकलं जगत् ॥ १७६.२४ ॥\nआमया भुवि मर्त्यानां क्षयरोगविचर्चिकाः  ।\nव्याधयो विकृताकाराः कासश्वासज्वरोद्भवाः  ॥ १७६.२५ ॥\nएकद्वित्रिचतुर्थाहा ये ज्वरा भूतसम्भवाः  ।\nये चान्ये विकृता दोषा दद्रुश्च कामलं तथा  ॥ १७६.२६ ॥\nदिनैस्ते सप्तभिर्यान्ति नाशं स्नानैर्रवेर्दिने  ।\nशतभेदप्रभिन्ना ये कुष्ठा बहुविधास्तथा  ॥ १७६.२७ ॥\nशतमादित्यवाराणां स्नायादष्टोत्तरं तु यः  ।\nसम्पूज्य शङ्करं दद्यात्तिलपात्रं द्विजातये  ॥ १७६.२८ ॥\nनश्यन्ति तस्य कुष्ठानि गरुडेनेव पन्नगाः  ।\nएवमुक्त्वा गताः सर्वे त्रिदशास्त्रिदशालयम्  ॥ १७६.२९ ॥"
  },
  {
    "text": "मार्कण्डेय उवाच -\nनदीषु देवखातेषु तडागेषु सरित्सु च  ।\nस्नानं समाचरेन्नित्यं नरः पापैः प्रमुच्यते  ॥ १७६.३० ॥\nषष्टितीर्थसहस्रेषु षष्टितीर्थशतेषु च  ।\nयत्फलं स्नानदानेषु देवखाते ततोऽधिकम्  ॥ १७६.३१ ॥\nदेवखातेषु यः स्नात्वा तर्पयित्वा पितॄन्नृप  ।\nपूजयेद्देवदेवेशं पिङ्गलेश्वरमुत्तमम्  ॥ १७६.३२ ॥\nसोऽश्वमेधस्य यज्ञस्य वाजपेयस्य भारत  ।\nद्वयोः पुण्यमवाप्नोति नात्र कार्या विचारणा  ॥ १७६.३३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पिङ्गलेश्वरतीर्थमाहात्म्यवर्णनं नाम षट्सप्तत्युत्तरशततमोऽध्यायः ॥"
  }
]
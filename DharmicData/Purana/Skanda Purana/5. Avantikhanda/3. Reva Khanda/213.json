[
  {
    "text": "श्रीमार्कण्डेय उवाच -\nपुनरन्यत्प्रवक्ष्यामि देवस्य चरितं महत् ।\nश्रुतमात्रेण येनैव सर्वपापैः प्रमुच्यते  ॥ २१३.१ ॥\nअबालो बालरूपेण ग्रामण्यैर्बालकैः सह  ।\nआमलैः क्रीडते शम्भुस्तत्ते वक्ष्यामि भारत  ॥ २१३.२ ॥\nसर्वैस्तैरामलाः क्षिप्ता ये ते देवेन पाण्डव  ।\nआनीतास्तत्क्षणादेव ततः पश्चात्क्षिपेद्धरः  ॥ २१३.३ ॥\nयावद्गत्वा दिशो दिग्भ्य आगच्छन्ति पृथक्पृथक् ।\nतावत्तमामलं भूतं पश्यन्ति परमेश्वरम्  ॥ २१३.४ ॥\nतृतीये चैव यत्कर्म देवदेवस्य धीमतः  ।\nस्थानानां परमं स्थानमामलेश्वरमुत्तमम्  ॥ २१३.५ ॥\nतेन पूजितमात्रेण प्राप्यते परमं पदम्  ॥ २१३.६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आमलेश्वरतीर्थमाहात्म्यवर्णनं नाम त्रयोदशोत्तरद्विशततमोऽध्यायः ॥"
  }
]
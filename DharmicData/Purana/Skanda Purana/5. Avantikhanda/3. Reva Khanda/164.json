[
  {
    "text": "अध्याय १६४"
  },
  {
    "text": "श्रीमार्कण्डेय उवाच -\nततो गच्छेन्महाराज सांवौरं तीर्थमुत्तमम्  ।\nयत्र संनिहितो भानुः पूज्यमानः सुरासुरैः  ॥ १६४.१ ॥\nतत्र ये पङ्गुतां प्राप्ताः शीर्णघ्राणनखा नराः  ।\nदद्रुमण्डलभिन्नाङ्गा मक्षिकाकृमिसंकुलाः  ॥ १६४.२ ॥\nमातापितृभ्यां रहिता भ्रातृभार्याविवर्जिताः  ।\nअनाथा विकला व्यङ्गा मग्ना ये दुःखसागरे  ॥ १६४.३ ॥\nतेषां नाथो जगद्योनिर्नर्मदातटमाश्रितः  ।\nसांवौरनाथो लोकानामार्तिहा दुःखनाशनः  ॥ १६४.४ ॥\nतत्र तीर्थे तु यः स्नात्वा मासमेकं निरन्तरम्  ।\nपूजयेद्भास्करं देवं तस्य पुण्यफलं शृणु  ॥ १६४.५ ॥\nयत्फलं चोत्तरे पार्थ तथा वै पूर्वसागरे  ।\nदक्षिणे पश्चिमे स्नात्वा तत्र तीर्थे तु तत्फलम्  ॥ १६४.६ ॥\nकौमारे यौवने पापं वार्द्धके यच्च संचितम्  ।\nतत्प्रणश्यति सांवौरे स्नानमात्रान्न संशयः  ॥ १६४.७ ॥\nन व्याधिर्नैव दारिद्र्यं न चैवेष्टवियोजनम्  ।\nसप्तजन्मानि राजेन्द्र सांवौरपरिसेवनात् ॥ १६४.८ ॥\nसप्तम्यामुपवासेन तद्दिने चाप्युपोषिते  ।\nस तत्फलमवाप्नोति तत्र स्नात्वा न संशयः  ॥ १६४.९ ॥\nरक्तचन्दनमिश्रेण यदर्घ्येण फलं स्मृतम्  ।\nतत्र तीर्थे नृपश्रेष्ठ स्नात्वा तत्फलमाप्नुयात् ॥ १६४.१० ॥\nनर्मदासलिलं रम्यं सर्वपातकनाशनम्  ।\nनिरीक्षितं विशेषेण सांवौरेण महात्मना  ॥ १६४.११ ॥\nते धन्यास्ते महात्मानस्तेषां जन्म सुजीवितम्  ।\nस्नात्वा पश्यन्ति देवेशं सांवौरेश्वरमुत्तमम्  ॥ १६४.१२ ॥\nसूर्यलोके वसेत्तावद्यावदाभूतसम्प्लवम्  ॥ १६४.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सांवौरेश्वरतीर्थमाहात्म्यवर्णनं नाम चतुःषष्ट्युत्तरशततमोऽध्यायः ॥"
  }
]
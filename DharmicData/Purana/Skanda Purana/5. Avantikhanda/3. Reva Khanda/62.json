[
  {
    "text": "अध्याय ६२"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र करोडीश्वरमुत्तमम्  ।\nयत्र वै निहतास्तात दानवाः सपदानुगाः  ॥ ६२.१ ॥\nइन्द्रादिदेवैः संहृष्टैः सततं जयबुद्धिभिः  ।\nतेषां ये पुत्रपौत्राश्च पूर्ववैरमनुस्मरम्  ॥ ६२.२ ॥\nक्रुद्धैर्देवसमूहैश्च दानवा निहता रणे  ।\nतेषां शिरांसि संगृह्य सर्वे देवाः सवासवाः  ॥ ६२.३ ॥\nनिक्षिप्य नर्मदातोये बन्धुभावमनुस्मरम्  ।\nतत्र स्नात्वा सुराः सर्वे स्थापयित्वा उमापतिम्  ॥ ६२.४ ॥\nइन्द्रेण सहिताः सर्वेऽपूजयंल्लोकसिद्धये  ।\nहृष्टचित्ताः सुराः सर्वे जग्मुराकाशमण्डलम्  ॥ ६२.५ ॥\nदानवानां महाभाग सूदिता कोटिरुत्तमा  ।\nतदा प्रभृति तत्तीर्थं करोडीति महीतले  ॥ ६२.६ ॥\nविख्यातं तु तदा लोके पापघ्नं पाण्डुनन्दन  ।\nअष्टम्यां च चतुर्दश्यामुभौ पक्षौ च भक्तितः  ।\nउपोष्य शूलिनश्चाग्रे रात्रौ कुर्वीत जागरम्  ॥ ६२.७ ॥\nसत्कथापाठसंयुक्तो वेदाध्ययनसंयुतः  ।\nप्रभाते विमले प्राप्ते पूजयेत्त्रिदशेश्वरम्  ॥ ६२.८ ॥\nपञ्चामृतेन संस्नाप्य श्रीखण्डेन च गुण्ठयेत् ।\nशस्तैः पल्लवपुष्पैश्च पूजयेत्तु प्रयत्नतः  ॥ ६२.९ ॥\nबहुरूपं जपन्मन्त्रं दक्षिणाशां व्यवस्थितः  ।\nयथोक्तेन विधानेन नाभिमात्रे जले क्षिपेत् ॥ ६२.१० ॥\nतिलाञ्जलिं तु प्रेताय दक्षिणाशामुपस्थितः  ।\nश्राद्धं तत्रैव विप्राय कारयेद्विजितेन्द्रियः  ॥ ६२.११ ॥\nविषमैरग्रजातैश्च वेदाभ्यसनतत्परैः  ।\nगोहिरण्येन सम्पूज्य ताम्बूलैर्भोजनैस्तथा  ॥ ६२.१२ ॥\nभूषणैः पादुकाभिश्च ब्राह्मणान्पाण्डुनन्दन  ।\nभवेत्कोटिगुणं तस्य नात्र कार्या विचारणा  ॥ ६२.१३ ॥\nतस्मिंस्तीर्थे तु यः कश्चित्त्यजेद्देहं विधानतः  ।\nतस्य भवति यत्पुण्यं तच्छृणुष्व नराधिप  ॥ ६२.१४ ॥\nयावदस्थीनि तिष्ठन्ति मर्त्यस्य नर्मदाजले  ।\nतावद्वसति धर्मात्मा शिवलोके सुदुर्लभे  ॥ ६२.१५ ॥\nततः कालाच्च्युतस्तस्मादिह मानुषतां गतः  ।\nकोटिधनपतिः श्रीमाञ्जायते राजपूजितः  ॥ ६२.१६ ॥\nसर्वधर्मसमायुक्तो मेधावी बीजपुत्रकः  ।\nविख्यातो वसुधापृष्ठे दीर्घायुर्मानवो भवेत् ॥ ६२.१७ ॥\nपुनः स्मरति तत्तीर्थं तत्र गत्वा नृपोत्तम  ।\nकरोडेश्वरमभ्यर्च्य प्राप्नोति परमां गतिम्  ॥ ६२.१८ ॥\nइन्द्रचन्द्रयमैर्रुद्रैरादित्यैर्वसुभिस्तथा  ।\nविश्वेदेवैस्तथा सर्वैः स्थापितस्त्रिदशेश्वरः  ॥ ६२.१९ ॥\nरेवाया उत्तरे कूले लोकानां हितकाम्यया  ।\nमानवो भक्तिसंयुक्तः प्रासादं कारयेत्तु यः  ॥ ६२.२० ॥\nतस्मिंस्तीर्थे नरश्रेष्ठ सद्गतिं समवाप्नुयात् ।\nन्यायोपात्तधनेनैव दारुपाषाणकेष्टकैः  ॥ ६२.२१ ॥\nब्राह्मणः क्षत्रियैर्वैश्यैः शूद्रैः स्त्रीभिश्च शक्तितः  ।\nतेऽपि यान्ति नरा लोके शांकरे सुरपूजिते  ॥ ६२.२२ ॥\nयः शृणोति सदा भक्त्या माहात्म्यं तीर्थजं नृप  ।\nतस्य पापं प्रणश्येत षण्मासाभ्यन्तरं च यत् ॥ ६२.२३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे करोडीश्वरतीर्थमाहात्म्यवर्णनं नाम द्विषष्टितमोऽध्यायः॥"
  }
]
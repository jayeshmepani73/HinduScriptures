[
  {
    "text": "अध्याय १४९"
  },
  {
    "text": "श्रीमार्कण्डेय उवाच -\nतस्यैवानन्तरं तीर्थं लिङ्गेश्वरमिति श्रुतम्  ।\nदर्शनाद्देवदेवस्य यत्र पापं प्रणश्यति  ॥ १४९.१ ॥\nकृत्वा तु कदनं घोरं दानवानां युधिष्ठिर  ।\nवाराहं रूपमास्थाय नर्मदायां व्यवस्थितः  ॥ १४९.२ ॥\nतत्र तीर्थे तु यः स्नानं कृत्वा देवं नमस्यति  ।\nस मुच्यते नृपश्रेष्ठ महापापैः पुराकृतैः  ॥ १४९.३ ॥\nद्वादश्यां कृष्णपक्षस्य शुक्ले च समुपोषितः  ।\nगन्धमाल्यैर्जगन्नाथं पूजयेत्पाण्डुनन्दन  ॥ १४९.४ ॥\nब्राह्मणांश्च महाभाग दानसंमानभोजनैः  ।\nपूजयेत्परया भक्त्या तस्य पुण्यफलं शृणु  ॥ १४९.५ ॥\nसत्रयाजिफलं जन्तुर्लभते द्वादशाब्दकैः  ।\nब्राह्मणान्भोजयंस्तत्र तदेव लभते फलम्  ॥ १४९.६ ॥\nतर्पयित्वा पितॄन् देवान् स्नात्वा तद्गतमानसः  ।\nजपेद्द्वादशनामानि देवस्य पुरतः स्थितः  ॥ १४९.७ ॥\nमासि मासि निराहारो द्वादश्यां कुरुनन्दन  ।\nकेशवं पूजयेन्नित्यं मासि मार्गशिरे बुधः  ॥ १४९.८ ॥\nपौषे नारायणं देवं माघमासे तु माधवम्  ।\nगोविन्दं फाल्गुने मासि विष्णुं चैत्रे समर्चयेत् ॥ १४९.९ ॥\nवैशाखे मधुहन्तारं ज्येष्ठे देवं त्रिविक्रमम्  ।\nवामनं तु तथाषाढे श्रावणे श्रीधरं स्मरेत् ॥ १४९.१० ॥\nहृषीकेशं भाद्रपदे पद्मनाभं तथाश्विने  ।\nदामोदरं कार्त्तिके तु कीर्तयन्नावसीदति  ॥ १४९.११ ॥\nवाचिकं मानसं पापं कर्मजं यत्पुरा कृतम्  ।\nतन्नश्यति न सन्देहो मासनामानुकीर्तनात् ॥ १४९.१२ ॥\nस्वयं विनुद्धः सततमुन्मिषन्निमिषंस्तथा  ।\nशीघ्रं प्रपश्य भुञ्जानो मन्त्रहीनं समुद्गिरेत् ॥ १४९.१३ ॥\nपरमापद्गतस्यापि जन्तोरेषा प्रतिक्रिया  ।\nयन्मासाधिपतेर्विष्णोर्मासनामानुकीर्तनम्  ॥ १४९.१४ ॥\nता निशास्ते च दिवसास्ते मासास्ते च वत्सराः  ।\nनराणां सफला येषु चिन्तितो भगवान्हरिः  ॥ १४९.१५ ॥\nपरमापद्गतस्यापि यस्य देवो जनार्दनः  ।\nनावसर्पति हृत्पद्मात्स योगी नात्र संशयः  ॥ १४९.१६ ॥\nते भाग्यहीना मनुजाः सुशोच्यास्ते भूमिभाराय कृतावताराः  ।\nअचेतनास्ते पशुभिः समाना ये भक्तिहीना भगवत्यनन्ते  ॥ १४९.१७ ॥\nते पूर्णकार्याः पुरुषाः पृथिव्यां ते स्वाङ्गपाताद्भुवनं पुनन्ति  ।\nविचक्षणा विश्वविभूषणास्ते ये भक्तियुक्ता भगवत्यनन्ते  ॥ १४९.१८ ॥\nस एव सुकृती तेन लब्धं जन्मतरोः फलम्  ।\nचित्ते वचसि काये च यस्य देवो जनार्दनः  ॥ १४९.१९ ॥\nएतत्तीर्थवरं पुण्यं लिङ्गो यत्र जनार्दनः  ।\nवञ्चयित्वा रिपून्संख्ये क्रोधो भूत्वा सनातनः  ॥ १४९.२० ॥\nउपप्लवे चन्द्रमसो रवेश्च यो ह्यष्टकानामयनद्वये च  ।\nपानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  ॥ १४९.२१ ॥\nघोणोन्मीलितमेरुरन्ध्रनिवहो दुःखाब्धिमज्जत्प्लवः प्रादुर्भूतरसातलोदरबृहत्पङ्कार्धमग्नक्षुरः  ।\nफूत्कारोत्करनुन्नवातविदलद्दिग्दन्तिनादश्रुतिन्यस्तस्तब्धवपुः श्रुतिर्भवतु वः क्रोडो हरिः शान्तये  ॥ १४९.२२ ॥\n॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लिङ्गवाराहतीर्थमाहात्म्यवर्णनं नामैकोनपञ्चाशदधिकशततमोऽध्यायः ॥"
  }
]
[
  {
    "text": "अध्यायः २१०\nश्रीमार्कण्डेय उवाच -\nतस्यैवानन्तरं तात पुङ्खिलं तीर्थमुत्तमम्  ।\nतत्र तीर्थे पुरा पुङ्खः पार्थ सिद्धिमुपागतः  ॥ २१०.१ ॥\nजामदग्न्यो महातेजाः क्षत्रियान्तकरः प्रभुः  ।\nतपः कृत्वा सुविपुलं नर्मदोत्तरतीरभाक् ॥ २१०.२ ॥\nततः प्रभृति विख्यातं पुङ्खतीर्थं नरेश्वर  ।\nतत्र तीर्थे तु यः स्नात्वा ह्याराध्य परमेश्वरम्  ॥ २१०.३ ॥\nइहलोके बलैर्युक्तः परे मोक्षमवाप्नुयात् ।\nदेवान्पित्ःन् समभ्यर्च्य पित्ःणामनृणी भवेत् ॥ २१०.४ ॥\nतत्र तीर्थे नरो यस्तु प्राणत्यागं करोति वै  ।\nअनिवर्तिका गतिस्तस्य रुद्रलोकादसंशयम्  ॥ २१०.५ ॥\nतत्र तीर्थे नरः स्नात्वा हयमेधफलं लभेत् ॥ २१०.६ ॥\nतत्र तीर्थे नरो यस्तु ब्राह्मणान् भोजयेन्नृप  ।\nएकस्मिन् भोजिते विप्रे कोटिर्भवति भोजिता  ॥ २१०.७ ॥\nतत्र तीर्थे तु यः कश्चित्पूजयेद्वृषभध्वजम्  ।\nवाजपेयस्य यज्ञस्य फलं प्राप्नोत्यसंशयम्  ॥ २१०.८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुङ्खिलतीर्थमाहात्म्यवर्णनं नाम दशोत्तरद्विशततमोऽध्यायः ॥"
  }
]
[
  {
    "text": "अध्याय १८४\nश्रीमार्कण्डेय उवाच -\nधौतपापं ततो गच्छेद्भृगुतीर्थसमीपतः  ।\nवृषेण तु भृगुस्तत्र भूयोभूयो धुतस्ततः  ॥ १८४.१ ॥\nधौतपापं तु तत्तेन नाम्ना लोकेषु विश्रुतम्  ।\nतत्र स्थितो महादेवस्तुष्ट्यर्थं भृगुसत्तमे  ॥ १८४.२ ॥\nतत्र तीर्थे तु यः स्नात्वा शाठ्येनापि नरेश्वर  ।\nमुच्यते सर्वपापेभ्यो नात्र कार्या विचारणा  ॥ १८४.३ ॥\nयस्तु सम्यग्विधानेन तत्र स्नात्वार्चयेच्छिवम्  ।\nदेवान्पितॄन्समभ्यर्च्य मुच्यते सर्वपातकैः  ॥ १८४.४ ॥\nब्रह्महत्या गवां वध्या तत्र तीर्थे युधिष्ठिर  ।\nप्रविशेन्न सदा भीता प्रविष्टापि क्षयं व्रजेत् ॥ १८४.५ ॥"
  },
  {
    "text": "युधिष्ठिर उवाच -\nआश्चर्यभूतं लोकेऽस्मिन्कथयस्व द्विजोत्तम  ।\nप्रविशेन्न ब्रह्महत्या यथा वै धौतपाप्मनि  ॥ १८४.६ ॥\nब्रह्महत्यासमं पापं भविता नेह किंचन  ।\nकथं वा धौतपापे तु प्रविष्टं नश्यते द्विज  ।\nएतद्विस्तरतः सर्वं पृच्छामि वद कौतुकात् ॥ १८४.७ ॥"
  },
  {
    "text": "मार्कण्डेय उवाच -\nआदिसर्गे पुरा शम्भुर्ब्रह्मणः परमेष्ठिनः  ।\nविकारं पञ्चमं दृष्ट्वा शिरोऽश्वमुखसन्निभम्  ॥ १८४.८ ॥\nअङ्गुष्ठाङ्गुलियोगेन तच्छिरस्तेन कृन्तितम्  ।\nकृत्तमात्रे तु शिरसि ब्रह्महत्याऽभवत्तदा  ॥ १८४.९ ॥\nब्रह्महत्यायुतश्चासीदुत्तरे नर्मदातटे  ।\nधुनितं तु यतो राजन्वृषेण धर्ममूर्तिना  ॥ १८४.१० ॥\nतत्र धौतेश्वरीं देवीं स्थापितां वृषभेण तु  ।\nददर्श भगवाञ्छम्भुः सर्वदैवतपूजिताम्  ॥ १८४.११ ॥\nदृष्ट्वा धौतेश्वरीं दुर्गां ब्रह्महत्याविनाशिनीम्  ।\nतत्र विश्रममाणश्च शङ्करस्त्रिपुरान्तकः  ॥ १८४.१२ ॥\nस शङ्करो ब्रह्महत्याविहीनं मेने त्मानं तस्य तीर्थस्य भावात् ।\nसुविस्मितो देवदेवो वरेण्यो दृष्ट्वा दूरे ब्रह्महत्यां च तीर्थात् ॥ १८४.१३ ॥\nविधौतपापं महितं धर्मशक्त्या विशेन्न हत्या देवीभयात्प्रभीता  ।\nरक्ताम्बरा रक्तमाल्योपयुक्ता कृष्णा नारी रक्तदामप्रसक्ता  ॥ १८४.१४ ॥\nमां वाञ्छन्ती स्कन्धदेशं रहस्ये दूरे स्थिता तीर्थवर्यप्रभावात् ।\nसंचिन्त्य देवो मनसा स्मरारिर्वासाय बुद्धिं तत्र तीर्थे चकार  ॥ १८४.१५ ॥\nविमृश्य देवो बहुशः स्थितः स्वयं विधौतपापः प्रथितः पृथिव्याम्  ।\nबभूव तत्रैव निवासकारी विधूतपापनिकटप्रदेशे  ॥ १८४.१६ ॥\nतदाप्रभृति राजेन्द्र ब्रह्महत्याविनाशनम्  ।\nविधौतपापं तत्तीर्थं नर्मदायां व्यवस्थितम्  ॥ १८४.१७ ॥\nआश्वयुक्शुक्लनवमी तत्र तीर्थे विशिष्यते  ।\nदिनत्रयं तु राजेन्द्र सप्तम्यादिविशेषतः  ॥ १८४.१८ ॥\nसमुपोष्याष्टमीं भक्त्या साङ्गं वेदं पठेत्तु यः  ।\nअहोरात्रेण चैकेन ऋग्यजुःसामसंज्ञकम्  ॥ १८४.१९ ॥\nअभ्यसन्ब्रह्महत्याया मुच्यते नात्र संशयः  ।\nवृषलीगमनं चैव यश्च गुर्वङ्गनागमः  ॥ १८४.२० ॥\nस्नात्वा ब्रह्मरसोत्कृष्टे कुम्भेनैव प्रमुच्यते  ।\nवन्ध्या स्त्रीजननी या तु काकवन्ध्या मृतप्रजा  ॥ १८४.२१ ॥\nसापि कुम्भोदकैः स्नाता जीवत्पुत्रा प्रजावती  ।\nअपठस्तु नरोपोष्य ऋग्यजुःसामसम्भवाम्  ॥ १८४.२२ ॥\nऋचमेकां जपन्विप्रस्तथा पर्वणि यो नृप  ।\nअनृचोपोष्य गायत्रीं जपेद्वै वेदमातरम्  ॥ १८४.२३ ॥\nजपन्नवम्यां विप्रेन्द्रो मुच्यते पापसञ्चयात् ।\nएवं तु कथितं तात पुराणोक्तं महर्षिभिः  ॥ १८४.२४ ॥\nधौतपापं महापुण्यं शिवेन कथितं मम  ।\nप्राणत्यागं तु यः कुर्याज्जले वाग्नौ स्थलेऽपि वा  ॥ १८४.२५ ॥\nस गच्छति विमानेन ज्वलनार्कसमप्रभः  ।\nहंसबर्हिप्रयुक्तेन सेव्यमानोऽप्सरोगणैः  ॥ १८४.२६ ॥\nशिवस्य परमं स्थानं यत्सुरैरपि दुर्लभम्  ।\nक्रीडते स्वेच्छया तत्र यावच्चन्द्रार्कतारकम्  ॥ १८४.२७ ॥\nधौतपापे तु या नारी कुरुते प्राणसंक्षयम्  ।\nतत्क्षणादेव सा पार्थ पुरुषत्वमवाप्नुयात् ॥ १८४.२८ ॥\nअथ किं बहुनोक्तेन शुभं वा यदि वाशुभम्  ।\nतदक्षयफलं सर्वं धौतपापे कृतं नृप  ॥ १८४.२९ ॥\nसंन्यसेन्नियमेनान्नं संन्यसेद्विषयादिकम्  ।\nफलमूलादिकं चैव जलमेकं न संत्यजेत् ॥ १८४.३० ॥\nएवं यः कुरुते पार्थ रुद्रलोकं स गच्छति  ।\nतत्र भुक्त्वाखिलान्भोगाञ्जायते भुवि भूपतिः  ॥ १८४.३१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धौतपापतीर्थमाहात्म्यवर्णनं नाम चतुरशीत्युत्तरशततमोऽध्यायः ॥"
  }
]
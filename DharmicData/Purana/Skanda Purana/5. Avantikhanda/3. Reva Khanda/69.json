[
  {
    "text": "अध्याय ६९"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र मङ्गलेश्वरमुत्तमम्  ।\nस्थापितं भूमिपुत्रेण लोकानां हितकाम्यया  ॥ ६९.१ ॥\nतोषितः परया भक्त्या शङ्करः शशिशेखरः  ।\nचतुर्दश्यां गुरुर्देवः प्रत्यक्षो मङ्गलेश्वरः  ॥ ६९.२ ॥\nब्रूहि पुत्र वरं शुभ्रं तं ते दास्यामि मङ्गल  ॥ ६९.३ ॥"
  },
  {
    "text": "मङ्गल उवाच -\nप्रसादं कुरु मे शम्भो प्रतिजन्मनि शङ्कर  ।\nत्वदङ्गस्वेदसम्भूतो ग्रहमध्ये वसाम्यहम्  ॥ ६९.४ ॥\nत्वत्प्रसादेन ईशान पूज्योऽहं सर्वदैवतैः  ।\nकृतार्थो ह्यद्य संजातस्तव दर्शनभाषणात् ॥ ६९.५ ॥\nस्थानेऽस्मिन् देवदेवेश मम नाम्ना महेश्वरः  ।\nएवं भवतु ते पुत्रेत्युक्त्वा चान्तरधीयत  ॥ ६९.६ ॥\nमङ्गलोऽपि महात्मा वै स्थापयित्वा महेश्वरम्  ।\nआत्मयोगबलेनैव शूलिनापूजयत्ततः  ॥ ६९.७ ॥\nसर्वदुःखहरं लिङ्गं नाम्ना वै मङ्गलेश्वरम्  ।\nतत्र तीर्थे तु वै राजन्ब्राह्मणान्प्रीणयेत्सुधीः  ॥ ६९.८ ॥\nसपत्नीकान्नृपश्रेष्ठ चतुर्थ्यङ्गारके व्रते  ।\nपत्नीभर्तारसंयुक्तं विद्वांसं श्रोत्रियं द्विजम्  ॥ ६९.९ ॥\nव्रतान्ते चैव गौर्धुर्यैः शिवमुद्दिश्य दीयते  ।\nप्रीयतां मे महादेवः सपत्नीको वृषध्वजः  ॥ ६९.१० ॥\nवस्त्रयुग्मं प्रदातव्यं लोहितं पाण्डुनन्दन  ।\nधूर्वहौ रक्तवर्णौ च शुभ्रं कृष्णं तथैव च  ॥ ६९.११ ॥\nछत्रं शय्यां शुभां चैव रक्तमाल्यानुलेपनम्  ।\nदातव्यं पाण्डवश्रेष्ठ विशुद्धेनान्तरात्मना  ॥ ६९.१२ ॥\nचतुर्थ्यां तु तथाष्टम्यां पक्षयोः शुक्लकृष्णयोः  ।\nश्राद्धं तत्रैव कर्तव्यं वित्तशाठ्येन वर्जितः  ॥ ६९.१३ ॥\nप्रेता भवन्ति सुप्रीता युगमेकं महीपते  ।\nसपुत्रो जायते मर्त्यः प्रतिजन्म नृपोत्तम  ॥ ६९.१४ ॥\nतस्य तीर्थस्य भावेन सर्वाङ्गरुचिरो नृप  ।\nमङ्गलं भवते वंशो नाशुभं विद्यते क्वचित् ॥ ६९.१५ ॥\nभक्त्या यः कीर्तयेन्नित्यं तस्य पापं व्यपोहति  ॥ ६९.१६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मङ्गलेश्वरतीर्थमाहात्म्यवर्णनं नामैकोनसप्ततितमोऽध्यायः ॥"
  }
]
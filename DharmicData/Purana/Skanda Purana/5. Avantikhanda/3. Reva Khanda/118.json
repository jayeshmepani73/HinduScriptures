[
  {
    "text": "श्रीमार्कण्डेय उवाच -\nततो गच्छेत्तु राजेन्द्र तीर्थं परमशोभनम्  ।\nइन्द्रतीर्थेतिविख्यातं नर्मदादक्षिणे तटे  ॥ ११८.१ ॥"
  },
  {
    "text": "युधिष्ठिर उवाच -\nनर्मदादक्षिणे कूले इन्द्रतीर्थं कथं भवेत् ।\nश्रोतुमिच्छामि विप्रेन्द्र ह्यादिमध्यान्तविस्तरैः  ॥ ११८.२ ॥\nएतच्छ्रुत्वा तु वचनं धर्मपुत्रस्य धीमतः  ।\nकथयामास तद्वत्तमितिहासं पुरातनम्  ॥ ११८.३ ॥"
  },
  {
    "text": "श्रीमार्कण्डेय उवाच -\nविश्वासयित्वा सुचिरं धर्मशत्रुं महाबलम्  ।\nवृत्रं जित्वाथ हत्वा तु गच्छमानं शचीपतिम्  ॥ ११८.४ ॥\nनिष्क्राममाणं मार्गेण ब्रह्महत्या दुरासदा  ।\nअहोरात्रमविश्रान्ता जगाम भुवनत्रयम्  ॥ ११८.५ ॥\nयतोयतो ब्रह्महणं याति यानेन शोभनम्  ।\nदिशो भागं सुरैः सार्द्धं ततो हत्या न मुञ्चति  ॥ ११८.६ ॥\nब्रह्महत्या सुरापानं स्तेयं गुर्वगनागमः  ।\nपातकानां गतिर्दृष्टा न तु विश्वासघातिनाम्  ॥ ११८.७ ॥\nपापकर्ममुखं दृष्ट्वा स्नानदानैर्विशुध्यति  ।\nनारी वा पुरुषो वापि नैव विश्वासघातिनः  ॥ ११८.८ ॥\nएवमादीनि चान्यानि श्रुत्वा वाक्यानि देवराट् ।\nवचनं तद्विधैरुक्तं विषादमगमत्परम्  ॥ ११८.९ ॥\nत्यक्त्वा राज्यं सुरैः सार्धं जगाम तप उत्तमम्  ।\nपुत्रदारगृहं राज्यं वसूनि विविधानि च  ॥ ११८.१० ॥\nफलान्येतानि धर्मस्य शोभयन्ति जनेश्वरम्  ।\nफलं धर्मस्य भुञ्जेति सुहृत्स्वजनबान्धवाः  ॥ ११८.११ ॥\nपश्यतां सर्वमेतेषां पापमेकेन भुज्यते  ।\nपरं हि सुखमुत्सृज्य कर्शयन्वै कलेवरम्  ॥ ११८.१२ ॥\nदेवराजो जगामासौ तीर्थान्यायतनानि च  ।\nगङ्गातीर्थेषु सर्वेषु यामुनेषु तथैव च  ॥ ११८.१३ ॥\nसारस्वतेषु सर्वेषु सामुद्रेषु पृथक्पृथक् ।\nनदीषु देवखातेषु तडागेषु सरःसु च  ॥ ११८.१४ ॥\nपापं न मुञ्चते सर्वे पश्चाद्देवसमागमे  ।\nरेवाप्रभवतीर्थेषु कूलयोरुभयोरपि  ॥ ११८.१५ ॥\nपूजयन्वै महादेवं स्कन्दतीर्थं समासदत् ।\nतव स्थित्वोपवासैश्च कृच्छ्रचान्द्रायणादिभिः  ॥ ११८.१६ ॥\nकर्शयन्वै स्वकं देहं न लेभे शर्म वै क्वचित् ।\nग्रीष्मे पञ्चाग्निमध्यस्थो वर्षासु स्थण्डिलेशयः  ॥ ११८.१७ ॥\nआर्द्रवासास्तु हेमन्ते चचार विपुलं तपः  ।\nएवं तु तपतस्तस्य इन्द्रस्य विदितात्मनः  ॥ ११८.१८ ॥\nवत्सराणां सहस्राणि गतानि दश भारत  ।\nततस्त्वेकादशे प्राप्ते वर्षे तु नृपसत्तम  ॥ ११८.१९ ॥\nसहसा भगवान्देवस्तु तुतोष परमेश्वरः  ।\nतथा ब्रह्मर्षयः सिद्धा ब्रह्मविष्णुपुरोगमाः  ॥ ११८.२० ॥\nतत्राजग्मुः सुराः सर्वे यत्र देवः शतक्रतुः  ।\nदृष्ट्वा समागतान् देवानृषींश्चैव महामतिः  ॥ ११८.२१ ॥\nउवाच प्रणतो भूत्वा सर्वदेवपुरोहितः  ।\nविदितं सर्वमेतेषां यथा वृत्रवधः कृतः  ॥ ११८.२२ ॥\nयुष्माकं चाज्ञया पूर्वं ब्रह्मविष्णुमहेश्वराः  ।\nतथाप्येवं ब्रह्महणं मत्वा पापस्य कारिणम्  ॥ ११८.२३ ॥\nभ्रमन्तं सर्वतीर्थेषु ब्रह्महत्या न मुञ्चति  ।\nन नन्दति जगत्सर्वं त्रैलोक्यं सचराचरम्  ॥ ११८.२४ ॥\nयथा विहीनचन्द्रार्कं तथा राज्यमनायकम्  ।\nतस्मात्सर्वे सुरश्रेष्ठा विज्ञाप्यं मम सम्प्रति  ॥ ११८.२५ ॥\nकुर्वन्तु शक्रं निर्दोषं तथा सर्वे महर्षयः  ।\nबृहस्पतिमुखोद्गीर्णं श्रुत्वा तद्वचनं शुभम्  ॥ ११८.२६ ॥\nततः प्रोवाच भगवान्ब्रह्मा लोकपितामहः  ।\nएतत्पापं महाघोरं ब्रह्महत्यासमुद्भवम्  ॥ ११८.२७ ॥\nदैवतेभ्योऽथ भूतेभ्यश्चतुर्भागं क्षिपाम्यहम्  ।\nएवं मुक्त्वा क्षिपच्चैनो जलोपरि महामतिः  ॥ ११८.२८ ॥\nअवगाह्य ततः पेया आपो वै नान्यथा बुधैः  ।\nधरायामक्षिपद्भागं द्वितीयं पद्मसंभवः  ॥ ११८.२९ ॥\nअभक्ष्या तेन संजाता सदाकालं वसुंधरा  ।\nतदार्धमर्द्धं नारीणां द्वितीयेऽह्नि युधिष्ठिर  ॥ ११८.३० ॥\nनिक्षिप्य भगवान्देवः पुनरन्यज्जगाद ह  ।\nअसंग्राह्या त्वसंग्राह्या तेन जाता रजस्वला  ॥ ११८.३१ ॥\nचतुर्दिनानि सा प्राज्ञैः पापस्य महतो महात् ।\nचतुर्थं तु ततो भागं विभज्य परमेश्वरः  ॥ ११८.३२ ॥\nकृषिगोरक्ष्यवाणिज्यैः शूद्रसेवाकरे द्विजे  ।\nततोऽभिनन्दयामासुः सर्वे देवा महर्षयः  ॥ ११८.३३ ॥\nदेवेन्द्रं वाग्भिरिष्टाभिर्नर्मदाजलसंस्थितम्  ।\nवरेण छन्दयामास ततस्तुष्टो महेश्वरः  ॥ ११८.३४ ॥\nवरं दास्यामि देवेश वरं वृणु यथेप्सितम्  ॥ ११८.३५ ॥"
  },
  {
    "text": "इन्द्र उवाच -\nयदि तुष्टोऽसि देवेश यदि देयो वरो मम  ।\nअत्र संस्थापयिष्यामि सदा संनिहितो भव  ॥ ११८.३६ ॥\nएवमस्त्विति चोक्त्वा तं ब्रह्मविष्णुमहेश्वराः  ।\nजग्मुराकाशमाविश्य स्तूयमाना महर्षिभिः  ॥ ११८.३७ ॥\nगतेषु देवदेवेषु देवराजः शतक्रतुः  ।\nस्थापयित्वा महादेवं जगाम त्रिदशालयम्  ॥ ११८.३८ ॥\nइन्द्रतीर्थे तु यः स्नात्वा तर्पयेत्पितृदेवताः  ।\nमहापातकयुक्तोऽपि मुच्यते सर्वपातकैः  ॥ ११८.३९ ॥\nइन्द्रतीर्थे तु यः स्नात्वा पूजयेत्परमेश्वरम्  ।\nसोऽश्वमेधस्य यज्ञस्य पुष्कलं फलमश्नुते  ॥ ११८.४० ॥\nएतत्ते कथितं सर्वं तीर्थमाहात्म्यमुत्तमम्  ।\nश्रुतमात्रेण येनैव मुच्यन्ते पातकैर्नराः  ॥ ११८.४१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे इन्द्रतीर्थमाहात्म्यवर्णनं नामाष्टादशोत्तरशततमोऽध्यायः ॥"
  }
]
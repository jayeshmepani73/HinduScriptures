[
  {
    "text": "अध्याय ३१"
  },
  {
    "text": "श्रीमार्कण्डेय उवाच -\nततो गच्छेच्च राजेन्द्र तीर्थं त्रैलोक्यविश्रुतम्  ।\nब्रह्मावर्तमिति ख्यातं सर्वपापप्रणाशनम्  ॥ ३१.१ ॥\nतत्र संनिहितो ब्रह्मा नित्यसेवी युधिष्ठिर  ।\nऊर्ध्वबाहुर्निरालम्बचकार भ्रमणं सदा  ॥ ३१.२ ॥\nएकाहारवशेऽतिष्ठद्द्वादशाब्दं महाव्रती  ।\nअत्र तीर्थे विधानेन चिन्तयन् वै महेश्वरम्  ॥ ३१.३ ॥\nतेन तत्पुण्यमाख्यातं ब्रह्मावर्तमिति प्रभो  ।\nतत्र स्नात्वा विधानेन तर्पयेत्पितृदेवताः  ॥ ३१.४ ॥\nअर्चयेद्देवमीशानं विष्णुं वा परमेश्वरम्  ।\nयत्फलं सर्वयज्ञानां विधिवद्दक्षिणावताम्  ॥ ३१.५ ॥\nतत्फलं समवाप्नोति तत्तीर्थस्य प्रभावतः  ।\nयस्मिंस्तीर्थे तु यो देवो दानवो वा द्विजोऽथ वा  ॥ ३१.६ ॥\nसिद्धस्तेनैव तन्नाम्ना ख्यातं लोके महच्च तत् ।\nन जलं न स्थलं नाम क्षेत्रं वा ह्यूषराणि च  ॥ ३१.७ ॥\nपवित्रत्वं लभन्त्येते पौरुषेण विना नृणाम्  ।\nसामर्थ्यान्निश्चयाद्धैर्यात्सिध्यन्ति पुरुषा नृप  ॥ ३१.८ ॥\nप्रमादात्तस्य लोभेन पतन्ति नरके ध्रुवम्  ॥ ३१.९ ॥\nसंनिरुध्येन्द्रियग्रामं यत्र यत्र वसेन्मुनिः  ।\nतत्र तत्र कुरुक्षेत्रं नैमिषं पुष्कराणि च  ॥ ३१.१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ब्रह्मावर्ततीर्थमाहात्म्यवर्णनं नामैकत्रिंशोऽध्यायः ॥"
  }
]
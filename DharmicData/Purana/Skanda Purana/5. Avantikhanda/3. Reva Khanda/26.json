[
  {
    "text": "युधिष्ठिर उवाच -\nजालेश्वरेऽपि यत्प्रोक्तं त्वया पूर्वं द्विजोत्तम  ।\nतत्कथं तु भवेत्पुण्यमृषिसिद्धनिषेवितम्  ॥ २६.१ ॥"
  },
  {
    "text": "श्रीमार्कण्डेय उवाच -\nजालेश्वरात्परं तीर्थं न भूतं न भविष्यति  ।\nतस्योत्पत्तिं कथयतः शृणु त्वं पाण्डुनन्दन  ॥ २६.२ ॥\nपुरा ऋषिगणाः सर्वे सेन्द्राश्चैव मरुद्गणाः  ।\nतापिता असुरैः सर्वैः क्षयं नीता ह्यनेकशः  ॥ २६.३ ॥\nबाणासुरप्रभृतिभिर्जम्भशुम्भपुरोगमैः  ।\nवध्यमाना ह्यनेकैश्च ब्रह्माणं शरणं गताः  ॥ २६.४ ॥\nविमानैः पर्वताकारैर्हयैश्चैव गजोपमैः  ।\nस्यन्दनैर्नगराकारैः सिंहशार्दूलयोजितैः  ॥ २६.५ ॥\nकच्छपैर्मकरैश्चान्ये जग्मुरन्ये पदातयः  ।\nप्राप्य ते परमं स्थानमशक्यं यदधार्मिकैः  ॥ २६.६ ॥\nदृष्ट्वा पद्मोद्भवं देवं सर्वलोकस्य शङ्करम्  ।\nते सर्वे तत्र गत्वा तु स्तुतिं चक्रुः समाहिताः  ॥ २६.७ ॥\nदेवा ऊचुः  ।\nजयामेय जयाभेद जय सम्भूतिकारक  ।\nपद्मयोने सुरश्रेष्ठ त्वां वयं शरणं गताः  ॥ २६.८ ॥\nतच्छ्रुत्वा तु वचो देवो देवानां भावितात्मनाम्  ।\nमेघगम्भीरया वाचा प्रत्युवाच पितामहः  ॥ २६.९ ॥\nकिं वो ह्यागमनं देवाः सर्वेषां च विवर्णता  ।\nकेनावमानिताः सर्वे शीघ्रं कथयतामराः  ॥ २६.१० ॥\nदेवा ऊचुः  ।\nबाणो नाम महावीर्यो दानवो बलदर्पितः  ।\nतेनास्माकं हृतं सर्वं धनरत्नैर्वियोजिताः  ॥ २६.११ ॥\nदेवानां वचनं श्रुत्वा ब्रह्मा लोकपितामहः  ।\nचिन्तयामास देवेशस्तस्य नाशाय या क्रिया  ॥ २६.१२ ॥\nअवध्यो दानवः पापः सर्वेषां वै दिवौकसाम्  ।\nमुक्त्वा तु शङ्करं देवं न मया न च विष्णुना  ॥ २६.१३ ॥\nतत्रैव सर्वे गच्छामो यत्र देवो महेश्वरः  ।\nस गतिश्चैव सर्वेषां विद्यतेऽन्यो न कश्चन  ॥ २६.१४ ॥\nएवमुक्त्वा सुरैः सर्वैर्ब्रह्मा वेदविदांवरः  ।\nब्राह्मणैः सह विद्वद्भिरतो यत्र महेश्वरः  ॥ २६.१५ ॥\nस्तुतिभिश्च सुपुष्टाभिस्तुष्टाव परमेश्वरम्  ॥ २६.१६ ॥\nदेवा ऊचुः  ।\nजय त्वं देवदेवेश जयोमार्धशरीरधृक् ।\nवृषासन महाबाहो शशाङ्ककृतभूषण  ॥ २६.१७ ॥\nनमः शूलाग्रहस्ताय नमः खट्वाङ्गधारिणे  ।\nजय भूतपते देव दक्षयज्ञविनाशन  ॥ २६.१८ ॥\nपञ्चाक्षर नमो देव पञ्चभूतात्मविग्रह  ।\nपञ्चवक्त्रमयेशान वेदैस्त्वं तु प्रगीयसे  ॥ २६.१९ ॥\nसृष्टिपालनसंहारांस्त्वं सदा कुरुषे नमः  ।\nअष्टमूर्ते स्मरहर स्मर सत्यं यथा स्तुतः  ॥ २६.२० ॥\nपञ्चात्मिका तनुर्देव ब्राह्मणैस्ते प्रगीयते  ।\nसद्यो वामे तथाघोरे ईशो तत्पुरुषे तथा  ॥ २६.२१ ॥\nहेमजाले सुविस्तीर्णे हंसवत्कूजसे हर  ।\nएवं स्तुतो मुनिगणैर्ब्रह्माद्यैश्च सुरासुरैः  ॥ २६.२२ ॥\nप्रहृष्टः सुमना भूत्वा सुरसङ्घानुवाच ह  ॥ २६.२३ ॥"
  },
  {
    "text": "ईश्वर उवाच -\nस्वागतं देवविप्राणां सुप्रभाताद्य शर्वरी  ।\nकिं कुर्मो वदत क्षिप्रं कोऽन्यः सेव्यः सुरासुरैः  ॥ २६.२४ ॥\nकिं दुःखं को नु सन्तापः कुतो वो भयमागतम्  ।\nकथयध्वं महाभागाः कारणं यन्मनोगतम्  ॥ २६.२५ ॥\nएवमुक्तास्तु रुद्रेण प्रत्यवोचन्सुरर्षभाः  ।\nस्वान्स्वान्देहान्दर्शयन्तो लज्जमाना अधोमुखाः  ॥ २६.२६ ॥\nअस्ति घोरो महावीर्यो दानवो बलदर्पितः  ।\nबाणो नामेति विख्यातो यस्य तत्त्रिपुरं महत् ॥ २६.२७ ॥\nतेन वै सुतपस्तप्तं दशवर्षशतानि हि  ।\nतस्य तुष्टोऽभवद्ब्रह्मा नियमेन दमेन च  ॥ २६.२८ ॥\nपुराणि तान्यभेद्यानि ददौ कामगमानि वै  ।\nआयसं राजतं चैव सौवर्णं च तथापरम्  ॥ २६.२९ ॥\nत्रिपुरं ब्रह्मणा सृष्टं भ्रमत्तत्कामगामि च  ।\nतस्यैव तु बलोत्कृष्टास्त्रिपुरे दानवाः स्थिताः  ॥ २६.३० ॥\nत्रैलोक्यं सकलं देव पीडयन्ति महासुराः  ।\nदण्डपाशासिशस्त्राणि अविकारे विकुर्वते  ।\nत्रिपुरं दानवैर्जुष्टं भ्रमत्तच्चक्रसंनिभम्  ॥ २६.३१ ॥\nक्वचिद्दृश्यमदृश्यं वा मृगतृष्णैव लक्ष्यते  ॥ २६.३२ ॥\nयस्मिन्पतति तद्दिव्यं दृप्तस्य त्रिपुरं महत् ।\nन तत्र ब्राह्मणा देवा गावो नैव तु जन्तवः  ॥ २६.३३ ॥\nन तत्र दृश्यते किंचित्पतेद्यत्र पुरत्रयम्  ।\nनद्यो ग्रामाश्च देशाश्च बहवो भस्मसात्कृताः  ॥ २६.३४ ॥\nसुवर्णं रजतं चैव मणिमौक्तिकमेव च  ।\nस्त्रीरत्नं शोभनं यच्च तत्सर्वं कर्षते बलात् ॥ २६.३५ ॥\nन शस्त्रेण न चास्त्रेण न दिवा निशि वा हर  ।\nशक्यते देवसङ्घैश्च निहन्तुं स कथंचन  ॥ २६.३६ ॥\nतद्दहस्व महादेव त्वं हि नः परमा गतिः  ।\nएवं प्रसादं देवेश सर्वेषां कर्तुमर्हसि  ॥ २६.३७ ॥\nयेन देवाश्च गन्धर्वा ऋषयश्च तपोधनाः  ।\nपरां धृतिं समायान्ति तत्प्रभो कर्तुमर्हसि  ॥ २६.३८ ॥"
  },
  {
    "text": "ईश्वर उवाच -\nएतत्सर्वं करिष्यामि मा विषादं गमिष्यथ  ।\nअचिरेणैव कालेन कुर्यां युष्मत्सुखावहम्  ॥ २६.३९ ॥\nआश्वासयित्वा तान्देवान्सर्वानिन्द्रपुरोगमान्  ।\nचिन्तयामास देवेशस्त्रिपुरस्य वधं प्रति  ॥ २६.४० ॥\nकथं केन प्रकारेण हन्तव्यं त्रिपुरं मया  ।\nतमेकं नारदं मुक्त्वा नान्योपायो विधीयते  ॥ २६.४१ ॥\nएवं संस्तभ्य चात्मानं ततो ध्यातः स नारदः  ।\nतत्क्षणादेव सम्प्राप्तो वायुभूतो महातपाः  ॥ २६.४२ ॥\nकमण्डलुधरो देवस्त्रिदण्डी ज्ञानकोविदः  ।\nयोगपट्टाक्षसूत्रेण छत्रेणैव विराजितः  ॥ २६.४३ ॥\nजटाजूटाबद्धशिरा ज्वलनार्कसमप्रभः  ।\nत्रिधा प्रदक्षिणीकृत्य दण्डवत्पतितो भुवि  ॥ २६.४४ ॥\nकृताञ्जलिपुटो भूत्वा नारदो भगवान्मुनिः  ।\nस्तोत्रेण महता शर्वः स्तुतो भक्त्या महामनाः  ॥ २६.४५ ॥"
  },
  {
    "text": "नारद उवाच -\nजय शम्भो विरूपाक्ष जय देव त्रिलोचन  ।\nजय शङ्कर ईशान रुद्रेश्वर नमोऽस्तु ते  ॥ २६.४६ ॥\nत्वं पतिस्त्वं जगत्कर्ता त्वमेव लयकृद्विभो  ।\nत्वमेव जगतां नाथो दुष्टातकनिषूदनः  ॥ २६.४७ ॥\nत्वं नः पाहि सुरेशान त्रयीमूर्ते सनातन  ।\nभवमूर्ते भवारे त्वं भजतामभयो भव  ॥ २६.४८ ॥\nभवभावविनाशार्थं भव त्वां शरणं भजे  ।\nकिमर्थं चिन्तितो देव आज्ञा मे दीयतां प्रभो  ॥ २६.४९ ॥\nकस्य संक्षोभये चित्तं को वाद्य पततु क्षितौ  ।\nकमद्य कलहेनाहं योजये जयतांवर  ॥ २६.५० ॥\nनारदस्य वचः श्रुत्वा देवदेवो महेश्वरः  ।\nउत्फुल्लनयनो भूत्वा इदं वचनमब्रवीत् ॥ २६.५१ ॥\nस्वागतं ते मुनिश्रेष्ठ सदैव कलहप्रिय  ।\nवीणावादनतत्त्वज्ञ ब्रह्मपुत्र सनातन  ॥ २६.५२ ॥\nगच्छ नारद शीघ्रं त्वं यत्र तत्त्रिपुरं महत् ।\nबाणस्य दानवेन्द्रस्य सर्वलोकभयावहम्  ॥ २६.५३ ॥\nभर्तारो देवतातुल्याः स्त्रियस्तत्राप्सरःसमाः  ।\nतासां वै तेजसा चैव भ्रमते त्रिपुरं महत् ॥ २६.५४ ॥\nन शक्यते कथं भेत्तुं सर्वोपायैर्द्विजोत्तम  ।\nगत्वा त्वं मोहय क्षिप्रं पृथग्धर्मैरनेकधा  ॥ २६.५५ ॥"
  },
  {
    "text": "नारद उवाच -\nतव वाक्येन देवेश भेदयामि पुरोत्तमम्  ।\nअभेद्यं बहुधोपायैर्यत्तु देवैः सवासवैः  ॥ २६.५६ ॥\nएवमुक्त्वा गतो भूप शतयोजनमायतम्  ।\nबाणस्य तत्पुरश्रेष्ठमृद्धिवृद्धिसमायुतम्  ॥ २६.५७ ॥\nकृतकौतुकसम्बाधं नानाधातुविचित्रितम्  ।\nअनेकहर्म्यसंछन्नमनेकायतनोज्ज्वलम्  ॥ २६.५८ ॥\nद्वारतोरणसंयुक्तं कपाटार्गलभूषितम्  ।\nबहुयन्त्रसमोपेतं प्राकारपरिखोज्ज्वलम्  ॥ २६.५९ ॥\nवापीकृपतडागैश्च देवतायतनैर्युतम्  ।\nहंसकारण्डवाकीर्णं पद्मिनीखण्डमण्डितम्  ॥ २६.६० ॥\nअनेकवनशोभाढ्यं नानाविहगमण्डितम्  ।\nएवं गुणगणाकीर्णं बाणस्य पुरमुत्तमम्  ॥ २६.६१ ॥\nतस्य मध्ये महाकायं सप्तकक्षं सुशोभितम्  ।\nबाणस्य भवनं दिव्यं सर्वं काञ्चनभूषितम्  ॥ २६.६२ ॥\nमौक्तिकादामशोभाढ्यं वज्रवैडूर्यभूषितम्  ।\nरुक्मपट्टतलाकीर्णं रत्नभूम्या सुशोभितम्  ॥ २६.६३ ॥\nमत्तमातङ्गनिःश्वासैः स्यन्दनैः संकुलीकृतम्  ।\nहयहेषितशब्दैश्च नारीणां नूपुरस्वनैः  ॥ २६.६४ ॥\nखड्गतोमरहस्तैश्च वज्राङ्कुशशरायुधैः  ।\nरक्षितं घोररूपैश्च दानवैर्बलदर्पितैः  ॥ २६.६५ ॥\nएवं गुणगणाकीर्णं बाणस्य भवनोत्तमम्  ।\nकैलासशिखरप्रख्यं महेन्द्रभवनोपमम्  ॥ २६.६६ ॥\nनारदो गगने शीघ्रमगमत्पुरसंमुखः  ।\nद्वारदेशं समासाद्य क्षत्तारं वाक्यमब्रवीत् ॥ २६.६७ ॥\nभोभोः क्षत्तर्महाबुद्धे राजकार्यविशारद  ।\nशीघ्रं बाणाय चाचक्ष्व नारदो द्वारि तिष्ठति  ॥ २६.६८ ॥\nस वन्दयित्वा चरणौ नारदस्य त्वरान्वितः  ।\nसभामध्यगतं बाणं विज्ञप्तुमुपचक्रमे  ॥ २६.६९ ॥\nवेपमानाङ्गयष्टिस्तु करेणापिहिताननः  ।\nशृण्वतां सर्वयोधानामिदं वचनमब्रवीत् ॥ २६.७० ॥\nवन्दितो देवगन्धर्वैर्यक्षकिन्नरदानवैः  ।\nकलिप्रियो दुराराध्यो नारदो द्वारि तिष्ठति  ॥ २६.७१ ॥\nद्वारपालस्य तद्वाक्यं श्रुत्वा बाणस्त्वरान्वितः  ।\nद्वाःस्थमाह महादैत्यः सविस्मयमिदं तदा  ॥ २६.७२ ॥"
  },
  {
    "text": "बाण उवाच -\nब्रह्मपुत्रं सतेजस्कं दुःसहं दुरतिक्रमम्  ।\nप्रवेशय महाभागं किमर्थं वारितो बहिः  ॥ २६.७३ ॥\nश्रुत्वा प्रभोर्वचस्तस्य प्रावेशयदुदीरितम्  ।\nगत्वा वेगेन महता नारदं गृहमागतम्  ॥ २६.७४ ॥\nदृष्ट्वा देवर्षिमायान्तं नारदं सुरपूजितम्  ।\nसाहसोत्थाय संहृष्टो ववन्दे चरणौ मुनेः  ॥ २६.७५ ॥\nददौ चासनमर्घ्यं च पाद्यं पूजां यथाविधि  ।\nन्यवेदयच्च तद्राज्यमात्मानं बान्धवैः सह  ॥ २६.७६ ॥\nपप्रच्छ कुशलं चापि मुनिं बाणासुरः स्वयम्  ॥ २६.७७ ॥"
  },
  {
    "text": "नारद उवाच -\nसाधु साधु महाबाहो दनोर्वंशविवर्द्धन  ।\nकोऽन्यस्त्रिभुवने श्लाघ्यस्त्वां मुक्त्वा दनुपुंगव  ॥ २६.७८ ॥\nपूजितोऽहं दनुश्रेष्ठ धनरत्नैः सुशोभनैः  ।\nराज्येन चात्मना वापि ह्येवं कः पूजयेत्परः  ॥ २६.७९ ॥\nन मे कार्यं हि भोगेन भुङ्क्ष्व राज्यमनामयम्  ।\nत्वद्दर्शनोत्सुकः प्राप्तो दृष्ट्वा देवं महेश्वरम्  ॥ २६.८० ॥\nभ्रमते त्रिपुरं लोके स्त्रीसतीत्वान्मया श्रुतम्  ।\nतान्द्रष्टुकामः सम्प्राप्तस्त्वद्दारान्दानवेश्वर  ॥ २६.८१ ॥\nमन्यसे यदि मे शीघ्रं दर्शयस्व च माचिरम्  ।\nनारदस्य वचः श्रुत्वा कञ्चुकिं समुदीक्ष्य वै  ॥ २६.८२ ॥\nअन्तःपुरचरं वृद्धं दण्डपाणिं गुणान्वितम्  ।\nउवाच राजा हृष्टात्मा शब्देनापूरयन्दिशः  ॥ २६.८३ ॥\nनारदाय महादेवीं दर्शयस्वेह कञ्चुकिन्  ।\nअन्तःपुरचरैः सर्वैः समेतामविशङ्कितः  ॥ २६.८४ ॥\nनाथस्याज्ञां पुरस्कृत्य गृहीत्वा नारदं करे  ।\nप्रविश्याकथयद्देव्यै नारदोऽयं समागतः  ॥ २६.८५ ॥\nदृष्ट्वा देवी मुनिश्रेष्ठं कृत्वा पादाभिवन्दनम्  ।\nआसनं काञ्चनं शुभ्रमर्घ्यपाद्यादिकं ददौ  ॥ २६.८६ ॥\nतस्यै स भगवांस्तुष्टो ह्याशीर्वादमदात्परम्  ।\nनान्या देवि त्रिलोकेऽपि त्वत्समा दृश्यतेऽङ्गना  ॥ २६.८७ ॥\nपतिव्रता शुभाचारा सत्यशौचसमन्विता  ।\nयस्याः प्रभावात्त्रिपुरं भ्रमते चक्रवत्सदा  ॥ २६.८८ ॥\nतच्छ्रुत्वा वचनं देवी नारदस्य सुदान्वितम्  ।\nपर्यपृच्छदृषिं भक्त्या धर्मं धर्मभृतांवरा  ॥ २६.८९ ॥"
  },
  {
    "text": "राज्ञ्युवाच -\nभगवन्मानुषे लोके देवास्तुष्यन्ति कैर्व्रतैः  ।\nकानि दानानि दीयन्ते येषां च स्यान्महत्फलम्  ॥ २६.९० ॥\nउपवासाश्च ये केचित्स्त्रीधर्मे कथिता बुधैः  ।\nयैः कृतैः स्वर्गमायान्ति सुकृतिन्यः स्त्रियो यथा  ॥ २६.९१ ॥\nयत्तत्सर्वं महाभाग कथयस्व यथातथम्  ।\nश्रोतुमिच्छाम्यहं सर्वं कथयस्वाविशङ्कितः  ॥ २६.९२ ॥"
  },
  {
    "text": "नारद उवाच -\nसाधु साधु महाभागे प्रश्नोऽयं वेदितस्त्वया  ।\nयं श्रुत्वा सर्वनारीणां धर्मवृद्धिस्तु जायते  ॥ २६.९३ ॥\nउपवासैश्च दानैश्च पतिपुत्रौ वशानुगौ  ।\nबान्धवैः पूज्यते नित्यं यैः कृतैः कथयामि ते  ॥ २६.९४ ॥\nदुर्भगा सुभगा यैस्तु सुभगा दुर्भगा भवेत् ।\nपुत्रिणी पुत्ररहिता ह्यपुत्रा पुत्रिणी तथा  ॥ २६.९५ ॥\nभर्तारं लभते कन्या तथान्या भर्तृवर्जिता  ।\nकृताकृतैश्च जायन्ते तन्निबोधस्व सुन्दरि  ॥ २६.९६ ॥\nतिलधेनुं सुवर्णं च रूप्यं गा वाससी तथा  ।\nपानीयं भूमिदानं च गन्धधूपानुलेपनम्  ॥ २६.९७ ॥\nपादुकोपानहौ छत्रं पुण्यानि व्यञ्जनानि च  ।\nपादाभ्यङ्गं शिरोऽभ्यङ्गं स्नानं शय्यासनानि च  ॥ २६.९८ ॥\nएतानि ये प्रयच्छन्ति नोपसर्पन्ति ते यमम्  ।\nमधु माषं पयः सर्पिर्लवणं गुडमौषधम्  ॥ २६.९९ ॥\nपानीयं भूमिदानं च शालीनिक्षुरसांस्तथा  ।\nआरक्तवाससी श्लक्ष्णे दम्पत्योर्ललितादिने  ॥ २६.१०० ॥\nसौभाग्यं जायते चैव इह लोके परत्र च  ।\nब्राह्मणे वृत्तसम्पन्ने सुरूपे च गुणान्विते  ॥ २६.१०१ ॥\nतिथौ यस्यामिदं देयं तत्ते राज्ञि वदाम्यहम्  ।\nप्रतिपत्सु च या नारी पूर्वाह्णे च शुचिव्रता  ॥ २६.१०२ ॥\nइन्धनं ब्राह्मणे दद्यात्प्रीयतां मे हुताशनः  ।\nतस्या जन्मानि षट्त्रिंशदङ्गप्रत्यङ्गसन्धिषु  ॥ २६.१०३ ॥\nन रजो नैव सन्तापो जायते राजवल्लभे  ।\nद्वितीयायां तु या नारी नवनीतमुदान्विता  ॥ २६.१०४ ॥\nददाति द्विजमुख्याय सुकुमारतनुर्भवेत् ।\nलवणं विप्रवर्याय तृतीयायां प्रयच्छति  ॥ २६.१०५ ॥\nगौरी मे प्रीयतां देवी तस्याः पुण्यफलं शृणु  ।\nकौमारिका पतिं प्राप्य तेन सार्द्धमुमा यथा  ॥ २६.१०६ ॥\nक्रीडत्यविधवा चापि लभते सा महद्यशः  ।\nनक्तं कृत्वा चतुर्थ्यां वै दद्याद्विप्राय मोदकान्  ॥ २६.१०७ ॥\nप्रीयतां मम देवेशो गणनाथो विनायकः  ।\nतस्यास्तेन फलेनाशु सर्वकर्मसु भामिनि  ॥ २६.१०८ ॥\nविघ्नं न जायते क्वापि एवमाह पितामहः  ।\nपञ्चमीं तु ततः प्राप्य ब्राह्मणे तिलदा तु या  ॥ २६.१०९ ॥\nसा भवेद्रूपसम्पन्ना यथा चैव तिलोत्तमा  ।\nषष्ठ्यां तु या मधूकस्य फलदा तु भवेत्सदा  ॥ २६.११० ॥\nउद्दिश्य चाग्निजं देवं ब्राह्मणे वेदपारगे  ।\nतस्याः पुत्रो यथा स्कन्दो देवसङ्घेषु चोत्तमः  ॥ २६.१११ ॥\nउत्पद्यते महाराजः सर्वलोकेषु पूजितः  ।\nसप्तम्यां या द्विजश्रेष्ठं सुवर्णेन प्रपूजयेत् ॥ २६.११२ ॥\nउद्दिश्य जगतो नाथं देवदेवं दिवाकरम्  ।\nतस्य पुण्यफलं यद्वै कथितं द्विजसत्तमैः  ॥ २६.११३ ॥\nतत्ते राज्ञि प्रवक्ष्यामि शृणुष्वैकमनाः सति  ।\nदद्रूचित्रककुष्ठानि मण्डलानि विचर्चिका  ॥ २६.११४ ॥\nन भवन्तीह चाङ्गेषु पूर्वकर्मार्जितान्यपि  ।\nकृष्णां धेनुं तथाष्टम्यां या प्रयच्छति भामिनी  ॥ २६.११५ ॥\nब्राह्मणे वृत्तसम्पन्ने प्रीयतां मे महेश्वरः  ।\nतस्या जन्मार्जितं पापं नश्यते विभवान्विता  ॥ २६.११६ ॥\nजायते नात्र सन्देहो यस्माद्दानमनुत्तमम्  ।\nगन्धधूपं तु या नारी भक्त्या विप्राय दापयेत् ॥ २६.११७ ॥\nकात्यायनीं समुद्दिश्य नवम्यां शृणु यत्फलम्  ।\nतस्या भ्राता पिता पुत्रः पतिर्वा रणमुत्तमम्  ॥ २६.११८ ॥\nप्राप्यते नैव सीदन्ति तेन दानेन रक्षिताः  ।\nइक्षुदण्डरसं देवि दशम्यां या प्रयच्छति  ॥ २६.११९ ॥\nलोकपालान्समुद्दिश्य ब्राह्मणे व्यङ्गवर्जिते  ।\nतेन दानेन सा नित्यं सर्वलोकस्य वल्लभा  ॥ २६.१२० ॥\nजायते नात्र सन्देह इत्येवं शङ्करोऽब्रवीत् ।\nएकादश्यामुपोष्याथ द्वादश्यामुदकप्रदा  ॥ २६.१२१ ॥\nनारायणं समुद्दिश्य ब्राह्मणे विष्णुतत्परे  ।\nसा सदा स्पर्शसम्भाषैर्द्रावयेद्भावयेज्जनम्  ॥ २६.१२२ ॥\nयस्माद्दानं महर्लोके ह्यनन्तमुदके भवेत् ।\nपादाभ्यङ्गं शिरोऽभ्यङ्गं काममुद्दिश्य वै द्विजे  ॥ २६.१२३ ॥\nददाति च त्रयोदश्यां भक्त्या परमयाङ्गना  ।\nयस्यां यस्यां मृता जायेद्भूयो योन्यां तु जन्मनि  ॥ २६.१२४ ॥\nतस्यां तस्यां तु सा भर्तुर्न वियुज्येत कर्हिचित् ।\nतथाप्येवं चतुर्दश्यां दद्यात्पात्रमुपानहौ  ॥ २६.१२५ ॥\nब्रह्मणे धर्ममुद्दिश्य तस्या लोका ह्यनामयाः  ।\nएवं च पक्षपक्षान्ते श्राद्धे तर्पेद्द्विजोत्तमान्  ॥ २६.१२६ ॥\nअव्युच्छिन्ना सदा राज्ञि सन्ततिर्जायते भुवि  ।\nएवं ते तिथिमाहात्म्यं दानयोगेन भाषितम्  ॥ २६.१२७ ॥\nतथा वनस्पतीनां तु आराधनविधिं शृणु  ।\nजम्बूं निम्बतरुं चैव तिन्दुकं मधुकं तथा  ॥ २६.१२८ ॥\nआम्रं चामलकं चैव शाल्मलिं वटपिप्पलौ  ।\nशमीबिल्वामलीवृक्षं कदलीं पाटलीं तथा  ॥ २६.१२९ ॥\nअन्यान्पुण्यतमान्वृक्षानुपेत्य स्वर्गमाप्नुयात् ॥ २६.१३० ॥"
  },
  {
    "text": "नारद उवाच -\nचैत्रे मासे तु या नारी कुर्याद्व्रतमनुत्तमम्  ।\nतस्य व्रतस्य चान्यानि कलां नार्हन्ति षोडशीम्  ॥ २६.१३१ ॥\nश्रुतेन येन सुभगे दुर्भगत्वं न पश्यति  ।\nयथा हिमं रविं प्राप्य विलयं याति भूतले  ॥ २६.१३२ ॥\nतथा दुःखं च दौर्भाग्यं व्रतादस्माद्विलीयते  ।\nमधुकाख्यां तु ललितामाराधयति येन वै  ॥ २६.१३३ ॥\nविधिं तं शृणु सुभगे कथ्यमानं सुखावहम्  ।\nचैत्रे शुक्लतृतीयायां सुस्नाता शुद्धमानसा  ॥ २६.१३४ ॥\nप्रतिमां मधुवृक्षस्य शाङ्करीमुमया सह  ।\nकारयित्वा द्विजवरैः प्रतिष्ठाप्य यथाविधि  ॥ २६.१३५ ॥\nसुगन्धिकुसुमैर्धूपैस्तथा कर्पूरकुङ्कुमैः  ।\nपूजयेद्विधिना देवं मन्त्रयुक्तेन भामिनी  ॥ २६.१३६ ॥\nपादौ नमः शिवायेति मेढ्रे वै मन्मथाय च  ।\nकालोदरायेत्युदरं नीलकंठाय कण्ठकम्  ॥ २६.१३७ ॥\nशिरः सर्वात्मने पूज्य उमां पश्चात्प्रपूजयेत् ।\nक्षामोदरायैह्युदरं सुकण्ठायै च कण्ठकम्  ॥ २६.१३८ ॥\nशिरः सौभाग्यदायिन्यै पश्चादर्घ्यं प्रदापयेत् ॥ २६.१३९ ॥\nनमस्ते देवदेवेश उमावर जगत्पते  ।\nअर्घ्येणानेन मे सर्वं दौर्भाग्यं नाशय प्रभो  ।\nइति अर्घ्यमन्त्रः  ॥ २६.१४० ॥\nअर्घ्यं दत्त्वा ततः पश्चात्करकं वारिपूरितम्  ।\nमधूकपात्रोपभृतं सहिरण्यं तु शक्तितः  ॥ २६.१४१ ॥\nकरकं वारिसम्पूर्णं सौभाग्येन तु संयुतम्  ।\nदत्तं तु ललिते तुभ्यं सौभाग्यादिविवर्धनम्  ।\nइति करकदानमन्त्रः  ॥ २६.१४२ ॥\nमन्त्रेणानेन विप्राय दद्यात्करकमुत्तमम्  ।\nलवणं वर्जयेच्छुक्लां यावदन्यां तृतीयिकाम्  ॥ २६.१४३ ॥\nक्षमाप्य देवीं देवेशां नक्तमद्यात्स्वयं हविः  ।\nअनेन विधिना सार्धं मासि मासि ह्यपक्रमेत् ॥ २६.१४४ ॥\nफाल्गुनस्य तृतीयायां शुक्लायां तु समाप्यते  ।\nवैशाखे लवणं देयं ज्येष्ठे चाज्यं प्रदीयते  ॥ २६.१४५ ॥\nआषाढे मासि निष्पावाः पयो देयं तु श्रावणे  ।\nमुद्गा देया नभस्ये तु शालिमाश्वयुजे तथा  ॥ २६.१४६ ॥\nकार्त्तिके शर्करापात्रं करकं रससंभृतम्  ।\nमार्गशीर्षे तु कार्पासं करकं घृतसंयुतम्  ॥ २६.१४७ ॥\nपौषे तु कुङ्कुमं देयं माघे पात्रं तिलैर्भृतम्  ।\nफाल्गुने मासि सम्प्राप्ते पात्रं मोदकसंभृतम्  ॥ २६.१४८ ॥\nपश्चात्तृतीयादेयं यत्तत्पूर्वस्यां विवर्जयेत् ।\nविधानमासां सर्वासां सामान्यं मनसः प्रिये  ॥ २६.१४९ ॥\nप्रतिमां मधुवृक्षस्य तामेव प्रतिपूजयेत् ।\nतस्मै सर्वं तु विप्राय आचार्याय प्रदीयते  ॥ २६.१५० ॥\nततः संवत्सरस्यान्ते उद्यापनविधिं शृणु  ।\nमधुवृक्षं ततो गत्वा बहुसम्भारसंवृतः  ॥ २६.१५१ ॥\nनिखनेत्प्रतिमां मध्ये माधूकीं मधुकस्य च  ।\nतत्रस्थं पूजयेत्सर्वमुमादेहार्द्धधारिणम्  ॥ २६.१५२ ॥\nपूजोपहारैर्विपुलैः कुङ्कुमेन पुनःपुनः  ।\nश्लक्ष्णाभिः पुष्पमालाभिः कौसुम्भैः केसरेण च  ॥ २६.१५३ ॥\nकौसुम्भे वाससी शुभ्रे अतसीपुष्पसन्निभे  ।\nपरिधाप्य तां प्रतिमां दम्पती रविसंख्यया  ॥ २६.१५४ ॥\nउपानद्युगलैश्छत्रैः कण्ठसूत्रैः सकण्ठिकैः  ।\nकटकैरङ्गुलीयैश्च शयनीयैः शुभास्तृतैः  ॥ २६.१५५ ॥\nकुङ्कुमेन विलिप्ताङ्गौ बहुपुष्पैश्च पूजितौ  ।\nभोजयेद्विविधै रत्नैर्मधूकावासके स्थितौ  ॥ २६.१५६ ॥\nभुक्तोत्थितौ तु विश्राम्य शय्यासु च क्षमापयेत् ।\nगुरुमूलं यतः सर्वं गुरुर्ज्ञेयो महेश्वरः  ॥ २६.१५७ ॥\nप्रीते गुरौ ततः सर्वं जगत्प्रीतं सुरासुरम्  ।\nयद्यदिष्टतमं लोके यत्किंचिद्दयितं गृहे  ॥ २६.१५८ ॥\nतत्सर्वं गुरवे देयमात्मनः श्रेय इच्छता  ।\nइदं तु धनिभिर्देयमन्यैर्देयं यथोच्यते  ॥ २६.१५९ ॥\nदाम्पत्यमेकं विधिवत्प्रतिपूज्य शुभव्रतैः  ।\nद्वितीयं गुरुदाम्पत्यं वित्तशाठ्यं विवर्जयेत् ॥ २६.१६० ॥\nततः क्षमापयेद्देवीं देवं च ब्राह्मणं गुरुम्  ।\nयथा त्वं देवि ललिते न वियुक्तासि शम्भुना  ॥ २६.१६१ ॥\nतथा मे पतिपुत्राणामवियोगः प्रदीयताम्  ।\nअनेन विधिना कृत्वा तृतीयां मधुसंज्ञिकाम्  ॥ २६.१६२ ॥\nइन्द्राणी चेन्द्रपत्नीत्वमवाप सुतमुत्तमम्  ।\nसौभाग्यं सर्वलोकेषु सर्वर्द्धिसुखमुत्तमम्  ॥ २६.१६३ ॥\nअनेन विधिना या तु कुमारी व्रतमाचरेत् ।\nशोभनं पतिमाप्नोति यथेन्द्राण्या शतक्रतुः  ॥ २६.१६४ ॥\nदुर्भगा सुभगत्वं च सुभगा पुत्रिणी भवेत् ।\nपुत्रिण्यक्षयमाप्नोति न शोकं पश्यति क्वचित् ॥ २६.१६५ ॥\nअनेकजन्मजनितं दौर्भाग्यं नश्यति ध्रुवम्  ।\nमृता तु त्रिदिवं प्राप्य उमया सह मोदते  ॥ २६.१६६ ॥\nकल्पकोटिशतं साग्रं भुक्त्वा भोगान् यथेप्सितान्  ।\nपुनस्तु सम्भवे लोके पार्थिवं पतिमाप्नुयात् ॥ २६.१६७ ॥\nसुभगा रूपसम्पन्ना पार्थिवं जनयेत्सुतम्  ॥ २६.१६८ ॥\nएतत्ते कथितं सर्वं व्रतानामुत्तमं व्रतम्  ।\nअन्यत्पृच्छस्व सुभगे वाञ्छितं यद्धृदि स्थितम्  ॥ २६.१६९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये मधूकतृतीयाव्रतविधानमाहात्म्यवर्णनं नाम षड्विंशोऽध्यायः ॥"
  }
]
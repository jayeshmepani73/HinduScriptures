[
  {
    "text": "अध्याय १२०"
  },
  {
    "text": "श्रीमार्कण्डेय उवाच -\nअतः परं प्रवक्ष्यामि कम्बुकेश्वरमुत्तमम्  ।\nहिरण्यकशिपुर्दैत्यो दानवो बलदर्पितः  ॥ १२०.१ ॥\nअवध्यः सर्वलोकानां त्रिषु लोकेषु विश्रुतः  ।\nतस्य पुत्रो महातेजाः प्रह्लादो नाम नामतः  ॥ १२०.२ ॥\nविष्णुप्रसादाद्भक्त्या च तस्य राज्ये प्रतिष्ठितः  ।\nविरोचनस्तस्य सुतस्तस्यापि बलिरेव च  ॥ १२०.३ ॥\nबलिपुत्रोऽभवद्बाणस्तस्मादपि च शम्बरः  ।\nशम्बरस्यान्वये जातः कम्बुर्नाम महासुरः  ॥ १२०.४ ॥\nज्ञात्वा विष्णुमयं घोरं महद्भयमुपस्थितम्  ।\nदानवानां विनाशाय नान्यो हेतुः कदाचन  ॥ १२०.५ ॥\nस त्यक्त्वा पुत्रदारांश्च सुहृद्बन्धुपरिग्रहान्  ।\nचचार मौनमास्थाय तपः कम्बुर्महामतिः  ॥ १२०.६ ॥\nअक्षसूत्रकरो भूत्वा दण्डी मुण्डी च मेखली  ।\nशाकयावकभक्षश्च वल्कलाजिनसंवृतः  ॥ १२०.७ ॥\nस्नात्वा नित्यं धृतिपरो नर्मदाजलमाश्रितः  ।\nपूजयंस्तु महादेवमर्बुदं वर्षसंख्यया  ॥ १२०.८ ॥\nततस्तुतोष भगवान्देवदेवो महेश्वरः  ।\nउवाच दानवं काले मेघगम्भीरया गिरा  ॥ १२०.९ ॥\nभोभोः कम्बो महाभाग तुष्टोऽहं तव सुव्रत  ।\nइष्टं व्रतानां परमं मौनं सर्वार्थसाधनम्  ॥ १२०.१० ॥\nचरितं च त्वया लोके देवदानवदुश्चरम्  ।\nवरं वृणीष्व भद्रं ते यत्ते मनसि रोचते  ॥ १२०.११ ॥"
  },
  {
    "text": "कम्बुरुवाच -\nयदि प्रसन्नो देवेश यदि देयो वरो मम  ।\nअक्षय्यश्चाव्ययश्चैव स्वेच्छया विचराम्यहम्  ॥ १२०.१२ ॥\nदैत्यदानवसङ्घानां संयुगेष्वपलायिता  ।\nभयं चान्यन्न विद्येत मुक्त्वा देवं गदाधरम्  ॥ १२०.१३ ॥\nतस्याहं संयुगे साध्यो येनोपायेन शङ्कर  ।\nभवामि न सदा कालं तं वदस्व वरं मम  ॥ १२०.१४ ॥"
  },
  {
    "text": "ईश्वर उवाच -\nमम संनिहितो यत्र त्वं भविष्यसि दानव  ।\nतत्र विष्णुभयं नास्ति वसात्र विगतज्वरः  ॥ १२०.१५ ॥\nतस्य देवाधिदेवस्य वेदगर्भस्य संयुगे  ।\nशङ्खचक्रधरस्येशा नाहं सर्वे सुरासुराः  ॥ १२०.१६ ॥\nकिं पुनर्यो द्विषत्येनं लोकालोकप्रभुं हरिम्  ।\nस सुखी वर्तते कालं न निमेषं मतं मम  ॥ १२०.१७ ॥\nतस्मात्त्वं परया भक्त्या सर्वभूतहिते रतः  ।\nवसिष्यसि चिरं कालमित्युक्त्वादर्शनं गतः  ॥ १२०.१८ ॥\nगते चादर्शनं देवे तत्र तीर्थे महामतिः  ।\nस्थापयामास देवेशं शिवं शान्तमनामयम्  ॥ १२०.१९ ॥\nतस्मिंस्तीर्थे महादेवं स्थापयित्वा दिवं गतः  ।\nतदाप्रभृति तत्पार्थ कम्बुतीर्थमिति श्रुतम्  ।\nविख्यातं सर्वलोकेषु महापातकनाशनम्  ॥ १२०.२० ॥\nकम्बुतीर्थे नरः स्नात्वा विधिनाभ्यर्च्य भास्करम्  ।\nऋग्यजुःसाममन्त्रैश्च स्तूयमानो नृपोत्तम  ॥ १२०.२१ ॥\nतस्य पुण्यं समुद्दिष्टं ब्राह्मणैर्वेदपारगैः  ।\nतत्सर्वं तु शृणुष्वाद्य ममैव गदतो नृप  ॥ १२०.२२ ॥\nऋग्यजुःसामगीतेषु साङ्गोपाङ्गेषु यत्फलम्  ।\nतत्फलं समवाप्नोति गायत्रीमात्रमन्त्रवित् ॥ १२०.२३ ॥\nतत्र तीर्थे तु यः स्नात्वा तर्पयेत्पितृदेवताः  ।\nपूजयेद्देवमीशानं सोऽग्निष्टोमफलं लभेत् ॥ १२०.२४ ॥\nअकामो वा सकामो वा तत्र तीर्थे कलेवरम्  ।\nयस्त्यजेन्नात्र सन्देहो रुद्रलोकं स गच्छति  ॥ १२०.२५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कम्बुकेश्वरतीर्थमाहात्म्यवर्णनं नाम विंशत्युत्तरशततमोऽध्यायः ॥"
  }
]
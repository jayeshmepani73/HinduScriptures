[
  {
    "text": "अध्याय १२२\nश्रीमार्कण्डेय उवाच -\nततो गच्छेन्महीपाल कोहनस्वेति विश्रुतम्  ।\nसर्वपापहरं पुण्यं तीर्थं मृत्युविनाशनम्  ॥ १२२.१ ॥\nपुरा तत्र द्विजः कश्चिद्वेदवेदाङ्गपारगः  ।\nपत्नीपुत्रसुहृद्वर्गैः स्वकर्मनिरतोऽवसत् ॥ १२२.२ ॥"
  },
  {
    "text": "युधिष्ठिर उवाच -\nब्राह्मणस्य तु यत्कर्म उत्पत्तिः क्षत्रियस्य तु  ।\nवैश्यस्यापि च शूद्रस्य तत्सर्वं कथयस्व मे  ॥ १२२.३ ॥\nधर्मस्यार्हस्य कामस्य मोक्षस्य च परं विधिम्  ।\nनिखिलं ज्ञातुमिच्छामि नान्यो वेत्ता मतिर्मम  ॥ १२२.४ ॥"
  },
  {
    "text": "मार्कण्डेय उवाच -\nउत्पत्तिकारणं ब्रह्मा देवदेवः प्रकीर्तितः  ।\nप्रथमं सर्वभूतानां चराचरजगद्गुरुः  ॥ १२२.५ ॥\nद्विजातयो मुखाज्जाताः क्षत्रिया बाहुयन्त्रतः  ।\nऊरुप्रदेशाद्वैश्यास्तु शूद्राः पादेष्वथाभवन्  ॥ १२२.६ ॥\nततस्त्वन्ये पृथग्वर्णाः पृथग्धर्मान् समाचरन्  ।\nपर्यायेण समुत्पन्ना ह्यनुलोमविलोमतः  ॥ १२२.७ ॥\nतेषां धर्मं प्रवक्ष्यामि श्रुतिस्मृत्यर्थचोदितम्  ।\nयेन सम्यक्कृतेनैव सर्वे यान्ति परां गतिम्  ॥ १२२.८ ॥\nगतिर्ध्यानं विना भक्तैर्ब्राह्मणैः प्राप्यते नृप  ।\nअध्यापयन्यतो वेदान्वेदं वापि यथाविधि  ॥ १२२.९ ॥\nकुलजां रूपसम्पन्नां सर्वलक्षणलक्षिताम्  ।\nउद्वाहयेत्ततः पत्नीं गुरुणानुमते तदा  ॥ १२२.१० ॥\nततः स्मार्तं विवाहाग्निं श्रौतं वा पूजयेत्क्रमात् ।\nप्रतिग्रहधनो भूत्वा दम्भलोभविवर्जितः  ॥ १२२.११ ॥\nपञ्चयज्ञविधानानि कारयेद्वै यथाविधि  ।\nवनं गच्छेत्ततः पश्चाद्द्वितीयाश्रमसेवनात् ॥ १२२.१२ ॥\nपुत्रेषु भार्यां निक्षिप्य सर्वसङ्गविवर्जितः  ।\nइष्टांल्लोकानवाप्नोति न चेह जायते पुनः  ॥ १२२.१३ ॥\nक्षत्रियस्तु स्थितो राज्ये पालयित्वा वसुंधराम्  ।\nशश्वद्धर्ममनाश्चैव प्राप्नोति परमां गतिम्  ॥ १२२.१४ ॥\nवैश्यधर्मो न सन्देहः कृषिगोरक्षणे रतः  ।\nसत्यशौचसमोपेतो गच्छते स्वर्गमुत्तमम्  ॥ १२२.१५ ॥\nन शूद्रस्य पृथग्धर्मो विहितः परमेष्ठिना  ।\nन मन्त्रो न च संस्कारो न विद्यापरिसेवनम्  ॥ १२२.१६ ॥\nन शब्दविद्यासमयो देवताभ्यर्चनानि च  ।\nयथा जातेन सततं वर्तितव्यमहर्निशम्  ॥ १२२.१७ ॥\nस धर्मः सर्ववर्णानां पुरा सृष्टः स्वयम्भुवा  ।\nमन्त्रसंस्कारसम्पन्नास्त्रयो वर्णा द्विजातयः  ॥ १२२.१८ ॥\nतेषां मतमनादृत्य यदि वर्तेत कामतः  ।\nस मृतो जायते श्वा वै गतिरूर्ध्वा न विद्यते  ॥ १२२.१९ ॥\nन तेषां प्रेषणं नित्यं तेषां मतमनुस्मरन्  ।\nयशोभागी स्वधर्मस्थः स्वर्गभागी स जायते  ॥ १२२.२० ॥\nएवं गुणगणाकीर्णोऽवसद्विप्रः स भारत  ।\nहनस्वेति हनस्वेति शृणोति वाक्यमीदृशम्  ॥ १२२.२१ ॥\nततो निरीक्षते चोर्ध्वमधश्चैव दिशो दश  ।\nवेपमानः स भीतश्च प्रस्खलंश्च पदे पदे  ॥ १२२.२२ ॥\nशृङ्खलायुधहस्तैश्च पाशैश्चैव सुदारुणैः  ।\nवेष्टितं महिषारूढं नरं पश्यति मन्मुखम्  ॥ १२२.२३ ॥\nकृष्णांजनचयप्रख्यं कृष्णाम्बरविभूषितम्  ।\nरक्ताक्षमायतभुजं सर्वलक्षणलक्षितम्  ॥ १२२.२४ ॥\nदृष्ट्वा तं तु समायान्तं निरीक्ष्यात्मानमात्मना  ।\nजपञ्जाप्यं च परमं शतरुद्रीयसंस्तवम्  ॥ १२२.२५ ॥\nततः प्रोवाच भगवान्यमः संयमनो महान्  ।\nशृणु वाक्यमतो ब्रह्मन्यमोऽहं सर्वजन्तुषु  ॥ १२२.२६ ॥\nसंहरस्व महाभाग रुद्रजाप्यं सुदुर्भिदम्  ।\nयेनाहं कालपाशैस्त्वां संयमामि गतव्यथः  ॥ १२२.२७ ॥\nतच्छ्रुत्वा निष्ठुरं वाक्यं यमस्य मुखनिर्गतम्  ।\nमहाभयसमोपेतो ब्राह्मणः प्रपलायितः  ॥ १२२.२८ ॥\nतस्य मार्गे गताः सर्वे यमेन सह किंकराः  ।\nतिष्ठ तिष्ठेति तं विप्रमूचुस्ते सोऽप्यधावत  ॥ १२२.२९ ॥\nत्वरमाणः परिश्रान्तो हा हतोऽहं दुरात्मभिः  ।\nरक्ष रक्ष महादेव शरणागतवत्सल  ॥ १२२.३० ॥\nएवमुक्त्वापतद्भूमौ लिङ्गमालिङ्ग्य भारत  ।\nगतसत्त्वः स विप्रेन्द्रः समाश्रित्य सुरेश्वरम्  ॥ १२२.३१ ॥\nतं दृष्ट्वा पतितं भूमौ देवदेवो महेश्वरः  ।\nको हनिष्यति माभैस्त्वं हुङ्कारमकरोत्तदा  ॥ १२२.३२ ॥\nतेन ते किंकराः सर्वे यमेन सह भारत  ।\nहुङ्कारेण गताः सर्वे मेघा वातहता यथा  ॥ १२२.३३ ॥\nतदाप्रभृति तत्तीर्थं कोहनस्वेति विश्रुतम्  ।\nसर्वपापहरं पुण्यं सर्वतीर्थेष्वनुत्तमम्  ॥ १२२.३४ ॥\nतत्र तीर्थे तु यः स्नात्वा पूजयेत्परमेश्वरम्  ।\nअग्निष्टोमस्य यज्ञस्य फलमाप्नोत्यनुत्तमम्  ॥ १२२.३५ ॥\nतत्र तीर्थे तु राजेन्द्र प्राणत्यागं करोति यः  ।\nन पश्यति यमं देवमित्येवं शङ्करोऽब्रवीत् ॥ १२२.३६ ॥\nअग्निप्रवेशं यः कुर्याज्जले वा नृपसत्तम  ।\nअग्निलोके वसेत्तावद्यावत्कल्पशतत्रयम्  ॥ १२२.३७ ॥\nएवं वरुणलोकेऽपि वसित्वा कालमीप्सितम्  ।\nइह लोकमनुप्राप्तो महाधनपतिर्भवेत् ॥ १२२.३८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोहनतीर्थमाहात्म्यवर्णनं नाम द्वाविंशत्युत्तरशततमोऽध्यायः ॥"
  }
]
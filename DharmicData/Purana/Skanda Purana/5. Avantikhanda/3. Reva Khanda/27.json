[
  {
    "text": "अध्याय २७"
  },
  {
    "text": "श्रीमार्कण्डेय उवाच -\nनारदस्य वचः श्रुत्वा राज्ञी वचनमब्रवीत् ।\nप्रसादं कुरु विप्रेन्द्र गृह्ण दानं यथेप्सितम्  ॥ २७.१ ॥\nसुवर्णमणिरत्नानि वस्त्राणि विविधानि च  ।\nतत्ते दारयामि विप्रेन्द्र यच्चान्यदपि दुर्लभम्  ॥ २७.२ ॥\nराज्ञ्यास्तु वचनं श्रुत्वा नारदो वाक्यमब्रवीत् ।\nअन्येषां दीयतां भद्रे ये द्विजाः क्षीणवृत्तयः  ॥ २७.३ ॥\nवयं तु सर्वसम्पन्ना भक्तिग्राह्याः सदैव हि  ।\nइत्युक्ता सा तदा राज्ञी वेदवेदाङ्गपारगान्  ॥ २७.४ ॥\nआहूय ब्राह्मणान्निःस्वान्दातुं समुपचक्रमे  ।\nयत्किंचिन्नारदेनोक्तं दानसौभाग्यवर्धनम्  ॥ २७.५ ॥\nतेन दानेन मे नित्यं प्रीयेतां हरिशङ्करौ  ।\nततो राज्ञी च सा प्राह नारदं मुनिपुंगवम्  ॥ २७.६ ॥"
  },
  {
    "text": "राज्ञ्युवाच -\nदानं दत्तं त्वयोक्तं यद्भर्तृकर्मपरं हि तत् ।\nआजन्मजन्म मे भर्ता भवेद्बाणो द्विजोत्तम  ॥ २७.७ ॥\nनान्यो हि दैवतं तात मुक्त्वा बाणं द्विजोत्तम  ।\nतेन सत्येन मे भर्ता जीवेच्च शरदां शतम्  ॥ २७.८ ॥\nनान्यो धर्मो भवेत्स्त्रीणां दैवतं हि पतिर्यथा  ।\nतथापि तव वाक्येन दानं दत्तं यथाविधि  ॥ २७.९ ॥\nस्वकं कर्म करिष्यामो भर्तारं प्रति मानद  ।\nब्रह्मर्षे गच्छ चेदानीं त्वमाशीर्वादः प्रदीयताम्  ॥ २७.१० ॥\nतथेति तामनुज्ञाप्य नारदो नृपसत्तम  ।\nसर्वासां मानसं हृत्वा अन्यतः कृतमानसः  ॥ २७.११ ॥\nजगामादर्शनं विप्रः पूज्यमानस्तु खेचरैः  ।\nततो गतमनस्कास्ता भर्तारं प्रति भारत  ॥ २७.१२ ॥\nविवर्णा निष्प्रभा जाता नारदेन विमोहिताः  ॥ २७.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये त्रिपुरक्षोभणवर्णनं नाम सप्तविंशोऽध्यायः ॥"
  }
]
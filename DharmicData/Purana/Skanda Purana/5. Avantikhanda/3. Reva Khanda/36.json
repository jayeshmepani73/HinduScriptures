[
  {
    "text": "मार्कण्डेय उवाच -\nततो गच्छेच्च राजेन्द्र दारुतीर्थमनुत्तमम्  ।\nदारुको यत्र संसिद्ध इन्द्रस्य दयितः पुरा  ॥ ३६.१ ॥"
  },
  {
    "text": "युधिष्ठिर उवाच -\nदारुकेण कथं तात तपश्चीर्णं पुरानघ  ।\nविधानं श्रोतुमिच्छामि त्वत्सकाशाद्द्विजोत्तम  ॥ ३६.२ ॥"
  },
  {
    "text": "श्रीमार्कण्डेय उवाच -\nहन्त ते कथयिष्यामि विचित्रं यत्पुरातनम्  ।\nवृत्तं स्वर्गसभामध्ये ऋषीणां भावितात्मनाम्  ॥ ३६.३ ॥\nसूतो वज्रधरस्येष्टो मातलिर्नाम नामतः  ।\nस पुत्रं शप्तवान्पूर्वं कस्मिंश्चित्कारणान्तरे  ॥ ३६.४ ॥\nशापाहतो वेपमान इन्द्रस्य चरणौ शुभौ  ।\nप्रपीड्य मूर्ध्ना देवेशं विज्ञापयति भारत  ॥ ३६.५ ॥\nतमुवाचाभिशप्तं चाप्यनाथं च सुरेश्वरः  ।\nकर्मणा केन शापस्य घोरस्यान्तो भविष्यति  ॥ ३६.६ ॥\nनर्मदातटमाश्रित्य तोषयन्वै महेश्वरम्  ।\nतिष्ठ यावद्युगस्यान्तं पुनर्जन्म ह्यवाप्स्यसि  ॥ ३६.७ ॥\nपुनर्भूत्वा तु पूतस्त्वं दारुको नाम विश्रुतः  ।\nसंसेव्य परमं देवं शङ्खचक्रगदाधरम्  ॥ ३६.८ ॥\nमानुषं भावमापन्नस्ततः सिद्धिमवाप्स्यसि  ।\nएवमुक्तस्तु देवेन सहस्राक्षेण धीमता  ॥ ३६.९ ॥\nप्रणम्य शिरसा भूमिमागतोऽसौ ह्यचेतनः  ।\nनर्मदातटमाश्रित्य कर्षयन्निजविग्रहम्  ॥ ३६.१० ॥\nव्रतोपवाससंखिन्नो जपहोमरतः सदा  ।\nमहादेवं महात्मानं वरदं शूलपाणिनम्  ॥ ३६.११ ॥\nभक्त्या तु परया राजन्यावदाभूतसम्प्लवम्  ।\nअंशावतरणाद्विष्णोः सूतो भूत्वा महामतिः  ॥ ३६.१२ ॥\nतोषयन् वै जगन्नाथं ततो यातो हि सद्गतिम्  ॥ ३६.१३ ॥\nएष तत्सम्भवस्तात दारुतीर्थस्य सुव्रत  ।\nकथितोऽयं मया पूर्वं यथा मे शङ्करोऽब्रवीत् ॥ ३६.१४ ॥\nततो युधिष्ठिरः श्रुत्वा विस्मयं परमं गतः  ।\nभ्रात्ःन् विलोकयामास हृष्टरोमा मुहुर्मुहुः  ॥ ३६.१५ ॥\nश्रीमार्कण्डेय उवाच -\nतस्मिंस्तीर्थे नरः स्नात्वा विधिपूर्वं नरेश्वर  ।\nउपास्य संध्यां देवेशमर्चयेद्यश्च शङ्करम्  ॥ ३६.१६ ॥\nवेदाभ्यासं तु तत्रैव यः करोति समाहितः  ।\nसोऽश्वमेधफलं राजंल्लभते नात्र संशयः  ॥ ३६.१७ ॥\nतस्मिंस्तीर्थे तु यो भक्त्या भोजयेद्ब्राह्मणाञ्छुचिः  ।\nस तु विप्रसहस्रस्य लभते फलमुत्तमम्  ॥ ३६.१८ ॥\nस्नानं दानं जपो होमः स्वाध्यायो देवतार्चनम्  ।\nयत्कृतं शुद्धभावेन तत्सर्वं सफलं भवेत् ॥ ३६.१९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दारुकतीर्थमाहात्म्यवर्णनं नाम षट्त्रिंशोऽध्यायः ॥"
  }
]
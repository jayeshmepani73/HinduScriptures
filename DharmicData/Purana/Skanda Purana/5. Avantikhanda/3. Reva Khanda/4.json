[
  {
    "text": "अध्याय ४"
  },
  {
    "text": "श्रीमार्कण्डेय उवाच -\nततोऽर्णवात्समुत्तीर्य त्रिकूटशिखरे स्थितम्  ।\nमहाकनकवर्णाभे नानावर्णशिलाचिते  ॥ ४.१ ॥\nमहाशृङ्गे समासीनं रुद्रकोटिसमन्वितम्  ।\nमहादेवं महात्मानमीशानमजमव्ययम्  ॥ ४.२ ॥\nसर्वभूतमयं तात मनुना सह सुव्रत  ।\nभूयो ववन्दे चरणौ सर्वदेवनमस्कृतौ  ॥ ४.३ ॥\nतत्काले युगसाहस्रं सह रुद्रेण मानद  ।\nतस्मिन्नेकार्णवे घोरे स्थितोऽहं कुरुनंदन  ॥ ४.४ ॥"
  },
  {
    "text": "युधिष्ठिर उवाच -\nएतच्छ्रुत्वा तु मे तात परं कौतूहलं हृदि  ।\nजातं तत्कथयस्वेति शृण्वतः सह बान्धवैः  ॥ ४.५ ॥\nका सा पद्मपलाशाक्षी तमोभूते महार्णवे  ।\nयोगिवद्भ्रमते नित्यं रुद्रजां स्वां च याब्रवीत् ॥ ४.६ ॥"
  },
  {
    "text": "श्रीमार्कण्डेय उवाच -\nएतमेव मया प्रश्नं पुरा पृष्टो मनुः स्वयम्  ।\nतदेव तेऽद्य वक्ष्यामि अबलायाः समुद्भवम्  ॥ ४.७ ॥\nव्यतीतायां निशायां तु ब्रह्मणः परमेष्ठिनः  ।\nततः प्रभाते विमले सृज्यमानेषु जन्तुषु  ॥ ४.८ ॥\nमनुं प्रणम्य शिरसा पृच्छाम्येतद्युधिष्ठिर  ।\nकेयं पद्मपलाशाक्षी श्यामा चंद्रनिभानना  ॥ ४.९ ॥\nएकार्णवे भ्रमत्येका रुद्रजास्मीति वादिनी  ।\nसावित्री वेदमाता च ह्यथवा सा सरस्वती  ॥ ४.१० ॥\nमन्दाकिनी सरिच्छ्रेष्ठा लक्ष्मीर्वा किमथो उमा  ।\nकालरात्रिर्भवेत्साक्षात्प्रकृतिर्वा सुखोचिता  ॥ ४.११ ॥\nएतदाचक्ष्व भगवन्का सा ह्यमृतसंभवा  ।\nचरत्येकार्णवे घोरे प्रनष्टोरगराक्षसे  ॥ ४.१२ ॥"
  },
  {
    "text": "मनुरुवाच -\nशृणु वत्स यथान्यायमस्या वक्ष्यामि संभवम्  ।\nयया रुद्रसमुद्भूता या चेयं वरवर्णिनी  ॥ ४.१३ ॥\nपुरा शिवः शान्ततनुश्चचार विपुलं तपः  ।\nहितार्थं सर्वलोकानामुमया सह शंकरः  ॥ ४.१४ ॥\nऋक्षशैलं समारुह्य तपस्तेपे सुदारुणम्  ।\nअदृश्यः सर्वभूतानां सर्वभूतात्मको वशी  ॥ ४.१५ ॥\nतपतस्तस्य देवस्य स्वेदः समभवत्किल  ।\nतं गिरिं प्लावयामास स स्वेदो रुद्रसंभवः  ॥ ४.१६ ॥\nतस्मादासीत्समुद्भूता महापुण्या सरिद्वरा  ।\nया सा त्वयार्णवे दृष्टा पद्मपत्रायतेक्षणा  ॥ ४.१७ ॥\nस्त्रीरूपं समवस्थाय रुद्रमाराधयत्पुरा  ।\nआद्ये कृतयुगे तस्मिन्समानामयुतं नृप  ॥ ४.१८ ॥\nततस्तुष्टो महादेव उमया सह शंकरः  ।\nब्रूहि त्वं तु महाभागे यत्ते मनसि वर्तते  ॥ ४.१९ ॥"
  },
  {
    "text": "सरिदुवाच -\nप्रलये समनुप्राप्ते नष्टे स्थावरजंगमे  ।\nप्रसादात्तव देवेश अक्षयाहं भवे प्रभो  ॥ ४.२० ॥\nसरित्सु सागरेष्वेव पर्वतेषु क्षयिष्वपि  ।\nतव प्रसादाद्देवेश पुण्या क्षय्या भवे प्रभो  ॥ ४.२१ ॥\nपापोपपातकैर्युक्ता महापातकिनोऽपि ये  ।\nमुच्यन्ते सर्वपापेभ्यो भक्त्या स्नात्वा तु शंकर  ॥ ४.२२ ॥\nउत्तरे जाह्नवीदेशे महापातकनाशिनी  ।\nभवामि दक्षिणे मार्गे यद्येवं सुरपूजिता  ॥ ४.२३ ॥\nस्वर्गादागम्य गंगेति यथा ख्याता क्षितौ विभो  ।\nतथा दक्षिणगङ्गेति भवेयं त्रिदशेश्वर  ॥ ४.२४ ॥\nपृथिव्यां सर्वतीर्थेषु स्नात्वा यल्लभते फलम्  ।\nतत्फलं लभते मर्त्यो भक्त्या स्नात्वा महेश्वर  ॥ ४.२५ ॥\nब्रह्महत्यादिकं पापं यदास्ते संचितं क्वचित् ।\nमासमात्रेण तद्देव क्षयं यात्ववगाहनात् ॥ ४.२६ ॥\nयत्फलं सर्ववेदेषु सर्वयज्ञेषु शंकर  ।\nअवगाहेन तत्सर्वं भवत्विति मतिर्मम  ॥ ४.२७ ॥\nसर्वदानोपवासेषु सर्वतीर्थावगाहने  ।\nतत्फलं मम तोयेन जायतामिति शंकर  ॥ ४.२८ ॥\nमम तीरे नरा ये तु अर्चयन्ति महेश्वरम्  ।\nते गतास्तव लोकं स्युरेतदेव भवेच्छिव  ॥ ४.२९ ॥\nमम कूले महेशान उमया सह दैवतैः  ।\nवस नित्यं जगन्नाथ एष एव वरो मम  ॥ ४.३० ॥\nसुकर्मा वा विकर्मा वा शान्तो दान्तो जितेन्द्रियः  ।\nमृतो जन्तुर्मम जले गच्छतादमरावतीम्  ॥ ४.३१ ॥\nत्रिषु लोकेषु विख्याता महापातकनाशिनी  ।\nभवामि देवदेवेश प्रसन्नो यदि मन्यसे  ॥ ४.३२ ॥\nएतांश्चान्यान्वरान्दिव्यान्प्रार्थितो नृपसत्तम  ।\nनर्मदया ततः प्राह प्रसन्नो वृषवाहनः  ॥ ४.३३ ॥"
  },
  {
    "text": "श्रीमहेश उवाच -\nएवं भवतु कल्याणि यत्त्वयोक्तमनिन्दिते  ।\nनान्या वरार्हा लोकेषु मुक्त्वा त्वां कमलेक्षणे  ॥ ४.३४ ॥\nयदैव मम देहात्त्वं समुद्भूता वरानने  ।\nतदैव सर्वपापानां मोचिनी त्वं न संशयः  ॥ ४.३५ ॥\nकल्पक्षयकरे काले काले घोरे विशेषतः  ।\nउत्तरं कूलमाश्रित्य निवसन्ति च ये नराः  ॥ ४.३६ ॥\nअपि कीटपतङ्गाश्च वृक्षगुल्मलतादयः  ।\nआ देहपतनाद्देवि तेऽपि यास्यन्ति सद्गतिम्  ॥ ४.३७ ॥\nदक्षिणं कूलमाश्रित्य ये द्विजा धर्मवत्सलाः  ।\nआ मृत्योर्निवसिष्यन्ति ते गताः पितृमन्दिरे  ॥ ४.३८ ॥\nअहं हि तव वाक्येन कस्मिंश्चित्कारणान्तरे  ।\nत्वत्तीरे निवसिष्यामि सदैव ह्युमया समम्  ॥ ४.३९ ॥\nएवं देवि महादेवि एवमेव न संशयः  ।\nब्रह्मेन्द्रचन्द्रवरुणैः साध्यैश्च सह विष्णुना  ॥ ४.४० ॥\nउत्तरे देवि ते कूले वसिष्यन्ति ममाज्ञया  ।\nदक्षिणे पितृभिः सार्द्धं तथान्ये सुरसुन्दरि  ॥ ४.४१ ॥\nवसिष्यन्ति मया सार्द्धमेष ते वर उत्तमः  ।\nगच्छ गच्छ महाभागे मर्त्यान्पापाद्विमोचय  ॥ ४.४२ ॥\nसहिता ऋषिसंघैश्च तथा सिद्धसुरासुरैः  ।\nएवमुक्ता महादेव उमया सहितो विभुः  ॥ ४.४३ ॥\nवन्द्यमानोऽथ मनुना मया चादर्शनं गतः  ।\nतेन चैषा महापुण्या महापातकनाशिनी  ॥ ४.४४ ॥\nकथिता पृच्छ्यते या ते मा ते भवतु विस्मयः  ।\nएषा गंगा महापुण्या त्रिषु लोकेषु विश्रुता  ॥ ४.४५ ॥\nदशाभिः पञ्चभिः स्रोतैः प्लावयन्ती दिशो दश  ।\nशोणो महानदश्चैव नर्मदा सुरसा कृता  ॥ ४.४६ ॥\nमन्दाकिनी दशार्णा च चित्रकूटा तथैव च  ।\nतमसा विदिशा चैव करभा यमुना तथा  ॥ ४.४७ ॥\nचित्रोत्पला विपाशा च रञ्जना वालुवाहिनी  ।\nऋक्षपादप्रसूतास्ताः सर्वा वै रुद्रसंभवाः  ॥ ४.४८ ॥\nसर्वपापहराः पुण्याः सर्वमंगलदाः शिवाः  ।\nइत्येतैर्नामभिर्दिव्यैः स्तूयते वेदपारगैः  ॥ ४.४९ ॥\nपुराणज्ञैर्महाभागैराज्यपैः सोमपैस्तथा  ।\nइत्येतत्सर्वमाख्यातं महाभाग्यं नरोत्तम  ॥ ४.५० ॥\nमनुनोक्तं पुरा मह्यममृतायाः समुद्भवम्  ।\nपुण्यं पवित्रमतुलं रुद्रोद्गीतमिदं शुभम्  ॥ ४.५१ ॥\nये नराः कीर्तयिष्यन्ति भक्त्या शृण्वन्ति येऽपि च  ।\nप्रातरुत्थाय नामानि दश पञ्च च भारत  ॥ ४.५२ ॥\nते नराः सकलं पुण्यं लभिष्यन्त्यवगाहजम्  ।\nविमानेनार्कवर्णेन घण्टाशतनिनादिना  ॥ ४.५३ ॥\nत्यक्त्वा मानुष्यकं भावं यास्यन्ति परमां गतिम्  ॥ ४.५४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदापञ्चदशनामवर्णनं नाम चतुर्थोऽध्यायः ॥"
  }
]
[
  {
    "text": "अध्याय ९४"
  },
  {
    "text": "श्रीमार्कण्डेय उवाच -\nतस्यैवानन्तरं राजन्नन्दितीर्थं व्रजेच्छुभम्  ।\nसर्वपापहरं पुंसां नन्दिना निर्मितं पुरा  ॥ ९४.१ ॥\nपापौघहतजन्तूनां मोक्षदं नर्मदातटे  ।\nअहोरात्रोषितो भूत्वा नन्दिनाथे युधिष्ठिर  ॥ ९४.२ ॥\nपञ्चोपचारपूजायामर्चयेन्नन्दिकेश्वरम्  ।\nरत्नानि चैव विप्रेभ्यो यो दद्याद्धर्मनन्दन  ॥ ९४.३ ॥\nस याति परमं स्थानं यत्र वासः पिनाकिनः  ।\nसर्वसौख्यसमायुक्तोऽप्सरोभिः सह मोदते  ॥ ९४.४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दिकेश्वरतीर्थमाहात्म्यवर्णनं नाम चतुर्नवतितमोऽध्यायः ॥"
  }
]
[
  {
    "text": "अध्याय १५३"
  },
  {
    "text": "मार्कण्डेय उवाच -\nतस्यैवानन्तरं चान्यद्रवितीर्थमनुत्तमम्  ।\nयस्य संदर्शनादेव मुच्यन्ते पातकैर्नराः  ॥ १५३.१ ॥\nरवितीर्थे तु यः स्नात्वा नरः पश्यति भास्करम्  ।\nतस्य यत्फलमुद्दिष्टं स्वयं देवेन तच्छृणु  ॥ १५३.२ ॥\nनान्धो न मूको बधिरः कुले भवति कश्चन  ।\nकुरूपः कुनखी वापि तस्य जन्मानि षोडश  ॥ १५३.३ ॥\nदद्रुचित्रककुष्ठानि मण्डलानि विचर्चिका  ।\nनश्यन्ति देवभक्तस्य षण्मासान्नात्र संशयः  ॥ १५३.४ ॥\nचरितं तस्य देवस्य पुराणे यच्छ्रुतं मया  ।\nन तत्कथयितुं शक्यं संक्षेपेण नृपोत्तम  ॥ १५३.५ ॥\nतत्र तीर्थे तु यद्दानं रविमुद्दिश्य दीयते  ।\nविधिना पात्रविप्राय तस्यान्तो नास्ति कर्हिचित् ॥ १५३.६ ॥\nअयने विषुवे चैव चन्द्रसूर्यग्रहे तथा  ।\nरवितीर्थे प्रदत्तानां दानानां फलमुत्तमम्  ॥ १५३.७ ॥\nसंक्रान्तौ यानि दानानि हव्यकव्यानि भारत  ।\nअपामिव समुद्रस्य तेषामन्तो न लभ्यते  ॥ १५३.८ ॥\nयेन येन यदा दत्तं येन येन यदा हुतम्  ।\nतस्य तस्य तदा काले सविता प्रतिदायकः  ॥ १५३.९ ॥\nसप्त जन्मानि तान्येव ददात्यर्कः पुनः पुनः  ।\nशतमिन्दुक्षये दानं सहस्रं तु दिनक्षये  ॥ १५३.१० ॥\nसंक्रान्तौ शतसाहस्रं व्यतीपाते त्वनन्तकम्  ॥ १५३.११ ॥\nयुधिष्ठिर उवाच -\nरवितीर्थं कथं तात पुण्यात्पुण्यतरं स्मृतम्  ।\nविस्तरेण ममाख्याहि श्रवणौ मम लम्पटौ  ॥ १५३.१२ ॥\nश्रीमार्कण्डेय उवाच -\nशृणुष्वावहितो भूत्वा ह्यादित्येश्वरमुत्तमम्  ।\nउत्तरे नर्मदाकूले सर्वव्याधिविनाशनम्  ॥ १५३.१३ ॥\nपुरा कृतयुगस्यादौ जाबालिर्ब्राह्मणोऽभवत् ।\nवसिष्ठान्वयसम्भूतो वेदशास्त्रार्थपारगः  ॥ १५३.१४ ॥\nपतिव्रता साधुशीला तस्य भार्या मनस्विनी  ।\nऋतुकाले तु सा गत्वा भर्तारमिदमब्रवीत् ॥ १५३.१५ ॥\nवर्तते ऋतुकालो मे भर्तारं त्वामुपस्थिता  ।\nभज मां प्रीतिसंयुक्तः पुत्रकामां तु कामिनीम्  ॥ १५३.१६ ॥\nएवमुक्तो द्विजः प्राह प्रियेऽद्याहं व्रतान्वितः  ।\nगच्छेदानीं वरारोहे दास्य ऋत्वन्तरे पुनः  ॥ १५३.१७ ॥\nपुनर्द्वितीये सम्प्राप्ते ऋतुकालेऽप्युपस्थिता  ।\nपुनः सा छन्दिता तेन व्रतस्थोऽद्येति भारत  ॥ १५३.१८ ॥\nइत्थं वा बहुशस्तेन छन्दिता च पुनः पुनः  ।\nनिराशा चाभवत्तत्र भर्तारं प्रति भामिनी  ॥ १५३.१९ ॥\nदुःखेन महताविष्टा विधायानशनं मृता  ।\nतेन भ्रूणहतेनैव पापेन सहसा द्विजः  ॥ १५३.२० ॥\nशीर्णघ्राणाङ्घ्रिरभवत्तपः सर्वं ननाश च  ।\nदृष्ट्वात्मानं स कुष्ठेन व्याप्तं ब्राह्मणसत्तमः  ॥ १५३.२१ ॥\nविषादं परमं गत्वा नर्मदातटमाश्रितः  ।\nअपृच्छद्भास्करं तीर्थं द्विजेभ्यो द्विजसत्तमः  ॥ १५३.२२ ॥\nआरोग्यं भास्करादिच्छेदिति संचिन्त्य चेतसि  ।\nकुतस्तद्भास्करं तीर्थं भो द्विजाः कथ्यतां मम  ॥ १५३.२३ ॥\nतपस्तप्याम्यहं गत्वा तस्मिंस्तीर्थे सुभावितः  ॥ १५३.२४ ॥\nद्विजा ऊचुः  ।\nरेवाया उत्तरे कूले आदित्येश्वरनामतः  ।\nविद्यते भास्करं तीर्थं सर्वव्याधिविनाशनम्  ॥ १५३.२५ ॥\nतत्र याह्यविचारेण गन्तुं चेच्छक्यते त्वया  ।\nएवमुक्तो द्विजैर्विप्रो गन्तुं तत्र प्रचक्रमे  ॥ १५३.२६ ॥\nव्याधिना परिभूतस्तु घोरेण प्राणहारिणा  ।\nयदा गन्तुं न शक्नोति तदा तेन विचिन्तितम्  ॥ १५३.२७ ॥\nसामर्थ्यं ब्राह्मणानां हि विद्यते भुवनत्रये  ।\nलिङ्गपातः कृतो विप्रैर्देवदेवस्य शूलिनः  ॥ १५३.२८ ॥\nसमुद्रः शोषितो विप्रैर्विन्ध्यश्चापि निवारितः  ।\nअहमप्यत्र संस्थस्तु ह्यानयिष्यामि भास्करम्  ॥ १५३.२९ ॥\nतपोबलेन महता ह्यादित्येश्वरसंज्ञितम्  ।\nइति निश्चित्य मनसा ह्युग्रे तपसि संस्थितः  ॥ १५३.३० ॥\nवायुभक्षो निराहारो ग्रीष्मे पञ्चाग्निमध्यगः  ।\nशिशिरे तोयमध्यस्थो वर्षास्वप्रावृताकृतिः  ॥ १५३.३१ ॥\nसाग्रे वर्षशते पूर्णे रविस्तुष्टोऽब्रवीदिदम्  ॥ १५३.३२ ॥\nसूर्य उवाच -\nवरं वरय भद्रं ते किं ते मनसि वाञ्छितम्  ।\nअदेयमपि दास्यामि ब्रूहि मां त्वं चिरं कृथाः  ॥ १५३.३३ ॥\nकिमसाध्यं हि ते विप्र इदानीं तपसि स्थितः  ॥ १५३.३४ ॥\nजाबालिरुवाच -\nयदि तुष्टोऽसि देवेश यदि देयो वरो मम  ।\nमम प्रतिज्ञा देवेश ह्यादित्येश्वरदर्शने  ॥ १५३.३५ ॥\nकृता तां पारितुं देव न शक्तो व्याधिना वृतः  ।\nशुक्लतीर्थेऽत्र तिष्ठ त्वमादित्येश्वरमूर्तिधृक् ॥ १५३.३६ ॥\nएवमुक्ते तु देवेशो बहुरूपो दिवाकरः  ।\nउत्तरे नर्मदाकूले क्षणादेव व्यदृश्यत  ॥ १५३.३७ ॥\nतदाप्रभृति भूपाल तद्धि तीर्थं प्रचक्षते  ।\nसर्वपापहरं प्रोक्तं सर्वदुःखविनाशनम्  ॥ १५३.३८ ॥\nयस्तु संवत्सरं पूर्णं नित्यमादित्यवासरे  ।\nस्नात्वा प्रदक्षिणाः सप्त दत्त्वा पश्यति भास्करम्  ॥ १५३.३९ ॥\nयत्फलं लभते तेन तच्छृणुष्व मयोदितम्  ।\nप्रसुप्तं मण्डलानीह दद्रुकुष्ठविचर्चिकाः  ॥ १५३.४० ॥\nनश्यन्ति सत्वरं राजंस्तूलराशिरिवानले  ।\nधनपुत्रकलत्राणां पूरयेद्वत्सरत्रयात् ॥ १५३.४१ ॥\nयस्तु श्राद्धप्रदस्तत्र पित्ःनुद्दिश्य संक्रमे  ।\nतृप्यन्ति पितरस्तस्य पितृदेवो हि भास्करः  ॥ १५३.४२ ॥\nइति ते कथितं सर्वमादित्येश्वरमुत्तमम्  ।\nसर्वपापहरं दिव्यं सर्वरोगविनाशनम्  ॥ १५३.४३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदित्येश्वरतीर्थमाहात्म्यवर्णनं नाम त्रिपञ्चाशदधिकशततमोऽध्यायः ॥"
  }
]
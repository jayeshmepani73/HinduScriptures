[
  {
    "text": "अध्याय १७३"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र तीर्थं परमशोभनम्  ।\nनर्मदादक्षिणे कूले सर्वपापप्रणाशनम्  ॥ १७३.१ ॥\nसिद्धेश्वरमिति ख्यातं महापातकनाशनम्  ।\nयत्र शुद्धिं परां प्राप्तो देवदेवो महेश्वरः  ।\nपुरा हत्यायुतः पार्थ देवदेवस्त्रिशूलधृक् ॥ १७३.२ ॥\nपुरा पञ्चशिरा आसीद्ब्रह्मा लोकपितामहः  ।\nतेनानृतं वचश्चोक्तं कस्मिंश्चित्कारणान्तरे  ॥ १७३.३ ॥\nतच्छ्रुत्वा सहसा तस्मै चुकोप परमेश्वरः  ।\nछेदयामास भगवान्मूर्धानं करजैस्तदा  ॥ १७३.४ ॥\nतस्य तत्करसंलग्नं च्यवते न कदाचन  ।\nततो हि देवदेवेशः पर्यटन् पृथिवीमिमाम्  ॥ १७३.५ ॥\nततो वाराणसीं प्राप्तस्तस्यां तदपतच्छिरः  ।\nपतिते तु कपाले च ब्रह्महत्या न मुञ्चति  ॥ १७३.६ ॥\nततस्तु सागरे गत्वा पूर्वे च दक्षिणे तथा  ।\nपश्चिमे चोत्तरे पार्थ देवदेवो महेश्वरः  ॥ १७३.७ ॥\nपर्यटन्सर्वतीर्थेषु ब्रह्महत्या न मुञ्चति  ।\nनर्मदादक्षिणे कूले सुतीर्थं प्राप्तवान् प्रभुः  ॥ १७३.८ ॥\nकुलकोटिं समासाद्य प्रार्थयामास चात्मवान्  ।\nप्रायश्चित्तं ततः कृत्वा बभूव गतकल्मषः  ॥ १७३.९ ॥\nततो निष्कल्मषो जातो देवदेवो महेश्वरः  ।\nहत्वा सुरेभ्यस्तत्स्थानं ततश्चान्तर्दधे प्रभुः  ॥ १७३.१० ॥\nतदाप्रभृति तत्तीर्थं शुद्धरुद्रेति कीर्तितम्  ।\nविख्यातं त्रिषु लोके ब्रह्महत्याहरं परम्  ॥ १७३.११ ॥\nमासे मासे सिते पक्षेऽमावास्यायां युधिष्ठिर  ।\nस्नात्वा तत्र विधानेन तर्पयेत्पितृदेवताः  ॥ १७३.१२ ॥\nदद्यात्पिण्डं पित्ःणां तु भावितेनान्तरात्मना  ।\nतस्य ते द्वादशाब्दानि सुतृप्ताः पितरो नृप  ॥ १७३.१३ ॥\nगन्धधूपप्रदीपाद्यैरभ्यर्च्य परमेश्वरम्  ।\nशुद्धेश्वराभिधानं तु शिवलोके महीयते  ॥ १७३.१४ ॥\nएतत्ते कथितं राजञ्छुद्धरुद्रमनुत्तमम्  ।\nमया श्रुतं यथा देवसकाशाच्छूलपाणिनः  ।\nमुच्यते सर्वपापेभ्यो रुद्रलोकं स गच्छति  ॥ १७३.१५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शुद्धेश्वरतीर्थमाहात्म्यवर्णनं नाम त्रिसप्तत्युत्तरशततमोऽध्यायः ॥"
  }
]
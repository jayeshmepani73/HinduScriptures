[
  {
    "text": "अध्याय ६५"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र आनन्देश्वरमुत्तमम्  ।\nतत्तीर्थं कथयिष्यामि सर्वपापक्षयंकरम्  ॥ ६५.१ ॥"
  },
  {
    "text": "युधिष्ठिर उवाच -\nआनन्दश्चैव संजातो रुद्रस्य द्विजसत्तम  ।\nकथ्यतां मे च तत्सर्वं संक्षेपात्सह बान्धवैः  ॥ ६५.२ ॥"
  },
  {
    "text": "श्रीमार्कण्डेय उवाच -\nकथयामि नृपश्रेष्ठ आनन्देश्वरमुत्तमम्  ।\nदानवानां वधं कृत्वा देवदेवो महेश्वरः  ॥ ६५.३ ॥\nपूजितो दैवतैः सर्वैः किन्नरैर्यक्षपन्नगैः  ।\nआनन्दसंयुतो देवो ननर्त वृषवाहनः  ॥ ६५.४ ॥\nभैरवं रूपमास्थाय गौर्या चार्द्धाङ्गसंस्थितः  ।\nभूतवेतालकङ्कालैर्भैरवैर्भैरवो वृतः  ॥ ६५.५ ॥\nननर्त नर्मदातीरे दक्षिणे पाण्डुनन्दन  ।\nतुष्टैर्मरुद्गणैः सर्वैः स्थापितः कमलासनः  ॥ ६५.६ ॥\nतदाप्रभृति तत्तीर्थमानन्देश्वरमुच्यते  ।\nअष्टम्यां च चतुर्दश्यां पौर्णमास्यां नराधिप  ॥ ६५.७ ॥\nविधिवच्चार्चयेद्देवं सुगन्धेन विलेपयेत् ।\nब्राह्मणान्पूजयेत्तत्र यथाशक्त्या युधिष्ठिर  ॥ ६५.८ ॥\nगोदानं तत्र कर्तव्यं वस्त्रदानं शुभावहम्  ।\nवसन्तस्य त्रयोदश्यां श्राद्धं तत्रैव कारयेत् ॥ ६५.९ ॥\nइङ्गुदैर्बदरैर्बिल्वैरक्षतैश्च जलेन वा  ।\nप्रेतानां कारयेच्छ्राद्धमानन्देश्वर उत्तमे  ॥ ६५.१० ॥\nआनन्दिता भवेयुस्ते यावदाभूतसम्प्लवम्  ।\nसन्ततेर्वै न विच्छेदः सप्तजन्मसु जायते  ।\nआनन्दो हि भवत्तेषां प्रतिजन्मनि भारत  ॥ ६५.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आनन्देश्वरतीर्थमाहात्म्यवर्णनं नाम पञ्चषष्टितमोऽध्यायः ॥"
  }
]
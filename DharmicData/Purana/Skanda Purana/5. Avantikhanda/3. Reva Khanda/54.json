[
  {
    "text": "अध्याय ५४"
  },
  {
    "text": "ईश्वर उवाच -\nततश्चानन्तरं राजा जगामोद्वेगमुत्तमम्  ।\nकथं यामि गृहं त्वद्य वाराणस्यामहं पुनः  ॥ ५४.१ ॥\nब्रह्महत्यासमाविष्टो जुहोम्यग्नौ कलेवरम्  ।\nअथवा तस्य वाक्येन तं गच्छाम्याश्रमं प्रति  ॥ ५४.२ ॥\nकथयामि यथावृत्तं गत्वा तस्य महामुनेः  ।\nएवं संचिन्त्य राजासौ जगामाश्रमसन्निधौ  ॥ ५४.३ ॥\nऋक्षशृङ्गस्य चास्थीनि गृहीत्वा स नृपोत्तमः  ।\nदृष्टिमार्गे स्थितस्तस्य महर्षेर्भावितात्मनः  ॥ ५४.४ ॥"
  },
  {
    "text": "दीर्घतपा उवाच -\nआगच्छ स्वागतं तेऽस्तु आसनेऽत्रोपविश्यताम्  ।\nअर्घं ददाम्यहं येन मधुपर्कं सविष्टरम्  ॥ ५४.५ ॥"
  },
  {
    "text": "चित्रसेन उवाच -\nअर्घस्यास्य न योग्योऽहं महर्षे नास्मि भाषणे  ।\nमृगमध्यस्थितो विप्रस्तव पुत्रो मया हतः  ॥ ५४.६ ॥\nपुत्रघ्नं विद्धि मां विप्र तीव्रदण्डेन दण्डय  ।\nमृगभ्रान्त्या हतो विप्र ऋक्षशृङ्गो महातपाः  ॥ ५४.७ ॥\nइति मत्वा मुनिश्रेष्ठ कुरु मे त्वं यथोचितम्  ।\nमाता तद्वचनं श्रुत्वा गृहान्निष्क्रम्य विह्वला  ॥ ५४.८ ॥\nहा हतास्मीत्युवाचेदं पपात धरणीतले  ।\nविललाप सुदुःखार्ता पुत्रशोकेन पीडिता  ॥ ५४.९ ॥\nहा हता पुत्र पुत्रेति करुणं कुररी यथा  ।\nविललापातुरा माता क्व गतो मां विहाय वै  ।\nमुखं दर्शय चात्मीयं मातरं मां हि मानय  ॥ ५४.१० ॥\nश्रुताध्ययनसम्पन्नं जपहोमपरायणम्  ।\nआगतं त्वां गृहद्वारे कदा द्रक्ष्यामि पुत्रक  ॥ ५४.११ ॥\nलोकोक्त्या श्रूयते चैतच्चन्दनं किल शीतलम्  ।\nपुत्रगात्रपरिष्वङ्गश्चन्दनादपि शीतलः  ॥ ५४.१२ ॥\nकिं चन्दनेन पीयूपबिन्दुना किं किमिन्दुना  ॥ ५४.१३ ॥\nपुत्रगात्रपरिष्वङ्गपात्रं गात्रं भवेद्यदि  ॥ ५४.१४ ॥\nपरिष्वजितुमिच्छामि त्वामहं पुत्र सुप्रिय  ।\nपञ्चत्वमनुयास्यामि त्वद्विहीनाद्य दुःखिता  ॥ ५४.१५ ॥\nएवं विलपती दीना पुत्रशोकेन पीडिता  ।\nमूर्छिता विह्वला दीना निपपात महीतले  ॥ ५४.१६ ॥\nभार्यां च पतितां दृष्ट्वा पुत्रशोकेन पीडिताम्  ।\nचुकोप स मुनिस्तत्र चित्रसेनाय भूभृते  ॥ ५४.१७ ॥"
  },
  {
    "text": "दीर्घतपा उवाच -\nयाहि याहि महापाप मा मुखं दर्शयस्व मे  ।\nकिं त्वया घातितो विप्रो ह्यकामाच्च सुतो मम  ॥ ५४.१८ ॥\nब्रह्महत्या भविष्यन्ति बह्व्यस्ते वसुधाधिप  ।\nसकुटुम्बस्य मे त्वं हि मृत्युरेष उपस्थितः  ॥ ५४.१९ ॥\nएवमुक्त्वा ततो विप्रो विचिन्त्य च पुनःपुनः  ।\nपरित्यज्य तदा क्रोधं मुनिभावाज्जगाद ह  ॥ ५४.२० ॥"
  },
  {
    "text": "दीर्घतपा उवाच -\nउद्वेगं त्यज भो वत्स दुरुक्तं गदितो मया  ।\nपुत्रशोकाभिभूतेन दुःखतप्तेन मानद  ॥ ५४.२१ ॥\nकिं करोति नरः प्राज्ञः प्रेर्यमाणः स्वकर्मभिः  ।\nप्रागेव हि मनुष्याणां बुद्धिः कर्मानुसारिणी  ॥ ५४.२२ ॥\nअनेनैव विधानेन पञ्चत्वं विहितं मम  ।\nहत्यास्तव भविष्यन्ति पूर्वमुक्ता न संशयः  ॥ ५४.२३ ॥\nब्रह्मक्षत्रविशां मध्ये शूद्रचण्डालजातिषु  ।\nकस्त्वं कथय सत्यं मे कस्माच्च निहतो द्विजः  ॥ ५४.२४ ॥"
  },
  {
    "text": "चित्रसेन उवाच -\nविज्ञापयामि विप्रर्षे क्षन्तव्यं ते ममोपरि  ।\nनाहं विप्रोऽस्मि वै तात न वैश्यो न च शूद्रजः  ॥ ५४.२५ ॥\nन व्याधश्चान्त्यजातो वा क्षत्रियोऽहं महामुने  ।\nकाशीराजो मृगान् हन्तुमागतो वनमुत्तमम्  ॥ ५४.२६ ॥\nभ्रान्त्या निपातितो ह्येष मृगरूपधरो मुनिः  ।\nइदानीं तव पादान्ते संश्रितः पातकान्वितः  ॥ ५४.२७ ॥\nकिं कर्तव्यं मया विप्र उपायं कथयस्व मे  ॥ ५४.२८ ॥"
  },
  {
    "text": "दीर्घतपा उवाच -\nब्रह्महत्या न शक्येताप्येका निस्तरितुं प्रभो  ।\nदशैका च कथं शक्यास्ताः शृणुष्व नरेश्वर  ॥ ५४.२९ ॥\nचत्वारो मे सुता राजन् सभार्या मातृपूर्वकाः  ।\nमया सह न जीवन्ति ऋक्षशृङ्गस्य कारणे  ॥ ५४.३० ॥\nउपायं शोभनं तात कथयिष्ये शृणुष्व तम्  ।\nशक्रोऽपि यदि तं कर्तुं सुखोपायं नरेश्वर  ॥ ५४.३१ ॥\nसकुटुम्बं समस्तं मां दाहयित्वानले नृप  ।\nअस्थीनि नर्मदातोये शूलभेदे विनिक्षिप  ॥ ५४.३२ ॥\nनर्मदादक्षिणे कूले शूलभेदं हि विश्रुतम्  ।\nसर्वपापहरं तीर्थं सर्वदुःखघ्नमुत्तमम्  ॥ ५४.३३ ॥\nशुचिर्भूत्वा ममास्थीनि तत्र तीर्थे विनिक्षिप  ।\nमोक्ष्यसे सर्वपापैस्त्वं मम वाक्यान्न संशयः  ॥ ५४.३४ ॥"
  },
  {
    "text": "राजोवाच -\nआदेशो दीयतां तात करिष्यामि न संशयः  ।\nसमस्तं मेऽस्ति यत्किंचिद्राज्यं कोशः सुहृत्सुताः  ॥ ५४.३५ ॥\nतवाधीनं महाविप्र प्रयच्छामि प्रसीद मे  ।\nपरस्परं विवदतोर्विप्र राज्ञोस्तदा नृप  ॥ ५४.३६ ॥\nस्फुटित्वा हृदयं शीघ्रं मुनिभार्या मृता तदा  ।\nपुत्रशोकसमाविष्टा निर्जीवा पतिता क्षितौ  ॥ ५४.३७ ॥\nपुत्राश्च मातृशोकेन सर्वे पञ्चत्वमागताः  ।\nस्नुषाश्चैव तदा सर्वा मृताश्च सह भर्तृभिः  ॥ ५४.३८ ॥\nपञ्चत्वं च गताः सर्वे मुनिमुख्या नृपोत्तम  ।\nविप्रानाह्वापयामास ये तत्राश्रमवासिनः  ॥ ५४.३९ ॥\nतेभ्यो निवेदयामास यथावृत्तं नृपोत्तमः  ।\nस तैस्तदाभ्यनुज्ञातः काष्ठान्यादाय यत्नतः  ॥ ५४.४० ॥\nदाहं संचयनं चक्रे चित्रसेनो महीपतिः  ।\nऋक्षशृङ्गादिसर्वेषां गृहीत्वास्थीनि यत्नतः  ॥ ५४.४१ ॥\nयाम्याशां प्रस्थितो राजा पादचारी महीपते  ।\nन शक्नोति यदा गन्तुं छायामाश्रित्य तिष्ठति  ॥ ५४.४२ ॥\nविश्रम्य च पुनर्गच्छेद्भाराक्रान्तो महीपतिः  ।\nसचैलं कुरुते स्नानं मुक्त्वास्थीनि पदे पदे  ॥ ५४.४३ ॥\nपिबेज्जलं निराहारः स गच्छन् दक्षिणामुखः  ।\nअचिरेणैव कालेन संगतो नर्मदातटम्  ॥ ५४.४४ ॥\nआश्रमस्थान् द्विजान् दृष्ट्वा पप्रच्छ पृथिवीपतिः  ॥ ५४.४५ ॥"
  },
  {
    "text": "चित्रसेन उवाच -\nकथ्यतां शूलभेदस्य मार्गं मे द्विजसत्तमाः  ।\nयेन यामि महाभागाः स्वकार्यार्थस्य सिद्धये  ॥ ५४.४६ ॥\nमुनय ऊचुः  ।\nइतः क्रोशान्तरादर्वाक्तीर्थं परमशोभनम्  ।\nनर्मदादक्षिणे कूले ततो द्रक्ष्यसि नान्यथा  ॥ ५४.४७ ॥\nऋषिवाक्येन राजासौ शीघ्रं गत्वा नरेश्वरः  ।\nस ददर्श ततः शीघ्रं बहुद्विजसमाकुलम्  ॥ ५४.४८ ॥\nबहुद्रुमलताकीर्णं बहुपुष्पोपशोभितम्  ।\nऋक्षसिंहसमाकीर्णं नानाव्रतधरैः शुभैः  ॥ ५४.४९ ॥\nएकपादास्थिताः केचिदपरे सूर्यदृष्टयः  ।\nएकाङ्गुष्ठ स्थिताः केचिदूर्ध्वबाहुस्थिताः परे  ॥ ५४.५० ॥\nदिनैकभोजनाः केचित्केचित्कन्दफलाशनाः  ।\nत्रिरात्रभोजनाः केचित्पराकव्रतिनोऽपरे  ॥ ५४.५१ ॥\nचान्द्रायणरताः केचित्केचित्पक्षोपवासिनः  ।\nमासोपवासिनः केचित्केचिदृत्वन्तपारणाः  ॥ ५४.५२ ॥\nयोगाभ्यासरताः केचित्केचिद्ध्यायन्ति तत्पदम्  ।\nशीर्णपर्णाशिनः केचित्केचिच्च कटुकाशनाः  ॥ ५४.५३ ॥\nशैवालभोजनाः केचित्केचिन्मारुतभोजनाः  ।\nगार्हस्थ्ये च स्थिताः केचित्केचिच्चैवाग्निहोत्रिणः  ॥ ५४.५४ ॥\nएवंविधान् द्विजान् दृष्ट्वा जानुभ्यामवनिं गतः  ।\nप्रणम्य शिरसा राजन्राजा वचनमब्रवीत् ॥ ५४.५५ ॥"
  },
  {
    "text": "चित्रसेन उवाच -\nकस्मिन्देशे च तत्तीर्थं सत्यं कथयत द्विजाः  ।\nयेनाभिवाञ्छिता सिद्धिः सफला मे भविष्यति  ॥ ५४.५६ ॥\nऋषय ऊचुः  ।\nधन्वन्तरशतं गच्छ भृगुतुङ्गस्य मूर्धनि  ।\nकुण्डं द्रक्ष्यसि तत्पूर्णं विस्तीर्णं पयसा शिवम्  ॥ ५४.५७ ॥\nतेषां तद्वचनं श्रुत्वा गतः कुण्डस्य सन्निधौ  ।\nदृष्ट्वा चैव तु तत्तीर्थं भ्रान्तिर्जाता नृपस्य वै  ॥ ५४.५८ ॥\nततो विस्मयमापन्नश्चिन्तयन्वै मुहुर्मुहुः  ।\nआकाशस्थं ददर्शासौ सामिषं कुररं नृपः  ॥ ५४.५९ ॥\nभ्रममाणं गृहीताहिं वध्यमानं निरामिषैः  ।\nपरस्परं च युयुधुः सर्वेऽप्यामिषकाङ्क्षया  ॥ ५४.६० ॥\nहतश्चञ्चुप्रहारेण स ततः पतितोऽंभसि  ।\nशूलेन शूलिना यत्र भूभागो भेदितः पुरा  ॥ ५४.६१ ॥\nतत्तीर्थस्य प्रभावेण स सद्यः पुरुषोऽभवत् ।\nविमानस्थं ददर्शासौ पुमांसं दिव्यरूपिणम्  ॥ ५४.६२ ॥\nगन्धर्वाप्सरसो यक्षास्तं यान्तं तुष्टुवुर्दिवि  ।\nअप्सरोगीयमाने तु गते सूर्यस्य मूर्धनि  ।\nचित्रसेनस्ततस्तस्मिन्नाश्चर्यं परमं गतः  ॥ ५४.६३ ॥\nऋषिणा कथितं यद्वत्तद्वत्तीर्थं न संशयः  ।\nहृष्टरोमाभवद्दृष्ट्वा प्रभावं तीर्थसम्भवम्  ॥ ५४.६४ ॥\nममाद्य दिवसो धन्यो यस्मादत्र समागतः  ।\nअस्थीनि भूमौ निक्षिप्य स्नानं कृत्वा यथाविधि  ॥ ५४.६५ ॥\nतिलमिश्रेण तोयेनातर्पयत्पितृदेवताः  ।\nगृह्यास्थीनि ततो राजा चिक्षेपान्तर्जले तदा  ॥ ५४.६६ ॥\nक्षणमेकं ततो वीक्ष्य राजोर्द्ध्ववदनः स्थितः  ।\nतान् ददर्श पुनः सर्वान् दिव्यरूपधराञ्छुभान्  ॥ ५४.६७ ॥\nदिव्यवस्त्रैश्च संवीतान् दिव्याभरणभूषितान्  ।\nविमानैर्विविधैर्दिव्यैरप्सरोगणसेवितैः  ॥ ५४.६८ ॥\nपृथग्भूतांश्च तान् सर्वान् विमानेषु व्यवस्थितान्  ।\nउत्पत्तिवत्समालोक्य राजा संहर्षी सोऽभवत् ॥ ५४.६९ ॥\nऋषिर्विमानमारूढश्चित्रसेनमथाब्रवीत् ।\nभोभोः साधो महाराज चित्रसेन महीपते  ॥ ५४.७० ॥\nत्वत्प्रसादान्नृपश्रेष्ठ गतिर्दिव्या ममेदृषी  ।\nजातेयं यत्त्वया कार्यं कृतं परमशोभनम्  ॥ ५४.७१ ॥\nस्वसुतोऽपि न शक्नोति पित्ःणां कर्तुमीदृशम्  ।\nमदीयवचनात्तात निष्पापस्त्वं भविष्यसि  ॥ ५४.७२ ॥\nफलं प्राप्स्यसि राजेन्द्र कामिकं मनसेप्सितम्  ।\nआशीर्वादांस्ततो दत्त्वा चित्रसेनाय धीमते  ।\nस्वर्गं जगाम ससुतस्ततो दीर्घतपा मुनिः  ॥ ५४.७३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चमावन्त्यखण्डे रेवाखण्डे दीर्घतपसः स्वर्गारोहणवर्णनं नाम चतुःपञ्चाशत्तमोऽध्यायः ॥"
  }
]
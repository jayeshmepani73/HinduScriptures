[
  {
    "text": "अध्याय ४७"
  },
  {
    "text": "श्रीमार्कण्डेय उवाच -\nगीर्वाणाश्च ततः सर्वे ब्रह्माणं शरणं गताः  ।\nगजैर्गिरिवराकारैर्हयैश्चैव गजोपमैः  ॥ ४७.१ ॥\nस्यन्दनैर्नगराकारैः सिंहशार्दूलयोजितैः  ।\nकच्छपैर्महिषैश्चान्यैर्मकरैश्च तथापरे  ॥ ४७.२ ॥\nब्रह्मलोकमनुप्राप्ता देवाः शक्रपुरोगमाः  ।\nदृष्ट्वा पद्मोद्भवं देवं साष्टाङ्गं प्रणताः सुराः  ॥ ४७.३ ॥\nदेवा ऊचुः  ।\nजय देव जगद्वन्द्य जय संसृतिकारक  ।\nपद्मयोने सुरश्रेष्ठ त्वामेव शरणं गताः  ॥ ४७.४ ॥\nसोद्वेगं भाषितं श्रुत्वा देवानां भावितात्मनाम्  ।\nमेघगम्भीरया वाचा देवराजमुवाच ह  ॥ ४७.५ ॥\nकिमत्रागमनं देवाः सर्वेषां वै विवर्णता  ।\nकेनापमानिताः सर्वे शीघ्रं मे कथ्यतां स्वयम्  ॥ ४७.६ ॥\nदेवा ऊचुः  ।\nअन्धकाख्यो महादैत्यो बलवान् पद्मसम्भव  ।\nतेन देवगणाः सर्वे धनरत्नैर्वियोजिताः  ॥ ४७.७ ॥\nहत्वा देवगणांस्तावदसिचक्रपरद्द्विश्वधैः  ।\nगृहीत्वा शक्रभार्यां स दानवोऽपि गतो बलात् ॥ ४७.८ ॥\nदेवानां वचनं श्रुत्वा ब्रह्मा लोकपितामहः  ।\nचिन्तयामास राजेन्द्र वधार्थं दानवस्य ह  ॥ ४७.९ ॥\nअवध्यो दानवः पापः सर्वेषां वो दिवौकसाम्  ।\nस त्राता सर्वजगतां नान्यो विद्येत कुत्रचित् ॥ ४७.१० ॥\nएवमुक्ताः सुराः सर्वे ब्रह्मणा तदनन्तरम्  ।\nब्रह्माणं ते पुरस्कृत्य गता यत्र स केशवः  ।\nतुष्टुवुर्विविधैः स्तोत्रैर्ब्रह्माद्याश्चक्रपाणिनम्  ॥ ४७.११ ॥\nदेवा ऊचुः  ।\nजय त्वं देवदेवेश लक्ष्म्या वक्षःस्थलाश्रितः  ।\nअसुरक्षय देवेश वयं ते शरणं गताः  ॥ ४७.१२ ॥\nस्तूयमानः सुरैः सर्वैर्ब्रह्माद्यैश्च जनार्दनः  ।\nसम्प्रहृष्टमना भूत्वा सुरसङ्घमुवाच ह  ॥ ४७.१३ ॥"
  },
  {
    "text": "श्रीवासुदेव उवाच -\nस्वागतं देवविप्राणां सुप्रभाताद्य शर्वरी  ।\nकिं कार्यं प्रोच्यतां क्षिप्रं कस्य रुष्टा दिवौकसः  ॥ ४७.१४ ॥\nकिं दुःखं कश्च संतापः कुतो वा भयमागतम्  ।\nकथयन्तु महाभागाः कारणं यन्मनोगतम्  ॥ ४७.१५ ॥\nपराभवः कृतो येन सोऽद्य यातु यमालयम्  ।\nएवमुक्तास्तु कृष्णेन कथयामासुरस्य तत् ॥ ४७.१६ ॥\nदर्शयन्तः स्वकान्देहान् लज्जमाना ह्यधोमुखाः  ।\nहृतराज्या ह्यन्धकेन कृता निस्तेजसः प्रभो  ॥ ४७.१७ ॥\nपितेव पुत्रं परिरक्ष देव जहीन्द्रशत्रुं सह पुत्रपौत्रैः  ।\nतथेति चोक्तः कमलासनेन सुरासुरैर्वन्दितपादपद्मः  ॥ ४७.१८ ॥\nशङ्खं चक्रं गदां चापं संगृह्य परमेश्वरः  ।\nउत्थितो भोगपर्यङ्काद्देवानां पुरतस्तदा  ॥ ४७.१९ ॥"
  },
  {
    "text": "श्रीवासुदेव उवाच -\nपाताले यदि वा मर्त्ये नाके वा यदि तिष्ठति  ।\nतं हनिष्याम्यहं पापं येन संतापिताः सुराः  ॥ ४७.२० ॥\nस्वं स्थानं यान्तु गीर्वाणाः संतुष्टा भावितौजसः  ।\nविष्णोस्तद्वचनं श्रुत्वा ब्रह्माद्यास्ते सवासवाः  ॥ ४७.२१ ॥\nस्वयानैस्तु हरिं नत्वा हृदि तुष्टा दिवं ययुः  ॥ ४७.२२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गीर्वाणस्वर्गमनवर्णनं नाम सप्तचत्वारिंशोऽध्यायः ॥"
  }
]
[
  {
    "text": "युधिष्ठिर उवाच -\nपरार्थं तीर्थयात्रायां गच्छतः कस्य किं फलम्  ।\nकियन्मात्रं मुनिश्रेष्ठ तन्मे ब्रूहि कृपानिधे  ॥ २२८.१ ॥"
  },
  {
    "text": "मार्कण्डेय उवाच -\nपरार्थं गच्छतस्तन्मे वदतः शृणु पार्थिव  ।\nयथा यावत्फलं तस्य यात्रादिविहितं भवेत् ॥ २२८.२ ॥\nउत्तमेनेह वर्णेन द्रव्यलोभादिना नृप  ।\nनाधमस्य क्वचित्कार्यं तीर्थयात्रादिसेवनम्  ॥ २२८.३ ॥\nधर्मकर्म महाराज स्वयं विद्वान्समाचरेत् ।\nशरीरस्याथवा शक्त्या अन्यद्वा कार्ययोगतः  ॥ २२८.४ ॥\nधर्मकर्म सदा प्रायः सवर्णेनैव कारयेत् ।\nपुत्रपौत्रादिकैर्वापि ज्ञातिभिर्गोत्रसम्भवैः  ॥ २२८.५ ॥\nश्रेष्ठं हि विहितं प्राहुर्धर्मकर्म युधिष्ठिर  ।\nतैरेव कारयेत्तस्मान्नोत्तमैर्नाधमैरपि  ॥ २२८.६ ॥\nअधमेन कृतं सम्यङ्न भवेदिति मे मतिः  ।\nउत्तमश्चाधमार्थे वै कुर्वन्दुर्गतिमाप्नुयात् ॥ २२८.७ ॥\nन शूद्राय मतिं दद्यान्नोच्छिष्टं न हविष्कृतम्  ।\nन चास्योपदिशेद्धर्मं न चास्य व्रतमादिशेत् ॥ २२८.८ ॥\nजपस्तपस्तीर्थयात्रा प्रव्रज्या मन्त्रसाधनम्  ।\nदेवताराधनं दीक्षा स्त्रीशूद्रपतनानि षट् ॥ २२८.९ ॥\nपतिवत्नी पतत्येव विधवा सर्वमाचरेत् ।\nसभर्तृकाशके पत्यौ सर्वं कुर्यादनुज्ञया  ॥ २२८.१० ॥\nगत्वा परार्थं तीर्थादौ षोडशांशफलं लभेत् ।\nगच्छतश्च प्रसङ्गेन तीर्थमर्द्धफलं स्मृतम्  ॥ २२८.११ ॥\nअनुसङ्गेन तीर्थस्य स्नाने स्नानफलं विदुः  ।\nनैव यात्राफलं तज्ज्ञाः शास्त्रोक्तं कल्मषापहम्  ॥ २२८.१२ ॥\nपित्रर्थं च पितृव्यस्य मातुर्मातामहस्य च  ।\nमातुलस्य तथा भ्रातुः श्वशुरस्य सुतस्य च  ॥ २२८.१३ ॥\nपोषकार्थादयोश्चापि मातामह्या गुरोस्तथा  ।\nस्वसुर्मातृष्वसुः पैत्र्या आचार्याध्यापकस्य च  ॥ २२८.१४ ॥\nइत्याद्यर्थे नरः स्नात्वा स्वयमष्टांशमाप्नुयात् ।\nसाक्षात्पित्रोः प्रकुर्वाणश्चतुर्थांशमवाप्नुयात् ॥ २२८.१५ ॥\nपतिपत्न्योर्मिथश्चार्द्धं फलं प्राहुर्मनीषिणः  ।\nभागिनेयस्य शिष्यस्य भ्रातृव्यस्य सुतस्य च  ।\nषट्त्रिपञ्चचतुर्भागान्फलमाप्नोति वै नरः  ॥ २२८.१६ ॥\nइति ते कथितं पार्थ पारम्पर्यक्रमागतम्  ।\nकर्तव्यं ज्ञातिवर्गस्य परार्थे धर्मसाधनम्  ॥ २२८.१७ ॥\nवर्षाऋतुसमायोगे सर्वा नद्यो रजस्वलाः  ।\nमुक्त्वा सरस्वतीं गङ्गां नर्मदां यमुनानदीम्  ॥ २२८.१८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे परार्थतीर्थयात्राफलकथनं नामाष्टविंशत्यधिकद्विशततमोऽध्यायः ॥"
  }
]
[
  {
    "text": "अध्याय ३२"
  },
  {
    "text": "श्रीमार्कण्डेय उवाच -\nपत्त्रेश्वरं ततो गच्छेत्सर्वपापप्रणाशनम्  ।\nयत्र सिद्धो महाभागश्चित्रसेनसुतो बली  ॥ ३२.१ ॥"
  },
  {
    "text": "युधिष्ठिर उवाच -\nकोऽसौ सिद्धस्तदा ब्रह्मंस्तस्मिंस्तीर्थे महातपाः  ।\nपुत्रः कस्य तु को हेतुरेतदिच्छामि वेदितुम्  ॥ ३२.२ ॥"
  },
  {
    "text": "श्रीमार्कण्डेय उवाच -\nचित्रोनाम महातेजा इन्द्रस्य दयितः पुरा  ।\nतस्य पुत्रो नृपश्रेष्ठ पत्त्रेश्वर इति श्रुतः  ॥ ३२.३ ॥\nरूपवान् सुभगश्चैव सर्वशत्रुभयंकरः  ।\nइन्द्रस्य दयितोऽत्यर्थं जय इत्येव चापरः  ॥ ३२.४ ॥\nस कदाचित्सभामध्ये सर्वदेवसमागमे  ।\nमेनकानृत्यगीतेन मोहितः सुचिरं किल  ॥ ३२.५ ॥\nतिष्ठते गतमर्यादो गतप्राण इव क्षणात् ।\nतावत्सुरपतिर्देवः शशापाथाजितेन्द्रियम्  ॥ ३२.६ ॥\nयस्मात्त्वं स्वर्गसंस्थोऽपि मर्त्यधर्ममुपेयिवान्  ।\nतस्मान्मर्त्ये चिरं कालं क्षपयिष्यस्यसंशयम्  ॥ ३२.७ ॥\nएवमुक्तः सुरेन्द्रेण चित्रसेनसुतो युवा  ।\nवेपमानः सुरश्रेष्ठः कृताञ्जलिरुवाच ह  ॥ ३२.८ ॥"
  },
  {
    "text": "पत्त्रेश्वर उवाच -\nमया पापेन मूढेन अजितेन्द्रियचेतसा  ।\nप्राप्तं वै यत्फलं तस्य प्रसादं कर्तुमर्हसि  ॥ ३२.९ ॥"
  },
  {
    "text": "शक्र उवाच -\nनर्मदातटमाश्रित्य द्वादशाब्दं जितेन्द्रियः  ।\nआराधय शिवं शान्तं पुनः प्राप्स्यसि सद्गतिम्  ॥ ३२.१० ॥\nसत्यशौचरतानां च धर्मिष्ठानां जितात्मनाम्  ।\nलोकोऽयं पापिनां नैव इति शास्त्रस्य निश्चयः  ॥ ३२.११ ॥\nएवमुक्ते महाराज सहस्राक्षेण धीमता  ।\nगन्धर्वतनयो धीमान्प्रणम्यागात्तु भूतलम्  ॥ ३२.१२ ॥\nरेवाया विमले तोये ब्रह्मावर्तसमीपतः  ।\nस्नात्वा जप्त्वा विधानेन अर्चयित्वा च शङ्करम्  ॥ ३२.१३ ॥\nवाय्वम्बुपिण्याकफलैश्च पुष्पैः पर्णैश्च मूलाशनयावकेन  ।\nतताप पञ्चाग्नितपोभिरुग्रैस्ततश्च तोषं समगात्स देवः  ॥ ३२.१४ ॥\nपिनाकपाणिं वरदं त्रिशूलिनमुमापतिं ह्यन्धकनाशनं च  ।\nचन्द्रार्धमौलिं गजकृत्तिवाससं दृष्ट्वा पपाताग्रगतं समीक्ष्य  ॥ ३२.१५ ॥"
  },
  {
    "text": "ईश्वर उवाच -\nवरं वृणीष्व भद्रं ते वरदोऽहं तवानघ  ।\nयमिच्छसि ददाम्यद्य नात्र कार्या विचारणा  ॥ ३२.१६ ॥"
  },
  {
    "text": "पत्त्रेश्वर उवाच -\nयदि तुष्टोऽसि देवेश यदि देयो वरो मम  ।\nअत्र त्वं सततं तीर्थे मम नाम्ना भव प्रभो  ॥ ३२.१७ ॥\nएतच्छ्रुत्वा महादेवो हर्षगद्गदया गिरा  ।\nतथेत्युक्त्वा ययौ हृष्ट उमया सह शङ्करः  ॥ ३२.१८ ॥\nसोऽपि तत्तीर्थमाप्लुत्य गते देवे दिवं प्रति  ।\nस्नात्वा जाप्यविधानेन तर्पयित्वा पितॄन् पुनः  ॥ ३२.१९ ॥\nस्थापयामास देवेशं तस्मिंस्तीर्थे विधानतः  ।\nपत्त्रेश्वरं तु विख्यातं त्रिषु लोकेषु भारत  ॥ ३२.२० ॥\nइन्द्रलोकं गतः शापान्मुक्तः सोऽपि नरेश्वर  ।\nहृष्टः प्रमुदितो रम्यं जयशब्दादिमङ्गलैः  ॥ ३२.२१ ॥\nएष ते कथितः प्रश्नः पृष्टो यो वै युधिष्ठिर  ।\nतत्र स्नानेन चैकेन सर्वपापैः प्रमुच्यते  ॥ ३२.२२ ॥\nयस्त्वर्चयेन्महादेवं तस्मिंस्तीर्थे युधिष्ठिर  ।\nस्नात्वाभ्यर्च्य पित्ःन् देवान् सोऽश्वमेधफलं लभेत् ॥ ३२.२३ ॥\nमृतो वर्षशतं साग्रं क्रीडित्वा च शिवे पुरे  ।\nराजा वा राजतुल्यो वा पश्चान्मर्त्येषु जायते  ॥ ३२.२४ ॥\nवेदवेदाङ्गतत्त्वज्ञो जीवेच्च शरदः शतम्  ।\nव्याधिशोकविनिर्मुक्तः पुनः स्मरति तज्जलम्  ॥ ३२.२५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पत्रेश्वरतीर्थमाहात्म्यवर्णनं नाम द्वात्रिंशोऽध्यायः ॥"
  }
]
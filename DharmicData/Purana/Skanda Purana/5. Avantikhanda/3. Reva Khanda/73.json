[
  {
    "text": "अध्याय ७३"
  },
  {
    "text": "श्रीमार्कण्डेय उवाच -\nनर्मदादक्षिणे कूले तीर्थं परमशोभनम्  ।\nसर्वपापहरं पार्थ गोपारेश्वरमुत्तमम्  ।\nगोदेहान्निःसृतं लिङ्गं पुण्यं भूमितले नृप  ॥ ७३.१ ॥"
  },
  {
    "text": "युधिष्ठिर उवाच -\nगोदेहान्निःसृतं कस्माल्लिङ्गं पापक्षयंकरम्  ।\nदक्षिणे नर्मदाकूले मणिनागसमीपतः  ।\nसंक्षेपात्कथ्यतां विप्र गोपारेश्वरसम्भवम्  ॥ ७३.२ ॥"
  },
  {
    "text": "श्रीमार्कण्डेय उवाच -\nकामधेनुस्तपस्तत्र पुरा पार्थ चकार ह  ।\nध्यायते परया भक्त्या देवदेवं महेश्वरम्  ॥ ७३.३ ॥\nतुष्टस्तस्या जगन्नाथ कपिलाय महेश्वरः  ।\nनिःसृतो देहमध्यात्तु अच्छेद्यः परमेश्वरः  ॥ ७३.४ ॥\nतुष्टो देवि जगन्मातः कपिले परमेश्वरि  ।\nआराधनं कृतं यस्मात्तद्वदाशु शुभानने  ॥ ७३.५ ॥"
  },
  {
    "text": "सुरभ्युवाच -\nलोकानामुपकाराय सृष्टाहं परमेष्ठिना  ।\nलोककार्याणि सर्वाणि सिध्यन्ति मत्प्रसादतः  ॥ ७३.६ ॥\nलोकाः स्वर्गं प्रयास्यन्ति मत्प्रसादेन शङ्कर  ।\nतीर्थे त्वं भव मे शम्भो लोकानां हितकाम्यया  ॥ ७३.७ ॥\nतथेति भगवानुक्त्वा तीर्थे तत्रावसन्मुदा  ।\nतदाप्रभृति तत्तीर्थं विख्यातं वसुधातले  ।\nस्नानेनैकेन राजेन्द्र पापसङ्घं व्यपोहति  ॥ ७३.८ ॥\nगोपारेश्वरगोदानं यस्तु भक्त्या च कारयेत् ।\nयोग्ये द्विजोत्तमे देया योग्या धेनुः सकाञ्चना  ॥ ७३.९ ॥\nसवत्सा तरुणी शुभ्रा बहुक्षीरा सवस्त्रका  ।\nकृष्णपक्षे चतुर्दश्यामष्टम्यां वा प्रदापयेत् ॥ ७३.१० ॥\nसर्वेषु चैव मासेषु कार्त्तिके च विशेषतः  ।\nदापयेत्परया भक्त्या द्विजे स्वाध्यायतत्परे  ॥ ७३.११ ॥\nविधिना च प्रदद्याद्यो विधिना यस्तु गृह्णते  ।\nतावुभौ पुण्यकर्माणौ प्रेक्षकः पुण्यभाजनम्  ॥ ७३.१२ ॥\nपिण्डदानं प्रकुर्याद्यः प्रेतानां भक्तिसंयुतः  ।\nपिण्डेनैकेन राजेन्द्र प्रेता यान्ति परां गतिम्  ॥ ७३.१३ ॥\nभक्त्या प्रणामं रुद्रस्य ये कुर्वन्ति दिने दिने  ।\nतेषां पापं प्रलीयेत भिन्नपात्रे जलं यथा  ॥ ७३.१४ ॥\nतत्र तीर्थे तु यो राजन्वृषभं च समुत्सृजेत् ।\nपितरश्चोद्धृतास्तेन शिवलोके महीयते  ॥ ७३.१५ ॥"
  },
  {
    "text": "युधिष्ठिर उवाच -\nवृषोत्सर्गे कृते तात फलं यज्जायते नृणाम्  ।\nतत्सर्वं कथयस्वाशु प्रयत्नेन द्विजोत्तम  ॥ ७३.१६ ॥"
  },
  {
    "text": "श्रीमार्कण्डेय उवाच -\nसर्वलक्षणसम्पूर्णे वृषे चैव तु यत्फलम्  ।\nतदहं सम्प्रवक्ष्यामि शृणुष्व धर्मनन्दन  ॥ ७३.१७ ॥\nकार्त्तिके चैव वैशाखे पूर्णिमायां नराधिप  ।\nरुद्रस्य सन्निधौ भूत्वा शुचिः स्नातो जितेन्द्रियः  ॥ ७३.१८ ॥\nवृषस्यैव समुत्सर्गं कारयेत्प्रीयतां हरः  ।\nसांनिध्ये कारयेत्पुत्र चतस्रो वत्सिकाः शुभाः  ॥ ७३.१९ ॥\nदत्त्वा तु विप्रमुख्याय सर्वलक्षणसंयुताः  ।\nप्रीयतां च महादेवो ब्रह्मा विष्णुर्महेश्वरः  ॥ ७३.२० ॥\nवृषभे रोमसंख्या या सर्वाङ्गेषु नराधिप  ।\nतावद्वर्षप्रमाणं तु शिवलोके महीयते  ॥ ७३.२१ ॥\nशिवलोके वसित्वा तु यदा मर्त्येषु जायते  ।\nकुले महति सम्भूतिर्धनधान्यसमाकुले  ॥ ७३.२२ ॥\nनीरोगो रूपवांश्चैव विद्याढ्यः सत्यवाक्शुचिः  ।\nगोपारेश्वरमाहात्म्यं मया ख्यातं युधिष्ठिर  ।\nगोदेहान्निःसृतं लिङ्गं नर्मदादक्षिणे तटे  ॥ ७३.२३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपारेश्वरमाहात्म्यवर्णनं नाम त्रिसप्ततितमोऽध्यायः ॥"
  }
]
[
  {
    "text": "अध्याय ४३"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र विमलेश्वरमुत्तमम्  ।\nतत्र देवशिला रम्या स्वयं देवैर्विनिर्मिता  ॥ ४३.१ ॥\nतत्र स्नात्वा तु यो भक्त्या ब्राह्मणान्पूजयेन्नृप  ।\nस्वल्पेनापि हि दानेन तस्य चान्तो न विद्यते  ॥ ४३.२ ॥"
  },
  {
    "text": "युधिष्ठिर उवाच -\nकानि दानानि विप्रेन्द्र शस्तानि धरणीतले  ।\nयानि दत्त्वा नरो भक्त्या मुच्यते सर्वपातकैः  ॥ ४३.३ ॥"
  },
  {
    "text": "श्रीमार्कण्डेय उवाच -\nसुवर्णं रजतं ताम्रं मणिमौक्तिकमेव च  ।\nभूमिदानं च गोदानं मोचयत्पशुभान्नरम्  ॥ ४३.४ ॥\nतत्र तीर्थे तु यः कश्चित्कुरुते प्राणसंक्षयम्  ।\nरुद्रलोके वसेत्तावद्यावदा भूतसम्प्लवम्  ॥ ४३.५ ॥\nततः पुष्करिणीं गच्छेत्सर्वपापक्षयंकरीम्  ।\nतत्र स्नात्वार्चयेद्देवं तेजोराशिं दिवाकरम्  ॥ ४३.६ ॥\nऋचमेकां जपेत्साम्नः सामवेदफलं लभेत् ।\nयजुर्वेदस्य जपनादृग्वेदस्य तथैव च  ॥ ४३.७ ॥\nअक्षरं वा जपेन्मन्त्रं ध्यायमानो दिवाकरम्  ।\nआदित्यहृदयं जप्त्वा मुच्यते सर्वकिल्बिषैः  ॥ ४३.८ ॥\nतत्र तीर्थे तु यः स्नात्वा विधिना जपेद्द्विजान्  ।\nतस्य कोटिगुणं पुण्यं जायते नात्र संशयः  ॥ ४३.९ ॥\nअनाशकेनाग्निगत्या जले वा देहपातनात् ।\nतस्मिंस्तीर्थे मृतो यस्तु स याति परमां गतिम्  ॥ ४३.१० ॥\nब्राह्मणः क्षत्रियो वैश्यः शूद्रो वा नृपसत्तम  ।\nविहितं कर्म कुर्वाणः स गच्छेत्परमां गतिम्  ॥ ४३.११ ॥"
  },
  {
    "text": "युधिष्ठिर उवाच -\nव्याधिं सत्त्वक्षयं मोहं ज्ञात्वा वर्णा द्विजोत्तम  ।\nपापेभ्यो विप्रमुच्यन्ते केन तत्साधनं वद  ॥ ४३.१२ ॥"
  },
  {
    "text": "श्रीमार्कण्डेय उवाच -\nतिलोदकी तिलस्नायी कामक्रोधविवर्जितः  ।\nब्राह्मणोऽनशनैः प्राणांस्त्यजल्लभति सद्गतिम्  ॥ ४३.१३ ॥\nसङ्ग्रामे सद्गतिं तात क्षत्रियो निधने लभेत् ।\nतदभावान्महाप्राज्ञ सेवमानो लभेदिति  ॥ ४३.१४ ॥\nव्याधिग्रहगृहीतो वा वृद्धो वा विकलेन्द्रियः  ।\nआत्मानं दाहयित्वाग्नौ विधिना सद्गतिं लभेत् ॥ ४३.१५ ॥\nवैश्योऽपि हि त्यजन्प्राणानेवं वै शुभभाग्भवेत् ।\nजले वा शुद्धभावेन त्यक्त्वा प्राणाञ्छिवो भवेत् ॥ ४३.१६ ॥\nशूद्रोऽपि द्विजशुश्रूषुस्तोषयित्वा महेश्वरम्  ।\nविमुच्य नान्यथा पापः पतते नरके ध्रुवम्  ॥ ४३.१७ ॥\nअथवा प्रणवाशक्तो द्विजेभ्यो गुरवे तथा  ।\nपञ्चाग्नौ शोषयेद्देहमापृच्छ्य द्विजसत्तमान्  ॥ ४३.१८ ॥\nशान्तदान्तजितक्रोधाञ्छास्त्रयुक्तान् विचक्षणान्  ।\nतेषां चैवोपदेशेन करीषाग्निं प्रसाधयेत् ॥ ४३.१९ ॥\nएवं वर्णा यथात्वेन मूढाहङ्कारमोहिताः  ।\nपतन्ति नरके घोरे यथान्धो गिरिगह्वरे  ॥ ४३.२० ॥\nये शास्त्रविधिमुत्सृज्य वर्तन्ते कामचारतः  ।\nकृमियोनिं प्रपद्यन्ते तेषां पिण्डो न च क्रिया  ॥ ४३.२१ ॥\nश्रुतिस्मृत्युदितं धर्मं त्यक्त्वा यथेच्छाचारसेविनः  ।\nअष्टाविंशतिर्वै कोट्यो नरकाणां युधिष्ठिर  ॥ ४३.२२ ॥\nप्रत्येकं वा पतन्त्येते मग्ना नरकसागरे  ।\nदुर्लभं मानुषं जन्म बहुधर्मार्जितं नृप  ॥ ४३.२३ ॥\nतल्लब्ध्वा मदमात्सर्यं यो वै त्यजति मानवः  ।\nसंनियम्य सदात्मानं ज्ञानचक्षुर्नरो हि सः  ॥ ४३.२४ ॥\nअज्ञानतिमिरान्धस्य ज्ञानांजनशलाकया  ॥ ४३.२५ ॥\nयस्य नोन्मीलितं चक्षुर्ज्ञेयो जात्यन्ध एव सः  ।\nएतत्ते कथितं सर्वं यत्पृष्टं नृपसत्तम  ॥ ४३.२६ ॥\nतथानिष्टतराणां हि रुद्रस्य वचनं यथा  ।\nनर्मदा सरितां श्रेष्ठा रुद्रदेहाद्विनिःसृता  ॥ ४३.२७ ॥\nतारयेत्सर्वभूतानि स्थावराणि चराणि च  ।\nसर्वदेवाधिदेवेन ईश्वरेण महात्मना  ॥ ४३.२८ ॥\nलोकानां च हितार्थाय महापुण्यावतारिता  ।\nमानसं वाचिकं पापं स्नानान्नश्यति कर्मजम्  ॥ ४३.२९ ॥\nरुद्रदेहाद्विनिष्क्रान्ता तेन पुण्यतमा हि सा  ।\nप्रातरुत्थाय यो नित्यं भूमिमाक्रम्य भक्तितः  ॥ ४३.३० ॥\nएतन्मन्त्रं जपेत्तात स्नानस्य लभते फलम्  ।\nनमः पुण्यजले देवि नमः सागरगामिनि  ॥ ४३.३१ ॥\nनमोऽस्तु पापनिर्मोचे नमो देवि वरानने  ॥ ४३.३२ ॥\nनमोऽस्तु ते ऋषिवरसङ्घसेविते नमोऽस्तु ते त्रिनयनदेहनिःसृते  ।\nनमोऽस्तु ते सुकृतवतां सदा वरे नमोऽस्तु ते सततपवित्रपावनि  ॥ ४३.३३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विमलेश्वरतीर्थमाहात्म्यवर्णनं नाम त्रिचत्वारिंशोऽध्यायः ॥"
  }
]
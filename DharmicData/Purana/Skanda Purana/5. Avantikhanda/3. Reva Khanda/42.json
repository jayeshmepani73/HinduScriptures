[
  {
    "text": "अध्याय ४२"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र पिप्पलेश्वरमुत्तमम्  ।\nयत्र सिद्धो महायोगी पिप्पलादो महातपाः  ॥ ४२.१ ॥"
  },
  {
    "text": "युधिष्ठिर उवाच -\nपिप्पलादस्य चरितं श्रोतुमिच्छाम्यहं विभो  ।\nमाहात्म्यं तस्य तीर्थस्य यत्र सिद्धो महातपाः  ॥ ४२.२ ॥\nकस्य पुत्रो महाभाग किमर्थं कृतवांस्तपः  ।\nएतद्विस्तरतः सर्वं कथयस्व ममानघ  ॥ ४२.३ ॥"
  },
  {
    "text": "मार्कण्डेय उवाच -\nमिथिलास्थो महाभागो वेदवेदाङ्गपारगः  ।\nयाज्ञवल्क्यः पुरा तात चचार विपुलं तपः  ॥ ४२.४ ॥\nतापसी तस्य भगिनी याज्ञवल्क्यस्य धीमतः  ।\nसा सप्तमेऽपि वर्षे च वैधव्यं प्राप दैवतः  ॥ ४२.५ ॥\nपूर्वकर्मविपाकेन हीनाभूत्पितृमातृतः  ।\nनाभूत्तत्पतिपक्षेऽपि कोऽपीत्येकाकिनी स्थिता  ॥ ४२.६ ॥\nभूमौ भ्रमन्ती भ्रातुः सा समीपमगमच्छनैः  ।\nचचार च तपः सोऽपि परलोकसुखेप्सया  ॥ ४२.७ ॥\nचचार सापि तत्रस्था शुश्रूषन्ती महत्तपः  ।\nकस्मिंश्चित्समये साथ स्नाताहनि रजस्वला  ॥ ४२.८ ॥\nअन्तर्वासो धृतवती दृष्ट्वा कर्पटकं रहः  ।\nयाज्ञवल्क्योऽपि तद्रात्रौ सुप्तो यत्र सुसंवृतः  ॥ ४२.९ ॥\nस्वप्नं दृष्ट्वात्यजच्छुक्रं कौपीने रक्तबिन्दुवत् ।\nविराजितेन तपसा सिद्धं तदनलप्रभम्  ॥ ४२.१० ॥\nयावत्प्रबुद्धो विप्रोऽसौ वीक्ष्योच्छिष्टं तदंशुकम्  ।\nचिक्षेप दूरतोऽस्पृश्यं शौचं कृत्वा विधानतः  ॥ ४२.११ ॥\nनिषिद्धं तु निशि स्नानमिति सुष्वाप स द्विजः  ।\nनिशीथे सापि तद्वस्त्रं भगस्यावरणं व्यधात् ॥ ४२.१२ ॥\nप्रातरन्वेषयामास मुनिर्वस्त्रमितस्ततः  ।\nततः सा ब्राह्मणी प्राह किं अन्वेषयसे प्रभो  ।\nकेन कार्यं तव तथा वदस्व मम तत्त्वतः  ॥ ४२.१३ ॥"
  },
  {
    "text": "याज्ञवल्क्य उवाच -\nअपवित्रो मया भद्रे स्वप्नो दृष्टोऽद्य वै निशि  ।\nसक्लेदं तत्र मे वस्त्रं निक्षिप्तं तन्न दृश्यते  ॥ ४२.१४ ॥\nतच्छ्रुत्वा ब्राह्मणी वाक्यं भीतभीतावदन्नृप  ।\nतद्वस्त्रं तु मया विप्र स्नात्वा ह्यन्तः कृतं महत् ॥ ४२.१५ ॥\nतस्यास्तद्वचनं श्रुत्वा हाहेत्युक्त्वा महामुनिः  ।\nनिपपात तदा भूमौ छिन्नमूल इव द्रुमः  ॥ ४२.१६ ॥\nकिमेतदिति सेत्युक्त्वा ह्याकाशमिव निर्मला  ।\nआश्वासयन्ती तं विप्रं प्रोवाच वचनं तदा  ॥ ४२.१७ ॥\nवदस्व कारणं तात गुह्याद्गुह्यतरं यदि  ।\nप्रतीकारोऽस्य येनैव विमृश्य क्रियते त्वरा  ॥ ४२.१८ ॥\nततः स सुचिरं ध्यात्वा लब्धवाग्वै ततः क्षणम्  ।\nप्रोवाच साध्वसमना यत्तच्छृणु नरेश्वर  ॥ ४२.१९ ॥\nनात्र दोषोऽस्ति ते कश्चिन्मम चैव शुभव्रते  ।\nतवोदरे तु गर्भो यस्तत्र दैवं परायणम्  ॥ ४२.२० ॥\nतस्य तत्त्वेन रक्षा च त्वया कार्या सदैव हि  ।\nविनाशी नैव कर्तव्यो यावत्कालस्य पर्ययः  ॥ ४२.२१ ॥\nतथेति व्रीडिता साध्वी दूयमानेन चेतसा  ।\nअपालयच्च तं गर्भं यावत्पुत्रो ह्यजायत  ॥ ४२.२२ ॥\nजातमात्रं च तं गर्भं गृहीत्वा ब्राह्मणी च सा  ।\nअश्वत्थच्छायामाश्रित्य तमुत्सृज्य वचोऽब्रवीत् ॥ ४२.२३ ॥\nयानि सत्त्वानि लोकेषु स्थावराणि चराणि च  ।\nतानि सर्वाणि रक्षन्तु त्यक्तं वै बालकं मया  ॥ ४२.२४ ॥\nएवमुक्त्वा गता सा तु ब्राह्मणी नृपसत्तम  ।\nतथागतः स तु शिशुस्तत्र स्थित्वा मुहूर्तकम्  ॥ ४२.२५ ॥\nपाणिपादौ विनिक्षिप्य निकुञ्च्य नयने शुभे  ।\nआस्यं तु विकृतं कृत्वा रुरोद विकृतैः स्वरैः  ॥ ४२.२६ ॥\nतेन शब्देन वित्रस्ताः स्थावरा जङ्गमाश्च ये  ।\nआकम्पिता महोत्पातैः सशैलवनकानना  ॥ ४२.२७ ॥\nततो ज्ञात्वा महद्भूतं क्षुधाविष्टं द्विजर्षभम्  ।\nन जहाति नगश्छायां पानार्थाय ततः परम्  ।\nअपिबच्च सुतं तस्मादभृतं चैव भारत  ॥ ४२.२८ ॥\nएवं स वर्धितस्तत्र कुमारो निजचेतसि  ।\nचिन्तयामास विश्रब्धः किं मम ग्रहगोचरम्  ॥ ४२.२९ ॥\nततः क्रूरसभाचारः क्रूरं दृष्ट्वा निरीक्षितः  ।\nपपात सहसा भूमौ शनैश्चारी शनैश्चरः  ॥ ४२.३० ॥\nउवाच च भयत्रस्तः कृताञ्जलिपुटस्तदा  ।\nकिं मयापकृतं विप्र पिप्पलाद महामुने  ॥ ४२.३१ ॥\nचरन्वै गगनाद्येन पातितो धरणीतले  ।\nसौरिणा ह्येवमुक्तस्तु पिप्पलादो महामुनिः  ॥ ४२.३२ ॥\nक्रोधरूपोऽब्रवीद्वाक्यं तच्छृणुष्व नराधिप  ।\nपितृमातृविहीनस्य मम बालस्य दुर्मते  ।\nपीडां करोषि कस्मात्त्वं सौरे ब्रूहि ह्यशेषतः  ॥ ४२.३३ ॥"
  },
  {
    "text": "शनैश्चर उवाच -\nक्रूरस्वभावः सहजो मम दृष्टिस्तथेदृशी  ।\nमुञ्चस्व मां तथा कर्ता यद्ब्रवीषि न संशयः  ॥ ४२.३४ ॥"
  },
  {
    "text": "पिप्पलाद उवाच -\nअद्यप्रभृति बालानां वर्षादा षोडशाद्ग्रह  ।\nपीडा त्वया न कर्तव्या एष ते समयः कृतः  ॥ ४२.३५ ॥\nएवमस्त्विति चोक्त्वा स जगाम पुनरागतः  ।\nदेवमार्गं शनैश्चारी प्रणम्य ऋषिसत्तमम्  ॥ ४२.३६ ॥\nगते चादर्शनं तत्र सोऽपि बालो महाग्रहः  ।\nविचिन्तयन्वै पितरं क्रोधेन कलुषीकृतः  ॥ ४२.३७ ॥\nआग्नेयीं धारणां ध्यात्वा जनयामास पावकम्  ।\nकृत्यामन्त्रैर्जुहावाग्नौ कृत्या वै संभवत्विति  ॥ ४२.३८ ॥\nतावज्झटिति सा कन्या ज्वालामालाविभूषिता  ।\nहुतभुक्सदृशाकारा किं करोमीति चाब्रवीत् ॥ ४२.३९ ॥\nशोषयामि समुद्रान् किं चूर्णयामि च पर्वतान्  ।\nअवनिं वेष्टयामीति पातये किं नभस्तलम्  ॥ ४२.४० ॥\nकस्य मूर्ध्नि पतिष्यामि घातयामि च कं द्विज  ।\nशीघ्रमादिश्यतां कार्यं मा मे कालात्ययो भवेत् ॥ ४२.४१ ॥\nतस्यास्तद्वचनं श्रुत्वा पिप्पलादो महातपाः  ।\nक्रोधसंरक्तनयन इदं वचनमब्रवीत् ॥ ४२.४२ ॥\nमहता क्रोधवेगेन मया त्वं चिन्तिता शुभे  ।\nपिता मे याज्ञवल्क्यश्च तस्य त्वं पत माचिरम्  ॥ ४२.४३ ॥\nएवमुक्त्वागमच्छीघ्रं स्फोटयन्ती नभस्तलम्  ।\nमिथिलास्थो महाप्राज्ञस्तपस्तेपे महामनाः  ॥ ४२.४४ ॥\nयावत्पश्यति दिग्भागं ज्वलनार्कसमप्रभम्  ।\nयाज्ञवल्क्यो महातेजा महद्भूतमुपस्थितम्  ॥ ४२.४५ ॥\nतद्दृष्ट्वा सहसायान्तं भीतभीतो महामुनिः  ।\nअनुयुक्तोऽथ भूतेन जनकं नृपतिं ययौ  ॥ ४२.४६ ॥\nशरण्यं मामनुप्राप्तं विद्धि त्वं नृपसत्तम  ।\nमहद्भूतभयाद्रक्ष यदि शक्नोषि पार्थिव  ॥ ४२.४७ ॥\nब्रह्मतेजोभवं भूतमनिवार्यं दुरासदम्  ।\nन च शक्नोम्यहं त्रातुं राजा वचनमब्रवीत् ॥ ४२.४८ ॥\nततश्चान्यं नृपश्रेष्ठं शरणार्थी महातपाः  ।\nजगाम तेन मुक्तोऽसौ चेन्द्रस्य सदनं भयात् ॥ ४२.४९ ॥\nदेवराज नमस्तेऽस्तु महाभूतभयान्नृप  ।\nकम्पमानोऽब्रवीद्विप्रो रक्षस्वेति पुनःपुनः  ॥ ४२.५० ॥\nतस्य तद्वचनं श्रुत्वा देवराजोऽब्रवीदिदम्  ।\nन शक्नोमि परित्रातुं ब्रह्मकोपादहं मुने  ॥ ४२.५१ ॥\nततः स ब्रह्मभवनं ब्राह्मणो ब्रह्मवित्तमः  ।\nजगाम विष्णुलोकं च तेनापीत्युक्त एव सः  ॥ ४२.५२ ॥\nततः स मुनिरुद्विग्नो निराशो जीविते नृप  ।\nअनुगम्यमानो भूतेन अगच्छच्छङ्करालयम्  ॥ ४२.५३ ॥\nतस्य योगबलोपेतो महादेवस्य पाण्डव  ।\nनखमांसान्तरे गुप्तो यथा देवो न पश्यति  ॥ ४२.५४ ॥\nतदन्ते चागमद्भूतं ज्वलनार्कसमप्रभम्  ।\nमुञ्च मुञ्चेति पुरुषं देवदेवं महेश्वरम्  ॥ ४२.५५ ॥\nएवमुक्तो महादेवस्तेन भूतेन भारत  ।\nयोगीन्द्रं दर्शयामास नखमांसान्तरे तदा  ॥ ४२.५६ ॥\nसंस्थाप्य भूतं भूतेशः परमापद्गतं मुनिम्  ।\nउवाच मा भैस्त्वं विप्र निर्गच्छस्व महामुने  ॥ ४२.५७ ॥\nततः सुसूक्ष्मदेहस्थं भूतं दृष्ट्वाब्रवीदिदम्  ।\nकिमस्य त्वं महाभूत करिष्यसि वदस्व मे  ॥ ४२.५८ ॥"
  },
  {
    "text": "कृत्योवाच -\nक्रोधाविष्टेन देवेश पिप्पलादेन चिन्तिता  ।\nअस्य देहं हनिष्यामि हिंसार्थं विद्धि मां प्रभो  ॥ ४२.५९ ॥\nएतच्छ्रुत्वा महादेवो भूतस्य वदनाच्च्युतम्  ।\nकटिस्थं याज्ञवल्क्यं च मन्त्रयामास मन्त्रवित् ॥ ४२.६० ॥\nयोगीश्वरेति विप्रस्य कृत्वा नाम युधिष्ठिर  ।\nविसर्जयित्वा देवेशस्तत्रैवान्तरधीयत  ॥ ४२.६१ ॥\nप्रेषयित्वा तु तं भूतं पिप्पलादोऽपि दुर्मनाः  ।\nपितृमातृसमुद्विग्नो नर्मदातटमाश्रितः  ॥ ४२.६२ ॥\nएकाङ्गुष्ठो निराहारो वर्षादा षोडशान्नृप  ।\nतोषयामास देवेशमुमया सह शङ्करम्  ॥ ४२.६३ ॥\nततस्तत्तपसा तुष्टः शङ्करो वाक्यमब्रवीत् ॥ ४२.६४ ॥"
  },
  {
    "text": "ईश्वर उवाच -\nपरितुष्टोऽस्मि ते विप्र तपसानेन सुव्रत  ।\nवरं वृणीष्व ते दद्मि मनसा चेप्सितं शुभम्  ॥ ४२.६५ ॥"
  },
  {
    "text": "पिप्पलाद उवाच -\nयदि मे भगवांस्तुष्टो यदि देयो वरो मम  ।\nअत्र संनिहितो देव तीर्थे भव महेश्वर  ॥ ४२.६६ ॥\nएवमुक्तस्तथेत्युक्त्वा पिप्पलादं महामुनिम्  ।\nजगामादर्शनं देवो भूतसङ्घसमन्वितः  ॥ ४२.६७ ॥\nपिप्पलादो गते देवे स्नात्वा तत्र महाम्भसि  ।\nस्थापयित्वा महादेवं जगामोत्तरपर्वतम्  ॥ ४२.६८ ॥\nतत्र तीर्थे नरो भक्त्या स्नात्वा मन्त्रयुतं नृप  ।\nतर्पयित्वा पित्ःन् देवान् पूजयेच्च महेश्वरम्  ॥ ४२.६९ ॥\nअश्वमेधस्य यज्ञस्य फलं प्राप्नोत्यनुत्तमम्  ।\nमृतो रुद्रपुरं याति नात्र कार्या विचारणा  ॥ ४२.७० ॥\nअथ यो भोजयेद्विप्रान् पित्ःनुद्दिश्य भारत  ।\nतस्य ते द्वादशाब्दानि मोदन्ते दिवि तर्पिताः  ॥ ४२.७१ ॥\nसंन्यासेन तु यः कश्चित्तत्र तीर्थे तनुं त्यजेत् ।\nअनिवर्तिका गतिस्तस्य रुद्रलोकात्कदाचन  ॥ ४२.७२ ॥\nएतत्सर्वं समाख्यातं यत्पृष्ठे हि त्वयानघ  ।\nमाहात्म्यं पिप्पलादस्य तीर्थस्योत्पत्तिरेव च  ॥ ४२.७३ ॥\nएतत्पुण्यं पापहरं धन्यं दुःस्वप्ननाशनम्  ।\nपठतां शृण्वतां चैव सर्वपापक्षयो भवेत् ॥ ४२.७४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये पिप्पलादतीर्थमाहात्म्यवर्णनं नाम द्विचत्वारिंशोऽध्यायः ॥"
  }
]
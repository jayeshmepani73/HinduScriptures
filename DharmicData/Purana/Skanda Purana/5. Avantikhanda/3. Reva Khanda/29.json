[
  {
    "text": "अध्याय २९"
  },
  {
    "text": "युधिष्ठिर उवाच -\nकावेरीति च विख्याता त्रिषु लोकेषु सत्तम  ।\nमाहात्म्यं श्रोतुमिच्छामि तस्या मार्कण्ड तत्त्वतः  ॥ २९.१ ॥\nकीदृशं दर्शनं तस्याः फलं स्पर्शेऽथवा विभो  ।\nस्नाने जाप्येऽथवा दान उपवासे तथा मुने  ॥ २९.२ ॥\nकथयस्व महाभाग कावेरीसङ्गमे फलम्  ।\nधर्मः श्रुतोऽथ दृष्टो वा कथितो वा कृतोऽपि वा  ॥ २९.३ ॥\nअनुमोदितो वा विप्रेन्द्र पुनातीति श्रुतं मया  ।\nयथा धर्मप्रसङ्गे तु मुने धर्मोऽपि जायते  ॥ २९.४ ॥\nस्वर्गश्च नरकश्चैव इत्येवं वैदिकी श्रुतिः  ॥ २९.५ ॥"
  },
  {
    "text": "श्रीमार्कण्डेय उवाच -\nसाधु साधु महाभाग यत्पृष्टोऽहं त्वयाधुना  ।\nशृणुष्वैकमना भूत्वा कावेरीफलमुत्तमम्  ॥ २९.६ ॥\nअस्ति यक्षो महासत्त्वः कुबेरोनाम विश्रुतः  ।\nसोऽपि तीर्थप्रभावेन राजन्यक्षाधिपोऽभवत् ॥ २९.७ ॥\nतच्छृणुष्व विधानेन भक्त्या परमया नृप  ।\nसिद्धिं प्राप्तो महाभाग कावेरीसङ्गमेन तु  ॥ २९.८ ॥\nकावेर्या नर्मदायास्तु सङ्गमे लोकविश्रुते  ।\nतत्र स्नात्वा शुचिर्भूत्वा कुबेरः सत्यविक्रमः  ॥ २९.९ ॥\nविधिवन्नियमं कृत्वा शास्त्रयुक्त्या नरोत्तम  ।\nआराधयन्महादेवमेकचित्तः सनातनम्  ॥ २९.१० ॥\nएकाहारो वसन्मासं तथा षष्ठाह्नकालिकः  ।\nपक्षोपवासी न्यवसत्कंचित्कालं नृपोत्तम  ॥ २९.११ ॥\nमूलशाकफलैश्चान्यं कालं नयति बुद्धिमान्  ।\nकिंचित्कालं वसंस्तत्र तीर्थे शैवालभोजनः  ॥ २९.१२ ॥\nपराकेणानयत्कालं कृच्छ्रेणापि च मानद  ।\nचान्द्रायणेन चाप्यन्यमन्यं वाय्वम्बुभोजनः  ॥ २९.१३ ॥\nएवं तत्र नरश्रेष्ठ कामरागविवर्जितः  ।\nस्थितो वर्षशतं साग्रं कर्षयन्स्वं तथा वपुः  ॥ २९.१४ ॥\nततो वर्षशतस्यान्ते देवदेवो महेश्वरः  ।\nतुष्टस्तु परया भक्त्या तमुवाच हसन्निव  ॥ २९.१५ ॥\nभोभो यक्ष महासत्त्व वरं वरय सुव्रत  ।\nपरितुष्टोऽस्मि ते भक्त्या तव दास्ये यथेप्सितम्  ॥ २९.१६ ॥"
  },
  {
    "text": "यक्ष उवाच -\nयदि तुष्टोऽसि देवेश उमया सह शङ्कर  ।\nअद्यप्रभृति सर्वेषां यक्षाणामधिपो भवे  ॥ २९.१७ ॥\nअक्षयश्चाव्ययश्चैव तव भक्तिपुरःसरः  ।\nधर्मे मतिं च मे नित्यं ददस्व परमेश्वर  ॥ २९.१८ ॥"
  },
  {
    "text": "ईश्वर उवाच -\nयत्त्वया प्रार्थितं सर्वं फलं धर्मस्य तत्तथा  ।\nइत्येवमुक्त्वा तं तत्र जगामादर्शनं हरः  ॥ २९.१९ ॥\nसोऽपि स्नात्वा विधानेन संतर्प्य पितृदेवताः  ।\nआमन्त्रयित्वा तत्तीर्थं कृतार्थश्च गृहं ययौ  ॥ २९.२० ॥\nपूजितस्तत्र यक्षैस्तु सोऽभिषिक्तो विधानतः  ।\nचकार विपुलं तत्र राज्यमीप्सितमुत्तमम्  ॥ २९.२१ ॥\nतत्र चान्ये सुराः सिद्धा यक्षगन्धर्वकिंनराः  ।\nगणाश्चाप्सरसां तत्र ऋषयश्च तथानघ  ॥ २९.२२ ॥\nकावेरीसङ्गमं तेन सर्वपापहरं विदुः  ।\nस्वर्गाणामपि सर्वेषां द्वारमेतद्युधिष्ठिर  ॥ २९.२३ ॥\nते धन्यास्ते महात्मानस्तेषां जन्म सुजीवितम्  ।\nकावेरीसङ्गमे स्नात्वा यैर्दत्तं हि तिलोदकम्  ॥ २९.२४ ॥\nदश पूर्वे परे तात मातृतः पितृतस्तथा  ।\nपितरः पितामहास्तेन उद्धृता नरकार्णवात् ॥ २९.२५ ॥\nतस्मात्सर्वप्रयत्नेन तत्र स्नायीत मानवः  ।\nअर्चयेदीश्वरं देवं यदीच्छेच्छाश्वतीं गतिम्  ॥ २९.२६ ॥\nकावेरीसङ्गमे राजन्स्नानदानार्चनं नरैः  ।\nकृतं भक्त्या नरश्रेष्ठ अश्वमेधाधिकं फलम्  ॥ २९.२७ ॥\nहोमेन चाक्षयः स्वर्गो जपादायुर्विवर्धते  ।\nध्यानतो नित्यमायाति पदं शिवकलात्मकम्  ॥ २९.२८ ॥\nअग्निप्रवेशं यः कुर्यात्तस्मिंस्तीर्थे नरेश्वर  ।\nअग्निलोके वसेत्तावद्यावदाभूतसम्प्लवम्  ॥ २९.२९ ॥\nअनाशकं तु यः कुर्यात्तस्मिंस्तीर्थे नराधिप  ।\nतस्य पुण्यफलं यद्वै तच्छृणुष्व नरोत्तम  ॥ २९.३० ॥\nगन्धर्वाप्सरःसंकीर्णे विमाने सूर्यसन्निभे  ।\nवीज्यमानो वरस्त्रीभिर्दैवतैः सह मोदते  ॥ २९.३१ ॥\nषष्टिवर्षसहस्राणि षष्टिवर्षशतानि च  ।\nक्रीडते रुद्रलोकस्थस्तदन्ते भुवि चागतः  ॥ २९.३२ ॥\nभोगवान्दानशीलश्च जायते पृथिवीपतिः  ।\nआधिशोकविनिर्मुक्तो जीवेच्च शरदां शतम्  ॥ २९.३३ ॥\nएवं गुणगणाकीर्णा कावेरी सा सरिन्नृप  ।\nत्रिषु लोकेषु विख्याता नर्मदासङ्गमे सदा  ॥ २९.३४ ॥\nजितवाक्कायचित्ताश्च ध्येयध्यानरतास्तथा  ।\nकावेरीसङ्गमे तात तेऽपि मोक्षमवाप्नुयुः  ॥ २९.३५ ॥\nशृणु तेऽन्यत्प्रवक्ष्यामि आश्चर्यं नृपसत्तम  ।\nत्रिषु लोकेषु का त्वन्या दृश्यते सरिता समा  ॥ २९.३६ ॥\nलब्धं यैर्नर्मदातोयं ये च कुर्युः प्रदक्षिणम्  ।\nये पिबन्ति जलं तत्र ते पुण्या नात्र संशयः  ॥ २९.३७ ॥\nन तेषां सन्ततिच्छेदो दश जन्मानि पञ्च च  ।\nतेषां पापं विलीयेत हिमं सूर्योदये यथा  ॥ २९.३८ ॥\nगङ्गायमुनसङ्गे वै यत्फलं लभते नरः  ।\nतत्फलं लभते मर्त्यः कावेरीस्नानमाचरन्  ॥ २९.३९ ॥\nभौमे तु भूतजायोगे व्यतीपाते च संक्रमे  ।\nराहुसोमसमायोगे तदेवाष्टगुणं स्मृतम्  ॥ २९.४० ॥\nअशीतिश्च यवाः प्रोक्ता गङ्गायामुनसङ्गमे  ।\nकावेरीनर्मदायोगे तदेवाष्टगुणं स्मृतम्  ॥ २९.४१ ॥\nगङ्गा षष्टिसहस्रैस्तु क्षेत्रपालैः प्रपूज्यते  ।\nतदर्धैरन्यतीर्थानि रक्षन्ते नात्र संशयः  ॥ २९.४२ ॥\nअमरेश्वरे तु सरितां ये योगाः परिकीर्तिताः  ।\nते त्वशीतिसहस्रैस्तु क्षेत्रपालैस्तु रक्षिताः  ॥ २९.४३ ॥\nतथामरेश्वरे याम्ये लिङ्गं वै चपलेश्वरम्  ।\nद्वितीयं चण्डहस्ताख्यं द्वे लिङ्गे तीर्थरक्षके  ॥ २९.४४ ॥\nशिवेन स्थापिते पूर्वं कावेर्याद्यभिरक्षके  ।\nलक्षेण रक्षिता देवी नर्मदा बहुकल्पगा  ॥ २९.४५ ॥\nधनुषां षष्ट्यभियुतैः पुरुषैरीशयोजितैः  ।\nओं कारशतसाहस्रैः पर्वतश्चाभिरक्षितः  ॥ २९.४६ ॥\nअन्यदेशकृतं पापमस्मिन् क्षेत्रे विनश्यति  ।\nअस्मिंस्तीर्थे कृतं पापं वज्रलेपो भविष्यति  ॥ २९.४७ ॥\nएषा ते कथिता तात कावेरी सरितां वरा  ।\nरुद्रदेहसमुत्पन्ना तेन पुण्या सरिद्वरा  ॥ २९.४८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कावेरीसङ्गममाहात्म्यवर्णनं नामैकोनत्रिंशोऽध्यायः ॥"
  }
]
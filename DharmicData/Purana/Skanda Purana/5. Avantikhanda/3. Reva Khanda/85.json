[
  {
    "text": "अध्याय ८५"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र नर्मदायाः पुरातनम्  ।\nब्रह्महत्याहरं तीर्थं वाराणस्या समं हि तत् ॥ ८५.१ ॥"
  },
  {
    "text": "युधिष्ठिर उवाच -\nआश्चर्यं कथ्यतां ब्रह्मन्यद्वृत्तं नर्मदातटे  ।\nवाराणस्या समं कस्मादेतत्कथय मे प्रभो  ॥ ८५.२ ॥\nनिमग्नो दुःखसंसारे हृतराज्यो द्विजोत्तम  ।\nयुष्मद्वाणीजलस्नातो निर्दुःखः सह बान्धवैः  ॥ ८५.३ ॥"
  },
  {
    "text": "श्रीमार्कण्डेय उवाच -\nसाधु साधु महाबाहो सोमवंशविभूषण  ।\nपृष्टोऽस्मि दुर्लभं तीर्थं गुह्याद्गुह्यतरं परम्  ॥ ८५.४ ॥\nआदौ पितामहस्तावत्समस्तजगतः प्रभुः  ।\nमनसा तस्य संजाता दशैव ऋषिपुंगवाः  ॥ ८५.५ ॥\nमरीचिमत्र्यङ्गिरसौ पुलस्त्यं पुलहं क्रतुम्  ।\nप्रचेतसं वसिष्ठं च भृगुं नारदमेव च  ॥ ८५.६ ॥\nजज्ञे प्राचेतसं दक्षं महातेजाः प्रजापतिः  ।\nदक्षस्यापि तथा जाताः पञ्चाशद्दुहिताः किल  ॥ ८५.७ ॥\nददौ स दश धर्माय कश्यपाय त्रयोदश  ।\nतथैव स महाभागः सप्तविंशतिमिन्दवे  ॥ ८५.८ ॥\nरोहिणी नाम या तासामभीष्टा साभवद्विधोः  ।\nशेषासु करुणां कृत्वा शप्तो दक्षेण चन्द्रमाः  ॥ ८५.९ ॥\nक्षयरोग्यभवच्चन्द्रो दक्षस्यायं प्रजापतेः  ।\nस च शापप्रभावेण निस्तेजाः शर्वरीपतिः  ॥ ८५.१० ॥\nगतः पितामहं सोमो वेपमानोऽमृतांशुमान्  ।\nपद्मयोने नमस्तुभ्यं वेदगर्भ नमोऽस्तु ते  ।\nशरणं त्वां प्रसन्नोऽस्मि पाहि मां कमलासन  ॥ ८५.११ ॥"
  },
  {
    "text": "ब्रह्मोवाच -\nनिस्तेजाः शर्वरीनाथ कलाहीनश्च दृश्यसे  ।\nउद्विग्नमानसस्तात संजातः केन हेतुना  ॥ ८५.१२ ॥"
  },
  {
    "text": "सोम उवाच -\nदक्षशापेन मे ब्रह्मन्निस्तेजस्त्वं जगत्पते  ।\nनिर्हारश्चास्य शापस्य कथ्यतां मे पितामह  ॥ ८५.१३ ॥"
  },
  {
    "text": "ब्रह्मोवाच -\nसर्वत्र सुलभा रेवा त्रिषु स्थानेषु दुर्लभा  ।\nओङ्कारेऽथ भृगुक्षेत्रे तथा चैवौर्वसंगमे  ॥ ८५.१४ ॥\nतत्र गच्छ क्षपानाथ यत्र रेवान्तरं तटम्  ।\nत्वरितोऽसौ गतस्तत्र यत्र रेवौर्विसंगमः  ॥ ८५.१५ ॥\nकाष्ठावस्थः स्थितः सोमो दध्यौ त्रिपुरवैरिणम्  ।\nयावद्वर्षशतं पूर्णं तावत्तुष्टो महेश्वरः  ॥ ८५.१६ ॥\nप्रत्यक्षः सोमराजस्य वृषासन उमापतिः  ।\nसाष्टाङ्गं प्रणिपत्योच्चैर्जय शम्भो नमोऽस्तु ते  ॥ ८५.१७ ॥\nजय शङ्कर पापहराय नमो जय ईश्वर ते जगदीश नमः  ।\nजय वासुकिभूषणधार नमो जय शूलकपालधराय नमः  ॥ ८५.१८ ॥\nजय अन्धकदेहविनाश नमो जय दानववृन्दवधाय नमः  ।\nजय निष्कलरूप सकलाय नमो जय काल कामदहाय नमः  ॥ ८५.१९ ॥\nजय मेचककण्ठधराय नमो जय सूक्ष्मनिरञ्जनशब्द नमः  ।\nजय आदिरनादिरनन्त नमो जय शङ्कर किंकरमीश भज  ॥ ८५.२० ॥\nएवं स्तुतो महादेवः सोमराजेन पाण्डव  ।\nतुष्टस्तस्य नृपश्रेष्ठ शिवया शङ्करोऽब्रवीत् ॥ ८५.२१ ॥"
  },
  {
    "text": "ईश्वर उवाच -\nवरं प्रार्थय मे भद्र यत्ते मनसि वर्तते  ।\nसाधु साधु महासत्त्व तुष्टोऽहं तपसा तव  ॥ ८५.२२ ॥"
  },
  {
    "text": "सोम उवाच -\nदक्षशापेन दग्धोऽहं क्षीणसत्त्वो महेश्वर  ।\nशापस्योपशमं देव कुरु शर्म मम प्रभो  ॥ ८५.२३ ॥"
  },
  {
    "text": "ईश्वर उवाच -\nतव भक्तिगृहीतोऽहमुमया सह तोषितः  ।\nनिष्पापः सोमनाथस्त्वं संजातस्तीर्थसेवनात् ॥ ८५.२४ ॥\nइत्यूचे देवदेवेशः क्षणं ध्यात्वेन्दुना ततः  ।\nस्थापितं परमं लिङ्गं कामदं प्राणिनां भुवि  ।\nसर्वदुःखहरं तत्तु ब्रह्महत्याविनाशनम्  ॥ ८५.२५ ॥"
  },
  {
    "text": "युधिष्ठिर उवाच -\nसोमनाथप्रभावं मे संक्षेपात्कथय प्रभो  ।\nदुःखार्णवनिमग्नानां त्राता प्राप्तो द्विजोत्तम  ॥ ८५.२६ ॥"
  },
  {
    "text": "श्रीमार्कण्डेय उवाच -\nशृणु तीर्थप्रभावं ते संक्षेपात्कथयाम्यहम्  ।\nयद्वृत्तमुत्तरे कूले रेवाया उरिसंगमे  ॥ ८५.२७ ॥\nशम्बरो नाम राजाभूत्तस्य पुत्रस्त्रिलोचनः  ।\nत्रिलोचनसुतः कण्वः स पापर्द्धिपरोऽभवत् ॥ ८५.२८ ॥\nवने नित्यं भ्रमन्सोऽथ मृगयूथं ददर्श ह  ।\nमृगयूथं हतं तत्तु त्रिलोचनसुतेन च  ॥ ८५.२९ ॥\nमृगरूपी द्विजो मध्ये चरते निर्जने वने  ।\nस हतस्तेन सङ्गेन कण्वेन मुनिसत्तम  ॥ ८५.३० ॥\nब्रह्महत्यान्वितः कण्वो निस्तेजा व्यचरन्महीम्  ।\nव्यचरंश्चैव सम्प्राप्तो नर्मदामुरिसंगमे  ॥ ८५.३१ ॥\nकिंशुकाशोकबहले जम्बीरपनसाकुले  ।\nकदम्बपाटलाकीर्णे बिल्वनारङ्गशोभिते  ॥ ८५.३२ ॥\nचिञ्चिणीचम्पकोपेते ह्यगस्तितरुछादिते  ।\nप्रभूतभूतसंयुक्तं वनं सर्वत्र शोभितम्  ॥ ८५.३३ ॥\nचित्रकैर्मृगमार्जारैर्हिंस्रैः शम्बरशूकरैः  ।\nशशैर्गवयसंयुक्तैः शिखण्डिखरमण्डितम्  ॥ ८५.३४ ॥\nप्रविष्टस्तु वने कण्वस्तृषार्तः श्रमपीडितः  ।\nस्नातो रेवाजले पुण्ये सङ्गमे पापनाशने  ॥ ८५.३५ ॥\nअर्चितः परया भक्त्या सोमनाथो युधिष्ठिर  ।\nपपौ सुविमलं तोयं सर्वपापक्षयंकरम्  ॥ ८५.३६ ॥\nफलानि च विचित्राणि चखाद सह किंकरैः  ।\nसुप्तः पादपच्छायायां श्रान्तो मृगवधेन च  ॥ ८५.३७ ॥\nतावत्तीर्थवरं विप्रः स्नानार्थं सङ्गमं गतः  ।\nमार्गगो ब्राह्मणो हर्षोद्युक्तस्तद्गतमानसः  ॥ ८५.३८ ॥\nअबला तमुवाचेदं तिष्ठ तिष्ठ द्विजोत्तम  ।\nत्रस्तो निरीक्षते यावद्दिशः सर्वा नरेश्वर  ॥ ८५.३९ ॥\nतावद्वृक्षसमारूढां स्त्रियं रक्ताम्बरावृताम्  ।\nरक्तमाल्यां तदा बालां रक्तचन्दनचर्चिताम्  ।\nरक्ताभरणशोभाढ्यां पाशहस्तां ददर्श ह  ॥ ८५.४० ॥"
  },
  {
    "text": "स्त्र्युवाच -\nसंदेशं श्रूयतां विप्र यदि गच्छसि सङ्गमे  ।\nमद्भर्ता तिष्ठते तत्र शीघ्रमेव विसर्जय  ॥ ८५.४१ ॥\nएकाकिनी च ते भार्या तिष्ठते वनमध्यगा  ।\nइत्याकर्ण्य गतो विप्रः सङ्गमं सुरदुर्लभे  ॥ ८५.४२ ॥\nवृक्षच्छायान्वितः कण्वो ब्राह्मणेनावलोकितः  ।\nउवाच तं प्रति तदा वचनं ब्राह्मणोत्तमः  ॥ ८५.४३ ॥"
  },
  {
    "text": "ब्राह्मण उवाच -\nवनान्तरे मया दृष्टा बाला कमललोचना  ।\nरक्ताम्बरधरा तन्वी रक्तचन्दनचर्चिता  ॥ ८५.४४ ॥\nरक्तमाल्या सुशोभाढ्या पाशहस्ता मृगेक्षणा  ।\nवृक्षारूढावदद्वाक्यं मद्भर्ता प्रेष्यतामिति  ॥ ८५.४५ ॥"
  },
  {
    "text": "कण्व उवाच -\nकस्मिन्स्थाने तु विप्रेन्द्र विद्यते मृगलोचना  ।\nकस्य सा केन कार्येण सर्वमेतद्वदाशु मे  ॥ ८५.४६ ॥"
  },
  {
    "text": "ब्राह्मण उवाच -\nसङ्गमादर्धक्रोशे सा उद्यानान्ते हि विद्यते  ।\nवचनाद्ब्रह्मणस्यैषा न ज्ञाता पार्थिवेन तु  ॥ ८५.४७ ॥\nतदा स कण्वभूपालः स्वकं दूतं समादिशत् ।"
  },
  {
    "text": "कण्व उवाच -\nगच्छ त्वं पृच्छतां तां क्वागता क्वच गमिष्यसि  ।\nप्रेषितस्त्वरितो दूतो गतो नारीसमीपतः  ॥ ८५.४८ ॥\nवृक्षस्थां ददृशो बालामुवाच नृपसत्तम  ।\nमन्नाथः पृच्छति त्वां तु कासि त्वं क्व गमिष्यसि  ॥ ८५.४९ ॥"
  },
  {
    "text": "कन्योवाच -\nगुरुरात्मवतां शास्ता राजा शास्ता दुरात्मनाम्  ।\nइह प्रच्छन्न पापानां शास्ता वैवस्वतो यमः  ॥ ८५.५० ॥\nब्रह्महत्या च संजाता मृगरूपधरद्विजात् ।\nमया युक्तोऽपि ते राजा मुक्तस्तीर्थप्रभावतः  ॥ ८५.५१ ॥\nअर्धक्रोशान्तरान्मध्ये ब्रह्महत्या न संविशेत् ।\nसोमनाथप्रभावोऽयं वाराणस्याः समः स्मृतः  ॥ ८५.५२ ॥\nगच्छ त्वं प्रेष्यतां राजा शीघ्रमत्र न संशयः  ।\nगतो भृत्यस्ततः शीघ्रं वेपमानः सुविह्वलः  ॥ ८५.५३ ॥\nसमस्तं कथयामास यद्वृत्तं हि पुरातनम्  ।\nतस्य वाक्यादसौ राजा पतितो धरणीतले  ॥ ८५.५४ ॥"
  },
  {
    "text": "भृत्य उवाच -\nकस्मात्त्वं शोचसे नाथ पूर्वोपात्तं शुभाशुभम्  ।\nइत्याकर्ण्य वचस्तस्य राजा वचनमब्रवीत् ॥ ८५.५५ ॥\nप्राणत्यागं करिष्यामि सोमनाथसमीपतः  ।\nशीघ्रमानीयतां वह्निरिन्धनानि बहूनि च  ॥ ८५.५६ ॥\nआनीतं तत्क्षणात्सर्वं भृत्यैस्तद्वशवर्तिभिः  ।\nस्नानं कृत्वा शुभे तोये सङ्गमे पापनाशने  ॥ ८५.५७ ॥\nअर्चितः परया भक्त्या सोमनाथो महीभृता  ।\nत्रिःप्रदक्षिणतः कृत्वा ज्वलन्तं जातवेदसम्  ॥ ८५.५८ ॥\nप्रविष्टः कण्वराजासौ हृदि ध्यात्वा जनार्दनम्  ।\nपीताम्बरधरं देवं जटामुकुटधारिणम्  ॥ ८५.५९ ॥\nश्रिया युक्तं सुपर्णस्थं शङ्खचक्रगदाधरम्  ।\nसुरारिसूदनं दध्यौ सुगतिर्मे भवत्विति  ॥ ८५.६० ॥\nपपात पुष्पवृष्टिस्तु साधु साधु नृपात्मज  ।\nआश्चर्यमतुलं दृष्ट्वा निरीक्ष्य च परस्परम्  ॥ ८५.६१ ॥\nमृतं तैः पावके भृत्यैर्हृदि ध्यात्वा गदाधरम्  ।\nविमानस्थास्ततः सर्वे संजाताः पाण्डुनन्दन  ॥ ८५.६२ ॥\nनिष्पापास्ते दिवं याताः सोमनाथप्रभावतः  ।\nब्राह्मणे सङ्गमे तत्र ध्यायमाने वृषध्वजम्  ॥ ८५.६३ ॥"
  },
  {
    "text": "श्रीमार्कण्डेय उवाच -\nसोमनाथप्रभावोऽयं शृणुष्वैकमना विधिम्  ।\nअष्टम्यां वा चतुर्दश्यां सर्वकालं रवेर्दिने  ॥ ८५.६४ ॥\nविशेषाच्छुक्लपक्षे चेत्सूर्यवारेण सप्तमी  ।\nउपोष्य यो नरो भक्त्या रात्रौ कुर्वीत जागरम्  ॥ ८५.६५ ॥\nपञ्चामृतेन गव्येन स्नापयेत्परमेश्वरम्  ।\nश्रीखण्डेन ततो गुण्ठ्य पुष्पधूपादिकं ददेत् ॥ ८५.६६ ॥\nघृतेन बोधयेद्दीपं नृत्यं गीतं च कारयेत् ।\nसोमवारे तथाष्टम्यां प्रभाते पूजयेद्द्विजान्  ॥ ८५.६७ ॥\nजितक्रोधानात्मवतः परनिन्दाविवर्जितान्  ।\nसर्वाङ्गरुचिराञ्छस्तान् स्वदारपरिपालकान्  ॥ ८५.६८ ॥\nगायत्रीपाठमात्रांश्च विकर्मविरतान् सदा  ।\nपुनर्भूवृषलीशूद्री चरेयुर्यस्य मन्दिरे  ॥ ८५.६९ ॥\nदूरतोऽसौ द्विजस्त्याज्य आत्मनः श्रेय इच्छता  ।\nहीनाङ्गानतिरिक्ताङ्गान् येषां पूर्वापरं न हि  ॥ ८५.७० ॥\nव्रते श्राद्धे तथा दाने दूरतस्तान् विवर्जयेत् ।\nआयसी तरुणी तुल्या द्विजाः स्वाध्यायवर्जिताः  ॥ ८५.७१ ॥\nआत्मानं सह याज्येन पातयन्ति न संशयः  ।\nशाल्मलीनावतुल्याः स्युः षट्कर्मनिरता द्विजाः  ॥ ८५.७२ ॥\nदातारं च तथात्मानं तारयन्ति तरन्ति च  ।\nश्राद्धं सोमेश्वरे पार्थ यः कुर्याद्गतमत्सरः  ॥ ८५.७३ ॥\nप्रेतास्तस्य हि सुप्रीता यावदाभूतसम्प्लवम्  ।\nअन्नं वस्त्रं हिरण्यं च यो दद्यादग्रजन्मने  ॥ ८५.७४ ॥\nस याति शाङ्करे लोक इति मे सत्यभाषितम्  ।\nहयं यो यच्छते तत्र सम्पूर्णं तरुणं सितम्  ॥ ८५.७५ ॥\nरक्तं वा पीतवर्णं वा सर्वलक्षणसंयुतम्  ।\nकुङ्कुमेन विलिप्ताङ्गावग्रजन्महयावपि  ॥ ८५.७६ ॥\nस्रग्दामभूषितौ कार्यौ सितवस्त्रावगुण्ठितौ  ।\nअङ्घ्रिः प्रदीयतां स्कन्धे मदीये हयमारुह  ॥ ८५.७७ ॥\nआरूढे ब्राह्मणे ब्रूयाद्भास्करः प्रीयतामिति  ।\nस याति शांकरं लोकं सर्वपापविवर्जितः  ॥ ८५.७८ ॥\nउपरागे तु सोमस्य तीर्थं गत्वा जितेन्द्रियः  ।\nसत्यलोकाच्च्युतश्चापि राजा भवति धार्मिकः  ॥ ८५.७९ ॥\nतस्य वासः सदा राजन्न नश्यति कदाचन  ।\nदीर्घायुर्जायते पुत्रो भार्या च वशवर्तिनी  ॥ ८५.८० ॥\nजीवेद्वर्षशतं साग्रं सर्वदुःखविवर्जितः  ।\nसोपवासो जितक्रोधो धेनुं दद्याद्द्विजन्मने  ॥ ८५.८१ ॥\nसवत्सां क्षीरसंयुक्तां श्वेतवस्त्रावलोकिताम्  ।\nशबलां पीतवर्णां च धूम्रां वा नीलकर्बुराम्  ॥ ८५.८२ ॥\nकपिलां वा सवत्सां च घण्टाभरणभूषिताम्  ।\nरूप्यखुरां कांस्यदोहां स्वर्णशृङ्गीं नरेश्वर  ॥ ८५.८३ ॥\nश्वेतया वर्धते वंशो रक्ता सौभाग्यवर्धिनी  ।\nशबला पीतवर्णा च दुःखघ्न्यौ संप्रकीर्तिते  ॥ ८५.८४ ॥\nकपिला नाशयेत्पापं सप्तजन्मसमुद्भवम्  ।\nसत्यलोकमवाप्नोति गोप्रदायी नरेश्वर  ॥ ८५.८५ ॥\nपक्षान्तेऽथ व्यतीपाते वै धृतौ रविसंक्रमे  ।\nदिनक्षये गजच्छायां ग्रहणे भास्करस्य च  ॥ ८५.८६ ॥\nये व्रजन्ति महात्मानः सङ्गमे सुरदुर्लभे  ।\nमृदावगुण्ठयित्वा तु चात्मानं सङ्गमे विशेत् ॥ ८५.८७ ॥\nहृदयान्तर्जले जाप्या प्राणायामोऽथवा नृप  ।\nगायत्री वैष्णवी चैव सौरी शैवी यदृच्छया  ।\nतेऽपि पापैः प्रमुच्यन्त इत्येवं शङ्करोऽब्रवीत् ॥ ८५.८८ ॥\nजगतीं सोमनाथस्य यस्तु कुर्यात्प्रदक्षिणाम्  ।\nप्रदक्षिणीकृता तेन सप्तद्वीपा वसुंधरा  ॥ ८५.८९ ॥\nब्रह्महत्या सुरापानं गुरुदारनिषेवणम्  ।\nभ्रूणहा स्वर्णहर्ता च मुच्यन्ते नात्र संशयः  ॥ ८५.९० ॥\nतीर्थाख्यानमिदं पुण्यं यः शृणोति जितेन्द्रियः  ।\nव्याधितो मुच्यते रोगी चारोगी सुखमाप्नुयात् ॥ ८५.९१ ॥\nयत्ते संदह्यते चेतः शृणु तन्मे युधिष्ठिर  ।\nनैकापि नृप लोकेऽस्मिन् भ्रूणहत्या सुदुस्त्यजा  ॥ ८५.९२ ॥\nकिमु षड्विंशतिं पार्थ प्राप याः क्षणदाकरः  ।\nसोऽपि तीर्थमिदं प्राप्य तपस्तप्त्वा सुदुश्चरम्  ॥ ८५.९३ ॥\nविमुक्तः सर्वपापेभ्यः शीतरश्मिरभूत्सुखी  ।\nश्रूयते नृप पौराणी गाथा गीता महर्षिभिः  ॥ ८५.९४ ॥\nलिङ्गं प्रतिष्ठितं ह्येकं दशभ्रूणहनं भवेत् ।\nअतो लिङ्गत्रयं सोमः स्थापयामास भारत  ॥ ८५.९५ ॥\nरेवौरिसंगमे ह्याद्यं द्वितीयं भृगुकच्छके  ।\nततः सिद्धिं परां प्राप्य प्रभासे तु तृतीयकम्  ॥ ८५.९६ ॥\nइति ते कथितं सर्वं तीर्थमाहात्म्यमुत्तमम्  ।\nधर्म्यं यशस्यमायुष्यं स्वर्ग्यं संशुद्धिकृन्नृणाम्  ॥ ८५.९७ ॥\nपुत्रार्थी लभते पुत्रान्निष्कामः स्वर्गमाप्नुयात् ।\nमुच्यते सर्वपापेभ्यस्तीर्थं कृत्वा परं नृप  ॥ ८५.९८ ॥\nएतत्ते सर्वमाख्यातं सोमनाथस्य यत्फलम्  ।\nश्रुत्वा पुत्रमवाप्नोति स्नात्वा चाष्टौ न संशयः  ॥ ८५.९९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमनाथतीर्थमाहात्म्यवर्णनं नाम पञ्चाशीतितमोऽध्यायः ॥"
  }
]
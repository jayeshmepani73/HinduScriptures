[
  {
    "text": "अध्याय ३५"
  },
  {
    "text": "युधिष्ठिर उवाच -\nजलमध्ये महादेवः केन तिष्ठति हेतुना  ।\nउत्तरं दक्षिणं कूलं वर्जयित्वा द्विजोत्तम  ॥ ३५.१ ॥"
  },
  {
    "text": "श्रीमार्कण्डेय उवाच -\nएतदाख्यानमतुलं पुण्यं श्रुतिमुखावहम्  ।\nपुराणे यच्छ्रुतं तात तत्ते वक्ष्याम्यशेषतः  ॥ ३५.२ ॥\nत्रेतायुगे महाभाग रावणो देवकण्टकः  ।\nत्रैलोक्यविजयी रौद्रः सुरासुरभयंकरः  ॥ ३५.३ ॥\nदेवदानवगन्धर्वैरृषिभिश्च तपोधनैः  ।\nअवध्योऽथ विमानेन यावत्पर्यटते महीम्  ॥ ३५.४ ॥\nतावद्धिन्ध्यगिरेर्मध्ये दानवो बलदर्पितः  ।\nमयो नामेति विख्यातो गुहावासी तपश्चरन्  ॥ ३५.५ ॥\nतस्य पार्श्वगतो रक्षो विनयादवनिं गतः  ।\nपूजितो दानसन्मानैरिदं वचनमब्रवीत् ॥ ३५.६ ॥\nकस्येयं पद्मपत्राक्षी पूर्णचन्द्रनिभानना  ।\nकिंनामधेया तपति तप उग्रं कथं विभो  ॥ ३५.७ ॥"
  },
  {
    "text": "मय उवाच -\nदानवानां पतिः श्रेष्ठो मयोऽहं नाम नामतः  ।\nभार्या तेजोवती नाम तस्यास्तु तनया शुभा  ॥ ३५.८ ॥\nमन्दोदरीति विख्याता तपते भर्तृकारणात् ।\nआराधयन्ती भर्तारमुमाया दयितं शुभम्  ॥ ३५.९ ॥\nतच्छ्रुत्वा वचनं तस्य रावणो मदमोहितः  ।\nप्रसृतः प्रणतो भूत्वा मयं वचनमब्रवीत् ॥ ३५.१० ॥\nपौलस्त्यान्वयसंजातो देवदानवदर्पहा  ।\nप्रार्थयामि महाभाग सुतां त्वं दातुमर्हसि  ॥ ३५.११ ॥\nज्ञात्वा पैतामहं वृत्तं मयेनापि महात्मना  ।\nरावणाय सुता दत्ता पूजयित्वा विधानतः  ॥ ३५.१२ ॥\nगृहीत्वा तां तदा रक्षोऽभ्यर्च्यमानो निशाचरैः  ।\nदेवोद्याने विमानैश्च क्रीडते स तया सह  ॥ ३५.१३ ॥\nकेनचित्त्वथ कालेन रावणो लोकरावणः  ।\nपुत्रं पुत्रवतां श्रेष्ठो जनयामास भारत  ॥ ३५.१४ ॥\nतेनैव जातमात्रेण रावो मुक्तो महात्मना  ।\nसंवर्तकस्य मेघस्य तेन लोका जडीकृताः  ॥ ३५.१५ ॥\nश्रुत्वा तन्नर्दितं घोरं ब्रह्मा लोकपितामहः  ।\nनाम चक्रे तदा तस्य मेघनादो भविष्यति  ॥ ३५.१६ ॥\nएवंनामा कृतः सोऽपि परमं व्रतमास्थितः  ।\nतोषयामास देवेशमुमया सह शङ्करम्  ॥ ३५.१७ ॥\nव्रतैर्नियमदानैश्च होमजाप्यविधानतः  ।\nकृच्छ्रचान्द्रायणैर्नित्यं कृशं कुर्वन्कलेवरम्  ॥ ३५.१८ ॥\nएवमन्यद्दिने तात कैलासं धरणीधरम्  ।\nगत्वा लिङ्गद्वयं गृह्य प्रस्थितो दक्षिणामुखः  ॥ ३५.१९ ॥\nनर्मदातटमाश्रित्य स्नातुकामो महाबलः  ।\nनिक्षिप्य पूजयन् देवं कृतजाप्यो नरेश्वर  ॥ ३५.२० ॥\nतत्रायतनावासेन स्नातो हुतहुताशनः  ।\nकृतकृत्यमिवात्मानं मानयित्वा निशाचरः  ॥ ३५.२१ ॥\nगन्तुकामः परं मार्गं लङ्कायां नृपसत्तम  ।\nएकमुद्धरतो लिङ्गं प्रणतः सव्यपाणिना  ॥ ३५.२२ ॥\nद्वितीयं तु द्वितीयेन भक्त्या पौलस्त्यनन्दनः  ।\nतावदेव महालिङ्गं पतितं नर्मदांभसि  ॥ ३५.२३ ॥\nयाहि याहीति चेत्युक्त्वा जलमध्ये प्रतिष्ठितः  ।\nनमित्वा रावणिस्तस्य देवस्य परमेष्ठिनः  ॥ ३५.२४ ॥\nजगामाकाशमाविश्य पूज्यमानो निशाचरैः  ।\nतदा प्रभृति तत्तीर्थं मेघनादेति विश्रुतम्  ॥ ३५.२५ ॥\nपूर्वं तु गर्जनं नाम सर्वपापक्षयंकरम्  ।\nतस्मिंस्तीर्थे तु राजेन्द्र यस्तु स्नानं समाचरेत् ॥ ३५.२६ ॥\nअहोरात्रोषितो भूत्वा अश्वमेधफलं लभेत् ।\nपिण्डदानं तु यः कुर्यात्तस्मिंस्तीर्थे नराधिप  ॥ ३५.२७ ॥\nयत्फलं सत्त्रयज्ञेन तद्भवेन्नात्र संशयः  ।\nतेन द्वादशवर्षाणि पितरः संप्रतर्पिताः  ॥ ३५.२८ ॥\nयस्तु भोजयते विप्रं षड्रसात्रेन भारत  ।\nअक्षयपुण्यमाप्नोति तत्र तीर्थे नरोत्तम  ॥ ३५.२९ ॥\nप्राणत्यागं तु यः कुर्याद्भावितो भावितात्मना  ।\nस वसेच्छाङ्करे लोके यावदा भूतसम्प्लवम्  ॥ ३५.३० ॥\nएषा ते नरशार्दूल गर्जनोत्पत्तिरुत्तमा  ।\nकथिता स्नेहबन्धेन सर्वपापक्षयकरी  ॥ ३५.३१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मेघनादतीर्थमाहात्म्यवर्णनं नाम पञ्चत्रिंशोऽध्यायः ॥"
  }
]
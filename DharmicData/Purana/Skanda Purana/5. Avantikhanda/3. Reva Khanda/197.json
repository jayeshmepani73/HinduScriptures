[
  {
    "text": "अध्याय १९७\nश्रीमार्कण्डेय उवाच -\nतस्यैवानन्तरं गच्छेत्सूर्यतीर्थमनुत्तमम्  ।\nमूलस्थानमिति ख्यातं पद्मजस्थापितं शुभम्  ॥ १९७.१ ॥\nमूलश्रीपतिना देवी प्रोक्ता स्थापय भास्करम्  ।\nश्रुत्वा देवोदितं देवी स्थापयामास भास्करम्  ॥ १९७.२ ॥\nप्रोच्यते नर्मदातीरे मूलस्थानाख्यभास्करः  ॥ १९७.३ ॥\nतत्र तीर्थे नरो यस्तु स्नात्वा नियतमानसः  ।\nसंतर्प्य पितृदेवांश्च पिण्डेन सलिलेन च  ॥ १९७.४ ॥\nमूलस्थानं ततः पश्येत्स गच्छेत्परमां गतिम्  ।\nगुह्याद्गुह्यतरस्तत्र विशेषस्तु श्रुतो मया  ॥ १९७.५ ॥\nसमागमे मुनीनां तु शङ्कराच्छशिशेखरात् ।\nसदा वै शुक्लसप्तम्यां मूलमादित्यवासरः  ॥ १९७.६ ॥\nतदा रेवाजलं गत्वा स्नात्वा संतर्प्य देवताः  ।\nपित्ःंश्च भरतश्रेष्ठ दत्त्वा दानं स्वशक्तितः  ॥ १९७.७ ॥\nकरवीरैस्ततो गत्वा रक्तचन्दनवारिणा  ।\nसंस्थाप्य भास्करं भक्त्या सम्पूज्य च यथाविधि  ॥ १९७.८ ॥\nततः सागुरुकैर्धूपैः कुन्दरैश्च विशेषतः  ।\nधूपयेद्देवदेवेशं दीपान् बोध्य दिशो दश  ॥ १९७.९ ॥\nउपोष्य जागरं कुर्याद्गीतवाद्यं विशेषतः  ।\nएवं कृते महीपाल न भवेदुग्रदुःखभाक् ॥ १९७.१० ॥\nसूर्यलोके वसेत्तावद्यावत्कल्पशतत्रयम्  ।\nगन्धर्वैरप्सरोभिश्च सेव्यमानो नृपोत्तम  ॥ १९७.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मूलस्थानतीर्थमाहात्म्यवर्णनं नाम सप्तनवत्युत्तरशततमोऽध्यायः ॥"
  }
]
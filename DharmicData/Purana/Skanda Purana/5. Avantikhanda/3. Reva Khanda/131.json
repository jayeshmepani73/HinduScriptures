[
  {
    "text": "अध्याय १३१"
  },
  {
    "text": "श्रीमार्कण्डेय उवाच -\nनर्मदादक्षिणे कूले नागतीर्थमनुत्तमम्  ।\nयत्र सिद्धा महानागा भये जाते ततो नृप  ॥ १३१.१ ॥"
  },
  {
    "text": "युधिष्ठिर उवाच -\nमहाभयानां लोकस्य नागानां द्विजसत्तम  ।\nकथं जातं भयं तीव्रं येन ते तपसि स्थिताः  ॥ १३१.२ ॥\nभूतं भव्यं भविष्यच्च यत्सुरासुरमानवे  ।\nतात ते विदितं सर्वं तेन मे कौतुकं महत् ॥ १३१.३ ॥\nमम संतापजं दुःखं दुर्योधनसमुद्भवम्  ।\nतव वक्त्राम्बुजौघेन प्लावितं निर्वृतिं गतम्  ॥ १३१.४ ॥\nश्रुत्वा तव मुखोद्गीतां कथां पापप्रणाशनीम्  ।\nभूयो भूयः स्मृतिर्जाता श्रवणे मम सुव्रत  ॥ १३१.५ ॥\nन क्लेशत्वं द्विजे युक्तं न चान्यो जानते फलम्  ।\nविद्यादानस्य महतः श्रावितस्य सुतस्य च  ॥ १३१.६ ॥\nएवं ज्ञात्वा यथान्यायं यः प्रश्नः पृच्छितो मया  ।\nकथा तु कथ्यतां विप्र दयां कृत्वा ममोपरि  ॥ १३१.७ ॥"
  },
  {
    "text": "मार्कण्डेय उवाच -\nयथा यथा त्वं नृप भाषसे च तथा तथा मे सुखमेति भारती  ।\nशैथिल्यभावाज्जरयान्वितस्य त्वत्सौहृदं नश्यति नैव तात  ॥ १३१.८ ॥\nकथयामि यथावृत्तमितिहासं पुरातनम्  ।\nकथितं पूर्वतो वृद्धैः पारम्पर्येण भारत  ॥ १३१.९ ॥\nद्वे भार्ये कश्यपस्यास्तां सर्वलोकेष्वनुत्तमे  ।\nगरुत्मतो वै विनता सर्पाणां कद्रुरेव च  ॥ १३१.१० ॥\nअश्वसंदर्शनात्ताभ्यां कलिरूपं व्यवस्थितम्  ।\nप्रभातकाले राजेन्द्र भास्कराकारवर्चसम्  ॥ १३१.११ ॥\nतं दृष्ट्वा विनता रूपमश्वं सर्वत्र पाण्डुरम्  ।\nअथ तां कद्रूमवोचत्सा पश्य पश्य वरानने  ॥ १३१.१२ ॥\nउच्चैःश्रवसः सादृश्यं पश्य सर्वत्र पाण्डुरम्  ।\nधावमानमविश्रान्तं जवेन पवनोपमम्  ॥ १३१.१३ ॥\nतं दृष्ट्वा सहसा यान्तमीर्ष्याभावेन मोहिता  ।\nकृष्णं मत्वा तथाजल्पत्तया सह नृपोत्तम  ॥ १३१.१४ ॥\nविनते त्वं मृषा लोके नृशंसे कुलपांसनि  ।\nकृष्णं चैनं वद श्वेतं नरकं यास्यसे परम्  ॥ १३१.१५ ॥"
  },
  {
    "text": "विनतोवाच -\nसत्यानृते तु वचने पणोऽयं ते ममैव तु  ।\nसहस्रं वत्सरान्दासी भवेयं तव वेश्मनि  ॥ १३१.१६ ॥\nतथेति ते प्रतिज्ञाय रात्रौ गत्वा स्वकं गृहम्  ।\nपरित्यज्य उभे ते तु क्रोधमूर्छितमूर्छिते  ॥ १३१.१७ ॥\nबन्धुगर्वस्य गत्वा तु कथयामास तं पणम्  ।\nकद्रूर्विनतया सार्द्धं यद्वृत्तं प्रमदालये  ॥ १३१.१८ ॥\nतच्छ्रुत्वा बान्धवाः सर्वे कद्रूपुत्रास्तथैव च  ।\nन मन्यन्ते हितं कार्यं कृतं मात्रा विगर्हितम्  ॥ १३१.१९ ॥\nअकृष्णः कृष्णतामम्ब कथं गच्छेद्धयोत्तमः  ।\nदासत्वं प्राप्स्यसे त्वं हि पणेनानेन सुव्रते  ॥ १३१.२० ॥"
  },
  {
    "text": "कद्रूरुवाच -\nभवेयं न यथादासी तत्कुरुध्वं हि सत्वरम्  ।\nविशध्वं रोमकूपेषु तस्याश्वस्य मतिर्मम  ॥ १३१.२१ ॥\nक्षणमात्रं कृते कार्ये सा दासी च भवेन्मम  ।\nततः स्वस्थोरगाः सर्वे भविष्यथ यथासुखम्  ॥ १३१.२२ ॥\nसर्पा ऊचुः  ।\nयथा त्वं जननी देवि पन्नगानां मता भुवि  ।\nतथापि सा विशेषेण वञ्चितव्या न कर्हिचित् ॥ १३१.२३ ॥"
  },
  {
    "text": "कद्रूरुवाच -\nमम वाक्यमकुर्वाणा ये केचिद्भुवि पन्नगाः  ।\nहव्यवाहमुखं सर्वे ते यास्यन्त्यविचारिताः  ॥ १३१.२४ ॥\nएतच्छ्रुत्वा तु वचनं घोरं मातृमुखोद्भवम्  ।\nकेचित्प्रविष्टा रोमाणि तथान्ये गिरिसंस्थिताः  ॥ १३१.२५ ॥\nकेचित्प्रविष्टा जाह्नव्यामन्ये च तपसि स्थिताः  ॥ १३१.२६ ॥\nततो वर्षसहस्रान्ते तुतोष परमेश्वरः  ।\nमहादेवो जगद्धाता ह्युवाच परया गिरा  ॥ १३१.२७ ॥\nभो भोः सर्पा निवर्तध्वं तपसोऽस्य महत्फलम्  ।\nयमिच्छथ ददाम्यद्य नात्र कार्या विचारणा  ॥ १३१.२८ ॥\nसर्पा ऊचुः  ।\nकद्रूशापभयाद्भीता देवदेव महेश्वर  ।\nतव पार्श्वे वसिष्यामो यावदाभूतसम्प्लवम्  ॥ १३१.२९ ॥"
  },
  {
    "text": "देवदेव उवाच -\nएकश्चायं महाबाहुर्वासुकिर्भुजगोत्तमः  ।\nमम पार्श्वे वसेन्नित्यं सर्वेषां भयरक्षकः  ॥ १३१.३० ॥\nअन्येषां चैव सर्पाणां भयं नास्ति ममाज्ञया  ।\nआप्लुत्य नर्मदातोये भुजगास्ते च रक्षिताः  ॥ १३१.३१ ॥\nनास्ति मृत्युभयं तेषां वसध्वं यत्र चेप्सितम्  ।\nकद्रूशापभयं नास्ति ह्येष मे विस्तरः परः  ॥ १३१.३२ ॥\nएवं दत्त्वा वरं तेषां देवदेवो महेश्वरः  ।\nजगामाकाशमाविश्य कैलासं धरणीधरम्  ॥ १३१.३३ ॥\nगते चादर्शनं देवे वासुकिप्रमुखा नृप  ।\nस्थापयित्वा तथा जग्मुर्देवदेवं महेश्वरम्  ॥ १३१.३४ ॥\nतत्र तीर्थे तु यः कश्चित्पञ्चम्यामर्चयेच्छिवम्  ।\nतस्य नागकुलान्यष्टौ न हिंसन्ति कदाचन  ॥ १३१.३५ ॥\nमृतः कालेन महता तत्र तीर्थे नरेश्वर  ।\nशिवस्यानुचरो भूत्वा वसते कालमीप्सितम्  ॥ १३१.३६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागेश्वरतीर्थमाहात्म्यवर्णनं नामैकत्रिंशदधिकशततमोऽध्यायः ॥"
  }
]
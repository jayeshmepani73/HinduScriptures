[
  {
    "text": "अध्याय १९८\nमार्कण्डेय उवाच -\nततो गच्छेन्महीपाल भद्रकालीतिसङ्गमम्  ।\nशूलतीर्थमिति ख्यातं स्वयं देवेन निर्मितम्  ॥ १९८.१ ॥\nपञ्चायतनमध्ये तु तिष्ठते परमेश्वरः  ।\nशूलपाणिर्महादेवः सर्वदेवतपूजितः  ॥ १९८.२ ॥\nस सङ्गमो नृपश्रेष्ठ नित्यं देवैर्निषेवितः  ।\nदर्शनात्तस्य तीर्थस्य स्नानदानाद्विशेषतः  ॥ १९८.३ ॥\nदौर्भाग्यं दुर्निमित्तं च ह्यभिशापो नृपग्रहः  ।\nयदन्यद्दुष्कृतं कर्म नश्यते शङ्करोऽब्रवीत् ॥ १९८.४ ॥"
  },
  {
    "text": "युधिष्ठिर उवाच -\nकथं शूलेश्वरी देवी कथं शूलेश्वरो हरः  ।\nप्रथितो नर्मदातीरे एतद्विस्तरतो वद  ॥ १९८.५ ॥"
  },
  {
    "text": "मार्कण्डेय उवाच -\nबभूव ब्राह्मणः कश्चिन्माण्डव्य इति विश्रुतः  ।\nवृत्तिमान्सर्वधर्मज्ञः सत्ये तपसि च स्थितः  ॥ १९८.६ ॥\nअशोकाश्रममध्यस्थो वृक्षमूले महातपाः  ।\nऊर्ध्वबाहुर्महातेजास्तस्थौ मौनव्रतान्वितः  ॥ १९८.७ ॥\nतस्य कालेन महता तीव्रे तपसि वर्ततः  ।\nतमाश्रममनुप्राप्ता दस्यवो लोप्त्रहारिणः  ॥ १९८.८ ॥\nअनुसर्प्यमाणा बहुभिः पुरुषैर्भरतर्षभ  ।\nते तस्यावसथे लोप्त्रं न्यदधुः कुरुनन्दन  ॥ १९८.९ ॥\nनिधाय च तदा लीनास्तत्रैवाश्रममण्डले  ।\nतेषु लीनेष्वथो शीघ्रं ततस्तद्रक्षिणां बलम्  ॥ १९८.१० ॥\nआजगाम ततोऽपश्यंस्तमृषिं तस्करानुगाः  ।\nतमपृच्छंस्तदा वृत्तं रक्षिणस्तं तपोधनम्  ॥ १९८.११ ॥\nवद केन पथा याता दस्यवो द्विजसत्तम  ।\nतेन गच्छामहे ब्रह्मन् यथा शीघ्रतरं वयम्  ॥ १९८.१२ ॥\nतथा तु वचनं तेषां ब्रुवतां स तपोधनः  ।\nन किंचिद्वचनं राजन्नवदत्साध्वसाधु वा  ॥ १९८.१३ ॥\nततस्ते राजपुरुषा विचिन्वन्तस्तमाश्रमम्  ।\nसंयम्यैनं ततो राज्ञे सर्वान् दस्यून्न्यवेदयन्  ॥ १९८.१४ ॥\nतं राजा सहितैश्चोरैरन्वशाद्वध्यतामिति  ।\nसम्बध्य तं च तैर्राजञ्छूले प्रोतो महातपाः  ॥ १९८.१५ ॥\nततस्ते शूलमारोप्य तं मुनिं रक्षिणस्तदा  ।\nप्रतिजग्मुर्महीपाल धनान्यादाय तान्यथ  ॥ १९८.१६ ॥\nशूलस्थः स तु धर्मात्मा कालेन महता तदा  ।\nध्यायन्देवं त्रिलोकेशं शङ्करं तमुमापतिम्  ॥ १९८.१७ ॥\nबहुकालं महेशानं मनसाध्याय संस्थितः  ।\nनिराहारोऽपि विप्रर्षिर्मरणं नाभ्यपद्यत  ॥ १९८.१८ ॥\nधारयामास विप्राणामृषभः स हृदा हरिम्  ।\nशूलाग्रे तप्यमानेन तपस्तेन कृतं तदा  ॥ १९८.१९ ॥\nसन्तापं परमं जग्मुः श्रुत्वैतन्मुनयोऽखिलाः  ।\nते रात्रौ शकुना भूत्वा संन्यवर्तन्त भारत  ॥ १९८.२० ॥\nदर्शयन्तो मुनेः शक्तिं तमपृच्छन् द्विजोत्तमम्  ।\nश्रोतुमिच्छाम ते ब्रह्मन् किं पापं कृतवानसि  ॥ १९८.२१ ॥"
  },
  {
    "text": "श्रीमार्कण्डेय उवाच -\nततः स मुनिशार्दूलस्तानुवाच तपोधनान्  ।\nदोषतः किं गमिष्यामि न हि मेऽन्यो पराध्यति  ॥ १९८.२२ ॥\nएवमुक्त्वा ततः सर्वानाचचक्षे ततो मुनिः  ।\nमुनयश्च ततो राज्ञे द्वितीयेऽह्नि न्यवेदयन्  ॥ १९८.२३ ॥\nराजा तु तमृषिं श्रुत्वा निष्क्रान्तः सह बन्धुभिः  ।\nप्रसादयामास तदा शूलस्थमृषिसत्तमम्  ॥ १९८.२४ ॥"
  },
  {
    "text": "राजोवाच -\nयन्मयाऽपकृतं तात तवाज्ञानवशाद्बहु  ।\nप्रसादये त्वां तत्राहं न मे त्वं क्रोद्धुमर्हसि  ॥ १९८.२५ ॥\nएवमुक्तस्ततो राज्ञा प्रसादमकरोन्मुनिः  ।\nकृतप्रसादं राजा तं ततः समवतारयत् ॥ १९८.२६ ॥\nअवतीर्यमाणस्तु मुनिः शूले मांसत्वमागते  ।\nअतिसंपीडितो विप्रः शङ्करं मनसागमत् ॥ १९८.२७ ॥\nसंध्यातः शङ्करस्तेन बहुकालोपवासतः  ।\nप्रादुर्भूतो महादेवः शूलं तस्य तथाछिनत् ॥ १९८.२८ ॥\nशूलमूलस्थितः शम्भुस्तुष्टः प्राह पुनःपुनः  ।\nब्रूहि किं क्रियतां विप्र सत्त्वस्थानपरायण  ॥ १९८.२९ ॥\nअदेयमपि दास्यामि तुष्टोऽस्म्यद्योमया सह  ।\nकिं तु सत्यवतां लोके सिद्धिर्न स्याच्च भूयसी  ॥ १९८.३० ॥\nस्वकर्मणोऽनुरूपं हि फलं भुञ्जन्ति जन्तवः  ।\nशुभेन कर्मणा भूतिर्दुःखं स्यात्पातकेन तु  ॥ १९८.३१ ॥\nबहुभेदप्रभिन्नं तु मनुष्येषु विपच्यते  ।\nकेषां दरिद्रभावेन केषां धनविपत्तिजम्  ॥ १९८.३२ ॥\nसन्तत्यभावजं केषां केषांचित्तद्विपर्ययः  ।\nतथा दुर्वृत्तितस्तेषां फलमाविर्भवेन्नृणाम्  ॥ १९८.३३ ॥\nकेषांचित्पुत्रमरणे वियोगात्प्रियमित्रयोः  ।\nराजचौराग्नितः केषां दुःखं स्याद्दैवनिर्मितम्  ॥ १९८.३४ ॥\nतच्छरीरे तु केषांचित्कर्मणा सम्प्रदृश्यते  ।\nजराश्च विविधाः केषां दृश्यन्ते व्याधयस्तथा  ॥ १९८.३५ ॥\nदृश्यन्ते चाभिशापाश्च पूर्वकर्मानुसंचिताः  ।\nकष्टाः कष्टतरावस्था गताः केचिदनागसः  ॥ १९८.३६ ॥\nपूर्वकर्मविपाकेन धर्मेण तपसि स्थिताः  ।\nदान्ताः स्वदारनिरता भूरिदाः परिपूजकाः  ॥ १९८.३७ ॥\nह्रीमन्तो नयसंयुक्ता अन्ये बहुगुणैर्युताः  ।\nदुर्गमामापदं प्राप्य निजकर्मसमुद्भवाम्  ॥ १९८.३८ ॥\nन संज्वरन्ति ये मर्त्या धर्मनिन्दां न कुर्वते  ।\nइदमेव तपो मत्वा क्षिपन्ति सुविचेतसः  ॥ १९८.३९ ॥\nहा भ्रातर्मातः पुत्रेति कष्टेषु न वदन्ति ये  ।\nस्मरन्ति मां महेशानमथवा पुष्करेक्षणम्  ॥ १९८.४० ॥\nदुष्कृतं पूर्वजं भोक्तुं ध्रुवं तदुपशाम्यति  ॥ १९८.४१ ॥\nदिनानि यावन्ति वसेत्स कष्टे यथाकृतं चिन्तयद्देवमीशम्  ।\nतावन्ति सौम्यानि कृतानि तेन भवन्ति विप्र श्रुतिनोदनैषा  ॥ १९८.४२ ॥\nयस्मात्त्वया कष्टगतेन नित्यं स्मृतश्चाहं मनसा पूजितश्च  ।\nगौरीसहायस्तेन इहागतोऽस्मि ब्रूह्यद्य कृत्यं क्रियतां किं नु विप्र  ॥ १९८.४३ ॥"
  },
  {
    "text": "माण्डव्य उवाच -\nतुष्टो यद्युमया सार्धं वरदो यदि शङ्कर  ।\nतदा मे शूलसंस्थस्य संशयं परमं वद  ॥ १९८.४४ ॥\nन रुजा मम कापि स्याच्छूलसंप्रोतितेऽगके  ।\nअमृतस्रावि तच्छूलं प्रभावात्कस्य शंस मे  ॥ १९८.४५ ॥"
  },
  {
    "text": "श्रीशूलपाणिरुवाच -\nशूलस्थेन त्वया विप्र मनसा चिन्तितोऽस्मि यत् ।\nअनयानां निहन्ताहं दुःखानां विनिबर्हणः  ॥ १९८.४६ ॥\nध्यातमात्रो ह्यहं विप्र पाताले वापि संस्थितः  ।\nशूलमूले त्वहं शम्भुरग्रे देवी स्वयं स्थिता  ।\nजगन्माताम्बिका देवी त्वामृतेनान्वपूरयत् ॥ १९८.४७ ॥"
  },
  {
    "text": "माण्डव्य उवाच -\nपूर्वमेव स्थितो यस्माच्छूलं व्याप्योमया सह  ।\nप्रसादप्रवणो मह्यमिदानीं चानया सह  ॥ १९८.४८ ॥\nयस्याः संस्मरणादेव दौर्भाग्यं प्रलयं व्रजेत् ।\nन दौर्भाग्यात्परं लोके दुःखाद्दुःखतरं किल  ॥ १९८.४९ ॥\nकिलैवं श्रूयते गाथा पुराणेषु सुरोत्तम  ।\nत्रैलोक्यं दहतस्तुभ्यं सौभाग्यमेकतां गतम्  ॥ १९८.५० ॥\nविष्णोर्वक्षःस्थलं प्राप्य तत्स्थितं चेति नः श्रुतम्  ।\nपीतं तद्वक्षसस्त्रस्तदक्षेण परमेष्ठिना  ॥ १९८.५१ ॥\nतस्मात्सतीति संजज्ञ इयमिन्दीवरेक्षणा  ।\nयजतस्तस्य देवेश तव मानावखण्डनात् ॥ १९८.५२ ॥\nजुहावाग्नौ तु सा देवी ह्यात्मानं प्राणसंज्ञिकम्  ।\nआत्मानं भस्मसात्कृत्वा प्रालेयाद्रेस्ततः सुता  ॥ १९८.५३ ॥\nमेनकायां प्रभो जाता साम्प्रतं या ह्युमाभिधा  ।\nअनादिनिधना देवी ह्यप्रतर्क्या सुरेश्वर  ॥ १९८.५४ ॥\nयदि तुष्टोऽसि देवेश ह्युमा मे वरदा यदि  ।\nउभावप्यत्र वै स्थाने स्थितौ शूलाग्रमूलयोः  ॥ १९८.५५ ॥\nअवतारो यत्र तत्र संस्थितिं वै ततः कुरु  ॥ १९८.५६ ॥"
  },
  {
    "text": "श्रीमार्कण्डेय उवाच -\nतेनैवमुक्ते सहसा कृत्वा भूमण्डलं द्विधा  ।\nनिःसृतौ शूलमूलाग्राल्लिङ्गार्चाप्रतिरूपिणौ  ॥ १९८.५७ ॥\nप्रद्योतयद्दिशः सर्वा लिङ्गं मूले प्रदृश्यते  ।\nवामतः प्रतिमा देवी तदा शूलेश्वरी स्थिता  ॥ १९८.५८ ॥\nविलोभयन्ती च जगद्भाति पूरयती दिशः  ।\nदृष्ट्वा कृताञ्जलिपुटः स्तुतिं चक्रे द्विजोत्तमः  ॥ १९८.५९ ॥"
  },
  {
    "text": "माण्डव्य उवाच -\nत्वमस्य जगतो माता जगत्सौभाग्यदेवता  ।\nन त्वया रहितं किंचिद्ब्रह्माण्डेऽस्ति वरानने  ॥ १९८.६० ॥\nप्रसादं कुरु धर्मज्ञे मम त्वाज्ञप्तुमर्हसि  ।\nईदृशेनैव रूपेण केषु स्थानेषु तिष्ठसि  ।\nप्रसादप्रवणा भूत्वा वद तानि महेश्वरि  ॥ १९८.६१ ॥"
  },
  {
    "text": "श्रीदेव्युवाच -\nसर्वगा सर्वभूतेषु द्रष्टव्या सर्वतो भुवि  ।\nसर्वलोकेषु यत्किंचिद्विहितं न मया विना  ॥ १९८.६२ ॥\nतथापि येषु स्थानेषु द्रष्टव्या सिद्धिमीप्सुभिः  ।\nस्मर्तव्या भूतिकामेन तानि वक्ष्यामि तत्त्वतः  ॥ १९८.६३ ॥\nवाराणस्यां विशालाक्षी नैमिषे लिङ्गधारिणी  ।\nप्रयागे ललिता देवी कामुका गन्धमादने  ॥ १९८.६४ ॥\nमानसे कुमुदा नाम विश्वकाया तथाऽपरे  ।\nगोमन्ते गोमती नाम मन्दरे कामचारिणी  ॥ १९८.६५ ॥\nमदोत्कटा चैत्ररथे हयन्ती हास्तिने पुरे  ।\nकान्यकुब्जे स्थिता गौरी रम्भा ह्यमलपर्वते  ॥ १९८.६६ ॥\nएकाम्रके कीर्तिमती विश्वां विश्वेश्वरे विदुः  ।\nपुष्करे पुरुहूता च केदारे मार्गदायिनी  ॥ १९८.६७ ॥\nनन्दा हिमवतः प्रस्थे गोकर्णे भद्रकर्णिका  ।\nस्थानेश्वरे भवानी तु बिल्वके बिल्वपत्त्रिका  ॥ १९८.६८ ॥\nश्रीशैले माधवी नाम भद्रे भद्रेश्वरीति च  ।\nजया वराहशैले तु कमला कमलालये  ॥ १९८.६९ ॥\nरुद्रकोट्यां तु कल्याणी काली कालञ्जरे तथा  ।\nमहालिङ्गे तु कपिला माकोटे मुकुटेश्वरी  ॥ १९८.७० ॥\nशालिग्रामे महादेवी शिवलिङ्गे जलप्रिया  ।\nमायापुर्यां कुमारी तु संताने ललिता तथा  ॥ १९८.७१ ॥\nउत्पलाक्षी सहस्राक्षे हिरण्याक्षे महोत्पला  ।\nगयायां विमला नाम मङ्गला पुरुषोत्तमे  ॥ १९८.७२ ॥\nविपाशायाममोघाक्षी पाटला पुण्ड्रवर्धने  ।\nनारायणी सुपार्श्वे तु त्रिकूटे भद्रसुन्दरी  ॥ १९८.७३ ॥\nविपुले विपुला नाम कल्याणी मलयाचले  ।\nकोटवी कोटितीर्थेषु सुगन्धा गन्धमादने  ॥ १९८.७४ ॥\nगोदाश्रमे त्रिसन्ध्या तु गङ्गाद्वारे रतिप्रिया  ।\nशिवचण्डे सभानन्दा नन्दिनी देविकातटे  ॥ १९८.७५ ॥\nरुक्मिणी द्वारवत्यां तु राधा वृन्दावने वने  ।\nदेवकी मथुरायां तु पाताले परमेश्वरी  ॥ १९८.७६ ॥\nचित्रकूटे तथा सीता विन्ध्ये विन्ध्यनिवासिनी  ।\nसह्याद्रावेकवीरा तु हरिश्चन्द्रे तु चण्डिका  ॥ १९८.७७ ॥\nरमणा रामतीर्थे तु यमुनायां मृगावती  ।\nकरवीरे महालक्ष्मी रूपादेवी विनायके  ॥ १९८.७८ ॥\nआरोग्या वैद्यनाथे तु महाकाले महेश्वरी  ।\nअभयेत्युष्णतीर्थे तु मृगी वा विन्ध्यकन्दरे  ॥ १९८.७९ ॥\nमाण्डव्ये माण्डुकी नाम स्वाहा माहेश्वरे पुरे  ।\nछागलिङ्गे प्रचण्डा तु चण्डिकामरकण्टके  ॥ १९८.८० ॥\nसोमेश्वरे वरारोहा प्रभासे पुष्करावती  ।\nवेदमाता सरस्वत्यां पारा पारातटे मुने  ॥ १९८.८१ ॥\nमहालये महाभागा पयोष्ण्यां पिङ्गलेश्वरी  ।\nसिंहिका कृतशौचे तु कर्तिके चैव शांकरी  ॥ १९८.८२ ॥\nउत्पलावर्तके लोला सुभद्रा शोणसङ्गमे  ।\nमता सिद्धवटे लक्ष्मीस्तरंगा भारताश्रमे  ॥ १९८.८३ ॥\nजालन्धरे विश्वमुखी तारा किष्किन्धपर्वते  ।\nदेवदारुवने पुष्टिर्मेधा काश्मीरमण्डले  ॥ १९८.८४ ॥\nभीमादेवी हिमाद्रौ तु पुष्टिर्वस्त्रेश्वरे तथा  ।\nकपालमोचने शुद्धिर्माता कायावरोहणे  ॥ १९८.८५ ॥\nशङ्खोद्धारे ध्वनिर्नाम धृतिः पिण्डारके तथा  ।\nकाला तु चन्द्रभागायामच्छोदे शक्तिधारिणी  ॥ १९८.८६ ॥\nवेणायाममृता नाम बदर्यामुर्वशी तथा  ।\nओषधी चोत्तरकुरौ कुशद्वीपे कुशोदका  ॥ १९८.८७ ॥\nमन्मथा हेमकूटे तु कुमुदे सत्यवादिनी  ।\nअश्वत्थे वन्दिनीका तु निधिर्वैश्रवणालये  ॥ १९८.८८ ॥\nगायत्री वेदवदने पार्वती शिवसन्निधौ  ।\nदेवलोके तथेन्द्राणी ब्रह्मास्ये तु सरस्वती  ॥ १९८.८९ ॥\nसूर्यबिम्बे प्रभा नाम मातॄणां वैष्णवी मता  ।\nअरुन्धती सतीनां तु रामासु च तिलोत्तमा  ॥ १९८.९० ॥\nचित्रे ब्रह्मकला नाम शक्तिः सर्वशरीरिणाम्  ।\nशूलेश्वरी भृगुक्षेत्रे भृगौ सौभाग्यसुन्दरी  ॥ १९८.९१ ॥\nएतदुद्देशतः प्रोक्तं नामाष्टशतमुत्तमम्  ।\nअष्टोत्तरं च तीर्थानां शतमेतदुदाहृतम्  ॥ १९८.९२ ॥\nइदमेव परं विप्र सर्वेषां तु भविष्यति  ।\nपठत्यष्टोत्तरशतं नाम्नां यः शिवसन्निधौ  ॥ १९८.९३ ॥\nस मुच्यते नरः पापैः प्राप्नोति स्त्रियमीप्सिताम्  ।\nस्नात्वा नारी तृतीयायां मां समभ्यर्च्य भक्तितः  ॥ १९८.९४ ॥\nन सा स्याद्दुःखिनी जातु मत्प्रभावान्नरोत्तम  ।\nनित्यं मद्दर्शने नारी नियताया भविष्यति  ॥ १९८.९५ ॥\nपतिपुत्रकृतं दुःखं न सा प्राप्स्यति कर्हिचित् ।\nमदालये तु या नारी तुलापुरुषसंज्ञितम्  ॥ १९८.९६ ॥\nसम्पूज्य मण्डयेद्देवांल्लोकपालांश्च साग्निकान्  ।\nसपत्नीकान्द्विजान्पूज्य वासोभिर्भूषणैस्तथा  ॥ १९८.९७ ॥\nभूतेभ्यस्तु बलिं दद्यादृत्विग्भिः सह देशिकः  ।\nततः प्रदक्षिणीकृत्य तुलामित्यभिमन्त्रयेत् ॥ १९८.९८ ॥\nशुचिरक्ताम्बरो वा स्याद्गृहीत्वा कुसुमाञ्जलिम्  ।\nनमस्ते सर्वदेवानां शक्तिस्त्वं परमा स्थिता  ॥ १९८.९९ ॥\nसाक्षिभूता जगद्धात्री निर्मिता विश्वयोनिना  ।\nत्वं तुले सर्वभूतानां प्रमाणमिह कीर्तिता  ॥ १९८.१०० ॥\nकराभ्यां बद्धमुष्टिभ्यामास्ते पश्यन्नुमामुखम्  ।\nततोऽपरे तुलाभागेन्यसेयुर्द्विजपुंगवाः  ॥ १९८.१०१ ॥\nद्रव्यमष्टविधं तत्र ह्यात्मवित्तानुसारतः  ।\nमन्दशभूते विप्रेन्द्र पृथिव्यां यदधिष्ठितम्  ॥ १९८.१०२ ॥\nसुवर्णं चैव निष्पावांस्तथा राजिकुसुम्भकम्  ।\nतृणराजेन्दुलवणं कुङ्कुमं तु तथाष्टमम्  ॥ १९८.१०३ ॥\nएषामेकतमं कुर्याद्यथा वित्तानुसारतः  ।\nसाम्यादभ्यधिकं यावत्काञ्चनादि भवेद्द्विज  ॥ १९८.१०४ ॥\nतावत्तिष्ठेन्नरो नारी पश्चादिदमुदीरयेत् ।\nनमो नमस्ते ललिते तुलापुरुषसंज्ञिते  ॥ १९८.१०५ ॥\nत्वमुमे तारयस्वास्मानस्मात्संसारकर्दमात् ।\nततोऽवतीर्य मुरवे पूर्वमर्द्धं निवेदयेत् ॥ १९८.१०६ ॥\nऋत्विग्भ्योऽपरमर्द्धं च दद्यादुदकपूर्वकम्  ।\nतेभ्यो लब्धा ततोऽनुज्ञां दद्यादन्येषु चार्थिषु  ॥ १९८.१०७ ॥\nसपत्नीकं गुरुं रक्तवाससी परिधापयेत् ।\nअन्यांश्च ऋत्विजः शक्त्या गुरुं केयूरकङ्कणैः  ॥ १९८.१०८ ॥\nशुक्लां गां क्षीरिणीं दद्याल्ललिता प्रीयतामिति  ।\nअनेन विधिना या तु कुर्यान्नारी ममालये  ॥ १९८.१०९ ॥\nमत्तुल्या सा भवेद्राज्ञां तेजसा श्रीरिवामला  ।\nसावित्रीव च सौन्दर्ये जन्मानि दश पञ्च च  ॥ १९८.११० ॥"
  },
  {
    "text": "श्रीमार्कण्डेय उवाच -\nएवं निशम्य वचनं गौर्या द्विजवरोत्तमः  ।\nनमस्कृत्य जगामाशु धर्मराज निवेशनम्  ॥ १९८.१११ ॥\nतदा प्रभृति तत्तीर्थं ख्यातं शूलेश्वरीति च  ।\nतस्मिंस्तीर्थे तु यः स्नात्वा तर्पयेत्पितृदेवताः  ॥ १९८.११२ ॥\nब्राह्मणानन्नवासोभिः पिण्डैः पितृपितामहान्  ।\nभक्तोपहारैर्देवेशमुमया सह शङ्करं  ॥ १९८.११३ ॥\nधूपगुग्गुलदानैश्च दीपदानैः सुबोधितैः  ।\nसर्वपापविनिर्मुक्तः स गच्छेच्छिवसन्निधिम्  ॥ १९८.११४ ॥\nतस्मिंस्तीर्थे तु यः कश्चिदभियुक्तो नरेश्वर  ।\nअम्भिशापि तथा स्नातस्त्रिदिनं मुच्यते नरः  ॥ १९८.११५ ॥\nकृष्णपक्षे चतुर्दश्यां रात्रौ जागर्ति यो नरः  ।\nउपवासपरः शुद्धः शिवं सम्पूजयेन्नरः  ।\nप्रमुच्य पापसंमोहं रुद्रलोकं स गच्छति  ॥ १९८.११६ ॥\nत्रिनेत्रश्च चतुर्बाहुः साक्षाद्रुद्रोऽपरः  ।\nक्रीडते देवकन्याभिर्यावच्चन्द्रार्कतारकम्  ॥ १९८.११७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलेश्वरतीर्थमाहात्म्यवर्णनं नामाष्टनवत्युत्तरशततमोऽध्यायः ॥"
  }
]
[
  {
    "text": "अध्याय १७०"
  },
  {
    "text": "श्रीमार्कण्डेय उवाच -\nकामप्रमोदिनीसख्यो नीयमानां च तेन तु  ।\nदृष्ट्वा ताश्चुक्रुशुः सर्वा निःसृत्य जलमध्यतः  ॥ १७०.१ ॥\nगता राजगृहे सर्वाः कथयन्ति सुदुःखिताः  ।\nकामप्रमोदिनी राजन्हृता श्येनेन पक्षिणा  ॥ १७०.२ ॥\nक्रीडन्ती च जलस्थाने तडागे देवसन्निधौ  ।\nअन्वेष्या च त्वया राजंस्तस्य मार्गं विजानता  ॥ १७०.३ ॥\nतासां तद्वचनं श्रुत्वा देवपन्नः सुदुःखितः  ।\nहाहेत्युक्त्वा समुत्थाय रुदमानो वरासनात् ॥ १७०.४ ॥\nमन्त्रिभिः सहितस्तस्मिंस्तडागे जलसन्निधौ  ।\nन चिह्नं न च पन्थानं दृष्ट्वा दुःखान्मुमोह च  ॥ १७०.५ ॥\nतस्य राज्ञस्तु दुःखेन दुःखितो नागरो जनः  ।\nक्षणेनाश्वासितो राजा मन्त्रिभिः सपुरोहितैः  ॥ १७०.६ ॥\nकिं कुर्म इत्युवाचेदमस्मिन्काले विधीयताम्  ।\nसर्वैस्तत्संविदं कृत्वा वाहिनीं चतुरङ्गिणीम्  ॥ १७०.७ ॥\nप्रेषयामि दिशः सर्वा हस्त्यश्वरथसंकुला  ।\nवादित्राणि च वाद्यन्ते व्याकुलीभूतसंकुले  ॥ १७०.८ ॥\nनाराचैस्तोमरैर्भल्लैः खड्गैः परश्वधादिभिः  ।\nराजा संनाहबद्धोऽभूद्गनं ग्रसते किल  ॥ १७०.९ ॥\nन देवो न च गन्धर्वो न दैत्यो न च राक्षसः  ।\nकिं करिष्यति राजाद्य न जाने रोषनिष्कृतिम्  ॥ १७०.१० ॥\nनागरोऽपि जनस्तत्र दृष्ट्वा चकितमानसः  ।\nचतुर्दशसहस्राणि दन्तिनां सृणिधारिणाम्  ॥ १७०.११ ॥\nअश्वारोहसहस्राणि ह्यशीतिः शस्त्रपाणिनाम्  ।\nरथानां त्रिसहस्राणि विंशतिर्भरतर्षभ  ॥ १७०.१२ ॥\nसङ्ग्रामभेरीनिनदैः खुररेणुर्नभोगता  ।\nएतस्मिन्नन्तरे तात रक्षको नगरस्य हि  ॥ १७०.१३ ॥\nगृहीत्वाभरणं तस्यास्त्वङ्गप्रत्यङ्गिकं तथा  ।\nकुण्डलाङ्गदकेयूरहारनूपुरझल्लरीः  ॥ १७०.१४ ॥\nनिवेद्याकथयद्राज्ञे मया दृष्टं त्ववेक्षणात् ।\nतापसानामाश्रमे तु माण्डव्यो यत्र तिष्ठति  ॥ १७०.१५ ॥\nतापसैर्वेष्टितो यत्र ददृशे तत्र सन्निधौ  ।\nदण्डवासिवचः श्रुत्वा प्रत्यक्षाङ्गविभूषणम्  ॥ १७०.१६ ॥\nस क्रोधरक्तनयनो मन्त्रिणो वीक्ष्य नैगमान्  ।\nईदृग्भूतसमाचारो ब्राह्मणो नगरे मम  ॥ १७०.१७ ॥\nचौरचर्यां व्रतच्छन्नः परद्रव्यापहरकः  ।\nतेन कन्या हृता मेऽद्य तपस्विपापकर्मिणा  ॥ १७०.१८ ॥\nशाकुन्तं रूपमास्थाय जलस्थो गगनं ययौ  ।\nपाखण्डिनो विकर्मस्थान् बिडालव्रतिकाञ्छठान्  ॥ १७०.१९ ॥\nचाटुतस्करदुर्वृत्तान् हन्यान्नस्त्यस्य पातकम्  ।\nन द्रष्टव्यो मया पापः स्तेयी कन्यापहारकः  ॥ १७०.२० ॥\nशूलमारोप्यतां क्षिप्रं न विचारस्तु तस्य वै  ।\nस च वध्यो मया दुष्टो रक्षोरूपी तपोधनः  ॥ १७०.२१ ॥\nएवं ब्रुवंश्चलन्क्रोधादादिश्य दण्डवासिनम्  ।\nकार्याकार्यं न विज्ञाय शूलमारोपयद्द्विजम्  ॥ १७०.२२ ॥\nपौरा जानपदाः सर्वे अश्रुपूर्णमुखास्तदा  ।\nहाहेत्युक्त्वा रुदन्त्यन्ये वदन्ति च पृथक्पृथक् ॥ १७०.२३ ॥\nकुत्सितं च कृतं कर्म राज्ञा चण्डालचारिणा  ।\nब्राह्मणो नैव वध्यो हि विशेषेण तपोवृतः  ॥ १७०.२४ ॥\nयदि रोषसमाचारो निर्वास्यो नगराद्बहिः  ।\nन जातु ब्राह्मणं हन्यात्सर्वपापेऽप्यवस्थितम्  ॥ १७०.२५ ॥\nराष्ट्रादेनं बहिष्कुर्यात्समग्रधनमक्षतम्  ।\nनाश्नाति च गृहे राजन्नाग्निर्नगरवासिनाम्  ।\nसर्वेऽप्युद्विग्नमनसो गृहव्याप्तिविवर्जिताः  ॥ १७०.२६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे माण्डव्यशूलारोपणवर्णनं नाम सप्तत्यधिकशततमोऽध्यायः ॥"
  }
]
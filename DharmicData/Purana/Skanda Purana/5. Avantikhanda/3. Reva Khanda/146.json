[
  {
    "text": "मार्कण्डेय उवाच -\nअस्माहकं ततो गच्छेत्पितृतीर्थमनुत्तमम्  ।\nप्रेतत्वाद्यत्र मुच्यन्ते पिण्डेनैकेन पूर्वजाः  ॥ १४६.१ ॥\nयुधिष्ठिर उवाच -\nअस्माहकस्य माहात्म्यं कथयस्व ममानघ  ।\nस्नानदानेन यत्पुण्यं तथा पिण्डोदकेन च  ॥ १४६.२ ॥\nश्रीमार्कण्डेय उवाच -\nपुरा कल्पे नृपश्रेष्ठ ऋषिदेवसमागमे  ।\nप्रश्नः पृष्टो मया तात यथा त्वमनुपृच्छसि  ॥ १४६.३ ॥\nएकत्र सागराः सप्त सप्रयागाः सपुष्कराः  ।\nनास्य साम्यं लभन्ते ते नात्र कार्या विचारणा  ॥ १४६.४ ॥\nसोमनाथं तु विख्यातं यत्सोमेन प्रतिष्ठितम्  ।\nतत्र सोमग्रहे पुण्यं तत्पुण्यं लभते नरः  ॥ १४६.५ ॥\nमासान्ते पितरो नृणां वीक्षन्ते सन्ततिं स्वकाम्  ।\nकश्चिदस्मत्कुलेऽस्माकं पिण्डमत्र प्रदास्यति  ॥ १४६.६ ॥\nप्रपितामहास्तथादित्याः श्रुतिरेषा सनातनी  ।\nएवं ब्रुवन्ति देवाश्च ऋषयः सतपोधनाः  ॥ १४६.७ ॥\nसकृत्पिण्डोदकेनैव शृणु पार्थिव यत्फलम्  ।\nद्वादशाब्दानि राजेन्द्र योगं भुक्त्वा सुशोभनम्  ॥ १४६.८ ॥\nयुगे युगे महाराज अस्माहके पितामहाः  ।\nसर्वदा ह्यवलोकन्त आगच्छन्तं स्वगोत्रजम्  ॥ १४६.९ ॥\nभविष्यति किमस्माकममावास्याप्यमाहके  ।\nस्नानं दानं च ये कुर्युः पितॄणां तिलतर्पणम्  ॥ १४६.१० ॥\nते सर्वपापनिर्मुक्ताः सर्वान्कामांल्लभति वै  ।\nजलमध्येऽत्र भूपाल अग्नितीर्थं च तिष्ठति  ॥ १४६.११ ॥\nदर्शनात्तस्य तीर्थस्य पापराशिर्विलीयते  ।\nस्नानमात्रेण राजेन्द्र ब्रह्महत्यां व्यपोहति  ॥ १४६.१२ ॥\nशुक्लाम्बरधरो नित्यं नियतः स जितेन्द्रियः  ।\nएककालं तु भुञ्जानो मासं तीर्थस्य सन्निधौ  ॥ १४६.१३ ॥\nसुवर्णालंकृतानां तु कन्यानां शतदानजम्  ।\nफलमाप्नोति सम्पूर्णं पितृलोके महीयते  ॥ १४६.१४ ॥\nपृथिव्यामासमुद्रायां महाभोगपतिर्भवेत् ।\nधनधान्यसमायुक्तो दाता भवति धार्मिकः  ॥ १४६.१५ ॥\nउपवासी शुचिर्भूत्वा ब्रह्मलोकमवाप्नुयात् ।\nअस्माहकं समासाद्य यस्तु प्राणान् परित्यजेत् ॥ १४६.१६ ॥\nकोटिवर्षसहस्राणि रुद्रलोके महीयते  ।\nततः स्वर्गात्परिभ्रष्टः क्षीणकर्मा दिवश्च्युतः  ॥ १४६.१७ ॥\nसुवर्णमणिमुक्ताढ्ये कुले जायेत रूपवान्  ।\nकृत्वाभिषेकविधिना हयमेधफलं लभेत् ॥ १४६.१८ ॥\nधनाढ्यो रूपवान्दक्षो दाता भवति धार्मिकः  ।\nचतुर्वेदेषु यत्पुण्यं सत्यवादिषु यत्फलम्  ॥ १४६.१९ ॥\nतत्फलं लभते नूनं तत्र तीर्थेऽभिषेचनात् ।\nतीर्थानां परमं तीर्थं निर्मितं शम्भुना पुरा  ॥ १४६.२० ॥\nहृदयेशः स्वयं विष्णुर्जपेद्देवं महेश्वरम्  ।\nगन्धर्वाप्सरसश्चैव मरुतो मारुतास्तथा  ॥ १४६.२१ ॥\nविश्वेदेवाश्च पितरः सचन्द्राः सदिवाकराः  ।\nमरीचिरत्र्यङ्गिरसौ पुलस्त्यः पुलहः क्रतुः  ॥ १४६.२२ ॥\nप्रचेताश्च वसिष्ठश्च भृगुर्नारद एव च  ।\nच्यवनो गालवश्चैव वामदेवो महामुनिः  ॥ १४६.२३ ॥\nवालखिल्याश्च गन्धारास्तृणबिन्दुश्च जाजलिः  ।\nउद्दालकश्चर्ष्यशृङ्गो वसिष्ठश्च सनन्दनः  ॥ १४६.२४ ॥\nशुक्रश्चैव भरद्वाजो वात्स्यो वात्स्यायनस्तथा  ।\nअगस्तिर्मित्रावरुणौ विश्वामित्रो मुनीश्वरः  ॥ १४६.२५ ॥\nगौतमश्च पुलस्त्यश्च पौलस्त्यः पुलहः क्रतुः  ।\nसनातनस्तु कपिलो वाह्निः पञ्चशिखस्तथा  ॥ १४६.२६ ॥\nअन्येऽपि बहवस्तत्र मुनयः शंसितव्रताः  ।\nक्रीडन्ति देवताः सर्व ऋषयः सतपोधनाः  ॥ १४६.२७ ॥\nमनुष्याश्चैव योगीन्द्राः पितरः सपितामहाः  ।\nअस्माहकेऽत्र तिष्ठन्ति सर्व एव न संशयः  ॥ १४६.२८ ॥\nपितरः पितामहाश्चैव तथैव प्रपितामहाः  ।\nयेषां दत्तमुपस्थायि सुकृतं वापि दुष्कृतम्  ॥ १४६.२९ ॥\nअक्षयं तत्र तत्सर्वं यत्कृतं योधनीपुरे  ।\nमातरं पितरं त्यक्त्वा सर्वबन्धुसुहृज्जनान्  ॥ १४६.३० ॥\nधनं धान्यं प्रियान्पुत्रांस्तथा देहं नृपोत्तम  ।\nगच्छते वायुभूतस्तु शुभाशुभसमन्वितः  ॥ १४६.३१ ॥\nअदृश्यः सर्वभूतानां परमात्मा महत्तरः  ।\nशुभाशुभगतिं प्राप्तः कर्मणा स्वेन पार्थिव  ॥ १४६.३२ ॥\nयुधिष्ठिर उवाच -\nशुभाशुभं न बन्धूनां जायते केन हेतुना  ।\nएकः प्रसूयते जन्तुरेक एव प्रलीयते  ॥ १४६.३३ ॥\nएको हि भुङ्क्ते सुकृतमेक एव हि दुष्कृतम्  ॥ १४६.३४ ॥\nमार्कण्डेय उवाच -\nएष त्वयोक्तो नृपते महाप्रश्नः स्मृतो मया  ॥ १४६.३५ ॥\nपितामहमुखोद्गीतं श्रुतं ते कथयाम्यहम्  ।\nयन्मे पितामहात्पूर्वं विज्ञातमृषिसंसदि  ॥ १४६.३६ ॥\nन माता न पिता बन्धुः कस्यचिन्न सुहृत्क्वचित् ।\nकस्य न ज्ञायते रूपं वायुभूतस्य देहिनः  ॥ १४६.३७ ॥\nयद्येवं न भवेत्तात लोकस्य तु नरेश्वर  ।\nअमर्यादं भवेन्नूनं विनश्यति चराचरम्  ॥ १४६.३८ ॥\nएवं ज्ञात्वा पूरा राजन्समस्तैर्लोककर्तृभिः  ।\nमर्यादा स्थापिता लोके यथा धर्मो न नश्यति  ॥ १४६.३९ ॥\nधर्मे नष्टे मनुष्याणामधर्मोऽभिभवेत्पुनः  ।\nततः स्वधर्मचलनान्नरके गमनं ध्रुवम्  ॥ १४६.४० ॥\nलोको निरङ्कुशः सर्वो मर्यादालङ्घने रतः  ।\nमर्यादा स्थापिता तेन शास्त्रं वीक्ष्य महर्षिभिः  ॥ १४६.४१ ॥\nस्नानं दानं जपो होमः स्वाध्यायो देवतार्चनम्  ।\nपिण्डोदकप्रदानं च तथैवातिथिपूजनम्  ॥ १४६.४२ ॥\nपितरः पितामहाश्चैव तथैव प्रपितामहाः  ।\nत्रयो देवाः स्मृतास्तात ब्रह्मविष्णुमहेश्वराः  ॥ १४६.४३ ॥\nपूजितैः पूजिताः सर्वे तथा मातामहास्त्रयः  ।\nतस्मात्सर्वप्रयत्नेन श्रुतिस्मृत्यर्थनोदितान्  ॥ १४६.४४ ॥\nधर्मं समाचरन्नित्यं पापांशेन न लिप्यते  ।\nश्रुतिस्मृत्युदितं धर्मं मनसापि न लङ्घयेत् ॥ १४६.४५ ॥\nइह लोके परे चैव यदीच्छेच्छ्रेय आत्मनः  ।\nपितापुत्रौ सदाप्येकौ बिम्बाद्बिम्बमिवोद्धृतौ  ॥ १४६.४६ ॥\nविभक्तौ वाविभक्तौ वा श्रुतिस्मृत्यर्थतस्तथा  ।\nउद्धरेदात्मनात्मानमात्मानमवसादयेत् ॥ १४६.४७ ॥\nपिण्डोदकप्रदानाभ्यामृते पार्थ न संशयः  ।\nएवं ज्ञात्वा प्रयत्नेन पिण्डोदकप्रदो भवेत् ॥ १४६.४८ ॥\nआयुर्धर्मो यशस्तेजः सन्ततिश्चैव वर्धते  ।\nपृथिव्यां सागरान्तायां पितृक्षेत्राणि यानि च  ॥ १४६.४९ ॥\nतानि ते सम्प्रवक्ष्यामि येषु दत्तं महाफलम्  ।\nगयायां पुष्करे ज्येष्ठे प्रयागे नैमिषे तथा  ॥ १४६.५० ॥\nसंनिहत्यां कुरुक्षेत्रे प्रभासे कुरुनन्दन  ।\nपिण्डोदकप्रदानेन यत्फलं कथितं बुधैः  ॥ १४६.५१ ॥\nअस्माहके तदाप्नोति नर्मदायां न संशयः  ।\nतत्र ब्रह्मा मुरारिश्च रुद्रश्च उमया सह  ॥ १४६.५२ ॥\nइन्द्राद्या देवताः सर्वे पितरो मुनयस्तथा  ।\nसागराः सरितश्चैव पर्वताश्च बलाहकाः  ॥ १४६.५३ ॥\nतिष्ठन्ति पितरः सर्वे सर्वतीर्थाधिकं ततः  ।\nस्थिता ब्रह्मशिला तत्र गजकुम्भनिभा नृप  ॥ १४६.५४ ॥\nकलौ न दृश्या भवति प्रधानं यद्गयाशिरः  ।\nवैशाखे मासि सम्प्राप्तेऽमावास्यां नृपोत्तम  ॥ १४६.५५ ॥\nव्याप्य सा तिष्ठते तीर्थं गजकुम्भनिभा शिला  ।\nतच्च गव्यूतिमात्रं हि तीर्थं ततः प्रवक्षते  ॥ १४६.५६ ॥\nतस्मिन्दिने तत्र गत्वा यस्तु श्राद्धप्रदो भवेत् ।\nपितॄणामक्षया तृप्तिर्जायते शतवार्षिकी  ॥ १४६.५७ ॥\nअन्यस्यामप्यमावास्यां यः स्नात्वा विजितेन्द्रियः  ।\nकरोति मनुजः श्राद्धं विधिवन्मन्त्रसंयुतम्  ॥ १४६.५८ ॥\nतस्य पुण्यफलं यत्स्यात्तच्छृणुष्व नराधिप  ।\nअग्निष्टोमाश्वमेधाभ्यां वाजपेयस्य यत्फलम्  ॥ १४६.५९ ॥\nतत्फलं समवाप्नोति यथा मे शङ्करोऽब्रवीत् ।\nरौरवादिषु सर्वेषु नरकेषु व्यवस्थिताः  ॥ १४६.६० ॥\nपिता पितामहाद्याश्च पितृके मातृके तथा  ।\nपिण्डोदकेन चैकेन तर्पणेन विशेषतः  ॥ १४६.६१ ॥\nक्रीडन्ति पितृलोकस्था यावदाभूतसम्प्लवम्  ।\nये कर्मस्था विकर्मस्था ये जाताः प्रेतकल्मषाः  ॥ १४६.६२ ॥\nपिण्डेनैकेन मुच्यन्ते तेऽपि तत्र न संशयः  ।\nअस्माहके शिला दिव्या तिष्ठते गजसन्निभा  ॥ १४६.६३ ॥\nब्रह्मणा निर्मिता पूर्वं सर्वपापक्षयंकरी  ।\nउपर्यस्या यथान्यायं पितॄनुद्दिश्य भारत  ॥ १४६.६४ ॥\nदक्षिणाग्रेषु दर्भेषु दद्यात्पिण्डान्विचक्षणः  ।\nभूमौ चान्नेन सिद्धेन श्राद्धं कृत्वा यथाविधि  ॥ १४६.६५ ॥\nश्राद्धिभ्यो वस्त्रयुग्मानि छत्रोपानत्कमण्डलु  ।\nदक्षिणा विविधा देया पितॄनुद्दिश्य भारत  ॥ १४६.६६ ॥\nयो ददाति द्विजश्रेष्ठ तस्य पुण्यफलं शृणु  ।\nतस्य ते द्वादशाब्दानि तृप्तिं यान्ति न संशयः  ॥ १४६.६७ ॥\nअस्माहके महाराज पितरश्च पितामहाः  ।\nवायुभूता निरीक्षन्ते आगच्छन्तं स्वगोत्रजम्  ॥ १४६.६८ ॥\nअत्र तीर्थे सुतोऽभ्येत्य स्नात्वा तोयं प्रदास्यति  ।\nश्राद्धं वा पिण्डदानं वा तेन यास्याम सद्गतिम्  ॥ १४६.६९ ॥\nस्नाने कृते तु ये केचिज्जायन्ते वस्त्रविप्लुषः  ।\nप्रीणयेन्नरकस्थांस्तु तैः पितॄन्नात्र संशयः  ॥ १४६.७० ॥\nकेशोदबिन्दवस्तस्य ये चान्ये लेपभाजिनः  ।\nतृप्यन्त्यनग्निनसंस्कारा यं मृताः स्युः स्वगोत्रजाः  ॥ १४६.७१ ॥\nतत्र तीर्थे तु ये केचिच्छ्राद्धं कृत्वा विधानतः  ।\nनरकादुद्धरन्त्याशु जपन्तः पितृसंहिताम्  ॥ १४६.७२ ॥\nवनस्पतिगते सोमे यदा सोमदिनं भवेत् ।\nअक्षयाल्लभते लोकान्पिण्डेनैकेन मानवः  ॥ १४६.७३ ॥\nअक्षयं तत्र वै सर्वं जायते नात्र संशयः  ।\nनरकादुद्धरन्त्याशु जपन्ते पितृसंहिताम्  ॥ १४६.७४ ॥\nतस्मिंस्तीर्थे त्वमावास्यां पितॄनुद्दिश्य भारत  ।\nनीलं सर्वाङ्गसम्पूर्णं योऽभिषिच्य समुत्सृजेत् ॥ १४६.७५ ॥\nतस्य पुण्यफलं वक्तुं न तु वाचस्पतिः क्षमः  ।\nअस्माहके वृषोत्सर्गाद्यत्पुण्यं समवाप्यते  ॥ १४६.७६ ॥\nतव शुश्रूषणात्सर्वं तत्प्रवक्ष्यामि भारत  ।\nरौरवादिषु ये किंचित्पच्यन्ते तस्य पूर्वजाः  ॥ १४६.७७ ॥\nवृषोत्सर्गेण तान्सर्वांस्तारयेदेकविंशतिम्  ।\nलोहितो यस्तु वर्णेन मुखे पुच्छे च पाण्डुरः  ॥ १४६.७८ ॥\nपिङ्गः खुरविषाणाभ्यां स नीलो वृष उच्यते  ।\nयस्तु सर्वाङ्गपिङ्गश्च श्वेतः पुच्छखुरेषु च  ॥ १४६.७९ ॥\nस पिङ्गो वृष इत्याहुः पितॄणां प्रीतिवर्धनः  ।\nपारावतसवर्णश्च ललाटे तिलको भवेत् ॥ १४६.८० ॥\nतं वृषं बभ्रुमित्याहुः पूर्णं सर्वाङ्गशोभनम्  ।\nसर्वाङ्गेष्वेकवर्णो यः पिङ्गः पुच्छखुरेषु च  ॥ १४६.८१ ॥\nखुरपिङ्गं तमित्याहुः पितॄणां सद्गतिप्रदम्  ।\nनीलं सर्वशरीरेण स्वारक्तनयनं दृढम्  ॥ १४६.८२ ॥\nतमेव नीलमित्याहुर्नीलः पञ्चविधः स्मृतः  ।\nयस्तु वैश्यगृहे जातः स वै नीलो विशिष्यते  ॥ १४६.८३ ॥\nन वाहयेद्गृहे जातं वत्सकं तु कदाचन  ।\nतेनैव च वृषोत्सर्गे पितॄणामनृणो भवेत् ॥ १४६.८४ ॥\nजातं तु स्वगृहे वत्सं द्विजन्मा यस्तु वाहयेत् ।\nपतन्ति पितरस्तस्य ब्रह्मकोकगता अपि  ॥ १४६.८५ ॥\nयथायथा हि पिबति पीत्वा धूनाति मस्तकम्  ।\nपिबन्पितॄन् प्रीणयति नरकादुद्धरेद्धुनन्  ॥ १४६.८६ ॥\nयथा पुच्छाभिघातेन स्कन्धं गच्छन्ति बिन्दवः  ।\nनरकादुद्धरन्त्याशु पतितान् गोत्रिणस्तथा  ॥ १४६.८७ ॥\nगर्जन्प्रावृषि काले तु विषाणाभ्यां भुवं लिखन्  ।\nखुरेभ्यो या मृदुद्भूता तया संप्रीणयेदृषीन्  ॥ १४६.८८ ॥\nपिबन्पितॄन् प्रीणयते खादनोल्लेखने सुरान्  ।\nगर्जन्नृषिमनुष्यांश्च धर्मरूपो हि धर्मज  ॥ १४६.८९ ॥\nभूतैर्वापि पिशाचैर्वा चातुर्थिकज्वरेण वा  ।\nगृहीतोऽस्माहकं गच्छेत्सर्वेषामाधिनाशनम्  ॥ १४६.९० ॥\nस्नात्वा तु विमले तोये दर्भग्रन्थिं निबन्धयेत् ।\nमस्तके बाहुमूले वा नाभ्यां वा गलकेऽपि वा  ॥ १४६.९१ ॥\nगत्वा देवसमीपं च प्रादक्षिण्येन केशवम्  ।\nततः समुच्चरन्मन्त्रं गायत्र्या वाथ वैष्णवम्  ॥ १४६.९२ ॥\nनारायणं शरण्येशं सर्वदेवनमस्कृतम्  ।\nनमो यज्ञाङ्गसम्भूत सर्वव्यापिन्नमोऽस्तु ते  ॥ १४६.९३ ॥\nनमो नमस्ते देवेश पद्मगर्भ सनातन  ।\nदामोदर जयानन्त रक्ष मां शरणागतम्  ॥ १४६.९४ ॥\nत्वं कर्ता त्वं च हर्ता च जगत्यस्मिंश्चराचरे  ।\nत्वं पालयसि भूतानि भुवनं त्वं बिभर्षि च  ॥ १४६.९५ ॥\nप्रसीद देवदेवेश सुप्तमङ्गं प्रबोधय  ।\nत्वद्ध्याननिरतो नित्यं त्वद्भक्तिपरमो हरे  ॥ १४६.९६ ॥\nइति स्तुतो मया देव प्रसादं कुरु मेऽच्युत  ।\nमां रक्ष रक्ष पापेभ्यस्त्रायस्व शरणागतम्  ॥ १४६.९७ ॥\nएवं स्तुत्वा च देवेशं दानवान्तकरं हरिम्  ।\nपुनरुक्तेन वै स्नात्वा ततो विप्रांस्तु भोजयेत् ॥ १४६.९८ ॥\nवेदोक्तेन विधानेन स्नानं कृत्वा यथाविधि  ।\nपिण्डनिर्वपणं कृत्वा वाचयेत्स्वस्तिकं ततः  ॥ १४६.९९ ॥\nएवं स्तुत्वा च देवेशं दानवान्तकरं हरिम्  ।\nपुनरुक्तेन वै स्नात्वा ततो विप्रांस्तु भोजयेत् ॥ १४६.१०० ॥\nवेदोक्तेन विधानेन स्नानं कृत्वा यथाविधि  ।\nएवं तान्वाचयित्वा तु ततो विप्रान्विसर्जयेत् ॥ १४६.१०१ ॥\nयत्तत्रोच्चरितं किंचित्तद्विप्रेभ्यो निवेदयेत् ।\nतत्र तीर्थे नरः स्नात्वा नारी वा भक्तितत्परा  ।\nशक्तितो दक्षिणां दद्यात्कृत्वा श्राद्धं यथाविधि  ॥ १४६.१०२ ॥\nतत्र तीर्थे नरो यावत्स्नापयेद्विधिपूर्वकम्  ।\nक्षीरेण मधुना वापि दध्ना वा शीतवारिणा  ॥ १४६.१०३ ॥\nतावत्पुष्करपात्रेषु पिबन्ति पितरो जलम्  ।\nअयने विषुवे चैव युगादौ सूर्यसंक्रमे  ॥ १४६.१०४ ॥\nपुष्पैः सम्पूज्य देवेशं नैवेद्यं यः प्रदापयेत् ।\nसोऽश्वमेधस्य यज्ञस्य फलं प्राप्नोति पुष्कलम्  ॥ १४६.१०५ ॥\nतत्र तीर्थे तु यो राजन् सूर्यग्रहणमाचरेत् ।\nसूर्यतेजोनिभैर्यानैर्विष्णुलोके महीयते  ॥ १४६.१०६ ॥\nतत्र तीर्थे तु यः श्राद्धं पितृभ्यः सम्प्रयच्छति  ।\nसत्पुत्रेण च तेनैव सम्प्राप्तं जन्मनः फलम्  ॥ १४६.१०७ ॥\nइति श्रुत्वा ततो देवाः सर्वे शक्रपुरोगमाः  ।\nब्रह्मविष्णुमहेशाश्च स्थापयांचक्रुरीश्वरम्  ॥ १४६.१०८ ॥\nसर्वरोगोपशमनं सर्वपातकनाशनम्  ।\nयस्तु संवत्सरं पूर्णममावास्यां तु भावितः  ॥ १४६.१०९ ॥\nपितृभ्यः पिण्डदानं च कुर्यादस्माहके नृप  ।\nत्रिपुष्करे गयायां च प्रभासे नैमिषे तथा  ॥ १४६.११० ॥\nयत्पुण्यं श्राद्धकर्तॄणां तदिहैव भवेद्ध्रुवम्  ।\nतिलोदकं कुशैर्मिश्रं यो दद्याद्दक्षिणामुखः  ॥ १४६.१११ ॥\nमन्वादौ च युगादौ च व्यतीपाते दिनक्षये  ।\nयो दद्यात्पितृमातृभ्यः सोऽश्वमेधफलं लभेत् ॥ १४६.११२ ॥\nअस्माहके नरो यस्तु स्नात्वा सम्पूजयेद्धरिम्  ।\nब्रह्माणं शङ्करं भक्त्या कुर्याज्जागरणक्रियाम्  ॥ १४६.११३ ॥\nसर्वपापविनिर्मुक्तः शक्रातिथ्यमवाप्नुयात् ।\nतत्र तीर्थे नरः स्नात्वा यः पश्यति जनार्दनम्  ॥ १४६.११४ ॥\nविशेषविधिनाभ्यर्च्य प्रणम्य च पुनःपुनः  ।\nसपुत्रेण च तेनैव पितॄणां विहिता गतिः  ॥ १४६.११५ ॥\nएकमूर्तिस्त्रयो देवा ब्रह्मविष्णुमहेश्वराः  ।\nसत्कार्यकारणोपेताः सुसूक्ष्माः सुमहाफलाः  ॥ १४६.११६ ॥\nएतत्ते कथितं राजन्महापातकनाशनम्  ।\nअस्माहकस्य माहात्म्यं किमन्यत्परिपृच्छसि  ॥ १४६.११७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अस्माहकतीर्थमाहात्म्यवर्णनं नाम षट्चत्वारिंशदधिकशततमोऽध्यायः ॥"
  }
]
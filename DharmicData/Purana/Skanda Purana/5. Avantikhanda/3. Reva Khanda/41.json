[
  {
    "text": "अध्याय ४१"
  },
  {
    "text": "श्रीमार्कण्डेय उवाच -\nततो गच्छेच्च राजेन्द्र कुण्डलेश्वरमुत्तमम्  ।\nयत्र सिद्धो महायक्षः कुण्डधारो नृपोत्तम  ॥ ४१.१ ॥\nतपः कृत्वा सुविपुलं सुरासुरभयंकरम्  ।\nपौलस्त्यमन्दिरे चैव चिक्रीड नृपसत्तम  ॥ ४१.२ ॥"
  },
  {
    "text": "युधिष्ठिर उवाच -\nकस्मिन्युगे समुत्पन्नः कस्य पुत्रो महामतिः  ।\nतपस्तप्त्वा सुविपुलं तोषितो येन शङ्करः  ॥ ४१.३ ॥\nएतद्विस्तरतस्तात कथयस्व ममानघ  ।\nशृण्वतश्च न तृप्तिर्मे कथामृतमनुत्तमम्  ॥ ४१.४ ॥"
  },
  {
    "text": "श्रीमार्कण्डेय उवाच -\nत्रेतायुगे ब्रह्मसमः पौलस्त्योनाम विश्रवाः  ।\nतपः कृत्वा सुविपुलं भरद्वाजसुतोद्भवः  ॥ ४१.५ ॥\nपुत्रं पौत्रगणैर्युक्तं पत्न्या भक्त्या सुतोषितः  ।\nधनदं जनयामास सर्वलक्षणलक्षितम्  ॥ ४१.६ ॥\nजातमात्रं तु तं ज्ञात्वा ब्रह्मा लोकपितामहः  ।\nचकार नाम सुप्रीत ऋषिदेवसमन्वितः  ॥ ४१.७ ॥\nयस्माद्विश्रवसो जातो मम पौत्रत्वमागतः  ।\nतस्माद्वैश्रवणो नाम तव दत्तं मयानघ  ॥ ४१.८ ॥\nतथा त्वं सर्वदेवानां धनगोप्ता भविष्यसि  ।\nचतुर्थो लोकपालानामक्षयश्चाव्ययो भुवि  ॥ ४१.९ ॥\nतस्य भार्या महाराज ईश्वरीति च विश्रुता  ।\nयक्षो यक्षाधिपः श्रेष्ठस्तस्य कुण्डोऽभवत्सुतः  ॥ ४१.१० ॥\nस च रूपं परं प्राप्य मातापित्रोरनुज्ञया  ।\nतपश्चचार विपुलं नर्मदातटमाश्रितः  ॥ ४१.११ ॥\nग्रीष्मे पञ्चाग्निसंतप्तो वर्षासु स्थण्डिलेशयः  ।\nहेमन्ते जलमध्यस्थो वायुभक्षः शतं समाः  ॥ ४१.१२ ॥\nएवं वर्षशते पूर्णे एकाङ्गुष्ठेऽभवन्नृप  ।\nअस्थिभूतः परं तात ऊर्ध्वबाहुस्ततः परम्  ॥ ४१.१३ ॥\nअतपच्च घृतश्वासः कुण्डलो भरतर्षभ  ।\nचतुर्थे वर्षशतके तुतोष वृषवाहनः  ॥ ४१.१४ ॥\nवरं वृणीष्व भो वत्स यत्ते मनसि रोचते  ।\nददामि ते न सन्देहस्तपसा तोषितो ह्यहम्  ॥ ४१.१५ ॥"
  },
  {
    "text": "कुण्डल उवाच -\nयक्षाधिपप्रसादेन तस्यैवानुचरः पुरे  ।\nविचरामि यथाकाममवध्यः सर्वशत्रुषु  ॥ ४१.१६ ॥\nतथेत्युक्त्वा महादेवः सर्वलोकनमस्कृतः  ।\nजगामाकाशमाविश्य कैलासं धरणीधरम्  ॥ ४१.१७ ॥\nगते चादर्शनं देवे सोऽपि यक्षो मुदान्वितः  ।\nस्थापयामास देवेशं कुण्डलेश्वरमुत्तमम्  ॥ ४१.१८ ॥\nअलंकृत्वा जगन्नाथं पुष्पधूपानुलेपनैः  ।\nविमानैश्चामरैश्छत्रैस्तथा वै लिङ्गपूरणैः  ॥ ४१.१९ ॥\nतर्पयित्वा द्विजान्सम्यगन्नपानादिभूषणैः  ।\nप्रीणयित्वा महादेवं ततः स्वभवनं ययौ  ॥ ४१.२० ॥\nतदाप्रभृति तत्तीर्थं त्रिषु लोकेषु विश्रुतम्  ।\nउत्तमं परमं पुण्यं कुण्डलेश्वरनामतः  ॥ ४१.२१ ॥\nतत्र तीर्थे तु यः कश्चिदुपवासपरायणः  ।\nअर्चयेद्देवमीशानं सर्वपापैः प्रमुच्यते  ॥ ४१.२२ ॥\nसुवर्णं रजतं वापि मणिं मौक्तिकमेव च  ।\nदद्याद्भोज्यं ब्राह्मणेभ्यः स सुखी मोदते दिवि  ॥ ४१.२३ ॥\nतत्र तीर्थे तु यः स्नात्वा ऋग्यजुःसामगोऽपि वा  ।\nऋचमेकां जपित्वा तु सकलं फलमश्नुते  ॥ ४१.२४ ॥\nगां प्रयच्छति विप्रेभ्यस्तत्फलं शृणु पाण्डव  ।\nयावन्ति तस्या रोमाणि तत्प्रसूतिकुलेषु च  ॥ ४१.२५ ॥\nतावद्वर्षसहस्राणि स्वर्गलोके महीयते  ।\nस्वर्गे वासो भवेत्तस्य पुत्रपौत्रैः समन्वितः  ॥ ४१.२६ ॥\nतावन्ति वर्षाणि महानुभावः स्वर्गे वसेत्पुत्रपौत्रैश्च सार्द्धम्  ।\nतत्रान्नदो याति महेशलोकमसंख्यवर्षाणि न संशयोऽत्र  ॥ ४१.२७ ॥\nस वै सुखी मोदते स्वर्गलोके गन्धर्वसिद्धाप्सरःसम्प्रगीते  ।\nएवं तु ते धर्मसुत प्रभावस्तीर्थस्य सर्वः कथितश्च पार्थ  ॥ ४१.२८ ॥\nश्रुत्वा स्तुवन्मुच्यते सर्वपापैः पुनस्त्रिलोकीमिह तत्प्रभावात् ॥ ४१.२९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कुण्डलेश्वरतीर्थमाहात्म्यवर्णनं नामैकचत्वारिंशोऽध्यायः ॥"
  }
]
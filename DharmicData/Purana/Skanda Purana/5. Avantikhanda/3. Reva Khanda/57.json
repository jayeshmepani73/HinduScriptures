[
  {
    "text": "अध्याय ५७"
  },
  {
    "text": "ईश्वर उवाच -\nभानुमती द्विजान्भोज्य बुभुजे भुक्तशेषतः  ।\nभुक्त्वा सुसुखमास्थाय तदन्नं परिणाम्य च  ॥ ५७.१ ॥\nत्रयोदश्यां ततो गत्वा मदनाख्यतिथौ तदा  ।\nमार्कण्डस्य ह्रदे स्नात्वानर्च्य देवं गुहाशयम्  ॥ ५७.२ ॥\nकृतोपवासनियमा स्नापयित्वा महेश्वरम्  ।\nपञ्चामृतसुगन्धेन धूपदीपनिवेदनैः  ॥ ५७.३ ॥\nआर्चयद्विविधैः पुष्पैर्नैवेद्यैश्च सुशोभनैः  ।\nक्षपाजागरणं कृत्वा श्रुत्वा पौराणिकीं कथाम्  ॥ ५७.४ ॥\nनृत्यगीतैस्तथा स्तोत्रैर्दध्यौ देवं महेश्वरम्  ।\nअन्नं विस्तारितं सर्वं देवस्याग्रे यथाविधि  ॥ ५७.५ ॥\nचातुर्वर्ण्यसुताः सर्वे भोजिताः सपरिच्छदाः  ।\nचतुर्दश्यां दिनं यावत्सम्पूज्य वृषभध्वजम्  ॥ ५७.६ ॥\nशङ्खवादित्रभेरीभिः पटहध्वनिनादितम्  ।\nक्षपाजागरणं कृत्वा प्रभूतजनसंकुलम्  ॥ ५७.७ ॥\nनृत्यगीतैस्तथा स्तोत्रैः प्रेरिता सा निशा तदा  ।\nप्रभाते भोजिता विप्राः पायसैर्मधुसर्पिषा  ॥ ५७.८ ॥\nदत्त्वा दानानि विप्रेभ्यः शक्त्या विप्रानुसारतः  ।\nअर्चयित्वा महापुष्पैः सुगन्धैर्मदनेन च  ॥ ५७.९ ॥\nविचित्रैः सूक्ष्मवस्त्रैश्च देवः सम्पूज्य वेष्टितः  ।\nस्रग्दामलम्बमानैश्च बहुदीपसमुज्ज्वलैः  ॥ ५७.१० ॥\nपक्वान्नैर्विविधैर्भक्ष्यैः सुवृत्तैर्मोदकादिभिः  ।\nततस्ते ब्राह्मणाः सर्वे वेदाध्ययनतत्पराः  ॥ ५७.११ ॥\nतत्पर्व कीर्तयांश्चक्रुः पद्मकं नाम नामतः  ।\nआदित्यस्य दिनं त्वद्य तिथिः पञ्चदशी तथा  ॥ ५७.१२ ॥\nत्वाष्ट्रमेव च नक्षत्रं संक्रान्तिर्विषुवन्तथा  ।\nव्यतीपातस्तथा योगः करणविष्टिरेव च  ॥ ५७.१३ ॥\nपद्मकं नाम पर्वैतदयनादिचतुर्गुणम्  ।\nअत्र दत्तं हुतं जप्तं सर्वं भवति चाक्षयम्  ॥ ५७.१४ ॥\nते द्विजा भानुमत्याथ शूलभेदं गताः सह  ।\nददृशुः शबरं कुण्डे भार्यया सह संस्थितम्  ॥ ५७.१५ ॥\nऐशानीं स दिशं गत्वा पर्वते भृगुमूर्धनि  ।\nपतितुं च समारूढो भार्यया सह पार्थिव  ॥ ५७.१६ ॥"
  },
  {
    "text": "भानुमत्युवाच -\nतिष्ठ तिष्ठ महासत्त्व शृणुष्व वचनं मम  ।\nकिमर्थं त्यजसि प्राणानद्यापि च युवा भवान्  ॥ ५७.१७ ॥\nकः सन्तापः क उद्वेगः किं दुःखं व्याधिरेव च  ।\nशिशुः संदृश्यसेऽद्यापि कारणं कथ्यतामिदम्  ॥ ५७.१८ ॥"
  },
  {
    "text": "शबर उवाच -\nकारणं नास्ति मे किंचिन्न दुःखं किंचिदेव तु  ।\nसंसारभयभीतोऽहं नान्या बुद्धिः प्रवर्तते  ॥ ५७.१९ ॥\nदुःखेन लभ्यते यस्मान्मानुष्यं जन्म भाग्यतः  ।\nमानुष्यं जन्म चासाद्य या न धर्मं समाचरेत् ॥ ५७.२० ॥\nस गच्छेन्निरयं घोरमात्मदोषेण सुन्दरि  ।\nतस्मात्पतितुमिच्छामि तीर्थेऽस्मिन्पापनाशने  ॥ ५७.२१ ॥"
  },
  {
    "text": "राज्ञ्युवाच -\nअद्यापि वर्तते कालो धर्मस्योपार्जने तव  ।\nकृतापकृतकर्मा वै व्रतदानैर्विशुध्यति  ॥ ५७.२२ ॥\nअहं दास्यामि धान्यं वा वासांसि द्रविणं बहु  ।\nनित्यमाचर धर्मं त्वं ध्यायन्नित्यं महेश्वरम्  ॥ ५७.२३ ॥"
  },
  {
    "text": "शबर उवाच -\nनैवाहं कामये वित्तं न धान्यं वस्त्रमेव च  ।\nयो यस्यैवान्नमश्नाति स तस्याश्नाति किल्बिषम्  ॥ ५७.२४ ॥"
  },
  {
    "text": "राज्ञ्युवाच -\nकन्दमूलफलाहारो भ्रमित्वा भैक्ष्यमुत्तमम्  ।\nअवगाह्य सुतीर्थानि सर्वपापैः प्रमुच्यते  ॥ ५७.२५ ॥\nततो विमुक्तपापस्तु यत्किंचित्कुरुते शुचिः  ।\nकर्मणा तेन पूतस्त्वं सद्गतिं प्राप्स्यसि ध्रुवम्  ॥ ५७.२६ ॥"
  },
  {
    "text": "शबर उवाच -\nअन्नमद्य मया त्यक्तं प्राणेभ्योऽपि महत्तरम्  ।\nसत्यं न लोपयेद्देवि निश्चितात्र मतिर्मम  ॥ ५७.२७ ॥\nप्रसादः क्रियतां देवि क्षमस्वाद्य जनैः सह  ।\nअर्धोत्तरीयवस्त्रेण संयम्यात्मानमुद्यतः  ॥ ५७.२८ ॥\nभार्यया सहितो व्याधो हरिं ध्यात्वा पपात ह  ।\nनगार्धात्पतितो यावद्गतजीवो नराधिप  ॥ ५७.२९ ॥\nचूर्णीभूतौ हि तौ दृष्ट्वा कुण्डस्योपरि भूमिप  ।\nत्रिमुहूर्ते गते काले शबरो भार्यया सह  ॥ ५७.३० ॥\nदिव्यं विमानमारूढो गतश्चानुत्तमां गतिम्  ॥ ५७.३१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे व्याधस्वर्गगमनवर्णनं नाम सप्तपञ्चाशत्तमोऽध्यायः ॥"
  }
]
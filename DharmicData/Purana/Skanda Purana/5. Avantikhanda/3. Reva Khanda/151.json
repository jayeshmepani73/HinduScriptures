[
  {
    "text": "श्रीमार्कण्डेय उवाच -\nउत्तरे नर्मदाकूले तीर्थं परमशोभनम्  ।\nजयवाराहमाहात्म्यं सर्वपापप्रणाशनम्  ॥ १५१.१ ॥\nउद्धृता जगती येन सर्वदेवनमस्कृता  ।\nलोकानुग्रहबुद्ध्या च संस्थितो नर्मदातटे  ॥ १५१.२ ॥\nतत्र तीर्थे तु यः स्नात्वा वीक्षते मधुसूदनम्  ।\nमुच्यते सर्वपापेभ्यो दशजन्मानुकीर्तनात् ॥ १५१.३ ॥\nमत्स्यः कूर्मो वराहश्च नरसिंहोऽथ वामनः  ।\nरामो रामश्च कृष्णश्च बुद्धः कल्किश्च ते दश  ॥ १५१.४ ॥"
  },
  {
    "text": "युधिष्ठिर उवाच -\nमत्स्येन किं कृतं तात कूर्मेण मुनिसत्तम  ।\nवराहेण च किं कर्म नरसिंहेन किं कृतम्  ॥ १५१.५ ॥\nवामनेन च रामेण राघवेण च किं कृतम्  ।\nबुद्धरूपेण किं वापि कल्किना किं कृतं वद  ॥ १५१.६ ॥\nएवमुक्तस्तु विप्रेन्द्रो धर्मपुत्रेण धीमता  ।\nउवाच मधुरां वाणीं तदा धर्मसुतं प्रति  ॥ १५१.७ ॥"
  },
  {
    "text": "श्रीमार्कण्डेय उवाच -\nमीनो भूत्वा पुरा कल्पे प्रीत्यर्थं ब्रह्मणो विभुः  ।\nसमर्पयत्समुद्धृत्य वन्दान्मग्नान्महार्णवे  ॥ १५१.८ ॥\nअमृतोत्पादने राजन्कूर्मो भूत्वा जगद्गुरुः  ।\nमन्दरं धारयामास तथा देवीं वसुंधराम्  ॥ १५१.९ ॥\nउज्जहार धरां मग्नां पातालतलवासिनीम्  ।\nवाराहं रूपमास्थाय देवदेवो जनार्दनः  ॥ १५१.१० ॥\nनरस्यार्द्धतनुं कृत्वा सिंहस्यार्द्धतनुं तथा  ।\nहिरण्यकशिपोर्वक्षो विददार नखाङ्कुशैः  ॥ १५१.११ ॥\nजटी वामनरूपेण स्तूयमानो द्विजोत्तमैः  ।\nतद्दिव्यं रूपमास्थाय क्रमित्वा मेदिनीं क्रमैः  ॥ १५१.१२ ॥\nकृतवांश्च बलिं पश्चात्पातालतलवासिनम्  ।\nस्थापयित्वा सुरान् सर्वान् गतो विष्णुः स्वकं पुरम्  ॥ १५१.१३ ॥\nजमदग्निसुतो रामो भूत्वा शस्त्रभृतां वरः  ।\nक्षत्रियान् पृथिवीपालानवधीद्धैहयादिकान्  ॥ १५१.१४ ॥\nकश्यपाय महीं दत्त्वा सपर्वतवनाकराम्  ।\nतपस्तपति देवेशो महेन्द्रेऽद्यापि भारत  ॥ १५१.१५ ॥\nततो दाशरथी रामो रावणं देवकण्टकम्  ।\nसगणं समरे हत्वा राज्यं दत्त्वा विभीषणे  ॥ १५१.१६ ॥\nपालयित्वा नयाद्भूमिं मखैः संतर्प्य देवताः  ।\nस्वर्गं गतो महातेजा रामो राजीवलोचनः  ॥ १५१.१७ ॥\nवसुदेवगृहे भूयः संकर्षणसहायवान्  ।\nअवतीर्णो जगन्नाथो वासुदेवो युधिष्ठिर  ॥ १५१.१८ ॥\nसोऽवधीत्तव सामर्थ्याद्वधार्थं दुष्टभूभृताम्  ।\nचाणूरकंसकेशीनां जरासंधस्य भारत  ॥ १५१.१९ ॥\nतेन त्वं सुसहायेन हत्वा शत्रून्नरेश्वर  ।\nभोक्ष्यसे पृथिवीं सर्वां भ्रातृभिः सह संभृताम्  ॥ १५१.२० ॥\nतथा बुद्धत्वमपरं नवमं प्राप्स्यतेऽच्युतः  ।\nशान्तिमान्देवदेवेशो मधुहन्ता मधुप्रियः  ॥ १५१.२१ ॥\nतेन बुद्धस्वरूपेण देवेन परमेष्ठिना  ।\nभविष्यति जगत्सर्वं मोहितं सचराचरम्  ॥ १५१.२२ ॥\nन श्रोष्यन्ति पितुः पुत्रास्तदाप्रभृति भारत  ।\nन गुरोर्बान्धवाः शिष्या भविष्यत्यधरोत्तरम्  ॥ १५१.२३ ॥\nजितो धर्मो ह्यधर्मेण चासत्येन ऋतं जितम्  ।\nजिताश्चौरैश्च राजानः स्त्रीभिश्च पुरुषा जिताः  ॥ १५१.२४ ॥\nसीदन्ति चाग्निहोत्राणि गुरौ पूजा प्रणश्यति  ।\nसीदन्ति मानवा धर्माः कलौ प्राप्ते युधिष्ठिर  ॥ १५१.२५ ॥\nद्वादशे दशमे वर्षे नारी गर्भवती भवेत् ।\nकन्यास्तत्र प्रसूयन्ते ब्राह्मणो हरिपिङ्गलः  ॥ १५१.२६ ॥\nभविष्यति ततः कल्किर्दशमे जन्मनि प्रभुः  ॥ १५१.२७ ॥\nएतत्ते कथितं राजन्देवस्य परमेष्ठिनः  ।\nकारणं दश जन्मनां सर्वपापक्षयंकरम्  ॥ १५१.२८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्वेतवाराहतीर्थमाहात्म्यवर्णनं नामैकपञ्चाशदधिकशततमोऽध्यायः ॥"
  }
]